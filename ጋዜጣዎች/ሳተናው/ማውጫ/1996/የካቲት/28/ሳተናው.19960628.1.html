<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የአደገኛ ቦዜኔዎች" አደን እየተካሄደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የአደገኛ ቦዜኔዎች" አደን እየተካሄደ ነው</h2>


<p>በቅርብ ጊዜያት የረቀቀውን የአደገኛ ቦዘኔነት አዋጅ ተከትሎ በአዲስ አበባ በጥፋተኝነት የሚጠረጠሩ በሚል፣ ወጣቶችን በተለያየ መንገድ የመያዝ እንቅስቃሴ ተጠናክሮ መቀጠሉ ሲጠቆም፣ ይህም ሁኔታ ብዙሃኑን ወጣት አስጨንቋል።</p>

<p>በተለያዩ የከተማዋ ስፍራዎች በመንቀሳቀስ ሃሳቦችን ያሰባሰበው ሪፖርተራችን እንዳጠናቀረው ዘገባ፣ በመንግስት የፀጥታ አካላት "በአደገኛ ቦዘኔነት" ስም በወጣቶች ላይ እየተወሰደ ያለው እርምጃ በተለይም ለወጣቱ ክፍል አስጊ ሁኔታን ፈጥሯል።</p>

<p>በጉዳዩ ላይ አስተያየታቸውን የሰጡ በርካታ ወጣቶች እንደሚሉት፣ አዋጁ በራሱ የወጣቱን ችግር ከግምት ውስጥ ያላስገባ ከመሆኑ ባሻገር፣ በጥፋተኝነት ላይ ተጠርጥረው በሚያዙት ላይ የሚወሰደው እርምጃ ከባድ ነው። ይህ እርምጃም የወጣት አጥፊን ቁጥር ከመቀነስ ይልቅ የከፋ ማህበራዊ ቀውስን ሊፈጥር ይችላል።</p>

<p>በሌላ በኩል መግንስት ወደ አዋጁ ትግበራ ከመግባት ይልቅ ጉዳዩ የሚመለከታቸውን ወጣቶች በደንብ ማወያየት ይጠበቅበት ነበር የሚሉት አስተያየት ሰጭዎች፣ በአሁኑ ወቅት ግን በወጣት ጥፋተኝነት ስም የፀጥታ ኃይሎች ወጣቶችን እስር ቤት እያጐሩ ነው። ሲቪል የለበሱ የፀጥታ ሃይሎች ባድን አካባቢ በመላለስ ስለላ ያካሂዳሉ። ወጣቶችንም በመጥራት መታወቂያ እየተቀበሉ የተለያዩ ጥያቄዎችን ይጠይቃሉ። ትምህርት በማይማሩና መደበኛ ስራ በሌላቸው ላይ የተለየ ትኩረት ይደረጋል።</p>

<p>አራት ኪሎ አካባቢ የሚኖረው ወጣት ያሬድ አያሌው እንደሚለው፣ በአሁኑ ወቅት አብዛኛው ወጣት ስራ አጥ ነው ወይም ደግሞ መደበኛ ስራ የለውም። እንደ አዋጁ መንፈስ ደግሞ ይህ አይነቱ ወጣት በአደገኛ ቦዘኔነት ከመጠርጠር አያመልጥም። በመሆኑም ወደ እስር ቤት መወሰዱ አይቀርም ብሏል። ሌላው በቂርቆስ ክፍለ ከተማ የሚኖረው ወጣት ደግሞ በጉዳዩ ላይ ሃሳቡን የገለፀው ከራሱ ሁኔታ በመነሣት ነው፤ ይህም ወጣት "እኔን እንደምሣሌ ብትወስድ ከዚህ በፊት በጠብ ድርጊቶች ውስጥ እሳተፍ ነበር። በተለያየ ጊዜ ታስሬ ተፈትቻለሁ። ይሁን እንጂ ከ3 ዓመት ወዲህ ወደ ሥራ ዓለም በመግባት ከራሴ አልፌ ቤተሰቤን በመርዳት ላይ እገኛለሁ። ነገር ግን እንደ አዋጁ ተደጋጋሚ ሪከርድ ያለበት ወጣት እንደ አደገኛ ቦዘኔ ተቆጥሮ ለእስር ይዳረጋል። እኔም በዚሁ ሁኔታ ብታሰር ከራሴ አልፎ በቤተሰቤ ውስጥ የሚፈጠር ቀውስ አለ። ለረጅም ጊዜ ታስሬ ብወጣ ወደ ሌላ የበቀል ድርጊት እንድገባ ያደርገኛል" ብሏል።</p>

<p>እንደ ብዙ ወጣቶች አስተያየት በመንግስት በኩል አሁን ለመውሰድ የታሰበው እርምጃ አጠቃላይ ሁኔታዎችን ከግምት ውስጥ ያስገባ አይደለም። በተጨማሪም በጥፋተኝነት ተጠርጥረው በሚያዙት ላይ የሚወሰደው እርምጃ የሀገሪቱን ህገመንግስት ደንብና የሰብአዊ መብት ድንጋጌዎችን የሚፃረር ነው። የተጥርጣሪዎችን የዋስትና መብት ይከለክላል፣ ከ6 ወር ላላነሰ ጊዜም በእስር እንዲቆዩ የሚደነግገው የአደገኛ ቦዘኔነት አዋጅ በዘመነ-ኢህአዴግ በወጣቱ ክፍፍል ላይ የተወሰደ መራራ ድርጊት ነው ያሉ ወጣቶችም ብዙ ናቸው።</p>

<p>በተያያዘ ዜና በአሁኑ ወቅት በአዲስ አበባ በየወረዳው የሚገኙ እስር ቤቶች በወጣቶች መጨናነቃቸውን የተለያዩ ምንጮች ገልፀዋል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው የካቲት 28 ቀን 1996</a></p>

</body>
</html>	














