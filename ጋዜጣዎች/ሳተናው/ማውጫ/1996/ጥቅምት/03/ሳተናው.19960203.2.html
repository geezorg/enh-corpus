<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ፣ ኦነግ ላይ አዲስ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢህአዴግ፣ ኦነግ ላይ አዲስ መግለጫ አወጣ</h2>


<p>በኢህአዴግ የሚመራው የኢትዮጵያ መንግስት በኦነግ ላይ የሚያካሄደውን የፖለቲካና የፕሮፖጋንዳ ዘመቻ በማጠናከር ከትላንት በስቲያ ላይ መግለጫ አውጥቶበታል።</p>

<p>በማስታወቂያ ሚኒስቴር በኩል የወጣው መግለጫ እንዲህ ብሏል "በተለያዩ ጊዜያት በሀገራችንና በሕዝባችን ላይ የተሰነዘሩና የተቃጡ የሽብር ጥቃቶች በኤርትራ መንግሥት አዝማችነት በኦነግና በአሊትሃድ አማካኝነት የተፈፀሙ ናቸው፦ በተለይም ኦነግ ከሰላማዊ የትግል መድረክ እራሱን ካገለለ በኋላ ከብሔር መብት ታጋይነት በቀጥታ ወደ ለየለት አሸባሪ ቡድን ነው የተሸጋገረው። የኦሮሞ ሕዝብም ሆነ መላው የሀገራችን ሕዝብ በትግሉ ያረጋገጠውን ነፃነት ለመንጠቅ ባለው አቅም ሁሉ ተፍጨርጭሯል። ኦነግ አሸባሪ ቡድን መሆኑን በይፋ ካወጀበት ከ1985 ዓ.ም ጀምሮ እንደማንኛውም አሸባሪ ቡድን ሁሉ የጥቃት ዒላማው ሰላማዊ ዜጎች፣ የመዝናኛ ሥፍራዎችና የሀገር የኢኮኖሚ ተቋማት ነበሩ። ኦነግ በተለያዩ ጊዜያት በፈፀማቸው በነዚህ ጥቃቶች በርካታ ሰላማዊ ዜጎች ተገድለዋል፣ በሀገር፣ በዜጐች ሀብትና ንብረት ላይ የደረሰው ጉዳትም ከፍተኛ ነው።</p>

<p>ኦነግ ከመንግሥት ወታደሮች ጋር ለመግጠም ችሎታውና ብቃቱ እንደሌለው ከተገነዘበና በሞከረባቸው ጥቂት አጋጣሚዎችም ቢሆን ክፉኛ ከተመታ በኋላ በመረጠው በዚህ የሽብር አቅጣጫ አሁንም ድረስ ቀጥሎበታል። ከቅርብ ወራት በፊት ከሌሎች የአሸባሪ ቡድኖች ጋር በመሆን የተለያዩ የጦር መሪዎችን ይዞ ወደ መሀል ሀገር ለመግባት ሲሞክር በመያዙ በተጨማሪ ከሳምንታት በፊት ከጅቡቲ ወደ ድሬዳዋ ይጓዝ በነበረ የመንገደኞች ባቡር ላይ የሽብር ጥቃት ፈጽሞ ሁለት ሰዎች ሲሞቱ ዘጠኝ ያህል መቁሰላቸው አይዘነጋም። በተለያዩ ጊዜያት ጉዳት ሳያደርሱ በቁጥጥር ሥር የዋሉ የኦነግ የሽብር ጥቃት ሙከራዎችም አሉ። አሸባሪነት እንኳንስ በሰላማዊ መንገድ አመለካከትን በነፃነት ማራመድ በሚቻልበት እንደእኛ ባለሀገር ቀርቶ ይሄ በማይቻልበት ሀገርም ቢሆን የትግል ስልት ሆኖ ማገልገል የለበትም። ከዚህ ሁሉ በላይ ኦነግ ያበቃለትና ግራ የገባው ድርጅት መሆኑን የሚያሳየው አሁንም ድረስ የኤርትራ መንግስት ጉዳይ አስፈጻሚ ሆኖ በማገልገል ላይ ያለ መሆኑ ነው።" የኦነግ ሠራዊት በአሁኑ ሰዓት በሺዎች የሚቆጠሩ አባላትን በኤርትራ እያሰለጠነ መሆኑ ይነገርለታል። ይሄ ኃይል ወደ ኢትዮጵያ የሚገባበትን አመቺ ጊዜ እየተጠባበቀ እንደሚገኝ ይነገርለታል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ጥቅምት 3 ቀን 1996</a></p>

</body>
</html>	














