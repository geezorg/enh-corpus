<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ኦሎምፒክ ቡድን በሳምንት ዝግጅት ታህሳስ 11 ኡጋንዳን ይገጥማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ኦሎምፒክ ቡድን በሳምንት ዝግጅት ታህሳስ 11 ኡጋንዳን ይገጥማል</h2>


<p>ዘንድሮ በኢንተርናሽናል ውድድር የምትሳተፈው በኦሎፒክ ቡድን ብቻ ነው። ሀገራችንን ወክሎ በብሔራዊ ደረጃ የሚወዳደረው ኦሎምፒክ ቡድኑ ብቻ ነው። ምክንያቱም በአፍሪካ ዋንጫ ማጣሪያንና የዓለም ዋንጫን ማጣሪያ ለማለፍ የነበረንን እድል ላይቤሪያና ማላዊ ላይ በነበሩት እድል ለመጠቀም ባለመቻላችን ምክንያት ከውድድሩ ውጭ መሆናችን የሚታወቅ ነው። አሁን ያለው እድል በግሪኩ የአቴንስ ኦሎምፒክ ላይ ተሳታፊ ለመሆን ብቻ ነው። የኢትዮጵያ ኦሎምፒክ ቡድን በምድብ ሶስት ከሞሮኮ ከኡጋንዳና አንጐላ ኦሎምፒክ ቡድኖች ጋር መደልደሉ የሚታወቅ ነው። የመጀመሪያ ጨዋታውንም ከሞሮኮ አቻው ጋር ራባት ላይ አድርጐ 4-0 በሆነ ውጤት መሸነፉ አይዘነጋም። ኦሎምፒክ ቡድኑ ቀጣዩን ጨዋታ የፊታችን እሁድ እዚህ አዲስ አበባ ላይ ከኡጋንዳ ኦሎምፒክ ቡድን ጋር ይጫወታል። ለዚህም ጨውታ ሃያ አምስት ተጨዋቾች ተመርጠው ዝግጅታቸውን የጀመሩ ሲሆን፣ የቡድኑ አሰልጣኞችም በማጣሪያው ጨዋታ የዛንቢያን ኦሎምፒክ ቡድን በደርሶ መልስ ጨዋታ ኦሎምፒክ ቡድኑ አሸንፎ ወደ መደበኛው ውድድር እንዲገባ ያስቻሉት አሰልጣኝ ስዩም አባተና ረዳታቸው ወርቁ ድርገባ ናቸው። የኢትዮጵያ ኦሎምፒክ ቡድን የዛሬ ሳምንት እሁድ ኡጋንዳን ከገጠመ አስራ አራት ቀን ቆይታ በኋላ ታህሳስ 25 እዚሁ አዲስ አበባ ላይ የአንጐላን ኦሎምፒክ ቡድን የሚገጥም ሲሆን፣ መጋቢት 5 ቀን ደግሞ እዚሁ ሞሮኮን ይገጥማል። ቡድኑ ለግሪኩ የአቴንስ ኦሎምፒክ ተካፋይ ለመሆን ጠንካራ ውድድር የሚጠበቀው ቢሆንም፣ ሀገሩ ላይ ሶስት ጨዋታዎችን በተከታታይ እንደማከናወኑ ለውጤቱ ትልቅ አስተዋጽኦ ይኖረዋል የሚል ግምት ቢያሳድርም ከሀገር ውጭ በሚያደርጋቸው ጨዋታዎች ላይ ጥሩ ውጤት ለማስመዝገብ ግን አዳጋች ሆኖበት ታይቷል። ኦሎምፒክ ቡድኑ በሞሮኮ ቡድን 4 - 0 በሆነ ውጤት በተሸነፈበት ጨዋታ የሞሮኮ ቡድን ለማግባት ያገኛቸውን እድሎች ባለመጠቀሙ ምክንያት ነው እንጂ በብዙ ጐሎች መሽነፉ የገባው እንደነበር ተጨዋቾቹ ገልፀው ቡድኑ በሁሉም ረገድ ከእኛ ቡድን የተሻለና ጠንካራ መሆኑንም መግለጻቸው አይዘነጋም። የዛሬ ሳምንት እሁድ ኡጋንዳን የሚገጥመው የኢትዮጵያ ኦሎምፒክ ቡድን ለጨዋታው የአንድ ሳምንት ዝግጅት ማድረጉ እጅግ አስገራሚ ነው። ይሄ ማለት ደግሞ አሰልጣኞቹ በጨዋታው ውጤት ቢያጡ በአንድ ሳምንት ዝግጅት ነው ያደረግነው የሚል ሰበብ ለማቅረብ ይመቻችዋል ማለት ነው። የቡድኑ ተጨዋቾች በአሁኑ ወቅት በጨዋታ ላይ እንደ መገኘታቸው ቡድኑ በአብዛኛው ማተኮር የሚገባው በቅንጅት በኩል መሆን ይገባዋል ማለት ነው። ይህ በእንዲህ እያለ የኦሎምፒክ ቡድን በረኛ የነበረው ውብሸት ደሳለኝ ከቡድኑ መቀነሱ በብዙዎቹ ላይ ትልቅ አግራሞትን ፈጥሯል። ይኸውም በተለይ ቡድኑ ሞሮኮ ላይ አድርጐ በነበረ ጨዋታ ያበረከተው አስተዋጽኦ ከፍተኛ መሆኑና በአሁን ወቅትም ያለው አቋም ጥሩ ሆኖ ሳለ አዲሱ ከለብ ኒያላ ቡድን በተደጋጋሚ ሽንፈት ስላጋጠመውና በፕሪሚየር ሊጉ ውድድር ላይ የመጨረሻ ደረጃ ላይ መገኘቱ ለበረኛው አለመመረጥ አስተዋጽኦ አበርክቷል። እነዚህ ላይ የኒያላ ውጤት አጠቃላይ የቡድኑ ስህተት ነው እንጂ የአንድ ተጨዋች ችግር አድርጐ ተጫዋቾችን ከቡድኑ መቅነስ ተገቢ አልነበርም የሚለውን ግምት አብዛኞቹ የስፖርት አፍቃሪዎች ይስማሙበታል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ታህሳስ 5 ቀን 1996</a></p>

</body>
</html>	














