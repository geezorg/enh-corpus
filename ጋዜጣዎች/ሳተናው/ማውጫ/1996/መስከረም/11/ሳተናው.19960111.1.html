<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የደቡብ ግንባር ውህደት የደቡቡን ችግር ያባብሰዋል"ጋሞ ዴሞክራሲያዊ ህብረት መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የደቡብ ግንባር ውህደት የደቡቡን ችግር ያባብሰዋል"ጋሞ ዴሞክራሲያዊ ህብረት መግለጫ</h2>


<p>የጋሞ ዲሞክራሲያዊ ህብረት መግለጫ አወጣ። የጋሞ ዴሞክራሲ ህብረት በቅርቡ በኢሕአዴግ ጥላ ሥር ያለው ደቡብ ግንባር ብሄራዊ ድርጅቶችን አፍርሶ ወደ አንድ ወጥ ፓርቲ መለወጡን አስመልክቶ ባወጣው መግለጫ እንዲህ ብሏል "ኢህአዴግ እንደግንባር ከተደራጀበት ጊዜ ጀምሮ በስሩ በርካታ የፖለቲካ ድርጅቶችን በየብሔረሰቡ ውስጥ በመፍጠር በሀገሪቱ የብሔረሰብ ብዛት እንዳቋቋመ እሙን ነው።</p>

<p>ለመደራጀትና ለመታገል ፍላጐቱ የሌላቸውን ጭምር "በግድ ካልተደራጃችሁ ደመወዝና እንጀራ የለም" ብሎ በማስፈራራት የእንብላ ካድሬዎች ሰብስቦ ሲያደራጅና የሽፋን ፖለቲካውን በማራመዳቸው ብቻ ወፍራም ኑሮ ሲያኖራቸው ቆይቷል። እነዚህን የፖለቲካ ድርጅቶችና በየድርጅቱ የተሰገሰጉ ካድሬዎችን በመጠቀም ክልሎችን፣ ዞኖችን፣ ወረዳዎችንና ቀበሌዎችን ከሕዝብ ስምምነትና ፍላጐት ውጪ በማዋሐድ (በማገናኘት) በሕዝቡ ውስጥ ልዩ ልዩ ችግሮችንና የእርስ በእርስ ግጭቶችን ሲፈጥርና መልሶ ሲያፈርስ እንደቆየ ይታወቃል። በተለይም ዛሬ የደቡብ ክልል ተብሎ የሚጠራው የ5 ክፍለ ሀገሮች ጥምረት ማለትም፦ የሲዳሞ፣ የጋምጐፋ፣ የከፋ፣ በከፊል ባሌና ከፊል ደቡብ ሸዋ ክፍለሀገሮች በአንድ ላይ ተጨፍልቀው የፈጠሩት ክልል ነው።</p>

<p>እነዚህ በፊውዳሉ የአገዛዝ ዘመንም ሆነ በደርግ ዘመን እራሳቸውን የቻሉ 5 ክፍለ ሀገሮች የነበሩና ቀጥሎም በኢህአዴግ የሽግግር ዘመን 5 ክልል የነበሩ ሲሆን፣ በኃይል ተጨፍልቀው አንድ ክልል እንዲሆኑ ሲደረግ የትኛውም የደቡብ ሕዝብ አልተጠየቀም፣ አልመከረበትም።</p>

<p>በአዋሳ ላይ ጥቂት ካድሬዎች ብቻ ተሰብስበው ተገናኝተዋል፣ አንድ ክልል መስርተናል በማለት አጨብጭበው የክልሉ ሕዝብ ሳይወድ በግድ እንዲቀበል ተደርጓል። ከክልሉ ውህደትና መጨፍለቅ ሕዝቡ የሚያገኘው አንድም ጥቅምና የተሻለ ነገር የለም። ይኸው ውህደትና ግንኙነት ክልሉንና የክልሉን ሕዝብ በፖለቲካው፣ በኢኮኖሚው፣ በማህበራዊው፣ በኢንቨስትመንት፣ በመሠረት ልማት እድገትና ስርጭት ሁሉ ጐድቷል፣ ለሕዝቡ ብሶትና ስቃይን አትርፏል።</p>

<p>በሌላ በኩል ኢህአዴግ በሀገሪቱ ውስጥ በራሱ ፍላጐትና ዲዛይን የመሠረታቸውንና የቀረፃቸውን በርካታ የፖለቲካ ፓርቲዎች በግዳጅ እንዲዋሐዱ ሲያደርግና እንደገና በቅፅበት ተመልሶ ሲበታተኑ ማየት የተለመደ ነገር ሆኗል።</p>

<p>በጋምቤላ፣ በቤንሻንጉል ጉሙዝ፣ በሱማሌና በደቡብ ክልሎች ለብዙ ጊዜ ፓርቲዎች እንዲዋሀዱ አድርጓል። ውሕደቱ በብዙኃኑና በህዝቡ ፍላጐትና ስሜት ላይ የተመሰረተ ባለመሆኑና በጥቂት ካድሬዎች ፍላጐት ላይ ብቻ የተመሰረተ በመሆኑ ተመልሶ ሲበታተኑ አይተናል። ዛሬም በደቡብ ላይ ይህንን ትዕይንት እየደገመ ይገኛል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው መስከረም 11 ቀን 1996</a></p>

</body>
</html>	














