<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>200 የትግራይ ተማሪዎች ወደ ክልላችን እንመለስ ብለው ፓርላማውን ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">200 የትግራይ ተማሪዎች ወደ ክልላችን እንመለስ ብለው ፓርላማውን ጠየቁ</h2>


<p>የአምቦ እርሻ ኮሌጅና የናዝሬት ቴክኒክ ት/ቤት ተማሪ መሆናቸውን የገለፁ ከ200 በላይ የትግራይ ተወላጆች፣ የኦሮሞ ተማሪዎች በሚያደርሱብን ዛቻና ድብደባ ትምህርት ለማቋረጥ አስገድዶናል ሲሉ ገለፁ።</p>

<p>መጋቢት 17 1996 ዓ.ም በምክር ቤት በራፍ ላይ የተሰበሰቡት ተማሪዎች ባለፈው ወር ከ300 በላይ የሚበልጡ የኦሮሞ ተማሪዎች መባረራቸውን ተከትሎ፣ በተያዩ የኦሮሚያ ክልል ዞኖች በሚገኙ ሁለተኛ ደረጃ ት/ቤቶችና ኮሌጆች ጋር ከተቀሰቀሰው አመፅ ጋር በተያያዘ፣ የኦሮሞ ተወላጅ ተማሪዎች የትግራይ ተወላጅ ተማሪዎች ላይ ጥቃት እንደሚያደርሱ ተናግረዋል።</p>

<p>በድብደባና በስለት ተወግተው የቆሰሉ መኖራቸውንም አስታውቀዋል። ም/ቤቱ የተማሪዎቹን ጥያቄ በመደበኛ ሰዓቱ ባያስተናግድም፣ ከትግራይ ክልል የተመረጡና በፓርላማው የመሠረተ ልማት ጉዳይ ኃላፊ እዚያው በሩ ላይ አነጋግረዋቸዋል። ተማሪዎቹ በሚማሩባቸው ተቋሞች፣ በኦሮሞና በትግራይ ተማሪዎች መካከል በተፈጠረው ግጭት ሳቢያ ትምህርት ለመከታተል ባለመቻላቸው፣ መልቀቂያ ተሰጥቷቸዋል ወደ ክልላቸው እንዲላኩ የጠየቁ ቢሆንም፣ ከ3 ሰዓታት በላይ በፈጀው የፓርላማው በር ላይ ቆይታቸው ከመግባባት ላይ አልደረሱም።</p>

<p>ተማሪዎቹ ስለአቤቱታቸው ቃለ መጠይቅ ቢጠየቁም ከጋዜጠኛ ጋር ለመነጋገር አልፈለጉም። በተለይም አንዳንዶቹ የአሜሪካ ድምፅ ለተቃዋሚዎች የሚወግንና፣ በትግራይ ተወላጅ ኦሮሚያ ክልል ተማሪዎች ላይ የደረሱ ችግሮችን እስካሁን ያልዘገበ በመሆኑ እንዲያነጋግረን አንፈልግም ብለዋል። ተማሪዎቹ ቀደም ሲል አቤቱታቸውን ለትምህርት ሚኒስተር ማቅረባቸውንና ሚንስትሩ፣ ችግሩ ስለተፈታ ወደ ትምህርት ተቋሙ ተመለሱ በማለት የሰጣቸውን ምላሽ ለህይወታችን እንሰጋለን በሚል አለመቀበላቸው ታውቋል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው መጋቢት 19 ቀን 1996</a></p>

</body>
</html>	














