<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በየመን ያሉ የቀድሞ ባህር ኃይል አባላት ታፈሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በየመን ያሉ የቀድሞ ባህር ኃይል አባላት ታፈሱ</h2>


<p>የመን የሚገኙትና በተባበሩት መንግሥታት ድርጅት የስደተኞች ኮሚሽን ቢሮ የመቀመጥ አድማ ላይ የሚገኙት የቀድሞ ባህር ኃይል ኢትዮጵያዊያን በየመን የጸጥታ ሃይሎች ታፍሰው ወደአልታወቀ ስፍራ መወሰዳቸውን ለማወቅ ተችሏል።</p>

<p>የመን በስደት ላይ ያሉ የቀድሞ የኢትዮጵያ ባህር ሃይል አባሎች ሰንዓ ውስጥ በሚገኘው የተባበሩት መንግስታት ድርጅት ቢሮ ላይ በመሰባሰብ የመቀመጥ አድማ ከጀመሩ 1 ወር አካባቢ ይሆናቸዋል። እነዚህ አድማ የተቀመጡ ወደ 300 የሚጠጉ አባወራዎች ከነቤተሰቦቻቸው ወደ 550 ይደርሳሉ።</p>

<p>ለአድማ መቀመጥ መንስኤያቸውን በአንድ ወቅት ለአሜሪካ ድምፅ ረዲዮ በተወካያቸው በኩል በሰጡት ቃለምልልስ የሚከተለውን ብለዋል፦</p>

<p>ጥያቄ፦ ከዚህ ቀደም ያለው ችግር እንዳለ ሆኖ፣ አሁን ለመኖር ያላስቻላችሁ ሁኔታ፣ የተፈጠረው ችግር ምንድን ነው?ተብለው ለተጠየቁት ጥያቄ ሲመልሱ "መታወቂያችን ከ2001 ዲሴምበር 31 ጀምሮ አልታደሰልንም። በዚያ ስም የሚገኘው በስህተት ስለተጣችሁ ደረጃችሁ ዝቅ ማለት አለበት፣ ኢንትርናሽናል ፕሮሰስ አይገባችሁም በሚል ላለፉት ሁለት ዓመት ከፍተኛ ውዝግብ ውስጥ ገብተናል። በእጃችን ምንም የለም። ሰርተን ለመኖር አንችልም። መንቀሳቀስ አንችልም የቁም እስር ላይ ነው ያለነው። በተጨማሪም ከፍተኛ ዘረኝነት እየተካሄደ ነው ያለው። የኢትዮጵያ መንግስት የራሱን ሰላዮች አሰማርቶ መግቢያ መውጫ እያሳጣን ነው ያለው። ይህንን የኢትዮጵያ ህዝብ እንዲያውቀው እንፈልጋለን። እንደዚሁም ኮሚሽኑ ኢንተርናሽናል ኮቬንሽኑ በሚፈቅደው መሰረት ለመብታችን ዘለቄታ ያለው መፍትሄ እንዲሰጠን ነው የምንፈልገው" ብለዋል። ምንድን ነው ዘለቄታ መፍትሄ? ምንድነው መብታችን የምትሉት? ተብለው ለተጠየቁት "ጄኔቫ ኮንቬንሽን የሚባለው የስደተኛን መብት ለማረጋገጥ የወጡ ህጐች ናቸው። በዚያ መሰረት ዘለቄታዊው መፍትሄ በሶስት ዋና ዋና መንገዶች መፍትሄ ያገኛል። የመጀመሪያው ስደተኛው ፈቃደኛ ሆኖ ከተገኘ ወደ ሀገሩ ሊመለስ ይችላል። ይሄ አንዱ ዘለቄታ ያለው መፍትሄ ሲሆን፣ ሁለተኛው መጀመሪያ እዚህ ጥገኝነት በጠየቅንበት ሀገር ከህዝቡ ጋር ተቀላቅለን መኖር የምንችል ከሆነ እስከ ዜግነት መብት የሚያሰጥ ነው። የሁለተኛው መብት ካልሰራ ሶስተኛው ወደ ሶስተኛ ሀገር የመሄድ ሁኔት ማለት ነው። በዚህ ሁኔታ በሶስቱ መንገዶች የእኛ ጥያቄ መፍትሄ ሊያገኝ ይችላል ሊፈታ ይችላል" በማለት ነበር የመለሱት።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው መጋቢት 12 ቀን 1996</a></p>

</body>
</html>	














