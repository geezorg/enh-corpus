<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባድመ ትይዩዎች ሸሸቢት፣ ሽላሎና ቶኮምቢያ ለኤርትራ ፀንተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የባድመ ትይዩዎች ሸሸቢት፣ ሽላሎና ቶኮምቢያ ለኤርትራ ፀንተዋል</h1>


<p>ከትናንት በስትያ በመለስ ዜናዊ የሚመራው የኢትዮጵያ ሚኒስትሮች ምክር ቤት "ከመረብ እስከ በለሳ ወንዝ ድረስ ባለውና በ1900 ስምምነት መሠረት መዳኘት ባለበት በሁለቱ ሀገሮች መካከል የወሰን ክፍል ላይ ኮሚሽኑ ብዙም ለውጥ ሳያደርግ በአንድ በኩል የአናሽሓቅ፣ የቆሎ ቦርዶ፣ የሰብኦና የዲከቱ ቀበሌዎች የኢትዮጵያ ሆነው እንዲቀጥሉ ወስኗል። በተጨማሪም ኤርትራ ይዛቸው ከቆየቻቸው አዋሳኝ ቀበሌዎች የተወሰኑት ወደ ኢትዮጵያ እንዲመጡ ወስኗል። ኢትዮጵያ ኮሚሽኑ በዚህ አካባቢ ያለውን ውዝግብ ባመለከተ የወሰነው ውሳኔ ትክክለኛ እንደሆነ አምና ተቀብላለች" ሲል ያወጣውን መግለጫ የተሟላ አይደለም በማለት የባደመ አካል የሆኑት ከሽላሎ፣ሸሸቢት፣ኮምቢያ፣ላላይ አዲአቦ የተያያዙ መሬቶች ለኢትዮጵያ ወይም ለኤርትራ መሰጠታቸው በግልፅ አልተገለፀም ሲል ዘገባው ያስታውቃል።ፎኖተ ዲሞክራሲ የኢሕአፓ ድምፅ በበኩሉ ደግሞ "ሻዕቢያ ትላንትባወጣው መግለጫ የወያኔ መግለጫዎች ያለፉትን 4 ዓመታት ድርጊቶች አያነሱም። ጦርነቱም ወያኔ ግዛቱ ውስጥ ባካለለው የባድመ ክልል ምክንያት መጀመሩን የምንረሳው አይደለም፣ ካለ በኋላ ውሳኔው ለማን እንደተወሰነለማወቅ ብዙ ትምህርትን የሚጠይቅ ባለመሆኑ ኢትዮጵያውያን የራሳቸውን ፍርድ መስጠት ይችላሉ" ብሏል።</p>

<p>አያይዞም ሻዕቢያ አዲሱን ካርታ በኤርትራ ቴሌቪዥን ከማሳየቱም ሌላ፣ የሻዕቢያ የዜና ምንጮች ባድመ፣ የመረብ ክልል መስመር እንዲሁም የዛላንበሣ ግማሽ ለእኛ ተሰጥቷል ብሏል" ሲል ዘግቧል።</p>

<p>ሁለቱ መንግሥታት በፍርዱ ውጤት መጨቃጨቃቸው መላ ዓለምን ያስገረመ ሲሆን የኤርትራ ዝርያ ያላቸው ግለሰቦች ቁልፍ ሚና የሚጫወቱበት የኢትዮጵያ መንግሥት ባወጣው መግለጫ "የኢፌዴሪ መንግሥት በዚህ አጋጣሚ ሥራውን በታማኝነትና በከፍተኛ የኃላፊነት መንፈስ ላከናወነው የድንበር ኮሚሽን ያለውን አክብሮት በድጋሚ ይገልጻል። ቀጣዪ ድንበርን በመሬት ላይ የማካለል ሥራ በተፋጠነ ሁኔታ እንዲጠናቀቅ ያለውን ፅኑ ፍላጐትም ያሳውቃል። ከዚህ አኳያ የኤርትራ መንግሥት ድንበሩን በመሬት ላይ ለማካለል በሚደረገው እንቅስቃሴ ያለበትን የመተባበር ግዴታ እንዲወጣ አጥብቆ ያስገነዝባል" ብሏል።</p>

<p>የኤርትራ መንግሥት በበኩሉ ባወጣው መግለጫ የኤርትራና የኢትዮጵያ የድንበር ኮሚሽን ያስተላለፈውን ውሳኔ በተመለከተ እንዲህ ብሏል፦</p>

<p>"ባለፉት 4 ዓመቶች የወያኔው ስርዓት በኤርትራ ላይ ጦርነት ካወጀና ከዚያም በኋላ በኤርትራና በኢትዮጵያ ህዝቦች ላይ የደረሰው ኪሳራ ከመድረሱ በፊት የድንበሩ ውዝግብ በህጋዊና ሰላማዊ መንገድ ብቻ ካልሆነ በስተቀር በኃይልና በጦርነት ሊዘጋ እንደማይችል የኤርትራ ህዝብና መንግስት በተከታታይ ሲገልፁ ቆይተዋል።</p>

<p>የኤርትራና የኢትዮጵያ የድንበር ኮሚሽን ትላንትና ይፋ ያደረገው ውሳኔ ደግሞ (ቅዳሜ) ከ4 ዓመት በፊት ግልፅ የነበረውን ሀቅ ነው በድጋሚያረጋገጠው። የድንበር ኮሚሽኑ ትላንትና (ቅዳሜ) ይፋ ያደረገው ውሳኔ ሁለቱም ሀገሮች ባለፈው ታህሳስ 2000 ዓ.ም በአልጀርስ ላይ በተደረገው ስምምነት መሠረት፣ ስምምነቱ የመጨረሻና መቋጫ ይሆን ዘንድ በመፈረማቸው ዛሬ የድንበር ኮሚሽኑን ውሳኔ መቀበል ያለመቀበል የሚለው ጉዳይ ብዙሀተታና ሽርጉድ የሚያስፈልገው ጉዳይ አይደለም። ውሳኔውስ ማንን ይረባል? የሚለው ጥያቄ በዋነኛ ደረጃ የሚመልሰው ውሳኔውና የውሳኔው መንፈስ ነው። ዛሬ ይፋ የሚደረጉ መግለጫዎች ስለተግተለተሉና ስለተሽሞነሞኑባለፉት 4 ዓመታቶች የተባሉት በሙሉ ገና ከሰው ትውስታ ስላልተፋቁና ሊረሱም ስለማይችሉ ወያኔ ገና ጦርነቱን ሲያውጅ የጦርነቱ መንስኤ ነው በሚል በምክንያትነት ያቀርብ የነበረው የባድሜ ማስመሰያዎችና የቀረበው የትግራይ ክልል ካርታ ምስል ገና ከወረቀት ላይ ስላልጠፋ፣ ውሳኔ ለማን እርባና ነው ለሚለው ጥያቄ የማንንም ዲስኩር የማይሻ፣ የኢትዮጵያ ህዝብም ቢሆን የራሱን ፍርድ የሚሰጥበት ጉዳይ ነው።</p>

<p>በዚህም ይሁን በዚያ ግን የኤርትራውና የኢትዮጵያው ጦርነት ህጋዊ መቋጫ ማግኘቱ ለሁለቱም ህዝቦች ከፍተኛ ድል ነው። ለኢትዮጵያም ህዝብ ድል ነው። በዋነኛ ግን የኤርትራ ህዝብ ድል ነው። ለማጠቃለያም የኤርትራ መንግስት ለኤርትራና ለኢትዮጵያ የድንበር ኮሚሽን ምስጋናውና ያቀርባል" ብሏል።</p>

<p>ቅዳሜ ዕለት የውጭ ጉዳይ ሚኒስትር ስዩም መስፍን በቲቪ ለኢትዮጵያ ሕዝቦች "የተገኘውን ድል" አስመልክተው ከሰጡት ማብራሪያ በኋላ ሕዝቡ ስሜቱን በአደባባይ ሳይገልፅ ቀርቷል። እንደ ውስጥ አዋቂ ምንጮች ከሆነ አንዳንድ የመንግሥት ባለሥልጣኖች ባድመ ነፃ በወጣችበት ጊዜ እንደታየው ዓይነት የሕዝብ ስሜት ጠብቀው ነበር።</p>

<p>ታዛቢዎችን ስለጉዳዩ ጠይቀናቸው በሰጡን ምላሽ "ህዝቡ በአሰብ ጉዳይ ዙሪያ በዚህ መንግሥት ላይ በሽቋል። ለዚህ ነው ዝምታው" ብለውናል።</p>

<p>ኢህአዴግ እሁድ ዕለት በጠራው ሰላማዊ ሰልፍ ላይ በጣም ጥቂት ሰው ከመውጣቱ የተነሳ በሰላማዊ ሰልፉ ላይ የነበሩት ጭፍን ካድሬዎች ሳይቀሩ የመደናገጥና ግራ የመጋባት መንፈስ ይታይባቸው ነበር።</p>

<p>ኢህአዴግ በጠራው ሰላማዊ ሰልፍ ላይ በአዲስ አበባ የሚኖሩ ትግራዊያን በከፍተኛ ቁጥር ሳይወጡ መቅረታቸው ይህ የመጀመሪያ አጋጣሚ ሆኗል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ሚያዚያ 7 ቀን 1994</a></p>

</body>
</html>	
















