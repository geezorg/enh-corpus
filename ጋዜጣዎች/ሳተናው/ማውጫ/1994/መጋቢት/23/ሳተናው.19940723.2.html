<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተፈራ መስቀሌ በአባተ ኮሾ ላይ እንዲመሰክሩ አቃቢ ሕግ ጠራቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተፈራ መስቀሌ በአባተ ኮሾ ላይ እንዲመሰክሩ አቃቢ ሕግ ጠራቸው</h1>


<p>የደቡብ ምክር ቤት ዋና ፀሐፊ የነበሩት ተፈራ መስቀሌና የደቡብ ክልል ም/ፕሬዝዳንት የነበሩት አቶ ደረጀ ዳኬጌቾ በአቶ አባተና በአቶ ቢተው ላይ እንዲመሰክሩ በአቃቤ ህግ እንደማስረጃ ተቆጠሩ።</p>

<p>በከፍተኛው ፍ/ቤት እየታየ ባለው ጉዳይ ላይ አቶ ተፈራ 8ኛ የአቃቤ ህግ ምስክር፣ አቶ ደረጀ ደግሞ 12ኛው ምስክር ሆነው በአቃቤ ህግ በምስክርነት ተቆጥረዋል።</p>

<p>አቶ ተፈራን በሚመለከት አቃቤ ህግ "አቶ ተፈራ መስቀሌ በወቅቱ የክልሉ ምክር ቤት ፀሐፊ ሆነው ሲሰሩ የነበሩ ሲሆን፣ ከ1987 ዓ.ም ተመላሽ በጀት ላይ ለክልሉ ሥራና ከተማ ልማት በወቅቱ የተፈጥሮ ሀብትና አካባቢ ጥበቃ ይባል ለነበረው ቢሮ የተለያዩ የሥራ መሳሪያዎች ግዥ ከተፈፀመ በኋላ በነሐሴ ወር 1987 ዓ.ም አቶ አባተ ኪሾ አዲስ አበባ ሆነው ስልክ ደውለውላቸው "ስለመሣሪያዎቹ ግዥ አብዛኛው ክፍያ ተፈፅሟል፣ ቀሪውን ክፍያ ሻጭ ድርጅቶች ስለጠየቁን የክልሉ ፋይናንስ ቢሮ ሀላፊ አቶ ገዛኸኝ አለማየሁ የክፍያ ትዕዛዝ ደብዳቤ አዘጋጅቶ ስለሚያመጣ በደብዳቤው ላይ ፈርምለት ብለው እንዳዘዙዋቸው፣ በዚሁ መሠረት ቢሮ ኃላፊው አዘጋጅቶ ባመጣው በቁጥር ደኢ/002/150/494 በ23/12/87 ዓ.ም በተፃፈው ደብዳቤ ላይ ብር 20, 000, 000 /ሃያ ሚሊዮን ብር/ ወጪ ሆኖ ኢታይድ ለተባለ ድርጅት እንዲከፈል መፈረማቸውን፣ አቶ ቢተው በላይ በክልሉ የኢ.ህ.ኢ.ዲ.ግ ተወካይ ሆነው ሲሰሩ በቆዩበት ወቅት በፖለቲካ ጉዳዮችም ሆነ በመንግሥታዊ ሥራዎች ላይ አብረዋቸው ሲወስኑ መቆየታቸውን፣ መሣሪያዎቹን ካቀረቡት መካከል አቶ ንጉሴ ኃይሉ የተባሉትን አቶ አባተ ኪሾና አቶ ቢተው በላይ ቢሮ በተለያዩ ቀናት ሲመላለሱ ስለነበር አቶ አባተ ቢሮአቸው ውስጥ እንዳስተዋወቁዋቸውና ግዥው ተከሳሾች አቶ አባተ ኪሾና አቶ ቢተው በላይ የተባሉት ባለስልጣናት በተገኙበት አዲስ አበባ በገስት ሀውስ የተፈፀመ መሆኑን የሚያስረዱልን ምስክር ናቸው ብሏል። አቶ ደረጀን በሚመለከት "አቶ ደረጀ ዳኬጌቾ የተባሉት በወቅቱ የደቡብ ክልል ምክር ቤት ም/ፕሬዚዳንት የነበሩ ሲሆን ከ1987 ዓ.ም ተመላሽ በጀት ለክልሉ የግንባታ ዕቃዎችን እንዲገዙ ምክር ቤቱ የጠቅላይ ሚ/ር ፅ/ቤት ጠይቆ የተፈቀደላቸው መሆኑን፣ ለግዥውም ፕሮፎርማ እንዲሰበሰብ ምክር ቤቱ ትዕዛዝ ተሰጥቶ እንደነበር፣ ነገር ግን በሰኔ ወር 1987 ዓ.ም መጨረሻ አዲስ አበባ ገስት ሀውስ በተባለው ቦታ አቶ አባተ ኪሾና አቶ ቢተው በላይ ሆነው ባሉበት አቶ ቢተው "እነ ንጉሤ ኃይሉና ጓደኞቹ በመሣሪያዎቹ አቅራቢነት በመሣተፍ ተፈላጊ እቃዎችን በፍጥነት ለማቅረብ እንደተዘጋጁና፣ በዚሁ መሠረት ተስማምተው አቶ ቢተው እና አቶ ንጉሴ ኃይሉ፣ ሶስት የዕቃ አቅራቢ ድርጅቶች ተወካዮች፣አቶ አባተ ደግሞ ግዥው የሚፈፀምላቸው የቢሮ ኃላፊዎች ወደ ገስት ሀውስ እንዲመጡ በስልክ ጥሪ ማድረጋቸውን፣ ከዚህ በኋላ ዕቃ አቅራቢዎች የተባሉትን እነ አቶ ንጉሴ ኃይሉ የሶስት ድርጅቶች ተወካዮችን ጨምሮ አቶ ቢተውና ከአዋሳ ተጠርተው የመጡት የቢሮ ኃላፊዎች ባሉበት በአቶ አባተ መሪነት በገስት ሀውስ መሰብሰባቸውን፣ ሶስቱ ዕቃ አቀራቢ ድርጅቶች የተባሉት በወቅቱ ንግድ ፈቃድ ይኑራቸው አይኑራቸው እንዲሁም በገበያ ላይ ያላቸው ቆይታና ሌሎችንም መሥፈርቶች ስለማማሏታቸው የሚታወቅ ነገር እንዳልነበረና ሙሉ እውቀቱና እምነቱ የነበረው አቶ ቢተው በላይ ጋር እንደነበር፣ አቶ ንጉሤ ኃይሉን ቀደም ሲል "ወንድሜ ነው ተዋወቀው" በማለት አቶ ቢተው እንዳስተዋወቁዋቸው፣ በወቅቱ በደቡብ ክልል የሚወሰኑና የሚሠሩ ማናቸውም የመንግሥት ስራዎች ከአቶ ቢተው በላይ እውቅናና ውሣኔ ውጪ አንዳችም የተሠሩ እንድልነበሩና ግዥው ፍፁም ሕግና መመሪያን ያልተከተለ መሆኑንና በመሣሪያዎቹ ርክክብ ላይምየተለያዩ ችግሮች መከሰታቸውን የሚያስረዱልን ምስክር ናቸው ብሏል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው መጋቢት 23 ቀን 1994</a></p>

</body>
</html>	














