<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዋሳ ከተማ በተከሰተ ግጭት 15 ሰዎች ሞቱ፤ 25 ቆሰሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዋሳ ከተማ በተከሰተ ግጭት 15 ሰዎች ሞቱ፤ 25 ቆሰሉ</h1>


<p>በአዋሳ ከተማ የመንግስት ታጣቂዎች በሰላማዊ ሰልፈኞች ላይ በከፈቱት ተኩስ በርካታ ሰዎች ለሞት ተዳርገዋ በርካቶች ቆሰሉ።</p>

<p>ቢቢሲ በትላንት በስቲያ ባስተላለፈው ዘገባ ላይ ከ30 እስከ 60 ሰዎች ሞተዋል ተብሎ ይጠረጠራል ሲል ዘግቧል። ሆኖም የደቡብ ክልላዊ መንግሥት በበኩሉ ባወጣው መግለጫ የቢቢሲን ዘገባ በማጣጣል በግጭቱ የሞቱት ቁጥር 15 ብቻ ነው ብሏል። እንደ ደቡብ ክልላዊ መንግስት መግለጫ ከሆነ ከሞቱት 15 ሰዎች መካከል 2ቱ ፖሊሶች ናቸው።</p>

<p>ዋልታ ኢንፎርሜሽን ማዕከል ስለ ሁኔታው በኢሕአዴግ በኩል ያለውን ዕይታ እንደሚከተለው አስቀምጦታል።</p>

<p>በአዋሳ ከተማ በመቶዎች የሚቆጠሩ በሕገ-ወጥ መንገድ የተደራዱ ቡድኖች ከፖሊስ ጋር ባደረጉት ግጭት 15 ሰዎች መሞታቸውንና በ25 ሰዎች ላይ የመቁሰል ጉዳት መድረሱን የክልሉ ፖሊስ ኮሚሽን አስታወቀ።</p>

<p>ኮሚሽኑ ትናንት ባወጣው መግለጫ ከትናንት በስቲያ ከረፋዱ አምስት ሰዓት በተከሰተ ግጭት ሁለት ፖሊሶችን ጨምሮ በ25 ሰዎች ላይ ከባድና ቀላል የመቁሰል ጉዳት መድረሱን አስታውቋል።</p>

<p>የመቁሰል ጉዳት የደረሰባቸው ሰዎችም በአዋሳ ጤና ጣቢያና በይርጋ ዓለም ሆስፒታል የሕክምና ዕርዳታ እየተደረገላቸው መሆኑ የኮሚሽኑ መግለጫ አመልክቷል።</p>

<p>ኮሚሽኑ እንዳመለከተው ግጭቱ ሊከሰት የቻለው በሕገ-ወጥ መንገድ እራሳቸውን አደራጅተው የተንቀሳቀሱ ጥቂት ቡድኖች ወደመሐል ከተማ በመግባታቸው የሕዝቡን ሰላምና ፀጥታ ለማደፍረስ በመሞከራቸው ነው።</p>

<p>እንደ ኮሚሽኑ መግለጫ በአሁኑ ጊዜ የከተማው ሰላም በአስተማማኝ ሁኔታ ላይ እንደሆነና ሕዝቡም የዕለት ተዕለት ኑሮውን በተረጋጋ ሁኔታ በመምራት ላይ ይገኛል።</p>

<p>ይህ በእንዲህ እንዳለ መንግስት የከተሞችን ዕድገት ለማፋጠንና የሕዝቡን ኑሮ ለማሻሻል የነደፋቸውን የልማት ዕቅዶች በጥቂት ጠባብና ፀረ-ሰላም ኃይሎች ሊስተጓጎል አይችልም ሲል የደቡብ ክልል መስተዳድር ምክር ቤት ግጭቱን አስመልክቶ ትናንት ባወጣው መግለጫ አመልክቷል።</p>

<p>በአሁኑ ጊዜ በክልሉ በሚገኙ 104 ከተሞች ለልማት አመቺ በሆነ መንገድእራሳቸውን ችለው እንዲደራጁ በተዘጋጁ አዋጆችና ደንቦች ላይ ሕዝቡ እንዲወያይበትና እንዲወስንበት ዝግጅት እየተደረገ መሆኑን ምክር ቤቱ በመግለጫው አስረድቷል።</p>

<p>ይሁን እንጂ እነኚሁ የተደራጁ ቡድኖች የከተሞቹን መሠረታዊ የልማት ችግሮች ለመቅረፍ የተያዙ ዕቅዶችን በመፃረር "የአዋሳ ከተማ ልትሸጥ ነው" በሚል ላለፉት አምስት ቀና ሕገ-ወጥ ቅስቀሳ ሲያደርጉ መቆየታቸውን ምክር ቤቱ በመግለጫው አስታውሷል።</p>

<p>ከዚህ አኳያ የክልሉ መንግስት የሕዝቡን የልማት ጥቅምና ሰላም የማስጠበቅ ኃላፊነት ብቻ ሳይሆን ግዴታም ጭምር እንዳለበት ቡድኖቹ ሊገነዘቡ እንደሚገባም ምክር ቤቱ አስታውቋል።</p>

<p>ከአካባቢው ዝግጅት ክፍላችን ድረስ በተደረጉ ስልክ ጥሪዎች በርካታ የከተማዋ ነዋሪዎች "ኢህአዴጐች ምን አለ ወደ ሰማይ ብትተኩሱ?" የሚል ጥያቄ አቅርበዋል።</p>

<p>በያዝነው ዘመን በመላው አለም በሰላማዊ ሰልፈኞች ላይ በቀጥታ መተኮስ እጅግ የተወገዘ ተግባር መሆኑ ይታወቃል። ሰላማዊ ሰልፈኞች ላይ በቀጥታ እንዲተኮስ ትዕዛዝ መስጠት፣ ትዕዛዝንም ተቀብሎ መተኮስ በህግ የሚያስጠይቅ ወንጀል መሆኑንም የህግ ባለሙያዎች ይናገራሉ።</p>

<p>ከዚህ በፊት በጐንደር በወተርና በአዲስ አበባ የመንግስት ታጣቂ ኃይሎች በሰላማዊ ሰልፈኞች ላይ በቀጥታ በመተኮስ የሰልፈኞች ህይወት ማጥፋታቸው ይታወሳል።</p>

<p>በሁሉም ቦታዎች ላይ በሰላማዊ ሰልፈኞቹና በመንግስት ታጣቂዎች መካከል ስለነበሩት ግጭቶች ተጠይቀው ጉዳዩ እሳችውን የማይመለከት መሆኑንና ተጠያቂዎች ቢኖሩ እንኳን ሌሎች እንደሆኑ ጠ/ሚ/ር መለስ ዜናዊ እንደሚናገሩ የምዕራብ ሀገሮች ሰብዓዊ መብት ተሟጋቾች መናገራቸው ይታወቃሳል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ግንቦት 19 ቀን 1994</a></p>

</body>
</html>	














