<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የዙምባቡዌ ባለውለታ ነኝ፣ መንግሥት ቢለወጥ እንኳን እባረራለሁ ብዬ አልሰጋም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የዙምባቡዌ ባለውለታ ነኝ፣ መንግሥት ቢለወጥ እንኳን እባረራለሁ ብዬ አልሰጋም"</h1>


<p>የኮ/ል መንግሥቱ ትዝታዎችን መፅሐፍ ያቀነባበሩት ጋዜጠኛ ገነት አየለ ኮ/ል መንግሥቱ ኃይለማርያም መፅሐፉን ሜጋ እንደሚያሳትመው እንደማያውቁ ለአሜሪካ ድምፅ ገለፁ። የአሜሪካ ድምፅ እንዲህ ሲል ተርኮታል፦</p>

<p>"የመጽሐፉን መታተም አነጋጋሪ ካደረጉት ጉዳዮች አንዱ በሜጋ አሳታሚ ድርጅት በኩል ለገበያ መቅረቡ ነው። እኛም/ የአሜሪካ ድምፅ/ ወ/ሮ ገነት እንዴት በኢትዮጵያ ለማሳተም ወሰኑ? የሚለውን አንስተናል።</p>

<p>ዋናው የታሪኩ ባለቤትና የመፅሐፉ አንባቢ ኢትዮጵያዊያን ሆነው ሳለ፣ ከኢትዮጵያ ውጭ ማሳተሙ ትርጉም የለሽ መሆኑን ከጠቆሙ በኋላ እንዲህ ብለዋል፦</p>

<p>"ሙሉ በሙሉ እምነት አልነበረኝም፣ ጥርጣሬ ነበረኝ። ምክንያቱም አንደኛ ይሄ ያልተለመደ ነገር ነው። በዚህ ላይ ኰሌኔሉ በኢትዮጵያ ሕዝብ ላይ ምን ስሜት ሊያሳድሩ እንደሚችሉ ብዙ ሰው ያውቃል። የሳቸውን መፅሐፍ ይዤ እታሰራለሁ የሚል ስጋት ነበረኝ። ግን ሳልሞክር በፊት በፍርሃት መተው የለብኝም የሚለው አቋም ነበረኝ። ይህንን መፅሐፍ ለመፃፍ በምዘጋጅበት ጊዜና ቃለ- መጠይቁን በምናደርግበት ጊዜ የአሳታሚውን ነገር አላሰብንበትም። እርግጥ እሳቸው ጠይቀውኛል። በዛን ግዜ ግን እኔ ማን ጋር እንደማሳትም አላውቅም ነበር። ሜጋ አሳታሚ ስለተባለውም ድርጅት እኔ ራሴ ያወኩት መጨረሻ ላይ ነው" ብለዋል። ብዙ ታዛቢዎች የኮ/ል መንግሥቱ ኃይለማርያም መፅሐፍ በሜጋ አሳታሚ (የገዢው ፓርቲ ተቋም ነው) መታተሙ ደስ እንደማይላቸው ይናገራሉ።</p>

<p>ወ/ሮ ገነት ስለመንግሥቱ ባህሪ የታዘቡትን ተጠይቀው ሲመልሱ " ቀደም ብሎ የማስፈራራት፣ የመቆጣት ባህሪይ አለባቸው ሲሉ እሰማ ነበር። እኔግን እረጋ ብለው ነው ያገኘኋቸው። ከዓይናቸውም ላይ ምንም የሚያስፈራ ነገር አልተመለከትኩም። በጣም ጨዋና ሥነ-ሥርዓት ያላቸው ሰው፣ ከፍተኛ የማዳመጥ ችሎታና ትዕግሥት ያላቸው ሰው ሆነው ነው ያገኘኋቸው።" ብለዋል።</p>

<p>የአሜሪካ ድምፅ፦ በዚሁ ዓመት ዙምባቤ ውስጥ የተደረገው ምርጫ በኢትዮጵያ ለየት ያለ ስሜት ፈጥሮ ነበር። "ምናልባት ሙጋቤ ቢሸነፉ የመንግሥቱ ዕጣ ምን ይሆናል?" የሚለው ጥያቄ ብዙ ሰዎችን አነጋግሯል። ኰሎኔል መንግሥቱ ስለዚህ ምን ይላሉ? ፍርሃት አድሮባቸው ይሆን?" ብሎ ላቀረበላቸው ጥያቄ "አይመስለኝም። ምክንያቱም መፅሐፉም ላይ ጠቅሼዋለሁ። እሳቸው "እንኳን በሕይወት እያለሁ ሬሳዬንም አያገኙም" ብለዋል። በዚሁ በኩል ምንም ስጋት የለባቸውም። እኔም እራሴ ይህንን ጉዳይ አንስቼባቸዋለሁ። "ፕሬዚዳንት ሙጋቤ ቢወርዱ ምን የሚሆኑ ይመስሎዎታል?" ብያቸው ነበር። "የሙጋቤ ሳይሆን የዚምባቡዌ ባለውለታ ነኝ" ብለውኛል። "...ስለዚህ እባረራለሁ፣ ለኢትዮጵያ መንግሥት አሳልፎ ይሰጠኛል ብዬ አልሰጋም" ብለውኛል። እሳቸው ወደ ኢትዮጵያ ለመመለስ እቅድ አለኝ አላሉም።ስለዚህ ቅድም እንዳልኩት አንድ ኢትዮጵያዊ በስደት እንዳለ እንደሚሰማው የሃገር መናፈቅ፣ ወደ ሀገራቸው ተመልሰው የመኖር ምኞት አላቸው" ሲሉ መልሰዋል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ሰኔ 24 ቀን 1994</a></p>

</body>
</html>	














