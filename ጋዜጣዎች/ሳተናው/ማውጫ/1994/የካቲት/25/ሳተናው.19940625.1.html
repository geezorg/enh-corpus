<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የባህር በራችን ጉዳይ ገና አልተፈታም" ትግራይ ትብብር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የባህር በራችን ጉዳይ ገና አልተፈታም" ትግራይ ትብብር</h1>


<p>የትግራይ ዴሞክራሲያዊ ትብብር መግለጫ አወጣ። ድርጅቱ ባወጣው መግለጫ እንዲህ ብሏል «ከፍትሃዊ ምርጫ ጀምሮ እስከ ባህር በር ጉዳይ ድረስ በተለይም የድንበር መካለልን፣ የሰብአዊ መብቶች መከበርን፣ የክልል ፖለቲካን ጨምሮ እልባት ያላገኙ አያሌ ሕዝባዊና ሃገራዊ ጥያቄዎች ውዝፍ አሉን። እነዚህ ጥያቄዎች ለተቀናጀ ትግል የሚጋብዙ አበይትና አንገብጋቢ ጉዳዮች ለመሆናቸው አላማውን ከንቱ ከሆነው ኢህአዴግ በስተቀር የሚጠራጠር ሰው ያለ አይመስለንም። በዚህ ላይ አምባገነኖቹ ኢህአዴጎች በስልጣን ላይ እስካሁ ድረስ እነዚህ የተጠቀሱት አበይት ጉዳዮች ይሁን ሌሎች ሀገራዊ ጥያቄዎች በተናጠልም ይሁን በጋራ መፍትሄ ያገኛሉ ማለት ደግሞ ዘበት ነው። እነሱ እንደሆነ ድሮም ይሁን አሁን ከልብ የመነጨና የሚዋደቁለት ሃገራዊ ራዕይም፤ አጀንዳም የላቸውም። የብሔር አጀንዳ ቢሆንስ ጠለቅ ብሎ ከታየ ከአምባገነኖቹ ምሽግ ለፅንፈኞቹ የወሬ ቅንብር የሚበጅ ካልሆነ በስተቀር ከየት ወጥቶ። አንዳንድ የሰፈር ፖለቲከኞች የሚያናፍሱት አውራጃዊ አጀንዳም ሊኖራቸው አይችልም። በቅጡ ከታየ እኮ አውራጃ ወረዳ ወይም ቀበሌ ውስጥ ለሚገኝ ምዝብር ሕዝብ መብትና ጥቅም መከበር እምነቱ ከኖረ በብሔር ወይም በሀገር ደረጃ ለታቀፈው ሕዝብ መብትና ጥቅም መቆም እስከዚህ አይከብድም ነበር። ሀገራዊ ፍቅር፣ ሕዝባዊ አቋም፣ ሰብአዊ አመለካከት የሌለው አምባገነን ለስልጣኑና ለግል ጥቅሙ ሲል ወንድሙን፣ እህቱን፣ የትግል አጋሩንም ጭምር ምክንያት እየሸረበ እንደሚገድል፣ እንደሚያስር፣ እንደሚያጠፋ ማንም የማይስተው ነው። ለትግራይ ለአድዋ ለአዲ አቡን የቆሙ ናቸው በሚለው ትረካ ባንደናቆር መልካም ነው።</p>

<p>ይነስም ይብዛ ስለ ሕዝብ የሚያስቡት ነገር የላቸውምና። የነዚህ ሰዎች አጀንዳ የተፈለገው ቀለም ቢቀቡትም ባይቀቡትም ስልጣን እንደምንም ጨብጦ ይዞ የግል ሃብትን ማግበስበስ መሆኑ ምርምር የማይጠይቅ እውነታ ነው። ዝርዝር ውስጥ መግባትም አያስፈልግም። ይህ እውነታ እሩቅ ሳንሄድ ካጥለቀለቃቸው ሙስናና ካመናመናቸው የእርስ በርስ መብላላት ደዌ ብቻ መረዳት ይቻላል።</p>

<p>ሀገራዊ አጀንዳና ሕዝባዊ አቋምን በስልጣንና በሙስና የተኩ ሰዎች ሀገራዊና ሕዝባዊ ጉዳዮች ሊያስፈፅሙ ጭራሽ አይጠበቅባቸውም። አለዚያ ላም ባልዋለበት ኩበት ለቀማ መሄድ ሊሆን ነው። ለስልጣናቸውና ለግል ሃብት ሲሉ ሀገሩን በታትነው ቢሸጡ ሕዝቡንም አፈርም ሰው ቢያፍኑ ደንታ የላቸው። አስራ አንድ አመት ሙሉ የተገነዘብንላቸው ፍፃሜ ካለም ይህ እውነታ ነው። ችግሩ ይህ ብቻ አይደለም። እነዚህ ሰዎች ሀገራዊ ጥቅምና ህዝባዊ መብት ለማስከበር የሚደረገውን ትግል ለማኮላሸት የተዘጋጁ ናቸው።</p>

<p>እንግዲህ ይህ ዓይነት መንግሥት ስልጣን ላይ ተቀምጦ ሀገርንና ሕዝብን በጉልበቱ ወክሎ ውክልናው በአለም አቀፍ መድረኮች በተለይ ደግሞ በተባበሩ መንግሥታት እወቅና አግኝቶ በሀገሪቱና በሕዝቡ መሠረታዊ ጉዳዮች ላይ ተደራዳሪ፣ ወሳኝም አስወሳኝም ሆነዋል። የተባበሩት መንግሥታት ድርጅትም አባል መንግሥታቱ በነደፉት መዋቅር የሚተዳደር ማህበር መሆኑ ኢትዮጵያን በተመለከተ ኢህአዴግ ብቻ ያቀረበለትን ጉዳይ መቀበል እንጂ በሕዝቡ ወገን በኩል የሚቀርበውን አቤቱታ የማስተናገድ ግዴታም፣ ኃላፊነትም የለበትም። ኢህአዴግ ይህንኑ አሠራር ጠንቆ ያውቃል። ለሰንካላው አላማውም ይጠቀምበታል። ስለዚህም የሕዝቡ፤ የተቃዋሚ ድርጅቶች፣ የሲቪክና የሙያ ማህበራት አቤቱታ በመንግሥታቱ ድርጅት መድረክ ጩኸት ሆኖ የሚቀር እንጂ ሰሚ ጆሮ አግኝቶ ፍትሃዊ ውሳኔ የሚጐናፅፍ ጉዳይ አልሆነም፤ አይሆንም።</p>

<p>በርግጥ በባህር በር፣ በድንበር መካከል፣ በፍትሃዊ ምርጫ ወዘተ... በተመሳሰሉ አበይት ጉዳዮች ላይ መረባረቡና አቤቱታ ማስተጋባቱ የተወሰኑ ጥቅሞች ይኖሩታል። ሁለት እርባና ብንጠቅስ፦</p>

<p>1ኛ/ በያንዳንዱ ርዕስ ጉዳይ ዙሪያ በሳል ግንዛቤ እንዲኖረንና አበክረን እንድንታገል ይረዳዋል።</p>

<p>2ኛ/ ውሳኔ ሰጪዎች ፍርዳቸውን ነገ መዘዝ ሲያስከትል ተጠያቂ የሚያደርጋቸው ታሪካዊ ሰነድ ይሆናል። </p>

<p>ለነዚህ ከፊል ጉዳዮች በተናጠል በመታገሉ ጉዳት ባይኖረውም መሠረታዊ መፍትሔ እንደሚያመጣ አድርጐ መቁጠር ስህተት ነው። የተጠቀሱት ሁለት ጥቅሞችም የርብርቦሹ ውጤቶች እንጂ የችግሮቹ መፍትሔ አይደሉም። አይሆኑምም። እንግዲህ የተናጠል ርብርቦሹ እዚህ አድርሶናል፤ ከዚህ አልፎ የት ሊያደርሰን እንደሚችል በርግጥ መናገር አስቸጋሪ ነው። ጥያቄውና ችግሮቻችን ግን ከዛ በላይ ናቸው።</p>


<p class="align-center"><a href="/Gazettas/Satenaw/info/Satenaw.sera.html">ከሳተናዊ የካቲት 25 ቀን 1994</a></p>

</body>
</html>	














