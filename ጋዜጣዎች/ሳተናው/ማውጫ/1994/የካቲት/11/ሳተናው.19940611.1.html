<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነተወልደ መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነተወልደ መግለጫ አወጡ</h1>


<p>27ተኛውን የሕወኃት ምሥረታ በዓል ምክንያት በማድረግ ከሕወኃት ማዕከላዊ ኮሚቴ የታገዱት መግለጫ አወጡ። የታገዱት ማዕከላዊ ኮሚቴ አባላት ባወጡት መግለጫ «በየካቲት ከተቋቋሙት ዓላማዎች ውስጥ መሠረታዊ ሊባል የሚችለው፣ የሀገራችን ሉዓላዊነትና ነፃነት መረጋገጥ ነው። መለስና ቡድኑ በተለይ ከሚያጣጥሏቸው ከሚያቅለሸልሻቸው ጉዳዮች አንደኛው ይሄው ነው። በሕወኃት አመራር መካከል ለተፈጠረው ልዩነት መነሻ የሆነውም ይሄ ነው። መለስና ቡድኑ ሉዓላዊነትና ነፃነትን በማስከበሩ በኩል እንደዓላማቸው የሚያዩት አይደለም። ከሉዓላዊነታችን መግለጫዎች አንዱ የሆነው መሬታችን ሲወረር መንደር፣ ቦይ፣ ተራራ... በሚል ያሳንሱታል። የመሠረታዊ ጥቅማችን መግለጫ ምልክት አድርገው አያዩትም። አስተዳደሩ ሲፈርስ፣ ሕዝባችን ሲሰደድ፣ መንግሥታዊ ክብራችን ሲገሰስ፣ ምንም ትርጉም አይሰጣቸውም። ይሄ ባለፉት ጊዜያት ብቻ ሳይሆን አሁንም እየቀጠለ ያለና የሚታይ ጉዳይ ነው። እራሳቸው ሳይቀር የሚያምኑበት በአልጀሪያ ስምምነት የተደረሰበት ጊዜያዊ የሠላም ቀጣና በሻዕቢያ ሲጣስ ያሉት ነገር የለም። በኤርትራ የሚገኘው ሕዝባችንና ምርኮኞች በሻዕቢያ አሁንም እየተሰቃዩ እያሉ ምንም የሚነገር ነገር የለም እነዚህ ሁሉ የሉዓላዊነት መግለጫዎችና የሀገር ክብር መሆናቸውን የሚረዳና ለማረጋገጥ የሚደረግ ጥረት የለም። ሕዝብ እነዚህን ጉዳዮች አንስቶ በሚወያይበት ወቅት የማይሰደበው ስድብ የለም። ትምክህተኛ፣ ጠባብ፣ ጐሰኛና ጐጠኛ ወዘተ የሚሉ ቃላት ከመለስና ቡድኑ ምላስ የማይጠፉ ሆነዋል። የሀገርን ጥቅም የሚመለከት የሆነ ጥያቄ ማንሳት ውርደት የሆነበት ጊዜ ላይ ተደርሷል። በርካታዎች በሙስናና በፀረ-ዲሞክራሲያዊነት እየተከሰሱ ያሉት ተራ አባላትና የድርጅቱ አመራሮች ይህንን ተንበርካኪ መስመርና መለስን በመቃወማቸው ነው። የካቲት ይሄ ዓላማ ፈፅሞ እንደተደመሰሰ አገናዝቢው።</p>

<p>የመለስን ተንበርካኪ መስመር የሚገልፅ በሀገር ሉዓላዊነት መከበር ላይ መጀመሪያ በወሰዱት እርምጃና አሁን እየትከተሉ ያሉት መንገድ ብቻ አይደለም። ከድርጅታችን ዓላማዎች ከሆኑት አንዱ ማንኛውም ሰው ተጠቃሚ የሚሆንበት ኢኮኖሚ መገንባት የሚለውን አሸቀንጥረው የባዕዳን ተቆርቋሪዎች በመሆን ጥቂቶች ያለሀገራቸው የሚጠቀሙበት ኢኮኖሚ እንዲኖር በማለማቸው ነው። እነዚህ ሀገራዊ ነፃነቶቻችንን ለባዕዳን አሳልፈው በመስጠት የውጭ መንግሥታት መሣሪያ ሆነው ያሉት ተንበርካኪዎች ለሁሉም ክህደታቸው ማስፈፀሚያ መሸፋፈኛ አላቸው። ኢኮኖሚውን በሚመለከት እንደዓላማ ተነጻጻሪ ነፃነት እንጂ ሙሉ ነፃነት ሊኖር አይችልም፣ ዓለም በአንድ ሰንሰለት ውስጥ ስለገባች ይሄ ሰንሰለት እንዳይበጠስብህ ነፃነት የለህም። እና ልናደርግ የምንችለው በተስፈኞች መካከል ውድድር ማድረግ፤ ወዘተ የሚሉ የማደናገሪያ ሃሳቦችን በማቅረብ በተጨባጭና በተግባር ግን ሙሉ ለሙሉ በባዕዳውያን መዳፍ የሚያስገባ መስመር ይከተላሉ። እነመለስ ዛሬ ከሕዝባቸው ይልቅ ለሃያላን መንግሥታት መሣሪያ የሆኑና እንደዓለም አቀፍ ባንክና አይ.ኤም.ኤፍን እየፈሩና እየሰገዱ ይገኛሉ። ዛሬ የሀገር ጥቅም ኢኮኖሚና የመንግሥት እገዛ ምን መሆን አለበት? የሚሉት ጉዳዮች ምናቸውም አይደለም። አለቆቻቸው የሰጧቸውን ተሞክረው የወደቁ መመሪያዎችና ፖሊሲዎችን ዳግም በኢትዮጵያ ሕዝብ ላይ መሞከር ሥራቸው ሆኗል» ብለዋል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው የካቲት 11 ቀን 1994</a></p>

</body>
</html>	














