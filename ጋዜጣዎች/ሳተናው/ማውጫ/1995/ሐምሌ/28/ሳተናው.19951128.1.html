<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ውሳኔው አደገኛ ነው" የትግራይ ክልል ፕሬዝዳንት ፀጋዬ በርሄ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ውሳኔው አደገኛ ነው" የትግራይ ክልል ፕሬዝዳንት ፀጋዬ በርሄ</h2>


<p>የትግራይ ክልል ፕሬዝዳንት ፀጋዬ በርሄ 7ኛ መደበኛ ስብሰባ በማካሄድ ላይ ለሚገኘው ም/ቤት የዓመቱን በጀትና ውጤቶች ጠንካራና ደካማ ጐኑን ጭምር ሰፋ ያለ ዘገባ አቅርበዋል።</p>

<p>አቶ ፀጋዬ በሪፖርታቸው በዛሬው ዓመት በሁሉም የስራ መስኮች ቁልፍ ትኩረት የተሰጠው የአቅም ግንባታ ነው ብለዋል። በዚሁ መስክ ከተሰሩት ሥራዎች የትምህርት ፖሊሲና ስትራቴጂ በመምህራኑ ዘንድ ግልፅ - እንዲሆንና የነበሩት የተሳሳቱ አመለካከቶች እንዲስተካከሉ የውይይት መድረኮች ተካሂዷል። በአሁኑ ሰዓት የትምህርት ቤቶች ብዛት አንድ ሺህ ስድስት የደረሰ ሲሆን፣ ከ1ኛ- 8ኛ ባሉት የትምህርት ደረጃዎች ወደ 627 ሺህ የሚጠጉ ተማሪዎች ሲያስተናግዱ ቆይተዋል።</p>

<p>በጤና መስክ በክልሉ ከሚታዩ በሽታዎች 80 በመቶ በመከላከል ሊፈወሱ የሚችሉ መሆናቸው እየታወቀ፣ ባለፉት 10 ዓመታት ጉዞአችን ግን ይህንን መሠረት ያደረገ የጤና አገልግሎት በመስጠት በኩል ጉድለት ታይቶበታል ብለዋል።</p>

<p>አቶ ፀጋዬ በርሄ በሪፖርታቸው ሌላው ያቀረቡት ጉዳይ የመልሶ ግንባታ ተግባራት ናቸው። ከኤርትራ ጋር በነበረው ጦርነት ከቀዬአቸው ለተፈናቀሉ፣ ከኤርትራ ተባርረው ለመጡና ለተቀናሽ የሰራዊቱ አባላት የመልሶ ግንባታ ስራዎች እንደተከናወኑ ገልፀዋል። በዚህም መሠረት ለተቀናሽ የሰራዊቱ አባላት ከ251 ሚሊዮን ብር በላይ የተከፋፈለ ሲሆን፣ የተለያዩ የሙያ ስልጠናዎችም ተሰጥቷቸዋል። ከኤርትራ ተፈናቅለው ለመጡ፣ በጦርነቱ ምክንያት ከመንደራቸው ለተሰደዱ የገጠር ነዋሪዎችም 155 ሚሊዮን ብር በላይ መከፋፈሉን ገልፀዋል። </p>

<p>የኢትዮጵያና የኤርትራን ድንበር የማካለሉ ጉዳይ መንግስትና ህዝብ በትኩረት ሲከታተሉት ነው የቆዩት ያሉት መስተዳድሩ፣ የድንበር ኮሚሽኑ በራሱ ውሳኔ መንፈስና ህግ ባድመ የኤርትራ ነው ማለት ትክክል አይደለም ሲሉ ነቅፈዋል። ስለሆነም መንግስት በህጋዊና ሰላማዊ መንገድ እልባት እንዲገኝ እየጣረ ነው፤ ይህንንም እስከ መጨረሻ እንገፋበታለን። ካልሆነ ግን ውሳኔው አደገኛ ነው ብለዋል።</p>

<p>ይህ አቋም ጠ/ሚ/ር መለስ ዜናዊ የፌዴራሉ መንግሥት ከፍተኛ ባለሥልጣናት በቅርቡ ከተወያዩበት የኢትዮጵያ የውጭና የደህንነት ፖሊሲ ጋር የሚቃረን ነው። በስብሰባው ላይ የክልል ባለሥልጣናት ያልተጋበዙና ከትግራይ ክልል የሚመጡት ተፈርተው መሆኑን ታዛቢዎች ይናገራሉ። እንደ ተዛቢዎቹ ከሆነ የድንበር ውሳኔውን በተመለከተ የኢትዮጵያ መንግሥት በአንድ ድምፅ መናገር ተስኖታል። በአንድ በኩል ማዕከላዊ መንግሥት አቋም ሲወስድ፣ የትግራይ ክልል ባለሥልጣናት ደግሞ ያንን አቋም የሚንድ አቋም በመውሰድ ላይ ናቸው።</p>

<p>ሁኔታውም አለምአቀፉን ህብረተሰብ ግራ አጋብቶታል ብለውናል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ሐምሌ 28 ቀን 1995</a></p>

</body>
</html>	














