<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኤርትራ ለአንሚ ሳታስታውቅ ታጣቂዎችን ወደ ፀጥታው ቀጠና አስገብታለች"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኤርትራ ለአንሚ ሳታስታውቅ ታጣቂዎችን ወደ ፀጥታው ቀጠና አስገብታለች"</h2>


<p>የተባበሩት መንግሥታት ዋና ፀሐፊ ሰኔ 16 1995 በኢትዮጵያና በኤርትራ መካከል ስላለው የሰላም ሂደት ለተመድ ፀጥታ ም/ቤት ባቀረቡት ሪፖርት ባለፈው ሚያዚያ ወር ኤርትራ ለአንሚ ሳታስታውቅ የፖሊስና የሚሊሽያ ኃይል ወደ ፀጥታው ቀጠና አስገብታለች አሉ።</p>

<p>የጊዜያዊ ፀጥታና ዞንን ሁኔታ በማስመልከት ኮፊ አናን ያቀረቡት ሪፖርት እንዲህ ይነበባል "በአጠቃላይ ሲታይ፣ የተልዕኮው አካባቢ ሁኔታ የተረጋጋ ሲሆን፣ ሁለቱም ወገኖች ከልዩ ተወካዩ ሌግዋይላ ጆሴፍ ሌግዋይላና ከአንሚ በሚገባ እየተባበሩ ነው። ሁለቱም ወገኖች በጊዜያዊ የፀጥታ ዞን በሁለቱም አቅጣጫ የተከላካይነት አቋም ያዘለ ወታደራዊ አቀማመጥ ሲኖራቸው፣ ይህ ነው የሚባል ዓቢይ የኃይል ልውውጥ እስካሁን ድረስ አልታየም። ቀደም ሲል በሁለቱም ወገኖች ዘንድ የወታደራዊ ልምምዱ እየጨመረ በመምጣቱ ትንሽ ትኩረት ስቦ ነበር። ዳሩ ግን ተጨማሪ ምልከታዎች እንዳሳዩት እነኝህ እንቅስቃሴዎች መደበኛና ወቅታዊ ሆነው ተገኝተዋል። የኢትዮጵያ ወታደራዊ ባለሥልጣናት፣ ትርጉም ባለው መልኩ ቁጥሩ ለቀነሰ መደበኛ ሠራዊት ድጋፍ የሚሰጥ ብሄራዊ ጦር ምስረታን ስለሚያፋጥነው የጦር ሠራዊታቸው ስንብት ለአንሚ የኃይል አዛዥ ሜጀር ጄኔራል ሮበርት ጐርደን ማብራሪያ ሰጥተዋል። አሁን ባለው መረጃ መሠረት የኢትዮጵያ ወታደራዊ አቋም ምንም ለውጥ አይታይበትም።</p>

<p>ኤርትራ በሚያዝያ 2003 ጊዜያዊ የፀጥታ ዞን ከተቋቋመ ወዲህ ትልቁ የፖሊስ/ሚሊሻ እንቅስቃሴ የሆነውን ከአራት መቶ በላይ ፖሊሶችን በማዕከላዊ ቀጣና ውስጥ አዘዋውራለች። ምንም እንኳን በተፈጥሮው መደበኛ ቢሆንም፣ በቅድሚያ ማስታወቂያ ለአንሚ ባለመሠጠቱ ዝውውሩ የፕርቶኮል ስምምነቱን የጣሰ ነበር፤ ይህንን ተከትሎ የኤርትራ ባለሥልጣናት አምነው ከመቀበላቸው ሌላ፣ ተፀፅተውበታል።</p>

<p>ኢትዮጵያዊያን እረኞች ለከብቶቻቸው የግጦሽ መሬት ፍለጋ በተለይ በማዕከላዊው ቀጣና የጊዜያዊው ፀጥታ ዘንድ ሠርገው መግባታቸው ከጊዜ ወደ ጊዜ እየጨመረ መጥቷል። ከቅርብ ጊዜ ወዲህ የታጠቁ ሠዎች ጋር በመሆን የሚመጡት እነኝሁ እረኞች በጊዜያዊው ፀጥታ ዞን ውስጥ ያለውን በድርቅ የተመታ የግጦሽ መሬትን በተመለከተ ፋክክር ውስጥ ስለሚገቡ በመሣሪያ የታገዘ ግጭት የመፈጠሩን ስጋት ከፍ ያደርገዋል። የዚህን ጉዳይ አሣቢነት በተመለከተ አንሚ ከኢትዮጵያ ወታደራዊ ባለሥልጣናት ጋር የተነጋገረበት ሲሆን፣ እነኝህ ሠርጐ ገቦች እየተባባሉ ከመምጣታቸው በፊት ለመቆጣጠር የሚያስችሉ እርምጃዎች እንደሚወሰዱ ማረጋገጫ አግኝቷል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ሐምሌ 14 ቀን 1995</a></p>

</body>
</html>	














