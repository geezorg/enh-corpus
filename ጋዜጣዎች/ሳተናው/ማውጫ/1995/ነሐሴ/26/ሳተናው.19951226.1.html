<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ሕዝቡ ለዳር ድንበሩ ዘብ እንዲቆም፣ ተቃውሞውን እንዲያቀጣጥል ጥሪ እናቀርባለን"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ሕዝቡ ለዳር ድንበሩ ዘብ እንዲቆም፣ ተቃውሞውን እንዲያቀጣጥል ጥሪ እናቀርባለን"</h2>


<p>የኢትዮጵያ ዴሞክራሲያዊ ኃይሎች ህብረት የሚከተለውን መግለጫ አውጥቷል። </p>

<p>የኢትዮጵያ ሕዝብ ያለማቋረጥ በግልፅ በአደባባይ ተቃውሞውን እያሰማ በኢትዮጵያና በኤርትራ የወቅቱ ገዥዎች መሪነት በተባበሩት መንግሥታት አቀነባባሪነት ሊካሄድ የታቀደው የድንበር ማካለል ሂደት ሕጋዊና ፍትሃዊ አለመሆን ብቻ ሣይሆን፣ በዚሁ ምክንያት ሊከተል የሚችለውን አደጋና ችግር ሰላም ወዳድ ለሆነው የዓለም ህብረተሰብ በድጋሚ ማሳወቁና ማስጠንቀቁ ተገቢና ወቅታዊ ሆኖ አግኝተነዋል። </p>

<p>ለሀገር ዳር ድንበር፣ ለብሔራዊ ደህንነትና ጥቅም መከበር በተጠንቀቅ ዘብ ቆሞ የሚጠብቀው መላው የኢትዮጵያ ህዝብ ተንቆና ተገፍቶ ጫና ላይ የደረሰ ስለሆነ ወደፊት የሚወስደው እርምጃ ጥንቃቄ ሊደረግበትና የሚመለከተው ሁሉ ልብ ሊለው ይገባል።</p>

<p>የሀገር ዳር ድንበር ማካለልን በሚመለከት ለተፈጠረው እጅግ አሳሳቢና አደገኛ ሁኔታ በግንባር ቀደምነት ተጠያቂው የኢትዮጵያ ጠቅላይ ሚኒስትር አቶ መለስ ዜናዊና የሚመሩት የሕወኃት/ኢሕአዴግ አገዛዝ ነው። ሲጀመር ጀምሮ ሀገርን ያህል የዜግነት መሠረት የሆነውን ትልቅ ጉዳይ እንደተራ ንብረት የዘመድ ወዳጅ ጥያቄና ፍላጐት ለሟሟላት ሲባል የሀገር የግዛት ወሰን ተቆርሷል፤ የተፈጥሮ የባህር በር አሳልፎ ተሰጥቷል። በነፃነት ስም አዲስ ሀገርም ተፈጥሯል።</p>

<p>ይህንን ሕገወጥና የውንብድና ሥራ የኢትዮጵያ ሕዝብ በወቅቱ ቢቃወመውም በሥልጣን ከመከታ፣ በመትረየስና በታንክ ተዳፍኗል። በተጭበረበረ ዲፕሎማሲም ታፍኗል። ቀጥሎም አርቆ ማስተዋልና የሕዝብ አስተዳደር ጥበብ የጐደላቸው የሕወኃትና/የሻዕቢያ እብሪተኛ አምባገነኖች በጫሩት እሳት በባድመ ወረራ ምክንያት በተፈጠረው ጦርነት መቶ ሺህ ያህል ወገን ረግፏል። በብዙ ሚሊዮን የሚቆጠር ገንዘብ፣ ሀብትና ንብረት ወድሟል። በጉዳዩ ላይ የሕዝብን ድምፅ ከምንም ባለመቁጠር ለድብቅ ዓላማቸው ማስፈፀም በሚያመች መልኩ አቶ መለስ ዜናዊና አቶ ኢሳይያስ አፈወቂ እ.ኤ.አ በዲሴምበር 2000 ዓ.ም በጦርነት ማቆም ስም ዘላቂና ውስብስብ ችግሮችን ያዘለውን የአልጀርሱን ስምምነት ተፈራረሙ። በዚህ ስምምነት አቶ መለስ ዜናዊ የኢትዮጵያን ብሔራዊ ጥቅምና ደህንነት አሳልፈው ሰጡ። ዳግም በሀገር ሉዓላዊነት ላይ ክህደት ተፈፀመ።</p>

<p>ጠቅላይ ሚኒስትር መለስ ዜናዊ የኤርትራ ጉዳይ እንደቅኝ ግዛት ጥያቄ በመቀበል ሕጋዊነትና ተፈጻሚነት ሊኖራቸው የማይችሉ ከወራሪ ቅኝ ገዥ የጣሊያን መንግሥት ጋር ተደረጉ የተባሉ እ.ኤ.አ የ1902፣ የ1908 ውሎችና በጣሊያን መንግስት የተዘጋጁ ካርታዎች በመረጃነት እንዲቀርቡ ተስማሙ። እነዚህ በዋቢነት ለመደራደሪያ የቀረቡት ሰነዶች ህጋዊነት የሌላቸው ናቸው።</p>

<p>የጣሊያን መንግስት ኢትዮጵያን እ.ኤ.አ 1935 ዓ.ም ሲወረር በተግባር ውሎቹንና ስምምነቶችን በራሱ ፈቃድ የሻራቸው መሆኑ የታወቀ ነው። ሁለተኛው ዓፄ ኃይለሥላሴ እ.ኤ.አ በ1947 ዓ.ም በጣሊያን መንግሥት ጋር የሰላም ስምምነት ሲፈራረሙ ቀደም ብለው ተደርገው የነበሩት ስምምነቶች በሙሉ የፈረሱና ተፈጻሚነት የሚኖራቸው መሆናቸው የታወቀና የተረጋገጠ ነበር።</p>

<p>1. የአልጀርሱ ስምምነት የኢትዮጵያ ሕዝብ ሳያውቀውና ሳይመክርበት የተፈፀመ የሀገር ክህደት ወንጀል ስለሆነ በኃላፊነት የሚጠየቁት በተለይ ጠቅላይ ሚኒስትር መለስ ዜናዊና የውጭ ጉዳይ ሚኒስትሩ ሥዩም መስፍን ናቸው።</p>

<p>2. ይህ የድንበር አከላለል እቅድ የአካባቢውን ኗሪ ሕዝብ ፈቃድና ይሁንታ ያላገኘ ብቻ ሣይሆን፣ ሕዝቡ ጥብቅ ተቃውሞውን በግልጽ እያሳወቀና አቤቱታውን እያቀረበ ጨርሶ ባላመነበት በሌላ አገዛዝ አሳልፎ የሚሰት በመሆኑ የአካባቢውን ነዋሪ ሕዝብ የወልና የግለሰብ ሰብዓዊ መብት በፅኑ የሚጋፋ ነው። ይህ በየትም ዓለም ያልተፈፀመ የተባበሩት መንግሥታት ቻርተር የደነገገውን የሕዝብን የራስ ዕድል በራስ የመወሰን መብት የሚሽር አድራጐት ኢሰብአዊ ብቻ ሣይሆን፣ ለአካባቢው ሰላምና መረጋጋት መጥፋት ሁኔታን የሚያመቻች አደገኛና ፈጽሞ የተሳሳተ እርምጃ መሆኑን በጥብቅ ማስገንዘብና ከወዲሁ ማስጠንቀቅ እንወዳለን።</p>

<p>3. የተባበሩት መንግሥታት ድርጅትም የድንበር መካለሉ ሂደት አደገኛና መዘዙ በቀላሉ የሚገመት አለመሆኑን ካለው የኢትዮጵያ ሕዝብ አቤቱታና የተቃውሞ እንቅስቃሴ በመገንዘብ ሁኔታውን በድጋሚ እንዲመረምር በአጽንኦት እናሳስባለን። ሰላም ወዳድ የድርጅቱ አባል ሀገሮች የሁኔታውን አሳሳቢነትና አደገኛነት በመገንዘብ አስፈላጊውን ተጽእኖ እንዲያደርጉ እንማፀናለን።</p>

<p>4.የአፍሪካ ህብረት ከአልጀሩስ ስምምነት ጀምሮ ሁኔታውን የሚያውቅና የሚከተለው ስለሆነ የኢትዮጵያ ሕዝብ ድምፅ እንዲያዳምጥና ለጉዳዩ ተገቢውን ትኩረት እንዲሰጥ እንጠይቃለን።</p>

<p>ሰላም ወዳድ የሆነው የኢትዮጵያ ሕዝብ -አርሶ አደሩ፣ ሠራተኛው፣ ምሁሩ፣ ተማሪው፣ የመከላከያና የፖሊስ ሠራዊት አባላት፣ የባድመ-የኢሮብና- አፋር ወገኖቻችን ያቀረቡትን የትግል ጥሪ በመቀበል ከጐናቸው እንዲሰለፍና ለሀገሩ ዳር ድንበር መከበር ዘብ እንዲቆም፣ የተቃውሞውን ትግል በሀገር ውስጥና ከሀገር ውጭ እንዲያቀጣጥል ጥሪያችንን እናስተላልፋለን።</p>

<p>የኢትዮጵያ ዳር ድንበር በትግላችን ይከበራል!</p>

<p>የኢትዮጵያ ሕዝብ በተባበረ ትግል ያሸንፋል!</p>

<p>ነሐሴ 1995 ዓ.ም</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ነሐሴ 26 ቀን 1995</a></p>

</body>
</html>	














