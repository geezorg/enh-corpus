<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ ጐንደር በከፍተኛ ደረጃ የወባ በሽታ እየተዛመተ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደቡብ ጐንደር በከፍተኛ ደረጃ የወባ በሽታ እየተዛመተ ነው</h2>


<p>በደቡብ ጐንደር ደብረታቦር አውራጃ ውስጥ የሚገኘው የእስቴ ወረዳ በከፍተኛ ደረጃ እየተዛመተ ባለው የወባ በሽታ መመታቱንና እየተሰቃየ እንደሚገኝ የመላው ዐማራ ሕዝብ ድርጅት /መዐሕድ/ አስታወቀ።</p>

<p>ቀደም ካሉት ጊዜያት ጀምሮ በአብዛኛው የወባ በሽታ የሚያጠቃቸው አካባቢዎች ተብለው የሚታወቁት ወዶ አሞራ ገደል፣ ፎገራና ደምቢያ ሲሆኑ፣ አሁን ግን ፍፁም ባልተለመደ ሁኔታ ደጋ በሚባሉት ቦታዎች የወባው በሽታ በከፍተኛ ፍጥነት እየተራባ በመሆኑ በተለያዩ ቦታዎች በርካታ ሰው መሞቱን መዐሕድ ገልጿል።</p>

<p>ተዛማቹ የወባ በሽታ በእስቴ ወረዳ ውስጥ የሚገኙ የተለያዩ ቦታዎችን ክፉኛ የጐዳ ሲሆን፣ ከነዚህም ውስጥ ጉርአምባ፣ ዳና፣ ላቻ፣ ሹሜ፣ አንጓሪዳ፣ ግራሪያ ይገኙበታል። ነዋሪው በሽተኞችን በቃሬዛ እየጫነ ረዥም ርቀት በመጓዥ ሕክምና ወዳለበት ስፍራ ቢወሰድም በተለይም በጉርአምባ የሚገኘው ትልቅ ክሊኒክ መድሀኒት ጨርሶ በመቀመጡና ምንም ስለሌለው ለሕዝቡ እርዳታ ሊያደርግ አልቻለም። በዚህም የተነሳ ህዝቡ ወደ ባሕርዳርና ወረታ እንዲሁም እስቴ ለመሄድ መገደዱን መላው ዐማራ ሕዝብ ድርጅት ገልጿል።</p>

<p>በእነዚሁ አካባቢዎች ጐማራ፣ ኪንቲጉማራና፣ ሰንደጋ ጉማራ የተባሉ ትላልቅ ወንዝ ባህርና ጅረቶች ሲገኙ እነዚህ ሶስቱ ደግሞ ዋንዛዬ ባሕር ላይ ይገናኛሉ። ምናልባትም የወባው በሽታ መዛመት ውሃውን እንደልብ ከማግኘት ጋር የተያያዘ ሊሆን እንደሚችልም ከፍተኛ ግምት መኖሩን መዐሕድ ገልጿል።</p>

<p>ቀደም ባሉት መንግሥታት በተለይም መስከረምና ጥቅምት ላይ ወደ አሞራ ገደል አካባቢ በአውሮፕላን የወባ መድሀኒት ይረጭ እንደነበረ የሚገልፁት የአካባቢው ነዋሪዎች ይህ ከቆመ በርካታ ዓመታት ማለፉን ያስረዳሉ። ሁኔታው መንግስታዊና ሕዝባዊ ርብርብ ካልተደረገበት በእጅጉ አሳሳቢ መሆኑን መዐሕድ የአካባቢውን ነዋሪዎች በዋቢነት በመጥቀስ ከፍተኛ ስጋት እንዳደረባቸው አስታውቋል።</p>

<p>የክልሉ መንግስት ይህንን ችግር ለመፍታት ምን እርምጃ እንደወሰደ ምንስ በማድረግ ላይ እንደሚገኝ በአካባቢው ነዋሪዎች የታየ አንድም እንቅስቃሴ አለመኖሩን መዐሕድ አስምሮበታል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ጳጉሜን 3 ቀን 1995</a></p>

</body>
</html>	














