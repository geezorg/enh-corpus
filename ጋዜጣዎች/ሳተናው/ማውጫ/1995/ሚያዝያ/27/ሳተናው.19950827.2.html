<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ መስተዳድር ሠራተኞች ምደባ ትላንት ይፋ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባ መስተዳድር ሠራተኞች ምደባ ትላንት ይፋ ሆነ</h2>


<p>በአዲስ አበባ አስተዳደር ሥራ ባሉ የተለያዩ ቢሮዎችና ጽ/ቤቶች ውስጥ ሲሰሩ የነበሩ ሠራተኞች ምደባ በትላንት እለት ይፋ ሆነ።</p>

<p>ለክፍለ ከተማ ለቢሮና ለቀበሌ አመራሮች የአዲስ አበባን የመልሶ ማደራጀት ዓላማና በአስተዳደሩ ሥር ያሉ ሠራተኞችን የምደበና የመለየት ሥራ ሂደት አስመልክቶ ማብራሪያ ለመስጠት በአዲስ አበባ ቲያትርና ባህል አዳራሽ እና በሀገር ፍቅር አዳራሽ በተካሄደው ስብሰባ የአዲስ አበባ አስተዳደር ከንቲባ አቶ አርከበ እቁባይና ምክትል ከንቲባው አቶ ህላዊ ዩሴፍ እንደገለጹት፣ ምንም አይነት ሠራተኛ ሣይመደብ እንደማይቀር አስታውቀው በርካታ ሠራተኛ እንደሚቀነስ ሲናፈስ የነበረው ያልተጨበጠ ወሬም መሠረት የሌለው ነው ብለዋል።</p>

<p>በዚህ መሠረት የአስተዳደሩ መዋቅር በሚጠይቀው መጠን የሰው ኃይል የትምህርት ደረጃ፣ የሥራ ልምድ፣ ችሎታንና ብቃትን መሠረት በማድረግ ባለበት መሥሪያ ቤት እንዲመደቡና የሠራተኛውም የሥራ ዋስትና እንዲጠበቅ መደረጉንና መለየቱም ሆነ ምደባው ግልጽነት ባለው መልኩ እንደተከናወነ ተገልጾ የሠራተኛው ተሣትፎ የታከለበት ከመሆኑም ባሻገር በመዋቅር የተረፉ ሠራተኞች ውጤታማ በሚሆኑባቸው አዳዲስ ቢሮዎች ማለትም የደንብ ማስከበር፣ የውበትና ጽዳት አገልግሎት በመሳሰሉት ክፍሎች መመደባቸው ተገልጿል።</p>

<p>ሠራተኛን በመለየት በኩል በሦስት መመዘኛዎች የተለየ ሲሆን፣ አንደኛው ለሥራ ያለው ትጋት፣ ታታሪነትና አልምጥ አለመሆን፣ ሁለተኛው ሙስና ውስጥ አለመዘፈቅ ማለትም አድሏዊ አሰራር፣ ፍትሀዊ ያልሆኑ ጥቅም፣ ኃላፊነትና የመንግሥት ንብረት ለግል ጥቅም ማዋልና የመሳሰሉት ሲሆኑ ሦስተኛው መመዘኛ ለለውጥ ያለው ዝግጁነት የሚሉት ናቸው። </p>

<p>በነዚህ መመዘኛዎች መሠረት ከፍተኛ ችግር አለባቸው የተባሉ ጥቂት ሠራተኞች እንኳን ቢኖሩ ቻርተሩ በሚያዘው መሠረት ህጋዊ መብታቸውና ጥቅማቸው ተከብሮላቸው ይሸኛሉ ተብሏል።</p>

<p>በመለየትና በምደባው ወቅት ከፍተኛ ጥንቃቄ መደረጉንና በሂደቱ ጥቃቅን ስህተቶች ሊኖሩ ቢችሉ እንኳን፣ ቻርተሩ በሚያዘው መሠረት በሚቋቋመው የድልድል ቅሬታ ሰሚ ኮሚቴና የከተማ ይግባኝ ሰሚ ኮሚቴ አቤቱታን ማቅረብ እንደሚቻልና ችግሮች ካሉም በዚያ በኩል ሊፈቱ እንደሚችሉ በስብሰባው ወቅት ተገልጿል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ሚያዚያ 27 ቀን 1995</a></p>

</body>
</html>	














