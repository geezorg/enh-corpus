<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባድመ ጉዳይ ኢትዮጵያ ላቀረበችው ጥያቄ ተ.መ.ድ ምላሽ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በባድመ ጉዳይ ኢትዮጵያ ላቀረበችው ጥያቄ ተ.መ.ድ ምላሽ ሰጠ</h2>


<p>በኤርትራና በኢትዮጵያ ድንበር ላይ የተሰማራው የተባበሩት መንግሥታት ሰላም አስከባሪ አንሚ የህዝብ ግንኙነት ክፍል አስመራና አዲስ አበባ ለሚገኙ ጋዜጠኞች እንቅስቃሴውን በተመለከተ በሳተላይት አማካኝነት መግለጫ ሰጥቷል።</p>

<p>በዚህ ወቅት የኢትዮጵያ መንግስት የድንበር ኮሚሽኑ ባሳለፈው ውሳኔ ላይ ያለውን ቅሬታ አስመልክቶ ለተባበሩት መንግስታት ድርጅት ያቀረበው አቤቱታ ባለፈው ሳምንት መልስ ማግኘቱ ተጠቅሷል።</p>

<p>የሰላም አስከባሪው ጓድ ትላንት በሰጠው መግለጫ በደህንነት ቀጣና ያለው ሁኔታ የተረጋጋ ነው። በመግለጫው መሠረት ባለፈው ሣምንት የሚስተር ኮፊ አናን ልዩ ልዑክ ሚስተር ሌግዌላ ጆሴፍ ሌግዌላ በምዕራቡ የደህንነት ቀጣና ፈንጂዎችን በማምከን፣ በማፅዳት፣ እጅግ በጣም አመርቂ ሥራ ላከናወኑ የባንግላዲሽ ተዋጊ መሀንዲሶች ባሬንቱ ከተማ የሜዳሊያ ሽልማት ሰጥተዋል። </p>

<p>በሜዳልያ አሰጣጥ ስነ ስርዓቱ ላይ የሰላም አስከባሪው ዋና አዛዥ ሜጀር ጄኔራል ሮበርት ጐርደንና የሰላም አስጠባቂው ተጠባባቂ ሃይል አዛዥ ብርጋዴየር ጄኔራል ፒተር ማኒያል ተገኝተው ነበር። ሚስተር ሌግዌላ ጆሴፍ ሌግዋላና ሮበርት ጐርደን የባንግላዲሽ ተዋጊ መሀንዲሶች ላበረከቱት አስተዋፅኦ ምስጋና አቅርበዋል። ሰሞኑን ጋሽ ባርካ መስተዳድር ዞን ተኮምቢያ ከተማ ነዋሪ ኤርትራዊ አቶ አስገዶም ርዕሶም የራሳቸው የሆነች አንዲት ላም የተቀበረ ፈንጂ በረገጠችበት ወቅት፣ ላሚቱን ሊያድኑ ሙከራ ሲያደርጉ በፈነዳው ፈንጂ ፍንጣሪ ቀላል ጉዳይ እንደደረሰባቸው የአንሚ የህዝብ ግንኙነት መግለጫ ያስረዳል። ድንገተኛው አደጋ ያጋጠመው ከሽላሎ በስተሰሜን ምስራቅ 12 ሜትር ርቀት ላይና ከሽላሎ በስተምዕራብ 5 ኪ.ሜትር ርቀት ላይ ሜዳ ላፅላይ በመባል በሚታወቀው አካባቢ ነው።</p>

<p>የኢትዮጵያ መንግሥት የድንበር ኮሚሽኑ ባሳለፈው ውሳኔ ላይ ያለውን አንዳንድ ቅሬታ መሠረት በማድረግ ለተባበሩት መንግስታት ያቀረበው አቤቱታ ባለፈው ሳምንት መልስ ማግኘቱ ተገልጿል። የተባበሩት መንግሥታት ለኢትዮጵያ መንግስት የሰጠውን መልስ ለሰላም አስከባሪው ሃይል በግልባጭ አሳውቋል። </p>

<p>የአንሚ የህዝብ ግንኙነት ለኢትዮጵያ መንግስት የተሰጠውን መልስ በተመለከተ ማብራሪያ ለመስጠት ፈቃደኛ አልሆነም። የቀረበው ምክንያት ጉዳዩ አንሚን አይመለከትም የሚል ነው። ጉዳዩ የሚያጠነጥነው በድንበር ኮሚሽንኑና በኢትዮጵያ መንግስት ዙሪያ ነው ተብሏል።</p>

<p>አዲስ አበባ የሚገኝ የኢሪን ጋዜጠኛ "በሐምሌ ወር የድንበር ማካለሉ ስራ ይጀመራል ተብሎ ነበር፣ ከምን ደረሰ?" ብሎ ላቀረበው ጥያቄ፣ የአንሚ የህዝብ ግንኙነት ክፍል ጥያቄውን መመለስ ያለበት የድንበር ኮሚሽን ብቻ ነው። የእኛ ስራ የድንበር ኮሚሽኑን በሎጂስቲክና በአስተዳደር መርዳት ነው ብሏል።</p>

<p>ምናልባት በሚቀጥለው ሳምንት በየሶስት ወሩ የመንግሥታቱ ድርጅት ዋና ፀሀፊ ኮፊ አናን በደህንነት ቀጣናው ስላለው ተጨባጭ ሁኔታና ስለ ሰላሙ ሂደት የሚያቀርቡት ሪፖርት ይፋ የሚሆንበትና በሪፖርቱ ማጠቃለያም የድንበር ኮሚሽን ያከናወናቸውን ስራዎች የሚገልፅበት አምድ ስላለ ምናልባት ጠብቆ ያን ማየቱ ይሻላል ብለዋል። በኢትዮጵያና ኤርትራ የተባበሩት መንግስታት ድርጅት የሰላም አስከባሪ ሃይል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ሰኔ 23 ቀን 1995</a></p>

</body>
</html>	














