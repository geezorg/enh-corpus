<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኦህዴድ የሚያደርጋቸው ስብሰባዎች ከቀን ወደቀን ድርጅቱን እያንጋደደው ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኦህዴድ የሚያደርጋቸው ስብሰባዎች ከቀን ወደቀን ድርጅቱን እያንጋደደው ነው»</h1>


<p>የኦሮሞ ህዝብ ድርጅት (ኦህዴድ) የህወሓት ማዕከላዊ ኮሚቴን ተከትሎ በተፈጠረው አለመረጋጋት ምክንያት የሚያደርጋቸው ስብሰባዎች ሁሉ ከቀን ወደቀን ድርጅቱን እያንጋደደው መሆኑን ከተሰብሳቢዎች የተገኘ ዝርዝር መረጃ ይገልፃል።</p>

<p>ከህወሓት ማ/ኮሚቴ መከፋፈል በኋላ ጠ/ሚኒስትር መለስ ዜናዊ የኢህአዴግን አመራሮች ለ29 ቀናት በማወያየት የመሩት ስብሰባ አሁን ያለውን የተንጋደደና የሰፋ ችግር ወልዷል። ምንጮቻችን እንደሚገልፁት «ፕሬዝዳንት ነጋሶ ከመውጣታቸው በፊት እያየለ የነበረው መከፋፈል አሁን በሚደረገው ስብሰባ ወደ ተራ ግለሰቦችና በርካታ ቡድኖች እየተከፋፈለ ነው። በዚሁም ቀድሞ በበረከት ስምዖን ተጀምሮ የነበረውና በኋላም በመለስ ዜናዊና ሙሉጌታ ገ/ሕይወት (ጫልቱ) የተከፋፈለውን ተሰብሳቢ መስመር የማስያዝ ጥረት ኦህዴድን ከማይደማመጥ በርካታ ቡድን ከመከፋፈል አላደነውም።</p>

<p>በተለይ አቶ መለስ ዜናዊ አስቀድመው በኦህዴድ ውስጥ ደጋፊዎቻቸው ማን እንደሆነ ሊለዩበት ያልቻሉበት ሁኔታ እንደተፈጠረና በአንድ ወገን ብ/ጄ/ል አባዱላ ገመዳ፣ ግርማ ብሩ፣ አለማየሁ ቱምሣ፣ ገቢሣ ተስፋዬ በሌላው ወገን ሽፈራው ጃርሶ፣ አሊ አብዶ፣ ጫላ ወርዶፋና፣ በሦስተኛ ወገን ደግሞ ኩማ ደመቅሳ፣ ሶፊያን አህመድ፣ ዱባለ ጃሌ፣ አልማዝ መኮ ተከፍሎ የሚታመሰው የአመራር አባላት ቡድን ቤቱን እንዳይደማመጥ እንዳደረገው ተገልጽውል። በዋናኝነት ግን ተሰብሳቢው ውህዳንነት የማይታይበት በየአካባቢው መበታተን እንጂ እንደ አንድ የኦሮሞ ህዝብ አካል የማይታይ ነው። እንደምንጮቹ አገላለፅ ግምገማ በሚል ሰበብ ኦህዴድ የሚያካሂደው መቋጫ ያልተገኘለት ስብሰባ ሙስናን ዋና አጀንዳ ያደረገ ሲሆን በተለይ እነኩማ ደመቅሳ፣ ዱባሌ ጃሌና ሶፊያን አህመድን ጨምሮ አብዛኛው አመራሮች በዘመዶቻቸውና በራሳቸው ቁጥጥር ሥር አስገብተው እየመዘበሩት ነው በሚል ካድሬው በፈጠረው የሙስና ማጋለጥ ዘመቻ በስብሰባው እንደመሰረታዊ አጀንዳ ተይዟል። በተለይ አቶ ኩማን ከመድረክ ለማውረድ እንደተጠቀሙበትም ይነገራል።</p>

<p>አቶ ኩማን ዋነኛ ተጠያቂ ያደረገው ይኸው ስብሰባ ኩማ ወንድማቸውን አቶ ግርማ ተ/ማርያም በኦህዴድ የንግድ ድርጅቶች ውስጥ አስቀምጠው የኦሮሞ ህዝብ ንብረትን መዝብረዋል። በትምህርት ዝቅተኛ በመሆናቸው የአመራር ብቃት የላቸውም በማለትም ወንጅለዋቸዋል።</p>

<p>የኦህዴድ ካድሬዎች አያይዘው የሚያነሱት ጉዳይ የሌሎችን ድርጅቶች ድጋፍ አንፈልግም ራሳችንን ችለን እንገማገማለንና ማንም አይግባብን በሚል ከህወሓትና ብአዴን የሚመጡትን አባላት እንዳይመጡብን የሚል ነው» ሲል ዘግቧል።</p>


<p class="align-center"><a href="/Gazettas/Satenaw/info/Satenaw.sera.html">ከሳተናው ሐምሌ 16 ቀን 1993</a></p>

</body>
</html>	
