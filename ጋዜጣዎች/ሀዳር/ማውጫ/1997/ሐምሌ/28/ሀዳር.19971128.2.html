<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱማሌ ተወላጆች የቅንጅት ዕጩዎች ሆነው ቀርበዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የሱማሌ ተወላጆች የቅንጅት ዕጩዎች ሆነው ቀርበዋል </h2>


<p>በመጪው ነሐሴ አጋማሽ ላይ በሱማሌ ክልል በሚካሄደው የሕዝብ ተወካዮችና የክልል ምክር ቤቶች ምርጫ በርካታ የሱማሌ ተወላጆች የቅንጅት ዕጩዎቹ ሆነው መቅረባቸውን በክልሉ የቅንጅት የምርጫ አስተባባሪ ገለጹ። </p>

<p>በክልሉ ስላለው ወቅታዊ ሁኔታና ስለምርጫው ያብራሩት አስተባባሪው በክልሉ ዘጠኝ ዞኖች ቢኖሩም በተለያዩ ችግሮች ምክንያት ቅንጅት ከአራት ዞኖች የተውጣጡ 9 የተወካዮችና 13 የክልል ምክር ቤቶች ዕጩዎችን ማቅረቡን አስታውቀዋል።</p>

<p>በምርጫ ቅስቀሳ ወቅት ስላገጠማቸው ችግርም ሲናገሩ «በምርጫው ያገባቸዋል ተብለው የማይገመቱ የፌዴራል ጉዳይ ሰዎች ቅንጅት የአፄ ኃይለሥላሴንና የደርግን ጨቋኝ ሥርዓቶች ለመመለስ የሚሠራ በመሆኑ መራጩ ሕዝብ ቅንጅትን መምረጥ የለበትም» የሚል ቅስቀሳ ማካሄዳቸውን ገልጸዋል።</p>

<p>አስተባባሪው «ይኼን ቅስቀሳ ሶህዴፓ ወይም ኢሕአዴግ መመሪያቸው አድርገው ቢከተሉ አይገርመንም ነበር» ብለዋል። አያይዘውም ሚኒስትር አባይ ፀሐዬ የምርጫ ቅስቀሳ ከመጀመሩ በፊት በተለያዩ ጊዜያት የክልሉን የጐሳ ሽማግሌዎች ሰብስበው ቅንጅቱን ወክለው ያቀረቡትን ዕጩዎች እያስጠሩ ከውድድሩ ቢወጡ የተሻለ እንደሆነ መክረዋቸው ነበር ሲሉም ተናግረዋል።</p>

<p>በአሁኑ ወቅት በጅጅጋ አንጻራዊ መረጋጋት እንዳለ ያስታወቁት አስተባባሪው አንድ ሚሊዮን ይደርሳል ተብሎ የሚገመተው የመራጭ ብዛት እንደተጠቀሰው ላይወጣ እንደሚችልና ፍትሐዊ የሆነ ምርጫ ለማካሄድ አስቸጋሪ የሆኑ ነገሮች እንዳሉ ጠቁመዋል።</p>

<p>በሱማሌ ክልል በሚካሄደው ምርጫ ቅንጅት የማሸነፍ ዕድሉ ምን ያህል እንደሆነ ከጦቢያ ለቀረበላቸው ጥያቄ የክልሉ ሕዝብ እንደ ሌላው ሕዝብ ላለፉት 14 ዓመታት በተለያዩ ችግሮች መማቀቁን የሚያውቅ ቢሆንም ቅንጅትን ብንመርጥ ነገ ከሥራ እንባረራለን አልያም በሌላው ክልል እንደሆነው ሁሉ የቅንጅት ደጋፊ በመሰኘት በእስርና በወከባ ልንሰቃይ እንችላለን የሚል ሥጋት እንዳለው አስተባባሪው ገልጸዋል።</p>

<p>በጅጅጋ ፍንዳታው በደረሰበት ሰሞን በርካታ ወጣቶች መታፈሳቸውንና አሁንም ቢሆን ምሽት ላይ የፖሊሶች ወከባ ስለሚያጋጥም በርካታ ወጣት ከቤቱ እንደማይወጣና ሁኔታው በምርጫው ላይ አንዳች ተፅዕኖ መፍጠሩ የሚካድ አለመሆኑን አብራርተዋል።</p>

<p>ነሐሴ 15 ለሚካሄደው የሱማሌ ክልል ምርጫ 123 ተወዳዳሪዎች ለተወካዮች ምክር ቤት፣ 524 ተወዳዳሪዎች ደግሞ ለክልል ምክር ቤቶች መመዝገባቸው ታውቋል።</p>


<p class="align-center"><a href="/Gazettas/Hadar/info/Hadar.html">ከሀዳር ሐምሌ 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሀዳር/ማውጫ/1997/ሐምሌ/28/ሀዳር2.281197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
