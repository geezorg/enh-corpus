<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅጅጋ በቦምብ ተናወጠች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ጅጅጋ በቦምብ ተናወጠች </h2>


<p>ባለፈው እሁድ በሶማሌ ክልል በተካሄደው የሕዝብ ተወካዮች እና የክልል ም/ቤት ምርጫ ከመጠነኛ ግድፈቶች በስተቀር በሰላም መጠናቀቁን የክልሉ ፖሊስ ኮሚሽን ቢገልፅም በጅጅጋ ከተማ የቦንብ ፍንዳታ መድረሱ ከሥፍራው የደረሰን ዜና ጠቁሟል።</p>

<p>በጅጅጋ ከተማ በተለምዶ ታይዋን ሠፈር ተብሎ የሚጠራው 03 ቀበሌ አካባቢ በሚገኝ የገበያ ቦታ የደረሰው ፍንዳታ በሰው ላይ ያደረሰው ጉዱት ባይኖርም በአካባቢው የሚገኙ ቁጥራቸው ወደ 18 የሚጠጉ ሱቆች ሙሉ ለሙሉ በቃጠሎው መውደማቸው ታውቋል።</p>

<p>አደጋው ከምርጫው ጋር ምንም ግንኙነት እንደሌለው ፖሊስ ቢገልፅም ምርጫውን ለመዘገብ ወደ ሥፍራው የተጓዘው የሀዳር ዘጋቢ የዓይን እማኞችን ጠቅሶ እንደዘገበው «በምርጫው ዕለት አደጋዎች ባይከሰቱም በነጋታው ሰኞ ከምሽቱ 2፡30 አካባቢ የደረሰው አደጋ በቅንጅት ደጋፊዎችና ተመራጮች ላይ ያነጣጠረ እንደነበረ ተጠቅሷል።</p>

<p>በዕለቱ በጅጅጋ የገበያ ሥፍራ ላይ በደረሰው አደጋ የተነሣው የእሳት ቃጠሎ ለሁለት ሰዓታት ያህል በመንደድ በአካባቢው የሚገኙትን ሱቆች ያወደመ ሲሆን አደጋውን ለመከላከል የክልሉ የእሳት አደጋ መከላከያ ሠራተኞች በሥፍራው ፈጥነው እንዳይደርሱ መከልከላቸውም ታውቋል።</p>

<p>እሳቱን ለማጥፋት ለሁለት ሰዓት ያህል ርብርቦሽ የተደረገ ሲሆን የአካባቢው ኅብረተሰብ እሳቱን ለማጥፋት ባደረገው ተሣትፎ ከሁለት ሰዓት ድካም በኋላ በቁጥጥር ስር ቢያውሉትም ከሐረር የእሳት አደጋ መከላከያ መኪና ዘግይቶ በመምጣቱ ምንም ሳይፈይድ መመለሱም ታውቋል።</p>

<p>በተያያዘ ዜና በጅጅጋ ከተማ የእሁድ ምርጫው ከመካሔዱ አንድ ቀን በፊት የከተማው መብራት አገልግሎት በመቋረጡ በርካታ ነዋሪዎች በሁኔታው በመደናገጥ ስጋት ላይ ወድቀው ነበር።</p>

<p>ሥጋቱ የተፈጠረው ጨለማን ተገን በማድረግ የእሁዱን የምርጫ ሂደትን ለማደናቀፍ የሽብር ጥቃት ይሰነዘር ይሆናል ከሚል መነሻ የነበረ ቢሆንም የተፈራው ነገር በእሁዱ የምርጫ ቀን ላይ ባይደርስም በነጋታው ሰኞ ከምሽቱ 2፡30 ሊደርስ ችሏል።</p>

<p>በእሁድ ምርጫ በሶማሌ ክልል በአንድ ግለሰብ እጅ 37 ያህል የምርጫ ካርድ መያዙን አንድ ሣምንታዊ ጋዜጣ በዕሮብ ዕትሙ ሲያሣውቅ በክልሉ በተካሄደው ምርጫ የሌላ ብሔር ተወላጆች እንዳይመርጡ መደረጋቸው ከሥፍራው የደረሰን ዘገባ አሳውቋል።</p>

<p>በምርጫው መቃረቢያ ሰዓት በክልሉ የሚገኙ ቀበሌዎች አዲስ መታወቂያ የቀየሩ ሲሆን ለሱማሌ ብሔር ተወላጆች የነዋሪነት መታወቂያ በመስጠት ለሌሎች መከልከላቸውና በዚህም ምክንያት የሌላ ብሄር ተወላጅ ሆነው በክልሉ ተወልደው ያደጉ ለረጅም ዓመታት በክልሉ የኖሩ መራጮች የመታወቂያ ካርድ በመከልከላቸው ምርጫውን ሣይሣተፉ መቅረታቸው ሪፖርተራችን ከሥፍራው ባደረሰን ዘገባ ገልጿል።</p>

<p class="align-center"><a href="/Gazettas/Hadar/info/Hadar.html">ከሀዳር ነሐሴ 19 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሀዳር/ማውጫ/1997/ነሐሴ/19/ሀዳር1.191297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	

