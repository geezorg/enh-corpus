<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ አዲስ አበባን አላስረክብም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ኢህአዴግ አዲስ አበባን አላስረክብም አለ </h2>


<p>የአዲስ አበባን አስተዳደር ከመስከረም 30 ቀን 1998 ዓ.ም. ይረከባል ተብሎ የሚጠበቀው ቅንጅት ለአንድነትና ለዴሞክራሲ ስለርክክቡ ሁኔታ ከጊዜያዊ አስተዳደሩ ጋር ትናንት ለማድረግ የወሰነው ቀጠሮ መከልከሉ ተገለፀ።</p>

<p>የአዲስ አበባ ከንቲባ ሆነው የተመረጡት ዶ/ር ብርሃኑ ነጋ ትናንት እንደገለፁት በአዲስ አበባ ጊዜያዊ አስተዳደር ከሶስት ሳምንታት በፊት በርክክቡ ጉዳይ ላይ እንዲነጋገሩ ደብዳቤ ፅፈው ምላሹን ሲጠባበቁ የቆዩ ሲሆን ባሳለፍነው አርብ መስተዳድሩ በሰጣቸው ምላሽ መሠረት ከጊዜያዊ አስተዳደሩ ጋር ለመነጋገር ትናንት ከጠዋቱ ሶስት ሰዓት ላይ የተያዘው ቀጠሮ መሰረዙን ከመስተዳድሩ የህግ ክፍል አማካሪ በደረሳቸው የስልክ ጥሪ እንደተነገራቸው ገልፀውልናል።</p>

<p>እንደ ዶ/ር ብርሃኑ ገለፃ ከሆነ ጊዜያዊ አስተዳደሩ የርክክቡን ሂደት አስመልክቶ የመጀመሪያው ውይይት ትናንት ለማድረግ በተስማሙበት መሰረት ፓርቲው ከጊዜያዊ አስተዳደሩ ጋር ለመነጋገር የተያዘለትን ቀነ ቀጠሮ፤ የዕሁዱ ሰላማዊ ሰልፍ የማንቀበለውና ህገ-ወጥ ስለሆነና ርክክቡን በሚመለከት ከዕሁድ በፊት መነጋገር አንፈልግም ሲሉ ጊዜያዊ አስተዳደሩ እንዳስታወቋቸው ገልፀዋል። የዕሁዱን ሰልፍና የአዲስ አበባን ርክክብ ምን ያገናኘዋል? ብለን ላቀረብንላቸው ጥያቄ ሲመልሱ «የእሁዱን ሰልፍ እነሱ ወደዱትም አልወደዱት ከዚህ ጋር የሚያገናኘው ነገር የለም። ያልተመረጠው አስተዳደር ለተመረጠው አስተዳደር የማስረከብ ኃላፊነት አለበት።» ብለዋል።</p>

<p>በተያያዘም ዜና ጠ/ሚኒስትር መለስ ባሳለፍነው እሁድ በሰጡት መግለጫ ቅንጅት ፓርላማ አልገባም ካለ አዲስ አበባንም መረከብ አይችልም ብለው የሰጡትን ምላሽ በማስመልከት ላቀረብነው ጥያቄ ሲመልሱ «በአዲስ አበባ ውስጥ 138 ተመራጮች አሉ የአዲስ አበባ ህዝብ እነዚህን ተመራጮች እናንተን ነው የመረጥነው እናንተ አስተዳድሩን ብሎ መርጧል እነኚህ ዕጩ ተመራጮች ድርጅታቸውን ወክለው በተወዳደሩት መሠረት የአዲስ አበባ ነዋሪ ህዝብ መርጧቸዋል። እነኚህ ተመራጮች የአዲስ አበባ ህዝብ መርጦናልና አስተዳድራለሁ ካሉ የለም ድርጅታችሁ ፓርላማ ካልገባ እናንተም አዲስ አበባን መያዝ አትችሉም የሚል ህግ ካለ አውጥተው በዚህ አንቀጽ በዚህ መተዳደሪያ ደንብ ክልክል ነው ይበሉንና እኛም እንወቀው» ብለዋል።</p>

<p>ቅንጅት የአዲስ አበባ መስተዳድር ከጊዜያዊ አስተዳደር ተረክቦ ለመስራት የሚያስችለውን አስፈላጊ ቅድመ ሁኔታዎች መሟላቱን ገልፀዋል።</p>

<p class="align-center"><a href="/Gazettas/Hadar/info/Hadar.html">ከሀዳር መስከረም 19 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሀዳር/ማውጫ/1998/መስከረም/19/ሀዳር1.190198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	




