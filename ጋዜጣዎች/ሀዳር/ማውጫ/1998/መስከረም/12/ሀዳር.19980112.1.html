<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ህዝባችን፣ የሰላማዊ ትግል ጥሪያችንን ነቅተህ ጠብቅ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ህዝባችን፣ የሰላማዊ ትግል ጥሪያችንን ነቅተህ ጠብቅ! </h2>


<p>ቅንጅት ለአንድነትና ለዲሞክራሲ እንዲሁም የኢትዮጵያ ዴሞክራሲያዊ ኃይሎች ሕብረት በሰጡት ጋዜጣዊ መግለጫ መንግሥት የህዝቡ ትግል እየተጠናከረ በመምጣቱና ሊገድቡት ባለመቻላቸው ትግሉን እየመሩ ያሉት ድርጅቶች ለማፍረስና ጥገኞችን አደራጅቶ የስልጣን ዕድሜ ለማራዘም ከፍተኛ ውንብድና እየተሰራ መሆኑን ገልፀዋል።</p>

<p>በኦብኮ የተፈፀመው ወንጀል በቅንጅትና በአባል ድርጅት መኢአድ ላይም በጋጥወጦች መሳሪያነት ተሞክሮ ለጊዜው በእንጥልጥል ላይ መሆኑን የጠቆሙት ፓርቲዎቹ የኢትዮጵያ ሕዝብ ከእነዚህ ከሀዲዎች የራሱን ድርጅቶች ለመከላከል ከሀዲዎችንም አቅማቸውን ለማሳወቅ ከሕብረቱና ቅንጅቱ ጎን እንዲቆም ይህን የእሳት አደጋ ጥሪ አስተላልፈናል ብለዋል። መንግስት እንዲህ አይነት ወንጀል እየተፈፀመ እያየ የፕሮፖጋንዳ ሽፋን ለወንጀለኞቹ እየሰጠ የግዛት ዘመኔን አራዝማለሁ ብሎ ካሰበ ጥሩ ሁኔታ ስለማይፈጥር መሳሳቱን ልንነግረው እንፈልጋለን ካሉ በኋላ ከኋላቸው ያለውን ህዝብ አንቀሳቅሰው ትግሉን መምራታቸውና መልካም አስተዳደርና ዴሞክራሲ እስኪመጣ ድረስ ትግላቸውን መቀጠላቸውን የማይቋርጡ መሆኑን አስታውቀዋል።</p>

<p>የሕብረቱ ም/ሊቀመንበር ዶ/ር መረራ ጉዲና በኦብኮ ላይ የተፈጠረውን ሴራ አስመልክተው እንደገለፁት ኢህአደግ ላቀረብነው ህገ-መንግሥታዊ ጥያቄ መልስ ሳይሰጥ ቢሮአችንን በህገ-ወጥ የወረሩትን ወንጀለኞችን በሚዲያ ሽፋን ለመስጠት ከመቸኮሉ የተነሳ ምሳ እንኳን የበላ አይመስለኝም ብለዋል። አያይዘውም አንዱ አባላችንን አፍነው ደብረዘይት በመውሰድ ለእናትህ ኑዛዜ ፃፍ ብለው ክፉኛ ደብድበውታል። ለሁላችንም የሚሆን ዲሞክራሲያዊ ስርዓት በዚህ አገር እስካልተፈጠረ ድረስ ኢህአዴግ ይቺን አገር በሰላማዊ መንገድ እመራለሁ ብሎ ባይቃዥ መልካም ነው ብለዋል ዶ/ር መረራ።</p>

<p>ወ/ሮ አልማዝን በተመለከተ ለቀረበላቸው ጥያቄም አብራን ተጉዛ ፊርማታ ላይ ስትደርስ ወደ ኦህዴድ ተቀላቅላለች ብለዋል። የቅንጅቱ ከፍተኛ አመራር አባል ዶ/ር ብርሃኑ ነጋ በበኩላቸው የመስከረም 22ቱን ሰልፍ አስመልክተው እንደገለፁት ሰልፉ የማይቀር እንደሆነና በህገ-መንግሥቱ የሰፈሩ መብቶችን ለመጠቀም በረከትን ማስፈቀድ የለብንም ብለዋል።</p>

<p>ሰላምን መውደድ ማለት ባርነትን መቀበል ማለት አይደለም ያሉት ዶ/ር ብርሃኑ ህገ-መንግሥቱ ለአቶ በረከትም ለሕዝቡም እኩል ነው። መሰብሰብና ሰልፍ መጥራት አንድ በረከት የሚባል ሰውዬ ተነስቶ የሚሽረውና የሚሰጠው መብት አይደለም ብለዋል ምርጫን በሚያክል ነገር ቀርቶ በማንኛውም ነገር ቅር የተሰኘ ሕ/ሰብ ሰልፍ መውጣት መብቱ ነው በማለትም ጨምረው ገልጸዋል።</p>


<p class="align-center"><a href="/Gazettas/Hadar/info/Hadar.html">ከሀዳር መስከረም 12 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሀዳር/ማውጫ/1998/መስከረም/12/ሀዳር1.120198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	