<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ2000 በላይ የቅንጅት ደጋፊዎች ተሰደዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ከ2000 በላይ የቅንጅት ደጋፊዎች ተሰደዱ </h2>


<p>አዲሱ ፓርላማ በተወካዮች ም/ቤት ያልተገኙ አባላትን ያለመከሰስ መብት ካነሳ በኋላ በመላ አገሪቱ በቅንጅት ደጋፊዎች ላይ መጠነ ሰፊ ጥቃት መድረሱን ተከትሎ በምስራቅ ወለጋ ዞን በጊዳ ኪራሞ ከ1965 ዓ.ም ጀምሮ ነዋሪ የነበሩ ከሁለት ሺህ ሰዎች በላይ በተደጋጋሚ የቅንጅት ደጋፊ ናችሁ በሚል በየጊዜው የሚደርስባቸውን እስር ድብደባ እና ማዋከብ መቋቋም ስላቃታቸው ወደ ነቀምትና አካባቢ ወረዳዎች መሰደዳቸውን ከስደተኞች አንዱ የሆኑት አቶ አበራ አበበ የተባሉት ግለሰብ ሰሞኑን ገለፁ።</p>

<p>ቅንጅትን ወክለው ለተወካዮች ምክር ቤት በእጩነት ቀርበው የነበሩት አቶ አበራ 88 ሺህ ብር የሚያወጣ የግል ወፍጯቸውን ተነጥቀው ከጊዳ ኪራሞ ወረዳ ከቤተሰቦቻቸው ጋር ተሰደዋል። በእሳቸውና በሌሎች ወገኖቻቸው እየደረሰ ስላለው ግፍ ሲገልፁ «የቅንጅትና የኦብኮ ደጋፊዎች ናቸው በሚባሉ ሰዎች የሚደርሰው ጭካኔ የተሞላበት መከራ ከዚህ መለስ የሚባል አይደለም። በየጊዜው ከህግ በላይ በሆኑ የገዢው ፓርቲ ካድሬዎችና ታጣቂዎች የተቃዋሚ ደጋፊና አባል ናቸው ተብለው በሚጠረጠሩ በርካታ ግለሰቦች ላይ የሚፈጽሙት ግፍ መኖርና ሳይሆን መሞትን የሚያስናፍቅ ነው። በተለይ ከሰኔ አንድ ጀምሮ ከህግ አግባብ ውጪ ግለሰቦች ይታሰራሉ፣ ይደበደባሉ፣ እንዲሁም ንብረታቸው በእሳት ይቃጠላል» ብለዋል። አቶ አበራ አክለውም «በዚህ ሳቢያ ለረጅም አመታት በወረዳው በመኖር ቤተሰብ መስርተው እና ንብረት አፍርተው የሚኖሩ የአማራው ተወላጆች ወደ ነቀምት ጉልማ፣ መዳሎ፣ ጉተት፣ አርጄ ጉዴቶ፣ ፍቴ እና አጉሮ ወደሚባሉ ወረዳዎች ቤት ንብረታቸውን ጥለው እየተሰደዱ ነው። ገዢው ፓርቲ በሚያራምደው የዘር ጥላቻ ሳቢያ ከ30 እና ከ40 ዓመት በላይ ተዋደውና ተጋብተው የሚኖሩ ህዝቦች ዛሬ ሰላም አጥተዋል። በዚህም ምክንያት ከገዢው ፓርቲ ያልወገኑ እና የአካባቢው ጌጥ ያልሆኑ በርካታ ነዋሪዎች የሚደርስባቸው ስቃይ ዛሬ እጅግ አሳሳቢ ደረጃ ላይ ደርሷል» ሲሉ አቶ አበራ ገልፀዋል።</p>

<p>«ሕዝብን እናስተዳድራለን የሚሉት የአካባቢው ባለሥልጣናት እናን የፍትህ አካላት በየጊዜው ለሚፈፀምብን የሰብአዊ መብት ረገጣ ተባባሪ ከመሆን ዘለው ፍትህ ሊሰጡን አልቻሉም። በመሆኑም የሚመለከታቸው በሀገር ውስጥም ሆነ ከሀገር ውጭ ያሉ አለማቀፍ የሰብአዊ መብት ተሟጋቾች የሚደርስብንን የሰብአዊ መብት ረገጣ እንዲያስቆሙልን እንጠይቃለን» በማለት አቶ አበራ አበበ በስደተኛው ስም ጥሪ አቅርበዋል።</p>

<p class="align-center"><a href="/Gazettas/Hadar/info/Hadar.html">ከሀዳር ጥቅምት 10 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሀዳር/ማውጫ/1998/ጥቅምት/10/ሀዳር1.100298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
