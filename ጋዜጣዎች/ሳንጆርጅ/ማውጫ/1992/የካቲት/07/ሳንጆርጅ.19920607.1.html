<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅዱስ ጊዮርጊስ ቡድን ቪላን በግሩም ጨዋታ አሸንፎ ለተከታዩ ዙር አለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቅዱስ ጊዮርጊስ ቡድን ቪላን በግሩም ጨዋታ አሸንፎ ለተከታዩ ዙር አለፈ</h1>


<p>ለአፍሪካ የክለቦች ሻምፒዮና የመልሱን የማጣሪያ ጨዋታውን ከቪላ ቡድን ጋር ባለፈው እሑድ ያደረገው የቅ/ጊዮርጊስ ቡድን በድንቅ የጨዋታ ብልጫ የቪላ ቡድንን 3 ለ0 አሸንፎ በአጠቃላይ 5ለ2 በሆነ ውጤት በማሸነፍ ለተከታዩ ዙር አልፏል።</p>

<p>ቅ/ጊዮርጊስ ባለፈው እሁድ ባደረገው ጨዋታ ከተጋጣሚው ከቪላ ቡድን በትንፋሽ በጉልበት በታክቲክና በቴክኒክ ልቆ ከመታየቱም ባሻገር የአሰልጣኙንም የአለዋወጥ ችሎታ ያመለከተ ነበር ማለት ይቻላል። ከእንግሊዝ አቶ አብነት አማካይነት ተሰርቶ በመጣው ከበሮ፣ የመኪና ክላክስ ድምፅ ያለው በጋዝና በኦክሲጂን በሚሰራው የድጋፍ መስጫ በክለቡ የልብ ደጋፊዎች እየተመራ የተጫወተው የቅ/ጊዮርጊስ ቡድን ያሳየው እንቅስቃሴ ክለቡ የአገር ውስጥ ብቻ አንበሳ ነው የሚለውንም አሉባልታ ጭምር ያሸነፈ ነበር ማለት ይቻላል።</p>

<p>ወደዕለቱ ጨዋታ ቅኝት ስናመራ ጨዋታው በተጀመረ በ6ኛው ደቂቃ ላይ ፍስሐ በጋሻው ከሰይፈና ከስንታየሁ ጋር ተቀባብሎ በማለፍ አስደንጋጭ ሙከራዎችን ከአንድም ሁለት ጊዜ ለማድረግ ችሏል። በ8ኛው ደቂቃ የኡጋንዳው ቪላ ቡድን 6 ቁጥራቸው በቅ/ጊዮርጊስ የግብ ክልል እራሱ መሞከር ሲገባው ለ18 ቁጥሩ እሰጣለሁ ብሎ ወደውጭ የወጣበት እንዲሁም በ10ኛው ደቂቃ ላይ 10 ቁጥሩ ኳስ ይዞ በመሄድ በቅ/ጊዮርጊስ የግብ ክልል ውስጥ ኳስ አቀባለሁ ብሎ ወደውጭ የሰደዳት ኳስ እንዲሁም በ13ኛው ደቂቃ ላይ ኡጋንዳዎች የመጀመሪያ ኮርና አግኝተው ተቀባብለው በመሄድ የሞከሯቸው ኳሶች ከቪላዎች በኩል አስደንጋጭ ነበሩ።</p>

<p>ጊዮርጊሶች የመጀመሪያውን ኮርና ያገኙት በ15ኛው ደቂቃ ላይ ሲሆን ይህንን ቴዎድሮስ አግኝቶ ወደግብ የላካት በኡጋንዳ ተከላካይ ወደውጭ ወጣት በ19ኛው ደቂቃ ላይ ሰለሞን የመጀመሪያውን ቢጫ ለማየት የቻለ ቢሆንም በኬንያው አልቢትር የተሰጠው የቢጫው ካርድ ግን በኛ በኩ አግባብ ሆኖ አላገኘነውም በ20ኛው ደቂቃ ላይ ከዳር እስከዳር ስታዲዮሙን በጭብጨባ ያናጋው የፍስሐ በጋሻው የመጀመሪያ ግብ ነበረች። ይቺ ግን የተለየችና አስደናቂ ነበረች። በ25 ደቂቃ ላይ ስንታየሁ ብቻውን አልፎ በመሄድ አገባ ሲባል በረኛው አወጣበት፤ በ36ኛው ደቂቃ ላይ የቪላ 18 ቁጥራቸው ወደግብ የሞከረው ኳስ በረኛው ታዲዮስን አልፎ ገባ ሲባል ቴዎድሮስ ደርሶ ወደውጭ አወጣት በ37ኛው ደቂቃ ላይ ቪላዎች ያገኙትን ቅጣት ምት 10 ቁጥር ለ18 ቁጥሩ የሰጠውን ኳስ ሞክሮ ታዲዮስ ያዘበት። በ39ኛው ደቂቃ ላይ የኡጋንዳው ቪላ ቡድን በ10 ቁጥሩ አማካይነት አግብቶ ኳሱ ኦፍሳይት ነው ተብሎ ተሻረ በ41ኛው ደቂቃ ላይ አሁንም ቪላዎች ወደቅ/ጊዮርጊስ የግብ ክልል ባደረጉት ወረራ 10 ቁጥሩ ብቻውን ያገኘውን ኳስ ሳይጠቀምበት ቀረ የመጀመሪያው 45 ደቂቃ በዚሁ መሠረት በቅ/ጊዮርጊስ 1ለ0 መሪነት ተጠናቀቀ።</p>

<p>በሁለተኛው 45 ደቂቃ በመጀመሪያ መሐሉ ላይ ደክመው የታዩት በአንድ ክንፍ በኩል ሲጫወቱ የነበሩት ጊዮርጊሶች ስህተታቸውን አርመው በመግባት ባደረጉት ትግል በ5ኛው ደቂቃ ላይ ሰለሞን በረጅሙ የሞከራት ኳስ እንዲሁም በ6ኛው ደቂቃ ላይ ሰይፈ ለስንታየሁ ሰጥቶ ስንታየሁ ለጥቂት ሳይደርስበት ወደውጭ የወጣበት ኳስ በ14ኛው ደቂቃ ላይ ጊዮርጊስ ያገኙትን ቅጣት ምት ቴዎድሮስ መቶ በረኛው ለጥቂት የያዘው ኳስ ቡድኑ ካደረገው አስደንጋጭ ሙከራዎች መካከል የሚጠቀስ ነው። በ15 ደቂቃ ላይ ጊዮርጊሶች ያገኙትን ቅጣት ምት ዘሪሁን ሸንገታ ያወጣውን ኳስ ስንታየሁ (ቆጨ) በጭንቅላት ገጭቶ በማግባት 2ለ0 ሆኑ በ17ኛው ደቂቃ ላይ 18 ቁጥራቸው ብቻውን አግኝቶ አገባ ሲባል ከፍያለው (ዲላ) ከእግሩ ላይ መንትፎ ወደውጭ አወጣበት በ20ኛው ደቂቃ ላይ ዘሪሁን የመታውን ኳስ ስንታየሁ አሸማቆ አግኝቶ አገባት ሲባል ወደ ውጭ ወጣ በ22ኛው ደቂቃ ላይ የኡጋንዳው ቪላ ቡድን ባደረግው የማጥቃት እርምጃ 18 ቁጥሩ ያወጣውን ኳስ 14 ቁጥራቸው በቴስታ መቶ ታዲዮስ (በረኛው) ያዘበት፤ በ25ኛው ደቂቃ ላይ ሰይፈ መትቶ የቪላ ተከላካዮች ተደርበው ወደውጭ አወጧት አሁንም በ28ኛው ደቂቃ ላይ ፋሲል ለአሸናፊ አሸናፊ ደግሞ ለስንታየሁ የሰጠው ኳስ ለስንታየሁ ሁለተኛው ለቡድኑ ደግሞ ሶስተኛው ግብ ለመሆን ቻለች። በ30ኛው ደቂቃ ላይ ቴዎድሮስ ሞክሮ ወደውጭ ወጣ፤ ከዚህ በኋላ ከሁለቱም ወገን የጎላ ሙከራ ሳይደረግ ጨዋታው በቅ/ጊዮርጊስ 3ለ0 መሪነት ተጠኗቋል።</p>

<p>በዚሁ መሰረት የቅ/ጊዮርጊስ ቡድን በአጠቃላይ 5ለ2 አሸናፊነት ለተከታዩ ዙር አልፏል። ቡድኑ በአቶ አብነት አማካይነት የቪላ ቡድንን ካሸነፈ 50ሺህ ብር ተጫዋቾች እንደሚሰጣቸው ቃል የተገባላቸው መሆኑ ታውቋል።</p>


<p class="align-center"><a href="/Gazettas/SanGeorge/info/SanGeorge.sera.html">ከሳንጆርጅ የካቲት 7 ቀን 1992</a></p>

</body>
</html>	
