<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብርቅዬው አትሌታችን ኃይሌ ገ/ስላሴ እንደተለመደው ሪኮርድ ሰብሮ ቃሉን ጠበቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብርቅዬው አትሌታችን ኃይሌ ገ/ስላሴ እንደተለመደው ሪኮርድ ሰብሮ ቃሉን ጠበቀ</h2>


<p>ብርቅዬው አትሌታችን ኃይሌ ገ/ስላሴ እንደተለምደው ሁሉ ባለፈው እሁድ በእንግሊዝ በርኒንግሃም ከተማ በተካሄደው የቤት ውስጥ ውድድር በ5000 ሜትር ርቀት አዲስ የዓለም ሪኮርድ አስመዘገበ።</p>

<p>ውድድሩ ከመካሄዱ በፊት ይህንን መመኪያ የሆነ አትሌታችንን ሲወዳደር ለማየትና ለእሱም የሞራል ድጋፍ ለመስጠት ብሎም የደስታው ተካፋይ ለመሆን ውድድሩ በሚካሄድበት አዳራሽ ገና ቀደም ሲል ነበር ብዛት ያላቸው ኢትዮጵያውያን ወገኖቹ ተሰብስበው የነበሩት። የዓለማችን ምርጥ ስፖርተኛ የሆነው ኃይሌ ገ/ስላሴ ከዚህ ቀደም ተወስዶበት የነበረውን የ10 ሺህና የ5 ሺህ ሜትር ርቀት ውድድር ክብረወሰኖች አሜሪካን አገር የጄሲ ኦውንስ ዋንጫን ከተሸለመ በኋላ በሰጠው መግለጫ የቅድሚያ ግቤ የተወሰዱብኝን ሪኮርዶች ማስመለስ ነው ባለው መሠረት ክብረ ወሰኖቹን የጨበጠ ሲሆን የተናገረውን የማያጥፍና የማያደርገውን የማይናገር ይኼ በሳል የሆነ አትሌት በዕለቱ ክብረወሰኑን እንደሚጨብጥ ሙሉ እምነት ነበረው። የውድድሩ ርቀት ቀደም ሲል ተይዞ የነበረው በኬንያዊ ዳንኤል ኩመን ሲሆን እሱም በዚህ የበርንኒግሃም ውድድር ተካፋይ የነበረ ሲሆን ነገር ግን ውድድሩን ያደረገው በ2000 ሜትር ርቀት ሲሆን የወጣውም በአገሩ ልጅ ላቫን ሬቼት ተቀድሞ በአራተኝነት ደረጃ ነበር። ከዚህ በኋላ ነበር የ5000 ሜትር ሩጫ ውድድሩ የተካሄደው።</p>

<p>በወገኖቹ ተከቦ የሮጠው ኃይሌ በዚህ የቤት ውስጥ ውድድር ብቻውን ሲምዘገዘግ ከሁለት ሰከንድ በላይ ያሻሽላል ተብሎ ተገምቶ ነበር። የገበባትም ሰዓት 12:50:38 ሰከንድ ነበር። ይህን ዳንኤል ኩመን ይዞት የነበረውን ሪከርድ ከሰከንድ በላይ የሚበልጥ ነው። ከ10 ርምጃ ርቀት በላይ ብቻውን በመሮጥ ጥንካሬውን ለተሰበሰቡት ወገኖቹና ለመላው ዓለም ያሳየው ኃይሌ በጃፓኑ የቤት ውስጥ ውድድር ሌላ ድል እንደሚያጐናፅፈን አሌ የሚባል አይደለም።</p>


<p class="align-center"><a href="/Gazettas/SanGeorge/info/SanGeorge.sera.html">ከሳንጆርጅ ማክሰኞ የካቲት 9 ቀን 1991</a></p>

</body>
</html>	
