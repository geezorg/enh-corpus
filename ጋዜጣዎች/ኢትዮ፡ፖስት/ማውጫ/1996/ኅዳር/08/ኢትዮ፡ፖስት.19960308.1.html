<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአክሱም ሐውልት ምክንያት ኢትዮጵያውያንና ጣሊያናዊያን በሮም ከተማ ተደባደቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአክሱም ሐውልት ምክንያት ኢትዮጵያውያንና ጣሊያናዊያን በሮም ከተማ ተደባደቡ</h2>


<p>የሮም ከተማ ጌጥና ውበት ሆኖ የቆየውና ከ60 ዓመት በፊት በሙሶሎኒ ወታደሮች ተዘርፎ የተወሰደው የአክሱም ሐውልት ወደ ኢትዮጵያ ለመመለስ በዝግጅት ላይ ባለበት በአሁኑ ወቅት በሮም ክተማ ነዋሪ የሆኑ ኢትዮጵያውያን ከጣሊያኖች ጋር መደባደባቸውን ከወደዚያው የተገኘው ዜና አመለከተ።</p>

<p>በከተማዋ ነዋሪ የሆኑ ኢትዮጵያውያን ወደ አገር ቤት በስልክ ባስተላለፉት መልእክት ላይ እንደጠቆሙት የፀቡ መንስኤ በአክሱም ሐውልት ወደ አገር ቤት መመለስ ደስታቸውን በሚገልጹ ኢትዮጵያውያንና የሐውልቱን መመለስ በሚቃወሙ ጣሊያናውያን መካከል በተፈጠረው እንደሆነ ጠቁመዋል።</p>

<p>27 ሜትር ከፍታ ያለውንና ከ1700 ዓመት በላይ እድሜ እንዳስቆጠረ የሚነገርለትን ይህንኑ ሐውልት ለጉዞ በሚመች ሁኔታ ጥቅምት 30/1996 ዓ.ም የቆረጣ ስራው በተከናወንበት ወቅት ኢትዮጵያውያኑ በአካባቢው በመገኘት በእልልታና በሆታ ደስታቸውን ሲገልጹ እንደነበር የመገናኛ ብዙሃን በወቅቱ የዘገቡት ዘገባ ያረጋግጣል። ሐውልቱ ለጉዞ በሚመች ዓይነት የቆረጠ ተግባር በተከናወነበት ምሽት ኢትዮጵያውያኑ ጎረምሶች መጠጥ እየጠጡ ደስታቸውን ሲገልጹ እንደነበር ሲታወቅ ሁኔታው ያላማራቸው የጣሊያን ወሮበሎች ጸብ በመቀስቀስ ከኢትዮጵያውያኑ ጋር ተደባድበዋል ተብሏል።</p>

<p>በወቅቱ አስር ያህል ኢትዮጵያውያን ሴትና ወንዶች በሚያሰሙት የደስታ ጩኸት በአካባቢው የበላይነት አሳይተው እንደነበር ሲታወቅ በፀቡ ወቅቱ ሁለት ኢትዮጵያውያን በጠርሙስ የመፈንከት አደጋ ሲገጥማቸው አንድ ኢጣሊያዊ ነፍሱን ስቶ ወደ ሆስፒታል እንደተወሰደ ለመንገዘብ ተችሏል።</p>

<p>ከተላለፈው መልእክት በተጨማሪ ለመገንዘብ እንደተቻለው በአክሱም ሐውልት ምክንያት ግርማ ሞገስ ተላብሶ የነበረውና የሮማ አደባባይ በአሁኑ ወቅት ቀልብ የራቀው ሲሆን የአገሪቱ መንግስት ተመሳሳይ ሐውልት በአካባቢው ላይ ለመትከል ሳያቅድ እንዳልቀረ ተጠቁሟል።</p>


<p class="align-center"><a href="/Gazettas/EthioPost/info/EthioPost.sera.html">ከኢትዮ ፖስት ህዳር 8 ቀን 1996</a></p>

</body>
</html>	














