<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ነጋሶ ጊዳዳ በሕገ መንግሥቱ ላይ አስተያየት ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር ነጋሶ ጊዳዳ በሕገ መንግሥቱ ላይ አስተያየት ሰጡ</h2>


<p>"የኢትዮጵያ ፌዴራላዊ ዲሞክራሲ ሪፐብሊክ ሕገ መንግሥት በሚረቀቅበት ወቅት ሂደቱ ዲሞክራሲያዊ አልነበረም" ሲሉ የቀድሞው የኤፌዲሪ ፕሬዝዳንት ዶ/ር ነጋሶ ጊዳዳ ሕገ መንግሥቱን አጣጣሉት።</p>

<p>ትላንት በአፍሪካ ኢኮኖሚ ኮሚሽን አዳራሽ በኢነጋማና በፓፕሊሽር ፎረም አዘጋጅነት በአዲሱ የፕሬስ ሕገ ረቂቅ አዋጅ ላይ በተደረገ ውይይት ዶ/ር ነጋሶ በሰጡት አስተያየት "እኔ የፓርቲ አባል በነበርኩበት ወቅት የፓርቲዬን እንጂ የሕዝቡን ወይም የሌላውን አመለካከት አላገናዘብኩም። ለፓርቲዬም አደላ ነበር" ሲሉ በፀፀት ተናግረዋል።</p>

<p>የኢፌድሪ ሕገ መንግሥት በተረቀቀበት ወቅት እኔ በዋናነት አስፈፃሚ ነበርኩ። ያሉት ዶ/ር ነጋሶ ዛሬ ላይ ሆኜ ሳስበው አካሄዱ ዲሞክራሲያዊ አለመሆኑ ይፀፅተኛል ብለዋል።</p>

<p>አያይዘውም የፕሬስ ህገ እረቂቅ በዚህ መንገድ እንዲፀድቅ መደረግ አልነበረበትም ሲሉ ተቃውሟቸውን አሰምተዋል።</p>

<p>ለዶክተሩ አስተያየት ምላሽ የሰጡ የማስታወቂያ ሚኒስትሩ አቶ በረከት ስምኦን የዶ/ር ነጋሶ ጊዳዳ አስተያየት ታሪክን ለማዛባት የተሰነዘረ እንደሆነ ጠቁመው ማንኛውም ሰው እንደሚያውቀው የፖለቲካ ፓርቲዎች ከማንኛውም መድረክ ጥቅም ለማግኘት መንቀሳቀስ የተለመደ አካሄድ እንደሆነ ተናግረዋል።</p>

<p>የኢፌድሪ ሕገ መንግሥት በተረቀቀበት ወቅት በዋናነት ሲያስፈፅሙ የነበሩት ዶ/ር ነጋሶ እንደነበሩ አቶ በረከት ጠቁመው፤ በወቅቱ አንድም ጊዘ አካሄዱ ኢዲሞክራሲ ነበር ብለው እንዳልተናገሩ አስረድተዋል።</p>

<p>ሕገ መንግሥቱ እያንዳንድ ኢትዮጵያዊ የተወያየበትን በቀጥታ ወኪሎችን በመላክ ያፀደቀበት፣ ፍፁም ዲሞክራሲያዊ አካሄድ የነበረው ሕገ መንግሥት እንደነበር አቶ በረከት አብራርተዋል።</p>

<p>የፕሬስ ሕገ ረቂቅን በሚመለከት እንደ ሕገ መንግሥቱ እያንዳንዱን ዜጋ ለመወያየት መንግሥት በጀትም ሆነ እቅድ እንደሌለው የገለፁት አቶ በረከት በቅርቡ የፕሬስ ሕገ እረቂቅ ለሚኒስትር ም/ቤት እንደሚቀርብና የሕገ አግባቡ በሚፈቅደው መሠረት ለፓርላማው እንደሚተላለፍ ጠቁመው ለመወያየትና አስተያየት ለመስጠት የሚፈልጉ ካሉ በዚህ እድል እንደሚጠቀሙ አሳስበዋል።</p>

<p>በመጨረሻም ዶ/ር ነጋሶ ጊዳዳ ባለው የፕሬስ ሕግ ረቂቅ ላይ ፓርላማ ሄዶ ከመፅደቁ በፊት እረቂቁ ሕጉ በተለያዩ የሕብረተሰብ ክፍል በጥልቀት መታየትና መፈተሽ ይኖርበታል ብለዋል። አያይዘውም የሌሎችን ኪስ ከመፈተሽ ይልቅ የራስን ኪስ መበርበር ያስፈልጋል። ከእኔ የተሻለ ኢትዮጵያዊ አለ ብሎ ማሰብ ዲሞክራሲያዊ አካሄድ አይደለም ሲሉም ተደምጠዋል።</p>

<p>ይህ በእንዲህ እንዳለ ፕሮፌሰር መራራ ጉዲና ኢህአዴግ ለ12 ዓመት የኢትዮጵያን ሕዝብ ሲመራ ያወጣቸውን ሕጎች ቆም ብሎ ይመልከት። የፕሬስ ሕጉን ብቻውን ነጥሎ ማፅደቁ በቂ አይደለም። በማለት ኢህአዴግ ስስታም ድርጅት ነው ሲሉ ትችት ሰንዝረዋል።</p>


<p class="align-center"><a href="/Gazettas/EthioPost/info/EthioPost.sera.html">ከኢትዮ ፖስት ሚያዚያ 9 ቀን 1995</a></p>

</body>
</html>	














