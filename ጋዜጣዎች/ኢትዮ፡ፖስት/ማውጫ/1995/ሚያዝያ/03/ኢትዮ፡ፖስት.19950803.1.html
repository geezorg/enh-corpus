<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በርካታ ባለሥልጣኖች የንፁሐን ዜጎችን ንብረት ወርሰዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በርካታ ባለሥልጣኖች የንፁሐን ዜጎችን ንብረት ወርሰዋል</h2>


<p>የኢህአዴግ የመንግሥት ባለሥልጣናት የደርግ ንፁሐን ቤተሰቦችን በማባረርና መኖሪያ ቤት በመውረስ በፈፀሙት ከሕግ ውጪ የሆነ በደል ንብረታቸውን ለማስመለስ ምንም አይነት የሕግ ከለላ እንደሌላቸው ከደርግ ቤተሰቦች ከተገኘው መረጃ ለመገንዘብ ተችሏል።</p>

<p>የሕግ ባለሙያዎች በጉዳዩ ላይ በሰጡት አስተያየት የትኛውም የመንግሥትም ይሁን የኢህአደግ ባለሥልጣን ለሕግ የበላይነት ቆሚያለሁ የሚል ከሆነ የእነዚህን ንፁሐን ዜጎች ንብረት ሳይውል ሳያድር መመለስ እንደሚኖርባቸው ያስገነዝባል።</p>

<p>ለደህንነታቸው በመስጋት የስማቸውን ይፋ መሆን ያልፈለጉ የእነዚህ የደርግ ንፁሐን ቤተሰቦች በጉዳዩ ላይ በሰጡት አስተያየት እንደማንኛውም ዜጋ ሕገ መንግሥታዊ መብት ያላቸው በመሆኑ እነዚህን ባለስልጣናት በሕግ ለመፋረድ ፍላጎት ቢኖራቸውም ምንም አይነት የሕግ ከለላና ዋስትና ስለሌላቸው በጉዳዩ ላይ ክስ ከመመስረት መቆጠባቸውን ገልፀዋል።</p>

<p>ኢህአዴግ የአገሪቱን ስልጣን ከተቆጣጠረበት ወቅት አንስቶ ከውጪ ጉዳይ ሚኒስትር ስዩም መስፍን አንስቶ ከፍተኛ የመንግሥት ባለስልጣንና የኢህአዴግ ካድሬዎች በንፁሐን የደርግ ቤተሰቦች ንብረትና ይዞታ የሆነ መኖሪያ ቤት ወርሰው በመኖር ላይ እንደሚገኙ ለመገንዘብ ተችሏል።</p>

<p>የሕግ ባለሙያ የሆኑትና በግል ሙያ የሚተዳደሩ አቶ አዕላፍ ዘመኑ በጉዳዩ ላይ የሰጡት የሕግ አስተያየት እንደሚያመለክተው ከሆነ በሕገ መንግሥት የበላይነት በምታምን አገር ውስጥ ባለሥልጣናት የግለሰቦችን መብት የሚነካ ድርጊት መፈፀም እንደማይኖርባቸው ጠቁመው እንኳንስ ንፁሐን የሆኑ ዜጎችን ንብረት ቀርቶ ወንጀለኛ የሆነ የማንኛውንም ግለሰብ ንብረት በመውረስ በኩል ማንኛውም ባለሥልጣን ምንም አይነት መብት እንደሌለው ገልፀዋል።</p>

<p>በአሁኑ ወቅት በአዲስ አበባና በክልል ከበላይ እስከ ታች ያሉ ባለስልጣናትና ካድሬዎች የደርግ ባለስልጣናትን መኖሪያ ቤት ከህግ ውጪ በሃይላቸውና በስልጣናቸው ተጠቅመው መወረሳቸውንና እስካሁንም ድረስ እየተጠቀሙበት እንደሚገኙ ለመገንዘብ ተችሏል።</p>

<p>አቶ አዕላፍ እንደሚሉት ከሆነ ኢህአዴግ አገሪቱን በተቆጣጠረበት ወቅት በነበረው ግርግርና መመሰቃቀል በወቅቱ በአገር ውስጥ የነበሩ የደርግ ባለስልጣናት ንፁሀን ቤተሰቦች ከሚደርስባቸው የቂም በቀል ጥቃት ቤት ንብረታቸውን ጥለው በመጥፋታቸው የመንግሥት ባለስልጣናትም ለበቀልና የተሻለ መኖሪያ ለማግኘት ሲሉ በወሰዱት ግብታዊ እርምጃ ቤቶቹን ለመውረስ እንዳበቃቸው ገልፀዋል።</p>

<p>በመሆኑም በተለይ ንፁሐን የሆኑ የደርግ ቤተሰቦች ከባለሥልጣኖች የሚሰነዘርባቸውን ወይም ይሰነዘርብናል ብለው ከሚያስቡት ጥቃት ለማምለጥ እስካሁን የመብት ጥያቄ አንስተዋል የሚል መረጃ እንደሌላቸው አመልክተዋል።</p>

<p>ነገር ግን የትኛውም የሕግ አካሄድ አድሏዊ መሆን ስለማይኖርበት ለእነዚህ ንፁሐን የደርግ ቤተሰቦች አስፈላጊውን የሕግ ከለላ ማድረግና ንብረታቸውን እንዲመለስ በሕግ የመፋረድ መብት እንዳላቸው ተጠቁሟል።</p>

<p>ነገር ግን ጉዳዩ ወደ ሕግ ከማምራቱ በፊት እነዚህ ባለሥልጣናት በሕሊናቸው በመመራት የንፁሐንን የደርግ ቤተሰቦች ቤትና ንብረት ሳይውል ሳያድር መመለስ እንደሚኖርባቸው አቶ አዕላፍ አሳስበዋል።</p>


<p class="align-center"><a href="/Gazettas/EthioPost/info/EthioPost.sera.html">ከኢትዮ ፖስት ሚያዚያ 3 ቀን 1995</a></p>

</body>
</html>	














