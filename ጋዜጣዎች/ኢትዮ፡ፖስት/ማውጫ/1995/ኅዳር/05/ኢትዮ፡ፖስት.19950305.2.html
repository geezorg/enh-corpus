<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስድስት መቶ ምርጥ ምሁራን ወደ አገር ቤት ሊመለሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስድስት መቶ ምርጥ ምሁራን ወደ አገር ቤት ሊመለሱ ነው</h1>


<p>ስድስት መቶ ምርጥ ኢትዮጵይውያን ምሁራን ወደ አገራቸው ሊመለሱ መሆኑን የምሁራኑን በጎ ፈቃደኝነት በማሰባሰብ ላይ የሚገኘው የኢትዮጵያ ምሁራን ህብረት የተሰኘው ማህበር ይፋ አደረገ።</p>

<p>ተቀማጭነቱ በአሜሪካ የሆነውና ከተቋቋመ የስድስት ወር እድሜ ያስቆጠረው የምሁራን ሕብረት ዳይሬክተር የሆኑት ዶ/ር እስራኤል ክንፈ እንደጠቆሙት ምሁራኑን ወደ አገራቸው እንዲመሰሱ የማድረጉ ጅምር ጥረት ተስፋ እንደሚታይበት ተናግረዋል።</p>

<p>በዳይሬክተሩ ገለፃ መሠረት ሕብረቱ በቀጣዮቹ ሦስት ዓመታት በዘረጋው መርሀ ግብር ስድስት መቶ የሚሆኑ ከፍተኛ ምሁራንን ወደ አገራቸው እንዲመለሱ የማድረግ እቅድ መያዙን ገልፀዋል።</p>

<p>ሕብረቱ እስካሁን ባደረገው ክንውን ወደ አገራቸው እንዲመለሱ ከተመረጡት ስድስት መቶ ምሁራን ውስጥ አብዛኞቹ ወደ አገራቸው ተመልሰው ሕዝብንናን አገራቸውን ለማገልገል ቅን ሃሳብ ቢኖራቸውም የተመቻቸ የሥራ ሁኔታ አለመኖርና የመኖሪያ ችግሮች ለምሁራኑ መመለስ አሉታዊ ተጽዕኖእንዳሳደረ ዳይሬክተሩ አልሸሸጉም።</p>

<p>ይሁንና እነዚህ ችግሮች እንዳሉ እየታወቀ እነዚህ ምሁራኖች ወደ አገር ቤት የመመለሳቸውን ጉዳይ ከፍተኛ ግምት ሰጥተውታል ብለዋል ዳይሬክተሩ።</p>

<p>ወደ አገር ቤት እንዲመለሱ ትኩረት ከተሰጣቸው ምሁራን ውስጥ አብዛኞቹ አገሪቷ ያለባትን የተማረ የሰው ኃይል እጥረት ያቃልላሉ ተብለው እንደሆነ ያመለከቱት ዳይሬክተሩ በሕክምና፣ በምህንድስ፣ በእርሻና፣ በማዕድን፣ በውሃ ልማትና የከፍተኛ ትምህርት መምህራን ከፍተኛ ብቃት ያላቸው ምሁራንን ያካተተ መሆኑን ተናግረዋል።</p>

<p>ምሁራኑ ወደ አገር ቤት ከተመለሱ በኋላ በቅጥርም ይሁን የራሳቸውን የሥራ መስክ አቋቁመው መንቀሳቀስ የምሁራኑ ምርጫ እንደሚታይ ዳይሬክተሩ አስረድተዋል።</p>

<p>በምሁራኑ በኩል መልካም ይሁንታ መገኘቱ ስደተኛ ኢትዮጵያውያን ወደ አገር ቤት የመመለስ ብርቱ ፍላጎት መኖሩን ይጠቁማል ያሉት ዳይሬክተሩ በመንግሥትም በኩል ዜጎች በተለይም ምሁራን ወደ አገር ቤት እንዲመለሱ እያደረገ ያለውን ጥረት ህብረቱ በአድናቆት የተመለከተው መሆኑን ገልፀዋል።</p>

<p>ሕብረቱ በመጪዎች ሶስት ዓመታት ወደ አገራቸው እንዲመለሱ በእቅድ ከያዛቸው 600 ምሁራን በተጨማሪ በየጣልቃው የሚከናወነው ተመሳሳይ ተግባር ከተያዘው እቅድ የበለጡ ምሁራን ለአገራቸው ይበቃሉ የሚል ግምት መኖሩን አመላክተዋል።</p>

<p>ምሁራኑን በፋክስ፣ በኢንተርኔት፣ በስልክና፣ በደብዳቤ በማፈላለግ በየዓለም ማዕዘናቱ ያሉት ኢትዮጵያውያን ምሁራን ለአገራቸው አፈር እንዲበቁ ቀጣይነት ያለው ከፍተኛ ተግባር እንደሚከናወን ዳይሬክተሩ ከሰጡት ገለፃ ለመረዳት ተችሏል።</p>


<p class="align-center"><a href="/Gazettas/EthioPost/info/EthioPost.sera.html">ከኢቲዮ ፖስት ኅዳር 5 ቀን 1995</a></p>

</body>
</html>	














