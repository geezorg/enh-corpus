<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢህአዴግ በቀር አገሪቷን በብቃት መምራት የሚችል ፓርቲ አልተፈጠረም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከኢህአዴግ በቀር አገሪቷን በብቃት መምራት የሚችል ፓርቲ አልተፈጠረም</h2>


<p>በኢትዮጵያ ኢህአዴግ መራሹ መንግሥት ስልጣን ከያዘበት ከ1983 ወዲህ ከኢህአዴግ በቀር አገሪቷን በብቃት የሚመራ ብቃት ያለው ፓርቲ አለመፈጠሩን ታማኝ የፓለቲካ ፓርቲ ለመመስረት በመንቀሳቀስ ላይ የሚገኙ አንድ ምሁር አመለከቱ።</p>

<p>በአሁኑ ወቅት ሕጋዊ እውቅና አግኝተው በመንቀሳቀስ ላይ የሚገኙት የፖለቲካ ፓርቲዎች የመቃወምን አሳብ በቀጥታ በመተርጐም ለመልካም ተግባሮች ከገዢው ፓርቲ ጋር መተባበር ይልቅ ትዝብት ላይ የሚጥላቸውን አፍራሽ ተግባር በማከናወን ላይ እንደሚገኙ ተጠቁሟል።</p>

<p>በዚህ ድርጊታቸውም በጭፍን የፖለቲካ አመለካከት በእውር ድንብርብር እየተመሩ በገዛ አንገታቸው ላይ ገመድ በመሸምቀቅ ላይ እንደሚገኙ ታማኝ ፓርቲውን በመመስረት ሂደት ላይ እገኛለሁ ያሉት አቶ ጤናዳም ሰለሙ በሰጡት ገለፃ አመልክተዋል።</p>

<p>እንደ ምሁሩ ገለፃ ከሆነ "በአሁኑ ወቅት በመንቀሳቀስ ላይ የሚገኙት ተቃዋሚ ፓርቲ ስርዓት ከሚያራምዱና ልምድ ካላቸው አገሮች የተቃዋሚ ፓርቲዎች ምንም አይነት ግንዛቤ የሌላቸው በመሆኑ የወደፊት እጣ ፈንታቸውን እንኳን ምን ሊሆን እንደሚችል መገንዘብ ተስኗቸዋል" ብለዋል።</p>

<p>በፓርቲዎቹ "መቃወም" የተሰጠው ትርጓሜ በተቃውሞ ከለላ የሕዝብን አመለካከት መመረዝና ሕዝብን ከመንግሥት የሚያቀያይም ተግባር ላይ ያተኮረ እንደሆነና እንዲሁም ገዢውን ፓርቲ በማውገዝና በመርገም እራሳቸውን ማግነን የሚጠቀሙበት አካሄድ ጩኸታቸው የገደል ማሚቴ ጩኸት ሆኖ ከመቅረት በቀር የትም ሊያደርሳቸው እንደማይችል በአለም ላይ ከተከሰቱ የባለ ብዙ ፓርቲ አራማጅ አገሮች ተሞክሮ ተረጋግጧል ብለዋል።</p>

<p>ጠቅላይ ሚኒስትር መለስ ዜናዊን ጨምሮ በአገሪቱ ቁልፍ የስልጣን እርከን ላይ የሚገኙ ባለስልጣኖች አገሪቱንበብቃት የመምራት ብቃት አላቸው ብለው እንደሚያምኑ የተናገሩት እኚሁ ምሁር አዲስ ለማቋቋም የታሰበው ታማኝ ፓርቲ ከኢህአዴግና ባለስልጣናትን በማወገዝና በመርገም ተራ ድርጊት ውስጥ የሚሰማራ እንደማይሆን ገልፀዋል።</p>

<p>አዲስ የሚመሠረተው ታማኝ ፓርቲ ገዢውን ፓርቲ በጥሩ ተግባሩ በመደገፍና በመተባበር የሚሥራ እንደሚሆን የጠቆሙት አቶ ጤናዳም ሙስናን በማጋለጥ፣ የሰብአዊ መብቶችን በማስከበር፣ በመንግሥት ኃላፊዎች የሚሰሩ ስውር ተግባሮችንና ተመሳሳይ ድርጊቶችን በማጋለጥ መንግሥትንም ሆነ የሕዝብ አመኔታን ለማግኘት የማያስችል ያልተለመደ አዲስ ስርዓት እውን ለማድረግ እንደሚሞክሩ አመልክተዋል። </p>

<p>መቃወም ማለት በየአደባባዩና በየአዳራሹ ቦዘኔዎችንና ወሮበሎችን እየሰበሰቡ መጮህ አይደለም ያሉት አቶ ጤናዳም አሁን ያሉት ተቃዋሚ ነን ባይ ፓርቲዎች ይህን አካሄድ መለወጥ ካልቻሉ አዲስ ይመሰረታል ከሚባለው ታማኝ ፓርቲ ጋር የከረረ ፀብ ውስጥ እንደሚገኙና የሕዝብ አመኔታን እንዲያጡ የሚያደርጉ መሆናቸውን አስጠንቅቀዋል።</p>

<p>አቶ ጤናዳም በኤርትራ ጉዳይ ላይ ታማኝ ፓርቲው አቋም ምን እንደሆነ ተጠይቀው የሰጡት ምላሽ እንደሚያመለክተው "ፓርቲው ማንኛውም ልዩነት በሠላማዊ መንገድ እንዲፈታ ከማድረግ በቀር የተዳፈነን ነገር እየቆሰቆሰ ደም መፋሰሱን የሚጋብዝበት ሁኔታዎችን አይፈቅድም" ብለዋል።</p>


<p class="align-center"><a href="/Gazettas/EthioPost/info/EthioPost.sera.html">ከኢትዮ ፖስት መጋቢት 4 ቀን 1995</a></p>

</body>
</html>	














