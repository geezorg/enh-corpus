<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትር መለስ ዜናዊ ሊከሰሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጠቅላይ ሚኒስትር መለስ ዜናዊ ሊከሰሱ ነው</h1>


<p>በሚያዚያ 10/1993 የአዲስ አበባ ዩኒቨርስቲ የውስጥ ችግርን ተከትሎ በተቀሰቀሰው ሁከት ሳቢያ ለጠፋው የሰው ሕይወትና ለወደመው ንብረት ጠቅላይ ሚኒስቴር መለስ ዜናዊን ጨምሮ ሶስት የመንግሥት ባለስልጣናት ሶስት መኮንኖችን 27 የሚደርሱ ፖሊሶች ሊከሰሱ መሆኑን በጉዳዩ ላይ የተዋቀረ አንድ ኮሚቴ አስታወቀ።</p>

<p>የኮሚቴው አስተባባሪ የሆኑት አቶ ለገሰ ቀለመወርቅ ከሰጡት ገለፃ ለመረዳት እንደተቻለው በሚያዚያ 10/1993 ዓ.ም በተቀሰቀሰው ሁከት ሳቢያ በፖሊስ ጥይት ቤተሰቦቻቸውን ያጡት ዜጐች ከያሉበት የማፈላለግና መረጃ የማጠናከር ተግባር በመከናወን ላይ እንደሚገኝ ታውቋል።</p>

<p>"በጠቅላይ ሚኒስትር መለስ ዜናዊ እንዲሁም በወቅቱ ሁከትና ብጥብጥ የሰው ሕይወትን ንብረት እንዲጠፋ ቀጥተኛ ግንኙነት የነበራቸው ባለስልጣናትና የፖሊስ መኮንኖች የተቀሰቀሰውን ብጥብጥ በአጭሩ መቅጨት እየቻሉ ባሳዩት ቸልተኝነት እንዲሁም ግርግሩ እንዳይባባስ በማድረግ በኩል በተፈጠረው መዘናጋት የሰው ሕይወት በከንቱ እንዲረግፍ ምክንያት ሆኗል"ባይ ናቸው የኮሚቴው አስተባባሪ።</p>

<p>በወቅቱ የአዲስ አበባው ግርግር ጠቅላይ ሚኒስትር መለስ ዜናዊ በቀጥታ ተጠያቂ የሚሆኑበት ምክንያት የትምህርት ሚኒስትሯ ወ/ሮ ገነት ዘውዴ የዩኒቨርስቲ ተማሪዎች ችግር በወቅቱና በጊዜው መፍታት እየቻሉ ከተማሪዎች ጋር እልህ መጋባታቸውን እያዩ በቸልታ ማለፋቸውና የበታች አስተዳደራቸውን መቆጣጠር ባለመቻላቸው እንደሆነ ሰብሳቢው ከሰጡት ገለጻ ለመገንዘብ ተችሏል። </p>

<p>የትምህርት ሚኒስቴር ወ/ሮ ገነት ዘውዴ ከጠቅላይ ሚኒስትር መለስ ዜናዊ ቀጥሎ ሁለተኛ ተከሳሽ እንደሚሆኑ ያመለከቱት የኮሚቴው ሰብሳቢ ያለአግባብ የፖሊስ ኃይል እንዲደርስና በሠላማዊ ተማሪዎች ላይ ጥቃት እንዲከፈት በማድረግ እንዲሁም ሁከትና ብጥብጡ ከዩንቨርስቲው ጊቢ አልፎለከተማዋ መታወክ ምክንያት የሆነውን ፀብ እንዲጭር በማድረግ ሕግ ፊት ቀርበው የሚጠየቁበት አግባብ እየተመቻቸ መሆኑ ታውቋል።</p>

<p>"ጠቅላይ ሚኒስትር መለስ ዜናዊና የትምህርት ሚኒስትሯ ገነት ዘውዴ በጉዳዩ ቸልተኝነትና እልህ መጋባት ለጠፋው አጠቃላይ የሰው ሕይወትና የንብረት ውድመት ተጠያቂ ከመሆን አያመልጡም" ብለዋል የኮሚቴው ሰብሳቢ። </p>

<p>ከሁለቱ ከፍተኛ ባለስልጣኖች በተጨማሪ በወቅቱ የኢትዮጵያና የአዲስ አበባ ፖሊስ ኮሚሽነር የነበሩ ሁለት ባለስልጣናት ወይም በተዋረድ የሚገኙ አካላት በዚሁ ክስ የተጠቃለሉ መሆኑን ለመገንዘብ ተችሏል።</p>

<p>እነዚህ የፖሊስ ኮሚሽነሮች የበላይ ባለስልጣኖችን ትዕዛዝ በመቀበልና የፖሊስ ኃይል በማሰማራት ሁከቱ በሠላማዊ መንገድ እንዲቆም ከማድረግ ይልቅ የጦር መሳሪያ የታጠቁ ኃይሎች ግድያ እንዲፈፅሙ በማድረግ ወንጀል ተጠያቂ እንደሚሆኑ በኮሚቴው ሰብሳቢ የተላለፈው ቃል አመልክቷል።</p>

<p>በወቅቱ ግርግር ከፖሊሶች መሀል በመገኘት አመራር በመስጠት ጥይት እንዲተኮስና የሰው ነፍስ እንዲጠፋ ምክንያት የሆኑ የፖሊስ መኮንኖች ምን ያህል እንደሆኑ የሚያስረዳ የነጠረ መረጃ ባይኖርም ለጊዜው የተገኘው መረጃ ግን ሶስት ቀንደኛ የፖሊስ መኮንኖች በክሱ እንደሚዳሰሱ ታውቋል። ነገር ግን በወቅቱ በቀጥታ ከግርግሩ መሀል በመገኘት ወይም በሬዲዮ ግንኙነት የሰው ሕይወት እንዲጠፋ ምክንያት የሆኑ የፖሊስ መኮንኖች በሚደረገው መረጃ የማሰባሰብ ተግባር ቁጥር ሊጨምር እንደሚችል ተጠቁሟል።</p>

<p>የኮሚቴው ሰብሳቢ እንደሚሉት ከሆነ እስካሁን በተደረገው የማጣራት ተግባር 27 የሚደርሱ ተኳሽ ፖሊሶች እንዳሻቸው በመተኮስ ከፍተኛ ቁጥር ያለው የሰው ሕይወት እንዲጠፋ በማድረጋቸው በክሱ ውስጥ እንደሚጠቃለሉ ታውቋል።</p>

<p>ሁከቱን ለመቆጣጠር የተሰማራው የፖሊሱ ኃይል በወሰደው የጥቃት እርምጃ በወቅቱ ከተዘገቡት የመገናኛ ብዙሃን ዘገባ የተለያየ ቁጥር ያለው የሰው ሕይወት እንደጠፋና ለአካል ጉዳት እንደተዳረገ የሚገልፅ በመሆኑ ይህንኑ የበለጠ ለማጠናከር በተለያየ አቅጣጫ መረጃ የማሰባሰቡ ተግባር በመካሄድ ላይ እንደሚገኝ የኮሚቴው ሰብሳቢ አስረድተዋል። ጠቅላይ ሚኒስትር መለስ ዜናዊንና ከጉዳዩ ጋር ዝምድና ያላቸው አካሎች ላይ ክስ ለመስረት የተቋቋመው ይኸው ኮሚቴ በራስ አነሳሽነት የተመሠረተ መሆኑን ያመለከቱት እኚሁ ሰብሳቢ "ኮሚቴው የሕግ ሰዎችን የሟች ወገኖችንና የሰብአዊ መብት ተቆርቋሪዎችን አጠቃሎ ይዟል"ብሏል።</p>

<p>"ኮሚቴው ካለበት የገንዘብና የማቴሪያል ችግር አኳያ ተግባሩን በስፋትና በቅልጥፍና ማካሄድ ተስኖታል" ያሉት የኮሚቴው ሰብሳቢ ትክክለኛውን መረጃ በማሰባሰብ አሰልጣኞቹን ለሕግ በማቅረብ በኩል የሚኖረው ፋይዳ ባለመገንዘብ ወይም በመፍራት አንዳንድ ወገኖች እክል በመፍጠር ላይ ይገኛሉ ብለዋል።</p>

<p>ሆኖም እስካሁን በመንግሥት በኩል ከዚህ ድርጊት እንድንቆጠብ የሚያደርግ ምንም ተፅዕኖ እንዳላጋጠመ ሰብሳቢው ጠቁመው "ይህም በሕግ የሚያምንና ለሕግ የሚገዛ መንግሥት እያቆጠቆጠ መሆኑምን የሚጠቁም ነው"ብለዋል።</p>

<p>ኮሚቴው እስካሁን ባደረገው እንቅስቃሴ በወቅቱ ግርግር "የቤተሰባችን አባል ተገሎብናል" የሚሉ ሃምሳ ሰዎች በኮሚቴው አማካኝነት ቀርበው መመዝገባቸው ታውቋል።</p>



<p class="align-center"><a href="/Gazettas/EthioPost/info/EthioPost.sera.html">ከኢትዮ ፓስት የካቲት 27 ቀን 1995</a></p>

</body>
</html>	














