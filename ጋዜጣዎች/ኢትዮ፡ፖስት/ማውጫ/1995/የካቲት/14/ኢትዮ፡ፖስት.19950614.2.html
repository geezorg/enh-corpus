<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ዩኒቨርስቲ የሚያቀርበውን ምግብና ውሃ በርካታ ተማሪዎች ከመጠቀም ተቆጥበዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባ ዩኒቨርስቲ የሚያቀርበውን ምግብና ውሃ በርካታ ተማሪዎች ከመጠቀም ተቆጥበዋል</h2>


<p>ባለፈው ሳምንት በድንገተኛ መቅሰፍት ሁለት ተማሪዎች በመሞታቸውና ከሰላሳ በላይ የሚሆኑ ተማሪዎች ደግሞ ለአስቸኳይ ሕክምና ሆስፒታል ከገቡ ቦኋላ በቁጥር በርካታ የሆኑ ተማሪዎች ዩኒቨርስቲው የሚያቀርበው እህል ውሃ ከመቀጠም መቆጠባቸው ተጠቆመ።</p>

<p>ምንነቱ አልታወቀም በተባለው በዚሁ ድንገተኛ መቅሰፍት በቁጥር ተለይተው ከታወቁት ተጐጂዎች በተጨማሪ በወቅቱ ዩኒቨርስቲው ያቀረበውን ምግብና መጠጥ የወሰዱ ተማሪዎች በተፈጠረባቸው መደናገጥ ሕክምና ለማግኝት ሆስፒታሎችን አጨናንቀው እንደነበር ታውቋል። </p>

<p>በአሁኑ ወቅት የዩንቨርስቲው አጠቃላይ ሁኔታ የሰነ ቢመስልም በአዲስ አበባ ነዋሪ የሆኑ ተማሪዎችና ብርቱ ኢኮኖሚያዊ አቅም ያላቸው የክልል ተማሪዎች የተሻለ አማራጭ መስሎ የታያቸውን አዲስ አመጋገብ በመከተል ላይ እንደሚገኙ ከተማሪዎች አካባቢ የተባለውን መረጃ በምንጭነት የተጠቀመው ሪፖርተራችን ዘግቧል።</p>

<p>ፋኖስ ኪዳኔ የተባለች ተማሪ ከሰጠችው ገለፃ ለመገንዘብ እንደተቻለው አማራጭ ያላቸው ተማሪዎች ዩኒቨርስቲው እያበሰለ ከሚያቀርበው እህልመጠቀም ከመተዋቸው በተጨማሪ ተላላፊ በሽታ ሊሆን ይችላል በሚል ስጋት የዩንቨርስቲ ማደሪያቸውን በመተው በየቤታቸውና በየዘመድ አዝማድ ቤት ማደር የጀመሩ ተማሪዎችም እንደሚገኙ ጠቁማለች።</p>

<p>አስረስ ጌታነህ የሚባል ሌላ ተማሪ እንደሚለው ከሆነ በዩኒቨርስቲው በመስጠት ላይ የነበርው ፈተና ድንገተኛው መቅሰፍት በመገጣጠሙ ምክንያት ተማሪው በተሟላ ስነ ልቦና ፈተናውን ተፈትኗል ለማለት እንደማይቻልገልጿል። ሌሎች በርካታ ተማሪዎች በጉዳዩ ላይ የሰጡት አስተያየት ይህንኑ ሃሳብ የሚያጠናክር ሆኖ ተገኝቷል።</p>

<p>በተማሪዎች ገለፃ መሠረት ሞተዋል የተባሉ ተማሪዎች በተመሳሳይ ቀናት በተቀራረበ የጊዜ ርቀት ለሕልፈት መዳረጋቸውና እንደዚሁም በርካታ ተማሪዎች ለጤና ቀውስ መዳረጋቸው በዩኒቨርስቲው ክልል ፈጥሮ የነበረው ድንጋጤ የተማሪውን የስነ ልቦና ቀልብ ክፉኛ አመሰቃቅሎ ነበር ተብሏል።</p>

<p>በዚሁ ድንገተኛ መቅሰፍት ለሞት የተዳረጉት ተማሪዎች ከዚህ በፊት በመልካም ጤንነት ላይ ይገኙ እንደነበር ያመለከቱት እነዚሁ ተማሪዎች ባልተጠበቀ ሁኔታ መሞታቸው አሁንም ድረስ እንቆቅልሽ ነው ብለዋል። ከሐኪም በተሰጠው ማስገንዘቢያ መሠረት የተማሪዎቹ አሟሟትና ተያያዘ አለመሆኑ ከተነገረ በኋላ እያንዳንዱ ተማሪ ተማሪዎቹን ለሞትና ለጤና ሽብር የዳረገውን መንሴኤ ምክንያት ለማወቅ ከሚመለከተው አካል የሚመጣውን መልስ በጉጉት በመጠባበቅ ላይ እንደሚገኝ ታውቋል።</p>


<p class="align-center"><a href="/Gazettas/EthioPost/info/EthioPost.sera.html">ከኢትዮ ፓስት የካቲት 14 ቀን1995</a></p>

</body>
</html>	














