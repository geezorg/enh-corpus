<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከሱዳን ጋር የሚያገናኛት መንገድ በቅርብ ወራት ውስጥ ለትራፊክ ክፍት ይሆናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከሱዳን ጋር የሚያገናኛት መንገድ በቅርብ ወራት ውስጥ ለትራፊክ ክፍት ይሆናል</h2>


<p>ኢትዮጵያ ከሱዳን ልሳነ ምድር የሚያገናኘው የ185 ኪሎ ሜትር የመንገድ ግንባታ በቅርብ ወራት ውስጥ ሙሉ ለሙሉ ተጠናቆ ለትራፊክ ክፍት እንደሚሆን የኢትዮጵያ መንገዶች ባለሥልጣን አስታወቁ።</p>

<p>የባለስልጣኑ የኢንፎርሜሽንና የሕዝብ ግንኙነት ኃላፊ አቶ ሳምሶን ወንድሙ በሰጡት ገለፃ 102 ሚሊዮን 784 ሺ 343 ብር ወጪ የፈሰሰበት የኢትዮ-ሱዳን መንገድ ከአንዳንድ ማስተካከያዎች በስተቀር የግንባታው ሥራ ተጠናቆ ለትራፊክ ክፍት የሚሆንበት የመጨረሻ ቀን በመጠበቅ ላይ መሆኑን ነው ለመረዳት የተቻለው።</p>

<p>በአንደኛ የጠጠር መንገድ ደረጃ የተገነባው ይኸው መንገድ ለትራፊክ ክፍት በሚሆንበት ወቅት በሁለቱ አገሮች መካከል ከፍተኛ የሆነ የንግድ ሽርክና ይፈጠራል የሚል እምነት መኖሩን የጠቀሱት ኃላፊው "በአገሮቹ መካከል በማዕድንና ኢነርጂ በእርሻ ሰብሎችና በተለያዩ የሸቀጥ ግብይቶች የተጠናከረ የንግድ ግንኙነት ይፈጠራል" ብለዋል።</p>

<p>የኃላፊው ገለፃ እንደሚያመለክተው ከሆነ በአዘዞ በኩል በጊንት አድርጎ ወደ መተማ በማቅናት ሱዳን ድንበር ላይ የሚያበቃው የ185 ኪሎ ሜትር መንገድ ውስጥ 109 ኪሎ ሜትሩ በሱር ኮንስትራክሽን የተገነባ ሲሆን ቀሪው 6 ኪሎ ሜትር የተገነባው በኢትዮጵያ መንገዶች ባለስልጣን እንደሆነ ታውቋል።</p>

<p>"ከጊንት በወህኒ አድርጎ በሸኸዲ በኩል እስከ ቆቂት የሚደርሰውን የ109 ኪሎ ሜትር የመንገድ ግንባታ ከጥቂት የማስተካከያ ሥራዎች በስተቀር ለትራፊክ ክፍት ሊሆን በሚችልበት ደረጃ ተጠናቋል" ብለዋል ኃላፊው።</p>

<p>ከመተማ አዋሳኝ የሱዳን ድንበር ወደ ፖርት ሱዳን ከሚያቀናው ዋና ጎዳና ጋር የሚያገናኘው የመንገድ ግንባታ በሱዳን መንግሥት በኩል የሚገነባ ሲሆን አጠቃላይ መንገዱ ለትራፊክ ክፍት የመሆኑ ጉዳይ ከዚሁ መንገድ መጠናቀቅ በኋላ ሁለቱ አገሮች በሚያወጡት የምረቃ መርሃ ግብር መሠረት እንደሚሆን ኃላፊው ከሰጡት ቃል ለመገንዘብ ተችሏል።</p>


<p class="align-center"><a href="/Gazettas/EthioPost/info/EthioPost.sera.html">ከኢትዮ ፖስት ጥቅምት 28 ቀን 1995</a></p>

</body>
</html>	














