<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሮድካስት ፈቃድ መስጠት ሊጀመር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የብሮድካስት ፈቃድ መስጠት ሊጀመር ነው</h1>


<p>በሠራተኛው ቅጥር ምልመላና የባለሙያ እጥረት የመሳሰሉ ከአቅም በላይ በሆኑ ችግሮች ዕቅዳችን ካላስተጓጎለ በስተቀር በዚህ ዓመት አጋማሽ ላይ ዝግጅታችንን አጠናቀን የብሮድካስት ፈቃድ ለመስጠት አቅደናል ሲሉየኢትዮጵያ ብሮድካስት ኤጀንሲ ዋና ሥራ አስኪያጅ አቶ ሽመልስ ከማል ገለፁ።</p>

<p>የብሮድካስት አዋጅ ከታወጀበት ከ1991 ዓ.ም ወዲህ ሕጉን በመተላለፍ በኤጀንሲው የፍሪክዌንሲ ምደባ ሳይደረግላቸው የቲቪ አፍሪካ ፕሮግራም፣ ኤፍ ኤም አዲስ 97.1 እና የአማራ ክልል የብዙሀን መገናኛ ሬዲዮ ጣቢያዎች ሥርጭቶችን መጀመራቸው ውስን በሆነው የአየር ሞገድ ሀብት ውስጥ ሽሚያ የገቡ ብሮድካስተር አይደሉምን? በማለት ለቀረበላቸው ጥያቄዎች ሲመልሱ "የማንኛውንም ብሮድካስት ሥራ ሕጋዊነት በተመለከተ የሚነሱ ቅሬታዎችን ተቀብለን ተገቢውን የማጣሪያ የምርመራ ሥራ በማከናወን ውሳኔ ለመስጠት የማንችልበት ሁኔታ ላይ እንደምንገኝ መታወቅ አለበት። አደረጃጀቱ ከመጠናቀቁ አስቀድሞ ወደፊት ይፋ በሚደረገው የቅሬታ አሰማም ሥርዓት መሠረት መቅረብ የሚገባቸውን ቅሬታዎች ከወዲሁ ማስተናገድ እንደማንችል መታወቅ ይኖርበታል። ከፍ ሲል የተጠቀሱትንም ሆነ ሌሎች ቅሬታዎችን አስመልክቶ በቅድመ ዝግጅቱ ሂደት ማሰባሰብ ከቻልናቸው የተወሰኑ መረጃዎች ውጭ በኤጀንሲው የተደረገ ይፋዊ ምርመራና ውሳኔ አለመኖሩን ማሳሰብ እንወዳለን" ሲሉ አስረድተዋል።</p>

<p>አያይዘውም አቶ ሽመልስ ከማል እንደተናገሩት "ቲቪ አፍሪካ ፕሮግራም በአዲስ የፍሪክዌንሲ ቻናል ይጠቀማል የሚባለው አስቀድሞ የፍሬክዌንሲ ድልደላ ያደርግ በነበረው በቴሌኮሙኒኬሽን ባለሥልጣን አማካይነት ለኢትዮጵያ ቴሌቭዥን አገልግሎት እንዲውል በተፈቀደውና ከ174 ሜጋ ኸርዝ እስከ 230 ሜጋ ኸርዝ በላይ የቭሕፍ ፊርክዌንሲ ባንድ ውስጥ ከ174 ሜጋ ኸርዥ እስከ 181 ሜጋ ኸርዝ ውስጥ ባለው የቻናል 5 ፍሪክዌንሲ ውስጥ በኢትዮጵያ ቴሌቪዥን አማካኝነት እንደሚሠራጭ የተደረገ ፕሮግራም እንጂ ያልነበረ አዲስ የፍሪክዌንሲ ቻናል በመያዝ የሚተላለፍ ስርጭት አለመሆኑን ተረድተናል" በማለት አስረድተዋል።</p>

<p>አያይዘውም አቶ ሽመልስ ከማል እንደተናገሩት "የኤፍ ኤም አዲስ 97.1 ስርጭትን በ97.1 ሜጋ ኸርዥ ላይ የኢትዮጵያ ሬዲዮ አቡነ ጴጥሮስ ከነበረው ስቱዲዮ ጌጃ ዴራ ወደአለው የማሠራጫ ጣቢያው ፕሮግራሙን ለሚያቀብልበት ትራንስሚተር ተመድቦ በነበረው የኤፍ ኤም 97.1 ሜጋ ኸርዝ ፍርክዌንሲ ባንድ ላይ በነበረው ትራንስሚተር በሬዲዮ ድርጅቱ የተከፈተ ሥርጭት እንጂ አዲስ የፍርክዌንሲ ባንድ በመያዝ የተከፈተ ሥርጭት አይደለም" ሲሉ አብራርተዋል። የአማራ ክልል ብሄራዊ መንግሥት የሚያዘጋጀውን የሬዲዮ ፕሮግራም አስመልክተው ዋና ሥራ አስኪያጁ በመጨረሻ እንደገለጹት "ሬዲዮ ፕሮግራሙ የሚሠራጨው የብሮድካስቲንግ አዋጅ ከመውጣቱ በፊት በባህር ዳር ውስጥ የኢትዮጵያ ሬዲዮ ድርጅት ፕሮግራሙን ማሠራጨት እንደሚችል ተመድቦለት በነበረው የመሀከለኛ ሞገድ ፍሪክዌንሲ እንጂ በራሱ ትራንሲምተር ባልነበር ፍሬክዌንሲ ባንድ ላይ ስርጭቱን እየተላለፈ አለመሆኑን መታወቅ ይኖርበታል" ሲሉ ደምድመዋል።</p>


<p class="align-center"><a href="/Gazettas/EthioPost/info/EthioPost.sera.html">ከኢትዮ ፖስት ጥቅምት 21 ቀን 1995</a></p>

</body>
</html>	














