<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፕሪምየር ሊግ ውድድር ጊዮርጊስ ተከታዮቹን እየሸሸ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በፕሪምየር ሊግ ውድድር ጊዮርጊስ ተከታዮቹን እየሸሸ ነው</h1>


<p>የኢትዮጵያ ፕሪምየር ሊግ ውድድር የ1ኛ ዙር መርሐ ግብር ሊጠናቀቅ 2 ጨዋታዎች በሚቀሩበት በአሁኑ ጊዜ ጊዮርጊስ ፕሪምየር ሊጉን በመምራት ላይ ይገኛል።</p>

<p>ባለፈው ሳምንት በተካሄዱት ግጥሚያዎች አዲስ አበባ ላይ በተደረገው የዓመቱ ፈጣን ጐል የተመዘገበት የባንኮችና የጉና ንግድ ጨዋታ የባንኮች ክለብ 5ለ1 በሆነ ሰፊ ውጤት አሸናፊ ሆኗል። በዚሁ ዕለት የተገናኙት ኢትዮጵያ ቡናና ድሬዳዋ ጨርቃ ጨርቅ ደግሞ ኢትዮጵያ ቡና ከዕረፍት መልስ አከታትሎ ባገባቸው 3 ግቦች አሸናፊ ሆኖ ለመውጣት ችሏል።</p>

<p>አዋሳ ከተማ ላይ ሙገር ከአዋሳ ከነማ 2ለ2 ሲለያዩ ድሬዳዋ ላይ ድሬዳዋ ምድብ ባቡር ትራንስ ኢትዮጵያን 1ለ0 ናዝሬት ላይ አዳማ ከነማ ከመድን 3ለ3 በሆነ ውጤት ተለያይተዋል።</p>

<p>የቅ/ጊዮርጊስ ቡድን በፕሪምየር ሊጉ ከጅማሬው አምልጦ የሄደ ሲሆን አይደረስበትም ሲባል በ2 ጨዋታ ባልታሰበ ሁኔታ በመሸነፉ ከሌሎች ቡድን ጋር በነጥብ ተቀራርቦ ነበረ። ባለፈው ማክሰኞ በመብራት ኃይል ከተሸነፈ ወይም አቻ ከወጣ ልዩነቱም በጣም ስለሚያጠበው ውድድሩን የበለጠ እንዲያጋግል ያደርገዋል የሚል ግምት አሳድሮ ነበር። ነገር ግን 2ለ0 በማሸነፉ እንደገና ከሚከተሉት የሸሸ ይመስላል።</p>

<p>2ቱ ቡድኖች ያደረጉት ጨዋታ ኳስ በማጨናገፍ አንዱ ሌላውን ጠልፎ መጣል የበዛበት እንቅስቃሴ ከማሳየት ውጪ ብስለት ያለው ጨዋታ ከሁለቱም ወገን አልታየም። ከመብራት ኃይል ይልቅ ጊዮርጊስ የተሻለ የግብ ሙከራ አድርጐ ወጥቷል። ጊዮርጊስ ለ1 ለ0 ከመራ በኋላ የጥንቃቄ ጨዋታ የጀመረ ቢሆንም መብራት ኃይል ይኼንን ስልት በማክሸፍ ለአሸናፊነት ወይም ነጥብ ተጋርቶ ለመውጣት አንድም የረባ ሙከራ አላደረገም።</p>

<p>የፕሪምየር ሊጉን ውድድር ጊዮርጊስ በ21 ነጥብ እየመራ ሲሆን ባንኮች በ18 ነጥብ ኢትዮ.ቡና በ16 ነጥብ ባቡር በ14 ነጥብ አዋሳ ከነማ በ12 ነጥብ ሲከታተሉ መብራት፣ ሙገር፣ ትራንስ ኢትዮጵያ፣ ጉና ንግድ በአስራ አንድ ነጥብ በጎል ክፍያ ተበላልጠው እንደቅደም ተከተላቸው ይከታተላሉ። መድንና አዳማ እኩል 9 ነጥብ ይዘው በግብ ክፍያ ሲበላለጡ ድሬዳዋ ጨርቃ ጨርቅ በ4 ነጥብ የመጨረሻውን ሥፍራ ይዟል።</p>

<p>ውድድሩ በነገው ዕለት የሚቀጥል ሲሆን የፊታችን ማክሰኞ የቅ/ጊዮርጊስ ቡድንና የቡና ቡድን የሚያደርጉት ግጥሚያ በጉጉት እየተጠበቀ ነው። ይህ በእንዲህ እንዳለ ቅ/ጊዮርጊስ ላለበት ኢንተርናሽናል ግጥሚያ ቀኑ ይቀየርልኝ የሚል ማመልከቻ ማስገባቱ ይነገራል።</p>


<p class="align-center"><a href="/Gazettas/Libro/info/Libro.sera.html">ከሊብሮ ጥር 13 ቀን 1992</a></p>

</body>
</html>	
