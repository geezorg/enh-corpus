<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ቡድኑ ነገ ኒጀርን ይገጥማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብሔራዊ ቡድኑ ነገ ኒጀርን ይገጥማል</h2>


<p>የኢትዮጵያ ብሔራዊ ቡድን ለ24ኛው የአፍሪካ ዋንጫ ለማለፍ ከኒጀር ጋር ነገ በአዲስ አበባ ስታዲየም ግጥሚያውን ያካሂዳል። የኒጀር ቡድን በክለብም ሆነ በብሔራዊ ደረጃ ወደ አዲስ አበባ ሲመጡ የመጀመሪያቸው ነው። ኒጀር ሀገሩ ላይ የኛን ቡድን 3ለ1 ረቷል። የኢትዮጵያ ቡድን መሪነቱን ይዞ ከዚያ በኋላ ነው በተከታታይ ጐል የተቆጠረበት። አሁን ቡድኑን የያዙት አሰልጣኞች በወቅቱ ምክትል ነበሩ። ስለ ቡድኑ የተወሰነ ግንዛቤ አላቸው። የኒጀር ቡድን በፊፋ የደረጃ ሠንጠረዥ ከኛ ዝቅ ያለ ሆኖ ከሱማሌያና ከጅቡቲ ጋር ተመጣጣኝ ነው።</p>

<p>በነገራችን ላይ የኢትዮጵያ ቡድን በዘንድሮ ኢንተርናሽናል ግጥሚያ ከሀገር ውጭ አንድ ጐል ነው ያገባው። ይኸውም ኒጀር ላይ አሸናፊ ግርማ ያስቆጠራት ነች። ከዚያ በተረፈ በምስራቅ አፍሪካ ውድድር እንዲሁም አሁንም ከላይቤሪያ ጋር በተደረገው ጨዋታ አንድም ጐል አላገባም። የኢትዮጵያ ቡድን በአፍሪካ ዋንጫ ማጣሪያ 6 ነጥብ ነው ያለው። 6ቱን ነጥብ ያገኘው በ2 ጐል ነው። ይኸውም አዲስ አበባ ላይ ጊኒና ላይቤሪያን አሸንፎ ነው። ሁለቱንም 1ለ0። አሁን ቡድናችን 6 ነጥብ ቢኖረውም አንድ የጐል እዳ አለብን። ሁሉም ቡድኖች እኩል 6 ነጥብ አላቸው። ሁሉም ቡድን በቀሪው ሁለት ጨዋታ በሜዳውና ከሜዳው ውጭ አንዳንድ ጨዋታ ይቀረዋል። ሁሉም በሜዳው ካሸነፈ እኩል 9 ነጥብ ይኖራቸዋል። ኒጀር በሜዳው ላይ ላይቤሪያን ይገጥማል፤ ላይቤሪያ ሜዳው ላይ ጊኒን ይገጥማል። ኢትዮጵያ ኒጀርን፣ ጊኒ ኢትዮጵያን በሜዳቸው ይገጥማሉ። የኛ ቡንድ የማለፍ እድሉን የተሻለ ማድረግ የሚችለው ነገ ኒጀርን በማሸነፍ ብች ሳይሆን 4 እና 5 ጐል ማስቆጠር ይኖርበታል። 4 ጐል ቢያስቆጥር 3 ጐል ይኖረናል። ምክንያቱም አንድ እዳ ስላለብን ቢያሸንፈን እንኳን 2 ጐል በእጃችን ይቀራል። ከዚህ አንፃር ጊኒ ነገ በላይቤሪያ ከተሸነፈ የሚቆጠርበት ጐል ይወስነዋል። የኒጀር ቡድን በሜዳው ላይ ላይቤሪያ አሸንፋለሁ ብሎ ስለሚገምት ቢቻል ነጥብ ተጋርቶ ለመሄድ ካልተቻለ ጐሉን በማጥበብ እዳውን ለመቀነስ በሚል ነው ሜዳ የሚገባው። ኒጀር እዚህ አቻ ከወጣ የማለፍ እድሉን ያሰፋዋል። ምክንያቱም 7 ነጥብ ስለሚገባ ሜዳው ላይ ካሸነፈ 10 ሆኖ ይጨርሳል። ኢትዮጵያ ለብዙ ጊዜያት ማጣሪያውን ማለፍ ያቃታት ኡጋንዳን እዚህ ብታሸንፍ አንድ የምዕራብ ወይም የሰሜን አፍሪካ ሀገር በቀጣዩ ስለምታገኝ ወዲያው ያሰናብቱናል። አሁን ግን ተመጣጣኝ ከሆኑ ቡድኖች ጋር ነው የተደለደልነው። ይሄን እድል እዚህ ሜዳችን ላይ ማግኘቱ የተሻለ ነው። ከላይቤሪያ ላይ ቡድኑ በጦርነት ውስጥ በመጫወቱ በተጫዋቾች ላይ የስነልቦና ተፅዕኖ አምጥቷል ነው የተባለው። ከዚህ በፊት መድን ሩዋንዳ በጦርነት መሀል ተጫውቶ ተጋጣሚውን ከውድድር አስወጥቶታል። የላይቤሪያም ጨዋታ ውጤት መበላሸትም ከጦርነቱ ጋር መያያዝ የለበትም። የጦርነቱ መኖር በሁለቱም ተጋጣሚ ቡድኖች ላይ እኩል ነው የስነ ልቦና ችግር የሚያመጣው። የኢትዮጵያ ቡድን በኒጀር 3ለ1 ተሸንፏል። ኒጀር ውስጥ እንግዲህ ጦርነት ያለበት ሀገር የተሻለ ሆኗል። ስለዚህ ቡድናችንን ውጤት ያሳጡትን ትክክለኛ ምክንያቶች መረዳቱ ወደተሻለ አቅጣጫ ይወስደናል።</p>

<p>4 የብሔራዊ ቡድን በቅጣት በመታገዳቸው አዲስ አበባ ላይ ለሚደረገው ግጥሚያ ተጨማሪ ተጫዋቾች ተመርጠዋል። ከየመን ክለብ አንዋር፣ ከጊዮርጊስ እስማኤል፤ ከአየር እድሉ ከአየር መንገድ፣ ተስፋሁን ከቡና ናቸው። ብሔራዊ ቡድኑ ሰሞኑን በልምምድ ከሚያደርገው ግጥሚያ በመነሳት 90 በመቶ አሰላለፉ በረኛ ፀጋዘአብ፣ ተከላካዮች በጋራ አንዋር፣ ደጉ (ከአርባምንጭ - መሀል) በቀኝ ዘውዱ (ባንክ)፣ አማካዮች ኢብራሂም (መብራት)፣ መስፍን (መብራት)፣ ሙሉአለም (ጊዮርጊስ)፣ ጌቱ (ጊዮርጊስ)፣ ተስፋሁን (ቡና)፣ አጥቂዎች እስማኤል (ጊዮርጊስ)፣ አንዱአለም (አቤጋ- ሙገር) ናቸው። የኒጀር ቡድን ወደ አዲስ አበባ ከገባ 13 ቀን ያህል አሳልፏል። ለረጅም ጊዜ ቆይቷል። አየሩን ለመልመድ በሚል ነው። እስከ እሁድ ያለው ወጪ በራሱ ይሆንና ከዚያ በኋላ ፌዴሬሽኑ ይሸፍንለታል። ምክንያቱም ለተጋጣሚ ቡድኖች ለ7 ቀን ያህል ነው ወጪውን አስተናጋጁ ቡድን የሚችለው። ይሄ ሲታይ ኒጀር በጣም አስቦበታል ማለት ነው። በቅድሚያ በሩን ቀርቅሮ ስለሚከላከል ጥድፊያ ሳይኖር ረጋ ባለም መልኩ የዘጋውን መፈተሽ ነው። ጥድፊያ ካለ በጣም ቀላል በሆኑ ስህተቶች ጐል የማግባት እድሉንም ሊያጣ ይችላል። ብዙ ጊዜ የባለጋራ ቡድን ሲዘጋ በክንፍ ሄዶ ክሮስ በማድረግን ረጅም ኳስ በመጣል ግብ ለመሞከር ነው። እንዲህ አይነቱን ነገር የባላጋር ቡድን ይፈልገዋል። ምክንያቱም ጐሉ ጋር የቁጥር ብልጫ አለው።</p>


<p class="align-center"><a href="/Gazettas/Libro/info/Libro.sera.html">ከሊብሮ ሰኔ 14 ቀን 1995</a></p>

</body>
</html>	














