<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወንዶች ጋር በመጋጠም ላይ የሚገኘው የሴቶች ቡድን ሳምንት ኡጋንዳን ይገጥማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከወንዶች ጋር በመጋጠም ላይ የሚገኘው የሴቶች ቡድን ሳምንት ኡጋንዳን ይገጥማል</h2>


<p>በአፍሪካ ዋንጫ ውድድር በ2 ቦታ ለመሳተፍ ተመዝግበናል። በሴቶችና በወንዶች። የወንዶቹን ውድድር ማጣሪያ ባለፈው ሳምንት ከኒጀር ጋር አድርገናል። የሴቶቹን ማጣሪያ ደግሞ በሚቀጥለው ሳምንት ከኡጋንዳ ጋር አዲስ አበባ በሚደረገው ጨዋታ ይከናወናል። ወንዶቹ ከሀገር ውጭ ጭምር 7 ያህል ኢንተርናሽናል ጨዋታ አድርገዋል። ሴቶቹ ግን ምንም የወዳጅነት ጨዋታ አላገኙም። የሴቶች ቡድን በክለብ ደረጃ በሀገሪቱ ውስጥ ስለሌለ ጠንካራ የዝግጅት ግጥሚያ አላገኙም። እንዳውም ከወንዶች ታዳጊ ቡድን ጋር የተወሰነ ጨዋታ ቢያደርጉም ያን ያህል አጥጋቢ አይደለም። ፌዴሬሽኑ ከጐረቤት ሀገር አካባቢ ካሉ ቡድኖች ጋር ግጥሚያ ለማድረግ ጥያቄ አቅርቦ ነበር። በቅድሚያ እንጫወት ተብሎ የተጠየቀው ኬንያ ነው። ኬንያ ፈቃደኛ ከሆነ በኋላ ቡድኑን በትኛለሁ በሚል በዚህ በኩል ያለው አልተሳካም። ጅቡቲም መጫወት አልቻለም። ኡጋንዳ ደግሞ ተጋጣሚ ነው። ኤርትራን ደግሞ በአሁን ሰዓት ለወዳጅነት እንጠጋም ብሎ መጠየቁ የታሠበ አይመስልም። የኤርትራ የሴቶች ቡድን በቅርቡ 2ለ0 በሜዳው ተሸንፎ ከውድድሩ ወጥቷል። በዚህ የአፍሪካ የሴቶች እግር ኳስ ማጣሪያ በመጀመሪያ ግጥሚያ ኢትዮጵያ ከሲዋዝላንድ ፎርፌ አግኝታ ወደ ቀጣዩ ዙር ስታልፍ ሌሎቹ ግጥሚያ አድርገው ነው። የኢትዮጵያና የኡጋንዳ አሸናፊ በ2003 ናይጄሪያ ላይ ለሚደረገው የአፍሪካ የሴቶች ዋንጫ ውድድር ይሳተፋል። አብዛኞቹ ሴቶች በተክለ ሰውነት አነስ ያሉ ቢሆኑም ከባለጋራ ጋር እንዴት ይቋቋማሉ? የሚለው የአሰልጣኙ ስራ ነው። ዝግጅቱንና ግጥሚያውን በተመለከተ የቡድኑን ዋና አሰልጣኝ አቶ አዳነን አነጋግረናቸዋል። የቡድኑ አምበል የሆነችውን እየሩሳሌም ነጋሽን ተጨማሪ አስተያየት ጠይቀናት ነበር። በነገራችን ላይ የሴቶች ቡድን እስከአሁን 8 ግጥሚያ አድርጓል። 2 አቻ ተለያይቷል፣ 1 አሸንፏል፣ የቀረውን ተሸንፏል። ያሸነፉት ደብረዘይትና ናዝሬት የሚገኙ እንስት ኳስ ተጫዋቾች ተሠባስበው ባደረጉት ግጥሚያ ነው። የተቀሩትን በሙሉ ከወንዶች ጋር ነው የተጫወቱት። ከትንላንታ በስቲያ ወደ ወንጂ በመሄድ በወንጂ አካባቢ በቡድን ደረጃ ከተደራጁ ወንዶች ጋር (እድሜአቸው 17 እና ከዚያም በላይ) ተጋጥመው የሴቾቹ ቡድን 4ለ1 ተሸንፏል። ለነገሩ የኡጋንዳ ሴቶች ማለት የኛ ወንዶች ናቸው። ምክንያቱም ከኡጋንዳ ጋር በሚደረገው ጨዋታ ጥያቄው የጉልበት ነው። የኛ ወንዶችም በጉልበት ነው የሴቶቹን ቡድን ሊጫኑ የሚችሉት።</p>


<p class="align-center"><a href="/Gazettas/Libro/info/Libro.sera.html">ከሊብሮ መስከረም 4 ቀን 1995</a></p>

</body>
</html>	














