<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወጣት ቡድናችን ሐምሌ 14 ከዛምቢያ ይጫወታል-ፈረንጁ አሠልጣኝም ተደራድሮ ትላንት ወደ ጃፓን ሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወጣት ቡድናችን ሐምሌ 14 ከዛምቢያ ይጫወታል-ፈረንጁ አሠልጣኝም ተደራድሮ ትላንት ወደ ጃፓን ሄደ</h2>


<p>ወጣት ቡድናችን ሐምሌ 14 ቀን ከዛምቢያ ጋር ይጫወታል። የማዳጋስካርና የሞሪሽየስ አሸናፊ ከደቡብ አፍሪካ ጋር ተጫውቶ የዚያ አሸናፊ ከኢዮጵያና ዛምቢያ አሸናፊ ጋር ይጋጠማል። ዋናው ውድድር የሚካሄደው ቡርኪና ፋሶ ነው። ዛምቢያ ከኢትዮጵያ ጋር በአፍሪካ ወጣቶች ማጣሪያና መደበኛ ውድድር ሲያደርግ የአሁኑ የመጀመሪያው አይደለም። ለመጀመሪያ ጊዜ የተገናኙት በ1977 ሲሆን አዲስ አበባ ላይ 2ለ2 ስንለያይ ዛምቢያ ላይ 3ለ1 አሸንፈናል።</p>

<p>ብሔራዊ ቡድናችን ለአፍሪካ ዋንጫ ማጣሪያ ዝግጅት ጀምሯል። 39 ተጨዋች መርጧል። ማክሰኞ ዕለት ነው ልምምድ የጀመሩት። በዚያኑ እለት አዲሱ አሰልጣኝ ከፌዴሬሽኑ ጋር ለድርድር የተቀመጠ በመሆኑ ተጨዋቾቹ ሲለማመዱ አይቷቸዋል። ዜግነቱ አሜሪካዊ ሲሆን በትውልድ ዩጐዝላቪያው ነው።አሁን ለድርድር ወደ አዲስ አበባ የመጣው አሰልጣኝ እድሜው 52 አመት ሲሆን ቀደም ሲል በዩጐዝላቪያ ለቀይ ኮከብ ቡድን ተጫውቷል። አሁን የሚኖረው አሜሪካ ውስጥ ነው። አሜሪካ ውስጥ ክለቡን ለ4 አመት አሰልጥኗል። ሀገሩ በነበረበት ሰዓትም የዩጐዝላቪያ ብሔራዊ ቡድን ምክትል አሰልጣኝ ሆኖ ሰርቷል። አሰልጣኙ ረቡዕ ዕለት ካደረገው ድርድር በተጨማሪ ሐሙስ ዕለት ጠዋትና ከሰዓት ሲጨቃጨቁ ቆይተዋል። አሰልጣኙ መጀመሪያ 18ሺህ ዶላር እንደጠየቀ ይነገራል። በድርድሩ ላይ ፌዴሬሽኑ 7ሺህ ዶላር ለመስጠት ጥያቄ ያቀረበ ሲሆን መድረሻውን 10ሺህ ዶላር ለማድረግ ነው። በፌዴሬሽኑ በኩል ሀገሪቱ ያላትን አቅም፣ ቡድኑ ውጤት ካመጣ ሰውዬው ሊጠቀም እንደሚችል ከዚያ ውጭ ኢትዮጵያ ውስጥ ኑሮ ርካሽ እንደሆነ ቤት፣ መኪና እንደሚያቀርቡለትና ደሞወዙ ተመጣጣኝ እንዲሆን መሞከራቸውም ይነገራል። የመጨረሻው ድርድር በ75 እና በ80 ሺህ መካከል በወር ሊከፍሉት ሳይቋጭ እንዳልቀረ ነው። በጥቅሉ ፌዴሬሽኑ በአመት ውስጥ ለደሞወዝና ለልዩ ልዩ ጥቅማ ጥቅም ከ1. ሚሊዮን ብር በላይ እንደሚያወጣ ተገምቷል። ድርድሩ ተካሄዷል ገንዘቡ እስከአሁን አልተገኘም። መጀመሪያ አሰልጣኙ የሚጠይቀው ገንዘብ ከታወቀ በኋላ ገንዘብ የሚገኝበትን መንገድ መፈለጉ ሌላ ስራ ይሆናል። ዞሮ ዞሮ ሼሁን ይጠይቃሉ ነው የተባለው።ከፌዴሬሽኑ አካባቢ በተገኘው መረጃ መሠረት ከአሰልጣኙ ጋር ስምምነት ተጠናቆ የኮንትራቱ ውል ፀድቆ ፊርማቸውን ካኖሩ በኋላ ስፖንሠር ፍለጋ እንደሚሄዱ ነው። መንግስት የተወሰነውን ገንዘብ እንደሚረዳ፣ ድርጅቶችንና ባለሀብቱን በመጠየቅ ቀሪውን ገንዘብ ለመሸፈን ነው የታሠበው። አሰልጣኙወደ አዲስ አበባ መጥቶ ተደራድሮ ነው የሄደው እንጂ ገና ስምምነት ላይ አልደረሱም። ሐሙስ ዕለት ከተደራደሩ በኋላ ትላንትና ጠዋት ሄዷል። እዚያ ሆኖ የፌዴሬሽኑን መልስ ይጠብቃል። በዚህ 10 ቀን ውስጥ ሁሉንም ነገር ጨርሰው እንደሚጠሩትና ተዘጋጅቶ እንዲጠብቅ ነግረውታል። ውል ለመፈራረም ያልበቁት እሱ ያቀረባቸው ያልተጠበቁ ነገሮች ስላሉ ነው።እነዚህን ነገሮች 3ቱ ሰዎች መወሰን ስለማይችሉ ለስራ አስክያጅ ኮሚቴ ያቀርቡና ኮሚቴው ተስማምቶ የቀረበውን ለመንግስት እዚህ ደረጃ ደርሰናል ብለው ያመለክቱና መንግስት በጉዳዩ እንዲገባ ካደረጉ በኋላ በዚህ ሳምንት ውስጥ የደረሱበትን ለፈረንጁ ይልኩለትና እንዲመጣ ይደረጋል። </p>


<p class="align-center"><a href="/Gazettas/Libro/info/Libro.sera.html">ከሊብሮ ሰኔ 1 ቀን 1994</a></p>

</body>
</html>	














