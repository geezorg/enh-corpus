<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አሸናፊ አንተነህ ከመጣ እኔ ከቡና እለቃለሁ ካለ ለራሱ እንጂ ለቡድኑ አያስብም ማለት ነው" አንተነህ አላምረው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"አሸናፊ አንተነህ ከመጣ እኔ ከቡና እለቃለሁ ካለ ለራሱ እንጂ ለቡድኑ አያስብም ማለት ነው" አንተነህ አላምረው</h2>


<p>አንተነህ አላምረው ወደ ቡና ክለብ ለመግባት ከክለቡ ደጋፊዎች ጋር ተነጋግሯል። ክለቡም እሱን ለመቀበል ያመነበት ይመስላል። አንተነህ ወደ ቅ/ጊዮርጊስ የገባው ከቡና ነው። ገና ወጣት ተጨዋች ሆኖ ከኪራይ ቤት ወደ ቡና ከገባ በኋላ እውቅና ያገኘው ቡና ክለብ ነው። በጣም ታዋቂ ሆኖ ለብሔራዊ ቡድን የደረሰው ደግሞ ለጊዮርጊስ ሲጫወት ነው። አንተነህ ወደ ቡና ከመምጣቱ በፊት አንዳንድ ነገሮች መወራታቸው አልቀረም። አንተነህ ወደ ቡና ከመጣ እኔ እለቃለሁ በማለት አሸናፊ ተናግሯል ስለዚህ ቡና ከአንተነህና ከአሸናፊ መምረጥ አለበት የሚል ሁኔታ አለ። ይሄንን በተመለከተና እሱ በትክክል ጊዮርጊስን ለቋል የሚለውን አነጋግረነው ነበር።</p>

<p>ሊብሮ፦ ከአሸናፊ ጋር መቃቃር ደረጃ ደርሳችሁ ነበር? ይሄ ካልሆነ ለምን ተወራ?</p>

<p>አንተነህ፦ እኔ የማውቀው ነገር የለም። ነገር ግን በጋዜጣ ላይ አንተነህ ከመጣ እኔ ከቡና እለቃለሁ የሚል ነገር በማየቴ በጣም ነው ቅር ያለኝ። ምክንያቱም ለእኔ መጥፎ ስም እየሰጠኝ ነው። ይሄን ነገር ጋዜጣላይ ከመውጣቱ በፊትም በወሬ ደረጃ ስመቼዋለሁ። በመሠርቱ ይሄን ነገር ካለ እኔን ቡና ፈልጐ እኛ ጋር ግባ ብለው ነው ያነጋገሩኝ እንጂ እኔ አይደለሁም የጠየኩት። እነሱ ለቡድናችን አንተነህ ይጠቅማል ብለው ነበር እኔን ለመውሰድ የፈለጉት። እሱ ወደ ቡና ከመምጣቱ በፊት ለክለቡ ጥሩ አገልግዬ ነው የወጣሁት። ብመለስም ድሮ ወደ ምጫወትበት ክለብ ነው። እኔ ከቡና ስወጣ ከተጨዋቾች ጋር በመግባባትም ሆነ በሌላ ነገር ጥሩ ስም ነበርኝ። ምን አልባት እኔ ወደ ቡና ስመጣ እሱ ያለበት ቦታ ልጫወትእችላለሁ። ይሄ የአሰልጣኞቹ ውይም የቡድኑ ደጋፊዎች ፍላጐት ነው። ምን አልባት ይሄን ለመናገር ያነሳሳው ቲሙን ሳይሆን ራሱን ስለሚወድ ይሆናል። ቡና ጥሩ ደረጃ ላይ እንዲደርስ አይፈልግም። ቡድኑ እየተሸነፈ አሸናፊ ጥሩ ነው እንዲባል ነው የሚፈልገው።ለቡና ቢያስብም ኖሮ ቡድኑ ጥሩ ደረጃ ላይ እንዲደርስ የጥሩ ተጨዋቾችን መምጣት በቀበል ነበረበት። አንድ ታዋቂ ተጨዋች ወደ ቡድኑ ሲመጣ አሰልጣኝ አምኖበት ነው። ስለዚህ ለቡድኑ ይጠቅማል ተብሎ ነው። ለቡድኑ ይጠቅማል ተብሎ የሚመጣን ተጨዋች እከሌ ከመጣ እኔ እለቃለሁ ማለት በጣም ግለኝነት ነው። ጥሩ ተጨዋች ከመጣ የእኔ ስምና ታዋቂነትን ይቀንሳል ከሚል ፍራቻን ስጋት የመነጨ ይመስለኛል። እኔ ሳልሆን እንዲህ አይነት ሀሳብና አስተሳሰብ ያላቸው ናቸው ለቲሙ ጥሩ የማይሆኑ ብዬ አምናለሁ። እኔን ብቻ ሳይሆን ሌሎችንም ተጨዋቾች እንዲህ አይነት አስተሳሰብ ይጐዳል።</p>

<p>ሊብሮ፦ እስኪ ከዚህ ጋር ተመሳሳይ የሆነ አንድ ነገር ልጠይቅህ። ጌቱ ወደ ጊዮርጊስ እንደመጣ ይነገራል። ጌቱ ወደ ጊዮርጊስ እንዲመጣ የጠቆመው ሙሉዓለም ነው የሚል ነገር ይወራል። በኛ ቦታ ሌላ ተጨዋች እንዲመጣ ሙሉዓለም ያደረገው እኛን ቤንች ለማድረግ ነው በሚል አንተና እዚያ ቦታ የሚጫወቱ ሌሎች እያጉረመረሙ ነው ይባላል። ይሄ እውነት ነው? እንዲህ ከተወራ በተጨዋቾች መሀል ልዩነት ይፈጠራል።</p>

<p>አንተነህ፦ ጌቱ እንዲመጣ የጠቆመው ሙሉዓለም ነው መባሉን እኔም በወሬ ደረጃ ሰምቻለሁ። ይሄ ከሆነ ጌቱ ጥሩ ተጨዋችነው፣ ሙሉዓለም ደግሞ ለቡድኑ አስቦነው ይሄን ያደረገው ማለት ይቻላል። ነገር ግን አንድ ተጨዋች ማምጣት ያለበት ቴክኒክ ኮሚቴው ነው ወይም አሰልጣኙ ነው።</p>

<p>ሊብሮ፦ እንዳባባልህ ተጨዋች ማምጣት ያለበት ቴክኒክ ኮሚቴው ወይም አሰልጣኙ ነው። ይህ ማለት ደግሞ ሙሉዓለም ጣልቃ ገብቷል ማለት ነው። ስለዚህ ሙሉዓለም ከአሰልጣኙ ጋር አሠላለፍ ያወጣል ጣልቃ ይገባል ለማለት ፈልገህ ነው?</p>

<p>አንተነህ፦ እንደዚህ ማለቴ አይደለም። አንድ ተጨዋች ያለበትን ተግባርና ኃላፊነት ለመጠቆም ነው።</p>

<p>ሊብሮ፦ አሁን አንተ የማን ተጨዋች ነህ? ቡና ገብተሀል ወይስ እዚያው ጊዮርጊስ ነህ?</p>

<p>አንተነህ፦ እኔ አልወሰንኩም። የጊዮርጊስ ክለብ ተጨዋች ነኝ።</p>

<p>ሊብሮ፦ ከቡና ጋር ተነጋግረህ ጨርሰሀል አይደለም እንዴ የሚባለው?</p>

<p>አንተነህ፦ ተነጋገርኩ ማለት ገባሁ ማለት አይደለም። እኔ ከጊዮርጊስ ጋር ያለኝ ኮንትራት ሰኔ 30 ተጠናቋል። ቡናዎች መጥተው አነጋገሩኝ።ሁኔታው በዚህ ላይ ነው ያለው።</p>

<p>ሊብሮ፦ ጊዮርጊስ ውስጥ በዲሲፕሊን ችግር ያለባቸው ተጨዋቾች አይቀጥሉም የሚል ነገር አለ። ይህን በተመለከተ ከክለቡ ጋር ተነጋግረሀል?</p>

<p>አንተነህ፦ ከአሠልጣኙና ከሚመለከታቸው ሰዎች ጋር በዚህ ጉዳይ ተነጋግረናል። እንደማንኛውም ተጨዋች ጥፋት ሊኖርብኝ ይችላል። ግን መጥፎነገር እንደሠራሁና ቲሙን እንደበደልኩ ተደርጐ መታገዴ አግባብ እንዳልሆነ ተነጋግረንና ተማምነን ይሄ እንደማይደገም ገልጾውልኛል። በአጠቃላይ በደንብ ተማምነናል።</p>

<p>ሊብሮ፦ ስንቴ ነው የምትተማመኑት በየዓመቱ አንድ አይነት ነገር ነው የሚታየው</p>

<p>አንተነህ፦ በእርግጥ ይሄ አሳሳቢ ነው። እኔ በየዓመቱ እቀጣለሁ። በተለይ ኢንተርናሽናል ውድድር ሲደርስ እጫወታለሁ ቲሙን አገለግላለሁ ብዬ በደንብ ስዘጋጅ ይቀጡኛል እንደገና ተመልሼ እጫወታለሁ።</p>

<p>ሊብሮ፦ አንተ ለምን ታጠፋለህ?</p>

<p>አንተነህ፦ እኔ አጠፋሁ የምለው ነገር ያለኝም። እኛ ክለብ ውስጥ ባለፈው ዓመት የዲሲፕሊን ችግር እንደነበር ማንም የሚረዳው ነው። ብዙ ተጨዋቾች ጥፋት ይሠራሉ። ግን ጥፋቱ የሚረዳው ነው። ብዙ ተጨዋች ጥፋትይሠራል። ግን ጥፋቱ ክለቡን የሚጐዳ አይደለም። ሜዳ ላይ መስዋዕትነት ከፍሎ ቲሙን ለውጤት ያበቃል። በዚያ ላይ ደግሞ የኛ ቡድን ትንሹ ነገር አደባባይ ወጥቶ እንደ ትልቅ ነገር ይወራል። እናም ለማለት የፈለኩት ብዙዎቻችን ጥፋት እንሠራለን። ግን ቲሙን የሚጐዳ ባለመሆኑ ከልምምድ ከጨዋታ መታገድ አልነበረብንም። አሁንም የተነጋገርነው ይሄን ነው።</p>

<p>ሊብሮ፦ ስለዚህ መቀጣትህ አይቀሬ ነዋ</p>

<p>አንተነህ፦ "እንግዲህ አላውቀውም" ይላል</p>


<p class="align-center"><a href="/Gazettas/Libro/info/Libro.sera.html">ከሊብሮ ሐምሌ 13 ቀን 1994</a></p>

</body>
</html>	














