<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መብራት ሀይልና ጉና ነገ ናይሮቢና ዳሬሠላም ላይ ይጫወታሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መብራት ሀይልና ጉና ነገ ናይሮቢና ዳሬሠላም ላይ ይጫወታሉ</h1>


<p>የመብራት ሀይል ቡድን ለአፍሪካ የክለብ ሻምፒዮና ከኬንያው ኦሴሪያን ጋር ላለበት ጨዋታ ረቡዕ እለት ወደ ኬንያ ተጉዟል። የጉና ቡድን ደግሞ ከዛንዚባሩ ፖሊስ ጋር ለሚያደርገው ግጥሚያ ሐሙስ እለት ወደ ስፍራው ሄዷል። የመልስ ጨዋታቸውን ከ15 ቀን በኋላ ያደርጋሉ። ሁለቱም እሁድን ስለሚፈልጉ ፌዴሬሽኑ የክለቡን ኮሚቴዎች ያነጋገረ ሲሆን የመብራት ሀይል ቡድን ለምስራቅ አፍሪካ ውድድር ወደ ዛንዚባር ስለሚሄድ የመልሱን ጨዋታ ዓርብ የካቲት 8 ቀን በ12 ሰዓት አዲስ አበባ እንዲጫወት ሲደረግ ጉና ደግሞ እሁድ የካቲት 10 ቀን በ10 ሰዓት እንዲጫወት ተወስኗል። ሁለቱ ቡድኖች ወደ አዲስ አበባ ከተመለሱ በኋላ እሁድ ወይም ሰኞ እርስ በርስ ግጥሚያ አድርገው ከሜዳ ገቢ የሚገኘውን ገንዘብ ለመልሱ ጨዋታ ለተጨዋቾች የማበረታቻ ሽልማት እንዲያውሉት ፌዴሬሽኑ ሜዳውን ቢያመቻችላቸው የተሻለ ነው። የጉና ቡድን በኢንተርናሽናል ውድድር ሲሳተፍ ከትግራይ ክለብ የመጀመሪያው ነው። ለውድድሩም አዲስ በመሆኑ እንግዳ አይሆንባችሁም? ለሚለው ጥያቄ የቡድኑ አሰልጣኝ አቶ አብርሀም ተ/ኃይማኖት «በእርግጥ ጉና ለመጀመሪያ ጊዜ ነው በኢንተርናሽናል ውድድር የሚሳተፈው። ግን ተጨዋቾቹ ለውጭ ጨዋታ አዲስ አይደሉም። እነ ሻወልና ፀሀዬ ለታዳጊና ለወጣት ቡድን ተጫውተዋል። ሚኬሌም ለታዳጊ፣ ለወጣትና ለብሔራዊ ተሰልፏል። ሌሎች ተጨዋቾች በኢንተርናሽናል ውድድር በመሳተፍ ልምድ ያላቸው በመሆኑ እንግዳ ነገር አይሆንብንም። ለቀጣዩ ጨዋታ ጥሩ ውጤት ለማምጣት ዛንዚባር ላይ በምናደርገው ጨዋታ ውጤቱን አጥብበን እንመለሳለን» ብለዋል። የሁለቱ ጨዋታ አሸናፊ ከቱኒዚያ ክለብ ጋር ይጋጠማል። የጉና ቡድን ለኢንተርናሽናል ውድድር ላለበት ግጥሚያ በአዲስ አበባ የሚገኙ የክልሉ ተወላጆችና ደጋፊዎች በርካታ ገንዘብ በማዋጣት ለክለቡ ለግሠዋል። ከዚህ በተጨማሪ መቀሌ ላይ በተካሄደው የገቢ ማስገኛ ዝግጅት 60ሺህ ብር አግኝተዋል።ቡድኑ 18 ተጨዋቾችን ይዞ ነው የሚሄደው። አንድ ተጨዋች ስለታመመባቸው በእርሱ ምትክ ስለሺ ግደይ እንዲመዘገብ ባለፈው ማክሠኞ አቅርበው ነበር።</p>

<p>የጉና ተጋጣሚ ዛንዚባር ፖሊስ ቀደም ሲል ከኢትዮጵያ ክለቦች ጋር አንድ ጊዜ ብቻ ነው የተገናኘው። ይኸውም በ1990 እዚያው ዛንዚባር ላይ በተደረገው የምስራቅ አፍሪካ የክለቦች ውድድር ሲሆን የተጫወተውም ከቡና ጋር ነው። በጨዋታውም ቡና 3ለ0 አሸንፏል። ቡና በዚያን ወቅት ወጣ ያለ እንቅስቃሴ ይዞ ስለነበር ዛንዚባርን በሀገሩ ላይ ለማሸነፍ ብዙም አላስቸገረውም። በዚያን ጊዜ የነበረው ቡናና የጉና ቡድን የተለያየ አጨዋወት ስላላቸው (አንዱ በግል፣ ሌላው በቡድን እንቅስቃሴ ላይ የተመረኮዘ) በጨዋታ የሚገኘው ብልጫ ልዩነት አለው። ከጉና ቡድን ጋር ፌዴሬሽኑን በመወከል ቡድን መሪ ሆነው የሄዱት አቶ ሰለሞን ከርሴ ናቸው። ከመብራት ሀይል ጋር ደግሞ አቶ ማርቆስ እንዲጓዙ ተደርጓል። መብራት ሀይል ኬንያ ሲሄድ የአሁኑ ለሁለተኛ ጊዜው ነው። በ1986 ከጐርማሀያ ጋር ተጫውቶ ናይሮቢ ላይ 2ለ0 ተሸንፏል። ኦሴሪያን ከጊዮርጊስ ክለብ ጋር ከአንድ አመት በፊት ባደረጉት ጨዋታ 1ለ1 ተለያይተው በመለያ ምት ኦሴሪያን አሸንፎ ነበር። በዚያን ጊዜ ጊዮርጊስ በፊት ከያዘው ነገር ወጣ ብሎ በመጠኑም ቢሆን ኳስ ለመጫወት በመሞከሩ ባለጋራውን አስቸግሮ ነበር። መብራት ሀይልስ? የቡድኑ አሠልጣኝ ጉልላት ፍርዴ ናይሮቢ ላይ ስለሚደረገው ጨዋታ ጠይቀነው «ጨዋታችንን እዚያ ጨርሰን ለመምጣት ነው የምንሞክረው።ዓላማ አድርገን የያዝነውም አሸንፈን ለመምጣት ነው። የኦሴሪያንን ቡድን አላየነውም። ነገር ግን በረጅሙ ነው የሚጫወቱት ይባላል። የእነሱን ጨዋታ አሸንፈን ጥሩ ውጤት ይዘን እንደምንመጣ ነው» በማለት ምላሽ ሰጥቷል። የመብራት ሀይል ቡድን የመልሱን ጨዋታ አርብ አዲስ አበባ ላይ ተጫውቶ ወደ ዛንዚባር በመሄድ ረቡዕ ዕለት ከዚሁ ከኦሴሪያን ጋር የመክፈቻውን ጨዋታ ያደርጋል። መብራት ሀይል በዚህ በ15 ቀን ውስጥ ተደራራቢ ጨዋታ እንደሚኖርበት ያመለክታል።</p>


<p class="align-center"><a href="/Gazettas/Libro/info/Libro.sera.html">ከሊብሮ ጥር 25 ቀን 1994</a></p>

</body>
</html>	














