<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅ/ጊዮርጊስ ቡድን በቱኒስ ለ3ኛ ጊዜ ዛሬ ይጫወታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቅ/ጊዮርጊስ ቡድን በቱኒስ ለ3ኛ ጊዜ ዛሬ ይጫወታል</h1>


<p>የቅ/ጊዮርጊስ ቡድን የመልስ ግጥሚያውን ዛሬ በቱኒስ ያደርጋል። ጊዮርጊስ በቱኒስ ከተማ ሲጫወት ዘንድሮ ለ3ኛ ጊዜው ነው። ቀደም ሲል በኦሎምፒክ ቤጃንና በሴፋክሲያን 3ለ0 በሆነ ተመሳሳይ ውጤት ተሸንፎ መመለሱ አይረሳም። በዛሬው ጨዋታ ዳኛ ከአልጄሪያ ሲመደብ ታዛቢ ደግሞ አልጋዋኒ የተባሉት ግብፃዊ ናቸው። አዲስ አበባ ላይ በተደረገው ጨዋታ ከታንዛኒያ ነው ዳኛ የተመደበው። ታዛቢና ዳኞችን በተመለከተ ወጪው እንዳይከብድ ከጐረቤት ሀገር ነው የሚመደበው። በቱኒዚያም የተደረገው እንደዚሁነው። በረራውን የሚያካሂዱት በጣልያን በኩል ነው። ከዚህ ቀደም ተጨዋቾቹ እንደዚሁ በጣልያን ሄደው ተጨዋቾቹ ከኤርፖርት እንዳይወጡ ነው የተደረገው። ይሄ ጥሩ ዘዴ ነው። ነገር ግን ቱኒዚያ ውስጥ አበበ የተባለ ተጨዋች ከጨዋታው በኋላ ሳይመለስ በዚያው ቀርቷል። የአሁኑ ጉዞ ግን ጥንቃቄ በተሞላበት ሁኔታ ነው። ሲመለሱም ሲሄዱም እንዲህ አይነት ችግር እንደማይፈጠር ነው የተነገረው። ከቡድኑ ጋር በፌዴሬሽኑ ተወክለው የሄዱት ዶ/ር ቶፊቅ አብዱላሂ ናቸው። ቱኒዚያ ውስጥ እስከአሁን ድረስ ተመላልሶ የተጫወተው ብቸኛ ክለብ ጊዮርጊስ ነው። ሌላ ክለብ ሄዶ አያውቅም።</p>

<p>የጊዮርጊስ ቡድን አዲስ አበባ ላይ የመጀመሪያውን ጨዋታ 2ለ1 አሸንፏል። ከውጤት አንፃር ሲታይ ጥሩ ነው። ነገር ግን ጠቧል። የቱኒዚያ ቡድን ከሜዳው ውጭ ስለሚጫወት ለማሸነፍ ሳይሆን ውጤቱን አጥብቦ ለመሄድ ነው የፈለገው። ለዚህም ነው አንድ አጥቂ አድርገው የተቀሩት በራሳቸው ሜዳና መሀል ሜዳ ድረስ ያጠሩት። ይሄ ሲታይ በአብላጫው ለጊዮርጊስ የመጫወቻ ቦታ በነፃ ሰጥተዋል። በዚያ ቦታም ጊዮርጊሶች ሲቀባበሉ ታይተዋል። ምክንያቱም ወደፊት የሚጣሉት ኳሶች በሙሉ ቱኒዚያዎች በበዙበትና በዘጉበት ቦታ ነው የሚያርፉት። ከዚህ በኋላ ጊዮርጊሶች ከራሳቸው ሜዳ ተጫውተው ለመሄድ ሞክረው አብዛኛው ኳስ ከጥቅም ውጭ ሆኗል። ቱኒዚያዎች አንድ ቦታ ተከማችተው ሜዳውን በማጥበባቸው ብዙ ኳስ ተበላሽቷል። በጠባብ ቦታ ላይ ጊዮርጊስ አጭር ኳስ በብዛት ለመጫወት ፈልገው አይደለም። ሁኔታዎች አስገድዷቸው ነው። ይኸውም ወደፊት የሚጥሉት ኳስ ስለተባለሸ ኳሱን ይዘው አጭር ለመጫወት ሲሉ በጠባብ ቦታ ይገባሉ። መሮጫ ሲያጡ አጭር ኳስ መጫወት ጀመሩ። ነገር ግን ለዚህ የሚሆን ሰው አልያዙም ለዚህ የሚሆን ልምምድም አላደረጉም። ምክንያቱም አሰልጣኞቹ የአጭር ኳስ መደብን አምነው አልተቀበሉም። ስለዚህ እንቅስቃሴው በግል ነበር። አሁን በተያዘው አጨዋወት እነሱ ብልጫ አላቸው። በተለይ ሀገራቸው ላይ በዚህ አጨዋወት ያስቸግራሉ። አዲስ አበባ የጊዮርጊስ ቡድን ኳሱን ወደፊት ቶሎ ቶሎ የሚመታው በፈጣኖቹ አጥቂዎች ለመጠቀም ነው። እነ ፍቃዱና አንተነህ አምልጠው መሄድ አልቻሉም። አሸናፊ ፈጣን ተጨዋች ነው። ነገር ግን ፍጥነቱ ከቱኒዚያዎች ጋር ሲታይ ልዩነት ነበረው። ሁለት ጊዜ አሸናፊ አምልጦ ከኋላ መጥተው ደርሰውበት ነጥቀውታል። የኛ ተጫዋቾች እኩል ተነስተው ሳይሆን ቀድመውም ሄደው ከኋላ ደርሰው ይቀድሟቸዋል። በፍጥነት በንፅፅር እንዳልቻልን እዚሁ ታይቷል። ከሀገር ውጭም በአብዛኛው በፍጥነት ስለምንጠቀም በቀላሉ ነጥቀው እነሱ ይጠቀሙበታል። በተፈጥሮ በፍጥነት እነሱ ይበልጡናል። የኛ ተጨዋቾች ስላልሠሩ አይደለም። የኛ ቢሥሩም እነሱም (ባላባራ) ባላቸው ተፈጥሮ ላይ ይሠራሉ። ልዩነቱና የንፅፅር ክፍተቱ እንደበፊቱ ይሆናል ማለት ነው። በጉልበትም ሲሆን 1ለ1 ሲገናኙ እነሱ ብልጫ እንደነበራቸው ታይቷል። ስለዚህ ከሀገር ውጭ በሚጣል ኳስ በግል ሲገናኙ በፍጥነት፣ በጉልበት እነሱ ብልጫ አላቸው። ብልጫው ደግሞ በውጤት ይለካ ከተባለ ቀደም ሲል ጊዮርጊስ ከሰሜን አፍሪካ ጋር ያደረገውን ጨዋታ መመልከቱ በቂ ነው። አዲስ አበባ ላይ ጊዮርጊስ ማሸነፉ እንደ በቂ ነገር መቆጠር የለበትም። ማሸነፉ ሳይሆን ምን ይዞ አሸነፈ? የሚለው ነው መታየት ያለበት። ካለበለዚያ እዚህ ያሸነፍንበት ብቻ የሚታይ ከሆነ እዚያ እነሱ በብዙ ጐል ያሸንፉናል። በእንቅስቃሴ ላይ መነጋገር ከተቻለ አሁን ሳይንሳዊ ተብሎ በተያዘው ነገር በንፅፅር እነሱ ብልጫ አላቸው። ስለዚህ ጊዮርጊሶች በዚህ ጨዋታ ብዙ መስራት ይጠበቅባቸዋል።</p>


<p class="align-center"><a href="/Gazettas/Libro/info/Libro.sera.html">ከሊብሮ ሚያዝያ 19 ቀን 1994</a></p>

</body>
</html>	














