<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሸናፊዎች አሸናፊ ዋንጫ ግንቦት 1 ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሸናፊዎች አሸናፊ ዋንጫ ግንቦት 1 ይካሄዳል</h1>


<p>የኢትዮጵያ ሱፐር ካፕ ውድድር የፊታችን ግንቦት 1 እና 4 ቀን በአዲስአበባ ስታዲየም በደርሶ መልስ ይካሄዳል። ደርሶ መልስ የሚለው ህግ ብዙጊዜ አይሠራም። ለምሳሌ በ1989 ወላይታ ቱሳ የጥሎ ማለፍ፣ ቡና የዙር አሸናፊ ሆነው ደርሶ መልስ መጫወት ሲገባቸው 1 ጨዋታ ብቻ አዲስ አበባ አድርገው ቡና 3ለ0 አሸነፈ። ነገር ግን ቡና ወላይታ ሄዶ እንዲጫወት አልተደረገም። አሁንም የክልል ቡድኖች ጥሎ ማለፉን ቢያሸንፉ አዲስ አበባ እንጂ ደርሶ መልስ አይጫወቱም። ምክንያቱም ገቢው የፌዴሬሽኑ በመሆኑና ክልል ቢሄድ ገቢ ስለማይገኝ ደርሶ መልስ የሚለው ስም እንጂ ተግባራዊነት የለውም። የኢትዮጵያ አሸናፊዎች አሸናፊ ዋንጫ የተጀመረው በ1977 ሲሆን የጊዮርጊስ ቡድን ኤርትራ ጫማን አሸንፎ ለመጀመሪያ ጊዜ ሻምፒዮና ሆኗል። በ1979 በድጋሚ የኤርትራ ጫማና ጊዮርጊስ ተገናኝተው ጊዮርጊስ 1ለ0 እየመራ ጨዋታው በድብድብ ተቋርጧል። ከሁለቱም ቡድኖች የተወሰኑ ተጨዋቾች ተፈንክተዋል። የፀቡ መንስኤ በ1978 የኤርትራና የኢትዮጵያ ምርጥ ባደረጉት ጨዋታ የተነሳውን ፀብ መነሻ ያደረገ ነው። ለአዲስ አበባ ምርጥ ጊዮርጊስ ብዙ ተጨዋች አስመርጦና ለኤርትራ ምርጥም የኤርትራ ጫማ ብዙ ተጨዋቾችን አስመርጠው ስለነበር በድጋሚ በዚህ የአሸናፊዎች አሸናፊ ዋንጫ ላይ ተገናኝተው ድብድቡን ደግመውታል። የመድን ቡድን ከጊዮርጊስ ጋር በአሸናፊዎች አሸናፊ ውድድር ሲገናኝ የአሁኑ ለ2ኛ ዙር ነው። በ1987 ጊዮርጊስ የዙሩን፣ መድን የጥሎ ማለፉን አሸንፈው ተገናኝተው ጊዮርጊስ አሸንፎ ሻምፒዮናውን መውሰዱ አይረሳም። የአሸናፊዎች አሸናፊ ዋንጫ በ1977 ሲጀመር ጊዮርጊስ (ኤርትራ ጫማን 1ለ0)፣ በ1978 ጊዮርጊስ (ህንፃ 4ለ0)፣ በ1979 ጊዮርጊስ (ኤርትራ ጫማ 1ለ0)፣ በ1980 ቡና (መቻልን በደርሶ መልስ 5ለ4)፣ 1981 አልተካሄደም (ባቡርና መቻል መጋጠም ሲገባቸው የመቻል ቡድን በዙሩ ሻምፒዮና ከሆነ በኋላ ጥሎ ማለፉ እስከሚያልቅ ድሬዳዋ አልቆይም በሚል ወደ አዲስ አበባ በመመለሱ ውድድሩ ሳይካሄድ ቀርቷል)፣ በ1982 ጊዮርጊስ (መቻል 2ለ1)፣ በ1983 እና 84 አልተካሄደም፣ በ1985 መብራት (ጊዮርጊስን በደርሶ መልስ 4ለ3)፣ በ1986 ጊዮርጊስ (ሙገር 4ለ0)፣ 1987 ጊዮርጊስ (መድን 1ለ0)፣ 1988 ጊዮርጊስ (አዋሳ ዱቄት 2ለ0)፣ 1989 ቡና (ወላይታ ቱሳ 3ለ0)፣ 1990 መብራት (ቡና 3ለ2)፣ 1991 ጊዮርጊስ (2ቱንም ስለጠቀለለ አልተካሄደም።) 1992 ቡና (ጊዮርጊስ 3ለ2)፣ 1993 መብራት ወስዷል።በወጣው ህግ መሠረት አንድ ቡድን 3 ጊዜ ዋንጫ ከወሰደ የግሉ ያደርጋል ይላል። በዚህ መሠረት ጊዮርጊስ 2 ጊዜ ዋንጫ ሲጠቀልል ለ3ኛ ጊዜ የወሰደበትን ትልቁን ዋንጫ የግሉ አድርጓል። የመጀመሪያውን በ1977፣ 78፣79 በማሸነፍ ሲጠቅልል ለ2ኛ ጊዜ ደግሞ በ1982፣86፣87 በመውሰድ ትልቁን ዋንጫ ሲጠቀልል አሁን ለ3ኛ ጊዜ ከመድን ጋር በሚያደርገው ጨዋታ ለመጠቅለል ተዘጋጅቷል። በ1988 እና 91 ለ2 ጊዜ ዋንጫውን በመውሰዱ ከመድን ጋር የሚያደርገው ጨዋታ 3ኛ ነው። መድን ካሸነፈ ለ3ተኛ ጊዜ ትልቁን ዋንጫ መውደሱ ነው ማለት ነው። ነገር ግን የ1991ዱ የተብራራ ሁኔታ የለውም። ጊዮርጊስ በ1991 የዙሩንም የጥሎ ማለፉንም ዋንጫ በመውደሱ የአሸናፊዎች አሸናፊ ዋንጫ ውድድሩ አልተካሄደም። በዚህ መሠረት ጨዋታው አልተካሄደ (ሁለቱንም ዋንጫ ቢጠቀልልም) የ1991ዱ አናስብልህም ከተባለ አሁን መድህን ቢያሸንፍም ዋንጫውን ለመጠቅለል ገና 1 ጨዋታ ይቀረዋል ማለት ነው። ይሄንን ነገር የጊዮርጊስ ሰዎች ከውድድሩ በፊት ማረጋገጥ ይጠበቅባቸዋል።</p>


<p>በነገራችን ላይ የመድን ቡድን ለመውረድ አፋፍ ላይ ነው ያለው። ከዚህ ቀደም የህንፃ ኮንስትራክሽን ቡድን ወደ 2ኛ ዲቪዚዮን ወርዶ የኢትዮጵያን ዋንጫ ወስዶ ነበር። (በአሸናፊዎች አሸናፊ ዋንጫ በጊዮርጊስ ተሸነፈ እንጂ) መድን በፕሪሚየር ሊጉ ቀሪ 2ቱንም ጨዋታው የሚያደርገው ከሜዳው ውጭ ነው። የሚገጥማቸው ቡድኖችን ላለመውረድ ስለሚጫወቱ ከሱ ነጥብ ይፈልጋሉ። ቡድኑ ከወረደ 2ኛ ዲቪዚዮን (ብሔራዊ ሊግ) ሆኖ ነው በአፍሪካ የክለብ ሻምፒዮና የሚካፈለው። እናም ቡድኑ ከወረደ ጥሩ-ጥሩ የሚባሉ ተጨዋቾች ለቀው ሊሄዱ ይችላሉ። መውረዱ በብዙ ነገር ጉዳት ሊያመጣ ይችላል።</p>


<p class="align-center"><a href="/Gazettas/Libro/info/Libro.sera.html">ከሊብሮ ሚያዝያ 19 ቀን 1994</a></p>

</body>
</html>	














