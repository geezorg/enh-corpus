<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጊዮርጊስ ክለብ ከአሜሪካ ያስመጣው ሴራሊዮናዊ አጥቂ ልምምድ ጀመረ - ሌሎችም በቅርቡ ይገባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጊዮርጊስ ክለብ ከአሜሪካ ያስመጣው ሴራሊዮናዊ አጥቂ ልምምድ ጀመረ - ሌሎችም በቅርቡ ይገባሉ</h2>


<p>በመጪው አመት የጊዮርጊስ ቡድን በኢንተርናሽናል ውድድር የተሻለ ውጤት ለማስመዝገብ ፕሮፌሽናል ተጫዋቾችን ከውጭ ሀገር ለማስመጣት በዕቅድ ይዟል። ተጨዋቾቹ የሚመጡት ከአርጀቲና፣ ከሜክሲኮ፣ ከደቡብ አፍሪካ መሆኑ ታውቋል። አሰሳውና ምልመላውም በእነዚህ አካባቢዎች ነው። የመጀመሪያው ፕሮፌሽናል ተጫዋች ሰሞኑን አዲስ አበባ ገብቷል። የሴራሊዮን ተወላጅ ነው። በአጥቂ ቦታ ነው የሚጫወተው። ረቡዕ 4 ሰዓት ላያ አዲስ አበባ ከገባ በኋላ ወደ ናዝሬት በመሄድ ከተጨዋቾቹ ጋር በመተዋወቅ ልምምዱንም ጀምሯል። ስሙ ኤጄ ይባላል። ዜግነቱ የሴራሊዮን ቢሆንም 9 አመት በአሜሪካ ኖሯል።</p>

<p>ለኮሌጅ ቡድን ነው ሲጫወት የነበረው። በአሜሪካ የኮሌጆች ውድድር ጠንካራ ፉክክር የሚታይበት ነው። በአሁኑ ሰዓት ለአሜሪካ ብሔራዊ ቡድን የሚጫወቱት እነ ኮቢ ጆንስ እና ሌሎችም ከኮሌጅ ውድድር ነው የተገኙት። አሜሪካ የፕሮፌሽናል ውድድር የጀመረችው በቅርብ ነው። ለወጣት፣ ለብሔራዊ ቡድን ተጫዋቾች የሚመለመሉት ከኮሌጆች ነው። አሁንም ጊዮርጊስ ያመጣው ተጨዋች ከኮሌጅ ውጭ ለክለብ ያልተጫወተና እድሜው 23 ዓመት ሲሆን ቁመቱ ከኛ ተጫዋቾቹ ብዙም አይበልጥም፤ አያንስም። አይታማም ለማለት ነው። ትልቁ ኳሊቲው ሸፍኖ መጫወቱ ነው። እንዳውም አንድ ጊዜ ሸፍኖ ሁለት ያህል ተጨዋቾችን ደፍቷል። (በኢንተርናሽናል ጌም ተጋጣሚያችን ብቻ ለብቻ ሲያገኙን እንደሚያሽቀነጥሩን ማለት ነው) ብዙ ጊዜ ኳስ ይዞ እየጋረደ ስለሚጫወት መሯሯጥ በሚጠይቅ እንቅስቃሴ ላይ አልታየም። እስከአሁን በማይነር ጌም ነው የተለካው። 11ለ11 በሚጫወቱበት ግጥሚያ ውስጥ እምብዛም አልታየም። ትልቁ ኳሊቲው አምልጦ መሄዱ፣ ሁልጊዜ ወደ ጐል አቅጣጫ ለማምራት መሞከሩ ነው። በአሰልጣኞች የሚፈለገው ደግሞ እንዲህ አይነቱ ነገር ነው። ደሞወዙ አልታወቀም። ገና ለሙከራ ነው የመጣው። በፊት የታቀዱት እንዳሉ ሆነው በቅርቡ ደግሞ ከኬንያ፣ ከኡጋንዳ የሚመጡ ተጫዋቾች አሉ። እነዚህም በአጥቂ ቦታ የሚጫወቱ ናቸው። ምን አልባት በኢንተርናሽናል ውድድር ጥሶ የሚገባ አጥቂ የለም በመባሉ ይሄንን ለመሸፈን ይመስላል። ጊዮርጊስ ከውጭ ሀገር ተጫዋች ለመቅጠር እንደሚፈልግ በመንገሩ ከምስራቅ አፍሪካ አንዳንድ ሀገሮች ውስጥ የሚጫወቱ ተጫዋቾች ፕሮፋይላቸውን ለክለቡ መላካቸው ይነገራል። ምን አልባት ክለቡ የተሻሉ ናቸው ብሎ የሚገምታቸውን ጥሪ ያደርግላቸዋል። በተቀረ ግን እነማን እንደሆኑ ባይታወቅም የክለቡ ኃላፊዎች ሻል ካሉ የአፍሪካ ሀገሮች ተጨዋች በመመልመል ላይ እንደሆኑ ይነገራል። </p>


<p class="align-center"><a href="/Gazettas/Libro/info/Libro.sera.html">ከሊብሮ ነሐሴ 25 ቀን 1994</a></p>

</body>
</html>	














