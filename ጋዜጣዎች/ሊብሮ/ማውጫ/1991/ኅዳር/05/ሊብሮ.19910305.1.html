<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እግር ኳስ ፌዴሬሽን ከስዊድን ታዳጊ ቡድኑ እንዲመጣ ጥሪ ደረሰው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እግር ኳስ ፌዴሬሽን ከስዊድን ታዳጊ ቡድኑ እንዲመጣ ጥሪ ደረሰው</h2>
<h3 class="align-center">ከአሜሪካ አንድ ሺህ ኳስ በቅርቡ ይመጣል</h3>


<p>ፈረንሣይ ላይ በተደረገው የዓለም ዋንጫ ከመካሄዱ አስቀድሞ በተደረገው የፊፋ ጠቅላላ ጉባዔ ኢትዮጵያን ወክለው ለስብሰባው ፀሐፊውና ፕሬዚዳንቱ ሄደው ነበር። በዚያን ወቅት 2ቱም ታዳጊ ፕሮጀክቱን በተመለከተ ብዙ ተግባር አከናውነው መምጣታቸው ይታወቃል። በቅርቡ ከፈረንሣይ የመጡትም ኢንስትራክተር በዚያን ጊዜ ከፌዴሬሽናቸው ጋር በተደረገው ስምምነት ነው። ይህ የዓለም ዋንጫ ከመጀመሩ አስቀድሞ ወደዚያ ውድድሩን ለመመልከት መጥቶ የነበረው ፍስሐ ወ/አማኑኤልን የኢትዮጵያ እግር ኳስ ፌዴሬሽን ፀሐፊና ፕሬዝዳንት አነጋግረውት ነበር። ፍስሐ ኢትዮጵያው ውስጥ የታዳጊ ፕሮጀክት በመጀመሩ ማብራሪያ ጠይቆ ወደ አሜሪካ በተመለሰ ጊዜ እዚያ ለሚገኘው ፌዴሬሽን በማቅረቡ ፌዴሬሹኑም በምላሹ ይሄንን ዓላማ በደስታ ተቀብለው እርዳታ ለማድረግ ፍላጐት ማሳየታቸው ታውቋል። ለጊዜው 1 ሺህ ኳስ ለመላክ ቃል እንደገቡም ተሰምቷል። እዚያው አሜሪካ የሚገኘው ሬዴሬሽን 26 ቡድኖችን በየዓመቱ የሚያወዳድር ሲሆን በዚያ ውድድር ላይ የሚሳተፉት አብዛኞቹ ለኢትዮጵያ ብሔራዊ ቡድን ወጣት ቡድን ታዳጊ ቡድንና ታላላቅ ክለቦች መሰለፍ የተጫወቱና የኢትዮጵያን ፉትቦል ችግር የሚረዱ ናቸው።</p>

<p>ይህ በእንዲህ እንዳለ ስዊድን የሚገኙ ኢትዮጵያውያን ሃገሪቱ ውስጥ የታዳጊ ፕሮጀክት እንቅስቃሴ በመጀመሩና ፕሮግራም በመዘርጋቱ ያንን ግምት ውስጥ በማስገባት እገዛ ለማድረግ ባለፈው 10 ቀን ለኢትዮጵያ እግር ኳስ ፌዴሬሽን ደብዳቤ መላካቸው ታውቋል። የደብዳቤው ይዘት ስዊድን ውስጥ በየአመቱ በሚደረገው ኢንተርናሽናል ውድድር ላይ የኢትዮጵያና ታዳጊና ሕፃናት ቡድን በቀጣይነት መጥቶ በውድድሩ እንዲሳተፍ የሚል ነው። የኢትዮጵያ ታዳጊ ቡድን ወደዚያ በሚሄድበት ጊዜ እዚያ ያሉ ኢትዮጵያውያን ወጪውን ለመቻል ፍላጐት ያላቸው ሲሆን ከኢትዮጵያ ፉትቦል ፌዴሬሽን የሚጠይቁት ግን የትራንስፖርቱን ወጪ እንዲችል ብቻ ነው። </p>

<p>በተያያዘ ዜና በቅርቡ ከቻይና የመጡ የቴክስታይል ፋብሪካ አማካሪዎች ከፌዴሬሽሽኑ ሰዎች ስለ ታዳጊ ፕሮጀክት ገለፃ ተደርጐላቸው ጅማሬውን በማየትና በመደሰት ለፕሮጀክቱ ተጫዋቾች ትጥቅ ለመርዳት ፍላጐት እንዳላቸው ታውቋል። ቻይናዎቹ የመጡት አድዋ ላይ ያለውን የቴክስታይል ፋብሪካ በአማካሪነት ለመስራት ሲሆን በቅርቡም ወደ አገራቸው ይመለሳሉ። በአገራቸው በሚገኘው የቴክስታይል ፋብሪካ ዘመናዊ የስፖርት ትጥቆች ስለሚያመርቱ አንድም ለፌዴሬሽኑ በጣም በርካሽ ዋጋ ለመሸጥና ቀሪውን በእርዳታ መልክ ለመስጠት ድርድር እንደሚደረግ ታውቋል። ቻይናውያኑም ምርታቸውን ኢትዮጵያ ውስጥ ለማስፋፋት እና ለማስተዋወቅ ፍላጐት ያላቸ በመሆኑ ከዚህ ፕሮጀክት ጋር ግንኙነት ለመፍጠር ትልቅ ፍላጐት እንዳላቸውም አሳይተዋል።</p>


<p class="align-center"><a href="/Gazettas/Libro/info/Libro.sera.html">ከሊብሮ ኅዳር 5 ቀን 1991</a></p>

</body>
</html>
