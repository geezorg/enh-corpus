<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሞዛምቢክን ያሸነፈው ታዳጊ ቡድናችን ትላንት ጠዋት አዲስ አበባ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሞዛምቢክን ያሸነፈው ታዳጊ ቡድናችን ትላንት ጠዋት አዲስ አበባ ገባ</h2>


<p>የኢትዮጵያ ታዳጊ ቡድን የሞዛምቢክ አቻውን አሸንፎ ትላንትና ጠዋት አዲስ አበባ ገብቷል። ቡድኑ ባመጣው ውጤት የአገርን ስም የሚያስጠራ ቢሆንም ሙሉ ለሙሉ የሚያሸንፈው እዚሁ አገሩ ላይ በሚቀጥለው አስራ አምስት ቀን ሲያሸንፍ ነው።</p>

<p>ቡድኑ በሌሊት ወደ አገሩ ቢገባም ጥሩ አቀባበል ተደርጐላቸዋል። ተጫዋቾቹ ባመጡት ውጤት በመደሰታቸውም እዚያው ኤርፖርት መጨፈራቸው ታውቋል። ይኼ ጭፈራ የተጀመረው እዛው ሞዛምቢክ ስታዲዮም ውስጥ መሆኑ ታውቋል። ቡድኑ ወደ ሜዳ ሲገባ ከመልበሻ ክፍል ጀምሮ በአብዛኛው የወላይታ ብሔረሰብ ጨዋታን ያካተተ ሆኖ (ከወላይታ ቱሳ የተመረጠው መንገሻ አስጨፋሪ ነው) የልዩ ልዩ ብሔረሰቦችን የያዘ ጭፈራ እያስነኩ ወደ ሜዳ መግባታቸው ለቡድኑ ማሸነፍ ከፍተኛ የሞራል እገዛ ማድረጉ ታውቋል። አንድም ተጫዋቾቹ መፈቃቀርና ጥሩ ህብረት እንዳላቸው ከዚሁ መረዳት ይቻላል። ቡድናችን ሐሙስ ዕለት ከዚህ ሄዶ ትራንዚት ደቡብ አፍሪካ አርፎ ቅዳሜ የተጫወተ ሲሆን በውድድሩ ቀን ከጠዋቱ 1 ሰዓት ጀምሮ እስከ 7 ሰዓት ድረስ ኃይለኛ ዝናብ ይጥል እንደነበርና ነገር ግን አየሩ ሞቃት በመሆኑ አሸዋም ስለሆነ ውሃውን እንደመጠጠው እና ሜዳው ጥሩ እንደነበር በዝናቡ የተነሳም ሙቀቱ ቀንሶ ለመጫወት ተስማሚ እንደነበር ተገልጿል።</p>

<p>ቡድናችን ከዕረፍት በኋላ 3 ያለቀለት ጐል ሲስት አንዱን ብረት መልሶባቸዋል። ከጨዋታው በኋላ ሕፃናቶች ወደ ሆቴል በመምጣት ለቡድኑ ያላቸውን ስሜት በአድናቆት ገልፀዋል። ጐሉን ያገባው ሙሉዓለም ነው። ሙሉዓለም በመጀመሪያው ኢንተርናሽናል ጨዋታ ከአገር ውጪ ጐል በማግባቱ ሊደነቅ ይገባል። ለዚህ ምን እንደተሰማው በሰጠው አስተያየት «እኔ በእርግጥ ኢንተርናሽናል ጌም የመጀመሪያዬ ነው። ኳስ ጨዋታ ኳስ ነው። ኢንተርናሽናል፣ የአገር ውስጥ፣ የሰፈር የሚባለው ለእኔ ሁሉም ያው ነው። በጨዋታው ከዕረፍት በፊት እነሱ ብልጫ ነበራቸው። ከዕረፍት በኋላ እኛ ኳስ ይዘን ተቆጣጥረን ብልጫ አሳይተን አሸንፈን ወጥተናል። በመልሱ ጨዋታ በሕዝቡ ድጋፍ በእግዚአብሔርም እርዳታ ጥሩ ተጫውተን አሸንፈን ለመውጣት እንሞክራለን» ብሏል።</p>

<p>ቡድናችን ሞዛምቢክን ካለፈ የናይጄሪና የላይቤሪያን አሸናፊ ይገጥማል። ሁለቱ ቡድኖች እሁድ ዕለት ተጋጥመው ናይጄሪያ ሌጐስ ላይ 3ለ0 አሸንፏል። የእኛ ቡድን ከናይጄሪያ የሚጫወተው በጥር መጨረሻ ነው። ቅዳሜ ዕለት ቡድናችን ከተጫወተ በኋላ በሞዛምቢክ ጋዜጣ (ቋንቋው ፓርቱጊስ ነው) የተጫዋቾችን የሰውነት ቅጥነት ከእነሱ ጋር በማስተያየት ይመስላል «እነዚህ የተራቡ ናቸው» የሚል አስተያየት በመውጣቱ ቅር ሳያሰኝ አልቀረም። ነገር ግን ለተጫዋቾቹ እንደተተረጐመላቸው ከሆነ ጐል በመሳታቸው «የተራቡት ጐል እንጂ ምግብ አይደለም» የሚል እንደሆነ ለመረዳት ተችሏል። ለማረጋጋት ሃሣቡ ወደዚህ ከተለወጠም ጥሩ ነው።</p>


<p class="align-center"><a href="/Gazettas/Libro/info/Libro.sera.html">ከሊብሮ ኅዳር 19 ቀን 1991</a></p>

</body>
</html>
