<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቅርቡ በመላው ኢትዮጵያ በሚጀመረው የታዳጊ ፕሮጀክት ከ1ዓመት በኋላ 120 ተተኪ ተጫዋቾች ለብሔራዊ ቡድን ይመረጣሉ።</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቅርቡ በመላው ኢትዮጵያ በሚጀመረው የታዳጊ ፕሮጀክት ከ1ዓመት በኋላ 120 ተተኪ ተጫዋቾች ለብሔራዊ ቡድን ይመረጣሉ </h1>
<h2 class="align-center">ስራው ሲጀመር የትናንሾቹ አሰልጣኞች ህፃናት ኰሚሽን ሄደው መሠልጠን አለባቸው።</h2>


<p>ከዚህ በፊት የኢትዮጵያን ፉት ቦል ለማሣደግ "የብሔራዊ ቡድን መሠረት ያለው ስፈር ውስጥ ነው " የሚል ፅሁፍ አቅርበን ነበር። ወቅቱ የኢትዮጵያ ቡድን በሴኔጋል እዚህ 2ለ1 በተሸነፈንበት ጊዜ በመሆኑ የፉትቦል ደረጃችንን በማየት ከ1 ቦታ ብቻ ተጫዋች ስለሚመረጥ በርካታ ወጣቶች ከስር መጥተው ተተኪ እንዲሆኑን በማሰብ ይሄንን አቅርበን ነበር። በወቅቱ የእኛ አነሳስ ከላይ ላለው ቡድን ያለንን ትኩረት ቀንሰን በሕፃናት ላይ እምነት ጥለን ካሁኑ እንጀምር የሚል ነበር።ፌዴሬሽኑ የሰማን መስሎን ነበር ግን ጭራሽ ታዳጊዎችን ትቶ በታዳጊዎች ስም በማጭበርበር ያለ እድሜያቸው እነ "አቶ እከሌ እነ...ጋሽ ጀምበሬ" ልጆች ናቸው ብለው በማስመዝገብ ለጊዜያዊ ውጤት ፍለጋ ብቻ (በእኛ ጊዜ ይሄን ዋንጫ አግኝተናል፣ይሄን ድል አስመዝግበናል) ለማለት ትክክል ያልሆነ ነገር ተሠራ። ይባስ ብለው እነዚህን ኩሩሩ ኩሩሩ የሆኑትን (በየሠፈሩ አትደግ እየተባሉ በእርግማን ያጠሩ) ሰብስበው ሄደው በአናት በአናታቸው እየለቀቁ ግብፅ ላይ መሣቂያ አደረጉን።(8ለ1 ነው በግብፅ የተሸነፍነው)።ይሄ እንግዲህ የመጣው ሽንፈት ከፌዴሬሽኑ ሥራ አመራር ድክመት የተነሳ ነው። በግብፅ ላይ የተገኘው ውጤት የብዙዎችን የስፖርት ቤተሰብ ስሜት የነካ እና የፉትቦላችን ደረጃ ያሳየ በመሆኑ አሁን ሁሉን ትተን ከታች መጀመር አለብን። ለዚህም የተዘረጋውን የታዳጊ ፕሮጀክት ፌዴሬሽኑ ጠንክሮ በመስራት እስከ አሁን በብሔራዊ ቡድን ሽንፈት በመጣው ውጤት የተጎዳውን የስፖርት ቤተሰብ ስሜት መካስና ማደስ ይኖርበታል። እናም ከታዳጊ ፕሮጀክት ብዙ ይጠበቃል ። ይህ የታዳጊ ፕሮጀክት በክልሎች ተቀባይነት እንዲያገኝ የዛሬ 15 ቀን ሴሚናር በናዝሬት ተሰጥቷል። በዚህ ሴሚናር የክልል ስፖርት ኰሚሽን ኰሚሽነሮች፣የክልል የሰውነት ማጐልመሻና የስፖርት ትምህርት ኃላፊዎች፣የስፖርት ባለመውያዎች ተገኝተዋል። በዚህም ጉዳይ ሁሉም ገለፃ ከተደረገለት በኋላ ፕሮጀክቱ እንደተዘረጋ ተቀብሎ ለማስተናገድ ፈቃደኛ እንደሆኑ ታውቋል። የታዳጊና የወጣቶች ምልመላ ልዩ ባህሪ እንዴት ይከናወናል በሚለው የክልል ኢንስትራክተሮችና አሰልጣኞች ኰርስና ምልመላ አፈፃፀም፣ስፕርት አስተዳደር፣ ስፖርት ሕክምና፣ የእግር ኳስ ዳኝነት በሚሉ ርዕሶች ላይ በባለሙያዎች ገለፃና ማብራሪያ ተሰጥቷል የሴሚናሩ ተሳታፊዎች በተሰጡት መግለጫዎች ላይ ሰፊ ውይይት አድርገዋል። ስለ ፕሮጀክቱ ለማወቅ ካስፈለገ ከዚህ የሚከተለው ለአንባቢ ጥሩ ግንዛቤ እንደሚሆን በማሰብ አቅርበናል፦በመስከረም ወር 1990 ለሚጀመረው ከዚህ ፕሮጀክት ከትግራይ፣አማራ፣ኦሮሚያ፣ደቡብህዝቦችና አዲስ አበባ እያንዳንዳቸው 4 ከድሬዳዋ 3 ከሱማሌ ሐረሪ፣አፋር ጋምቤላን ቤንሻጉል ጉምዝ ከእያንዳንዳቸው 2 በጠቅላላው ከ11ዱም ክልሎች 33 አሰልጣኞች ወደ ማዕከል ተልከው ለ15 ቀናት የታዳጊና የወጣቶች አሰልጣኝነት ኰርስ እንዲወስዱ ይደረጋል። በ4ቱም የእድሜ ደረጃዎች የሚሠለጥኑ ታዳጊና ወጣቶች ስልጠና ዝግጅት በየክልሉ አንድ ወጥ የሆነ ስልጠና ለመስጠት እንዲቻል ከማዕከል የማሰልጠኛ ማንዋሎች 240 ደቂቃ የሚፈጅ የማሰልጠኛ ቪዲዮ ፊልሞች፣ኳሶችና የስፖርት ትጥቆች ይሰጣሉ። ፕሮጀክቱ ለተወሰነ ጊዜ በዚህ መልኩ ከማዕከል በሚሰጥ ድጋፍ ይካሄዳል። በቀጣይነት በዘለቄታ እንዲካሄድ ክልሎች የየራሳቸውን ዕቅድ መንደፍ አለባቸው። ከ1990 እስከ 1993 ለተከታታይ 4 ዓመታት ሊካሄድ በታቀደው የእግር ኳስ ስልጠና ፕሮጀድት እድሜያቸው ከ13፣ከ15፣ከ17 እና ከ20 ዓመት በታች የሆናቸው ታዳጊ ወጣቶች በእድሜ ደረጃ በየክልሉ ይመለመላሉ። እንደ ክልሉ የእግር ኳስ እድገት ደረጃም ባደጉት 6 ክልሎች በእያንዳንዳቸው 20 ጠቅላላው 340 ቡድኖች ይቋቋማሉ። ከ3ቱም የእድሜ ደረጃዎች የተወጣጡ 680 ታዳጊ ወጣዎች ይሰለጥናሉ። እያንዳንዱ ክልል ከ13 እስከ15 እድሜ በታች የሆኑትን በት/ቤቶች ከ17 እና ከ20 ዓመት እድሜ በታች የሆኑትን ደግሞ በክልሉ በሚቋቋሙ ክለቦች እንዲታቀፉ ይደረጋል።የማሠልጠኛ ማዕከልም ያቋቁማል።በክልል ደረጃ በቡድኖች መከከል ውድድር ያካሂዳል። የራሱን ምርጥ ቡድንም ያዘጋጃል። በተለይ ከ17 እናከ20 ዓመት በታች በሆነው ምርጥ ቡድን የኢትዮጵያ ሻምፒዮና ውድድር ይካፈላል። በዚህ ሁኔታ በየዓመቱ ከሁሉም ክልል ለብሔራዊ ቡድን ተተኪ የሚሆኑ ለብሔራዊ የተመረጠ 120 ተጫዋቾችን ለመመልመል ያስችላል። እንግዲህ እዚህ ላይ ማየት የሚቻለው የታዳጊዎች ስልጠና መሠረት በመሆን እነዚህ 120 ተጫዋቾች በእድሜያቸው ከፍ እያሉ ሲሄዱ ሌሎች ደግሞ 120 ተተኪዎች በሌላኛው ዓመት ይመጣሉ።እንደዚህ እያለ 4እና5 ብሔራዊ ቡድን በወጣቶችና በዋናው ሲቋቋም ከዚያ ውስጥ 11 ተሰላፊ መርጦ ለማውጣት በጣም አስቸጋሪ ይሆናል። ወደዚያ ምርጥ ውስጥ ለመግባትም በሚደረገው ውድድር ተጫዋቾቹ ራሳቸውን ጠብቀው የግል ጥረታቸውን አሳይተው ብዙ ለፍተው ስለሚመጡ በዚያ መሐል የሚደረገው ውድድር አንድ ጠንካራ ቡድን እንድንሰራ ያስችለናል፣ እንግዲህ እዚህ ላይ ስልጠናም ወሳኝ ነው።በተለይ ወጣቶች የሚያሳዩትን ታለንት ተከትሎ ይዞ የሚያሳድግ አሰልጣኝ አስፈላጊ ነው።በእነዚህ ወጣቶች የሚገነባው ብሔራዊ ቡድን ከስር በሚመጡትም ተተኪዎች ቦታ ለማስለቀቅ በሚደረገው ፍጭት የሚኖረን ቡድን በአፍሪካ ደረጃ አስተማማኝ ሊያደገንም ይችላል።ትላንትናየናጄሪያ ቡድን ሲዳክር ቆይቶ በአፍሪካም እንኳን አልሳካልህ ብሎት በመጨረሻ ታዳጊዎችን በማሰባሰብ በፈጠረው ውህደት ከዚያ ውስጥ ነጥረው የሚወጡ ተጫዋቾች ኃይለኛ በመሆናቸው ለብሔራዊ ቡድን ተሰልፈው በታዳጊ የዓለም ዋንጫ በትልልቆቹ አፍሪካ ዋንጫ በኦሎምፒክ ውድድር ድልን የተጐናፀፉት ቀደም ሲል በሃገሪቱ የተጣለው በታዳጊዎች መሠረት በመነሣት ነው። እኛም ሃገር ከዚያ ተነስተን ይሄን በቅርቡ የሚጀመረውን ፕሮጀክት ሃላፊነቱን ለፌዴሬሽኑና ለኰሚሽኑ ሣንተው ሁላችንም ልንረባረብበት ይገባል። የልጆቹ ቤተሰቦች፣መንግስት እናየስፖርት አፍቃሪው በዚህ የነገውን ተስፋ የምናይበት ታዳጊ ፕሮጀክት ላይ ትብብራቸው ያሻል። በተለይ መንግስት በግዴታም ቢሆን እጁን መዘርጋት አለበት። የዚህ ፕሮጀክት ጠቀሜታ በየአካባቢው ተበታትኖ አልባሌ ቦታ በመዋል ከዚያም ጐርመስ ሲሉ ወደ ወንጀል ድርጊት ተሰማርተው ሕብረተሰቡን ወደ ማስቸገር እንዳይሄዱ በስፖርት ከተያዙ አንድም ለሃገር ጥቅም ወደሚሰጥ ቦታ ስለሚመጡና ጠንካራም ዜጋ ስለሚሆኑ መንግስት በጐ ጐን በማሣየት ኰሚሽኑንም ሆነ ፌዴሬሽኑም በገንዘብ በኩል መተባበር አለበት። ባለፈው ስራዓት በቀበሌዎች ስፖርት በመጀመሩ የወጣቶች፣ የታዳጊዎችና የህፃናቶች ቡድን ስለነበር በተለይ የ"ሲ" ቡድን ብዙ ህፃናትን ስላሳተፈ በቀበሌዎች መካከል እርስ በርስ በሚደረገው ውድድር ተጫዋቾቹ እያደጉ ሄደው በየክለቡ በመግባታቸው ከዚያ በተፈጠረው ስብስብ በ1970ዎቹ አጋማሽ ጀምሮ እስከ 1980ዎቹ መጀመሪያ በአዲስ አበባ እንኳን ላሉ ክለቦች ጠንካራ መሠረት ሆኖ በወጣትና በብሔራዊ ቡድን ለተገኘው ውጤት ከቀበሌ ህፃናት ቡድን ስብስብ የተገኙ መሆናቸውን መዘንጋት የለብንም። በዛን ሰዓት በየቀበሌው ሜዳ በመጥረግ ውድድር በማዘጋጀትና ብዙዎቹን በማሳተፍ የነበረው ሂደት ምንጩ በመድረቁ ዛሬ እነሆ ተጫዋች ጠፍቶ ግብፅ በረሃ ላይ ውርደት አከናነበን። ስለዚህ ፉትቦል ፌዴሬሽኑም ሆነኰሚሽኑ አሁን የጀመሩት ፕሮጀክት "ጀመርን" ለማለት ብቻ ሣይሆን ከፍተኛ ርብርብና ምንጩ እንዳይደርቅ ክትትል ማድረግ አለባቸው። ስለ ታዳጊ ፕሮጀድት ሌላ ለማንሣት የምንፈልገው በእርግጥ አሁን ሲጀመር የሜዳ ችግር ሊኖር ይችላል። ሆኖም በተገኘው አካባቢም ማስጀመር ይቻላል። ሜዳን በተመለከተ በአንድ ወቅት መንግስቱ ወርቁ ስለ አስተዳደጉ ሲናገር "ያኔ መድሃኒያለም እየተማርን ራስ ኃይሉ ሜዳ እንጫወት ነበር። ዋና ዋናዎቹ ሜዳዎች በትላልቅ ልጆች ስለሚያዙ እኛ የሚደርሰን ጉቶ የበዛበት ሜዳ ነበር። ስንጫወት ስሜታዊ ስለሆንን ሜዳው ባይመቸንም አብዶ የምንሰራው ተጫዋቾቹን ብቻ ሣይሆን ጉቶውንም ስለሆነ ሜዳ ውስጥ ከብዙ ነገር ጋር መታገላችን በተለዩ ጉቶውን አብዶ መስራታችን ከፍ ስንል ጥሩ ታለንት ይዘን እንድናድግ አድርጎናል" በማለት መናገሩና አሁን በየሰፈሩ የምናያቸው ህፃናት በኮረኮንችና ባልተስተካከለ ሜዳ በጠባብ ቦታ የሚጫወቱት ፉትቦልና የሚያሳዩት ታለንት እነሱን የሜዳ ችግር ታለንታቸውንና ስሜታቸውን እንደማይገድባቸው መረዳት ይቻላል።ስለዚህ ፌዴሬሽኑ የሜዳ እጥረት አለብኝ ብሎ እንኳን ሊያቋርጥ ማሠብ እንደሌለበት ልናሳስብ እንወዳለን። ከዚያ ውጪ ከ9 እስከ 13 ዓመት ያሉትን ህፃናት የሚያሰለጥኑት አሰልጣኞች ከተመረጡ በኋላ ስራውን ከመጀመራቸው በፊት ወደ ህፃናት ኰሚሽን ሄደው ትምህርት ሊወስዱ ይገባል። ለስራው ጀማሪ ናቸው። ኳስን ማስተማር ብቻ ሣይሆን ህፃናትን እንዴት መቅረብ እንዳለባችው ህፃናትን እንዴት ሀሣብ ለሀሣብ መግባባት እንዳለባቸው ትምህርት ሊያገኙ ይገባል። ምክንያቱም ዋናውን ብሔራዊ ቡድን የምንገነባው በነዚህ ህፃናቶች ነው። ከታች ጥሩ ነገር እንጂ የተበላሸ አስተሳሰብና እድገት ይዘን መሄድ የለብንም። ስለዚህ ከ13 ዓመት በታች የሆኑ ህፃናትን አሰልጣኝ አመዳደብ ላይ ትልቅ ጥንቃቄ መደረግ አለበት። ለትልልቆቹ የወጣውን ስልጠናና ግንኙነት በትናንሾቹ እንዲሰራ ቢደረግ የማንቀበለው ነው። ለምሣሌ የህፃናት ቲያትር ለእነሱ እውቀትና በእነሱ ፍላጎት ተብሎ የተሰራ ነው። ይህም በሚገባቸው መንገድ ነው። ስለዚህ አሰልጣኞቹም ልጆቹ በሚገባቸው መንገድ ነው መቅረብና ማነጋገር ያለባቸው። ባለፈው ጊዜ ግርማ አብርሃ ጥሩ ትምህርት ሰጥቷል "እነሱን መስዬ ነው የቀረብኩት" ብሏል። የሚቆጣ የሚያስፈራ ገፅታና አቀራረብ ያለው መሆን የለበትም። በዚያ ላይ አሰልጣኙ የጤንነት ምርመራ ሊያደርግ ይገባል። ድንገት የሚያመው ከሆነ በጥፊ እየመታ አስከፊ ዜጋ ይዞ ሊመጣ ይችላል። በአጠቃላይ በተለይ ለህፃናቶቹ የሚመደብላቸው አስልጣኝ ሊስቁ ሊደሰቱ የሚጓጉለት የሚናፍቁት ሊሆን ይገባል።መልካም ፕሮጀክት።</p>

<p class="align-center"><a href="/Gazettas/Libro/info/Libro.sera.html">ከሊብሮ 4ተኛ ዓመት ቁጥር 105 ቅዳሜ ነሐሴ 3 ቀን 1989</a></p>


</body>
</html>	
