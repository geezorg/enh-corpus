<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ወልደ መስቀል በደረሰባቸው አደጋ ህመሙ ስለበረታባቸው ሆስፒታሉ ወደ ውጪ አገር ሄደው እንዲታከሙ ይፈልጋል- ኦሎምፒክ ኮሚቴው በአስቸኳይ ትብብር ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ዶ/ር ወልደ መስቀል በደረሰባቸው አደጋ ህመሙ ስለበረታባቸው ሆስፒታሉ ወደ ውጪ አገር ሄደው እንዲታከሙ ይፈልጋል- ኦሎምፒክ ኮሚቴው በአስቸኳይ ትብብር ይጠበቃል</h1>


<p>ለአትሌቲክስ ስፖርት እድገት ብርቱ እገዛ ያደረጉትና አትሌቶችን በኢንተርናሽናል ደረጃ እውቅና እንዲያገኙ ከፍተኛ ጥረት ያደርጉ የነበሩት ዶ/ር ወ/ መስቀል ኮስትሬ ባላፈው ሣምንት በደረሰባቸው የመኪና አደጋ ጥቁር አንበሳ ሆስፒታል መግባታቸው ይታወቃል። ዶ/ሩ አደጋው የደረሰባቸው አንድ በቅርብ የሚያውቁት ሰው መሞቱ ስለተነገራቸው ከአንዲት ስፖርት ኮሚሽን ከምትሰራ ግለሰብ ጋር ሰውየው ይቀበራል ወደተባለበት ቤተክርስቲያን ሲሄዱ እንደዛ ዓይነት ሰው ያለመሞቱ ተነግሯቸው ሲመለሱ ከስካኒያ ጭነት መኪና ጋር ተጋጭተው ዶክተሩ በደረታቸውና በእግራቸው አካባቢ ክፉኛ አደጋ ስለደረሰባቸው ወዲያውኑ ወደ ሆስፒታል ተወስደው ነበር ።</p>

<p>ለአንድ ሣምንት በተደረገላቸው ህክምና የዶ/ሩ ጤንነት ሙሉ ለሙሉ አስተማማኝ ባለመሆኑ በቶሎ ወደ ውጪ አገር ሄደው እንዲታከሙ ሆስፒታሉ አስተየየቱን ሰጥቷል። ኮሚሽኑ ፈቃደኛ ከሆነ ቦርዱ ወዲያው እንደሚወስን ተሰምቷል።</p>

<p>ስለሁኔታው በቅርብ ሆነው ክትትል ዶ/ር አያሌው መሆናቸውና እሳቸውም ለስፖርት ኮሚሽን ደብዳቤ አስገብተው ከአለቆች ቀን መልስ እንዳገኙ ጉዳዮን በቅርብ የሚከታተሉ ሰዎች ይናገራሉ። ዶ/ሩ በደረታቸው በኩል ከደረሰባቸው ህመም የበለጠ በታፋቸው አካባቢ የደረሰው አደጋ ከፍተኛ በመሆኑ በመገጣጠሚያው ላይም መሸራረፍ ስላለው ከአገር ውስጥ ይልቅ ውጪ አገር የተሻለ ህክምና ስለሚገኝና የበለጠ አስተማማኝም ስለሚሆን ዶ/ር ወልደ መስቀልን ኮሚሽኑ ሣይውል ሣይድር በአስቸኳይ ሄደው የሚታከሙበትን መንገድ ማጠናከር ይኖርበታል። በይበልጥ ጉዳዮን ኦሎምፒክ ኮሚቴ ክትትል በማድረግ በ2 ኦሎምፒክ አትሎቶችን ወርቅ እንዲያመጡ ያደረጉትን እኚህ ጀግና አሰልጣኝ በአስቸኳይ ሄደው የሚታከሙበትን መንገድ ዳር ማድረስ ይገባቸዋል። </p>

<p>በዶ/ር ወልደመስቀል በደረሰባቸው አደጋ እሳቸው አሰልጥነው ለውጤት ያበቋቸው አትሎቶች በሙሉ መደንገጣቸውና በየጊዜው ሆስፒታል እየሄዱ እንደሚጠይቋቸውና እንደሚያበረታቷቸውም ተሰምቷል። ኦሎምፒክ ኮሚቴው አንድም የመንፈስ ጉዳቱ በአትሌቶቹ ላይ ጭምር መሆኑን በመረዳት በዚህ ሣምንት ውስጥ ወደ ውጪ ሄደው እንዲታከሙ አፋጣኝ እርምጃ መውሰድ ይኖርባቸዋል። ዶክተሩ በተለይ አትሌቲክስ ፌዴሬሽን ስራ አመራሮች ጋር ከተጋጩ ወዲህ ሃሣብ ላይ የወደቁና ሞራላቸውም እንደተነካ ተሰምቷል። ከኦሎምፒክ ኮሚቴ ጋር በመተባበር ፌዴሬሽኑ ወደ ውጪ ሄደው እንዲታከሙ ትልቅ ትብብር እንዲያደርግ ለማሳሰብ እንወዳለን። </p>


<p class="align-center"><a href="/Gazettas/Libro/info/Libro.sera.html">ከሊብሮ ታህሳስ 4 ቀን 1990</a></p>


</body>
</html>	
