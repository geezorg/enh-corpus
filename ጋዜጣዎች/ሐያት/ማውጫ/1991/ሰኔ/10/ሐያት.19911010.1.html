<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮምቦልቻ ሙስሊም ሴቶች መጅሊሱን ከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኮምቦልቻ ሙስሊም ሴቶች መጅሊሱን ከሰሱ</h1>


<p>የኮምቦልቻ ሙስሊም ሴቶች በኮምቦልቻ ወረዳ መጅሊስ የተፈፀመባቸውን በደል ከአላህ በተጨማሪ የበላይ አካላትና ሕዝቡ እንዲያውቀው ሲሉ አሳወቁ። ተባባሪያችን ከኮምቦልቻ የሙስሊም ሴቶችን አቤቱታ ጠቅሶ እንደዘገበው የኮምቦልቻ ሃይማኖት ግዴታ የሚያደርጋቸውን ተግባራዊ የሚያደርጉ ሴቶች ከመጅሊሱ ከረር ያለ ጥላቻ፣ ተቃውሞ፣ ስድብ፣ እርምጃ ይሰነዘርባቸዋል።</p>

<p>ይህንንም ችግራቸው ኺላፎችን ለመፍታት በአማራ ክልል ይዟዟር የነበረ የሀገርአቀፉ መጅሊስ በግንቦት 19/1991 ኮምቦልቻ በደረሰበት ወቅት በጽሑፍ አቅርበው የነበረ ሲሆን በሚያሳዝን ሁኔታ ምንም ምላሽ ሳይሰጣቸው መቅረታቸውን በምሬት ገልፀዋል። የመጣው አካል የተለመደው ኃላፊነት የጐደለው የመጅሊሱ ተግባር ከማራመድ በቀር ሙስሊም ሴቶች ላቀረቡት ከአንድ እስከ ዘጠኝ የብሶት አቤቱታዎች ለአንዱም ምንም ትንፍሽ ሳይል ተመልሷል በመሆኑም በተንቀሳቀሰው ቡድን አንዳችም ጥቅም አለማግኘታቸውን የበላይ አካልና ሕዝብ ይወቅልን ብለዋል።</p>

<p>የኮምቦልቻ ሙስሊም ሴቶች በወረዳው መጅሊስ የተበደሉትን በከፊል ሲያስረዱ፦ በዓረፋ በዓል ከሙስሊም ወገኖች ጋር እንዳንሰግድ አድርገውናል፣ ሴቶች በራሳቸው ወጪ ለመስጂድ የገዙት አምፑል ተጠቃሚ እንዳይሆኑ በማድረግ በጨለማ እንድንሰግድ ተገደናል፣ ቁርዓንና ሐዲስ እንዳንማር የቁርዓን ት/ቤት እንዲዘጋ ሆኗል፣ ከመስጂድ ውጡ! እየተባልን ማስፈራሪያና ከዕለታት አንድ ቀን ከውጪ ተቆልፎብናል፣ ሂጃብ በማዘውተራችን ጨለማን ተገን በማድረግ ድንጋይ በመወርወር እንድንመታ ተደርጓል፣ በግንቦት 15/1991 የመጅሊሱ ሊቀመንበር ለ5 ባለትዳር ሴቶች ተገቢ ያልሆነ ንግግር ከመናገራቸው በላይ ከ7ቱ ታላላቅ ወንጀሎች የሆነው ጥብቅ ሴቶችን በብልግና መሳደብ ከመጅሊሱ አካባቢ ተሰድበናል የሚሉ ይገኙበታል።</p>

<p>በኮምቦልቻ ከተማ በዲን እንቅስቃሴ ከወንዶች ይልቅ የሙስሊም ሴቶች ይበልጥ ጐልቶ የሚታይ መሆኑ ከተባባሪያችን ከተገለፀ በኋላ አሁን ሙስሊም ሴቶች ከመጅሊሱ አካባቢ የሚደርስባቸው ከዲኑ የመግታት እርምጃ በእጅጉ ተማረዋል። አቤቱታቸውንም ለማን ማቅረብ እንዳለባቸው ተቸግረዋል።</p>


<p class="align-center"><a href="/Gazettas/Hayat/info/Hayat.sera.html">ከሐያት ሰኔ 10 ቀን 1991</a></p>

</body>
</html>	
