<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመስጂድ መተዳደሪያው ደንብ ሰጋጁን ከመስጂድ እንዳያርቅ አስፈራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመስጂድ መተዳደሪያው ደንብ ሰጋጁን ከመስጂድ እንዳያርቅ አስፈራ</h2>

<h3 class="align-center">የአዲስ አበባ መጅሊስ ደንቡን እንዲያሻሽል ይጠበቃል</h3>


<p>በመስከረም 30/1991 መውጣቱ የሚነገርለት የአዲስ አበባ መስተዳድር መስጂዶች መተዳደሪያ ደንብ ሰጋጁን ከመስጂድ እንዳያርቅ ስጋት መፍጠሩ ተገለጠ። አስተያየታቸውንና ደንቡን ጭምር የላኩልን ሙስሊም ምዕመናን እንደሚሰጉት ከሆነ ደንቡ ያስፈራል።</p>

<p>ደንቡ የያዛቸው ችግሮችን የሚያሰጉ የሚባሉ ጉዳዮች ሲያስረዱ በየመስጂዱ የደህንነት ኃላፊ ተብሎ ከፖሊስ ጋር ጥብቅ ግንኙነት ያለው ሰው እንደሚሾም የሚገልፀው የደንቡ አካል ዋነኛው ሲሆን እንደተፃፈው የሚሆን ከሆነ ለሰላት መስጂድ መመላለስ አስፈሪ እንደሚሆን ያሰጋል ብለዋል። በመስጂድ ደንቡ አንቀጽ 15 እንደተገለፀው በየመስጂዱ የፀጥታ ኃላፊ ተብሎ ይሾማል። ተግባሩንም ከፖሊስ ጋር ጥብቅ ግንኙነት በመፍጠር እንደሚሰራ ያስረዳል። ምዕመናኖቹ እንደሚሉት ሁኔታው አስጊ ነው። በመስጂድ መተዳደሪያ ደንብ ላይ መጨመር አልነበረበትም።</p>

<p>ችግሮች ቢኖሩ እንኳ ሌላ መፍትሔ መፈለግ እንጂ መስጂድን የፖለቲካ ቢሮ ዓይነት የጥበቃ ደንብ መፍጠር ተገቢ አይደለም።</p>

<p>አስተያየት ሰጪዎቹ እንዳሉት የዚህ ደንብ አካል ካልተለወጠ መስጂድ መስገድ ዋጅብ የሆነበት ሰጋጅ ስጋት ላይ መውደቁ አይቀርም። ስለሆነም በሌላ እስላማዊ አሰራር መንገድ መቀየር ይገባዋል።ካልሆነ ግን የሰጋጁ የአምልኮ ነፃነት የሚገፍ የሚመስለው ጉዳይ የሀገራችን ህገ-መንግሥት የሚፈቅደው የአምልኮ ነፃነት የሚሸራረፍ መሆኑ አያጠራጥርም።</p>

<p>ሌላኛው የደንቡ ችግር በአንቀጽ 9 ላይ የተመለከተው የመስጂድ ኮሚቴ አስመራጭ አባላት ስለመምረጥ የወጣው ሲሆን ለመጅሊሶችና ግንኙነት ላላቸው ሰዎች በቀር ለሌላው ሙስሊም ምንም ዕድል ባለመስጠቱ የአመራረጡ ፍትኃዊነት በእጅጉ አጠራጣሪ መሆኑን ደንቡን ለሚመለከት ሁሉ ግልፅ ነው። ይህም መስተካከል ከሚገባው ክፍል አንዱ ነው።</p>

<p>እንዲሁም ሌላኛው አሳአቢ ጉዳይ ስለኢማምነት መስፈርት በመተዳደሪያ ደንቡ ማብራሪያና መመሪያ አንቀጽ 15 የተገለጸው ነው። ይህም መስፈርት ተብለው ከተገለጹ 11 ሀተታዎች ውስጥ አንድም ቦታ ስለመሰረታዊ ሸሪዓ እውቀት አልተገለፀም። ይልቁንም የሚያስቁና የሚያስገርሙ ነገሮች መስፈርት ሆነው ቀርበዋል። ከነዚህም ውስጥ መልከ መልካም፣ ዘሩ ጥሩ የሆነ፣ የሰለምቴዘር ያልሆነ...ወዘተ ይገኝበታል። በዚህ መልኩ በእስልምና ቦታ የማይሰጠው ጉዳይ ሁሉ መስፈርት ሆኖ ቀርቧል። ከዚህም መረዳት የሚቻለው ለፕሮቶኮል እንጂ ለመሰረታዊ የዲን ሥርዓት ትኩረት እንዳልተሰጠ ነው። ዲናችን ደግሞ ይህን አይፈቅድም።</p>

<p>የመስጂድ መተዳደሪያ ደንቡ ብዙ ችግሮች የበዙበት ከመሆኑ የተነሳ ሌላም የሚያሳስብ ጉዳይ ይዟል። በማብራራያውና መመሪያው አንቀጽ 18 ስለ ብሔራዊ በዓላት (ኢዶች) የተገለፀው የኢስላም መርህን የጣሰ ይመስላል። የግንቦት 20፣ የካቲት 23፣ ሚያዝያ 27 መስከረም 1 እና ሌሎችም ተጨምሮ ስፍር ቁጥር የሌለው በግል እንደሚከበር ተደንግጓል። በኢስላም የተገለጹት ሁለት ኢዶች ሆኖ እያለ የሃይማኖት ተቋማትን ወደሌላ ለምን እንደሄደ ያሳሰባቸው ብዙዎች ናቸው። ተቋሙ የፖለቲካ ከሆኑ ጉዳዩ ተገቢ ይሆናል። የሃይማኖት ከሆነ ግን በህገ-መንግሥቱ የተገለጠው መንግሥት በሃይማኖት አይገባም ሃይማኖትም በመንግሥት ውስጥ አይገባም የተባለው ለምን እንደተጣሰ አሳስቧል።</p>

<p>በአጠቃላይ ደንቡ በቂ ምሁራን ያልተሳተፉበት መሆኑ የሚያስረዱ እጅግ አሳሳቢ ችግሮች የያዘ በመሆኑ በሥራ ላይ ከመዋሉ በፊት መስተካከል እንደሚገባው እየተጠየቀ ነው። እኛም መጅሊሱየምዕመናን አስተያየት በቀና ተቀብሎ ድጋሚ ግምገማ እንደሚያካሂድ እንጠብቃለን።</p?>


<p class="align-center"><a href="/Gazettas/Hayat/info/Hayat.sera.html">ከሐያት ጥቅምት 26 ቀን 1991</a></p>

</body>
</html>	
