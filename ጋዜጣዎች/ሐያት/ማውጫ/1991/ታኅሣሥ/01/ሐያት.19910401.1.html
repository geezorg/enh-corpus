<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሸሪዓ ፍ/ቤት የገበያ መድረክ መሆኑ ተባብሶበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሸሪዓ ፍ/ቤት የገበያ መድረክ መሆኑ ተባብሶበታል</h1>
<h2 class="align-center">ደላሎች ወንድምና እህትን አጋብተው ሳውዲ ይሸኛሉ</h2>


<p>በሸሪዓ ፍ/ቤት የሚታየው የፍትህ መዛባትና ሕገ-ወጥ አሰራር እየተባባሰ መሄዱን የሚገልጹ መልዕክቶች በየጊዜው የሚደርሱን ሲሆን ከዚህ በፊት ፍ/ቤቱ የሚጠበቅበትን ፍትህ አሟልቶ ለመገኘት ያልቻለበትና ያሉበት መሠረታዊ ችግሮች ማቅረባችን አይዘነጋም። ፍ/ቤቱ ባለቤት በማጣቱ የበጀት ችግርና በተገቢው አደረጃጀት ተደራጅቶ ሥራውን የሚከታተለው አለመኖሩ፣ ይህም ሊኖር ያልቻለው በመንግሥት ይወጣል የተባለው ዝርዝር የአደረጃጀት ሕግ እስካሁን ባለመውጣቱ መሆኑ ይታወቃል።</p>

<p>ይህ መሰረታዊ ችግር እስካልተፈታ ድረስ የሸሪዓ ፍ/ቤት የገበያ መድረክ መሆኑ፣ በግቢው የተኮለኮሉት ደላሎች ወንድምና እህት ማጋባታቸው ከቶም የሚቀርበት መንገድ እንደሌለ ህብረተሰቡ ማወቅ የሚገባው ይመስላል። እንዳውም ሁኔታዎች ከዚህም በላይ ተበለሻሽተው ሊገኙ እንደሚችሉ ይገመታል።</p>

<p>በቅርቡ አቶ ኸድር ነስሩ ከተባሉ ተሳታፊ እንደደረሰን መልዕክት ከሆነ ጓደኛቸው አቶ ሁሴን ሙሐመድ የሌላ ሃያማኖት ተከታይ የነበረች ባለቤታቸውን አስልመው በኡለማዕና ከሷም ቤተሰቦች ጋር ኒካህ ከታሰረ በኋላ ጉዳዩን ይበልጥ ሸሪዓዊ ለማድረግ ሸሪዓ ፍ/ቤት ሲሄዱ ያጋጠማችው ጉድ ብዙ እንደሆነ አስረድተዋል። እንግዲህ አንድ ግለሰብ ለኢስላም ሂዳያ ሰበብ ሲሆን ሸሪዓ ፍ/ቤት ግን ከእስልምና የሚያወጣ ተቋም እየሆነ በመሄድ ላይ መሆኑ በእርግጥም ሁኔታው ያሳስባል።</p>

<p>በሸሪዓ ፍ/ቤት ግቢ ውስጥ ማንም እንደሚመለከተው የደላሎች ብዛት ለጉድ ነው። በድብቅ ሳይሆን በግልጽ ነው የሚሰሩት «500 ብር ክፈሉን ዛሬ እናስጨርስላችኋለን» ይላሉ። እምቢ ያለ ሥራው እንዲያልቅለት (እንዳይሳካለት) ይመሳጠራሉ። ለአቶ ኸድር ነስሩና ለአቶ ሁሴን መሀመድም ያጋጠማቸው ይኸው ነበር። ደላሎችን ጥሰው ወደ ፀሐፊዋ ሲደርሱ ደላሎች ከጠየቁት 130 ብር ቀንሳ 370 ብር እንዲከፍሉ ተጠይቀዋል። ይህንንም አሻፈረኝ ብለው በስንት መከራ ቃዲው ዘንድ ሲደርሱ ጉዳያቸውን በተገቢው ሁኔታ ካስረዱ በኋላ ይሳካላቸዋል። ግን ፀሐፊዋ መልሳ 30 ብር ካልከፈላችሁ አልጽፍም በማለትዋ ከፍለዋታል። በዳኛው ዘንድ ጉዳያቸው ጨርሰው ሲወጡም ዝም ብለው መሔዳቸው ያሳሰባቸው ዳኛ ከወንበራቸው በመነሳት «የፍንጥር አምጡ እንጂ የፍንጥር» ሲሉ በብልጣብጥ አነጋገራቸው ጉቦን ጠይቀዋል።</p>

<p>ጉዳይ በዚህ ብቻ ተዘርዝሮ የሚያበቃ አይደለም። በሐጅና ዑምራ ሙስሊሞች ሃይማኖታዊ ግዴታቸውን ለመፈፀም በዚሁ ችግር አበሳ ውስጥ ገብተዋል። ሙስሊም ያልሆኑት ግን በነፍስ ወከፍ 2000 ብር እየከፈሉ አንድም ቀን ፍ/ቤት ሳይቀርቡ በደላሎች የፈለጉት ይደርግላቸዋል። ይህ ሁሉ ችግር የሚፈታው ግን መንግሥት ይወጣል ያለው ሕግ ሲወጣ ብቻ መሆኑ መዘንጋት የለበትም። መንግሥት ሕጉን ለምን አዘገየው ብሎ ማሰብ ይቻላል፣ መጠየቅና መጠያይቅ ጥሩ ነው፣ ሙስሊም ተቋማት በተለይ መጅሊስ በዚህ ጉዳይ ምን እየሰራ ነው? ብሎ መጅሊሱንም ማነጋገር ተገቢ ነው። በፍ/ቤቱ እየተከሰቱ ያሉት ችግሮች በዜጐች ላይ ከፍተኛ ችግር እየፈጠሩ መሆናቸው መንግሥት እንዲረዳ ማድረግ የሚችል አካል ካለ ኃላፊነት አለበት። እሱም መጅሊስ ይመስለናል። በምክርቤት የተቀመጡ ሙስሊሞች ጭምር።</p>

<p>ባሁኑ ወቅት ሸሪዓ ፍ/ቤት ተጠሪነት ስለሌለው በዜጐች የፍትህ መዛባት ላይ ምንም ተጠያቂነት የለበትም። የፈለጉትን ቢፈጽሙ ለምን? ብሎ የሚጠይቃቸው የበላይ አካል የለም። አቤት የሚባልበት የአደረጃጀት ሰንሰለት የለም። ይህ ሁሉ የሆነው ሕጉ ባለመውጣቱ ነው። በሕገ-መንግሥቱ መሰረት ይወጣል የተባለው ሕግ ካልወጣ በዜጐች ላይ የሚደርሰው በደል እየከፋ መሄዱ አይቀርም። መንግሥትም የዜጐቹ መበደል ካልፈለገ ሕጉን ማውጣት አለበት። አለበለዚያ ችግሩ የተወሳሰበ ነው ማለት ነው።</p>


<p class="align-center"><a href="/Gazettas/Hayat/info/Hayat.sera.html">ከሐያት ታህሣስ 1 ቀን 1991</a></p>

</body>
</html>
