<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢስላም በልማት መስክ ከኢትዮጵያ ሙስሊሞች ብዙ ይጠበቃል» ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> «ኢስላም በልማት መስክ ከኢትዮጵያ ሙስሊሞች ብዙ ይጠበቃል» ተባለ</h1>

 
<p>ኢስላም መንፈሳዊ፣ ማህበራዊ፣ ኢኮኖሚያዊና አስተዳደራዊ እንደመሆኑ መጠን ሙስሊሞች በሁሉም ዘርፍ የብቃት ደረጃቸውን በተጠቀሱት መስኮች ሁሉ ማሳደግ እንዳለባቸው ተጠየቀ። ኢትዮጵያውያን ሙስሊሞች በነበረባቸው መጠነ ሰፊ አድልዎ የተነሳ ዛሬ በአንፃራዊነት ከየትኛውም ወቅት የተሻለ አጋጣሚ ላይ ቢገኙም አሁንም ፈራ ተባ የማለቱ የቆየው ስሜት እንደለቀቃቸው ተገልጿል።</p>

<p>መንግስት ሁኔታዎች በተመቻቹለት ያህል የዜጐቹ አስተማማኝ የዲሞክራሲያዊ ነፃነቶች የሚያከብር ሲሆን ይህም ለኢትዮጵያውያን ሙስሊሞችና ለሌሎችም በመገፋት ላይ ለነበሩ ህዝቦች ሰፋ ያለና ጠቃሚ አጋጣሚ መሆኑ አይታበልም። ሆኖም ግን ብዙዎች ሙስሊም ባለ እውቀቶችና ባለሀብቶች ካሳለፏቸው አያሌ ውስብስብና ድርብርብ ፈተናዎች የተነሳ የተገኘውን አጋጣሚ በሚገባቸውና በሚችሉት ኃይል እየተጠቀሙበት እንዳልሆነ ይታወቃል። ስለሆነም መንግስት ለሀገር እድገትና ብልፅግና ሲል የነበረባቸው የበደል ትብታብ ጠባሳ ስሜት ያለቀቃቸው ዜጐቹ ትላንት ዛሬ እዳልሆነ ተገንዝበው የሚጠበቅባቸውን ሀገርን የማልማትና የማበልፀግ ተግባር መወጣት ይኖርባቸዋል። ፍርሃትንና ጥርጣሬን በልብ ከቋጠሩ ሸይጣን እነዚህን አሳብጦ ጋራ በማሳከል ከጠቃሚነት ተራ በማስወጣት ለክፉ ይዳርጋልና በራስ በመተማመን በአላህ (ሱ.ወ) ላይ ተቅዋን በማብዛት መሥራትና መጣር ይገባል።</p>

<p>ይህ ለማለት የተቻለው በሀገራ ችን እውቀቱና አቅሙ እያለ አንድም እስላማዊ ኮሌጅ አለመኖር እስላማዊ መዋዕለ ህፃናትን (መድረስውችን) በዘመናዊ መልኩ ማቀናጀት አለመቻሉ፣ የቲሞችን፣ የአካል ጉዳተኞች መርጃን፣ ከክሊኒክ ሆፒታሎችን በሙስሊሙ አካባቢ ላሉት የውኃ፣ የመንገድ፣ የድህነት ወ.ዘ.ተ ችግሮች በበቂ ጥረት ለማስወገድ የሚንቀሳቀሱ ከራሱ ከሙስሊሙ ህብረተሰብ የበቀሉ ድርጅቶች እምብዛም ያለመኖራቸውና ጥቂት ሙከራዎች ካሉም ተገቢው ድጋፍ የማግኘት ችግር ስላለባቸው ነው።</p>

<p>በመግቢያው እንደተቀመጠው ኢስላም ሁሉ አቀፋዊ ይዘት ያለው ነውና መስጂዶችን ብቻ በመገንባት ኢስላምን መጠበቅና ማሳደግ አይቻልም። በልማት መስክ ሰፊ ጥረትና እንቅስቃሴ ይጠበቃል።</p>

<p>«ከናንተ አንዳችሁ በእጁ ችግኝ ሊተክል እንደያዘ ቂያማ (ምፅአተ-ዓለም) ቢደርስ ለመትከል እድል ካገኘ ሳይተክል አይተዋት» (ቡኽሪ) ይህ ኢስላማዊ መርህ ሙስሊሞች ከልማት ወደ ኋላ ለማለት ምንም ምክንያት ማቅረብ እንደማይገባቸው ይገልፃል። ስለሆነም ኢስላም በልማት መስክ ያለውን ሰፊ አመለካከት የኢትዮጵያም ሙስሊሞች በተግባር ሊያሳዩ እንደሚገባ የንጉሥ አህመድ ነጃሺ የግንባታና የልማት እንቅስቃሴን ለማፋጠን በአዲስ አበባ ኮሚቴ መመስረቱን ምክንያት በማድረግ ያሰባሰብነው የህዝብ አስተያየት ጠይቋል።</p>


<p class="align-center"><a href="/Gazettas/Hayat/info/Hayat.sera.html">ከሐያት ግንቦት 6 ቀን 1990</a></p>




</body>
</html>