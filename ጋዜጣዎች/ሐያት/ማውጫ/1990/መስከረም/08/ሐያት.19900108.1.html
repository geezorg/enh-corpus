<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጎዜ መስጊድ ታሪክ ወድሞ እንዳይቀር ምን ይተግበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የጎዜ መስጊድ ታሪክ ወድሞ እንዳይቀር ምን ይተግበር</h1>


<p>በኢትዮጵያ አሥሓባዎች አሠሯቸው የሚባሉ ብዙ መስጊዶች እንደነበሩ አንዳንዶቹም አሁንም እንዳሉ ይታወቃል። ግን ታሪካቸው ተረስቷል አስታዋሽ አጥተዋል። ባለቤት አልባም ሆነዋል። ከነዚህም ውስጥ አንዱ የጎዜ መስጊድ ነው</p>

<p>ጎዜ መስጊድ የተሠራው በ110 ዓመተ ሂጅሪያ ማለትም የዛሬ 1308 ዓመት አካባቢ እንደሆነ ጣሪያው በፈረሰውና ግርግዳው ብቻ በቀረው ድንጋይ ላይ ተጽፎ ይገኛል። ዛሬ መስጊዱ ፈራርሷል። የተሠራበት ድንጋይ ግን ተቆልሎ አለ። በድንጋዮቹ ላይ የተለያዩ የቁርኣን ኣያዎች ተጽፈው እስካሁን ይታያሉ በእጅ የተጻፉ ኪታቦችና ቁርኣን በጎዜ መስጊድ እስካሁን አለ የሚንበርና (የኹጥባ መድረክ) የኻጢብ ረዣዥም መቋሚያዎች ሌሎችም ቁሳቁሶች በፈራረሰው ጎዜ መስጊድ መገኘታቸው ታውቋል። </p>

<p>ጎዜ መስጊድ የሚገኘው ሰሜን ሸዋ ሮቢት የ6 ሰዓት የእግር ጉዞ ከተደረገ በኋላ ነው። አካባቢው ዛሬ ሰው የለበትም። የጥንቱ ነዋሪ አካባቢውን ለቆ ወደ ሸዋ ሮቢትና ወደ ሌላ አካባቢዎች ተበታትኗል። ቦታው የወባ በሽታ ስለበዛበት ነው ነዋሪው አካባቢውን ለመልቀቅ የተገደደው ይባላል።</p>

<p>መስጊዱ የተሠራው ከፍታ ላይ ነው። ትንሽ ጥሎ ላይ ጥለው ሼኽ መሐመድ ዘከሪያእ የሚባሉ ጠባቂ እንዳለው ሰምተናል። ሼሕ መሐመድ ዘከሪያእ መጂዱ ከሚገኝበት ከፍታ ስር ከቤተሰቦቻቸውና ከጥቂት ዘመዶቻቸው ጋር ይኖራሉ። ከመኖሪያቸው ወደ መስጊዱ ለመድረስ ከግማሽ እስከ አንድ ሰዓት እንደሚወስድ ነው የተረዳነው። መስጊዱ ዛሬ ጫካ ውስጥ ነው ያለው።</p>

<p>ሐጂ መሐመድ ወደ መስጊዱ እየሄዱ የመስጊዱን ደህንነት እንደሚጠብቁ ነው የተሰማው። ውስጡን መጥረግና ያሉትን አንዳንድ ቁሳቁሶች ከጉዳት ለመጠበቅ አመቻችቶ በማስቀመጥ አንዳንዴም በመስጊዱ ከቤተሰቦቻቸው ጋር በመሆን እንደሚሰግዱበት ይነገራል።</p>

<p>በክልሉ ዙሪያ ያሉት ነዋሪዎች የአርጎባ ብሄረሰቦች ናቸው። መስጊዱ ጥንትም የተሠራው በአሥሓባዎችና በብሄረሰቡ አባላት እንደሆነ ነው የሚታወቀው። ታዲያ ይህ ታላቅ የታሪክ ቅርስ እንደምን እንዲህ ተረስቶና ተዳፍኖ ቀረ? የሚል ሊበዛ ነው የሚከጀለው ዛሬ። በ1987 የኢትዮጵያ ሙስሊሞች የእርዳታና የልማት ማኅበር እስልምናን ያቆዩ ጥንታዊ መስጊዶች፣ ኸልዋዎችንና መድረሳዎችን ለማጥናት ባደረገው ጥረት ጎዜ መስጊድ ድረስ በመሄድ የፎቶግራፍና የቪዲዮ መረጃዎችንም እንደያዘ ታውቋል። ይህ መልካም ጅምር ነው።</p>

<p>ሆኖም የመስጊዱ ችግር ዛሬም አሳሳቢ ደረጃ ላይ ነው ያለው። መጻሕፍቱና ቁሳቁሶቹ አርጅተው ሲጠፉ ሲሰረቁ ግርግዳዎቹ በሙሉ ፈራርሰው መሬት ሊሆኑ ተቃርበዋል። የኢትዮጵያ የታሪክ ጥበቃ ክፍልና የኢትዮጵያ ቱሪስት ኮሚሽን ለዚህ ጥንታዊና ታሪካዊ ቦታና መስጊድ ትኩረት ሊሰጥ እንደሚገባ ለማስታወስ እንወዳለን። የታሪኩ ባለቤት የሆነው ሕዝብም የበኩሉን አድርጎ ታሪኩ ተረስቶ እንዳይዳፈንና ጠፍቶ እንዳይቀር ለማድረግ የሚጠበቅብንን መሆኑ ሊጤን ይገባል። በመሆኑም ስለዚህ ታሪካዊ መስጊድ ታሪክ የበለጠ የምታውቁ ሁሉ እንድትተባበሩን እንጠይቃለን። መደረግ ለሚገባውም እንክብካቤ ብታማክሩን የበኩላችን ለማድረግ ዝግጁነታችንን እንገልጻለን</p>

<p class="align-center"><a href="/Gazettas/Hayat/info/Hayat.sera.html">ከሐያት ሐሙስ መስከረም 8 ቀን 1990</a></p>


</body>
</html>	
