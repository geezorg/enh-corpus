<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሐረር ታሪኳን ታድስ ዘንድ ይጠበቅባታል።</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ሐረር ታሪኳን ታድስ ዘንድ ይጠበቅባታል።</h1>

 
<p>በሀገራችን እንደ ሐረር በኢስላማዊ ታሪክና ስልጣኔ የሚታወቅና የሚወሳ እንደሌለ ይታወቃል። ይህ ማለት ግን ከሐረር ሌላ በኢስላማዊ ታሪክና ስልጣኔ የሚነሳና የሚዘከር የለም ማለት ግን አይደለም። ጅማ፣ ቤንሻንጉል፣ ባሌ፣ ሰሜን ሸዋ፣ ወሎ፣ የመሳሰሉት አኩሪና ገናና እስላማዊ ታሪክና ስልጣኔ ያላቸው ናቸው።</p>

<p>ሐረር ከ8ኛው-9ኛው ክ/ዘመን አካባቢ ጀምራ ኢስላማዊ ታሪኳንና ስልጣኔዋን ስታጐለምስ በተለይ ከ13ኛው ክ/ዘመን ጀምሮ እጅግ የበለፀገችና ታዋቂ መሆንዋ ታውቋል።</p>

<p>ሐረር ከሌሎች ኢስላማዊ ታሪክና የስልጣኔ አካባቢዎች የሚለያት የታሪኳና የስልጣኔዋ አሻራዎች በሚገባ ጠብቃ ለትውልድ ማስተላለፏ ብቻ ሳይሆን በዓይነትና በብዛትም ልቃ ትገኛለች ለማለት ይቻላል።</p>

<p>ሆኖም ዛሬ ሐረርና ሐረሪዎች በምን ዓይነት ደርጃ ኢስላማዊ ታሪክና ስልጣኔ ይገናሉ? ቢባል ባብዛኛው ሀዘንና ትካዜ ውስጥ የሚከት ሊሆን ይችላል የሐረርና የሐረሪዎች ማንነት መለኪያ የነበረው ኢስላማዊ እውቀት እያሽቆለቆለ በመሄድ ላይ መሆኑ በሀዘን ልብ የሚገለጽ በመሆን ላይ ይገኛል ቢባል እውነታውን የሚቀበል አይጠፋም። ይበልጥ የሚያሳዝነው ችግሩ እየተከሰተ ያለው ከአቅም በላይ በሆኑ ችግሮች ሳቢያ ሳይሆን ሐረርና ሐረሪዎች ከኢስላማዊ ታሪክና እውቀት ይበልጥ በአዱንያ ሸጉል እጅግ በመጠመድና ከእዚህ ጋር ተያይዞ በሚከሰቱ ሁኔታዎች ምክንያት መሆኑ ሲታወቅ ነው።</p>

<p>ሐረርና ሐረሪዎች ድሮ የሚታወቁት በኢስላማዊ እውቀትና ብቃታቸው ነበር። ሐረር ሲኬድና ሐረሪዎች ያሉበት የትም ቦታ ቢሆን ወንዶቻቸው ከእስላማዊ መገለጫዎቻቸው፣ ሴቶቻቸውም በኢስላማዊ አለባበስ ሥርዓት የታወቁ ነበሩ። የአሁኑ ሁኔታ ሲታይ ይህ ሁሉ መልኩን እየለወጠ ነው (ለውጧል) ቢባል ማጋነን አይሆንም።</p>

<p>የሐረርና የሐረሪዎች ታላላቅ ኡለማኦችና ምሁራን ለትውልድ ማስረከብ የሚገባቸው እጅጉን የዳበረው ኢስላማዊ እውቀታቸው ለማን እንዳወረሱ ሳይታወቅ በማለፍ ላይ ናቸው (አልፈዋል)። ኢስላምን ተምረውትና ሰርተውበት የነበሩ አሁንም ያሉት ለትውልዱ ቀጣይ የሆነ እውቀት ከማስተላለፍ ቦዝነዋል እስኪባሉ እውቀታቸውን ይዘው ቅርስና ዱካ ሳያኖሩና ሳይጥሉ በማለፍ ላይ የመሆናቸው ሁኔታ ከሐረርና ከሐረሪዎች የበለጠ ታሪካቸውን ለሚያውቁና ለሚያደንቁ እያሳሰበ ያለ ይመስላል።</p>

<p>ኡለማኦቹና ምሁራኖቹ «ጠያቂ ካጣን ዘንዳ ምንቸገረን!» ብለው በዝምታ ባህር ውስጥ ትውልዱን የማየት ርቀት ምን እንዳራቃቸው አስገራሚ ነው። ትውልዱም ከነዚህ መውረስ ላለበት ኢስላማዊ እውቀትና ስልጣኔ ደንታ ቢስ እስኪመስል ችላ ብሏቸው ጊዜና ጉልበቱ ሃብትና እውቀቱ ከሌሎች ጋርና በሌሎች ጉዳዮች ማዋሉ በግልፅና በሰፊው እስኪታይ ያደረሰው ምክንያት ለማወቅ አጓጊ እየሆነ መጥቷል።</p>

<p>ለዚህም ይመስላል ዛሬ ሐረርና ሐረሪዎች ከማንም በላይ የሚሺነሪዎች ዘመቻ ትኩረት የተጣለባቸው። በኢንተርኔት እንደተገኘው መረጃ ሐረርና ሐረሪዎችን ከእምነት ታሪክና ስልጣኔያቸው የማፋለሱ ወቅት አሁን ሆንዋል። ሐረርና ሐረሪዎች ለዚህ ሁሉ ምን ይሉ ይሆን? ሌሎቻችንስ ስለሐረሪና ሐረሪዎች ምን ማለትና ማድረግ እንችል ይሆን?</p>


<p class="align-center"><a href="/Gazettas/Hayat/info/Hayat.sera.html">ከሐያት ሚያዝያ 15 ቀን 1990</a></p>




</body>
</html>