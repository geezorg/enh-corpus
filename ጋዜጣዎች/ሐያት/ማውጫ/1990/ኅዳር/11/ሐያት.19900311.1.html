<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head> 
 <meta http-equiv="content-type" content="application/xhtml+xml; charset=utf-8"/>
 <title>ሓጂ ዐሊ ጎንደርና ቴዎድሮስ ሁለተኛ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ሓጂ ዐሊ ጎንደርና ቴዎድሮስ ሁለተኛ</h1>


<p>ሓጂ ዐሊ ጎንደር ትውልዳቸው ወሎ ወረሂመኑ መሆኑ ይነገራል። ሆኖም ጎንደር አዲሰ ዓለም በታላቅ ክብር ይታወሳል። አዲስ ዓለም ከጎንደር ከተማ ወደ አምስት ኪ.ሜ ርቀት የምትገኝ በመሆኗ የቴዎድሮስ (ካሳ) እናት ወደ ሓጂ ዐሊ ጎንደር ቤት እየመጣች ትሄድም ነበር ይባላል። ካሳም እንጨትና እሳር እያመጣ ወደ ሓጂ ዐሊ ጎንደር ይቀርብ እንደነበር ነው ከአባቶች የሚሰማው።</p>

<p>ከዚህም በላይ ደግሞ የካሳ እናት ሁሌም ለሓጂ ዐሊ ጎንደር የምትላቸው ቢኖር «ልጄ ትልቅ ሰው እንዲሆንልኝ ዱዓእ አድርጉልኝ» የሚለው ነበር ይባላል። ሓጂ ዐሊ ጎንደር ሼኽ መሐመድ አማን የሚባሉ ከሰሜን ደባርቅ አካባቢ የሚመጡ የልብ ወዳጅና ባልደረባ ነበራቸው። ሁሉን ነገር የሚያደርጉት አብረው ነበር ይላል ትውፊቱ።</p>

<p>ከዕለታት አንድ ቀን ካሳ መጥቶ ሀዲያውን (ስጦታውን) በመስጠትና በመዘየር እንደቆመ «ሼኸ መሐመድ ይህ ልጅ ሳየው ሞራሉ ሹመት ይመስለኛልና እባክህ ዱዓእ አድግርለት» አሉ ሓጂ ዐሊ ጎንደር።</p>

<p>ሼኸ መሐመድ አሚን ትንሽ አስበው «ላንተኮ አይበጅህም!» አሏቸው። ሓጂም «እንዳው እንደፈለገው ሹመቱን ብቻ ያግኝ። ብዙ ጊዜ ደክሞኛል እናቱም እየመጣች የምትለኝ ይህንኑ ነው» ሲሉ መለሱላቸው ሼኸ መሐመድ አማን «ሐበሻን 40 ዓመት ቢገዛ እንዴት ጥሩ ነበር መሰለህ። ግን ጥጋብ ያበዛልና 14 ዓመት ይበቃዋል» አሉ ይባላል። ከዚያም ሁለቱም ዱዓእ አደረጉለት።</p>

<p>ቴዎድሮስ (ካሳ) ከልጅነታቸው ጀምሮ ቀልጣፋና ተወዳጅ እንደነበሩ ይወሳል። አደግ እንዳሉም ከጎንደሩ ራስ ዐሊ ቤት በአሽከርነት ገቡ። ራስ ዐሊ ብዙ የደረሱ ሴት ልጆች ነበሯቸው።ክፋቱ ግን አንድ ባህታዊ «ትልቋ ልጅህን የሚያገባት አጥፊህ ነው» ብሏቸው ስለነበር ለርሷ ባል ሲመጣ እየከለከሉ ታናሽዎቿ እሷ ሳትዳር እየተባለ «ቆሞ ቀር» ተብለው ነበር። በመጨረሻ ግን ምክክር ተደረገ።</p>

<p>ትናንሾቿ ለሚገባው ለባላባት ልጅ እንዲዳሩ ትልቋ ግን ጉዳት ለማያመጣ ወይም ለማጣጋ ለድኃ ልጅ ትር ተባለ። በዚህ እንደተስማሙ «ለማን ትሰጥ? ለማን?» ሲባል «ለዚህማ ካሳ አለ አይደል አንዴ! የኮሶ ሻጭ ልጅ!» የሚል ሃሳብ ተሰማ። ከሱ የበለጠ ድኃ የድኃ ልጅ ማን አለ? ተባለ። ምንም አላንገራገረም በሃሳቡ ተስማሙ። አላህ ያለው ላይቀር ደግሞ ቀልጣፋው ካሳ በድብቅ ከምንትዋብ (ከታላቋ ልጅ) ጋር ወዳጅነት መሥርቶ ኖሯል። በቃ! ምንትዋብ ለካሳ ተሰጠች። አብረው መኖር ጀመሩ። የምንትዋብ እህቶችም ተዳሩ። በአንድ ወቅት ግን አንድ አጋጣሚ ተከሰተ። በሆነ አጋጣሚ የራስ ዐሊ አማቾች በአንድ ጊዜ መድኃኒት ወሰዱ። ራስ ዐሊ ለሁሉም አማቾቻቸው መሲና ጊደር ሲልኩ ለካሳ ግን ጭን ሥጋ ላኩላቸው ይባላል። ካሳ ከግምት ውስጥ አላስገቡትም ነበር። ምንትዋብ (የራስ ዐሊ ልጅ) ግን በጉዳዩ በጣም ተበሳጭታ ኖሮ «ይኸውልህ ካሳ! አንተ የድኃ ልጅ በመሆንም ጭን ተላከልህ፤ ለነርሱ ግን መሲና!» አለቻቸው።</p> 

<p>ካሳ አሰቡትና ተናደዱ «ታዲያ ምን ይሻላል?» ሲሉም ጠየቋት። «ታጠቅ» አለቻቸውና ከኪያም ቂም መቋጠራቸው ይነገራል።</p>

<p>ቆይተውም ካሳ ባለቤታቸው ምንትዋብን (የራስ ዐሊ ልጅን) ይዘው በራስ ዐሊ ላይ ሸፈቱ። የተፈራው መጣ ፈረሳቸውን «ታጠቅ» ብለው ተነሱ። ምንትዋብም «አይዞህ! በርታ» ብላ ከጎናቸው ቆመች። በራስ ዐሊና በካሳ መካከል ጊዜ ውጊያ ተካሄደ። አብዛኛው ጊዜ ድል ለካስ ሆነ። ካሳ እየተጠናከሩና እያየሉ ሲመቱ ራስ ዐሊ ቅራኔያቸው በሽምግልና እንዲፈታ ፈለጉ። እንዲሸምግሏቸው ሓጂ ዐሊ ያላቸውን ታላቅ ክብር ያውቁ ስለነበርና ለዘመቱትም ዱዓእ እንደደረጉላቸው በመስማታቸው ነው ይባላል።</p>

<p>ሓጂ ዐሊ ጎንደር እርቅ ለማውረድ ሽምግልናውን ተቀብለው ወደ ካሳ ሊሄዱ ተነሱ። ራስ ዐሊ ግን ሽር (ተንኮል) አስበው በምስጢር ዳበቱ። ሓጂ ዐሊ ጎንደርን ተከትሎ በምስጢር የሚሄድና ከሳቸው ጋር ሆኖ ካሳ በተዘናጉበት ወቅት የሚገድላቸው ሰው አዘጋጁ። ሓጂ ዐሊ ጎንደር ካሳ ዘንድ እንደደረሱ በምስጢር የተዘጋጁት ገዳዮች በካሳ ወታደሮች ተያዙ። ካሳ ተቆጡ እርቁንም ለሓጂ ዐሊ ከብር ተቀብለውት ነበርና ከተንኮሉ መጋለጥ በኋላ ከሓጂም ጋር ተቃቀሩ። «ድሮ አባቴ ሆነ ዛሬ ሊያስገድሉኝ» አሉ ካሳ። ሓጂ ጉዳዩን እንደማያውቁ ቢናገሩም ካሳ አልዋጥ አላቸው። የሼኸ መሐመድ አሚን ግምት ደረሰ። «ዱዓእ ያድርጉለት» ሲሉ «ላንተኮ አይበጅህም!» ነበርና። ካሳ በትግሉ ገፉበት። የተፃፈው ላይቀር ራስ ዐሊ በአማቻቸው ድል ሆኑና ካሳ ንግሥናውን ተቆጣጠሩ።</p>

<p>ሓጂ ዐሊ ጎንደርንም በቁጥጥራቸው ሥር ለማድረግ ወደ አዲስ ዓለም ሄዱ። ሓጂ ዐሊ ጎንደር ግን አርፈው ተቀብረው ነበር። በተቀበሩበት በማግስቱ ካሳ ሓጂ ሊይዙ በመጡበት «ሞተዋል» ቢባልም አላምን አሉ። «እውን እንደሆነ ለማረጋገጥ ቆፍራችሁ አውጡልኝ!» ብለውም እንደነበር ይወሳል።</p>

<p>ካሳ ቴዎድሮስ ሁለተኛ ተብለው ነገሡ። ሕዝብ እንዲሰለጥን ሞከሩ። ሲሶ መሬት የያዘችው ቤተ ክርስቲያን ድኃ አርሶ ይብላበት ብለው መሬቷን ነጠቋት ቄሶች ሠርተው እንዲበሉ አዘዙና የገቢ ምንጫቸውን ዘጉባቸው። ሆኖም ግን ቤተ ክርስቲያን በጽኑ አሳድሙባቸው ሕዝቡ ሃሳባችውን ሳይቀበል ቀረ። የኃይል እርምጃ መውሰድ ጀመሩ። በዚህ ላይ ቁጣቸውን አብራጅና አማካሪያቸው ባለቤታቸው ምንትዋብ ሞቱባቸው።</p>

<p>ቴዎድሮስ ሥልጣኔ አልገባው ያለውንና ለእርምጃ እንቅፋት ያሏቸውን በተለይ የቤተ ክርስቲያን ሰዎችን ፈጁ። ጠላቶቻቸውም ጠላት ከውጭ አስመጡና ቴዎድሮስ ማብቂያቸው ሆነ ይላል የሓጂ ዐሊ ጎንደርና የቴዎድሮስ ትውፊት።</p>


<p class="align-center"><a href="/Gazettas/Hayat/info/Hayat.sera.html">ከሐያት ኅዳር 11 ቀን 1990</a></p>


</body>
</html>	
