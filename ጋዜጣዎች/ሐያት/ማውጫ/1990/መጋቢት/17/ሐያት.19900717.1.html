<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሐረሪዎች ላይ ያነጣጠረ የሚሽነሪዎች ዘመቻ በኢንተርኔት ውስጥ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በሐረሪዎች ላይ ያነጣጠረ የሚሽነሪዎች ዘመቻ በኢንተርኔት ውስጥ ተገኘ</h1>
<h2 class="align-center"><span class="underline"> ከሐረሪዎች አንድም ክርስቲያን አለመገኘቱ ያሳስባል ይላል</span></h2>
 
<p>ከኢንተርኔት የተገኘው መረጃ ሶስት ገጽ የወጣው ሲሆን «ለኢትዮጵያውያን ሐረሪዎች መፀለያ ፋይል» የሚል ርዕስ ይዟል። በመጀመሪያ ገለፃው ስለ ሐረሪዎች አጠቃላይ ግንዛቤ በመስጠት «አኗኗራቸው ምን ይመስላል?» በሚለው ክፍልም ከኦሮሞ፣ ከሶማሌ፣ ከአርጐባና ከአማራው ጋር በጉርብትና እንደሚኖሩ ገልጾ ቋንቋቸውም አደርኛ (የከተማው ቋንቋ) እነርሱም የከተማው (የሐረር) ሰዎች በማለት እንደሚታወቁ ያስረዳል። የቤቶቻችው አሰራርና የአመጋገባቸውን ሁኔታ ሳይቀር ያጠና መረጃ ስለሴቶቻቸውም ያለም አለ።</p>

<p>«እምነታቸው ምንድነው?» በተሰኘው ደግሞ መቶ በመቶ ሙስሊም መሆናቸውን ይመሰክራል። ጃሚኣ መስጂድ ትልቁ መስጂድ መሆኑ አስቀምጦ በየቅርብ ርቀቱ አያሌ መስጂዶች የሚገኙና ሙስሊሙም ከመስጂዶች የማይርቅ መሆኑን ያብራራል። በሐረሪዎች አካባቢ በረመዳን የማይጾም እንደሌለ የሚናገረው መረጃ በጣም ጥቂቶች አልኮል ይጐነጫሉ ይላል።</p>

<p>«ሐረሪዎች ምን ያስፈልጋቸዋል?» በማለትም ያስቀመጠው በሐረሪዎች ላይ ያተኮሩ አምስት የሚሽን ማዕከሎች ሥራቸውን በመስራት ላይ ናቸው።</p>

<p>ሐረሪዎቹ ወንጌሎችን በቋንቋቸው (በአደሪኛ) መተርጐም ያስፈልጋቸዋል። እንዲሁም ጠንካራ ሰባኪያን ያሻቸዋል»ሲል ያትታል። የመጸለያ ነጥቦች ደግሞ በሐረሪዎች ላይ አተኩሮ በመንቀሳቀስ ላይ ያሉ የሚሽን ማዕከሎች ስራቸው የተሳካ እንዲሆን፣ ወንጌሎች ወደ አደሪኛ እንዲተረጐሙ፣ በፈጣሪ እራሱን በሕልምና በራዕይ እንዲገልጽላቸው፣ የመንፈስ ሐይል ሀደሪዎችን እንዲሞላ፣ ተጨማሪ ሚሽነሪዎች እንዲፈጠሩላቸውና በ2000 ዓ.ክ ጠንካራ ቤተ ክርስቲያን በሐረሪዎች እንዲገነባ... ወዘተ ተብሎ ተቀምጧል።</p>

<p>በእስታስቲኩ መረጃ መሰረት አንድም ሐረሪ ክርስቲያን ያልተገኘ ሲሆን ክርስቲያናዊ ፊልሞችና መጽሐፍት በአደርኛ ምንም እንደሌሉ ገልጿል።</p>

<p>ሙስሊም ባለ እውቀቶችና ባለሀብቶች ለዲናቸው ከመስራት እጅጉን መዘናጋታቸውን በመረዳት ከእለት ወደ እለት ሙስሊሞችን በተለያዩ ዘዴዎች በማጥመድ ወደ ኩፍር ለመመለስ ከዚህም ከዛም ጥረቱ ተጧጡፏል።</p>

<p>በቅርቡ ደግሞ በእጃችን የገባው መጽሐፍ በግልጽ ቁርአንና ነቢያችንን በመስደብ የተሞላ ሆኖ አግኝተነዋል። ይህም መጽሐፍ በድብቅ ለሙስሊሞች የሚሰራጭና በፖስታቸውም ይላክላቸዋል። ይህን በሰላምና በመከባበር የኖረውን የኢትዮጵያ ሙስሊምና ክርስቲያን በአንድ አጋጣሚ ለማጋጨት ሆን ተብሎ የሚሰራ መሆኑን ከግምት በማስገባት ጉዳዩ በሕግ እንዲያዝ ለኢትዮጵያ እስልምና ጉዳዮች ጠቅላይ ም/ቤት መጻፉን የሰጠን ሲሆን በቅርቡ ለተቋቋመው ለኢትዮጵያ ኡለማዎች ም/ቤት እና ለክልል 14 እስልምና ጉዳዮች ም/ቤት ጉዳዩን በደብዳቤ አሳውቀናል።</p>

<p>ከጊዜ ወደ ጊዜ ከሀገራችን ህግ ውጭ ኢስላምን የሚያንቆሽሹና ህግ ውጭ ኢስላምን የሚዘልፉ ሰባኪያንና መጽሐፎቻቸው እየተበራከቱ በመሄዳቸው ሐገራችን በሃይማኖት ልዩነት ለማጋጨትና ለማበጣበጥ በግልጽም ይሁንን በስውር የሚካሄደውን ሴራ በሕግ መፍትሄ እንዲያገኝ የኢትዮጵያ እስልምና ጉዳዮች ጠቅላይ ም/ቤት አንድ ጉዳዩን የሚከታተልና ለሕግ የሚያቀርብ የሕግ ኮሚቴ እንዲያቋቁም ጠይቀናል። እኛም ብቻ ሳይሆን መጅሊሱ ይህን እንዲሰራ ሙስሊሙ ሁሉ በአፋጣኝ መጠየቅ ይጠበቅበታል።</p>

<p>በዚህ አጋጣሚ ልናሳስብ የምንወደው ቢኖር ሙስሊሞች ለስዲናችን ብዙ አውቀን እንዲህ እየተሰነዘረብን ያለውን ጥቃት በአግባቡ ለመከላከል ቀርቶ ሕግን ተጠቅመን መብታችንን ማስከበር አለመቻል ያህል ብቃት ባጣንበት ዘመን ኢስላማዊ ጋዜጦችን እንኳ በአግባቡ ማንበብ መከታተል ችላ ባዮች ሆነናል።</p>

<p>በአንባቢያን እጦት ምክንያት እንደቢላል መጽሔት የመሳሰሉ ሲቆሙ ዛሬም ያሉ ጋዜጦች በተመሳሳይ ችግር ውስጥ መሆናቸው ግልጽ ነው። ቁርአንና ሐዲሶችን ማንበብ ለማይችለው ብዙሃኑ በነዚህ ጋዜጦች የዲኑን ትምህርትና ወቅታዊ ዜናዎችን ማቅረቡ በምን ሊተካ ይችላል?</p>

<p>ሙስሊሞች ለዲናችሁ ስትሉ አንብቡ! በየወቅቱ በኢስላምና በሙስሊሞች ላይ የሚሰነዘረውን ደባና ሴራ ተከታትለን መፍትሄ ለመጠቆም ለምናደርገው የግላችን ጥረት እገዛ ስትሉ ጋዜጦችን ተከታተሉ። በእውነቱ ሥራው አማራጭ የሌለው የዲን ተግባር ባይሆን ኖሮ ለአንድ ወር እንኳ ሊሰማሩበት በማይቻል የግል ጥረት ላይ ነው ያለነው።</p>

<p>ስለሆነም ሙስሊሞች አላህ (ሱ.ወ) እንዳለው በማንበብ የዲን እውቀታችንን ወቅታዊ ግንዛቤአችን ማስፋፋትና በኢስላምና በሙስሊሞች ላይ የሚደረገውንም ሴራ ለማምከን ኃላፊነታችንን የምንወጣ ሙስሊሞች እንድንሆን ወቅታዊ ጥሪያችንን እናቀርባለን።</p>

<p class="align-center"><a href="/Gazettas/Hayat/info/Hayat.sera.html">ከሐያት መጋቢት 17 ቀን 1990</a></p>


</body>
</html>	
