<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጫት መቃምና ማዘዋወር የሚከለክል ሕግ እየተዘጋጀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ጫት መቃምና ማዘዋወር የሚከለክል ሕግ እየተዘጋጀ ነው</h1>

 
<p>ሀገር ገንቢና ተከላካይ የሆነው ትውልድ ከተለያዩ ሱስ አስያዥ ነገርቾ በመለከፍ ለሁሉ አቀፍ ችግሮች በመዳረግ ላይ መሆኑ ያሳሰበው የትግራይ ክልል መንግስት በክልሉ ጫት መቃምና ማዘዋወር የሚለክል ሕግ በማርቀቅ ላይ እንዳለ ተገለጠ።</p>

<p>በትግራይ ክልል ከዚህ በፊት ጫት ቃሚና አዘዋዋሪ አልነበረም ለማለት ያስችል የነበረ ቢሆንም አሁን ግን በአሳሳቢ ፍጥነት በመዛመትና በግልፅ እየታየ መምጣቱ ተጠቁሟል።</p>

<p>ጫት በተፈጥሮው ከአደንዛዥ እጾች የሚመደብ በመሆኑ ለአያሌ ማህበራዊ፣ ኢኮኖሚያዊ፣ ችግሮች ከመዳረጉም በላይ ከፍተኛ የሆነ የጤና ችግር የሚያስከስት መሆኑ ይታመናል።</p>

<p>ጫት በአሁኑ ወቅት በተለያዩ የዓለም ሙስሊም ሀገሮች ጨምሮ በአደገኛ እፅነቱ ተመዝግቦ ዜጎች በጫት እንዳይለከፉ ከፍተኛ እገዳና ጥንቃቄ የሚደረግበት ሆኖ ሳለ በሀገራችን ከምን ጊዜውም በላይ በፍጥነት እየተስፋፋ መሆኑ ታውቋል። ለዚህም መስፋፋት አንዱ ምንክንያት መንግስት ከቀረጡ የሚያገኘው ገቢ እያደገ መምጣት መሆኑ ከአንዳንድ ቡድኖች ይደመጣል። መንግስት ከቀረጥ ለሚያገኘው ገቢ ብሎ ዜጎች በአደገኛ እጽ ሲለከፉ ማየት ደግሞ እጅግ ስህተት መሆኑን የሚያስረዱት ቡድኖች መንግስት ደረጃ በደረጃ ለዚህ አሳሳቢ ችግር መፍትሔ ካላመጣ ትውልድ ሀገሩን ማልማትና መከላከል እማይችልበት ደረጃ ሊደርስ እንደሚችል ያሳስባሉ።</p>

<p>አሁን የትግራይ መንግስት ከማንም በላይ የጉዳዩ አሳሳቢነት ቀድሞ በመረዳትና ቆራጥ አቋም በመውሰድ በክልሉ ጫት መቃምና መግዛትን የሚለክል ሕግ በማዘጋጀት ላይ መሆኑ ከፍተኛ ምስጋና አሰጥቶታል። ሕጉ ለም/ቤቱ ቀርቦ ከፀደቀና ተግባራዊ መሆን ከጀመረ በሀገራችን ብቸኛው ጫት የማይቃምበትና የማይዘዋወርበት ክልል እንደሚሆን ይጠበቃል።</p>

<p>በመሆኑም ሌሎች ክልሎችም ከዚህ በመማር ዜጐቻቸውን ከአደገኛ እጾች ለመከላከል የበኩላቸው ህግና ደንብ ሊያዘጋጁ እንደሚገባ መግፋትና መገፋፋት ተገቢ ይመስላል። ተፈጥሮአዊና ሰው ሰራሽ ችግሮች እየተበራከቱና እየተስፋፉ እየሄዱ ባሉበት ወቅት አምራቹ ዜጋ (ወጣት) በጫትና በሌሎች እጾችና አልኮሎች መጠመድ በተለይ ለሀገራችንና ለመሰሎችዋ ከባድ ፈተና ለመውጣት ደግሞ የትግራይ ክልል መንግስት ከወሰደው ወቅታዊ እርምጃ የተሻለ ምንም አማራጭ አይገኝም።</p>

<p>ከትግራይ ሌላ ጫት ድሮ ያልተስፋፋባቸው አሁን እየተዛመተባቸው ያሉ ጐንደር፣ ጐጃም፣ ቤንሻንጉል፣ ወለጋ፣ አፋርና ሌሎች ክልሎች ከትግራይ መንግስት በመማር አፋጣኝ እርምጃ መውሰድ እንደሚገባቸው ይጠበቃል፣ ድሮም የተስፋፋባቸው ድሬዳዋ፣ ሀረር፣ ሱማሌ፣ አ.አ እና ደቡብ ሕዝቦች ደረጃ በደረጃ ዜጐቻቸው ከዚህ ነፃ የሚሆኑበት መንገድ መሻት እንዳለባቸው ይታመናል።</p>


<p class="align-center"><a href="/Gazettas/Hayat/info/Hayat.sera.html">ከሐያት መጋቢት 17 ቀን 1990</a></p>


</body>
</html>	





