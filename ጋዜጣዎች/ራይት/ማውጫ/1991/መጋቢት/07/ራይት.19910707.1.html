<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ስህተታችንን አሻሽለን ለቀጣዩ ውጊያ በበቂ ተዘጋጅተናል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ስህተታችንን አሻሽለን ለቀጣዩ ውጊያ በበቂ ተዘጋጅተናል»</h1>

<p class="align-right">ኢሳያስ አፈወርቂ</p>


<p>የኤርትራው ፕሬዝዳንት ኢሣያስ አፈወርቂ መጋቢት 4 ቀን አስመራ በሰጡት መግለጫ በባድሜ ጦርነት ሠራዊታቸው ባካሄደው ውጊያ ስህተቶች እንደነበሩ ገልፀው። በዚህም ምክንያት የግድ ማፈግፈግ ግድ እንደሆነባቸው አመልክተዋል።</p>

<p>ፕሬዝዳንቱ በጦርነት ሂደት ላይ የተፈፀሙት ስህተቶች ወዲያው ማረም ሲቻል ሊሆን ባለመቻሉ ጦራቸው ማፈግፈጉ ልክ እንደነበር አረጋግጠዋል። ፕሬዝዳንቱ ይህንን የሠራዊታቸውን ሁኔታ ሲያብራሩ ተፈጥሮ የነበረውን ስህተት መታረሙና ሠራዊታቸው ወኔና ዝግጅት ስላለው ለቀጣይ ውጊያ ዝግጁ መሆኑን አመልክተዋል። ኤርትራ የሌላውን ሉዓላዊነት የማትደፍር ስትሆን ሉዓላዊነቷ ግን ሲደፈር መከላከል የማድረግ ብቃቱ እንዳላት ፎክረዋል። ፕሬዝዳንቱ በዚሁ መግለጫቸው ኢትዮጵያ በባድሜ ውጊያ አሸንኩ ብላ ታስብ ይሆናል። ካሉ በኋላ ጦርነት እንደ ቡጢ ጨዋታ በአንድ ጊዜ አሸናፊው የሚለይ አለመሆኑን ጠቅሰው በሌሎች ተከታታይ ዙሮች የሚገለጥ መሆኑንም ጠቅሰውታል። ሆኖም ፕሬዝዳንቱ የኢትዮ ኤርትራ ችግር የሚፈታው በውይይት ብቻ መሆኑን በርግጠኝነት ተናግረዋል።</p>

<p>ከዘመቻ ፀሀይ ግባት በኋላ ለመጀመሪያ ግዜ ሽንፈታቸውን በአደባባይ ያመኑ ሲሆን ለኢትዮጵያውያን ባስተላለፉት መልዕክትም «ጦርነቱ ቀጣይነት የለውም ብላችሁ የምታምኑ ከሆነ ላገኛችሁ ድል እንኳን ደስ ያላችሁ» ሲሉ ለመሳለቅ ሞክረዋል። ኢትዮጵያ በጥቂት ቀናት ውስጥ ጦርነት እንጀምራለን ስትል ለአሜሪካ ባለሥልጣናት አስታውቃለች ሲሉ ለሀገራቸው ቴሌቪዥን ቃለምልልስ የሰጡት ኢሳያስ አፈወርቂ ከዚህ በኋላ ጦርነቱ በእኛ ምርጫ የሚከናወን አይደለም «ጦርነቱ መቼ ይጀመራል ምን ያመጣል የሚለውን መተንበይ ስለማይቻል በመጠባበቅ ላይ ነን» ብለዋል።</p>

<p>እንደ ፖለቲካ ተንታኞች ገለፃ ፕሬዝዳንቱ ስህተት ነበረብን አስተካክለናል ሲሉ የተናገሩት በባድመ ግንባር ለገጠማቸው ሽንፈት ምክንያት ያደረጓቸውን የ345ኛ ብርጌድ አዛዥ የነበሩት ጄኔራል መሐመድ ጠዊልን በመከላከያ ሚኒስትርነት መሾማቸውንና ሌሎች ከፍተኛ ሹማምንትን በማባረር ሰራዊታቸው ከባድመ በስተሰሜን ርቆ እንዲከማች ያካሄዱትን እንቅስቃሴ ስህተትን በማረም ለመንቀሳቀስ መሞከራቸውን የገለፁበት ሂደት ሆኗል።</p>


<p class="align-center"><a href="/Gazettas/Right/info/Right.sera.html">ከራይት መጋቢት 7 ቀን 1991</a></p>

</body>
</html>	
