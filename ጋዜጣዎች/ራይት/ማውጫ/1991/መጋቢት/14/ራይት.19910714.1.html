<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዘመቻ ፀሐይ ግባት 11 ሺህ የደጀን ኃይል ተካፍሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዘመቻ ፀሐይ ግባት 11 ሺህ የደጀን ኃይል ተካፍሏል</h1>


<p>የወራሪው የሻዕቢያ መንግሥት ቀዳሚ ዒላማ የነበረው ምዕራባዊ ትግራይ ሕዝብ በዘመቻ ፀሐይ ግባት ንቁና ሁለገብ ተሳትፎ ማድረጉን የዞኑ ሞቢላይዜሽን ዘርፍ ኃላፊ አቶ ንጉሴ ለገሠ ለመንግሥት ጋዜጠኞች በሰጡት መግለጫ ገልፀዋል።</p>

<p>ሻዕቢያ በምዕራብ ትግራይ ዞን ሥር የምትገኘውን ባድመናና አካባቢውን በመውረርና እግሩ ባልደረሰባቸው የዞኑ ከተሞችና አካባቢዎች በከባድ መሣሪያና በተዋጊ አውሮፕላኖች በሚያደርሰው ድብደባ ከዞኑ ነዋሪዎች ከ50 ሺህ በላይ የሚሆኑት መፈናቀላቸውን ኃላፊው አስታውሰው ጀግናው የመከላከያ ሠራዊታችን ለዘመቻ ፀሐይ ግባት ፍልሚያ ሲዘጋጅ የዞኑ ሕዝብ የቅርብ ሁለገብ ድጋፍ በማድረግ ቅድመ ዝግጅት አድርጐ ይጠባበቅ እንደነበርና ውጊያው ሲጀመርም በየአደረጃጀቱ ተገቢውን ተሳትፎ ያደረገ መሆኑን ገልፀዋል።</p>

<p>እንደ አቶ ንጉሴ ገለፃ ጀግናው ሠራዊታችን ውጊያው ላይ ብቻ እንዲያተኩር በዞኑ ሕዝብ የኋላ ተግባራትን ማለት ቁስለኛ ማግለል ስንቅና ትጥቅ ምሽግ ድረስ ማቅረብ የመሳሰሉትን የሚፈለገው በላይ አከናውኗል።</p>

<p>የአሰገደ ፀምበላ፣ የመደባዊ ዛናና የልዕላይ አድያቦ ወረዳ ድጋፍ ሰጪ ወጣቶች የተሰኘው ሠራዊታችን አባላት ትጥቅ በማንሣት እስከ መዋጋት ድረስ ደርሰዋል። ለዚሁ የድጋፍ ሰጪነት ተግባር ከዞኑ 11 ሺህ የሚሆኑ ወጣቶች ተሰለፍው እስከ ሕይወት መስዋዕትነት ድረስ ከፍለዋል።</p>

<p>አንድ ሺህ የሚሆኑ ሴቶች ትኩስ ምግብ ለጀግናው ሠራዊታችን በማቅረብ በውጊያው ውስጥ የበኩላቸውን ተሳትፎ ማድረጋቸውንና ከውጊያው በኋላ የቆሰሉ የሠራዊታችን አባላት ልብስ በማጠብ አለኝታነታቸውን አረጋግጠዋል። አርሶ አደሮችም 600 አህዮችና 145 ግመሎችን በመጠቀም ስንቅና ትጥቅ ወደ ምሽግ በማቅረብ ማሳተፋቻውን የዞኑ ዋና ኃላፊ ጨምረው አስታውቀዋል።</p>

<p>ከዘመቻ ፀሐይ ግባት ድል ማግስት ጀምሮ ከሁመራ ተፈናቃዮች በስተቀር ከዞኑ ሌሎች አካባቢዎች ማለትም ከባድመ ከሽራሮ ወዘተ ተፈናቅለው የነበሩት በመመለስ ላይ መሆናቸውንየገለፁት ኃላፊው በወራሪው ኃይል ድብደባ ከጥቅም ውጭ ሆነው በነበሩ የሽራሮ ከተማ የኤሌትሪክ ኃይል የውሃና የህክምና አገልግሎት መስጫ ተቋማትን የማስተካከል ተግባር እየተከናወነ መሆኑንና እነዚህን መሰል ተግባራትን የሚመራ እራሱን የቻለ ኮሚቴ ተዋቅሮ እንቅስቃሴ መጀመሩን አስታውቀዋል በማያያዝም የባድመ የገመሀሎ የአዲ ፀፀር የማፍራ እናየደምበ ገዳሙ ት/ቤት የውስጥ እቃቸው በመዘረፋቸው በአሁኑ ወቅት መልሶ ለማቋቋም ከፍተኛ በጀት ስለሚጠይቁ ተማሪዎች በዛፍ ጥላ ስር እንዲማሩ መደረጋቸውን ጠቁመዋል።</p>

<p>የዞኑ ሕዝብ የሀገራችን ሉዓላዊነት በተሟላ መልኩ እስኪከበር ድረስ ሁለገብ ተሳትፎውን ከማረጋገጥ በተጓዳኝ የሻዕቢያ ሠራዊት ጥሏቸው የሄደውን ንብረቶች በማሰባሰብ ፈንጂዎች እንዲለቀሙ በማድረግ የፈራረሱ አስተዳደሮችን አጠናክሮ በማዋቀር የሻዕቢያ ሰርጐ ገቦች በየትኛውም የዞኑ አካባቢ ፈንጂ አጥምደው አደጋ እንዳያደርሱ መጠበቅ ከሁሉም በላይ ደግሞ ተረጋግቶ የልማት ተግባራትን በማከናወን በቀጣይነት እቅዶችን እንደሚያሣኩ አቶ ንጉሴ ገልፀዋል።</p>


<p class="align-center"><a href="/Gazettas/Right/info/Right.sera.html">ከራይት መጋቢት 14 ቀን 1991</a></p>

</body>
</html>	
