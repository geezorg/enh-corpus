<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሕገ ወጥ መንገድ ኤርትራዊቷን ከኢትዮጵያ ያስወጣው ጀርመናዊ በቁጥጥር ስር ዋለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሕገ ወጥ መንገድ ኤርትራዊቷን ከኢትዮጵያ ያስወጣው ጀርመናዊ በቁጥጥር ስር ዋለ</h2>


<p>አንድ ጀርመናዊ 30 ሺህ ብር ተቀብሎ ኤርትራዊቷን ንግስት በኢትዮጵያዊቷ እፀገነት ኃ/ማርያም ፓስፖርት ጣሊያን እንድትጓዝ በማድረጉ በቁጥጥር ሥር ዋለ።</p>

<p>ጀርመናዊው ሐንስ ዶተር በኤንባሲዎች በኩል ቪዛ መስራት እንደሚችል ገልፆ ከኢትዮጵያዊቷ እፀገነት ኃ/ማርያም ፓስፖርቷንና 10 ሺህ ብር ይቀበላታል። ከዚህ በኋላ ተሰውሮባት የትም ልታገኘው አልቻለችም ነበር።</p>

<p>ኢትዮጵያዊቷ እፀገነት ፓስፖርቷንና የሰጠችውን ገንዘብ ይዞ የጠፋባትን ጀርመናዊ ጉዳይ ስታጠያይቅ ፓስፖርቷን ጣሊያን ሮም ውስጥ ንግስቲ የተባለች ኤርትራዊ ከአዲስ አበባ በ30 ሺህ ብር ከጀርመናዊ ሐንስ ዶተር ገዝታ በሰው ፎቶግራፍ በመጠቀሟ መያዟን ትሰማለች። እፀገነት በራሷ ፎቶግራፍ ስም ኤርትራዊቷ በኢምግሬሽን ቢሮ በኩል እንዴት ልታልፍ እንደቻለች ለፖሊስ ተናግራ ታስጠይቃለች። ፖሊስም በእፀገነት ፎቶግራፍና ስም ኤርትራዊቷ እንዴት ሕጋዊ ሆና አለፈች ተብለው ኃላፊውን ጠይቀው «ሥራ እንደሚበዛና ፓስፖርቱ ላይ ያለውን ፎቶግራፍ ለማስተያየት ጊዜ እንደሌላቸው» መለሱ። ሆኖም በዚህ የቁጥጥር ሥራ ላይ ተሰማርተው የነበሩት ግለሰብ ከስራቸው ተባረሩ።</p>

<p>ፖሊስ ክትትሉን ቀጥሎ ለፍርድ ቤት በቀረበ አቤቱታ ጀርመናዊውና ጉዳዩ ይመለከታቸዋል የተባሉ ሌሎች ግለሰቦች እንዲቀርቡ ፍ/ቤቱ አዘዘ። ጀርመናዊው ሐንስ ዶተር ከሀገር እንደወጣ ቢነገርም ይህ ጉዳይ ለዓለም አቀፍ ፖሊስ ሊተላለፍ ሲል ግለሰቡ ከሔደበት ተመልሶ እዚሁ አዲስ አበባ ተያዘ። ፖሊስ ስለሰራው ወንጀል ሲጠይቀው «የእፀገነትን ፓስፖርት በተቀበለበት መንገድ ቪዛ አስመትቶ እንደመለሰላት» ሽምጥጥ አድርጐ ካደ። የእፀገነት ምስክሮች ቀርበው 10 ሺህ ብርና ፓስፖሩትን ይዞ እንደጠፋ መሰከሩበት።</p>

<p>መልኳም ሆነ ስሟ በማይመሳሰል ሰው ፓስፖርት የቦሌን ቁጥጥር ማለፍ የቻለችው ኤርትራዊት ሮም ላይ የኢጣሊያን ፖሊስ ይዞ ፓስፓርቷን ተቀብሎ በቁጥጥ ሥር ሲያውላት ግብግብ ፈጥራ ኤርርትራዊነቷን ስትገልፅ የኤርትራ ኤምባሲ ጣልቃ በመግባት ወደ ኤርትራ እንደተላከችም ለማወቅ ተችሏል።</p>

<p>የጀርመን ኤምባሲ ደግሞ ይህ ጉዳይ ከተፈፀመ በኋላ ጉዳዩን እንደሰማ ገልፆ ከዚያ በኋላ ከሌሎች ኤምባሲዎች ጋር እንደተነጋገረበት ገልጿል። ሁሉም የአውሮፓ ኤምባሲዎች አጭበርባሪዎችን ለመከላከል ጥንቃቄ እንደሚወስዱም ኤምባሲው አስረድቷል።</p>


<p class="align-center"><a href="/Gazettas/Right/info/Right.sera.html">ከራይት ነሐሴ 18 ቀን 1991</a></p>

</body>
</html>	
