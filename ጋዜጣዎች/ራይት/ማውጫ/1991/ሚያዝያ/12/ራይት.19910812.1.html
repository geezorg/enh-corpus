<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንግሊዞች ከአፄ ቴዎድሮስ የወሰዱት እቃ እንዲመልሱ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እንግሊዞች ከአፄ ቴዎድሮስ የወሰዱት እቃ እንዲመልሱ ተጠየቀ</h1>


<p>ኢትዮጵያ በወራሪ ኃይሎች የተዘረፈቻቸውን ታሪካዊ ቅርሶች ለማስመለስ የተቋቋመው ማኅበር ሚያዝያ 5 ቀን 1991 ዓ.ም በሸራተን ሆቴል የተመሰረተበትን ቀን ምክንያት በማድረግ በሰጠው መግለጫ እንግሊዝ ውስጥ በሙዚየሞች በግለሰቦች እና በድርጅቶች ቁጥጥር ሥር ያለው የአፄ ቴዎድሮስ የነበሩት ቅርሶች እንዲመለሱ ጠየቀ።</p>

<p>በዚሁ ቀን በፕሮፌሰር ሪቻርድ ፓንክረስት ጥናታዊ ጹሑፍ ምን ያህል የኢትዮጵያ ታሪካዊ ንብረቶች የተዘረፉ መሆናቸውን በመግለፅ በአኃዝ የቀረበውን በውጭ አገር ያሉትን ቅርሶች ለተሰብሳቢዎች አመልክተዋል።</p>

<p>በተለይ ከመቅደላ የተዘረፉት ቅርሶች ከ1860 ዓ.ም መጀመሪያዎቹ ጀምሮ በቴዎድሮስና በብሪታንያ መንግሥት መካከል ተከፍቶ የነበረው የፖለቲካ ውዝግብ ከጊዜ ወደጊዜ እየተካረረ በመምጣቱ በ1868 ዓ.ም በጄኔራል ናፒየር የተመራው የብሪታንያው ጦር በኢትዮጵያ ላይ እንደዘመተና በዚህ ጊዜ የአፄ ቴዎድሮስ መናገሻ አምባዋን መቅደላን ናፒየር ሲወራት እጄን ለጠላት አልሰጥም ያሉት ቴዎድሮስ በራሣቸው ሽጉጥ ሕይወታቸውን ሲያጠፉ ሚያዝያ 13 ቀን 1868 ዓ.ም መቅደላ በእንግሊዞች እጅ እንደወደቅች የእንግሊዝ ጦር ዝርፊያውም በማጧጧፍ በመድኃኒያለም ቤተክርስቲያን እንደተወረረች ቤተ መንግስቱ ተበርብሮ በጠቅላላው ቁሳቁስ፣ ታቦቶች፣ መጽሐፈ ቅዱሳት፣ ነዋየ ቅዱሳት፣ ከወርቅና ከብር የተሰሩ መስቀሎች እንዳሉ ሚያዝያ 17 ቀን 1868 ከመቅደላ መዘረፋቸውን ፕሮፌሰር ሪቻርድ ፓንክረስት በጥናታቸው ያገኙትን በሸራተን ሆቴል ለተሰበሰቡት እንግዶች አስረድተዋል።</p>

<p>በ15 ዝሆኖችና 200 በቅሎዎች ተዘርፈው የተጫኑት እነዚሁ ብርቅዬ ቅርሶች ለተለያዩ የውጪ ሀገሮች በጨረታ ተሸጠው ጦራቸውን አጠናክረውበት እንደነበር ጠቁመዋል።</p>

<p>ከአሁኑ ቀደምም ከመስከረም 26 እስከ ጥቅምት 2 ቀን 1990 ዓ.ም በተካሄደው የክልል ቅርስ ሙያተኞች አቅም ግንባታ ስልጠና ላይ እንደሻሾ አባተ ባቀረቡት ጥናታዊ ጹሑፍ በመቅደላው ጦርነት አፄ ቴዎድሮስ ከሞቱ በኋላ የእንግሊዝ ወታደሮች ስፍር ቁጥር የሌላቸውን የዘረፉትን ቅርሶች በዝርዝር አቅርበው የነበረ ሲሆን እንግሊዞች ዘርፈው ከሸጡት መካከል በፈረንሣይ በመንግሥት ተቋምና ግለሰብ እጅ 871 ለኢጣሊያ 290 በአሜሪካ 161 በጀርመን 511 በእስራኤል 394 በባቲካን 294 በአውስትራሊያ 46 በቤልጄም 79 በስዊዘርላንድ 50 በካናዳ 10 በድምሩ 2737 ልዩ ልዩ ቅርሶች ከኢትዮጵያ ውጭ እንደሚገኙ በጥናታቸው መጠቆሟቸው የሚታወስ ሲሆን ይህ ሁሉ በፕሮፌሰር ሪቻርድ ፓንክረስትና በአቶ እንደሻሽ አባተ ጥናት ተደርገው በውጭ እንዳሉ የተረጋገጡት ቅርሶች ወደ ሀገር የሚመለሱበት መንገድ እየተመቻቸ እንደሚገኝ በሸራተን ሆቴል በተደረገው ስብሰባ ተመልክቷል።</p>


<p class="align-center"><a href="/Gazettas/Right/info/Right.sera.html">ከራይት ሚያዝያ 12 ቀን 1991</a></p>

</body>
</html>	
