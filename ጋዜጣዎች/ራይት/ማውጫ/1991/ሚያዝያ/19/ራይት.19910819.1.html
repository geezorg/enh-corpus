<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ባለስልጣናቱ ለዓረቦች ድርጅታቸውን እየሸጡ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ባለስልጣናቱ ለዓረቦች ድርጅታቸውን እየሸጡ ነው»</h1>

<p class="align-right">አስፈር የኢራቅ ጋዜጣ</p>


<p>አምባገነኑ የሻዕቢያ መንግስት ራሱ በከፈተው ጦርነት በደረሰበት ከፍተኛ የሆነ ክስረት በውጪ ሀገር የነበሩትን የአክሲዮን ማኅበር በመሸጥ ላይ እንደሆነ አስፈር የተባለው የኢራቅ ጋዜጣ ገለጠ።</p>

<p>በዶክተር አማረ ተክሌ፣ በበረከት አብ፣ በተክሌ ተከስተ፣ በተስፋሁን ጐይቶምና በተመስገን ምህረት አብ የሚመራ የኤርትራ ከፍተኛ ቡድን በአረብ አገሮች እየተዘዋወረ የሻዕቢያ ፓርቲ ማዕከላዊ ሕዝባዊ ክንፍ የሆነው «ፍትሕና ዲሞክራሲ ሕዝባዊ ግንባር ኤርትራን» የተባለው ቡድን ከሕዝብ ደብቆ በልዩ ልዩ የአረብ ሀገር ኩባንያዎች ውስጥ ገዝቶት የነበረውን አክሲዮን በመሸጥ ላይ እንደሚገኙ ጋዜጣው አትቷል።</p>

<p>እነዚህ እየተሸጡ ያሉት ከፍተኛ ኩባንያዎቹም ሁለት በአረብ ኤምሬት ዱባይ ውስጥ የሚገኙትና አንዱ በሳዑዲ ዓረቢያ ጂዳ ከተማ ውስጥ እንዲሁም በኩዌት የሚገኘውን እንደሆነ ተገልጿል። ዱባይ ውስጥ ከሚገኙት አንደኛው «አርቲክ» የተባለው በጠቅላላ የኮንስትራክሽን ሥራ ላይ የተሰማራ ኩባንያ ሲሆን ሁለተኛው ደግሞ «አልመናር» የተባለው ወርቅ ግዢና ሻጭ ኩባንያ ነው። ሳዑዲ የሚገኘው «አልራሻድ» የተባለ በመኪና ባትሪና ጐማዎች እንዲሁም የቡቲክ ዕቃዎችን በማስመጣትና በማከፋፈል የንግዱ ሥራ ላይ የተሰማራ ከፍተኛ አክሲዮኖች እንደሆኑ አስፈር ጋዜጣ ገልጧል።</p>

<p>በኤርትራ ህዝብ ገንዘብ የውጪ አክሲዮኖችን በመግዛት ጦሩን ሲያደራጅ የነበረው የሻዕቢያ መንግስት በኢትዮጵያ ላይ ራሱ በከፈተው ጦርነት ምክንያት በደረሰበት ከፍተኛ የሆነ ክስረት እና የአገሩ ኢኮኖሚ ቁልቁል በተንደረደረበት በአሁኑ ወቅት ኪሣራውን ለማካካስና የጦረኝነት አቅም ለማሳደግ ታስቦ ከትላልቅ ኩባንያዎች ውስጥ ሶስቱን ሽጦ ድርሻውን በመውሰድ የወጣ ሲሆን ሳዑዲ ካሉት ሁለቱን እያስማማ እንደሚገኝ ተገልጧል።</p>

<p>እነ ዶክተር አማረ እና አባሪዎቹ አክሲዮናቸውን ለመሸጥ ከሁለት ወራት ላላነሰ ጊዜ በተለያዩ የአረብ ሀገራት እየተዘዋወሩ ሲያስማሙና ሲሸጡ እንደነበሩ አስፈር ጋዜጣ ገልጦ ዘገባውን አጠናቋል።</p>


<p class="align-center"><a href="/Gazettas/Right/info/Right.sera.html">ከራይት ሚያዝያ 19 ቀን 1991</a></p>

</body>
</html>	
