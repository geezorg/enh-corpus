<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከመኝታቸው ተነስተው ፊታቸውን ሣይታጠቡ ቁርስ ትተንላቸው መጣን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከመኝታቸው ተነስተው ፊታቸውን ሣይታጠቡ ቁርስ ትተንላቸው መጣን»</h2>

<p class="align-right">ዛላንበሣን የደበደቡት ፓይለት</p>


<p>ግንቦት ስድስትና ሰባት 1991 ዓ.ም በምፅዋና በዛላንበሣ ግንባር የተካሄደው ለየት ባለ ሁኔታ የአየር ኃይላችን ባደረገው ዘመቻ ጥቅት ትክክለኛ ዒላማን ያነጣጠረና ድልን የተጐናፀፈ ጥቃት እንደነበር የአየር ኃይል አባሎቻችን በትግርኛ ቋንቋ ታትሞ ለንባብ በሚበቃው የወይን ጋዜጣ ላይ አስታውቀዋል።</p>

<p>በተለይ የሚግ 23 አብራሪ የነበሩት ሌ/ኮሎኔል ገ/ስላሴ ገብሩ እንደተናገሩት በምፅዋና በዛላንበሣ በሁለቱም ግንባሮች የአምባገነኑ የሻዕቢያ ወታደሮች ባልጠረጠሩትና ባልገመቱት መንገድ ባደረግነው ጥቃት ድልን አግኝተናል ብለዋል።</p>

<p>እያንዳንዱ አብራሪ ወደ ዘመቻው ከመግባቱ በፊት ምን ዓይነት ግዳጅ እንደሚጠብቃቸው ጠንቅቀው ያውቃሉ በማለት የተናገሩት ሌ/ኮሎኔል ገ/ስላሴ ገብሩ በአየር ላይ እንደ አሞራ ሲከንፉ የነበሩት ቦን ጣይ ጀቶችም ግዳጃቸውን የተወጡት በሚገባው እና ባሰብነው ሁኔታ ነው በማለት ተናግረዋል።</p>

<p>በወቅቱ አምስት ተዋጊ ጀቶች መሰማራታቸውን ለወይን ጋዜጣ የጠቀሱት ሌ/ኮሎኔሉ ሁለቱ የኢሣያስ መንግሥት ባህር ላይ ጥቃት ሲያደርሱ የተቀሩት ደግሞ በምፅዋ ወደብና በነዳጅ ማጠራቀሚያ ዲፖዎች ላይ ድብደባቸውን ማካሄዳቸውን ገልፀዋል።</p>

<p>በተመሣሣይ መንገድ በዛላንበሳ ግንባር በተካሄደው ድብደባ እንደ ምፅዋ ድል መኖሩን እና በዛ ድብደባ በወታደሮች የቁሳቁስ ማደራጃ መጋዘን እና በስንቅና በትጥቅ ላይ ትልቅ ኪሣራ መድረሱን ተናግረዋል።</p>

<p>ሌላው የሚግ 23 አብራሪ በመሆን ዘመቻው ላይ የተሳተፉት የመቶ አለቃ ሻወል ለሜጋ እንዳሉት ጠላት ላይ ባደረግነው ጥቃት ሌላ ነገር ያደርሱብናል ብለን አልፈራንም ምክንያቱም ጥቃታችንን ያደረግነው ልዩ በሆነ የዘመቻ ስልትና ቅጽበታዊ በሆነ መንገድ ስለሆነ ሁሉም በሚገባ ተወጥተነዋል ብለዋል።</p>

<p>በዚህ ዘመቻ ለየት ያለ ኩራት ተሰምቶኛል ያሉት የመቶ አለቃ ሻወል «ጠላት ቁርሱን ሳይበላ ፊቱን ሳይታጠብ ቁርስ ትተንላቸው መጥተናል አላማችንንም ከግብ አድርሰናል» በማለት ተናግረዋል።</p>


<p class="align-center"><a href="/Gazettas/Right/info/Right.sera.html">ከራይት ግንቦት 17 ቀን 1991</a></p>

</body>
</html>	
