<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የየካቲቱ ምርጫ ወከባና መሰናክል የበዛበት መሆኑ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የየካቲቱ ምርጫ ወከባና መሰናክል የበዛበት መሆኑ ተገለጠ</h1>


<p>በየካቲት 1993 ዓ.ም በሚደረገው የወረዳና የቀበሌ መስተዳድሮች ምርጫ ጫና ወከባና የሥልጣን ጉልበት እየታየበት መሆኑ ሂደቱን ፀረ ዴሞክራሲያዊ እያደረገው ነው ሲሉ የተቃዋሚ ፓርቲዎች ቅሬታቸውን እያሰሙ መሆናቸውን ሰሞኑን ዝግጅት ክፍላችን ከአሰባሰበው ሪፖርት መረዳት ተችሏል።</p>

<p>በምርጫ አስፈፃሚነት የተመደቡ ግለሰቦች የድጋፍ ምርጫ ያሰባሰቡ ተመራጮችን አንቀበልም ከማለታቸውም ሌላ የድጋፍ ፊርማው ተጣርቶ የሚቀርብበትን ቅፅ 11 ለ የተባለውን ሰነድ በወቅቱ ለመስጠት ፈቃደኛ አለመሆናቸው በተለይ የግልና የተቃዋሚ ፓርቲ አባል የሆኑ ዕጩዎችን ክፉኛ እየተፈታተነ ያለችግር መሆኑን የተሰበሰበው ሪፖርት ያስረዳል።</p>

<p>የገዥው ፓርቲ አባላት የግልና የተቃዋሚ ፓርቲ ዕጩዎች ላይ ችግር እየፈጠሩ መሆናቸውን የሚገልጡት ተቃዋሚ ፓርቲዎች የወረዳና የቀበሌ መስተዳድር አባላት በዘንድሮው ምርጫ ተካፋይ በመሆናቸው የነበራቸውን ሥልጣን በመጠቀም ለተቃዋሚ ፓርቲ ዕጩዎች የድጋፍ ፊርማ ሰጥታችኋል በሚል በነዋሪዎች ላይ ዛቻና ማስፈራራት ሲፈጽሙ መታየታቸውን ገልጠዋል።</p>

<p>አያይዘውም በአንዳንድ ወረዳና ቀበሌ መስተዳድሮች ምርጫ ጣቢያ ባልተመራጭ ሚስት ደግሞ አስመራጭ ሆነው ተመድበዋል። ልጅ አስመራጭ አባት ደግሞ ተመራጭ ሆነው የሚታዩበት የምርጫ ጣቢያዎችም እንዳጋጠሟቸው ይናገራሉ። ምርጫው ነፃና ዴሞክራሲያዊ ይዘት አለው ለማለት አይቻልም። አንድ ቤተሰብ በወገንተኛነት የምርጫ ጣቢያውን ተቆጣጥሮታል። በዚህ ላይ የገዥው ፓርቲ አባላት በተቃዋሚ ፓርቲ ዕጩዎች ላይ የሚደረድሩት ደንቃራ ብዙ ነው። የቀበሌ መስተዳድር አመራር አባላትም ለገዥው ፓርቲ ተገን በመሆኑ በሌሎች ላይ እንቅፋት መሆናቸው ተስተውሏል የሚሉት ተቃዋሚ ፓርቲዎች በእነዚህና በሌሎችም ተጨማሪ መሰናክሎች የዘንድሮው የቀበሌና የወረዳ መስተዳድሮች ምርጫ ነፃና ዴሞክራሲያዊ ሂደቱ ተጨናግፏል ሲሉ ከወዲሁ እምነታቸውን አስረድተዋል።</p>

<p>የወረዳና የቀበሌ መስተዳድሮች ምርጫ የድጋፍ ማሰባሰቢያው ቀን እስከ ታህሣሥ 30 ቀን 1993 ዓ.ም እንዲሆን በምርጫ ቦርድ ጽ/ቤት መደንገጉን ያወሱት የዜና ምንጮች ባልተጠበቀ ሁኔታ ወደታህሣሥ 20 ቀን 1993 ዓ.ም እንዲያጥር መደረጉም በዕጩ ተወዳዳሪዎች ላይ ጥድፊያ መፍጠሩም አንድ ትልቅ ዕንቅፋት ነው ይላሉ። የገዥው ፓርቲ አባላት እንዳሻቸው የመንቀሳቀስ መብት አላቸው። ድጋፍ የማሰባሰብ ችግር እንዳይገጥማቸው የተደራጀ ድጋፍ ተደርጐላቸዋል። በዚህ ሳቢያ በአጭር ጊዜ ውስጥ ድጋፍ ሊያሰባስቡ ችለው ይሆናል።</p>

<p>ነገር ግን የተቃዋሚ ፓርቲና የግል ተወዳዳሪዎች እስከ ታህሣሥ 30 ቀን 1993 ዓ.ም በተያዘው የጊዜ ሰሌዳ ድጋፋቸውን ለማሰባሰብ አቅደው የድጋፍ ማሰባሰቢያ ቀን ድንገት እንዲያጥር መደረጉ የገዥው ፓርቲ ዕጩ ተወዳዳሪዎችን ለመጥቀም ሌሎችን ለመጉዳት በግልጽ የተነጣጠረ ጥቃት ነው ሲሉ ጊዜው ይራዘም ዘንድ ተቃውሞ ማቅረባቸውን ከሰጡት አስተያየት መረዳት ተችሏል።</p>


<p class="align-center"><a href="/Gazettas/Tweld/info/Tweld.sera.html">ከትውልድ ታህሣሥ 24 ቀን 1993</a></p>

</body>
</html>	
