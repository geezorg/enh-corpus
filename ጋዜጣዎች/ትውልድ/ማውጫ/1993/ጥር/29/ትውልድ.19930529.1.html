<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኬንያ ፖሊሶች መገደላቸውን የኢትዮጵያ ባለሥልጣን አመኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኬንያ ፖሊሶች መገደላቸውን የኢትዮጵያ ባለሥልጣን አመኑ</h1>


<p>በኢትዮጵያ ውጭ ጉዳይ ሚኒስቴር የአጎራባች አገሮችና የአባይ ተፋሰስ አገሮች ክፍል ኃላፊ ዶ/ር ዘውድነህ በየነ ስለጉዳዩ ተጠይቀው በሰጡት ምላሽ በተጠቀሰው አካባቢ ግጭት መኖሩን አምነዋል። የኢትዮጵያ ሚሊሺያዎች የኬንያን ድንበር ጥሰው ጉዳት ማድረሳቸውን እናውቃለን ብለዋል። ይህ ግን የመጀመሪያው እንዳልሆነ ገልጠው የሚያሳዝነው የኢትዮጵያም ሆነ የኬንያ ሰላማዊ ዜጐች ሕይወት መጥፋቱ ነው። ትልቁ ነገር ግን ይላሉ ዶ/ር ዘውድነህ የሁለቱን አገሮች የሰላም ግንኙነት ለማሻከር ሲባል ሆን ተብሎ የተወሰደ እርምጃ የለም ብለዋል። ሆኖም የፖለቲካ ፍላጎታቸውን ለማሟላት የሚንቀሳቀሱ ሽፍቶችን ለመቆጣጠር ሲባል እርምጃ መውሰድ አስፈላጊ ስለነበር በነዚህ አካላት ላይ በተወሰደው እርምጃ ሳቢያ የአካባቢው ሕዝብ መታመሱን አለመሸሸጋቸውን ለዜና አውታሩ ከሰጡት ቃል ለማወቅ ተችሏል።</p>

<p>ጉዳዩ የፖለቲካ ትርጉም ተችሮት በኬንያ መንግሥት በኩል ሰፊ የአየር ሽፋን ተሰጥቶት የሁለቱን አገሮች የኖረ ሰላማዊ ግንኙነት በሚያውክ መልኩ መራገቡ እንዳሳዘናቸው ያጣቀሰው የዜና ዘገባ በተመሳሳይ መልኩ በኢትዮጵያውያን ላይ ከፍተኛ ጉዳት ደርሷል። ይሁን እንጂ የሁለቱን አገሮች ሰላማዊ ግንኙነት ለመጠበቅ ሲባል መገናኛ ብዙሃኑን ወደሚያጣብብ ሁኔታ በሩጫ አልገባንም በማለት የኬንያን መንግሥት መግለጫ ችኩልነት የተሞላበት ነው ሲሉ በጐን መንቀፋቸውን ከተደረገው ቃለ ምልልስ መረዳት ተችሏል። ኢትዮጵያና ኬንያ ለረጅም ዓመታት ለአህጉሩ መልካም የጉርብትና ምሳሌ ሆነው ሲጠቀሱ እንደነበር የጠቀሰው የዜና ምንጭ ሰሞኑን የደረሰው ግጭት የሰው ሕይወት የጠፋበት መሆኑ ቢያሳዝንም ለአካባቢው ሰላም መቃወም ያን ያህል አስጊ ያለመሆኑን ባለሥልጣኑ ተናግረዋል። በኢትዮጵያ መንግሥት በኩል ችግሩን ለማስወገድ አስቸኳይ የመፍትሔ እቅድ ቀርቦ በሁለቱ አገራት ባለሥልጣናት በኩል ተቀባይነት ማግኘቱን በዘገባው ተመልክቷል።</p>

<p>በሌላ በኩል በተፈጠረው ግጭት የሲቪሎች ሕይወት መጥፋት ሊኖር እንደሚችል ያስረዳው ዘገባ የአካባቢውን ፀጥታ በማስከበር ላይ ያሉት ፖሊሶች ሕይወት እንዴት ሊጠፋ ቻለ? ለሚለው ጥያቄ የኢትዮጵያ መንግሥት ባለሥልጣን ሲናገሩ ተደጋግሞ እንደተገለፀውና በኬንያ መንግሥት እንደሚታወቀው በአካባቢው የተመደቡ የኬንያ ባለሥልጣናት የፖለቲካ ዓላማቸውን በኃይል ለማስፈፀምና ሰላማዊውን ሕዝብ ለሚያውኩ ወንበዴዎች ከለላ ሰጥተዋል። በተጬማሪም ኢትዮጵያ ውስጥ ውንብድና ፈጽመው ውደኬንያ የገቡትን ሽፍቶች ሽፋን ሲሰጡ ቆይተዋል። ይህ ግን መሆን ያልነበረበት ነው። ጥያቄው የእኛ ብቻ አይደለም ያሉት ዶ/ር ዘውድነህ የሁለቱም አገሮች ሰላማዊ ዜጐችና አካባቢያቸውን የሚያምሱ ወንበዴዎችን በጋራ መከላከል አለብን ሲል የኬንያ መንግሥት ሲጮህ መክረሙን ገልጸዋል። ባለፈው ሰሞንም የተፈጠረው ግጭት ይህ መሠረታዊ ችግር ያስከተለው ነው ካሉ በኋላ ትልቁ ነገር ኢትዮጵያ የማንም አገር ሉዓላዊነት ለመዳፈር ተዘጋጅታ አታውቅም። ወደፊትም ለረጅም ዘመናት ከኬንያ ጋር የነበረውን አርዓያነት የተሞላበትን መልካም ጉርብትና ለማደፍረስ እቅድ እንደሌላት ዶ/ር ዘውድነህን ከጠቀሰው ዘገባ ለመረዳት ተችሏል። አያይዘውም የሁለቱን አገሮች ሠላም ለማስጠበቅ ከከፍተኛ ባለሥልጣናት ጀምሮ የጠረፍ አስተዳዳሪዎች ድረስ ጉዳዩ ሲመክርበት መቆየቱን አውስተው የኬንያ ባለሥልጣናት ለወንበዴዎች ከለላ በመስጠታቸው ምክንያት እስካሁን እልባት አለማግኘቱን ጠቅሰው ወደፊትም ችግሩን ለማስወገድ ቀና ውይይት ተደርጎ የሁለቱ አገራት ባለሥልጣኖች መፍትሔ እንደሚያስገኙለት ተስፋ እንደሚያደርጉ የኢትዮጵያው ባለሥልጣን ማስረዳታቸውን ከዘገባው ለማወቅ ተችሏል።</p>

<p>የኢትዮጵያ መንግሥት ወንበዴዎች የሚላቸውን የኦሮሞ ነፃነት ግንባር (ኦነግ) አማጽያንን እንደሆነ ያተተው ይኼው ዘገባ ባለፈው ሰሞን በሞያሌ አካባቢ ስለተፈጠረው ግጭት የድርጅቱ የመረጃ ክፍል ኃላፊ አቶ ሌንጮ ባቲ ተጠይቀው በሰጡት ምላሽ ድርጅታችን በኬንያ ምድር አይንቀሳቀስም ብለዋል። ሲያብራሩም ውንጀላው የኢትዮጵያ መንግሥት ኦነግን ለማጥፋት የተጠቀመበት ስልት እንደሆነ ገልጠው እኛ በኬንያ ውስጥ ምንም ዓይነት ወታደራዊ ቤዝ የለንም። ወደፊትም አይኖረንም እየተንቀሳቀስን ያለነው በአገራችን በኦሮሚያ ምድር ነው በማለት ገልጠው ሆኖም በኬንያ ድምበር ላይም ሆነ በአብዛኛው በኬንያ ውስጥ ብዙ ኦሮሞዎችን እንዳሉ ጠቅሰው ያለፈው ሰሞን ግጭት ከእኛ ጋር ሳይሆን ከኬንያ መንግሥት ወታደራዊ ኃይል ጋር ነው። ነገር ግን በድርጅታችን አሳበው በአካባቢው ያለውን ሕዝባችንን ለማሰቃየት የተጠቀሙበት ፖለቲካዊ ስልትም ለመሆኑ አያጠራጥርም ብለዋል። የኦነጉ ተጠሪ አያይዘውም ኢህአዴግ አገሪቱን በብቸኝነት ተቆጣጥሯል። አሁን በምስራቅ አፍሪካ በፖለቲካዊና በወታደራዊ ኃይል ብቸኛና የበላይ የመሆን ፍላጎቱን ለማረጋገጥ በእኛ ድርጅት ሽፋን የሚያደርገው እንቅስቃሴ እንጂ ተፈጸመ የተባለው ግጭት ከኦሮሞ ነፃነት ግንባር ጋር የሚያያዝ አይደለም የሚል ምላሽ መስጠታቸውን ዘገባው ያስረዳል።</p>

<p>በኢትዮጵያ የውጭ ጉዳይ ሚኒስቴር የአጎራባች አገራትና የአባይ ተፋሰስ ክፍል ኃላፊ በበኩላቸው የኦሮሞ ነፃ አውጭ ግንባር ተጠሪን አስተያየት አጣጥለውታል። ኦነግ ፈጽሞ በአገር ውስጥ አይንቀሳቀስም። በኬንያ የጠረፍ አስተዳዳሪዎች ሽፋን ተሰጥቶት የሚንቀሳቀስ ድርጅት ነው ያሉት ዶ/ር ዘውድነህ ይህ ራቁቱን የቀረው የኦሮሞ ነፃነት ግንባር በአንዳንድ ጐረቤት አገራት ድንበር ላይ ያለውን የፖለቲካ አለመረጋጋትና የሚታየውን የኢኮኖሚ ቀውስ ምክንያት በማድረግ አመፅ ሲፈፅም ከመታየቱ ውጭ በኢትዮጵያ ውስጥ አንዳችም ወታደራዊ እንቅስቃሴ ሲያደርግ አልታየም ብለዋል። ዛሬ በሁለቱ አገራት ድንበር አካባቢ ስለደረሰው ግጭትም የምንነጋገረው እነዚህ ወንበዴዎች በአካባቢው የሚያደርጉትን ወታደራዊ እንቅስቃሴ ለመግታት በተወሰደው እርምጃ ሳቢያ ጉዳት በመድረሱ ነው በማለት ምላሽ መስጠታቸውን ከዘገባው መረዳት ተችሏል።</p>


<p class="align-center"><a href="/Gazettas/Tweld/info/Tweld.sera.html">ከትውልድ ጥር 29 ቀን 1993</a></p>

</body>
</html>	
