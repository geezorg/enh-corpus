<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ የምርጫ ቦርድ ምርጫው ይደገም የሚለውን የተቃዋሚዎች ጥያቄ ውድቅ አደረገው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ብሔራዊ የምርጫ ቦርድ ምርጫው ይደገም የሚለውን የተቃዋሚዎች ጥያቄ ውድቅ አደረገው</h1>


<p>ብሔራዊ የምርጫ ቦርድ ተቃዋሚዎች «ምርጫው ይደገም» በማለት ባቀረቡት ጥያቄ ላይ መግለጫ ሰጥቷል። ቦርዱ በሰጠው መግለጫ ተቃዋሚዎቹ ያቀረቡትን ቅሬታ ከቅን ህሊና ውጭ የቀረበ ነው ብሎታል። የቦርዱ ጽ/ቤት ኃላፊ አቶ አሰፋ ብሩና ባልደረቦቻቸው በሰጡት መግለጫ ፓርቲዎቹ ቀደም ሲል ተነስተው መፍትሔ የተሰጠባቸውን ጉዳዮች በምርጫው ማግስት በድጋሚ በማቅረብ ቅሬታ ማሰማታቸው የሚያስገርም ነው ሲሉ አጣጥለውታል።</p>

<p>ቦርዱ ስድስት ተቃዋሚ ፓርቲዎች በጋራ በሰጡት መግለጫ በቀበሌ ም/ቤት ምርጫ አንሳተፍም በማለት ማስታወቃቸው አግባብ አለመሆኑን ጠቅሶ ሽንፈታቸውን አምነው ከተቀበሉ ግን በምርጫው ላይ አንዳችም ተጽዕኖ አለመደረጉን በመግለፅ ከኢህአዴግ መግለጫ ጋር ተመሳሳይነት ያለው መልዕክት አስተላልፏል።</p>

<p>ይህ በእንዲህ እንዳለ የተቃዋሚ ፓርቲዎች ከምርጫ ራሳቸውን ማግለል በተመለከተ ዓለም አቀፉን የመገናኛ ብዙሃን ትኩረት የሳበ ነበር። የብሪታንያ የዜና ወኪል እንዳለው የተቃዋሚው ፓርቲዎች ከምርጫው መገለል ገዥው ፓርቲ በብቸኝነት ከራሱ ጋር ተወዳድሮ እራሱን አሸናፊ እንዲያደርግ ረድቶታል ሲል የአሜሪካ ድምፅ ራዲዮ በበኩሉ ተቃዋሚዎች ከምርጫው መውጣት ኢህአዴግን ችግር ላይ ሊጥለው እንደሚችል ሰፋ ያለ ትንታኔ ሰጥቶበታል።</p>

<p>በምርጫ አስፈፃሚ ጉልበትና ማጭበርበር የታከለበት መሆኑን፣ ሕዝቡ ይበጀኛል ያላቸውን ዕጩዎች መምረጥ እንዳልቻለ የሚናገሩት ተቃዋሚዎች ሕዝቡ የሰጠንን ድምፅ ጭምር ኢህአዴግ በኃይል ነጥቆናል ባይ ናቸው። ኢህአዴግ በበኩሉ እንደመስቀል ወፍ በዓመት አንድ ጊዜ ብቅ የሚሉት ተቃዋሚ ተብዬዎች ሽንፈትን አምነው መቀበል አለባቸው ሲል የተቃዋሚዎችን ጥያቄ አጣጥሎታል።</p>


<p class="align-center"><a href="/Gazettas/Tweld/info/Tweld.sera.html">ከትውልድ የካቲት 28 ቀን 1993</a></p>

</body>
</html>	
