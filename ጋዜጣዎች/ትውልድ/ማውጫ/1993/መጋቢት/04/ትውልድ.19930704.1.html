<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም መምህራን ማህበር ልዑክ ወደኢትዮጵያ ገብቷል፤ ባለሥልጣናትን ያነጋግራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም መምህራን ማህበር ልዑክ ወደኢትዮጵያ ገብቷል፤ ባለሥልጣናትን ያነጋግራል</h2>


<p>«በአገሬ ደቡብ አፍሪካ የሁሉም ሕዝብ መዝሙር የሆነ መዝሙር ነበረ። አንድ ቀን ኔልሰን ማንዴላ ከእስር ይፈታሉ የሚል ነበር። ዛሬ በኢትዮጵያ መምህራን ሁልጊዜ የሚዘመረው መዝሙር አንድ ቀን ዶ/ር ታዬ ይፈታሉ። የኢትዮጵያ መምህራንም በነፃ የመንቀሳቀስ መብቱ ይከበራል የሚል እንደሆነ አምናለሁ» በማለት የጠቀሱት የዓለም መምህራን ማኅበር ልዑካን ቡድን መሪ ደቡብ አፍሪካዊ ሉክስ ቱላ ናቸው።</p>

<p>የኢትዮጵያን የትምህርት ሂደትና አንጋፋው የመምህራን ማህበር ያለበትን ሁኔታ ለመከታተል ባለፈው ቅዳሜ ወደኢትዮጵያ የገባው የዓለም መምህራን ማኅበር ልዑካን ቡድን የማህበሩ ፕሬዝዳንት ዶ/ር ታዬ ወ/ሰማያት ይፈቱ ዘንድ ለኢትዮጵያ ከፍተኛ ባለሥልጣናት ጥያቄ እንደሚያቀርብ ከትላንት በስቲያ በማህበሩ ጽ/ቤት ከሰጡት መግለጫ ለማወቅ ተችሏል።</p>

<p>አዲሱ የትምህርት ፖሊሲ በአገሪቱ ትውልድ ላይ እያደረሰ ያለውን ጥፋት በዕለቱ የተገኙ መምህራን ለልዑካን ቡድኑ እጅግ መራር ሀዘን በተቀላቀለበት መልኩ ገልጠዋል። የመምህራን መብት በገዥው ፓርቲ ባለሥልጣናት እየተገፈፈ ነው። መምህራን በሚያስተምሩበትና በትርፍ ጊዜያቸው በሚውሉበት ጭምር ሰላይ እንደሚመደብባቸው ያስረዱት መምህራን በዚህ ላይ አሀዳዊ የሚል የወጣው የማስተማር ዘዴ እየተንገላታን ነን ሲሉ አስረድተዋል።</p>

<p>በተጨማሪም የመምህራን ማህበር በሁለት ጐራ መከፋፈል በማህበሩ ላይ ከፍተኛ አሉታዊ ተፅዕኖ ማድረሱን ያስረዱት መምህራኑ የዓለም ሙያ ማህበር ልዑካን ቡድን በኢትዮጵያ መምህራን ላይ የሚደርሰው ጥቃት ይቆም ዘንድ ከመንግሥት ባለሥልጣናት ጋር በሚያደርጉት ውይይት ያሳስቡ ዘንድ ተማፅነዋል።</p>

<p>የመምህራኖቹን አስተያየት በተገቢው የአደመጡት የዓለም መምህራን ል
ዑካን ቡድን መሪ የሆኑት የደቡብ አፍሪካው ተወላጅ ሚስተር ሊክስ ቱል የኢትዮጵያ መምህራን ችግር የዓለም መምህራን በቅርበት ሲከታተሉት ቆይተዋል። ችግሩን ለማስወገድ ተደጋጋሚ ሙከራ አድርገናል። ጥረታችን ግን ይቀጥላል። የኢትዮጵያ መምህራን ጥያቄ በነፃ የመንቀሳቀስ መብቱ እንዲከበርለት መሆኑንም ተገንዝበናል። ይህ ጥያቄ የኢትዮጵያ መምህራን ማህበር ብቻ አይደለም። የዓለም መምህራን ማህበርም ቀዳሚ ጥያቄ ነው። የዓለም ሰብዓዊና ዲሞክራሲያዊ መብት ታጋዮች ከፍ አድርገው የሚያነሱት ጥያቄ ነው በማለት አስታውቀው የዓለም መምህራን ትላንት ከኢትዮጵያ መምህራን ጐን እንደቆሙ ሁሉ የሞያ ማህበራቸው በነፃ የመንቀሳቀስ መብቱ እስኪከበር ድረስ ምንጊዜም ከጐናቸው ነው ሲሉ ተናግረዋል።</p>

<p>ከ140 ሚሊዮን በላይ መምህራን ከኢትዮጵያ መምህራን ጐን ናቸው ያሉት የልዑካኑ መሪ የማህበሩ ፕሬዝዳንት ዶ/ር ታዬ ከእስር ተፈተው አንድ ቀን በመሀላችን መገኘታቸው አይቀርም ሲሉ ተስፋቸውን የገለጡት የልዑካን ቡድኑ መሪ በአገሬ ተንሰራፍቶ የነበረው የአፓርታይድ አገዛዝ የኔልሰን ማንዴላን ራዕይና እውነት ሲያበላሽ ነበር በማለት ጠቅሰው የደቡብ አፍሪካ ሕዝብ ግን «ማንዴላ አንድ ቀን ነፃ ይወጣል» የሚል መዝሙር ነበረው ካሉ በኋላ ከኢትዮጵያ መምህራን ማህበር አልፎ በመላው ዓለም የሚገኙ መምህራን ዛሬም አንድ መዝሙር አላቸው «ዶ/ር ታዬ አንድ ቀን ይፈታል» እያሉ ናቸው። እርግጠኛ ነኝ የእናንተም የዕለት ተዕለት መዝሙር ይህ ነው በማለት በስፋት ያስረዱት ሚስተር ሉከስ የዓለም መምህራን ጥያቄ የኢትዮጵያ መምህራን ማህበር በነፃነት የመንቀሳቀስ መብቱ ይከበር የሚል ነው። የማህበሩ ፕሬዝዳንት ዶ/ር ታዬ ከእስር ይፈታ የሚል ነው። ለዚህ ጥያቄ ምላሽ እስኪሰጥ የዓለም መምህራን ማህበር ሳይታክት የሚያነሳው ጥያቄ ነው ብለዋል።</p>

<p>የልዑካን ቡድኑ ለአምስት ቀናት የሚያደርገው ቆይታ የኢትዮጵያ መምህራን ችግር አስመልክቶ ከመንግሥት ባለሥልጣናት ጋር ውይይት እንደሚያደርግ የገለጡት የቡድኑ መሪ አዲሱን የትምህርት ፖሊሲ በተመለከተ ከትምህርት ሚኒስቴር ባለሥልጣናት ጋር እንደሚመክሩበት በዕለቱ ከተሰጠው መግለጫ ለማወቅ ተችሏል።</p>

<p>ልዑካኑ ዶ/ር ታዬ ወ/ሰማያትን ወህኒ ቤት ያሉበትን ሁኔታ እንደሚከታተል የተገለጠ ሲሆን ዶ/ር ታዬ ከአውሮፓ ሲመጡና ለእስር በበቁበት ጊዜ አብረዋቸው የመጡት ዶ/ር ዲሞንት ዛሬም ከልዑካኑ ቡድን ጋር ወደኢትዮጵያ መጥተዋል።</p>


<p class="align-center"><a href="/Gazettas/Tweld/info/Tweld.sera.html">ከትውልድ መጋቢት 4 ቀን 1993</a></p>

</body>
</html>	
