<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአቅም በላይ መደገስ ከነብዮ ሙሀመድ (ሰ.ዐ.ወ) ሱና መውጣት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከአቅም በላይ መደገስ ከነብዮ ሙሀመድ (ሰ.ዐ.ወ) ሱና መውጣት ነው</h2>
<h3 class="align-center">(ሒክማ ዓሊ)</h3>


<p>እንደ አያሌ የስነ ጋብቻ ጠበብቶች ከአቅም በላይ ድግስ የተጋቡ ተጓዳኞች ጋብቻቸው ለፍቺ አደጋ የተጋለጠ መሆኑን ያላስጠነቀቁበት ጊዜ የለም።</p>

<p>በወለድ ተለቅተው ቤታቸውን በወለድ አግደው አስይዘው እቁብ ገዝተው የልጆቻቸውን አለም ለማየት በሚል አሳቻ ባህል ጥሪት ሃብታቸውን በማባከን የሚሰርጉ ወላጆች ለልጆቻቸው ድህነትን ማጋባታቸው ልብ ያላሉ ናቸው።</p>

<p>ሴት ልጆቻቸውን መያዣ በማድረግ እንደ አስገዳጅ መሣሪያ ማስፈራሪያ አድርገው መደገሻ ገንዘብ ካላመጣህ አንድርህም ባይ ሙስሊም ወላጆች ከኢስላማዊ ስርዓት ከነቢዮ (ሰ.ዐ.ወ) ባህልና ፍላጎት የወጡ መሆናቸውን ልብ ሊሉ ይገባል።</p>

<p>ችግሩ የወላጆች ብቻ ሳይሆን ብረት መዝጊያ አማች ለመባል ከመ/ቤት የአመትና የሁለት አመት ደሞዛቸውን ተበድረው ዕዳ ከሜዳ የሆነባቸው ባሎች ማደንዘዣ የሆነው ፍቅር እንዳበቃ ትዳራቸውን ለንዝንዝ ለብስጭት አጋልጠው በፍቺ የተለያዩበትን ሁኔታ መፍጠራቸውን የሚረሱት ውለው አድረው ነው። በሰርጉ ድግስ የሚፈጸሙት ኢሸርዓዊ ስርዓቶች በራሱ ሊቆጣጠሩት የማይችሉት በመሆኑ፣ የአላህን ቁጣ ከመጋበዝ ሌላ ጋብቻው ተባርኮ ዘላቂነትን በማግኘቱ ዕድል እንዳይኖር ያደርገዋል።</p>

<p>ከአቅም በላይ በሆነ ድግስ ድህነትን የተጋቡ ተጓዳኞች ለከንቱ ስምና ውዳሴ ሲሉ ከኢስላማዊ ስርዓት ውጭ የተረማመዱበት ሰይጣናዊ ፍላጎት የአላህ ፀጋና ተዓምራት መግለጫ ለሆነው ፍቅርና ርህራሄ ባለዕዳ መሆናቸው አይቀሬ ነው።</p>

<p>እንደ ኢስላማዊ አመለካከት ብቻ ወደ አላህ መቃረቢያና በርሱ ትዕዛዝ ስር ለመዋል የልብ መረጋጋት፤ ማግኛ የመሆኑን ያህል በነቢዩ (ሰ.ዐ.ወ) ሱና መመራት የግድ ያሻዋል።</p>

<p>እንኳን ጥፋት ለሆነውና ሰይጣናዊ ጎዳና ለሆነው ድግስ የምናባክነው ቀርት ለበጎ ምጽዋትም የምንለግስው ገንዘብ ቢሆን እንኳ ልክ አለው አላህ (ሱ.ወ) በቅዱስ ቁርዓኑ እንዳዘዘን።</p>

<p>ማባከንም አታባክን (አሊስራዕ 26) የሚለውን ትዕዛዙን ካላከበርን እውነተኛ ሙስሊም መሆናችን ቀርቶ የሰይጣን ጓደኛ እንዲሆን የገለጸበት ቃሉ ሲነበብ አባካኞች የሰይጣናት ወንድሞች ናቸውና ሰይጣንም ለጌታው ብርቱ ከሀዲ ነው (17.27) ሲል ገልጾታል።</p>

<p>ረሱል (ሰ.ዐ.ወ) ጋብቻ የኔ ሱና (መለኮታዊ የህይወት መመሪያ) ነው። ከኔ ሱና የተቃረነ ከእኛ አይደለም ሲሉ ከአቅም በላይ ሰርገው በመጋበዝ በአባካኝነታቸው የሰይጣን ወንድሞች ከሆኑት ተጓዳኞች ለአላህ ብርቱ ከሀዲ ከሆነው ሰይጣን ጋር የመወገናቸውና ከነብዩም ሱና የመውጣታቸው ዕጣ ፋንታ ከየትኛው ጎራ እንደሚመደቡ ከወዲሁ ሊለዩ ይገባል።</p>

<p>ታላቁ ነብያችን ሙሀመድ (ሰ.ዐ.ወ) ውድና ብርቅዬ ልጃቸውን ፋጡመቱ ዘሀራ (ረ.ዐ) ሲድሩ ከአንድ በግ ባልበለጠ ድግስ ነበር። የእኚህን ታላቅ ነብይ ልጅ ሱና የተከተሉ ሰሀቦችም በመሰል ድግስ ነው ልጆቻቸውን የዳሩት። ሰሃባ ኡስማን ኢብኑ አፋን ይጠቅሳሉ።</p>

<p>ዛሬ አልሃምዱሊላህ የረሱልን (ሰ.ዐ.ወ) ሱና ህይወት ለመዝራት አይናቸውን የከፈቱ ወጣት ተጋቢዎች በአይን ለማየት ችለናል። ሌሎችንም ይህንኑ ፈለግ መከተል ይጠበቅብናል። ሰርጋችን የአላህን ስም ያላነሳንበት የነብዩን ታላቅንነት ያላወደስንበት ሰላም እዝነት ያላወረድንበት ከኢባዳ ያልተዘናጋንበት መሆኑን ልናረጋግጥ ከቻልን ወደ አላህ የምንቀርብበት ጋብቻ ብዙ መንፈሳዊ በረከቶች እንቋደስበታለን።</p>

<p>ወላጆች ልብ ይበሉ አላህ ይፍሩ። በይሉኝታ በፍላጎት አይታወሩ። ተጋቢዎች ልብ ይበሉ በሀራሙ ተራምደው የገቡበት ጎጆ በአካል እንጂ በመንፈስ ያልተጋቡበት በመሆኑ ብስጭቱ ጥላቻውን አደጋውም የከፋ መሆኑን ልብ ሊሉ ይገባል።</p>

<p>ሁሉም ልብ ይላል። የቀኝ የግራውም ያዳምጡ። ከኢስላማዊ ሸሪዓና ስርዓት ውጭ በሚገቡበት ጋብቻ ከኃጢአት መኖርን የመሰለ ሀዘን የለም እንኳን በኃጢአት መኖር ለደቂቃም ሊያርፉበት ይቀፋልና። አላህ ያለውን ሀቅ እንቀበል እርሷ መርጊያና መቀመጫ በመሆን ከፋች (አልፋርቃን 66)</p>


<p class="align-center"><a href="/Gazettas/Hikma/info/Hikma.sera.html">ከሒክማ ነሐሴ 1 ቀን 1990</a></p>

</body>
</html>	

































