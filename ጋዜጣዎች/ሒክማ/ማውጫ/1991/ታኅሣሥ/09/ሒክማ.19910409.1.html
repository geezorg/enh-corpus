<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነሆ የረመዳን ጾም መጣልን የጀነት በር ተከፈተ የጀሀነብ በር ተዘጋ ሸይጣንም ታሰረ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">እነሆ የረመዳን ጾም መጣልን የጀነት በር ተከፈተ የጀሀነብ በር ተዘጋ ሸይጣንም ታሰረ!!</h3>


<p>ከኢስላም አምስቱ መሠረቶች አንዱ የሆነውን የረመዳን ጾም ነው እነሆ ረመዳንን ለመጾም አንድ ልንል የቀረን ቀን በሰዓታት ተጋምሷል።</p>

<p>አላህ /ሰ.ወ/ በቅዱስ ቁርአን እናንተ ያመናችሁ ሆይ ከነዚያ ከናንተ በፊት በነበሩት /ሕዝቦች/ ላይ እንደተጻፈ በናንተም ላይ ተጻፈ /ተደነገገ/ ልትጠነቀቁ ይከጅላልና /አልበቀራህ/።</p>

<p>ኢስላም በሀሰት ላይ የሀቅን ክንድ ያነሳ መለኮታዊ አብዮት ነው። ሁለተኛ አምልኮን ደምስሶ፣ የባህል ሰንሰለቱን በጣጥሶ አማኙን አርነት ያወጣ ስርዓት ነው። በሰው ልጅና በፈጣሪው አላህ መሃል ግልጽ ግንኙነት የፈጠረ ሃይማኖት ነው። የሰው ልጅ ሙሉ ህይወቱን ለአላህ ለመገዛት፣ ያስቻለ ከጥርጣሬ፣ ከጅህልና የፀዳ፣ ከሰው ሰራሽ አምልኮ ከጭፍን ጉዞ የጠራ ነው።</p>

<p>መለኮታዊ ትዕዛዙን የባህሪ ለውጡን መለኮታዊ ቃሉን ያነገሰው አላህ /ሰ.ወ/ ቅዱስ ቁርአን በማውረድ በጨለማ የተዘፈቀውን ህዝብ ወደብርሃን የመራበት ይህች የተቀደሰች ረመዳን ናት። በየአመቱ የምዕምናን መንፈሳዊ ተሃድሶ፣ ለማድረግ ታላቁ ነብይ ሙሀመድ፣ የተላኩበትን መልካም ስነምግባር ዳግም እንዲያንሰራራ ለማድረግ እነሆ መለኮታዊ የመንፈስ ስልጠና አመቱን ጠብቆ በወርሃ ረመዳን ብቅ ይላል።</p>

<p>ይህ የተቀደሰ ወርሃ ረመዳን ወደ አላህ ከመቅረባችንና ከመጠየቃችን በፊት እራሳችንን ለመመርመር መላልሰን ለመጠየቅ በእርግጥ አላህ በሚመርጠውና ባዘዘው መንገድ ላይ ስለመሆናችን እራሳችንን የምንመዝንበት የመንፈስ ሚዛን ነው ረመዳን።</p>

<p>እነሆ ይህ ወርሃ ረመዳን ለሙስሊሙ የአላህን ረህመት ይዞ መገኘቱ ሙስሊሙ ከበላይ ትእዛዝ ስር የመዋሉን ብስራት በራህመቱ ያረጋግጣል።</p>

<p>እነሆ ይህ ወርሃ ረመዳን ቅዱስ ቁርአን የወረደበት የሰው ልጅ ከገባበት ጥቅጥቅ ጨለማ ወጥቶ ብርሃን ያየበት በመሆኑ ከሌላው ወራት በላቀ መንገድ ሙስሊሙ አላህን ከካዱ ሰዎች የለየውን ቅዱስ ቁርአን በጥሞና በማንበብ ከትርጉሙ በመረዳት ትዕዛዙንም በመተግበር የሚሳተፍበት ነው።</p>

<p>እነሆ መላው የአለም ሙስሊም በአንድነት መለኮታዊ ትዕዛዙን ሊተገብር በአንድ ጊዜ ሊጾም በአንድ ጊዜ ሊያፈጥር መላውን የአላህን ቤተ መስጅድ የግዴታ ሰላቱን ተሰብስቦ ዚክሩን የእውቀት ግብይት ሊያደርግ እነሆ በርሃብ፣ አንጀቱን አስሮ አላህን በመፍራት አካላዊ ድካሙ መንፈሳዊ መረጋጋት ሊፈጥርለት በመልካም ሊያዝ ከሀራሙ ሊከለከል፣ ከሰደቃው ምስኪኑን ሊቸር ትዕቢት ኩራት ቦታው ለትዕግስት ለመተናነስ እንዲለቅ የሚገደድበት ወር ነው። ከሀሰትና ከሃሜት፣ የሚገለልበት ሰውን ከማስቀየም ከማሳዘን የሚርቅበት፣ መተዛዘን መተሳሰብ፣ ልቆ የሚገኝበት ነው።</p>

<p>እነሆ የአላህን ትዕዛዝ የምንተረጉምበት ይህ ወር ረሱል /ሰ.ዐ\.ወ/ እንዳሉት ከአንድ ሺ ወራት የሚበልጥ ለሊት ያለበት በዚህ ወር አንድ ፈርድ የ70 ፈረዶች ደረጃ ያለበት ሱናዎች የፈረድ ደረጃ የሚልቁበት የመንፈስ ንጽህና ጻእድነት የሚገኝበት ነው። ርዝቅ የሚጨምርበት በረከቱ የሚታፈስበት ወር ነው።</p>

<p>አካላዊና መንፈሳዊ ህይወታችን የሚለመልምበት ይህ ወር ከሰራነው ኃጢአት የምንድንበት የምንጠራበት የምህረት በር የከፈተ ነው። ከልቡ አላህን ከይቅርታው እንዲለግሰው የሚሽቀዳደም ሰው የሚነጻበት የሚጠራበት በዚህ ወር ነው።</p>

<p>ይህ የተቀደሰ የረመዳን ወር የእዝነት የምህረት የነጃና የፈላህ ይሆንላችሁ ዘንድ ምኞታችንን እየገለጽን ከወረሀ ረመዳን ተጠቃሚ እንሆን ዘንድ የአላህ ፈቃድን እንለምናለን ወአኺረ ዳእዋሁም አኒልሃምዱሊላህ።</p>


<p class="align-center"><a href="/Gazettas/Hikma/info/Hikma.sera.html">ከሒክማ ታህሳስ 9 ቀን 1991</a></p>

</body>
</html>	
