<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጴጥሮስ ወጳውሎስ ደብር ምዝበራ ፀንቶበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የጴጥሮስ ወጳውሎስ ደብር ምዝበራ ፀንቶበታል</h1>
<h2 class="align-center">ለብዙ ዓመታት የተከማቸው ወርቅም ተዘረፈ</h2>


<p>በወረዳ 25 ክልል የሚገኘው የጴጥሮስ ወጳውሎስ ቤተ- ክርስቲያን ምዝበራዎች እየተፈራረቁበት እንደሚገኙ ተረጋገጠ። ጥሬ ብርና ለብዙ ዓመታት የተከማቸው ብዛት ያለው ወርቅም ማን እንደወሰደው ሳይታወቅ የውሃ ሽታ ሆኖ የተገኘውና በሺዎች የሚቆጠር ገንዘብ መባከኑም የተገለጠው በያዝነው ወር ነው።</p>

<p>በነባር የኢትዮጵያ ኦርቶዶክስ ቤተ ክርስቲያን ውስጥ ገንዘብ ጠፋ ቅርስ ተዘረፈ ፣ ፅላት ተሠረቀ መባሉ የተለመደ እየሆነባት መጥቷል። በተለይ በአዲስ አበባ ሀገረ ስብከት በተለየ መልኩ የሚነገርለት የቆየና ሕጋዊነት ብቻ የጐደለው ምዝበራ የሚጧጧፍበት ከሆነ ሰነባብቷል።</p>

<p>ባለፈው ሣምንት ለመግለፅ እንደተሞከረው ፣ የጴጥሮስ ወጳወሎስ ቤተ ክርሰቲያን በአሁኑ ሰዓት ብጥብጥና ሁከት ያየለበት ፣ ምዕመናን እምነታቸው አስገድዷቻው ከልጆቻቸው ጉሮሮ እየነጠቁ ለቤተ እግዚአብሄር የሚሰጡትን ገንዘብ የግለሰቦች መንደላቀቂያና መዘነጫ የሆነበት እንደሆነ ተጨባጭ ሁኔታዎች አረጋግጠዋል። ሕጋዊ ባልሆነ ደረሰኝ ገንዘብ በመሰብሰብና በሕጋዊ ደረሰኝ ደግሞ ገቢውን ገንዘብ አበባላልጦ በመሥራት ለግል ኪስ ማደለቢያነት ፣ የደብሩ ገንዘብ ሲቸበቸብ እንደነበረ በቦታው ድረስ በመጓዝ ያደረግነው ማጣራት አስረድቷል።</p>

<p>እስካሁን በተደረገው ማጣራት በተዋናይነት የታወቀው የደብሩ ገንዘብ ሰብሳቢ መሆናቸውን ያረጋገጡት ወገኖች እንደሚሉት ፣ የዚህ እኩይ ተግባር ባለቤት ደብዛው ጠፍቷል። ሆኖም ግን ሌላ ችግርና ሐሜታ አለ ፣ ገንዘቡን የተቋደሱት የደብሩ ተመሣሣይ ኃላፊዎችም ሳይሆኑ አይቀሩም የሚል ግምት አለ።</p>

<p>ደረሰኝ በማበላለጥና ኢ- ሕጋዊ ባለሆነ ደረሰኝ ሲመዘበር የኖረው የደብሩ ገንዘብ በተጋለጠ ማግሥት ፣ ለበርካታ ዓመታት ሲሰበስብ የነበረው ብዙ ወርቅ ከዕቃ ቤቱ መጥፋቱ የተረጋገጠው ደግሞ ታህሣስ 13 ቀን 1991 ዓ.ም መሆኑን የደብሩ ሠራተኞችና ኃላፊዎች ያረጋገጡት።</p>

<p>በአንድ ወር ውስጥ በተደጋጋሚ ምዝበራዎችና ዝርፊያዎች ያጋጠሙትና መከራ የፀናበት ይኸው ደብር ፣ በሠራተኞች ( ካህናትም) ጐራ ለይተው ሲበጣበጡበት ከርመዋል። ከተመደቡ አምስተኛ ወራቸውን ያስቆጠሩት አስተዳደሪም አጣብቂኝ ውስጥ ናቸው። የአስተዳደሩ የስልክ መስመርም በተነሣው ብጥብጥ ሣቢያ ተበጥሶ ከርሞ ሰሞኑን ነው የተቀጠለው ጠቅላላ ውዝግቡን አስመልክቶ ለጊዜው ጉዳዩን የሚያጣራ ኮሚቴ መቋቋሙንም ከኃላፊዎች አንደበት እየተነገረ ነው። የመጨረሻውን ውጤት በተመለከተ የታወቀ ነገር የለም።</p>

<p>በተሠረቀው የደብሩ ወርቅ አንድ ግለሰብ በጥርጣሬ መቀፍደዳቸውን ከመነገሩ በስተቀር ፣ ስለማንኛውም የተመዘበረ የቤተ ክርስቲያን ሀብት እስካሁን የተገኘ ውጤት የለም። በሕጋዊም ሆነ በኢ.ሕጋዊ ደረሰኝ የተበዘበዘውን ብር በተመለከተ ጥያቄ ምልክት ፈጥሯል። የ«ዕፀ በለሷ»ዓይነት ተደግሞ ጉዳዮች በተካረሩ ቁጥር የእባብ ፣ የሔዋንና የአዳም ዓይነት መወነጃጃል እንዳይፈጠር ከወዲሁ በከፍተኛ ደረጃ ተሠግቷል።</p>

<p>በጴጥሮስ ወጳውሎስ ቤተ - ክርስቲያን የተፈጠረው መዘዝ እንዲህ በቀላሉ የሚቋጭ አይመስልም። ከጉዳዩ ክብደትና ከደረሰን እንፎርሜሽን በመነሣት እቦታው ድረስ ተጉዘን ለማጠራት ያደረግነው ሙከራ ሙሉ በሙሉ ባለመሣካቱ የችግሮቹን መነሻና መድረሻ አክለን ፣ የጠፋውን ንብረት አስመልክተው በዋና አስተዳዳሪና በሌሎችም ኃላፊዎች የተሰጡንን ምላሾች ጨምረን ፣ ከነውጤቱ በቀጣይነት በሰፊው የምናቀርብ መሆናችን ከወዲሁ እንገልፃለን ፣ዋና አስተዳዳሪው ውጤቱ ገና በመሆኑ ሙሉ በሙሉ ለመግለፅ ፈቃደኛ ባለመሆናቸው ፣ በደብሩ የተፈራረቀበትን ምዝበራ በዝርዝር በቀጣዩ እትማችን እናስነብባለን።</p>


</body>
</html>
