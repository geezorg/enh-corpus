<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ መንግሥት ሱዳንን በሽምግልና ለመታረቅ መጠየቁ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሻዕቢያ መንግሥት ሱዳንን በሽምግልና ለመታረቅ መጠየቁ ተገለጠ</h1>



<p>የኤርትራ መሪዎች ስርዓቱን ለመገርሰስ ሲወጉት የነበረውን የሱዳን መንግሥት እንደገና ለመታረቅ ሽማግሌ መላካቸውን የሱዳን የውጪ ጉዳይ ምኒስትር ዶክተር ሙስጠፋ ኢስማን ባለፈው ሣምንት በተባበሩት የአረብ ኢምሪት ውስጥ ከአገሪቱ ጋዜጣ ከአል-ሐሊድ ጋዜጣ ጋር ባደረጉት ቃለምልልስ አስታወቁ።</p>

<p>ቀደም ሲል ባለፈው ወር ውስጥ የሻዕቢያ መንግሥት በኳታር አደራዳሪነት ኳታር ውስጥ ከሱዳን መንግሥት ጋር ንግግር ማድረጉን የሚገልጽና ምንም እንኳን እርቅ ድርድር ላይ ባይደረስም ውይይቶችን ለመቀጠል እንደተሰማሙ የሚገልጽ ዜና ተሠራጭቶ እንደነበር የሚታወቅ ነው።</p>

<p>ኤርትራ ከሱዳን መንግሥት ጋር ድርድር ስለማድረጓ የወጪ ጉዳይ ምኒስትር ተጠይቀው በሰጡት መልስ ልዩ ድርድር ሱዳን አለማድረጓን አመልክተዋል። ዶክተር ሙስጣፋ ከኤርትራ ጋር ድርድር ሊደረግ ስለሚቻልበት ሁኔታም ሲገልፁ ከዚህ በፊት በሱዳን በኩል ለሻዕቢያ የተገለጡትን ቅድመ ሁኔታዎች እልባት ሲያደርግላቸው ብቻ መሆኑን ጠቁመው የወዳጅነት ድርድሩ ከዚያ በኋላ የሚታይ ጉዳይ ይሆናል ብለዋል።</p>

<p>ከቀረቡት ቅድመ ሁኔታዎች ውስጥ አሁን ለሱዳን መንግሥት ተቃዋሚዎች ተሰጥቶ የሚገለገሉበት የሱዳን ኤምባሲን ጽ/ቤት ለሱዳን መልሶ ማስረከብና ለተቀዋሚዎች የሚሰጠውን ድጋፍ በማቆም በሱዳን ጉዳይ ጣልቃ መግባቱን እንዲገታ የሚጠይቁ ይገኙባቸዋል።</p>

<p>የሻዕቢያ መንግሥት ከኢትዮጵያ መንግሥት ጋር ግጭት ከፈጠረ ወዲህ ሌሎች የጐረቤት አገሮች ከኢትዮጵያ ጋር ወግነው ይወጉኛል በሚል ፍራቻ በጠላትነት ሲወጋቸው የነበሩትን አገሮች መልሶ ለመታረቅ ሲሯሯጥ ከየመን ጋር የሁኑ ሁለተኛ ጥረቱ ነው።</p>


</body>
</html>
