<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ከሰይጣን ጋርም ቢሆን እታረቃለሁ" ያሉት ፓትርያርክ ከሰው ጋር መታረቅ ጭንቅ ሆነባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ከሰይጣን ጋርም ቢሆን እታረቃለሁ" ያሉት ፓትርያርክ ከሰው ጋር መታረቅ ጭንቅ ሆነባቸው</h1>


<p>ፓትርያርኩ አባ ጳውሎስ "ከዛሬ ጀምሮ እንኳን ከሰው ጋር ከሰይጣን ጋርም ቢሆን እታረቃለሁ ፣ ሁሉም ተበደልኩ የሚል ካለ ይምጣ" አሉ ሲባል የትዝብትና የመገረም ሣቅ ያልሳቀ የበሰለ አእምሮ ያለው ካህንም ይሁን ምዕመን አልነበረም። ጳጳሳት ሣይቀሩ ከፓትርያርኩ ጋር አብሮ ከመኖርና ባህሪያቸውን ጠንቅቀው ከመረዳታቸው የተነሣ እርቅ የሚለውን ሲሰሙ የሰሙበትን ጆሮአቸውን ማመን አቅቷቸዋል።</p>

<p>ይህ እርቅ እፈልጋለሁ የፓትርያርኩ አባባል የተሰማው የጥቅምት ወር 1991 መገባደጃ ላይ ነበር የዛሬ ሁለት ወር ገደማ መሆኑ ነው። በዚህ እርቅ እፈልጋለሁ የአባ ጳውሎስ አነጋገር ተነሥቶ የቤተ-ክህነቱ ሠራተኛም ሆነ ለኦርቶዶክስ እምነት ቀናኢነት ካላቸው ምዕመናን አንደበት ብዙ ዓይነት አስተያየቶችና ብሂሎች ከየአቅጣጫው ማጉረፉን ቀጠሉ። የሚነጣጠርባቸውን ተቃውሞ ያረገቡ መስሏቸው የፈጠሩት ቅፅበታዊ ዘዴ እንጂ እውነተኛ እርቅ አይፈልጉም ፣ የሚለው አስተያየት የበርካታዎቹ ሆኖ ፣ እርቀ ሰላም ይወረድ ፣ ከአለቃ አያሌው ጀምሮ ሌሎችም የተፈናቀሉ ሠራተኞች ሥራ ይመለሱ ፣ በማለት ፓትርያርኩን "ቅዱስ አባታችን" እያሉ የተለማመጧቸው እምቢኝ የተባሉት ሊቃነ ጳጳሳት በተፈጠረው ያልተጠበቀ የአባ ጳውሎስ ብልጠታዊ ሂደትም ተደንቋል።</p>

<p>ሊቃነ ጳጳሳቱ ስለ እርቀሰላሙ ለፓትርያርኩ ተደጋጋሚ ጥያቄዎችን በጉባኤው ላይ አንስተው ፣ በአገር ውስጥ ካሉት የሚቃወሙኝ ሰዎች ጋር ከምታስታርቁኝ ከውጭ ካሉት ጋር ብታስታርቁኝ / ብታረቅ / እመርጣለሁ በሚል የጳጳሳቱ የማስታረቅ ተስፋቸው እንዲጨልም ያደረጉ እንደሆነ ውስጥ አዋቂዎች ጠቁመው ፣ የጥቅምት ጉባኤ በተበተነ ማግሥት ከተወሰኑ ሠራተኞች ጋር ለመታረቅ መዘጋጀታቸውንና ለአንዳንድ ቀራቢዎቻቸው "ከሰይጣንም ጋር ቢሆን እታረቃለሁ" የሚሉ ቃላትን መሠንዘራቸውንም ጭምር በወቅቱ የሰሙት ወገኖች በትዝብት እየተናገሩ ይገኛሉ።</p>

<p>በውስጥም ሆነ በውጭ ተቃዋሚ እንዳለባቸው አምነው በአንደበታቸው በመመስከር ላይ የሚገኙት ፓትርያርኩ ከእንግዲህ በኋላ ከሰይጣን ጋርም ቢሆን እታረቃለሁ ይበሉ እንጂ ከሰዎች ጋር የመታረቁ ነገር ጭንቅ እንደሆነባቸው በሰፊው እየተነገረ ነው። እርቅ የሚለው ሐሣብ ሲነሣ ፣ ነገር በማመላለስና በማሳበቅ እንጀራ በልተው የሚያድሩት አንዳንዶችም የእንጀራ ገመዳቸው እንዳይበጠስ ሰማይ ምድሩ ጨልሞባቸው የፓትርያርኩ ተቃዋሚ የሚባሉት ካህናት / ሠራተኞች / እንዳይመለሱ ከፓትርያርኩ ባልተናነሰ ሁኔታ እንደሚከፋቸውም የእርቅ ተብየውን ሂደት የሚያውቁት ወገኖች ይናገራሉ። አሁንም ቢሆን በፓትርያርኩ በኩል እውነተኛ እርቅና በጐ ህሊና እንደማይታይባቸው የሚናገሩት ውስጥ አዋቂዎች እንደሚሉት የሚቃወማቸው መኖሩን ከማመን ውጭ ለመፍትሄና ሰላም ዝግጁ እንዳልሆኑ ነው።</p>

<p>እርቅ የሚባለው ከማን እንደሆነም እስካሁን በውል የታወቀ ነገር የለም። ሊቃውንቱ ፣ ካህናቱ ፣ ምዕመናኑ በጥቅሉ የዚህች ኦርቶዶስ ተዋህዶ ቤተ-ክርስቲያን ተከታዮች የፓትርያርኩን ሃይማኖታዊና አስተዳደራዊ ሕይወት የሚጠሉ የሚነቅፉ ናቸው። በመሆኑ በፓትርያርኩ የመሪነት ችግር በተፈጠረው ምክንያት ሁሉም ቅሬታ ያለው እንደመሆኑ መጠን ቅሬታውን ማስወገድ የሚቻለውና እርቅ የሚወርደው እንዴት ሆኖ እንደሆነ ለብዙዎቹ ጥያቄን የፈጠረ ነው። ከሥራ የተባረሩትን ወደ ሥራ እንዲመለሱ ማድረጉም እርቅ ሊሆን እንደማይችል አስተያየቶች አሉ። "እንኳን ከሰው ከሰይጣን ጋርም እታረቃለሁ" የሚለውን የፓትርያርኩን አነጋገርም ሰላም ፈላጊ ለመምሰል ፣ ተቃውሞን ለማርገብ ፣ እንደሆነ ትችቶች ተበራክተዋል።</p>

<p>እርቅ እንዳይፈጠር ለሚሹት በፓትርያርኩና በተቃዋሚዎቻቸው መካከል ነገር በማቀባበል ለሚኖሩትም እርቅ የሚለው የራስ ምታት እንደሆነባቸው ተገልጿል። የተቃዋሚዎች ወደሥራ መመለስ ለእነሱ በሽታ እንደሆነ የሚናገሩትም አያሌ ናቸው። ከእነዚህና ከመሣሰሉት በመነሣት ፓትርያርኩ እውነተኛ የእርቅ ሰው ስላልሆኑ አማካሪዎቻቸውም እርቁን ስለሚፀየፉት እርቅ ተብየው ከወሬ እንደማያልፍ ተነግሯል።</p>


</body>
</html>
