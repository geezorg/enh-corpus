<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአድአ ወረዳ ቤተ -ክህነት ሥራ አስኪያጅ ላይ ተቃውሞ ቀረበባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአድአ ወረዳ ቤተ -ክህነት ሥራ አስኪያጅ ላይ ተቃውሞ ቀረበባቸው</h1>
<h2 class="align-center">ጣልቃ ገብነታቸውን እንዲያቆሙ ምዕመናን እሮሮ እያሰሙ ነው!</h2>


<p>በምስራቅ ሸዋ ሀገረ ስብከት የአድአ ወረዳ ቤተ - ክህነት ሥራ አስኪያጅ የሆኑት መልአከ ምህረት አምሀ ላይ ተቃውሞ ቀረበባቸው። በደብረ ዘይት ከተማ ቀበሌ 02 ክልል በሚገኘው የቅዱስ ሚካኤል ቤተ - ክርስቲያን ሕንፃ ሥራ ኮሚቴው ውስጥ ጣልቃ በመግባት የምዕመናን መብት እንሚጥሱም ለዝግጅት ክፍላችን የደረሰው ዘገባ አስታውቋል።</p>

<p>በደብሩ ምዕመናን ቀና ትብብር በተሰራው ቤተ -ክርስቲያን ቀደም ሲል ጀምሮ ተደርጐ የማይታወቅ የዘረኝነት ተግባር በሥራ አስኪያጁ መጀመሩን ጠቅሶ ፣ በእግዚአብሄር ቤት መካከል መተከል የሌለበትን ዘረኝነት ተክለዋል ሲል ዘገባው ሥራ አስኪያጁን ይወቅሣቸዋል። "ቤተ-ክርስቲያኒቱን የግላቸው በማድረግ ለእራሣቸው ጃንጥላ ያዥ ፣ ምንጣፍ አንጣፊ ፣ የሆኑትን ለሆድ አደር ካህናትና ዲያቆናት በማሰባሰብ ቤተ -ክርስቲያኑን በዘር በትምክህት አምሰዋል።"በማለትም ሥራ አስኪያጁን ደጋግሞ ይኮንናቸዋል። በሥራ አስኪያጁ ላይ የተሰነዘረው ክስ ይህ ብቻ አይደለም ፣ የቅዱስ ጳወሎስ መንፈሣዊ ኮሌጅ ምሩቅ የሆኑትን የደብሩ አስተዳዳሪ ቆሞስ ገብረ ኢየሱስን 3 ወር ባልሞላ ጊዜ ውስጥ አበሣጭተውና ሥራ አልሠራም በማለታቸው ለቀው እንዲሄዱ አድርገዋቸዋል ፣ ምዕመኑም በዚህ ተግባር አዝነዋል ይላል ዘገባው።</p>

<p>በአስተዳዳሪው ከሥራ መሰናበት የደብሩ ምዕመናን ህዳር 19/1991 ዓ.ም ከቅዳሴ በኋላ ከደብሩ ኮሜቴ አባላት ጋር በመሆን ስብሰባ መደረጉንና በተለይም ህዳር 20 ቀን 1991 ዓ.ም በተደረገው ጠቅላላ ጉባኤ የምዕመናን ጉባኤው የወረዳው ቤተ -ክህነት ሥራ አስኪያጅ በተገኙበት ምዕመናኑ የተቃውሞ ሐሣብ ማቅረባቸውም ተገልጿል። በዚሁ ስብሰባ ችግሮችን አጥንቶ የሚያቀርብ 15 አባላት ያሉበት ኮሚቴ መቋቋሙንም ከዘገባው ለመረዳት ተችሏል።</p>

<p>ሥራ አስኪያጁ ከቤተ- ክህነቱ ከሚያገኙት ደመወዝ ሌላ ያለምንም አገልግሎት ከዚሁ ደብር የሚከፈላቸው ብር 250.00 እንዲቆም መወሰናቸውን ጣልቃ ገብነታቸውን በመተው በጽ/ቤታቸው ሆነው እንዲያስተዳድሩ ምዕመናኑ ማሳሰባቸውንም በዘገባው ተገልጿል። ሥራ አስኪያጁ የሕንፃ ኮማቴውንና ምዕምናን በተንኮልና በዘረኝነት በመከፋፈላቸው በቅ/ሚካኤል ቤተ -ከርስቲያን ውስጥ የተነሣው ተቃውሞ አስጊ ደረጃ ላይ በመሆኑ ለዚህ ችግር መፍትሄ ለማግኘት እስከ ፓትርያርኩ ጽ/ቤት ድረስ አቤቱታ ሊያሰሙ የሚችሉ አባቶች መዘጋጀታቸውንም ዘገባው ያስረዳል።</p>


</body>
</html>
