<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካው ልዩ ልዑክ አንቶኒ ሌክ ያለፋይዳ ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአሜሪካው ልዩ ልዑክ አንቶኒ ሌክ ያለፋይዳ ተመለሱ</h1>


<p>የኢትዮ-ኤርትራ የድንበር ግጭት ፍጥጫ ወደ ጠቅላላ ጦርነት እንዳይለወጥ ለማድረግ ዩ.ኤስ.አሜሪካ ለሦስተኛ ጊዜ ወደ አስመራን አዲስ አበባ የላኳቸው አንቶኒ ሌክና ቡድናቸው በሁለቱ ከተሞች ከመሪዎቹ ጋር ተነጋግረው ተመልሰው ወደ ዋሽንግተን ሄደዋል።</p>

<p>አንቶኒ ሌክ በሦስቱም ወይይታቸው ምን ውጤት ላይ እንደደረሱ የተገለጠ ነገር ባይኖርም ከኤርትራ የውጪ ጉዳይ ምኒስትር ቃል አቀባይ በኩል እንደገና ተመልሰው እንደሚመጡ የተገለጠ መሆኑን የአሜሪካ ድምፅ ሬዲዮ ገልጧል።</p>

<p>በሌላ በኩል በአሁኑ በጊዜ የተከሰተው የድንበር ፍጥጫ እንዲፈታ የአፍሪካ አንድነት ድርጅት ያቀረበውን የሰላም ሃሣብ የኤርትራው መሪ ባይቀበሉትም ድርጅቱ በሰጠው በ90 ቀናት ጊዜ ውስጥ የኤርትራ አመራር ሃሣቡን ይለውጣል የሚል ግምት ተሰጥቶት እንደነበር የሚታወስ ነው ፣ ሆኖም ጊዜው እያለቀ አሁን የቀረው የአንድ ሣምንት ጊዜ ሲሆን እስካሁን ከኤርትራ ወገን የመስማማት ፍንጭ አልታየም።</p>

<p>የኤርትራ አመራር ዓላማ የድንበር ጉዳይ ሣይሆን የተመሰቃቀለው ኢካኖሚያቸውን ማስተካከል የሚችሉበት ሁኔታን ለመፈለግ ነው። ስለሆነም ከያዙት ቦታ ያለምንም ጥቅም የማይወጡ መሆኑን አንዳንድ የፖለቲካ ታዛቢዎች ይናገራሉ።</p>

<p>ለአንቶኒ ሌክ መመላለስም በሕዝበ በኩል የተሰጠው ግምት ከዚሁ ጋር የሚያያዝ ነው። አንቶኒ ሌክ ለኤርትራ መንግሥት በመቶ ሚሉዮኖች የሚቆጠር ገንዘብ ተሰጥቶ በምላሹ ኢትዮጵያ አሰብን በነፃ እንድትጠቀም ሃሣብ እንዳቀረቡና በኤርትራ በኩል ተቀባይነት እንዳላገኘ በምሁራን አካባቢ ይሰማል። የኤርትራ አመራር ገንዘብ አንሶት ይሁን ወይም በሌላ የታወቀ ነገር የለም። በብዙዎች ግምት ግን የኤርትራ አመራር የእህል አብቃይ ለም መሬት ችግር ስላለበት ትኩረት ካደረገበት ከይርጋ ትራያንግል የተወሰነ መሬት ተቆርሶ እንዲሰጠው የሚፈልግ መሆኑ በይፋ ይነገራል።</p>

<p>በሌላ በኩል በአፍሪካ ቀንድ ፖለቲካ የበለፀገ ልምድ ያላቸው የፖለቲካ ጠበብት የሚሰጡት መሣሰቢያ አሁን አፍጥጦ የሚታየው የድንበሩን ችግር ብቻ ለመፍታት ሲባል መፍትሄ ላይ መደረሱ ሌሎች ችግሮችን ስለሚተው ቆይቶ ግጭት መከሰቱ እንደማይቀር በማሣሰብ ሁሉንም የሁለቱን አገር አጨቃጫቂ ችግሮች እንድነት መፍታቱ የዘለቂታ መፍትሄ እንደሚሆን ይመክራሉ።</p>


</body>
</html>
