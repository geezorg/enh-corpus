<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቡነ ማቴዎስ ከቤተ -ክህነቱ ጽ/ቤት ግቢ መውጣት አለባቸው እየተባለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">አቡነ ማቴዎስ ከቤተ -ክህነቱ ጽ/ቤት ግቢ መውጣት አለባቸው እየተባለ ነው</h2>



<p>ነባር ከሚባሉት ታላላቅ ሊቃነ ጳጳሳት መካከል ታዋቂና አንዱ የሆኑት ብፁዕ አቡነ ማቴዎስ ከኢየሩሳሌም ከተመለሱ በኋላ በግለሰብ ቤት ተቀምጠው ብዙ ጊዜ በማሣለፍ፣ በቅርብ ሰሞን ወደ ቤተ-ክህነቱ ጽ/ቤት ግቢ ለሊቃነ ጳጳሣት ወደተዘጋጀው መኖሪያ ቤት እንዲገቡ ቢደረግም ከግቢው መውጣት አለባቸው እየተባለ እንደሆነ ውስጥ አዋቂዎች ገለፁ።</p>

<p>ሊቀ ጳጳሱ ብፁዕ አቡነ ማቴዎስ አባ ጳውሎስ መንበረ ኘትርክናውን በጨበጡ ማግሥት ብዙ መልካም ሥራዎችን ከሰሩበትና አድናቆት ካተረፉበት የምሥካየ ህዙናን መድኃኔ አለም ገዳም እንዲነሱ ተደርገው ፣ ወደ ኢየሩሣሌም ከተዛወሩ አመታትን ያስቆጠሩ ሲሆን ነገር ግን ከስንት አመታት የኢየሩሣሌም ኑሮ በኋላ ፣ በጥቅምት ወር 1991 ዓ.ም የሲኖዶስ ጉባኤ ላይ እነዲገኙ ጥሪ ተደርጐላቸው ጉባኤው ላይ ከተገኙ በኋላ በእሣቸው ላይ ሌላ ሊቃነ ጳጳስ ተሹሞባቸው እሣቸው እዚህ አዲስ አበባ እንዲቀሩ ሲደረግ በስተቀር የሥራ ምደባ እንዳልተሰጣቸው ውስጥ አዋቂዎቹ አስታውቀዋል።</p>

<p>እነዚህ ውስጥ አዋቂዎች እንደሚሉት ከሆነ ፣ ሊቀ ጳጳስ አቡነ ማቴዎስ ከኢየሩሣሌም እንደመጡ በግለሰብ ቤት በኪራይ ተቀምጠው እንደነበርና በዚህ ሰሞን ለሊቃነ ጳጳሳት ተብሎ በቤተ- ክህነቱ ጽ/ቤት ግቢ ለመኖሪያነት በተዘጋጀው ቤታቸው ከገቡ ወዲህ ፓትርያርኩ «ለኔ የማይታዘዙና በኔ ፈቃድ የማይኖሩ ከሆነ ከግቢው መውጣት አለባቸው» እያሉ እንደሆነ ከግቢው አፈትልከው የመጡት የዜና ምንጮች በድብቅ የሚነገረውን ውስጠ ሚስጥር አጋልጠዋል።</p>

<p>አቡነ ማቴዎስ ከኢየሩሳሌም እንዲሚጡ የተደረጉት በዚያ ሲያስተዳድሩ በነበሩበት የኢየሩሣሌም ገዳም ገንዘብ አባክነዋል የሚሉና ተመሣሣይ ወንጀሎችን የቀቡባቸው በመሆኑ ፣ሊቀ ጳጳሱ የልስሜ ስለተሰጠኝ ማጣራት ተደርጐ ጥፋት አለ ፣ የሚባልብኝ ካለ ይነገረኝ ፣ በማለት እንደሆነና ያለአግባብ ከኢየሩሣሌም ገዳም እንዲነሱ ሆነው በአሁኑ ሰዓት ደመወዝም ሆነ ሥራ ተከልክለው እንደሚገኙ ውስጥ አዋቂዎቹ አክለው ገልፀዋል።</p>

<p>ከኢየሩሣሌም ገዳም ወደ ኢትዮጵያ ከመጡ ሦስት ወራትን እንዳስቆጠሩ የሚነገርላቸው አቡነ ማቴዎስ የሥራ ምደባ ከመከልከላቸው በላይ ከመኖሪያ ቤታቸው መውጣት እንዳለባቸው ሴራ የመጠንሰሱ ነገር ብዙዎችን አሣዝኗል።</p>


</body>
</html>
