<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ.አ.ድ ዋና ፀሐፊ ከኢሳያስ ጋር መነጋገራቸው ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአ.አ.ድ ዋና ፀሐፊ ከኢሳያስ ጋር መነጋገራቸው ተገለጠ</h1>


<p>የአፍሪካ አንድነት ድርጅት ዋና ፀሐፊ ዶክተር ሳሊም አህመድ ሳሊም ባለፈው ቅዳሜ አስመራ ውስጥ ከኤርትራው ኘሬዝዳንት ከኢያስ አፈወርቂ ጋር መነጋገራቸውን የቫቲካን ሬዲዮ ገለጠ።</p>

<p>ዶክተር ሳሊም ከኤርትራው ኘሬዚዳንት ጋር የተወያዩት በእርቁ ሃሣብ ላይ መሆኑን የገለጠው የቫቲካን ዘገባ ያስታራቂውን ቡድን ሃሣብ ሁለቱም አገሮች መቀበል እንደሚኖርባቸው ማሣሰባቸውንም አመልክቷል።</p>

<p>ዘገባው በተጨማሪ በሰጠው ሐተታ በቀጣዩ ሐሙስ በሁለቱ አገሮች ጉዳይ የአፍሪካ የግጭት አስወጋጅ ከፍተኛ ጉባኤ እንደሚሰበሰብም ጠቁሟል።</p>

<p>እስካሁን ከዩ.ኤስ.አሜሪካና ሩዋንዳ የሽምግልና ጥረት ጀምሮ እስከ አፍሪካ አንድነት ድርጅት የመሪዎች ጉባኤ በተደረገው የሽምግልና ጥረት በቀረቡት ማስማሚያ ሃሣቦች ኤርትራ ከያዘችው ቦታ ለቃ እንድትወጣ የሚለው ነጥብ በመኖሩ የኤርትራ መሪዎች አንቀበለውም ሲሉ መቆየታቸውን የሚታወስ ነው። ባለፈው ሁለት ወር ኡጋዱጉ የተሰበሰበው የመሪዎች ቡድን ውሣኔውን ከሳለፈ በኋላ ለዳግመኛ ስብሰባ የሰጠው የ90 ቀን ገደብ በመጪው ሃሙስ ይጠናቀቃል።</p>

<p>ሁለቱ አገሮች በአሁኑ ደረጃ ላይ ስምምነት ላይ ካልደረሱ የሚፈራው ጠቅላላ ጦርነት እንደሚነሣ የፖለቲካ ጠበብት ስጋት እንዳላቸው ደጋግመው ገልጠዋል።</p>

<p>ይህ በእንዲህ እንዳለ በዛሬው ዕለት በኡጋዱጉ በድርጅቱ የግጭት አስወገጅ አካል በሚደረገው ስበሰባ ላይ ድርጅቱ አንድ አይነት ቁርጥ ያለ አቋም ይወስዳል ተብሎ ይጠበቃል።</p>

<p>የኤርትራ መሪዎች እስካሁን በተካሄዱት የሰላም ጥረቶች ያቀረቡት አስታራቂ ሃሣባች በማን አለብኝነት እስካሁን አንቀበልም ብለው የቁዩ ቢሆንም በዚህ በዛሬው ወሣኝ ስብሰባ ላይ የሚሰጠውን የመጨረሻ ሃሣብ ኤርትራ የማትቀበለው ከሆነ በኢትዮጵያ በኩል በተወሰደው ከፍተኛ ትእግስት እስካሁን ሣይፈነዳ የቆየው ጦርነት ሊፈነዳ እንደሚችል ከወዲሁ ግምት እየተሰጠው ነው።</p>


</body>
</html>
