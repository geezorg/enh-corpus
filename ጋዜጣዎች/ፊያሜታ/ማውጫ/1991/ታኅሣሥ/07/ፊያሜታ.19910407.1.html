<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራዊያንን ቤት ሰብረው በገቡ የመንግስት ባለስልጣኖች ላይ እርምጃ ሊወሰድ ነው የት/ሚንስትሯ ታናሽ እህት አንዷ ናት!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የኤርትራዊያንን ቤት ሰብረው በገቡ የመንግስት ባለስልጣኖች ላይ እርምጃ ሊወሰድ ነው የት/ሚንስትሯ ታናሽ እህት አንዷ ናት!</h2>


<p>ከኢትዮጵያ በተለያያ ጊዜ የተባረሩ ኤርትራዊያን ንብረት ያለአግባብ በመውረስ በሚገኙ ባለስልጣኖች ላይ እርምጃ እየተወሰደ መሆኑ ታወቀ። ይህንኑ ሁኔታ እንዲያጣራ የላክነው ሪፖርተራችን ሙሉ ዘገባ ቀጥሎ ቀርቧል።</p>

<p>እስካሁን በተለያዩ ስፍራዎች የሚገኙ የመስተዳድር ሃላፊዎች ወደ ኤርትራዊያን መኖሪያ ድረስ በግልፅ እና በድብቅ በመሄድ ከዛሬ ነገ ልትባረሩ ትችላላችሁ በሚል የማስፈራሪያ ቃላት በመጠቀም እና ከመባረርም እናድናችኋለን በማለት የተለያዩ እጅ መንሻዎችን ሲቀበሉ የነበሩ መኖራቸውን በተደጋጋሚ የተገለፀ ጉዳይ ነው።አሁን ከቅርብ ጊዜ ወዲህ ደግሞ አዲስ አበባን ለቀው የሄዱ ኤርትራዊያን መኖሪያ ጓዛቸውን ጠቅልለው በገቡ ባለስልጣኖች ላይ እርምጃ እየተወሰደ መሆኑ ሲታወቅ ፣ እስካሁን እየተወሰደ ያለው እርምጃ ግን አጥጋቢ እንዳልሆነ በጉዳዩ ላይ በሰፊው ያነጋገርናቸው ግለሰቦች ገልፀዋል።</p>

<p>እንደ ውስጥ አዋቂ ምንጮች ገለፃ ከሆነ ባለፈው ቅዳሜ ታህሳስ 3 ቀን 1991 ዓ.ም የወረዳ 4 መስተዳድር ጽ/ቤት ሠራተኞች ከዚሁ ጉዳይ ጋር በተያያዘ ችግር ላይ መውደቃቸው ታውቋል። ሁኔታውን ከክልል 14 መጥተው ከተከታተሉት መሃል አቶ ካሊድ እንደሚገኙበት እና በተለይ በዚህ ወረዳ ቤት የለቀቁ ኤርትራውያንን መኖሪያ በገዛ ፈቃዳቸው ገብተው በሚኖሩ የመስተዳድሩ ኃላፊዎች ላይ ጠንከር ያለ እርምጃ ሊወሰድ እንደሚችል ምንጮቻችን ገልፀዋል።</p>

<p>በአሁኑም ወቅት የወረዳ 4 መስተዳድር ስራ አስፈፃሚ ኮማቴ ቢሮአቸው ታሽጓል። የወረዳው ቢሮዎች ካለፈው ሣምንት ጀምሮ እንዲታሸጉ በመደረጉ በአሁኑ ወቅት አገልግሎት መስጠት አልተቻለም። ከበርካታ የወረዳው ቢሮዎች መሃል ያልታሸገው ፍሬህይወት በተባለች ሴት የሚመራው የኢኮኖሚው ዘርፍ ቢሮ ብቻ ሲሆን ፣ ሌሎቹ ግን ከላይ በተገለፀው ምክንያት ቢሮው እንዲታሸግና ምርመራው እንዲቀጥል ተደርጓል።</p>

<p>ተያይዞ የደረሰን ዘገባ እንደሚያመለክተው በዚህ ተግባር ላይ በመሰማራታቸው ሣቢያ ቢሮአቸው ከታሸገባቸው መሃል የወረዳው መስተዳድር ዋና ፀሃፊና የትምህርት ሚንስትሯ የወ/ሮ ገነት ዘውዴ እህት አስቴር ዘውዴ የሚጠቀሱ ናቸው። ክልል 14 እስካሁን እርምጃ የወሰደው በዚህ ወረዳ ላይ ብቻ መሆኑ ግን ብዙዎችን እየነጋገረ ያለ ጉዳይ ሆኗል።</p>

<p>የዝግጅት ክፍሉ ለማጣራት ባደረገው ጥረት በአሁኑ ወቅት የወረዳ 6 ሊቀመንበር የሆኑት አፀደ ገ/ መስቀል በቀበሌ 01 የሚገኘውን ቀድሞ በኤርትራዊያን የነበረውን ባለ አምስት ክፍል ቤት ውስጥ ገብተው በመኖር ላይ ሲሆኑ መንግስት የወሰደው ምንም እርምጃ የለም። በተመሣሣይ ሁኔታም በዚሁ ወረዳ የሚገኝ አንተነህ የሚባል ካድሬ በተባረሩ ኤርትራዊያን መኖሪያ ውስጥ መሆኑን ከደረሰን ጥቆማ ለማወቅ ተችሏል። መንግስት በአንዳንድ ወረዳዎች ላይ የወሰደው እርምጃ መልካም መሆኑ ሲገለፅ በሌላ በኩል ደግሞ ዝምታን መምረጡ አነጋጋሪ ሆኗል። ለማንኛውም በዚህ ጉዳይ የሚደርሰን ተጨማሪ ጉዳይ ወይም ጥቆማ ቢኖር በዝግጅት ክፍላችን በኩል ለማስተናገድ ዝግጁ መሆናችንን በዚህ አጋጣሚ እንገልፃለን።</p>


</body>
</html>
