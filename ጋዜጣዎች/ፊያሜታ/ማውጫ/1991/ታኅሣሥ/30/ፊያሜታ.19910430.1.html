<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዲፕሎማሲያዊው ጥረት ወደ ፍራቻ ተቀየረ (?)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዲፕሎማሲያዊው ጥረት ወደ ፍራቻ ተቀየረ (?)</h1>
<h3 class="align-center">- አቶ ስዩም መስፍን በገና ዋዜማ የመጨረሻውን ማስጠንቀቂያ ሰጡ</h3>
<h3 class="align-center">- ኢሳያስ አፈወርቂ ሠራዊታቸውን ከባድሜና አካባቢው ንቅንቅ እንደማይል ለሕዝባቸው ገለፁ</h3>


<p>የኢትዮጵያ የውጪ ጉዳይ ሚኒስትር አቶ ስዩም መስፍን በገና ዋዜማ ተቀማጭነታቸው አዲስ አበባ ለሆኑ የተለያዩ አገሮች ዲፕሎማቶች በወቅቱ የኤርትራና የኢትዮጵያ ጉዳይ ገለፃ አድርገዋል። አቶ ስዩም መስፍን በሒልተን ሆቴል ያደረጉት ንግግር ከወትሮው ይልቅ ከረር ያለና ከዚህ በኋላ የመጨረሻውን የጦርነት አማራጭ እንደሚጠቀሙ የሚጠቁም ነው።</p>

<p>አቶ ስዩም መስፍን በዚሁ እለት መግለጫቸው በተለይ የአለም አቀፍ ማሕበረሰብ ሻዕቢያን እሽሩሩ በማለት እና በማባበል የሚያደርገውን ልመና ክፉኛ ነቅፈዋል። ለዚህም ዋናው ችግር አለም አቀፍ ማህበረስብ አካፋን አካፋ ማለት ያለመቻሉ መሆኑን ገልፀዋል። ይህም ሻዕቢያ በእብሪተኛነቱ እንዲቀጥል አድርጐታል፣ ብለዋል።</p>

<p>በኢትዮጵያ መንግሥት በኩል እየተወሰደ ያለው መጠን ያለፈ ትእግስት ደግሞ በሕዝቡና በሰራዊቱ በኩል ነቀፌታን ማትረፉ አልቀረም። በተለይም በሻዕቢያ ወረራ ከዳር እስከ ዳር ሆ ብሎ የተነሣው ሠራዊት ቀስ በቀስ የውጊያ ሞራሉ እየቀነሰ እንዳይመጣ የብዙዎች ስጋት ሆኖል።</p>

<p>የሻዕቢያ ሬዲዮ ጣቢያም ባለፈው ሣምንት ባስተላለፋቸው ዜናዎች ሠራዊቱ ሞራሉ እየላሸቀ መምጣቱን በተደጋጋሚ ሲገልፅ ይደመጣል። ከዚህም አልፎ ተርፎ ከሠራዊቱ አሉ የተባሉ ባለ ልዩ ልዩ ማዕረግ ወታደሮችን እያነጋገረ ይገኛል። ይህ ሻዕቢያ ሆን ብሎ ለፕሮፖጋንዳ ጥቅም ሲባል የውሸት ቃለ መጠይቅ ይደረጋል የሚለው ተደጋጋሚ ትችት እንዳለ ሆኖ በተጨባጭ ግን በሞራል የተነሣሣውን ሠራዊት በተለሰነ ደረጃ ሊጐዳው እንደሚችል ብዙዎች ይስማሙበታል።</p>

<p>በአሁኑ ወቅት ከመጠን የለፈው ዲፕሎማሲያዊ ጥረትም ወደ ፍራቻ እንደይቀየር ነው የብዙዎች ስጋትማ። የሃገር ሉአላዊነትን በማናቸውም ጊዜና ቦታ ማስከበር የግድ መሆኑ እየታወቀ ኢህአዴግ በሁኔታው እየተለሳለሰ መምጣቱ አግባብ አለመሆኑን የሚገልፁ ወገኖች ጨምረው እንደሚሉት በእነዚህ ጊዜያቶች ሁሉ ለሻዕቢያ ጊዜ መስጠት ማለት ይበልጥ በሰው ኃይልና በመሣሪያ እንዲጠናከሩ ማድረግ ማለት ነው። ይህ ደግሞ በቀጣይ የሚኖረውን መሰዋዕትነት ከፍተኛ ያደርገዋል፣ በማለት ሃሣባቸውን ያቀርባሉ።</p>

<p>ይህ በእንዲህ እንዳለ የኤርትራው ፕሬዝዳንት አቶ ኢሳያስ አፈወርቂ የገናን በአል ምክንያት በማድረግ ለሕዝቡ እንደገለፁት ሠራዊታቸው ባድመንም ሆነ ሌሎች ይዞታዎችን እንደማይለቅ አሣውቀዋል። ይህ ከሁለቱም ወገኖች በኩል ጠንከር ብሎ የማስፈራሪያ ቃላቶችን የመጠቀም ሁኔታ የተለመደ ሲሆን በተለይ በኤርትራው ፕሬዝዳንት በኩል የሚሰነዘሩት የእብሪት ቃላቶች እንደቀጠሉ ናቸው። ያም ሆነ ይህ ግን ጦርነቱ የሚጀመርበት ቁርጠኛ ቀን ሣይታወቅና ኢትዮጵያም ሉአላዊነቷን ሳታስከብር ሰባት ወራት ተቆጥረዋል። ሁኔታዎች ወዴት ሊያመሩ እንደሚችሉ በእርግጠኝነት ባይታወቅም እስካሁን በኢትዮጵያ በኩል ያለው መጠን ያለለፈ ትዕግስት ግን አነጋጋሪ ሆኗል።</p>


</body>
</html>
