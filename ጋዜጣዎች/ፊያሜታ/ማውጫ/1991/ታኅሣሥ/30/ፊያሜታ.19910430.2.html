<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በግፍ የተገደሉት የባህታዊ ፈቃደ ሥላሴ ሁለተኛ ዓመት ነገ ታስቦ ሊውል ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በግፍ የተገደሉት የባህታዊ ፈቃደ ሥላሴ ሁለተኛ ዓመት ነገ ታስቦ ሊውል ነው</h2>


<p>ጥር 1 ቀን 1989 ዓ.ም በእስጢፋኖስ ቤተ-ክርስቲያን በግፍ የተገደሉት የባህታዊ ፈቃደ ሥላሴ ሁለተኛ ዓመታቸው በነገው ዕለት በሀገር ውስጥና ከሀገር ውጭ ባሉ ኢትዮጵያዊያን አማካኝነት በድምቀት ታስቦ እንደሚውል ተገለፀ።</p>

<p>ጥር 1 ቀን 1989 ዓ.ም እለተ ሐሙስ በጥይት ተደብድበው የሞቱትና በአራተኛ ቀናቸው በአንቀፀ ምህረት ቅ/ሚካኤል ደብር የቀብራቸው ሥነ-ሥርዓት የተፈፀመላቸው ባህታዊ ፈቃደ ሥላሴ ዐውደ ምህረት እየተባለ የሚጠራው የቤተ- ክርስቲያን መድረክ ዐውደ መዓት ሆኖባቸው ታቦት ቆሞ የኃይማኖት መሪዎች ባሉበት በግፍ ከተገደሉ ነገ ልክ ሁለተኛ ዓመታቸው ነው።</p>

<p>ከዚህ ዓለም በሞት ከተለዩበት ጊዜ ጀምሮ በሕዝበ ክርስቲያኑ ቀና ኃይማኖታዊ ትብብር ከሰልስት እስከ ዓመት መታሰቢያ ያለው የፀሎተ ፍትሐት ሥነ-ሥርዓት ያልተጓደለ ሲሆን ፣ በነገው እለት ማለትም ጥር 1ቀን 1991 ዓ.ም የሁለተኛ ዓመት መታሰቢያቸው በአንቀፀ ምህረት ቅዱስ ሚካኤል ቤተ- ክርስቲያን የፀሎተ ፍትሐት ሥነ - ሥርዓቱ እንደሚከናወንና ከቅዳሴ በኋላ ለነዳያን የምሳ ግብዣ የሚደረግ መሆኑን የገለፁት የዜና ምንጮች፣ የባህታዊውን ሁለተኛ ዓመት መታሰቢያ አስመልክተው በውጭ ያሉ ኢትዮጵያዊያንም በድምቀት አስበውት እንደሚውሉም አስታውቀዋል።</p>

<p>በሀገር ውስጥ ስለሚካሄደው የፀሎተ- ፍትሐት ኘሮግራምና ለነዳያን የምሣ ግብዣ አስመልክተው ምዕመናን አስፈላጊውን ቅድመ ዝግጅት ማድረግ ከጀመሩ የቆዩ መሆናቸውን የገለፁት ምንጮች እንዳሉት ከሆነ፣ ዝግጅቱ ወደ መጠናቀቁ ከተቃረበና አስፈላጊው የገንዘብ መዋጮ ከተደረገ በኋላ ለባህተዊው ዓመታዊ መታሰቢያ ተብሎ የሚዘጋጀው ዝግጅት በሀገር ውስጥ ምዕመናን እየተካሄደ እያለ ለበሬ መግዣ የሚሆን ገንዘብ ከውጭ መላኩንም ምንጮች አስረድተዋል። በውጭ ላሉት ምዕመናን ዘንድ የሚታሰበውም እንዳለ መሆኑንም ምንጮቹ ጠቁመዋል።</p>

<p>የተገደሉት ባህታዊ በወቅቱ የቀብር ቦታ እንዳያገኙ ጥረት ተደርጐ እንደነበር የገለፁት ውስጥ አዋቂዎች እንደሚሉት፣ከፓትርያርኩ አስተዳደርና ከማንኛውም ህብረት የተለየ እንደሆነ ከሚነገርለት የአንቀፀ ምህረት ቅ/ሚካኤል ቤተ- ክርስቲያን የቀብራቸው ሥነ-ሥርዓት ተፈጽሞላቸው እስከ አሁን ሐውልት ሣይሰራላቸው በአንዳንድ ችግሮች ምክንያት መቆየቱንና አሁን ግን ሐውልት እንዲሠራላቸው ቅድም ሁኔታዎች እየተጠናቀቁ መሆናቸውን አስረድተዋል። በባህታዊው መገደል ሳቢያ «ማኀበረ-ሐዋርያት» የሚባለው ማኀበር አባላት እስካሁን ፍ/ቤት እየተመላለሱ የሚገኙ መሆናቸው የሚታወስ ነው።</p>


</body>
</html>
