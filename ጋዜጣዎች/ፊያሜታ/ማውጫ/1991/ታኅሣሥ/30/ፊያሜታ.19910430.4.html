<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሁከት መቀስቀስና ግጭት መፍጠር የፖለቲካ ድል መለኪያ ቢሆን ኖሮ ኤርትራን የሚቀድማት የለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">«ሁከት መቀስቀስና ግጭት መፍጠር የፖለቲካ ድል መለኪያ ቢሆን ኖሮ ኤርትራን የሚቀድማት የለም»</h1>

<h3 class="align-center">ፕሮፌስር እንድርያስ</h3>


<p>ከረጂም የነጻነት ትግልና ከታላቅ ድል በኋላ አሁን በገዛ ራሷ ቁልቁል ወደ አዘቅት መውደቅ የጀመረችው ኤርትራ ውስጥ የተፈጠሩት የኤርትራ መንግሥትና የኤርትራ ህዝቦች ነፃ አውጪ ግንባር አመራር በተፈጠሩበት ቅጽበት ያረጃሉ ብሎ ለማሰብ በእውነት አስቸጋሪ ነው ሲሉ ፕሮፌሠር እንድሪያስ እሸቴ ታህሳስ 9ቀን 98 ዓ.ም በኢ.ሲ.ኤ በተዘጋጀው የህግ መድረክ ለሠላም ህዝባዊ ስብሠባ ላይ ገልጠዋል።</p>

<p>ገና የአምስት አመት ዕድሜ ብቻ ያስቆጠረችው አገር ጐረቤቶቿን ሁሉ አዋኪና ጦር ናፋቂ ሆና ብቅ ለማለት እንዴት ተቻላት? ለዕለት ጉርሡ ደፋ ቀና የሚል ገበሬና ከብት አርቢዎች ባሉበት አገር ውስጥ የተነሡት መሪዎች መለያ በአንድ ጀንበር ብቅ ያለ ወታደራዊ ማንአለብኝነትና ህግ-አልባነት ይህናል ብሎ የሚገምት ማነው? ሁከት ለማለት ጥያቆዎች ካቀረቡ በኋላ ፕሮፌሰር እንድርያስ የኤርትራን አመራር ጀብደኝነት አጠቃለው ሲገልጹ ሁከት መቀስቀስና ግጭት መፍጠር የፖለቲካዊ ድል መለኪያ ቢሆን ኖሮ በዕድሜዋ ትንሽ፣ በቆዳ ስፋቷ ጠባብ፣ በህዝብ ቁጥሯ አነስተኛ የሆነችውና የማያቀናጣ ሃብት ያላት ኤርትራ «ድንቅ» በተባለላት ነበር ብለዋል።</p>

<p>ፕሮፌሰር እንድሪያስ ምሁራኑን አንስተው በሠጡት አስተያየትም የተሳከረውንና ግራ የሚያጋባውን የኤርትራ ድርጊት ይብስ እንዲተራመስ የተሳከረው አመራር የኤርትራ ምሁራንን የማያወላውል ድጋፍ የማረከ ይመስላል ካሉ በኋላ አመራሩም ምሁራኑም ሞታውን ለመደገስ በአንድነት የተባበሩ ይመስላል ሲሉ ገልጸዋል።</p>

<p>ፕሮፌሠር እንድሪያስ መለስ በማለትም አሁን ለተፈጠረው ችግር ተጠያቂዋ ኤርትራ ብቻ ነች ብሎ ለማለት እንደማይቻል ገልጠው ለህዝበ ውሳኔው እንደ ቅድመ ሁኔታ የሚየገለግሉ ሁኔታዎች ግልጽ ሊሆኑ በቻሉ ነበር ሲሉ በዚህም በኩል የነበረውን ስህተት ጠቁመዋል። በኢትዮጵያና በነጻይቱ ኤርትራ መካከል በሚኖረው ግንኙነት ላይ ህዝባዊ ስምምነት አንዲኖር ማድረግ ይቻል እንደነበር የድንበር መካለሉን፣ የኢኮኖሚ ትብብር ሁኔታዎችንና በኢትዮጵያ የሚገኙ ኤርትራዋያን በህግ የሚኖራቸውን ሁኔታ በግልጽ መወሠን ይቻል ነበር ሲሉ የነበረውን ስህተት አመልክተዋል።</p>

<p>ከዚህም በላይ ስለሪፈረንድሙ ሲያብራሩም የህዝበ ውሳኔው ህጋዊነትና ውጤት የኢትዮጵያን ስምምነት የሚጠይቅ ስለነበር አብይ ጥያቄዎች ሚዛናዊ በሆነ ሁኔታ እልባት እንዲያገኙ ለማድረግ ኤርትራ ከወዲሁ ፈቅዳ የምትገባበትን አስገዳጅ ነገር መፍጠር ቀላል ሊሆን ይችል ነበር። እንዲህ ያለ ዝግጅት የሁለቱም ሀገሮች ዜጐች /በኢትዮጵያ የሚገኙ ኤርትራዊያንን ጨምሮ/ ተስፋ የሚጥሉበት ጠንካራ መሠረት እንዲያገኙ ያደርጋቸው ነበር። በማለት አስተያየታቸውን ሠጥተዋል።</p>


</body>
</html>
