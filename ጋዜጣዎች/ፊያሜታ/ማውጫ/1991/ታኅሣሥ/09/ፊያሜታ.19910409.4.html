<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባህታዊ ፈቃደ ሥላሴ ሞት ምክንያት በዛሬው ዕለት በርካታ ሰዎች ፍ/ቤት ይቀርባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በባህታዊ ፈቃደ ሥላሴ ሞት ምክንያት በዛሬው ዕለት በርካታ ሰዎች ፍ/ቤት ይቀርባሉ</h2>


<p>ባህታዊ ፈቃደ ሥላሴ ከዚህ ዓለም በሞት ከተለዩ ዓመት ሊሞላቸው ጥቂት ቀናቶች ይቀራቸዋል።</p>

<p>ጥር 1ቀን 1989 ዕለተ ሐሙስ በጥይት ተደብድበው ከዚህ ዓለም በሞት የተለዩት ባህታዊ ፈቃደ ሥላሴ ፣ ሥጋቸውና ነፍሣቸው ተለየ እንጂ ታሪካቸው ግን " ከኢትዮጵያ እስከ ዓለም ባሉት ሕብረተሰብ ዘንድ አልጠፋም። በተጠቀሰው ቀን በእስጢፋኖስ ቤተ-ክርስቲያን በጥይት በተገደሉት ባህታዊ ሞት ምክንያት በዛሬው ዕለት ባህታዊያንና በርካታ ምዕመናን ፍ/ቤት እንደሚቀርቡ ለዝግጅት ክፍላችን የደረሱን ምንጮች ገልፀዋል።</p>

<p>ክስ ከተመሠረተባቸው ባህታውያንና ምዕመናን መካከል አንዱ የነበሩት ባህታዊ ገ/ሚካኤል የሚባሉ ብዙ መከራና ድብደባ የደረሣባቸው ፣ ከቅርብ ጊዜ ወዲህ ከዚህ ዓለም በሞት የተለዩ መኖራቸውንም ምንጮቹ አስረድተዋል። ከባሕታዊ ፈቃደ ሥላሴ ጋር በተያያዘ መልኩ ከአንድ ዓመት ያላነሰ ጊዜ በወህኒ ቤት ታሥረው ከተፈቱት ባህታውያን ውስጥ ታዋቂው ባህታዊ ገ/መስቀል ኃ/ መስቀል በውጭ አገር እንደሚገኙም ምንጮቹ አስታውቀዋል።</p>

<p>በባሕታዊ ፈቃደ ሥላሴ ሞት የተነሣ የፓትርያርኩ አባ ጳውሎስ የእህት ልጅ አቶ ያሬድ ከበደና ሌሎችም ለጥቂት ጊዜ ታስረው የተፈቱ ሲሆን ፣ ከዚያ ወዲህ ግን ለእሥራት የተዳረጉትም ሆነ ወደ ፍ/ቤት የሚመላለሱት ባሕታዊያንና ምዕመናን መሆናቸውን የዓይን ምስክሮች ተናግረዋል።</p>

<p>ባሕታዊ ፈቃደ ሥላሴ ከዚህ ዓለም በሞት ከተለዩ ጥር 1 ቀን 1991 ዓ.ም ሁለት ዓመታቸው እንደሆነና በዚሁ እለት በአዲስ አበባ ህዝበ ክርስቲያን ዘንድ የሁለተኛ ዓመት መታሰቢያቸውን የፀሎተ ፍትሐት ኘሮግራምና ለነዳያን ምፅዋት እንደሚደረግ ምንጮች አስታውቀዋል።</p>

<p>ጊዜ ይፍታው የተባለለትና እንቆቅልሽ የሆነው የባህታዊ ሞት ጉዳይ ባህታዊ በጥይት ተደብድበው ከሞቱበት ጊዜ ጀምሮ ለፓትርያርኩ ጠንከር ያለ የሰው ኃይልና በማሣሪያ የታገዘ ሠራዊት አንዲያጅባቸው ከማድረግ ውጭ መፍትሄም ሆነ ሰላም ከቤተ-ክርስቲያን አካባቢ መጥፋቱን ምንጮች በግልፅ አስቀምጠዋል።</p>

<p>ከቀርብ ወራት ወዲህ ከዚህ ዓለም በሞት የተለዩት ባህታዊ ገ/ ሚካኤልን ጨምሮ ጠቅላላ ክስ የተመሠረተባቸው ባሕታውያንና ምዕመናን ብዛት ከአርባ ዘጠኝ ያላነሱ መሆናቸውን ለመረዳት ተችሏል። አዛውንት ፣ ወጣት ወንዶችና ሴቶች በክሱ ውስጥ ይገኙበታል።</p>


</body>
</html>
