<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አብዮት ልጆቿን ትበላለች!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አብዮት ልጆቿን ትበላለች!</h1>
<h2 class="align-center">>ከኤርትራዊያን ጋር በተያያዘ የኢህአዴግ አባላት ሜዳ ላይ ተጣሉ</h2>


<p>አዲስ አበባን ለቅቀው በሄዱ ኤርትራዊያን ቤት ውስጥ የገቡ የኢህአዴግ አባላት ላይ እርምጃ መወሰዱን ከትላንት በስቲያ የረቡዕ እትማችን ገልፀን ነበር። ከዚህ በኋላ የሆነውን በዝርዝር ለማቅረብ ጥረት ስናደርግ ቆይተናል።</p>

<p>የአካባቢው ሰዎችንም አስተያየት ጠይቀን ነበር። ሙሉ ዘገባውንም ከዚህ ቀጥሎ ቀርቧል።</p>

<p>የጉዳዩ መነሻና መድረሻ .. ስለትምህርት ሚንስትሯ የገነት ዘወዴ እህት አስቴር ዘውዴስ የአካባቢው ሰው ምን ይላል ?</p>

<p>የክልል 14 ወረዳ 4 የስራ አስፈፃሚዎች ቢሮ ዛሬ እንደታሸገ ነው። በወረዳው የሚገኘው ቢሮ በመንግሥት አካላት በመዘጋቱ ደግሞ የአካባቢው ነዋሪ ችግር ላይ የወደቀ መሆኑን በዝግጅት ክፍላችን ቅርበት ያላቸው ግለሰቦች ገልፀውልናል። የቢሮዎቹም መዘጋት ከኤርትራዊያን ጋር በተያያዘ ምክንያት መሆኑ ታውቋአል።</p>

<p>በወረዳው የሚገኙ ኤርትራዊያን ቤቱን ለቀው እንዲወጡ ከተደረገ በኋላ ፣ በእነዚህ ቤቶች ውስጥ የወረዳው አመራሮች የሆኑ የኢህአዴግ አባላት እንዳገቡ ሆኗአል። በአሁኑ ወቅት ግን አባላቱ ከቤት እንዲወጡ ከመደረጉም በላይ አንዳንዶቹ ቤቱን ለቀው ወጥተው ንብረቶቻቸው ሜዳ ላይ ተጥሎ ነው የሚገኙት።</p>

<p>በዚሁ በወረዳ 4 ቀበሌ 38 ውስጥ ከጠቅላላው 13 ቤቶች ውስጥ 6ቱ የኢህአዴግ አባላት ፣ ለቀበሌ 28 ካሉት ቤቶች 3ቱ ፣ በቀበሌ 37 አንድ የኢህአዴግ አባል በለቀቁት ኤርትራዊያን ቤት ውሰጥ ይኖሩ የነበሩ ናቸው። በአሁኑ ወቅት ብዙዎቹ የያዙትን ቤት የለቀቁ ሲሆን ፣ የሌሎቹ ደግሞ አንዲታሸግ ተደርጓል። በቀበሌ 49 ውስጥ የሚገኘውና የቀበሌው የፋይናንስ ሰራተኛ የሆነው ቴዎድሮስ የተባለው ግለሰብ ቤት ደግሞ ቤቱ ታሽጐበት ይገኛል።</p>

<p>በዚሁ ወረዳ ቀበሌ 38 ውስጥ ቀደም ሲል በኤርትራዊያን ያልተከፈለውን ውዝፍ የክራይ ዕዳ ክፍሉ ተብለው እስከ 5000/ አምስት ሺህ / ድረስ የከፈሉ ይገኙበታል። ይህ አይነቱ አሰራር ደግሞ የሌሎችን የወረዳው ቀበሌዎች ውስጥ ተፈፃሚ መሆኑ ታውቋአል። አሁን የብዙዎቹ ጥያቄ የሆነው ክልል 14 ሆነ ዞኑ በወረዳ 4 ላይ ብቻ ለምን ትኩረት ሰጠ ? በሌሎች ወረዳዎችና ቀበሌዎችስ ተመሣሣይ ችግር የለም ወይ ? የሚለው ብዙዎችን እያነጋገረ ነው። ለዚህ ምላሽ ለማግኘት ደግሞ የሆኔታውን አመጣጥ ከኋላ መመርመር አስፈልጓል። የሪፖርተራችን ጥንቅር እንዲህ ይተነትነዋል።</p>

<p>የክልል 14 ም/ኘሬዘዳንት የሆኑት አቶ ካሊድ አብዱ ለህማን ከዚሁ ከወረዳ 4 ኢህአዴግን ወክለው የተወዳደሩ ግለሰብ ናቸ ው። በመሆኑም በወረዳው ውስጥ የሚፈፀሙትን ጉዳዮች ለመከታተል ቅርብ በመሆናቸው ነው ፣ የሚሉ ወገኖች አሉ። ሁኔታውንም በቅርብ ሆነው በመከታተል እርምጃ እንዲወሰድ ካደረጉት መሃል የክልሉ ም/ኘሬዘዳንት አንድ መሆናቸው ታውቋል።</p>

<p>የክልሉ ኘሬዘዳንት ባለፈው ሣምንት አካባቢውን ከጐበኙ በኋላ ከሌሎች የዞን ባለሥልጣኖች ጋር በጉዳዩ ላይ ሲነጋገሩ እንደነበር ለማወቅ ተችሏል። ባለፈው አርብ በወረዳ 4 ፣ ቀበሌ 29 የኢህአዴግ አባላትና ደጋፌዎች ስብሰባ አድርገው ነበር።በኤርትራዊያኑ ምትክ የገቡት አባላት እንዲወጡ ተጠየቀ። በእለቱ ስብሰባ የትምህርት ሚንስትሯ እህት አስቴር ዘውዴ እና በለጡ ኢድአ በሃሣቡ ካልተስማሙት ማሃል የሚጠቀሱ ናቸው። የስብሰባውም መጨረሻ የወረዳው ዋና ፀሐፊ ወ/ሮ አስቴር ዘውዴ እንድትታሰር ወስኖ ተጠናቀቀ።</p>

<p>ወ/ሮ አስቴር ቅዳሜ እለት ከእስር ተፈትቃ ደግም በጉዳዩ ላይ ብዙ ጭቅጭቅ ተነስቶ ፣ በመጨረሻ ቤቱን ለቅቃ እንትወጣ በተባለው መሠረት የወረዳው ፖሊሶች ባሉበት በቤቱ ውስጥ የገባው ዕቃ እንዲወጣና ግቢው ውስጥ ተጥሎ ቤቱ ታሽጓል። የአይን ምስክሮች እንደሚሉት እስከ እሁድ ድረስ ዕቃው በግቢ ውስጥ እንደነበር ታውቋል።ከዚያም ግለሰቧ ወደ ቀድሞ መኖሪያዋ መሄዷን እነዚሁ የቅርብ ምንጮች ገልፀዋል።</p>

<p>ኢህአዴግ በአባላቱ የፈፀመው አስነዋሪ ድርጊት እንዳለ ሆኖ ... ሁኔታዎች ስለምን በወይዘሮ አስቴር ዘውዴ ላይ ጠነከረ?</p>

<p>የወረዳው ዋና ፀሐፊና የኢህአዴግ አባል ወ/ሮ አስቴር ዘውዴ በተደጋጋሚ የበላይ ሐላፊ ከሆኑት የዞን እና የክልል ባለሥልጣናት ጋር ፊት ለፊት በመጋፈጥ የምትታወቅ ናት።አሁን በተፈጠረውም ውዝግብ የዞንና የክልል ባለሥልጣናት በወ/ሮ አሰቴር እንደቂም መውጫ አድርገው መጠቀማቸውን ብዙዎች ይገልጣሉ።</p>

<p>ግለሰቦቹ አያይዘው ለዝግጅት ክፍላችን እንደገለፁት የወ/ሮ አስቴር ዘውዴ አሁን ከኤርትራ ጋር በተጠፈረው የድንበር ግጭት በመጀመሪያ ወንድ ልጆን ወደ ጦር ግንባር የሸኘችና ልጇ ዮናስ ዘውዴም በአካባቢው ነዋሪዎች ዘንድ በጥሩ ስነ ምግባር የሚጠቀስ ነበር ፣ ተብሏል። ብዙዎቹ የአከባቢው ሰዎች ወ/ሮ አስቴር ልጅን ያህል ነገር ወደ ጦር ግንባር ልካ ከሁለት ክፍል ቤት ወደ ሦስት ክፍል ቤት መዘዋወሯ የመንግሥት ባለሥልጣናትን ሊያስቆጣ የሚችል የሚገባ አልነበረም ፣ ብለዋል።</p>

<p>ሪፖርተራችን ሁኔታውን እንዳጣራው ወ/ሮ አስቴር ዘውዴ ቀደም ሲል የነበረችበት መኖሪያ ሁለት ክፍል ሲሆን ፣ ከአዲሱ ቤት ጋር የሚለየው ይኼኛው ኩሽና ስለአለው ብቻ መሆኑን ፣ አረጋግጦል። ይኸ ብቻም ሣይሆን ቤቱ ለድርጅቱ አባላት እንዲሰጥ ሲወስን ቃለ ጉባኤ ተይዞና እያንዳንዱን ሂደት ለበላይ አካል ማሣወቅ እንደነበር ለማረጋገጥ ተችሎል። የኢህአዴግ ከፍተኛ ባለሥልጣናት ለበታች የድርጅቱ አባላት ላይ የወሰዱት እርምጃ የሰሞኑ ዓብይ መነጋገሪያ ሆኖ ቆይቷል።</p>

<p>በሌሎች ወረዳዎች እርምጃ ለምን አልተወሰደም ?</p>

<p>ከወረዳ 4 በተጨማሪ አጐራባች በሆኑት ወረዳ 3፣ ወረዳ 5 እና ወረዳ 6 ውስጥ በተመሣሣይ ሁኔታ የተባረሩ ኤርትራዊያን ቤት ውስጥ የገቡ የኢህአዴግ አባላት ቢኖሩም እስካአሁን ምንም ዓይነት እርምጃ ሣይወሰድባቸው ቀርቷል።</p>

<p>እንዲያውም አንዳንድ የዞን ባለስልጣናት ከሌሎች ወረዳዎች ጋር ባላቸው የውስጥ ግኑኝነት ሳቢያ ምንም እርምጃ ያልወሰዱባቸው ናቸው ተብሏል። ለምሣሌ የዞኑ ሊቀመንበር አቶ ኃ/ማርያም አባይ ከተለቀቁት የኤርትራዊያን ቤቶች ማሃል በኪራይ ቤቱች ሥር የሚተዳደር ቤት ተመርጦ እንደተሰጠው ታውቋል። በተመሣሣይ ሁኔታ ኃይሌ ዝበለው የተባለው የኢህአዴግ ካድሬ ከወረዳ 25 መጥቶ በአሁኑ ወቅት ወረዳ 3 ውስጥ ምድርና ፎቅ ቤት ተሰጥቶት እየኖረ ነው። ማንም ግን እርምጃ የወሰደ አልተገኝም በወረዳ 5 እና በወረዳ 6 ትም በተመሣሣይ ሁኔታ ከበላይ ከፍተኛ ባለሥልጣናት ጋር የጥቅም ግንኙነት ያነካካቸው ስለሆኑ የእነዚህን ወረዳዎች አመራር አካላት ዞኑም ሆነ ክልሉ ሊነካቸው ሊገመግማቸው አልፈለግም። የእነዚህ ወረዳዎች መነካት ደግሞ የበላይ ባለስልጣኖችን ጉድ የሚያፍረጠርጥ በመሆኑ በሚስጥር እንደያዙት ነው።</p>

<p>በዚህ የሚጠቃቀም አዙሪት ውስጥ ከሚገኙት ግለሰቦች መሃል የወረዳ 6 ሊቀመንበር የሆነችው ወ/ሮ አፀደ በአካባቢው ነዋሪዎች ላይ ከምትፈጽመው አምባገነናዊ ተግባር በተጨማሪ በኤርትራዊያን ቤት ለመግባት የመጀመሪያዋ ሴት ናት። ግለሰቧ ከራሷም አልፋ ለወላጅ እናቷ ኤርትራዊያኑ የለቀቁትን ቤት ሰጥታለች። ዞን አንድ ወይም ክልሉ ግን በእነዚህ የድርጅት አባላት ላይ እርምጃ ሲወስድ አልታየም።</p>

<p>በዞን አንድ ስር ከሚገኙት አራት ወረዳዎች መካከል /ወረዳ 3፣4፣5 አና 6/ መሃል መንግሥት በወረዳ 4 ላይ ብቻ እርምጃ መውሰዱ ሣያንስ የወረዳው ቢሮዎች እንዲዘጉ መሆናቸው ሕዝቡን ጉዳት ላይ የጣለው መሆኑን ሰሞኑን ወደ አካባቢው የላክነው ሪፖርተራችን አረጋግጧል። ሪፖርተሩ በተጨማሪ እንደገለፀው .. የወረዳ 4 አመራሮች ለዞኑ በደበዳቤ አሣውቀው በኤርትራዊያኑ ባይ ቤት ውስጥ የገቡ ሲሆን ፣ በሌላ በኩል ደግሞ በወረዳ 3 ውስጥ በራሣቸው ፈቃድ የገቡት ግን ምንም እርምጃ እንዳልተወሰደባቸው ለማረጋገጥ ችለናል ፣ ብሏል።</p>

<p>ቀበሌው ከወረዳ ፣ ወረዳው ከዞን ባለሥልጣናት ጋር እየተደጋገፉ በሰሩት የመጠቃቀም ተግባር ክልል 14 እስካሁን የወሰደው እርምጃ ኢምንት ሲሆን ፣ በሌሎች ዞኖችና ወረዳዎችም ኤርትራዊያንን በማስወጣት የኢህአዴግ አባላትን የማስገባቱ ተግባር እንደቀጠለ ሲል የሰሩበት ወደ ነበረው የመንግስት ስራ እንዲመለሱ እየጠየቁ መሆናቸውን ለማወቅ ችለናል። ብዙዎቹ ቆመንለታል ይሉት የነበረው የኢህአዴግ መልሶ ሲጐዳቸውና የአካበቢው መጠቋቆሚያ ሲያደርጋቸው በራሣቸው ጊዜ ለማየት በቅተዋል።</p>

<p>ከዚህ በኋላ ምን ይፈጠራል ?</p>

<p>አሁን ወረዳው ታሽጓል። የኤርትራዊያኑም ቤት ታሽጐ የኢህአዴግ አባላቱ ከነእቃቸው ሜዳ ላይ ተጥለዋል። ሌሎች አባል የልሆኑ ሰዎች ግን ዛሬም በሰላም በኤርትራዊያኑ ቤት ውስጥ ናቸው። ሁኔታው አባለቱን ማስቋጨቱ አልቀረም።</p>

<p>በአሁኑም ወቅት በወረዳ 4 የነበሩ አመራሮች ወደቀድሞ የመነግስት ስራቸው ለመመለስ ጥያቄ አቅረበዋል።በዚህም መሰረት ፣ አቶ ኃይሌ ገ/ዋህድ ቀድሞ ወደነበሩበት መከላከያ ኮንስትራክሸን ድርጅት ፣ አቶ ኪዳነማርያም በረጄ ወደ ግንድና ኢንዱስትሪ ፣ ወ/ሮ በለጡ ኢድኤ ወደ ፋፋ ፋብሪካ ለመመለስና ኢህአዴግ የነጠቃቸውን ስልጣን ለመተው ሃሣብ እንዳላቸው ታውቌል። እነዚህ ሰዎች እና ሌሎቹም ቀደም ሲል በድርጅቱ ውስጥ ለመታቀፍ ተለምነው የገቡ ሲሆን ፣ በሌላ ወረዳ እስከ ሊቀመንበርነት ደረጃ የሚገኙ ቀደም ሲል አምባሽ በመሸጥ ይተዳደሩ የነበሩ ሰዎች ግን ድንገት በፈፀሙት የኤርትራዊያን ቤት ቅሌት ጉዳይ ቢባረሩ መውደቂያ እንደሌላቸው ስለሚያውቁ ከዞን ሃላፊዎች ጋር መመሣጠራቸውን እንደቀጠሉ ነው ፣ የሚሉ አስተያየቶች በመሰንዘር ላይ ናቸው።</p>

<p>አሁን ሥልጣናቸውን ለቀው ወደ ቀድሞ ሥራቸው ለመመለስ ጥያቄ ያቀረቡትም ቢሆን መንግሥት ላይቀበላቸውና ደብዳቤም ላይጽፍላቸው ይችላል የሚል ስጋት አለ። በሌላም በኩል እነዚሁ የአመራር አባላት በትላንትናው እለት ክልል 14 ተገኝተው አቤቱታ አሰምተዋል። ተጨማሪውንና የሚቀጥለውን ሁኔታ በረቡዕ እትማችን እናቀርባለን።</p>


</body>
</html>
