<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባህታዊ ገ/መስቀል መልእክት አስተላለፉ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ባህታዊ ገ/መስቀል መልእክት አስተላለፉ!</h1>


<p>ባህታዊ ገ/መስቀል ሰኔ21ቀን 1991ዓ.ም መኖሪያቸው በሆነው በቀጨኔ መድኃኔ ዓለም ተከታዮቻቸው በተገኙበት ከቀኑ11:45 ሰዓት ላይ መልእክት አስተላለፉ። መልእክቱ እንዲህ የሚል ነው። ካሁን ቀደም የተናገርኳቸውን የተፈጸሙትን ለማስታወስ እናገራለሁ። እግዚአብሔር ያዘዘኝን እናገራለሁ፤ እግዚአብሔር ያላዘዘኝን ግን አልናገርም። እስካሁን የተናገርኳቸው ተፈጽመዋል። 1ኛ- በ1986 በኢትዮጵያና በኤርትራ መካከል ጦርነት ይነሳል፣ ነገር ግን እሳት አደጋ የማያጠፋው እሳት ይነሳል እግዚኦ በሉ ብዬ ነበር ይኸው ተፈጽሞ እዚህ ደርሷል።</p>

<p>2ኛ- በ1989ዓ.ም አካባቢ እዚህ ግቢ ውስጥ የተናገርኩት ነበር። በሰማይ አሞራ በምድር ጉንዱን ትኋን ቁንጫ ይሆናል ብዬ ተናግሬ ነበር። ይህም በኢትዮጵያ ቴሌቭዥንና ሬዲዮ ተላልፏል። በትችት መልክ። አሞራው ኢትዮጵያን የሚወር ጠላት ነው። ጉንዱኑ ወታደር ነው። ቁንጫውና ትኋኑ የወዱጅ ጠላት ነው። ኢትዮጵያ ላይ የመጣ የወዱጅ ጠላት ነው ማለት ነው። እነዚህ ትንቢቶች በ1986 እና በ1989 የተናገርኳቸው ስለነበሩ በወቅቱ ታሥሬበታለሁ። ትርጉሙን ነገረን ተብዬም ትርጉሙን ንገር አልተባልኩም ፣ ትርጉሙን የሚፈታው ጊዜ ነው እኔ ንገር የተባልኩትን መንገር ነው ብዬአለሁ።</p>

<p>አሁን የምላችሁንም በትክክል ጻፉ። ቀን ሰኔ21፣ 1991 ዓ.ም በስመአብ...ሳትቀንሱ ሳትጨምሩ ጻፉ። ስማ ስማ ጆሮ ያለው ይስማ፤ ይህ መልእክት ለኢትዮጵያ ህዝብ እንዲደርስ ነው የኢትዮጵያ ሬዲዮና ቴሌቭዥን እንዲያስተላልፍ ጥሪ ተደርጓል።</p>

<p>1- በምዕራብ ኢትዮጵያ ጐርፍ ይሆናል እርካብ ስሩ፣</p>

<p>2- በደቡብ ኢትዮጵያ ነፋስ ይነሳል ጐሬ (ጉድጓድ) ቆፈሩ</p>

<p>3- በሰሜን ኢትዮጵያ አዝመራ ይሆናል ገበሬ አዘጋጁ</p>

<p>4- በምስራቅ ኢትዮጵያ ፀሐይ ይወጣል ቤት አዘጋጁ</p>

<p>5- ለእነዚህ መልእክቶች በመላ ኢትዮጵያ የሚገኘው ህዝብ በገጠር በከተማ ያሉ በሙሉ በየአሉበት አጥቢያ በቤተ- ክርስቲያን ይሁን በመስጊድ ከሐምሌ3 ቀን እስከ ሐምሌ5 ቀን 1991ዓ.ም ለ3 ቀናት ከጠዋቱ 12ሰዓት እስከ ቀኑ 6ሰዓት ድረስ ህዝቡ እርስ በእርሱ ይቅር እየተባባለ ምህላ ጸሎት በመላ ኢትዮጵያ እንዲያደርግ መልእክቱ ከተፈጸመ ቀጨኔ መድኃኔዓለም መገናኛችን ይሆናል። መልእክቱ ከእግዚአብሔር የመጣ ስለሆነ ለሁሉም እንዲደርስ</p>

<p>6- ከዚህ በኋላ በኢትዮጵያ ማሃል ከተማ የብርሃን አምድ ይተከላል እሥረኞች ይፈታሉ። አነሳስቶ ላስጀመረን አስጀምሮ ላስፈጸመን ለልዑል እግዚአብሔር ክብር ምስጋና ይሁን በማለት መልዕክታቸውን ቋጭተዋል።</p>

<p>ከባህታዊ ገ/መስቀል ትንቢታዊ መልእክቶች በመነሳት ብዛት ያለቸው ትችቶችም ደርሰውናል። ካሁን ቀደም በ1986 ዓ.ም «የሰብው ብርሃን» የሚል መጽሐፍ አሳትመው እስከ 1990 ዓ.ም የደረሰ እድለኛ ነው ረሃብ ቸነፈር አያገኘውም ሰላም ደስታ ጥጋብ ይሆንለታል። ብለው ነበር። አሁን ደግሞ ጦርነት ይሆናል ብዬ ነበር ማለታቸው ተአማኒነትን የሚያሳጣቸው ነው ብለዋል አስተያየት ሰጪዎች። በዚህ ዙሪያ ስለደረሱን አስተያየቶች በሚቀጥሉት እትሞቻችን እናቀርባለን።</p>


</body>
</html>
