<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቀኝ ክንፍ ተጠናክሮ የመጣው የሻዕቢያ ጦር ክፉኛ ተመታ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በቀኝ ክንፍ ተጠናክሮ የመጣው የሻዕቢያ ጦር ክፉኛ ተመታ!</h1>


<p>ከተጀመረ አንድ አመት ያሳለፈው የኢትዮ-ኤርትራ ግጭት እየፋመና እየቀዘቀዘ ቆይቷል። አሁን የክረምቱ ወራት ከመግባቱ በፊት በሁለቱም ወገኖች በኩል ወታደራዊ ጠቀሜታ ያላቸውን ስትራቴጂክ ቦታዎች ለመያዝ የሚደረገው ፍልሚያ እንደቀጠለ ነው።</p>

<p>በአሁኑም ወቅት በተለይ የመረብ ወንዝን ተከትሎ ከፍተኛ የሆኑ ወታደራዊ ግጭቶች መከሰታቸው አልቀረም። ከዚህም መሃል ባለፈው ሳምንት አካባቢውን በመቃኘት ላይ የነበረው የኢትዮጵያ ጦር ባላሰበው ሁኔታ ተጠናክሮ ከመጣው የሻዕቢያ ሰራዊት ጋር ተገጣጥሟል። የዋናውን የመረብ ወንዝ ተከትሎ ወደ ባድመ ለመሄድ በእንቅስቃሴ ላይ የነበረው የሻዕቢያ ሰራዊትና የኢትዮጵያ ጦር በከፈቱት ድንገተኛ ውጊያ ከ130 በላይ የሻዕቢያ ወታደሮች ለሞትና ለምርኮ ተዱርገዋል።</p>

<p>በቀኝ ክንፍ ተጠናክሮ እየገሰገሰ የነበረው የሻዕቢያ አንድ ብርጌድ ተመትቶ የተበታተነ ሲሆን፣ በሌላ በኩል በፊት ለፊት በግራና ከኋላ ሆነው እየተንቀሳቀሱ ያሉት የሻዕቢያ ጦረኞች በሸንበቆ አካባቢ እራሳቸውን ለማጠናከር ዋናውን የመረብ ወንዝ አቅጣጫ ይዘው አሁንም በመንቀሳቀስ ላይ ይገኛሉ። በሁለቱም ወገኖች በኩል የክረምቱ ወቅት ከመድረሱ በፊት ወሳኝ ነፃ መሬቶችን የመቆጣጠሩ ፍልሚያ አሁንም ይቀጥላል፤ ተብሎ የሚጠበቅ ነው።</p>

<p>ይህ በእንዲህ እንዱለ ከትላንት በስቲያ ምሽት ከጠ/ሚኒስትር መለስ ዜናዊ ጋር ተገናኝተው ስለ ኢተዮ-ኤርትራ ጦርነት የተነጋገሩት የጣሊያኑ ምክትል የውጭ ጉዱይ ሚንስትር ሪኖ ሴሪ ግጭቱን ለመፍታት ጥረት እንደሚያደርጉ ገልፀዋል። ም/ሚን ስትር ሪኖ ሴሪ እሁድ ዕለት ከኤርትራው መሪ ከኢሳያስ አፈወርቂ ጋር ተነጋግረው ከዚያ መልስ ወደ አዲስ አበባ እንደመጡ ሲታወቅ በቀጣይ ከአቶ መለስ ዜናዊ ጋር የተነጋገሩበትን ሃሳብ ይዘው ወደ አስመራ በመሄድ በዛሬው ዕለት ከኢሳያስ አፈወርቂ ጋር ለሁለተኛ ጊዜ ይነጋገራሉ ተብሎ ይጠበቃል።</p>

<p>የጣሊያኑ ም/የውጭ ጉዱይ ሚንስትር ከአስመራ ቆይታቸው በኋላ ወደ ጣሊያን በማምራት በሃሳቡ ላይ መክረው ከአስራ አምስት ቀናት በኋላ እንደገና ወደ ሁለቱም አገሮች ተመልሰው የሰላም ጥረታቸውን አንደሚቀጥሉ ለማወቅ ተችሏል። ከዚህም ውጪ በመጪው ሃምሌ 4 ቀን፣ 1991 ዓ.ም አልጀርስ ላይ የሚካሄደው የአፍሪካ መሪዎች ጉባኤ በኢትዮ-ኤርትራ ጦርነት ጉዱይ አንድ እልባት ያስገኛል ተብሎ እየተጠበቀ ነው። ከዚህ በተረፈ ግን ጦርነቱ አሁንም ተጠናክሮ የሚቀጥል መሆኑን አሁን ያሉበት ሁኔታ ጠቋሚ ነው።</p>


</body>
</html>
