<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በልደታ ቤተ-ክርስቲያን የተመዘበረው ገንዘብ እየተጋለጠ መሆኑ ተነገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በልደታ ቤተ-ክርስቲያን የተመዘበረው ገንዘብ እየተጋለጠ መሆኑ ተነገረ</h2>


<p>በወረዱ 22፣ ቀበሌ 04 ክልል የምትገኘው የማህደረ ስብሐት ቅ/ልደታና ደብረ መድኃኒት መድኃኔዓለም ቤተ-ክርስቲያን ገንዘብ በተለያየ ውስጣዊ ዘዴ ሲመዘበር ቆይቶ በአሁኑ ሰዓት እየተጋለጠ መምጣቱ ተነገረ። ቤተ-ክርስቲያኑ የላቀ የወር ገቢ ያለውና በወር ከአንድ መቶ ሺህ ብር በላይ የተጣራ ገቢ የሚገኝበት መሆኑ ሲታወቅ ፣ በሂደት በተደረገው ኦዲት (ቁጥጥር) በወር ከብር አሥር ሺህ በላይ ያልገባበት ጊዜ መኖሩ መታወቁን ከስፍራው የደረሰን ዜና አረጋግጧል።</p>

<p>በደብሩ ከፍተኛ የሥራ በደል ሲደርስ የነበረና በኃላፊነት ተቀምጠው ለ6 ዓመታት ቤተ-ክርስቲያኗን ያደከሟት ቅንጣት ታክል የሥራ ብቃትም ሆነ ልምድ የሌላቸው በጥቀመኝ ልጥቀምህ የተቀመጡ እንደሆኑ የገለፀው ዜና ለእግዚአብሔር ምስጋና ይግባውና አሁን ያሉት አስተዱዱሪ ከመጡና አዲስ የሰበካ ጉባኤ ከተመረጠ ወዲህ የሥራም ሆነ ሕጋዊ የገንዘብ አያያዝ እየፈነጠቀ ነው ብሏል።</p>

<p>ከጽ/ቤቱ ኃላፊዎች ለግል ጥቅም ብቻ ከቆሙት ጋር ግምባር ፈጥሮ ቤተ-ክርስቲያኗን እንዱሽመደመደ የሚነገርለት የበፊቱ ሰበካ ጉባኤ ከቃለ ዓዋዲው ደንብ ውጭ ለ6ዓመታት ያለምንም የሥራ ፍሬ ጊዜውን በከንቱ ያሳለፈ ነው ሲል ያለፈውን ሰበካ ጉባኤ በእጅጉ አውግዞታል፤ ዜናው። በተለይም ጸሐፊ፣ ቁጥጥር ተብሎ የተቀመጡት ክፍሎች ለምዝበራውም ሆነ ለጠቅላላው የደብሩ ችግር መባባስ ተዋናይ እንደሆኑ ያመለከተው ዜና፣ በመንፈሳዊ ቅንአትና ለቤተ-ክርስቲያኗ ዕድገት በመቆርቆር በአዲስ መንፈስ ሥራ ሊሠሩ ታጥቀው የተነሡትን አስተዱዱሪና ሰበካ ጉባኤ ላይ መሰናክል በመሆን ከፍተኛ ችግር እየፈጠሩ እንደሆኑ አስረድቷል። ልደታን በሚያህል ታላቅና አንጋፋ ቤተ-ክርስቲያን በወር አስርሺ ብር ብቻ ገብቷል ማለት እጅግ አሳፋሪና ቤተ-ክርስቲያኑ ለመዝበራ ተጋልጦ የኖረ መሆኑን የሚያረጋግጥ ነው ሲልም ዜናው ያብራራል።</p>

<p>በሙዱዬ ምፅዋት ቆጠራ ሰዓት እየተገለበጠ ለግል ጥቅም ይውል እንደነበርና ይህንን አስመልክቶ ለቤተ-ክህነቱ ባለሥልጣናት ጥቆማ ሲደረግ ተቀባይና ሰሚ እያጣ የቀረ መሆኑን ዜናው አውስቶ ፣ ከጥሬ ገንዘቡ ምዝበራ ባሻገር አንድ የጋብቻ ካርድ በከፍተኛ ሺህ ብር ለግለሰቦች በሕገ ወጥ መንገድ እየተሸጠ እንደነበርም ገልጿል። አሁንም አንዱንድ በራሳቸው የማይተማመኑ በጥገኝነትና በሰው ትከሻ የሚኖሩ የቤተ-ክርስቲያኑ ሠራተኞች ቀና ሠራተኞችን በመወንጀል ፣ የሰበካ ጉባኤውን በመኰነን አዲስ አበባ ሀገረ ስብከትና ቤተ-ክህነቱ አካባቢ ነገር ሲዶልቱ እንደሚውሉ ይፋ አድርጓል ዜናው።</p>


</body>
</html>
