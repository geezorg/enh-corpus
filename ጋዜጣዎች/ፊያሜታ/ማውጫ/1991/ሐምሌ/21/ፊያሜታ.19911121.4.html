<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትንሳዔ የሚያሻት አገር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ርዕሰ አንቀፅ</h1>

<h2 class="align-center">ትንሳዔ የሚያሻት አገር</h2>


<p>ወያኔ/ኢህአዴግ ይህችን አገር በተቆጣጠረ ማግስት ብዙ ህልም ነበረው። ኤርትራን ማስገንጠል፣ ታላቂቱን ትግራይ መመስረት፣ አማራውንና ሌሎች ብሔሮችን ማቆርቆዝ፣ የተከበረውን የኢትዮጵያን ባንዲራ ማንቋሸሽ... ማውገዝና ማስወገዝ... ጥቂቶቹ ናቸው። ከዚያ ህልሙ አልፎ ደግሞ ቅዠት መሰል ጨዋታም ነበራቸው «ይህን በቀን አንድ ጊዜ የሚበላ የተራበ ህዝብ በቀን አምስት ጊዜ እናበላዋለን» ብለው ነበር ዛሬም ያሉት...ያልሞቱት ጠቅላይ ሚኒስትር መለስ ዜናዊ።</p>

<p>ሰዎቹ ከፊል ሃሳባቸው በታላቅ ተጋድሏቸው ሞላ። ኤርትራን አስገነጠሉ፤ ህዝቡን ከፋፍሉ፤ ምሁራንን እሰሩ፣ አስሰደዱ... ገደሉ፣ አስገደሉ። ኤርትራን አስገንጥለውና ከበሮአቸውን ደልቀው ሳያበቁ አዲስ ታሪክ መጣ። የኛ ያሉዋቸው የሻዕቢያ ሰዎች አፈሙዛቸውን ወደ ወያኔ ሰዎች አዞሩ። «ታቂቱን ትግራይ» ለማጥፋት ተማማሉ... ተታኮሱ... ዛሬም ቀጥሏል።</p>

<p>የኢትዮጵያን ባንዲራ «ከጨርቁ ጉዱይ የለንም» ያላሉትን ያህል ዛሬ ሳይወዱ በግድ ማውለብለብ ጀመሩ። እርስ በርሱ ሊያጫርሱት የነበረውም ብሔር ባልተጠበቀ ሁኔታ አንድነቱን አጠናክሮ፣ ድርና ማግ ሆኖ ለሃገሩ ህልውና ከማንም በፊት ቆመ።</p>

<p>ወያኔ/መቼም ያላሰበውና ያልጠበቀው የህዝብ ኃይል ታላቅነቱን አስመሰከረ። ተጋድሎውን አሳየ። አንድነቱን አጠናከረ። ያለሙትን ሳይሆን ያላሰቡት ተአምር አምላክ አሳያቸው። ይህም ሁሉ ሆኖ ግን ዛሬም እዚያው ድሮ ላይ ናቸው። ምሁራንን ማሳደዱንና ሌሎችን ማውገዝና ማስወገዙን ስራዬ ብለው ተያይዘውታል።</p>

<p>ይህች አገር ትንሳዔ ያሻታል። ህዝቡን የሚያከብር መንግስትና መሪ ያስፈልጋታል። የህዝብን ስሜትና መንፈስ ተከትሎ የሚንቀሳቀስ ኃይል ያሻታል። ይህ ካልሆነ ግን ወደ ሃያአንደኛው ክፍለ ዘመን እየገሰገስን ያለን... እጅና አንደበታችንን የተለጎምን የመንግስት ባሪያዎች ልንሆን ነው!!</p>

<p>ጎበዝ... ምን ስንባል እንደነበርን፣ ምን ሲፈፀምብን እንደነበር ከረሳን ታላቅ እንቅልፍ ላይ ነንና እንንቃ። በመጪው ዓመት የተቃዋሚ ኃይሎችን ያካተተ ጠቅላላ ምርጫ እንደሚካሄድ ከወዲሁ እየተነገረ ነው። ማን ሊሰራልን እንደሚችል ከወዲሁ ማወቅ ብልህነት ነው። እየሞተች ያለችውን አገራችንን ጭራሹን የሚገድላት አንሻም። ይልቁንም ትንሳዔዋን እናስብ!!</p>


</body>
</html>
