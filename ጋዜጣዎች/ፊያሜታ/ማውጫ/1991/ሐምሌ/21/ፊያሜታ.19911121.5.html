<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አንድነት ግንባር በአመስተርዳም ተወያየ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የኢትዮጵያ አንድነት ግንባር በአመስተርዳም ተወያየ</h2>


<p>የኢትዮጵያ አንድነት ግንባር (ኢአግ) ዋና ፀሃፊ አቶ መርሻ ዮሴፍ የወቅቱ የፖለቲካ ሃይሎች ተግባር የወያኔ መንግስት ለኢትዮጵያ ሕዝብ መሰረታዊ ጥያቄዎች ተገቢ መልስ እንዲሰጥ መወጠር ነው በማለት አስገነዘቡ።</p>

<p>አቶ መርሻ ይህንን የገለጹት የኢትዮጵያ አንድነት ግንባር (ኢአግ) ድጋፍ ኮሚቴ በቅርቡ በአገራችን የተፈጠረውን ልዩ የጦርነት ሁኔታ አስመልክቶ በሆላንድ አገር ለሚኖሩ ኢትዮጵያውያን በአምስተርዱም ከተማ ባዘጋጀው ሕዝባዊ ስብሰባ ላይ ተገኝተው ንግግር ባደረጉበት ወቅት ነው። ከአቶ መርሻ በተጨማሪ በስብሰባው ላይ በመገኘት ገለጻና ማብራሪያ የሰጡት ዶ/ር ማሞ ሙጨ እና አቶ አብርሃም ያየህ ናቸው።</p>

<p>ከቀኑ ስምንት ሰአት ጀምሮ በተካሄደው በዚህ ስብሰባ ኘሮግራም መሰረት የመጀመሪያው ተናጋሪ የነበሩት አቶ መርሻ ዮሴፍ የወያኔ መንግስት ለኤርትራ መገንጠል ብቻ ሳይሆን ለሻእቢያ መጠናከርና በቅርቡ በኢትዮጵያ ላይ ለተፈፀመው ወረራ ምቹ ሁኔታ የፈጠረ መሆኑን ከገለጹ በኋላ ይህ መንግስት በሀገርና በሕዝብ ላይ ያደረሰውን ጥፋት ለማረም ተጨባጭ እርምጃዎችን ሳይወስድ ኢትዮጵያን ከዘፈቀበት የጦርነት ማጥ ሊያስወጣት እንደማይችል አስረድተዋል።</p>

<p>አያይዘውም የተቃዋሚ ድርጅቶች ሚና ለመሰረታዊ ለውጦች የሚያደርጉትን ትግል በመተው የወያኔ መንግስት ተቀጽላ ለመሆን መሽቀዱደም ሳይሆን ህብረታቸውን አጠናክረው የፖለቲካ እስረኞች በአስቸኳይ የሚፈቱበትን በነጻ የመደራጀት የመንቀሳቀስና ሀሳብን የመግለጽ መብቶች የሚከበሩበትንና የአገራችንን ዋና ዋና ፖለቲካ ችግሮች በጋራ ለመፍታት ሁሉን አቀፍ የሆነ ብሄራዊ ውይይት የሚደረግበትን ሁኔታ ለመፍጠር በወያኔ መሪዎች ላይ ተጽእኖ ማድረግ መሆኑን አብራርተዋል።</p>

<p>አቶ መርሻ ዮሴፍ ንግግራቸውን ሲያጠቃልሉ የወያኔ መንግስት በአስቸኳይ ለእነዚህ መለስተኛ ጥያቄዎች ግልጽና የማያሻማ መልስ የማይሰጥ ከሆነ የኢትዮጵያ አንድነት ግንባር (ኢአግ) ለሰላማዊ ድርድር በር ለመክፈት ሲል ላለፉት ስድስት ወራት ያደረገውን የአንድዮሽ ተኩስ ማቆም እርምጃ እንደገና ለመመርመር ይገደዱል በማለት አስምረውበታል።</p>

<p>ሁለተኛው ተናጋሪ ዶ/ር ማሞ ሙጨ ወረራው በኢትዮጵያ ክብርና ነጻነት ላይ የተቃጣ ድፍረት እንደሆነ ገልፀው የሻእቢያን እብሪት ለመስበርና ጦርነቱን በኢትዮጵያ ሕዝብ ድል አድራጊነት ለማጠናቀቅ ሁላችንም የተቻለንን ሁሉ የማድረግ ብሄራዊ ግዴታ አለብን የሚል ጥሪ አስተላልፈዋል።</p>

<p>አቶ አብርሀም ያየህ በበኩላቸው ወያኔና ሻዕቢያ የመንግስት ስልጣን ከመጨበጣቸው በፊትና ከዚያም በኋላ የነበራቸውን ግንኙነት በዝርዝር አስረድተዋል። የወያኔ ድርጅት ከድጋፍ አልፎ በቀጥታ ለኤርትራ መገንጠል መዋጋቱንም አስታውሰዋል። አቶ አብርሃም ያየህ ወደፊት በኤርትራ የሚካሄደው ሪፈረንደም አብዛኛው የኤርትራ ሕዝብ በመረጠው መሰረት በውህደት በፌዴሬሽን ወይም በነጻነት የሚፈፀም ይሆናል ያሉ ቢሆንም ቀደም ሲል ሻእቢያ ራሱ ያቀረበውን የውሳኔ ሕዝብ ሀሳብ በመሰረዝ ነጻነት ወይም ባርነት በሚል ጭፍን ምርጫ በተካበት ወቅት ወያኔ ምንም ተቃውሞ አለማድረጉን ከገለጹ በኋላ ዛሬ ለጦርነቱ መንስኤ ተደርጐ የቀረበውን የድንበር ጉዱይ በጊዜ ለመፍታት የወያኔ መሪዎች ምንም ጥረት አለማድረጋቸውን አመልክተዋል።</p>

<p>በመጨረሻም የወያኔ መሪዎች ላለፉት ሰባት አመታት ኢትዮጵያን ለማፈራረስ የነበራቸውን አላማ ለማሳካት ሲጥሩ እንጂ ለብሄራዊ ጥቅም የሚበጅ ተግባር ሲፈጽሙ አልታዩም። አሁንም ከእነሱ ጋር ያለቅድመ ሁኔታ በመተባበር የአገርን አንድነት ለማስከበር ይቻላል የሚለው አስተሳሰብ በቅን ልቦና የሚቀርብ ቢሆን እንኳን ውጤቱ አደገኛ ይሆናል በማለት አስጠንቅቀዋል።</p>

<p>ሶስቱም ተናጋሪዎች ከስብሰባው ተሳታፊዎች ለቀረቡት በርካታ ጥያቄዎችና አስተያየቶች መልስና ማብራሪያ ከሰጡ በኋላ የእለቱ ኘሮግራም ከምሽቱ 12 ሰአት ተኩል ላይ ተጠናቋል።</p>


</body>
</html>
