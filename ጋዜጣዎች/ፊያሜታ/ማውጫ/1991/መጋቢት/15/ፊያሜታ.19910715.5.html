<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጾረናን ከፍተኛ ሽንፈት ለመሸፈን ኢትዮጵያ በባድመ ጦርነት ከፈተችብኝ ስትል ኤርትራ ከሰሰች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የጾረናን ከፍተኛ ሽንፈት ለመሸፈን ኢትዮጵያ በባድመ ጦርነት ከፈተችብኝ ስትል ኤርትራ ከሰሰች</h2>


<p>የኢትዮጵያ መንግስት በጾረና ግንባር በሰነዘረው ማጥቃት በሰራዊቱ ላይ ከፍተኛ እልቂት ለመሸፈን በማቀድ አዲስ ጦርነት በባድመ ግንባር ከፍቶ ውጊያው 7ኛ ቀኑን እንደያዘ በመግለጽ ክስ ማቅረባቸውን የጀርመን ጋዜጦች ዘግበዋል።</p>

<p>የውጪ ጉዱይ ሚንስትሩ በጾረና ግንባር በተደረገው ውጊያ የኤርትራ ሰራዊት በኢትዮጵያ ሰራዊት ላይ ከፍተኛ እልቂት ማድረሱን ከመግለጣቸውም በላይ 57 ታንኮችን አውድሞ 6 የማረከ መሆኑንና ተዋጊ ጄት መቶ መጣሉን ዘርዝረዋል።</p>

<p>በሌላ በኩል 7ኛ ቀኑን በያዘው የባድመ ውጊያም የኤርትራ ሰራዊት 6 ታንክ አውድሞ አንድ ታንክና አንድ ማሓ-35 ተዋጊ ሄሊኮፕተር እንደማረከ ገልጠዋል።</p>

<p>አቶ ሀይሌ ወልደተንሳይ በሁለቱም ግንባር ውጊያውን በማጥቃት የጀመረው የአፍሪካ አንድነት ድርጅት የተኩስ ማቆም ጥሪ አልቀበልም በማለት እንደሆነ አመልክተው በነዚህ ጦርነቶች ለሚደርሰው ጥፋት ሁሉ ሃላፊነቱን በመውሰድ ተጠያቂ የሚሆነው የኢትዮጵያ መንግስት ነው ሲሉ ከሰዋል።</p>

<p>ቀደም ሲል የኢትዮጵያ መንግስት ሰጥቶ በነበረ አንድ መግለጫ የኤርትራ መንግስት ከያዛቸው የኢትዮጵያ መሬቶች እንዲወጣ ጠይቆ ጦሩን ባያስወጣ ግን ኢትዮጵያ በሃይል የምታስወጣ መሆኑን በማስጠንቀቅ ለሚደርሰው ጥፋት ሁሉ ተጠያቂው የኤርትራ መንግስት ይሆናል በማለት አሳስቦ እንደነበር የሚታወቅ ነው።</p>

<p>አቶ ሀይሌ ይህን መግለጫ በመጥቀስ የኢትዮጵያ መንግስት ኢትዮጵያ ውስጥ የሚኖሩ 50.000 ኤርትራዊያንን ንብረታቸውን ነጥቆ ያባረረ መሆኑንና አምባሳደራቸውን በህገወጥ መንገድ በማባረር በኤርትራ ላይ ጦርነት የከፈተ ስለሆነ ተጠያቂው የኢትዮጵያ መንግስት እንጂ የኤርትራ መንግስት አይደለም ሲሉ ተቃውሟቸውን አመልክተዋል።</p>


</body>
</html>
