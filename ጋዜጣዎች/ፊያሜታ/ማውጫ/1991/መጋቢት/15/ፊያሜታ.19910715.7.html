<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምባሳደር ግርማ የተባረሩት የማፊያ ቡድን መሪ ሆነው በመገኘታቸው መሆኑ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">አምባሳደር ግርማ የተባረሩት የማፊያ ቡድን መሪ ሆነው በመገኘታቸው መሆኑ ተገለጠ</h2>


<p>አዲስ አበባ ውስጥ ያለው የኤርትራ ኤምባሲ ከኢትዮ-ኤርትራ ግጭት በፊት ኢትዮጵያ ውስጥ በኢትዮጵያ ህብረተሰብ ኢኮኖሚና ፖለቲካ የደባ ተግባሮችን ለማራመድ ተቋቁሞ የነበረውን ህዝባዊ ግንባር ለዲሞክራሲ ለፍትህ ይባል የነበረውን ሸማቂ ድርጅት በማደራጀት አመራር በመስጠት ሲያንቀሳቅስ ቆይቶ ስለተደረሰበት የድርጅቱ መዋቅር እንዲበጣጠስ መደረጉ የሚታወስ ነው።</p>

<p>አምባሳደሩና ኤምባሲው ከዚያ በኋላ አሰራራቸውን የረቀቀ በማድረግ በአዲስ እቅድ የኢትዮጵያን ኢኮኖሚ ለማንኮታኮትና በውስጥም ሽብርን ለመፍጠር ይንቀሳቀሱ እንደነበር በብዙ የአዲስ አበባ ነዋሪዎች ሲወራ ቆይቷል።</p>

<p>የኢትዮጵያ መንግስት መጋቢት 14 ቀን ባሰማው መግለጫ አዲስ አበባ ያለው የኤርትራ ኤምባሲ የዲፕሎማቲክ ስራዎቹን እርግፍ አድርጎ በመተው ከማፊያ ስራ አንዱ በሆነው ተግባር የኢትዮጵያን ኤኮኖሚ ለማንኮታኮት በኤምባሲው ውስጥ በኤምባሲው ሰራተኞች ገንዘብ የትም እንደነበርና የተለያዩ አሻጥሮችን ለመፍጠር ይንቀሳቀስ እንደነበር አጋልጧል።</p>

<p>ከዚህም ሌላ ኤምባሲው የተለያዩ አሸባሪ ቡድኖችን ለማስታጠቅ በህገ-ወጥ መንገድ መሳሪያዎችን በኤምባሲው ያከማች እንደነበርም አመልክቷል።</p>

<p>በሌላ በኩል አምባሳደር ግርማ አስመሮም ከአገር የተባረሩበት ምክንያት የኤርትራው ፕሬዚዱንት ኢሳያስ አፈወርቂ ጦርነቱን ወደ ኢትዮጵያ መሃል አሸጋግረዋለሁ ያሉትን በተግባር ለመተርጎም ስለተደረሰባቸው መሆኑን ይኸው መግለጫ ጠቅሶ በመኖሪያ ቤታቸው በርካታ መረጃዎች መገኘታቸውን አሳውቋል።</p>

<p>በሌላ በኩል ኤምባሲው ኢትዮጵያ ውስጥ ከሚኖሩት የኤርትራ ዜጎች ገንዘብ እየተቀበለ ወደ ውጪ ሲያሳልፍና በጥቁር ገበያ ገንዘብ ሲመነዝር እንደቆየም ህዝብ በስፋት የሚያውቀው ጉዱይ ነው።</p>


</body>
</html>
