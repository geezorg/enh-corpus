<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአቢሲኒያ ትራንስፖርት ማህበር መፈንቅለ አማራር ተከናወነ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በአቢሲኒያ ትራንስፖርት ማህበር መፈንቅለ አማራር ተከናወነ!!</h1>


<p>የመንግስት ሠራተኞች ከስራቸው በሚባረሩበት ወቅት በሴፍቲኔት እንዲታቀፉ መደረጋቸው የሚታወስ ነው። በዚህም መሰረት ከ23 ሚንስቴር መ/ቤቶች የተውጣጡ 1, 800 አባላትን ያቀፈ በነሃሴ 25 ቀን፣ 1987ዓ.ም. የዲሬክተሮች ቦርድ ተቋቁሞ ስራውን ሲያከናውን ቆይቷል።</p>

<p>ሆኖም የአክሲዮን ማህበሩ ስራ አስኪያጅ አለባቸው የተባሉ ድክመቶች በቃለ ጉባኤ ተይዘው ከጥር 24ቀን፣ 1991ዓ.ም ጀምሮ ከስራ እንዲሰናበቱ ቦርዱ ከወሰነ በኋላ ነገሮች መልካቸውን ቀይረዋል። ጥቂት ግለሰቦች አባላቱን ስብሰባ በመጠራት አዲስ ቦርድ አቋቁመዋል። ይህን ያደረጉት ደግሞ የአክሲዮን ማህበሩ ማህተም በእጃቸው ስለሚገኝ ብቻ ነው፣ ሲሉ ታዛቢዎች ይገልጻሉ። ስብሰባ በመጥራት አዲስ ውሳኔ ላይም ተደርሷል። በመሆኑም የቦርዱን ውሳኔ ወደ ጎን በመተው አቶ አርብሃም ሁጉሮ እና አቶ አምሃ ደስታ የተባሉት ግለሰቦች ህገ ወጥ ድርጊት ፈፅመዋል ሲሉ ለዝግጅት ክፍላችን ቅርበት ያላቸው ምንጮች ገልፀውልናል።</p>

<p>እነዚሁ ምንጮች አያይዘው እንደሚገልፁት ከሆነ የተፈፀመው ድርጊት የማህበሩን ህገ ደንብና የንግድ ህጉን የሚጻረር ነው ይላሉ። ይህንንም ሲተነትኑ</p>

<p>1ኛ/የአክሲዮን ማህበር የስብሰባ ጥሪ ከማድረጉ 15ቀን ቀደም ብሎ በጋዜጣና በሬድዮ ማስተዋወቅ ነበረበት።</p>

<p>2ኛ/ስብሰባውን የጠሩት ሠዎች ምንም ስልጣንና ኃላፊነት የሌላቸው ናቸው።</p>

<p>3ኛ/ያልተፈቀደላቸውን የአክሲዮን ማህበሩን ማህተም በመጠቀም መንግስታዊ ድርጅቶችን አሳስተዋል።</p>

<p>4ኛ/የተሠበሰቡት አባላት ምልዓተ ጉባኤ ያልተሟላ እንደነበር ገልፀዋል።</p>

<p>በአሁኑም ወቅት አዲስ ተመረጥን የሚሉት ግለሰቦች በህጋዊ መንገድ የተመረጡትንና ህጋዊ ውክልና የተሰጣቸውን የቀድሞ የቦርድ አባላት ቢሮና ሠነድ እንዲያስረክቡ እያስገደዷቸው ነው ተብሏል። ኪዚህም በተጨማሪ አዲስ የባንክ ሂሳብ ከፍተው እየተንቀሳቀሱ ነው።</p>

<p>ይህን የሚያደረጉት ደግሞ ማህተሙ በእጃቸው ስላለ ነው፣ በማለት ድርጊቱን አውግዘዋል።</p>

<p>ጉዱዩ ይበልጥ አሳሳቢ የሚሆነው ደግሞ በአሁኑ ወቅት አክሲዮን ማህበሩ እያንቀሳቀሰ የሚገኘው ንብረት ነው። ይኸው አቢሲኒያ የትራንስፖርት አክሲዮን ማህበር 1, 800 /አንድ ሺህ ስምንት መቶ/ አባላትን ያቀፈ ከመሆኑም በላይ መንግስት 118 መኪናዎችን አስረክቧል። እናም አወዛጋቢው ጉዱይ ይህን መንግስት ያስረከበውን ንብረት ለአዲሶቹ እና ህገ ወጥ ለተባሉት ግለሰቦች እንዴት ማስረከብ ይቻላል? ሌሎች የአክሲዮን ማህበሩ ንብረቶች በዚህ አጋጣሚ ሊባክኑ ይችላሉ። ለዚህስ ተጠያቂ የሚሆነው ህጋዊ ውክልና ያለው የቀድሞው የዲሬክተሮች ቦርድ ወይስ አዲስ ተመረጥኩ የሚለው? እነዚህ ጥያቄዎች እስከወዲያኛው የሚቀጥሉ ይሆናሉ። በኛም በኩል ሁኔታዎችን በመከታተል ማቅረባችንን እንቀጥላለን።</p>


</body>
</html>
