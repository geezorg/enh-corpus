<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኤርትራ ባንዲራ ይውረድ» ኤንባሲ ተደበደበ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">«የኤርትራ ባንዲራ ይውረድ» ኤንባሲ ተደበደበ!!</h1>
<h2 class="align-center">- ፖሊሶች ጉዱት ደረሰባቸው!</h2>


<p>በአዲስ አበባ የሚገኘው የኤርትራ ኤምባሲ በትላንቱ እለት ተደበደበ። ይህ የሆነው ትላንት የካቲት 23 ቀን 1991 ዓ.ም የአድዋን 103ኛ አመትና የባድሜን ነፃ መውጣት ምክንያት በማድረግ በነቂስ ወጥቶ የነበረው ህዝብ መስል አደባባይ ከመድረሱ በፊት የኤርትራ ኤምባሲ ጋር ሲደርስ የኤርትራ ኤምባሲ እየተውለበለበ በማየቱ መሆኑ ታውቋል።</p>

<p>ህዝቡ የኤርትራን አምባገነን ተግባር በመኰነንና ሻዕቢያ ድባቅ የተመታበትን ዕለት ለማስታወስ በወጣበት ቀን የኤርትራ ባንዲራን በማየቱ ህዝቡ በቁጣ ገንፍሎ ባገኘው ድንጋይና ዱላ በሩን እየደበደበ ተቃውሞውን ገልጿል። ሆኖም ወዲያው በስፍራው የነበረው የፖሊስ ኃይል ደርሶ ከህዝቡ ጋር ከፍተኛ የሆነ ግብግብ ገጥሟል። በዚህ ያልታሰበ ግጭት በፖሊሶች ላይ ከፍተኛ ጉዱት ደርሷል።</p>

<p>እስከ ትላንት ቀትር በኋላ ድረስ ወደ አካባቢው ሄደን እንዱረጋገጥነው የኤርትራ ኤምባሲ እየተጠበቀ ነበር። በስፍራው ሲወረወሩ የነበሩ ድንጋዮችም አሉ። የኤርትራ ባንዲራም አልወረደም። ሻዕቢያ ባድሜ ላይ ፀሃይ ጠልቃበታለች ባንዲራው ግን ዛሬም በኢትዮጵያ መሬት እየተውለበለበ ነው።</p>

<p>103ኛው የዐድዋ ድል በዓል በባድመ ድል በመታጀብ በድምቀት ተከበረ</p>

<p>የውጭ ወራሪ ሀይል ድል የተመታበት 103ኛው የዐድዋ ድል በዓል በባድመ በተደረገው «የዘመቻ ፀሐይ ግባት» ድል በመታጀብ በሰላመዊ ሰልፍ፣ በዕልልታና ሆታ በትላንቱ ዕለት በድምቀት ተከብሯል።</p>

<p>የካቲት 23 ቀን፣ 1991 ዓ.ም በተደረገው በዚሁ ታላቅ የድል በዓል በመዲናችን አዲስ አበባ ህዝቡ በነቂስ በመውጣት የኢትዮጵያ ባንዲራን በማውለብለብ የዘንባባ ዝንጣፊ በመያዝ፣ ልዩ ልዩ መፈክሮችን በማንገብና በማሰማት ገና በጠዋቱ ነበር ወደ መስቀል አደባባይ ያመራው። መስቀል አደባባይ በህዝቡ ብዛት ከአፍ እስከ ገደፉ በመጨናነቅ ወደ አደባባዩ የሚያስገቡት ብዛት ያላቸው መንገዶች ሁሉ በህዝቡ ተጣበው ነው ያረፈዱት።</p>

<p>በልዩ ልዩ ብሔረሰቦች ቋንቋ ሆታና ዘፈን ሲቀልጥ የዋለው ይኸው የድል በዓል፦ «ዘመቻ ፀሐይ ግባት ሻዕቢያ የተቀበረበት ነው!» «ሉዓላዊነታችንን ለድርድር አናቀርብም!» «የአድዋ ድል በባድመ ተደገመ!» «ባድመም ነፃ ወጥታለች ፀሀይም ሂደቷን ቀጠለች!» «የጀግኖች አባቶቻችን ተጋድሎ ዛሬም ሕያው ነው! «አካባቢያችንን ከሻዕቢያ ጀሌዎች እንጠብቃለን!» «ኢትዮጵያ ሃገረ እግዚአብሔር ስለሆነች አትንኳት!» በሚሉና በተመሳሳይ በርካታ መፈክሮች ተውቦ፣ በኢትዮጵያ ባንዲራ ደምቆ የህዝቡ ገፅታ በደስታ ፈክቶ ነበር የዋለው በዓሉ።</p>

<p>ካህናትም ጥንግ ድርብ በመልበስና በልዩ ልዩ ንዋያተ- ቅዱሳት በመንቆጥቆጥ መስቀል አደባባዩ ድረስ በመጓዝ በዓሉን አክብረውታል። ሁሉም መኪኖችና ታክሲዎች ባንዲራ በማውለብለብ፣ የክላክስ ድምፅ በማሰማት መብራት በማብራት ይንቀሳቀሱ ነበር። የለማጅ መኪና አሽከርካሪዎች በሰልፍ በመሆን ባንዲራ በማውለብለብ፣ ክላስክ በማስተጋባት፣ መብራታቸውን አብረትው በአውራ ጎዱናዎች ደስታቸውን በመግለፅ ይንቀሳቀሱ ነበር። የዓድዋው 103ኛ በዓልና የዘመቻ ፀሀይ ግባት በድል የመጠናቀቅ ሁለት ተደራራቢ በዓላት ሕፃን ሽማግሌ ሳይባል ሁሉም በደስታ እየፈነደቀ ፊቱ ፈክቶ እንዲያከብር የጋበዙ በዓላት ሆነዋል።</p>

<p>ትላንት ምሽቱንም ይኸው የደስታ እና የድል ቀን እየተከበረ ነበር። ቡና ቤቶች ሆቴሎች የኢትዮጵያን ባንዲራ ሰቅለው ቄጤማ ጎዝጉዘው ዕለቱን ከደንበኞቻቸው ጋር በደስታ አሳልፈዋል። አውራ ጎዱናዎችም በቡድን ቡድን ሆነው በሚጨፍሩ ሰዎች ደምቆ ነበር።</p>


</body>
</html>
