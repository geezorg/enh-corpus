<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አገሬ በአስቸኳይ ድንበሩ እንዲከለልና ተቆጣጣሪዎቸ እንዲመደቡ ትፈልጋለች»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">«አገሬ በአስቸኳይ ድንበሩ እንዲከለልና ተቆጣጣሪዎቸ እንዲመደቡ ትፈልጋለች»</h1>


<p>የኤርትራ ባለሥልጣኖች አገራቸው በዘመቻ ፀሐይ ግባት በኢትዮጵያ ድል ከተመታች በኋላ ጊዜ ሳይወስድ የአፍሪካ አንድነት ድርጅት ያቀረበውን የሠላም እቅድ ተቀብያለሁ በማለት ለተባበሩት መንግሥታት ድርጅትና ለአፍሪካ አንድነት ድርጅት መግለጣቸው ታውቋል።</p>

<p>ኢሳያስ አፈወርቂ ለተባበሩት መንግሥታት ዋና ፀሐፊ ለኮፊ አናን ስልክ ደውለው መቀበላቸውን ራሳቸው የገለጡ መሆናቸውም ተሠምቷል።</p>

<p>የኤርትራ የውጪ ጉዱይ ምኒስትር አቶ ሐይሌ ወልደ ተንሳይ የካቲት 21 ቀን በሠጡት መግለጫ አገራቸው የአፍሪካ አንድነት ድርጅት የሠላም እቅድን የተቀበለች ስለሆነ ድንበሩ በአስቸኳይ እንዲከለልና በቦታዎቹ ተቆጣጣሪዎች አንድመደቡ የምትፈልግ መሆኑን ለድርጅቶቹ ማመልከታቸው በአሜሪካ ሬዲዩ ተገልጧል።</p>

<p>የካቲት 19ቀን የኤርትራ ምሽግ በኢትዮጵያ ሠራዊት ከተጣሠ ከሰህታት በኋላ በአስመራ ዩኒቨርሲቲ የሚማሩ 3000 ተማሪዎችን በመሠብሠብ ኢትዮጵያ ኤርትራን ለመውረር ቆርጣ ተነስታለች የአፍሪካ አንድነት ድርጅትንም የሠላም እቅድ አልቀበልም ብላለች በማለት ተማሪዎቹ አገራቸውን ከወረራ ለመከላከል እንዲሠለፉ ጥሪ አቅርበው ነበር።</p>

<p>ቀደም ሲል የአፍሪካ አንድነት ድርጅት ባቀረበው የሠላም እቅድ ኤርትራ ከባድሜ እንድትወጣ ይጠይቅ ስለነበር ያንን ተግባራዊ ላለማድረግ ኤርትራ ሠበብ በመፍጠር 29 ጥያቄዎችን ለአፍሪካ አንድነት ድርጅት አቅርባ እንደነበር ይታወሳል።</p>

<p>አሁን ባድሜ በኢትዮጵያ ጦር ሃይል ከባድ መስዋዕትነት ነጻ ከወጣ በኋላ የሰላሙን ዕቅድ ተቀብያለሁ ማለቷ አስቂኝ ከመሆን ውጢ ተቀባይነት የሚኖረው አይመስልም።</p>

<p>የኤርትራ መሪዎች ሁልጊዜ ነገሮች ሲበላሹባቸው የሀሠት ቃል መግባት ልማዱቸው ስለሆነ የሚታመንበት እንዱይደል ብዙዎች ይናገራሉ።</p>

<p>ዜና</p>

<p>አቶ መርሻ ዩሴፍ ላቀረብነው ጥያቄ ከኢህአዴግ መንግሥት መልስ እንፈልጋለን አሉ</p>

<p>የኢትዮጵያ መንግሥት ተቃዋሚ ድርጅት መሪ የሆኑት አቶ መርሻ ዮሴፍ የካቲት 21 ቀን ጀርመን ድምፅ ጋር ባደረጉት ቃለምልልስ የኢትዮጵያ ተቃዋሚ የፖሊቲካ ድርጅቶች ለኢህአዴግ መንግሥት ላቀረቡት ጥያቄ አስቸኳይ መልስ የሚጠብቁ መሆኑን ገልጠው ይህ የማይሆን ከሆን ግን ከመንግሥት ተለጣፊ ከመሆን ራሳችንን አጠናክረን መቀጠል ይኖርብናል ሲሉ ገልጥዋል።</p>

<p>አቶ መርሻ ለ3000 ዘመናት የመብትና የአገሩ ባለቤት ሊሆን ያልታደለውን የኢትዮጵያ ህዝብ ባለመብት ለማድረግ ትግል የሚያደርጉ መሆኑን አመልክተው አሁን ደግሞ የነበረውንም ትንሸ የመብት ጭላንጭል የሚያሳጣ አደጋ መጋረጡን ጠቁመዋል። በሌላ በኩል በኢትዮጵያና በኤርትራ መካከል በተከሠተው የድንበር ግጭት የአፍሪካ አንድነት ድርጅትና የተባበሩት መንግሥታት የፀጥታው ምክር ቤት የወሠኑትን ውሳኔ ተግባራዊ ለማድረግ ወይም ለማስከበር ለምን አልቻሉም? የሚል ጥያቄ ቀርቦላቸው የሚከተለውን መልስ ሠጥተዋል።</p>

<p>አቶ መርሻ አፍሪካዊው የአፍሪካ አንድነት ድርጅት የማስገደድ አቅሙ እንደሌለው አመልክተው የምዕራባዊያኑ ሃያላን ግን ጥቅማቸው አስካልተነካ ጊዜ ድረስ እርምጃ እንደማይወስዱ የነሡ ጥቅም የሚነካ ከሆነ ግን እስከ ሐይል ማሠለፍ እንደሚደርሡ ገልፀዋል።</p>

<p>አቶ መርሻ ለዚህ ምሳሌ ሲሠጡም በሩዋንዱ የእርስበርስ የጐሣ ጭፍጨፋ ወደ ግማሽ ሚሊዩን ህዝብ ሲተራረድ አወሮፓውያኑ ጥቅም ስላሌላቸው ገብተው ውጊያቸውን ማቆም አልፈለጉም ነበር ብለዋል።</p>

<p>ርእሰ አንቀጽ</p>

<p>ሻእቢያዎች በቆፈሩብን ጉድጓድ ቀድመው ቢገቡበትም መሪዎቻችን ካሁኑ ጦርነት ብዙ መማር አለባቸው።</p>

<p>የኢትዮጵያ አምላክ አልጣለንም እንጂ ሻእቢያዎች የቆፈሩብን ጉድጓድ የደገሱብን የሞት ድግስ ዘግናኝ እንደነበር ለማወቅ ጊዜ የሚወስድብን አይሆንም። « እኔ የተከልኩት በርበሬ እኔኑ አቃጠለኝ»እንዲሉ በመሪዎቻችን ጉኛ ሆነው ስለ ህዝባችን ሞትና ስለ ሃገራችን ጥፋት ከማለም አልፈው ሲያመቻቹ የኖሩት ሻእቢያዎች በቆፈሩብን ጉድጓድ እነሱ ከነሰራዊታቸው ቀድመው ቢገቡበትም መሪዎቻችንም በተፈጠረው አጋጣሚ ብዙ መማር እንደሚችሉ እንገምታለን።</p>

<p>ሻእቢያዎችና ሚድያዎቻቸው ሲያስደምጡን፡ሲተርኩ የከረሙት የመሪዎቻችንን ድክመት ነበር። « የወያኔ መሪዎች ከኢትዮጵያ ህዝብ ጋር ሆድና ጀርባ በመሆን የተጣሉ ደጋፊ የሌላ ቸው ሰራዊቱንም አባረው ብቻቸውን የቀሩ በመሆናቸው ጦርነት ብንጀምር ያለጥርጥር ድሉ የእኛ ነው» የሚል ያም በመሆኑ የሰራዊታችንን መመናመንና መበታተን በቅርበት የሚያውቁትና የመሪዎቻችን ውስጠ ምስጢር የተረዱት የሻእቢያው መሪ ኢሳያስ አፈ ወርቂ ባድመን መልቀቅ ማለት ፀሃይ እንደጠለቀች ትቀራለች ማለት ነው ሲሉ በእብሪት ተኩራሩ።</p>

<p>ነገር ግን የኢትዮጵያ ህዝብ እንደ ሻእቢያዎች ምኞትና ቅዠት ሆኖ አልተገኘም። ባለው የሀገር ፍቅርና ከአባቶቹ በወረሰው ወኔ ለሰባት አመታት የገነባውን የሻእቢያ ጦር በማፈራረስ ቅስሙን በመስበር ማቅ አልብሶ ውርደት አከናንቦ ለመመለስ ጊዜ አልወሰደበትም። ከተበተነ አመታትን ያልቆጠረው ሰራዊት ለእናት ሃገሩ በቅጽበት በመድረስ ከጥቂት በማትረፍም ሁሉም ኢትዮጵያዊ ከመጠን በላይ እንዲፈነድቅ አድርጓል።</p>

<p>የሻእቢያ መሪዎች በሰራዊታችን ቆራጥ ትግል የሽንፈቱን ጽዋ በመጨለጣቸው በህዝቡ ስሜት ውስጥ ያለው ደስታ እንዱለ ሆኖ የተደራጀን የሻእቢያ ሰራዊት በጥቂት ቀናት ለማንበርከክ በተደረገው ፍልሚያ በሰውና በንብረት ላይ ጉዱት የማይደርሱ ነገር ሊካድ የማይችል ሃቅ ነው። ሙሽራ ደረሰ በርበሬ ቀንጥሱ አይነቱ ተግባር ደግሞ እንዱይለመድ መሪዎቻችን አሁንም ከዚህ ጦርነት ብዙ መማር አለባቸው።</p>


</body>
</html>
