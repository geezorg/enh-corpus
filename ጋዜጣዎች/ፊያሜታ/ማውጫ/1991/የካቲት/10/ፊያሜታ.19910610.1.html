<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ፓትርያርኩ» ጭቁኑ ሚካኤልን ተቆጣጠሩ ገነተ ኢየሱስ ራሱን አገለለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በካቴድራሉ አስተዳዳሪ ምዕመናን ቂም አርግዘዋል</h2>

<h1 class="align-center">«ፓትርያርኩ» ጭቁኑ ሚካኤልን ተቆጣጠሩ ገነተ ኢየሱስ ራሱን አገለለ</h1>


<p>የመንበረ ፀባኦት ቅ/ሥላሴ ካቴድራል ዋና አስተዳዳሪ በሆኑት ሊቀ ሥልጣናት አባ ተክለሚካኤል ዓባይ ላይ ምዕመናን ቂም አርግዘዋል። ምዕመናኑን ለቅሬታና ብሎም ለቂም የዳረጋቸው ዋና ምክንያት፣ከኘሮቴስታንት እምነት ወደ ኦርቶዶክስ እምነት ተመልሰው በቅ/ሥላሴ ካቴድራል በሣምንት ሁለት ቀናት እሁድና ሐሙስ ኘሮግራም ተይዞላቸው ትምህርት ሲያስተምሩ ከቆዩ በኋላ ከባለፈው ሣምንት ጀምሮ እንዳያስተምሩ በአስተዳዳሪው ትዕዛዝ በመከልከላቸው እንደሆነ ዜናው አረጋግጧል።</p>

<p>አንጋፋው የቅ/ሥላሴ ካቴድራል በሁለንተናዊ ይዘቱ ታላቅና ቀደምትነት ያለው ቢሆንም፣በ11.ዐዐሰዓት በሚካሄደው የትምህርት ኘሮግራም ለትምህርት የሚሰበሰቡት የትምህርቱ ተሳታፊዎች ግን እጅግ አነስተኛና አንድ ቀን መጥተው አንድ ቀን የሚቀሩት የሚበዙ መሆናቸውን የውስጠ አዋቂዎችን አባባል በመጥቀስ ነው ዜናው የገለፀው።</p>

<p>ይህ በማታው ኘሮግራም በጣት የሚቆጠሩ ጉባኤተኞች የሚገኙበት የነበረው የቅ/ሥላሴ ካቴድራል፣ሳሙኤል የሚባሉ ከኘሮስቴስታንት እምነት ተመልሰው እውነተኛዋ እምነት ኦርቶዶክስ መሆኗን ማስተማር በሰፊው ከቀጠሉበት ጊዜ አንስቶ ግን ብዙ ምዕመናን እየተሰበሰቡ እንደነበር ዜናው ገልጿል። በአስተማሪው ሳሙኤል ትምህርት በቀደምትነት ሲያሞካሹ እንደነበሩ የሚነግርላቸው አስተዳዳሪው፣ አስተማሪውን በምን ምክንያት እንዳያስተምሩ እንደከለከሉ እስከአሁን በውል የታወቀ ነገር የለም። አሰተዳዳሪው በምንኩስና ሕይወታቸውና በአጠቃላይ ሃይማኖታዊ አባትነታቸው ላይ ሰፊ የሆነ ነቀፌታ እየተሠነዘረባቸው ከመሆኑም በላይ ለንባብ እንዲበቃ የተፈለገውን ዝርዝር ሁኔታ ለጊዜው ለሕትመት ከማብቃት ተቆጥበናል። ለማተማያ ቤት በተቃረብንበት ሰዓት የደረሰን ዜና በመሆኑ ጉዳዩን አጣርተን በሚቀጥለው እትማችን ለማቅረብ እንሞክራለን።</p>

<p>ሌላው ደግሞ አስተዳዳሪው ከተመደቡበት ጊዜ አንስቶ የካቴድራሉ ንብረት ተመዝብሯል፣ ከተመዘበረው ንብረት መካከል ዘመናዊና እጅግ ውድ የሆነው ኮምኘዩተር፣በመንበረ ታቦቱ ዙሪያ ክፈፍ የነበረ ብርና ወርቅ፣ደብዛው ጠፍቷል።</p>

<p>የሚሉ ክሶች የሚያስተጋባቸው አስተዳዳሪው፣ የፓትርያርኩ የልብ ወዳጅና የቅርብ አማካሪ በመሆናቸው ሰሞኑን ወደ ኢየሩሳሌም እንዲሄዱ በፓትርያርኩ እንደተመቻቸላቸውም እየተነገረላቸው ነው።</p>

<p>ወደ ኢየሩሳሌም እንዲሄዱ የተደረገበት ዋና ምክንያትም አሁን ካሉበት የቅ/ሥላሴ ካቴድራል የተለያየ ተቃውሞ ስለበዛባቸውና፣ የአዲስ አበባ ሀገረ ስብከት ሥራ አስኪያጅ እንዲሆኑ ቃል ከተገባላቸው በኋላና ለሚቀርቧቸው ሰዎችም የደስደስ ከጋበዙ በኋላ ሹመቱ ለሌላ ሰው በመሰጠቱ እንደሆነ ውስጠ አዋቂዎቹ ገልፀዋል። በዚህ ሰሞን እንደሚሄዱ በእርግጠኛነት የሚናገሩም አሉ።</p>

<p>ይህ በእንዲህ እንዳለ ለበርካታ ዓመታት ከፓትርያርኩ አመራርና አስተዳደር አፈንግጦ የነበረውን የአንቀፀ ምህረት (የጭቁኑ) ቅ/ሚካኤል ቤተ ክርስቲያን፣ ፓትርያርኩ ሰሞኑን መቆጣጠራቸውን ለማወቅ ተችሏል። እንደማንኛውም ቤተ- ክርስቲያን አስተዳዳሪ የእሳቸውን መመሪያ ጠብቆ የሚያስተዳድር አስተዳዳሪ በጾሙ መያዣ ዋዜማ ሹመው መላካቸውንም ከቤተ-ክህነቱ አካባቢ የደረሱን የዜና ምንጮች ይፋ አድርገዋል። ከስንት ዓመታት በኋላ የፓትርያርኩ ስም በአንቀፀ ምህረት (ጭቁኑ) ሚካኤል ደብር መጠራት በመጀመሩ አግራሞቱን ያልገለፀ የለም።</p>

<p>በሌላ በኩል፣ የገነተ-ኢየሱስና የገነተማርያም አብያተ ክርስቲያናት ከፓትርያርኩ አመራርና አስተዳደር እያገለሉ ነው። ሰሞኑን በፓትርየርኩ ተሹመው የሄዱትን አዲስ አስተዳዳሪም እንቀበልም በማለት በሄዱበት መንገድ እንዲመለሱ አድርገዋቸዋል። የአንቀፀ ምህረት ቤ.ክ. ዕጣ ፈንታ የገጠማቸው የነገተ ኢየሱስና የገነተ ማርያም አብያተ-ክርስቲያናትም በአሁኑ ሰዓት በፓትርያርኩ መፍትሔ የለሽ አስተዳደር ስር ወድቀው እንደሚገኙ ነው ቅርበት ያላቸው ወገኖቸ የሚያትቱት። ከነሐሴ ወር 1990ጀምሮ ያለ አስተዳዳሪ የሚገኘው ገነተ ኢየሱስ ለጥያቄው መፍትሄ ሳይሰጠው በተፅዕኖ አግባብነት የሌለው መልስ ከቤተ-ክህነት ኃላፊዎች በኩል እንደተሰጠ ነው የሚነገረው። አሁንም ቢሆን የአካባቢውን ሕዝበ-ክርስትያን በማሰባሰብ ሃይማኖታዊ ውይይት ተደርጐ በሰላምና በፍቅር የሚፈታ ሁኔታ ካልተመቻቸ ችግሩ እየሰፋ የሚሄድ እንደሆነ ትንቢታዊ ሥጋት ያላቸው ወገኖች በቀላሉ የሚገመቱ አይደሉም።</p>

<p>በመሪዎቸ የአስተዳደር ድክመት የተነሳ በነሐሴ ወር የተመደቡት አስተዳዳሪ እስካሁን ያለምንም ሥራና ደመወዝ እየተጉላሉ የሚገኙ መሆናቸውን የገለፁት ወገኖች እንደሚሉት ከሆነ፣የፊተኛው በእንጥልጥል እያሉ አዲስ አስተዳዳሪ ተልከው ተንገላተው መመለሳቸውን ነው የተናገሩት። እንዲህ ዓይነቱ አሠራር የቤተ-ክህነቱ አስተዳደር እያደር በመበላሸት የሚገኝ መሆኑን የሚያሰረግጥ ነው ባይም ናቸው። እንደ ውስጠ አዋቂዎቹ አባባል፣ የገነተ-ኢየሱስ፣ የአንቀፀ ምህረት እና የቤተ-ክህነት ኃላፊዎች ጉዳይ የተዳፈነው እሳት ከመሆን ወደ መቀጣጠል ደረጃ የተቃረበ ይመስላል ይላሉ።</p>


</body>
</html>
