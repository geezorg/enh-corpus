<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሠራዊት ቁልፍ ቦታዎች በእጁ በማስገባት ወሳኝ ድሎች ተቀዳጅቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትዮጵያ ሠራዊት ቁልፍ ቦታዎች በእጁ በማስገባት ወሳኝ ድሎች ተቀዳጅቷል</h1>

<p class="align-right">ልዩ ሪፖርት</p>


<p>*-የኤርትራ ጥረት በቡሬም ከሸፈ</p>

<p> -የኢትዮጵያ ህዝብ በድሉ መደሰቱን ገለጠ</p>

<p>*-የፀጥታው ምክር ቤት ሉአላዊነትን የማስከበርን መብት ነጠቀ</p>

<p> -በፀጥታውም ም/ቤት ውሳኔ እጅግ አዝኗል</p>

<p>*-ለወንጀለኛው ወገናዊነትን አሳየ</p>

<p>*-የውጪ ጋዜጠኞች ተፈቀደላቸው</p>

<p>ወቅታዊ ልዩ ሪፖርታዥ</p>


<h3 class="align-center">ሀ.የግንባሩ ሁኔታ</h3>


<p>ጥር 29 ቀን በባድሜ ግንባር በሻዕቢያ የተከፈተው ከፍተኛ ማጥቃት በኢትጵያ ሠራዊት ከሽፎ በተደረገው የመልስ ማጥቃት ቁልፍ ቦታዎችን በመቆጣጠር በጾረናም ግንባር እንዲሁ ሁለት ወሳኝ የሻዕቢያ ምሽጐች ወገን ሠራዊት ቁጥጥር ካዋሉ ወዲህ በሁሉም ግንባር ተኩስ ቆሞ ነበር።</p>

<p>በሳምንቱ እሁድ የካቲት 7ቀን አሁንም የሻዕቢያ ሠራዊት በቡሬ ግንባር ሌላ የማጥቃት እርምጃ ወስዶ በተመሳሳይ መልኩ የኢትዮጵያ ሠራዊት ከፍተኛ ጉዳት በማድረስ ማጥቃቱን አክሽፏል።</p>

<p>በቡሬ ግንባር በተደረገው ውጊያ የኢትዮጵያ አየር ሃይል ሁለት ታንኮችንና አንድ የውሃ ማጠራቀሚያ ሲያወድም ለሠራዊቱ ከፍተኛ የሆነ እገዛን በማድረግ ድንቅ የሆነ አኩሪ ተግባርን ፈጽሟል።</p>

<p>ከኢትዮጵያ መንግስት ቃል አቀባይ ጽ/ቤት የካቲት8 ቀን በተሠጠው መግለጫ በቡሬ ግንባር እሁድ ተጀምሮ የነበረው ውጊያ መቆሙን የገለጠ ሲሆን በሌሎቹም ግንባሮች ምንም ዓይነት ተኩስ አለመኖሩን አመልክቷል።</p>

<p>በኤርትራ በኩል ግን የካቲት8 ቀን የኢትዮጵያ ሠራዊት በሻዕቢያ ምሽጐች ላይ ከጧቱ 3ሰዓት ጀምሮ እስከ ቀኑ6 ሰዓት የዘለቀ የከባድ መሳሪያ ድብደባ ተካሂዶብኛል በማለት</p>


<h3 class="align-center">ለ.የኢትዮጵያ መንግስት መግለጫ</h3>


<p>የፀጥታው ምክር ቤት ሁሉም አገሮች ለኢትዮጵያና ለኤርትራ መሳርያ እንዳይሸጡ ያስተላለፈውን ውሳኔ የኢትዮጵያ የውጩ ጉዳይ ምኒስትር የካቲት8 ቀን ባወጣው መግለጫ ኢፍትሃዊ ነው ሲል ኮንኗል።</p>

<p>አንቀጽ7 ሁሉም አገሮች ለኢትዮጵያና ለኤርትራ መሳሪያ እንዳይሸጡ ተጠይቀዋል የሚለው ውሳኔ ያለፈውን የሊግ ኦፍ ኔሽንስ ታሪክ የደገመ ነው በማለት ውሳኔውን የተቃወመው የኢትዮጵያ የውጪ ጉዳይ ምኒስትር መግለጫ ወራሪ የሆነውንና የተባበሩት መንግስታተን ውሳኔ አልቀበልም ካለው የሻዕቢያ መንግስት ጋር ተደምራ ራሷን የመከላከል ላይ መሆኗ የሚታወቀውን ኢትዮጵያንም ጨምሮ ሥህን የመሠለ ውሳኔ ማስተላለፉ ግራ የሚያጋባና ኢፍትሃዊ የሆነ ውሳኔ ነው ሲል ኮንኗል።</p>

<p>ከዚህም በተጨማሪ ኢትዮጵያ ለሠላም መቆሟ እንደተጠበቀ ሆኖ ራሷን ለመከላከል መብት ሊነፈጋት እንደማይገባ አመልክቶ ይህ የፀጥታው ምክር ቤት ውሳኔ ኤርትራን የሚያበረታታ ኢትዮጵያን የሚጐዳ መሆኑን አመልክቷል።</p>

<p>በኢትዮጵያና በኤርትራ መካከል ግጭት ተፈጥሮ በርካታ ሸምጋዮች ጉዳዩን መርምረው ሁሉም በተመሳሳይ መልኩ የኤርትራ መንግስት ከያዘው ከኢትዮጵያ መሬት ለቆ እንዲወጣ ያስተላለፉትን ውሳኔ ተግባራዊ አላደርግም ያለውን የሻዕቢያ መንግስት ያለ ምንም እርምጃ ዝም ያለው የፀጥታው ምክር ቤት አሁን ይህን የመሠለ ውሳኔ በኢትዮጵያ ላይ ማስተላለፉ ወገናዊነትን ያሳየና ያደላ መሆኑንም አመልክቷል።</p>


<h3 class="align-center">ሐ.የኤርትራ መንግስት መግለጫ</h3>


<p>የኤርትራ ኘሬዚዳንት ልዩ አማካሪ አቶ የማነ ገብረመስቀል የካቲት8 ቀን በሠጡት መግለጫ ኢትዮጵያ 7000 የሻዕቢያ ወታደሮችን ገድያለሁ ቁልፍ ቦታዎችን ተቆጣጥሬያለሁ ያሉት ውሸት ነው። ሲሉ በሌላ በኩል ከምርኮኞች የኢትዮጵያ መንግስት ዓላማ የጾረናንና የዛል አምበሳን መንገድ በመቁረጥ ጦሩ በአንድ ከተገናኘ በኋላ ወደ አስመራ ገብቶ የአስመራን መንግስት ማስወገድ እንደሆነ ተረድተናል ብለዋል። ከዚህም ሌላ ግጭቱ በሠላም እንዲፈታ የኢትዮጵያ መንግስት እንደ ማይፈልግ ተረድተናል ማለታቸውን የጀርመን ድምፅ ሬዲዮ የካቲት8 ቀን ገልጧል።</p>


<h3 class="align-center">መ.የውጪ ጋዜጠኞች ግንባር እንዲሄዱ ተፈቀደ</h3>


<p>የኢትዮጵያ መንግስት የውጪ ጋዜጠኞች ወደ ጦርነቱ ግንባር እንዲገቡ መፍቀዱን የካቲት8 ቀን ገልጧል። በዚህም መሠረት በርካታ ጋዜጠኞች ከናይሮቢ ወደ ኢትዮጵያም እንደሚገቡ አስታውቋል።</p>

<p>ይህ በእንዲህ እንዳለ አዲስ አበባ ውስጥ የነበረው የቢቢሲ ተወካይ ሪቻርድ ሊ የካቲት8 ቀን ወደባድሜ ግንባር ሄዶ በዚያ አካባቢ የተመለከተውን ለቢቢሲ ሬድዮ ዘገባ አቅርቧል።</p>

<p>ሪቻርድ ሊ ለመጀመሪያ ጊዜ ኢትዮጵያ ወደ ባድሜ ግንባር የውጪ ጋዜጠኞችን መላኳን አመልክቶ በአካባቢው ምንም ዓይነት ተኩስ አለመኖሩን አመልክቷል። በአካባቢው ያሉት ወታደሮች በነጻ ሲንቀሳቀሱ ማየቱንና አካባቢው ምንም የጦርነት ቀጠና መስሎ የማያስፈራ እንደሆነም አመልክቷል።</p>


<h3 class="align-center">ሠ.የህዝብ ስሜት</h3>


<p>የኢትዮጵያ ሠራዊት በየግንባሩ ያስመዘገባቸው ድሎች አኩሪ በመሆናቸው የተነሳ በመላ አገሪቱ የሚገኘው ህዝብ ለሠራዊቱ ድጋፉንና አድናቆቱን እየገጸለ ነው።</p>

<p>የክልል መስተዳድሮች የህብረተሰብ ክፍሎችና ልዩ ልዩ መንግስታዊ ድርጅቶች በሠራዊቱ ድል በመርካታቸው የገንዘብ የሞራልና የደም ልገሳ በማድረግ ከፍተኛ አስተዋጽኦ እያደረጉ ነው።</p>

<p>በሌላ በኩል የፀጥታው ምክር ቤት በኢትዮጵያ ላይ ያሳለፈውን ዕቀባ በርካታ የአዲስ አበባን ህዝብ ያሳዘነ ከመሆኑም በላይ የፀጥታው ምክር ቤት ሉአላዊነታችንን ለማስከበር የፈጠረው ጫና እጅግ አስቆጥቶታል። የሻዕቢያ መንግስት ለ9ወራት በተደረጉት የሠላም ፍለጋ ጥረቶች ሲያላግጥ በቆየበት ጊዜና የቀረበለትን ውሳኔ አልቀበልም ሲል በሻዕቢያ ላይ ማዕቀብ ማድረግ ሲጠበቅበት መሬታችን ተወስዶ ሉአላዊነታችንን ለማስከበር የመከላከል ጦርነት በምናደርገው ላይ ይህን ውሳኔ መወሠኑ ከኤርትራ ጐን መሠለፉን ያመለክታል በማለት ህዝብ በስፋት እየተነጋገረበት ነው።</p>

<p>ከዚህም በላይ ዳር ድንበራችንን ለማስከበር የምናደርገው ጦርነት ቀጥሎ መሬታችንን በቁጥጥራችን ሥር ማድረግ ዋና ተግባራችን መሆን አለበት የሚል ውሳኔም ያሠማል።</p>


<h3 class="align-center">ረ.ቀጣዩ ሁኔታ</h3>


<p>የፀጥታው ምክር ቤትም ሆነ ዩ.ኤስ.አሜሪካ በሠላሙ ድርድር ወቅት ችግሩ በሠላም ይፈታ ዘንድ የሻዕቢያን መሪዎች ለሠላሙ ሃሳብ እንዲገዙ ለማድረግ ባለመቻላቸው የሠላሙን ሃሳብ አንቀበልም በማለት ጦርነት ሊከፍቱ በቅተዋል።</p>

<p>ሻዕቢያ እምቢተኛ መሪዎች ላይ ቀደም ሲል ማዕቀብ መጣል የነበረበት የፀጥታው ምክር ቤት አሁን ጦርነቱን እነሱ ጀምረውት ቁልፍ መሬቶችን ሲነጠቁና ጉዳት ሲደርስባቸው ትርጉም የሚሰጥ አይደለም።</p>

<p>እንደገና ወደ ጠረጼዛ ዙሪያ የሚሄደው ሁለቱም ወገኖች ችግሩን በሠላም ለመፍታት ፍላጐት ሲኖራቸው ነው። ሻዕቢያ ግን 9ወር በማሾፍ የቆየ ሠላም የማይፈልግ በመሆኑ ጦርነቱን አቁሞ እንደገና ወደ ጠረጼዛ ዙሪያ መሄዱ መፍትሄ አይሆንም።</p>

<p>ይህ የተኩስ አቁሙ ትዕዛዝ እንደተለመደው የሻዕቢያ ሠራዊት በሚገባ እንዲጠናከር ጊዜ እንዲያገኝ የሚያደርገው ስለሆነ ለኢትዮጵያ ጥሩ ውጤት የሚያሰገኝ አይሆንም</p>


</body>
</html>
