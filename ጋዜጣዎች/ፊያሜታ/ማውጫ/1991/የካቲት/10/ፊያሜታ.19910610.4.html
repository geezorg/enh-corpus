<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግስት በኘሮፌሰር አስራት ላይ ያሳየው በጐ ጅምር እንዲቀጥል ኢሠመጉ ጥሪ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መንግስት በኘሮፌሰር አስራት ላይ ያሳየው በጐ ጅምር እንዲቀጥል ኢሠመጉ ጥሪ አቀረበ</h1>


<p>ላለፉት 5 ዓመታት በእስር ቤት ከዚያም ውስጥ ለአንድ አመት ያህል በሆስፒታል በህክምና ላይ የቆዩት ኘሮፌሰር አስራት ወልደየስ ታህሳስ18 ቀን 1991ዓ.ም ለጊዜው ለህክምና ወደ ውጪ እንዲሄዱ መንግስት በመፍቀዱ ኢሠመጉ ታህሳሰ 22ቀን 1991ዓ.ም ባወጣው መግለጫ እርምጃውን አወድሶ ይህ መልካም ጅምር የጫረው ተስፋ የበለጠ እንዲጐለብትና እውን እንዲሆን ጠይቋል።</p>

<p>የኢሠመጉ መግለጫ በማያያዝም ክስ ሳይመሠረትባቸው በእስር የሚማቅቁትንና በመንግስት ታጣቂዎች ታፍነው የደረሱበት የማይታወቀውን ጨምሮ በተመሳሳይ ሁኔታ የሚገኙ የሌሎቸ ዜጐችንም ጉዳይ መንግስት እንደገና እንዲመረምርና እልባት እንዲሠጠው ጠይቋል።</p>

<p>ጥር 1ቀን በመልዕክተ ኢሠመጉ ባወጣው ርዕሰ አንቀፅ ላይ በአሁኑ ወቅት በሃገሪቷ የተለያዩ ክፍሎች በርካታ ዜጐች በመደበኛና መደበኛ ባልሆኑት እስር ቤቶች ውስጥ የቀበሌ ጽ/ቤቶች ፖሊስ ጣቢያዎችና የወታደር ካምፖች ይገኙበታል በማለት ይጠቁማል።</p>

<p>የኢሠመጉ ልሳን በዝርዝር የእስረኞችን ጉዳይ ሲያብራራ እንደሚከተለው አስቀምጧል። የታሳሪዎቹ ቁጥር ስንት እንደሆነ ከአሳሪዎቹ በስተቀር በማ ምንም እንደማይታወቅ ገልጦ አብዛኞቹ እስረኞች የታሠሩት ግን በተለያዩ ፖለቲካዊ ምክንያቶች መሆኑን አመልክቷል። ከዚህም ሌላ በወታደር ካምፖች ውስጥ የሚገኙት ታሳሪዎች በሙሉ የፖለቲካ እስረኞች መሆናቸውን የሚጠቁሙ መረጃዎች አሉ ብሏል።</p>

<p>በመጨረሻም በአገሪቷ ለዘላቂና አሰተማማኝ ሠላም፣ ለዲሞክራሲ መመስረት፣ለህግ የበላይነተና ለዜጐች መብቶች መከበር ያለን ፍላጐት ከልብ ከሆነ ይህ ዓይነቱ ህገ-ወጥ ድርጊት መቆም አለበት በማለት አስጠንቅቋል።</p>

<p>ከዚሁ ጋር ርዕሠ-አንቀፁ ታህሳስ1ቀን 1991ዓ.ም የተከበረውን የአለም አቀፉን የሠብአዊ መብቶች መግለጫ 50ኛ ዓመት በማስመልከት ክቡር ዶክተር ነጋሶ ጊዳዳ የኢፌዴሬ ኘሬዝዳንት ባደረጉት ንግግር ሠብአዊ መብቶች በኢትዮጵያ ያለ ገደብ ተከብርዋል ሲሉ የተናገሩትን በመጥቀስ በመንግስት በኩል በድርጊትየማይገለጥ፣</p>

<p>በዜጐችም ዘንድ በእውን የማይታይ ከሆነ ዋጋ የለውም ካለ በኋላ ክቡር ኘሬዚዳንቱ ላሉት ማረጋገጫ መንግስት በቅርቡ ኘሮፌሰር አስራትን በተመለከተ የወሠደው ዓይነት እርምጃ ቀጥሎ የሌሎችም በርካታ ዜጐች ጉዳዩች አስቸኳይ መፍትሄ ማግኘታቸውን ስናይ ብቻ ነው በማለት አጠቃሏል።</p>


</body>
</html>
