<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፐሮፌሰር አስራት አስክሬን ወደ መኖሪያ ቤታቸው በመሸኘት ላይ የነበሩ ሰዎች በአድማ በታኝ ፖሊሶች ተቀጠቀጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">የፐሮፌሰር አስራት አስክሬን ወደ መኖሪያ ቤታቸው በመሸኘት ላይ የነበሩ ሰዎች በአድማ በታኝ ፖሊሶች ተቀጠቀጡ</h3>


<p>በሙያቸው በአለም ደረጃ ከፍተኛ ደረጃ የተቸራቸው የፐሮፌሰር አስራት ወልደየስ አስክሬን በከፍተኛ ድምቀት ከአሜሪካ ተሸኝቶ ማክሰኞ ዕለት ትናንት አዲስ አበባ የገባ ሲሆን የቀብራቸው ስነስርዓት ከፍተኛ ህዝብ በተገኘበት ዛሬ በቅድስት ሥላሴ ካቴድራል ቤተክርስቲያን ይፈጸማል፡</p>

<p>የፐሮፌሰር አስራት ከአሜሪካ ሲሸኝ ቁጥራቸው 400 የሚሆኑ ኢትዮጵያዊያን በመሪር ሃዘን የሸኙት መሆኑንም ከዚያ የደረሰው ዜና አመልክቷል። በዚሁ የአሸኛኘት ስርዓት ላይ ከአውሮፓና ከአሜሪካ የተሰባሰቡ ታዋቂ ኢትዮጵያዊያን የፖለቲካ ድርጅት መሪዎችና አባላት ተካፋይ እንዲሆኑም ተዘግቧል።</p>

<p>ከነዚህ ኢትዮጵያዊያን ሌላ ፐሮፌሰሩን በሙያቸውና በመልካም ምግባራቸው የሚያው ቋቸው የአለም አቀፍ ድርጅት ተወካዮችም ተገኝተው ሃዘናቸውን በንባብ የገለጡ መሆኑንም ዜናው ጨምሮ አመልክቷል።</p>

<p>በዚህ የሽኝት ስርዓት በከፍተኛ ህክምና እየተረዱ በነዚህ የሽኝት ስርዓት በከፍተኛ ህክምና እየተረዱ እዚያው አሜሪካ የሚገኙት ተደናቂው ኢትዮጵያዊ ባለቅኔ ሎሬት ፀጋዬ ገብረ መድህን በሠዎች ኃይል ተደግፈው በመሄድ ለፐሮፌሰር አሰራት አስክሬን የመሰናበቻ መነባንብ ማሠማታቸው ተገልጿል።</p>

<p>በሌላ በኩልም አሜሪካ የሚገኙት ታዋቂው ጋዜጠኛ ሙሉጌታ ሉሌም የፐሮፌሰርን የመጨረሻ እስትንፋስ ማሰማታ ቸውንና የመጨረሻ ቃላቸውም «አይዟችሁ» የሚል እንደነበርና ይህን መልዕክታ ቸውን ለኢትዮጵያ ህዝብ ማስተላለፍ ተገድጃለሁ በማለት ለአሜሪካ ድምፅ ሬዲዮ በሠጡት ቃል አመልክተዋል።</p>

<p>የተባበሩት መንግስታት ዋና ፀሐፊ ኮፊ አናን በፐሮፌሰር አስራት ሞት የተሠማቸውን ሀዘን ለቤተሰቦቻቸው በመግለፅ በሃዘናቸው በፀሎት እንደማይለዮአቸው ገልጠው የፐሮፌሰር አስራትን አርአያም በምሳሌነት እንደሚከተሉ ገልጠዋል።</p>

<p>የፕሮፌሰር አስራት አስከሬን በትላንትናው እለት ቦሌ ዓለም ዓቀፍ አውሮፕላን ማረፊያ ከምሽቱ 12:00 ሰዓት በደረሰበት ወቅት በሺህ የሚቆጠሩ ሰዎች የኢትዮጵያን ባንዲራ በማውለብለብ መዝሙር በመዘመር የተለያዩ ቀስቃሽ ግጥሞችን በማቅረብ «አስራት አልሞተም!! አስራት ሕያው ነው!!»በሚሉ መፈክሮች እና በመጨረሻም የፕሮፌሰር አስራት አስከሬንን የያዘው በኢትዮጵያ ባንዲራ ያሸበረቀው መኪና ከህዝቡ ፊት ቆሞ ህዝቡ በመሪር ሃዘን የአስከሬን አቀባበል ስርዓተን ፈጽሟል። በዛሬው እለት የሚደረገው የቀብር ስነ ስርዓትም በከፍተኛ ድምቀት እንደሚጠናቀቅ ይጠበቃል።</p>

<p>ዘግይቶ የደረሰን ዜና</p>

<p>እስከ ምሽት ድረስ በስፍራው የነበረው ሪፖርተራችን እንደገለጸው ከሆነ ህዝቡ የፕሮፌሰር አስራትን አስከሬን የያዘውን መኪና በእግር እየሄዱና «ማን ይፈራል ሞት...ማን ይፈራል...አስራት ጀምሮታል »እያሉ በማዜም ይሄዱ የነበሩት አጃቢዎች ቁጥራቸው እጅግ እየበዛ መጥቶ አስከሬኑ ወደ መኖሪያ ቤታቸው ለመድረስ በግምት 500 ሜትር ሲቀረው ድንገት በሁለት የፖሊስ ማክ ተጭነው የመጡ አድማ በታኝ ፖሊሶች አስከሬኑን ያጀቡትን ሰዎች በቆመጥ በመደብደብ በትነውታል።</p>

<p>በወቅቱ «አትነሳም ወይ...አትነሳም ወይ</p>

<p>አስራት የሞተው ላንተ አይደለም ወይ»</p>

<p>የሚለው ዜማ ጎልቶ ይሰማ ነበር።</p>


</body>
</html>
