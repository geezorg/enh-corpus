<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ የጦር ምኒስትር ለመጪው ውድቀት ተጠያቂ አንሆንም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኤርትራ የጦር ምኒስትር ለመጪው ውድቀት ተጠያቂ አንሆንም አሉ</h1>


<p>ባለፈው የካቲት ወር የኤርትራ ሰራዊት በመልሶ ማጥቃት ከባድሜ ግንባር ድባቅ ተመትቶ ከተባረረ በኋላ የዛን ግንባር ሰራዊት ይመሩ የነበሩት የኤርትራ መከላከያ ምኒስትር በአመራር ጉድለት ከስልጣናቸው ተወግደው መታሰራቸው በተደጋጋሚ ተገልጦ የነበረ ሲሆን አሁን ግን ስራቸውን የቀጠሉ መሆኑንና ከባድ ማስጠንቀቂያ ለኢትዮጵያ ለመስጠት መሞከራቸውን የቢቢሲ ዜና ገልጧል።</p>

<p>የኤርትራ የመከላከያ ምኒስትር ጀነራል ስብሃት ኤፍሬም ሰሞኑን ወደ ስራ ተመለሱ በተባሉ ሳምንት ውስጥ የኢትዮጵያ አየር ሃይል ምፅዋን የዛልአምበሳ የኤርትራ ይዞታንና በሻምበቆ የቢንቢን የመድፍ ክምችት ክፉኛ ደብድቦ የኤርትራን የመከላከያ ሃይል ለከፍተኛ ውድመት በመዱረጉ የተሰማቸውን ቁጭት በመግለጽ የኢትዮጵያ አየር ሃይል ድብደባ አደገኛ ሁኔታን እንደሚያስከትል ማስጠንቀቂያ ለመስጠት መሞከራቸው ተዘግቧል።</p>

<p>ጀነራል ስብሃት በዚህ መግለጫው የኢትዮጵያ መንግስት የኤርትራ ጦር በብሔራዊ ውትድርና የተገነባ ነው ብቃት የለውም የሚል አጉል አቋም ያለው መሆኑን ገልጠው በማስከተልም የኤርትራ ጦር በምድር ውጊያ አይበገሬ መሆኑን ለማስተዋወቅ ሞክረዋል።</p>

<p>በሌላ በኩል ስብሐት ኤፍሬም የኢትዮጵያ መንግስት የምድር ውጊያ ስላልሆነለት የአየር ሃይል ድብደባ በማካሄድ ላይ የመሆኑን ጉዱይ ጠቅሰው ይህ ድብደባ የኋላ ኋላ አደገኛ እንደሚሆን በማስጠንቀቅ ለሚከተለው ውድቀት ኤርትራ ተጠያቂ አትሆንም ብለው ለኢትዮጵያ ማስጠንቀቂያ ሰጥተዋል።</p>

<p>ከባድሜ ግንባር ጦርነት ጀምሮ በተከሰቱት ተከታታይ ውጊያዎች የኤርትራ እግረኛና ሜካናይዝድ ሰራዊት በሁሉም ግንባሮች በሚገባ እየተደቆሰ መመለሱን አለም ተገንዝቦ ያለፈው ጉዱይ ሆኖ ሳለ ዛሬ የጦር ምኒስትሩ ጀግና ሊያደርጉት መሞከራቸው በርካታ የፖለቲካ ታዛቢዎችን ያስደነቀ ታሪክ ሆኗል።</p>

<p>ቀደም ሲል አቶ የማነ በሰጡት መግለጫ ይህ የኢትዮጵያ የአየር ሃይል ደብደባ አጸፋ እርምጃ እንድንወስድ እየገፋፋን ነው ሲሉ የውሸት ማስጠንቀቂያ መሰንዘራቸው የሚታወስ ነው።</p>


</body>
</html>
