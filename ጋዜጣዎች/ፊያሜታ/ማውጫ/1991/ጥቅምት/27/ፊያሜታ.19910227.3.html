<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓትርያርኩ ከፊል ተቃዋሚዮቻቸው ጋር ቅልቅል አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ፓትርያርኩ ከፊል ተቃዋሚዮቻቸው ጋር ቅልቅል አደረጉ</h1>
<h3 class="align-center">አቡነ ገብርኤል ወደ ኢየሩሳሌም ሊሸኙ ነው!</h3>


<p>ተቃዋሚ እንደራስ ፀጉር የበዛባቸው ፓትርያርክ አባ ጳውሎሰ ከፊል ተቃዋሚዮቻቸው ጋር ቅልቅል ማድረጋቸው ተገለፀ። ከተቃዋሚዮቻቸው ጋር ፊትለፊት በመገጣጠሙ ትንሽ የሽንገላ ቃላትን በመጠቀምና ሰላም ነው የምንፈልገው በማለት አንዳንድ የማስመሰያ ንግግሮችን የሠነዘሩት ፓትርያርክ፣ ከትናንት ወዲያ ወደ ኖርዌ ከመጓዛቸው በፊት በጽ/ቤታቸው መሆኑን ከአካባቢው የደረሱን ታማኝ ምንጮች ገልጠዋል።</p>

<p>የፓትርያርኩ አንደበት ከተቃዋሚነት ጐራ ወደ አንድነት እንዲሰበስቡ የተጠየቁት ካሁን በፊት በልዩ ልዩ የቤተ-ክህነት ሥራ ተሰማርተው የሚሠሩ የነበሩ ካህናት እንደሆኑ ምንጮች ጠቆመው፣ ከተፈናቀሉ ረጅም ጊዜ የሆናቸውና የቤተ-ክህነትን በር የረገጡትም ገና ከትናንት ወዲያ መሆኑን ገልፀዋል። ፓትርያርኩ ከየአቅጣጫው የሚሠነዘርባቸው ተቃውሞ ለማርገብና ተቃዋሚዮቻቸውን ለመከፋፈል የተጠቀሙት ዘዴ እንደ የሚናገሩት ወገኖች እንደሚሉት ደግሞ፣ የተፈናቀሉ ካህናትና ሠራኞች መኖራቸውን ጭምር እንደማያውቁ ሆነው የሚቀርቡበት ጊዜ እንዳለም አመልክተዋል።</p>

<p>ፓትርያርኩ ስለ አለፈ ጉዳይ አታንሱብኝ ከሥራ መፈናቃላችሁንም አላውቅም እግዚአብሔር ይፍረድብኝ በማለት ምለውና ተገዝተው ከተቃዋሚዮቻቸው አብሮ ለመሥራት መፈለጋቸውን የገለፁት ምንጮች እንዳመለከቱት፣ በአሁኑ ሰዓት ተወግደው ከሚገኙት የድራፍት ቡድን አባላትና ጭፍሮቻቸው ጋርም ለማስታረቅ አስቀድሞ በአዘጋጁት ቅድመ-ሁኔታ መሠረት ተቃዋሚዮቻቸው ወደ እሳቸው ቢሮ ከመግባታቸው በፊት የድራፍት ቡድን አባላቱን በማሰባሰብ እንዲገናኙ ማድረጋቸውን ምንጮቹ አትተዋል።</p>

<p>በቅዱስ ሲኖዶሱ ምለይተ-ጉባኤ ላይ ስለተፈናቀሉት ካህናትና ሠራተኞቸ በተመለከተ ሃሳብ ሲነሣ በመቃወም እንዲታለም ያደረጉት ፓትርያርክ በግላቸውና በራሳቸው ፍላጐት ጠርተው የማነጋገሩ ጉዳይ አምባገነንና የሲኖዶሱ አባላት እስከአሁን አቅሙም ሆነ መብቱ የሌላቸው ምስላቸው ብቻ የተቀጠ መሆኑን የሚያመለክት ነው ሲሉ ታዛቢዎች ይናገራሉ። ወደ ውጭ ከመሄዳቸው ከጥቂት ሰዓታት በፊት ከተቃዋሚዮቻቸው ጋር ለመነጋገር ዕድል የገጠማቸው ፓትርያርክ ከጥቂት ተቃዋሚዮች ጋር ሃሳብ ለሃሳብ ከተለዋወጡ በኋላ ፣ እንዲገቡ ከተፈቀደላቸው ተቃዋሚዮቻቸው ሌላ ተጨማሪ የተቃዋሚዮች ወገን እንዳገባ ለጠበቃ ሠራተኞቻቸው ጥብቅ ማስጠንቀቂያ ሰጥተዋቸው እንደሄዱም የደረሱን ታማኝ ምንጮች አመልክተዋል። የተቃዋሚዮቻቸው መከፋፈል ለአባ ጳውሎስ መልካም ዕድልን ተቃውሞን ትንሽ ጋብ እንዲል የሚደገፍ እንደሆነም አስገንዝበዋል።</p>

<p>ይህ በአንዲህ እንዳለ ብፁዕ አቡነ ገብርኤል ሊቀጳጳስ እስካሁን ከነበሩበት የአምቦ ሀገረስብከት ተነሥተው ወደ ኢየሩሳሌም ሊሄዱ መሆናቸው ተያይዘው የመጡት የዜና ምንጮች አስታውቀዋል። አጋዥና ደጋፊ ከማጣታቸው በስተቀር ከአንድ ዓመት በላይ ያለ ማቋረጠ ስለቤተ-ክርስቲያኗ የውስጥ ችግር ሲጮኹ የነበሩት ብፁዕ አቡነ ገብርኤል ወደ ኢየሩሳሌም እንዲሄድ የተደረገው ባለፈው ሣምንት እንደነበር ምንጮቹ ይፋ አድርገዋል።</p>

<p>የፓትርያርኩን አስተዳደራዊ ድክመትና ለሃይማኖት ደንታሰቢስ መሆን አስመልክተው በግል ጋዜጦችና በየቤተ-ክርስቲያኑ መድረክ ሲለፍፍ ከአንድ ዓመት በላይ የሆናቸው አቡነ ገብርኤልን ወደ ውጭ እንዲሸኙ ማድረጋቸው ተቃዋሚዎቸውን ለመከፋፈል ከተጠቀሙበት ስልት አንዱ የእንደሆነ በርካታ ወገኖች እየተናገሩ ነው። ብፁዕ አቡነ ገብርኤልን ጨምሮ በርካታ ሊቀነጳጳሳት ከቦታ ቦታ እንዲዛወሩ የተደረገ ሲሆን፣ ብፁዕ አቡነ ማቴዎስ ከኢየሩሳሌም ወደ ኢትዮጵያ መጥተው እስካሁን ምድብ ቦታቸው አልታወቀም። በተመሣሣይ ሁኔታ ወደ ለንደን ሄደው የነበሩት አቡነ ሰላማ ወደ ኢትዮጵያ እንዲመለሱ ሲደረግ፣ አቡነ መልከ ዴዴት ደግሞ ወደ ለንደን እንደሄዱ ተደርጓል።</p>

<p>በሌላ በኩል የተቋቋመው አጣሪ ኮሚሽን ክፍል ሁለት ሪፖርቱን ጥቅምት 23 ቀን፣ 1991 የሲኖዶሱ ጉባኤ በተጠናቀቀበት ዕለት ማቅረቡን ለማወቅ ተችሏል። ቤተ-ክህነትን ባለቤትአልባ፣ ዝርክርክ በማለትአብጠልጥሎ ባቀረበው ክፍል ሁለት ሪፖርቱ የቤተ ክህነትን ደካማ አሠራር ኰንኖታል። ዘግይቶ በማቅረቡ ምክንያት ሲኖዶሱ ሳይነጋገርበት መቅረቱንም ምንጮች ጠቁመዋል። የፓትርያርኩ ከፊል ተቃዋሚዮች ለመፈለግ ምክንያት የሆነውም ይህ የኮሚሽን ክፍል ሁለት ሪፖርት ሳይሆን እንደማይቀር ግምት አለ። ስለ አጣሪ ኮሚሽኑ ክፍል ሁለት ጥንቅሩ ዙሪያ በረቡዕ እትማችን ይዘን እንቀርባለን።</p>


</body>
</html>
