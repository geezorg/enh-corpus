<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጃክሮስ ኢትዮጵያ ከደንበኞቹ የሰበሰበውን ገንዘብ ለመመለስ አቅም የለውም፣ ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ጃክሮስ ኢትዮጵያ ከደንበኞቹ የሰበሰበውን ገንዘብ ለመመለስ አቅም የለውም፣ ተባለ</h2>


<p>ቤቶች ለግለሰቦች በኰንትራት ሰርቶ ለማስረከብ የተቋቋመው «ጃክሮስ ኢትዮጵያ» በውሉ መሰረት ከ18 ሚሊዮን ብር በላይ ከደንበኞቹ ሰብስቦ የተባለውን ቤት ሳያስረክብ ሁለት አመታት አሳልፏል። ቤት እንዲስራላቸው ገንዘባቸውን የሰጡ ከ170 በላይ ደንበኞች ገንዘብም እንደሚመለስላቸው የድርጅቱ ዋና ስራ አስኪያጅ ኒኰላስ ሞሪያቴል ባለፈው ሣምንት መግለጻቸው ይታወሳል።</p>

<p>በሌላ በኩል ግን የደገረሱን ምንጮች እንደሚያመለክቱት ከሆነ ጃክሮስ ኢትዮጵያ የደንበኞቹን ገንዘብ የመክፈል አቅም እንደሌለው ተገልጿል።</p>

<p>ይህ ኩባንያ ጥር 23 ቀን፣ 1988 ዓ.ም በአዲስ ልሳን ጋዜጣ ላይ ታትሞ መውጣቱን በወቅቱም ወ/ሮ መሰለችና ወ/ሮ ሃና የኩባንያው ባለቤቶች እንደነበሩ ከጋዜጣው መረዳት ተቸሏል። በወቅቱ ሲቋቋም የቆሻሻ ፍሳሽ ስራ ለመስራት እንጂ ቤት በመስራት የሪል ስቴት ሃሳብ አልነበረም ተብሏል።</p>

<p>ከዚህ በኋላ የአሁኑ የጃክሮስ ስራ አስኪያጅ አቶ ኒኰላስ ሞሪያቲል ከድርጅቱ ጋር በ2.5 ሚሊዮን ካፒታል እንደተቀላቀሉ ይታወቃል። ድርጅቱም መሬት ከመንግስት ሳይፈቀድለት ከክልል 14 መሬት አግኝቻለሁ በማለት የሪል ስቴት ፈቃድ ሳያወጣ ገንዘብ ሲሰበስብ መቆየቱ በራሱ ህጋዊ አልነበረም፣ ሲሉ ታዛቢዎች ይተቻሉ።</p>

<p>የንግድ ፈቃድ አውጥቶ መንቀሳቀስ የተጀመረውም በሚያዝያ 1990 መሆኑን የሚጠቀሙበት ምንጮች እንደሚሉ ጃክሮስ ኢትዮጵያ ይህን ፈቃድ ከማግኘቱ በፊት ከየካቲት 1989-ነሐሴ1989 ድረስ አብዛኛዎቹን ውሎች ከግለስቦቸ ጋር በመፈራረም ገንዘቡን ገቢ ያደረገ መሆኑ ታውቋል።</p>

<p>በዚህ መሃል ግለሰቦች የተባለውን ቤት ሳያገኙ በመቅረታቸው ቅሬታቸውን ለተለያዩ የመንግስት አካላት ከማሳወቃቸው በተጨማሪ ኩሚቴ አቋቁመው እንቅስቃሴውን ቀጥለውበት ነበር። ሆኖም የህዝቡን አደራ የተቀበለው ኰሚቴ እና የኰሚቴው አባላት በዋና ስራ አስኪያጅ በኒኰላስ አማካኝነት ገንዘባቸውን ለሁሉም ስለተመለሰ አደራውንና ስራቸወን አቋርጠው ወደ ግል ጉዳያቸው መሄዳቸውን እነዚሁ ምንጮች ለዝግጅት ክፍላችን ጠቁመዋል።</p>

<p>ከዚህ በኋላ አዲስ የተቋቋመው ኰሚቴ አሁንም ድረስ በእንቅስቃሴ ላይ መሆኑን ለማወቅ ችለናል።</p>

<p>አንዳንድ የኰሚቴው አባላትን አነጋግረን እንደሰጡን ምላሽ ከሆነ፣ ጃክሮስ ስራ አስኪያጅ ገንዘቡን የመክፈል አቅም አለው የሚል እምነት የለንም፣ ነው የሚሉት።</p>

<p>እንደ እነሱ አባባል ከሆነ ገንዘባቸሁ ይመለስላችኋል የተባሉ ግለሰቦች የተጻፈላቸውን ቼክ ይዘው ወደ ተለያዩ ባንኰች ቢሄዱም ፊርማው ትክክል አይደለም በሚሉና በተለያዩ ምክንያቶች እየተጉላሉ መሆኑ ታውቋል።</p>

<p>ሁኔታውን እስከ መጨረሻው የተከታተሉ ወገኖች ደግሞ ጃክሮስ ኢትዮጵያ በባንክ ውስጥ ያለው የኢትዮጵያ ብር 600 (ስድስት መቶ) ብቻ እንደሆነ አሳውቀውናል። ሁኔታውን የሚከታተለው ጃክሮስ ኢትዮጵያ በሌሎች ባንኰች ብድር እንዳለበት ጠቁሟል።</p>

<p>ይህንኑ ጉዳይና ሌሎች ተጨማሪ ሪፖርቶችን በሚቀጥለው እትማችን ማቅረባችን እንቀጥላለን።</p>


</body>
</html>
