<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሲኖዶሱ ጉባኤ እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሲኖዶሱ ጉባኤ እንደቀጠለ ነው</h1>
<h2 class="align-center">የእነ አለቃ አያሌው ጩኸት እውነታው እየተጋለጠ መጥቷል</h2>


<p>ከተጀመረ አራት ቀናት ያስቆጠረው የቅዱስ ሲኖዶስ ጉባኤ እንደቀጠለ መሆኑ ተገለፀ። በየዓመቱ ጥቅምት ወር ለተከታታይ ቀናት የሚካሄደው የቅዱስ ሲኖዶስ መልይተ-ጉባኤ በቅጡ መካሄድ ከአቆመ ብዙ ዓመታት እንደሆነው የገለፁት እነዚህ የቤተ - ክህነት አካባቢ ሰዎች የአሁኑ ጉባኤ ጳጳሳት ግምባር ፈጥረው የእነ አለቃ አያሌው ታምሩን ጩኸት በገሐድ ለመወያየት ቆርጠው የተነሡበት እንደሆነ ገልፀዋል።</p>

<p>አለቃ አያሌው ታምሩን ጨምሮ በርካታ የሃይማኖት አባቶች የአባ ጳውሎስን የተሣሣተ ጐዳና አውግዘውት ነበር። ፓትርያርኩ ግን በጥፋት ጐዳናቸው ስለቀጠሉበትና አማካሪዎቻቸውም የራሳቸውን ፍላጐትና ጥቅም የሚያስጠብቅ ሆነው ስለአገኟቸው ብቻ ፓትርያርኩን በመደገፍ ተግባር ሲገፉበት ቤተ-ክርስቲያኗን ለችግር ከማጋለጣቸውም በላይ በሲኖዶሱ ጠንከር ያለ ጉባኤ እስካሁን የተሠሩት የዓመፅ ተግባራትም ከፓትርያርኩ የማይወጡ መሆናቸውንም ደጋፊዎቻቸው የነበሩት ሁሉ ማጋለጥ መጀመራቸውን ውስጠ አዋቂዎች ተናግረዋል።</p>

<p>በሊቃውንት ጉባኤው ዋና ሰብሳቢ በኩል ግዝት ያስከተለው የአባ ጳውሎስ ዘመን ፓትርያርክነት ፀረ ሊቃውንትና በቤተ-ክርስቲያን ላይ ችግር ያሰፈነ እንደሆነም እነዚህ ሰዎች አረጋግጠዋል። የሁልጊዜውን የሲኖዶስ ስብሰባ፣የመበተንና ያለምንም መፍትሔ መለየትን አዘውትረው የሚያውቁት የቤተ-ክህነት ሠራተኞች እንደሚሉት፣የሲኖዶሱ ጉባኤ በጅምሩ ይበተናል ተብሎ ተሠግቶ እንደነበር ጠቁመው የጉባኤው አባላት ብፁዓን ሊቃነ ጳጳሳት የወሰዱት አቋም እጅግ የሚደነቅ ነው ሲሉ አመስግነዋል።</p>

<p>ጊዜው ከመርዘሙ በስተቀር የቤተ-ክርስቲያን አባቶች የተናገሩትና ያሰሙት ተቃውሞ ሁሉ እውነት መሆኑን አምነውበት ብፁዓን አባቶች ለመወያየት አጀንዳ መቅረፃቸው የቤተ-ክርስቲያኗን መከራ የሚያሳጥር መፍትሔ ይሆናል የሚል እምነት አለን በማለት ገልፀዋል።</p>

<p>ሥርዓተ- ቤተ ክርስቲያን ተጣሰ ቀኖናው ሁሉ ተሻረ በመንፈስ ቅዱስ መሪነት ይካሄድ የነበረው ቅዱስ ሲኖዶስ ተጠሪነቱ ለአባጳውሎስ ሆነ በማለት አለቃ አያሌውን ጨምሮ በርካታ አባቶች ካህናት ምዕመናን የጬኹበት ጥያቄ እውነታነቱ እየተገለጠ መምጣቱንም እነዚህ ወገኖች አስረድተዋል። እውነት በተናገሩ አባቶች ላይ የስድብና የውግዘት ናዳ ያወረዱት የፓትርያርኩ ታማኞች እንጀራ የወጣላቸውና ሥልጣን የጨበጡት በዚህ ወቅት እንደነበር አውስቷል። አለቃ አያሌውን በአደባባይ አውግዘው ሥልጣን ከጨበጡት መካከል የዮሐንስ ቤተ ክርስቲያን አስተዳዳሪ አባ መልካሙ የተባሉት እንደሚገኙበት ጠቅሰዋል።</p>


</body>
</html>
