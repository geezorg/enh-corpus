<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሼህ መሀመድ ሁሴን አላሙዲን በሌሉበት ተሸላሚ ሆኑ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሼህ መሀመድ ሁሴን አላሙዲን በሌሉበት ተሸላሚ ሆኑ!</h1>


<p>ከመስከረም 28 ቀን 1991 ጀምሮ ለሃያ ተከታታይ ቀናት የ50ኛ ዓመት የወርቅ ኢዮቤልዮ በዓሉን በልዩ ልዩ ዝግጅቶች ሲያከብር የሰነበተው የአዲስ አበባ ንግድ ምክር ቤት ባለፈው ማክሰኞ ምሽት በአዲስ አበባ ሂልተን ሆቴል ባደረገው የእራት ኘሮግራም አጠናቋል። በዚሁ የእራት ኘሮግራም ላይ «ግልጽነት ባለው መንገድ በዳኞች ተመርጠዋል» ያላቸውን ቱጃር ነጋዴዎች ሸልሟል።</p>

<p>በአዲስ ምዕራፍና በአዲስ የሞራል የመንፈስ መነቃቃት ለተሻለ የዕድገት ውጤት ጉዞ እንጀምራለን የሚለው ይኸው ምክር ቤት በሀገሪቱ የመጀመሪያ የሆነውን፣ኮከብ የሥራ መሪ፣ የተዋጣለት ድርጅት ሽልማት፣የተዋጣላት ሴት ነጋዴና ግንባር ቀደም ኢንቨስተር በሚሉ ደረጃዎች የተከፋፈለ የሽልማት ሥነ ሥርዓት ተከናውኗል።</p>

<p>በዚሁ መሠረት በኮከብ የሥራ መሪነት የበርታ ኮንስትራክሽን ባለቤት የሆኑት ኢንጅኔር ብርሃነ አባተ እና ኢንጅነር ታደሰ ኃ/ስላሴ፣ የተዋጣለት ድርጅት ሽልማት በሚለው አዋሽ ኢንተርናሽናል ባንክ፣ ወ/ሮ ሀዲያ መሀመድና አቶ አደም በዳኔ፣የተዋጣላት ሴት ነጋዴ በሚለው ደግሞ ከእንጀራ ጋጋሪነት ጀምሮ በንግዱ ዓለም ወደ ከፍተኛ ደረጃ የተሸጋገሩት ወ/ሮ ተካነሽ አስፋው የተሸለሙ ሲሆን፣ ግንባር ቀደም ኢንቨስተር በሚለው ደግሞ በሀገሪቱ በርካታ መዋዕለ ንዋይ በማፍሰስ የታወቁት ቱጃር ሼህ መሀመድ ሁሴን አላሙዲን ተሸላሚ ሆነዋል።</p>

<p>ይህ ዓይነቱ የሽልማት ስነ ስርዓት ነጋዴዎችን ለማበረታታትና ለማትጋት ጠቃሚነት ያለው በመሆኑ ምክር ቤቱ ለ50ኛ ዓመት ክብረ በዓሉ ማዳመቂያነት ብቻ ባያደርገውና በየዓመቱ በቀጣይነት በተሻለ አሰራር ቢያዘጋጀው ተገቢ መሆኑን በርካታ ሰዎች አስተያየት ሰጥተዋል።</p>

<p>በሌላ በኩል ምክር ቤቱ ለዚሁ በወርቅ ኢዮቤልዩ በዓል ዝግጅት ሙሉ ትብብርና እገዛ አድርገዋል በሚል የቀስተ ደመና ስፖንጅና ኘላስቲክ ፋብሪካ ባለቤት ለሆኑት ለአቶ አቤሴሎም ይህደጐ ልዩ ሽልማት ሰጥቷል። ምንም እንኳ ግለሰቡ ለምክር ቤቱ በዓል ያደረጉት እገዛ የማይናቅ ቢሆንም የኢትዮጵያ አየር መንገድ ፣አምቼ፣አፍሪካ ኢንሹራንስ፣ ኒያላ ኢንሹራንስና የመሳሰሉት ድርጅቶችም ቢሆኑ በዓሉን እስፖንሰር በማድረግ ያሳዩት ተሳትፎ የሚናቅ አይደለም። ከዚህ አኳያ የቀስተደመና ፋብሪካ ባለቤትን ነጥሎ መሸለሙ አግባብነቱ አጠያያቂ ነው። በምን መመዘኛ ሊሸለሙ ቻሉ? ሲሉ አንዳንድ አስተያየት ሰጪዎች በተለይ ለፊያሜታ ገልጸዋል።</p>


</body>
</html>
