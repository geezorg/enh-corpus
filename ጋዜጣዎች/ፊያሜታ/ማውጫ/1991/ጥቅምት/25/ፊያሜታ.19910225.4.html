<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦ.ነ.ግ ኬንያ ዘልቆ ያጠቃው የዲጐዲያን የሶማሌ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኦ.ነ.ግ ኬንያ ዘልቆ ያጠቃው የዲጐዲያን የሶማሌ</h1>
<h2 class="align-center">ብሄረሰብ ለመበቀል መሆኑ ተገለጠ</h2>


<p>ባለፈው ዝግጅታችን የኦ.ነ.ግ. አሸባሪዎች በኬንያ ሰሜን በዋጀር ከተማ አካባቢ የሚኖሩትን ከብት አርቢዎች በማጥቃት 70 ሰዎችን በአሰቃቂ ሁኔታ ጨፍጭፈው በሺዎች የሚቆጠሩ የቀንድ ከብቶችና ግመሎችን ዘርፈው መሠወራቸውን መግለጣችን ይታወሳል።</p>

<p>በቢቢሲ ሬዲዮ በተከታታይ በተሰጡት ዜናዎች ከወራት በፊት ኦ.ነ.ግ. ከሽዕቢያ ጋር ተመሣጥሮ ኢትዮጵያ ውስጥ በመግባት የሽብር ሥራውን ለመቀጠል ኬንያ ወደ 1000 ኃይል አስገብቶ መርሳቤት አካባቢ በታየበት ወቅት በአካባቢው የሚገኘው የዲጐዲያ ጎሣ ለመንግሥት በማመልከት ኦነግ ከቦታው እንዲለቅ በመድረጉ የአሁኑ ጥቃት ይህን ጎሣ ለመበቀል እንዳደረገው ተገልጧል።</p>

<p>በኬንያ በኩል ይህ ድንበር ዘለል የኦነግ የውንብድና ተግባር የሚያሳስብ መሆኑ የተገለጠ ሲሆን አሁን ተጣርቶ እንደተገለጠው የተዘረፉት እንሰሳት 17000 ሲሆኑ የሞቱት 146 ደርሰዋል። ከዚህም ሌላ ልጃ ገረዶችና የአካባቢ ባለሥልጣኖችንም ማፈናቸው ታውቋል።</p>

<p>በሌላ በኩል ይህ ድርጊት ኢትዮጵያንና ኬንያን ለማነካካት ታቅዶ የተፈፀመ እንደሆነ ከኬንያ ወገን የሚነገር ሲሆን ይህ ጉዳት ሊደርስ የቻለው ወሬው ለፀጥታ እስከባሪዎች እስኪደርስ ጊዜ በመውሰዱ መሆኑ የውጪ ጉዳይ ሚኒስትሩ ቦንያ ጐዳና ገልፀዋል። በአሁኑ ጊዜ ከበጋላ ጦር ሠፈር ወደ ቦታው ጦር የተላከ ሲሆን አስፈላጊው የህከምና እርዳታ በመሰጠትም ላይ ነው። በኬንያ መንግሥት በኘሮፌሽናሎች የታቀፈ ግድያ ማለቱ ተገልጧል።</p>

<p>በሌላ በኩል ጥቅምት 22 ቀን የቢቢሲ ሬዲዮ በሰጠው ተጨማሪ ዘገባ የጉዳቱ ሰለባ የሆኑትን የአካባቤው ህዝቦችን ማረጋጋት ያልተቻለ ከመሆኑም ሌላ ህዝቡ ቦታውን ለቆ ከብቱን እየነዳ ወደ ዋጀር ከተማ በመጠጋት ላይ መሆኑን ገልጧል።</p>

<p>የኬንያ መንግሥት ተቃዋሚ የፖለቲካ ፓርቲዎች ጥቅምት 22 ቀን ሰላማዊ ሰልፍ በማድረግ እስካሁን መንግሥት አንድም እርምጃ ባለመውሰዱ ቁጣቸውን ገልጠው መንግሥት በአስቸኳይ እርምጃ እንዲወስድ ጠይቀዋል።</p>

<p>የጉዳቱ ሰለባ የሆኑት አካባቢዎች ሽማግሌዎች ለቢቢሲ እንደገለጡት በወዲያኛው ሣምንት እሁድ መንደሮቹን የወረሩት የኦነግ ኃይሎች ከ400-500 የሚጠጉ ዘመናዊ መሣሪያ የታጠቁ ሲሆኑ ሌሊቱን የመንደሮቹን መውጫና መግቢያ በመዝጋት በፈፀሙት ጥቃት ህዝቡ ማምለጥ ያልቻለ ሲሆን በተለይ ሴቶችና ህፃናት ለከፍተኛ ጉዳት ሊዳረጉ መብቃታቸውን ገልጠዋል።</p>


</body>
</html>
