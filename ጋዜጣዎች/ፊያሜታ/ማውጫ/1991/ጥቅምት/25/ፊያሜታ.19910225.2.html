<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአባ ጳውሎስ አስተዳደር ከሥራ ከተባረሩት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በአባ ጳውሎስ አስተዳደር ከሥራ ከተባረሩት</h1>
<h2 class="align-center">አንዱ ከዚህ ዓለም ተለየ!</h2>



<p>በፓትርያርክ አባ ጳውሎስ አስተዳደር ከሥራ ከተባረሩት ካህናት መካከል አንዱ የሆነው በልደታ ደብር ለብዙ ዓመታት የሠራው ዲያቆን አክሊሉ ካሣ ከዚህ ዓለም በሞት ተለየ።</p>

<p>ለቤተሰብ ፣ ለወገን ፣ ለዘመድ አዝማድና ለጓደኛ ፀፀትን አትርፎ በ28 ዓመት ለግላጋ የወጣትነት /የልጅነት / ዕድሜው የተቀጨው ዲያቆን አክሊሉ ካሣ ፣ ከነበረበት የሥራ መደቡ ተፈናቅሎ ከአዲስ አበባ ሀገረ ስብከት ጽ/ቤት እስከ ፓትርያርኩ ድረስ ያለማቋረጥ አመልክቶ ዳኛ በማጣት ደም ዕንባ በማልቀስ በንግልት ፣ በከፋ ውጣ ውረድ ላይ እንዳለና ቆሽቱ እንደ ተቃጠለ ለአንዴና ለመጨረሻ ጊዜ ወደ ማይቀርበት ዓለም የተጓዘው ጥቅምት 19 ቀን 1991 ዓ.ም ነው።</p>

<p> "ከቅዱስ አባታችን ተቃዋሚዮች ጋር ታይቷል" በሚሉ ነገር አሳባቂዎች የተነሣ ከ1988 ዓ.ም መጨረሻ አካባቢ ጀምሮ ከዚህ ዓለም በሞት ከተለየበት ጥቅምት ወር 1991 ዓ.ም ድረስ በአቤቱታ የኖረው ዲያቆን አክሊሉ ስለደረሰበት ግፍና በደል ለአባ ጳውሎስ በተደጋጋሚ ከግምባር ቀርቦ አቤቱታውን አቅርቦ እንደነበር ለማወቅ ተችሏል። ነገር ግን ከተቃዋሚዮች ጋር ግንኙነት አለው በሚለው የነገረ ሰሪዎች ሽረባ ተጠልፈው ዳኝነት ሳያዩለት መቅረታቸውን ከሟች አንደበት ጀምሮ በርካታ ወገኖች የተናገሩት እውነት መሆኑ ተረጋግጧል።</p>

<p> "ወእመኒ ሐየውነ ለእግዚአብሔር ነሐዩ። ወእመኒ ሞትነ ለእግዚአብሄር ንመውት። እመኑ ሐየውነ ወእመኒ ሞትነ ለእግዚአብሄር ንህነ።" /ከእኛ አንድ ስንኳ ለራሱ የሚኖር የለም። ለራሱም የሚሞት የለምና። በሕይወት ሆነን ብንኖር ለጌታ እንኖራለንና ብንሞትም ለጌታ እንሞታለን። / ሮሜ 14:7-8 እንዳለው ሐዋርያው ሞትንም ኖርንም ለአምላከችን ሆኖ ትልቅ ትንሽ በማይታወቅበት በፓትርያርኩ አስተዳደር ከሥራ እንደታፈናቀለ እንዳዘነና እንዳረረ ለሞት የተዳረገው የዲያቆን አክሊሉ ካሣ ነገር ውስጡን በጥልቀት ለሚያውቁት ወገኖች ሁሉ ኃዘናቸውን</p>

<p>ዕጥፍ ያደርጋባቸዋል።</p>

<p>በአስተዳደር ብልሽት ምክንያት ጩኸቱን የሚሰማው አጥቶ የመከራውን መራር ፅዋ እንደተጐነጨ በወጣትነቱ የተቀጨው ዲያቆን ከዚህ የውሸት የቅጥፈትና የተንኮል ዓለም ተለይቶ ወደ እውነተኛ አገር እንደማንኛውም የሰው ዘር ሲሄድ በሕይወት ዘመኑ የተፈፀመበት የግፍ ዱላ ግን እንግዲህ በኋላ ለእሱ ባይሰማውም ያሳለፈውን የመከራ ዘመን የሚያውቁት ቤተስብና ጓደኞቹ የሚያዘክሩት የህሊና ቁስላቸው እንደሆነ እየተነገረ ይገኛል። የተከፋው መገፋቱ ግን ለሁሉም እንደ እግር እሣት ያንገበግባቸዋል።</p>

<p>በደረሰበት ግፍና እንግልት ከሁለት ዓመት በላይ በኃዘን ሲቃጠልና ሲደማ የነበረው ሟች ዲያቆን አክሊሉ ካሣ በንዴት ብዛት ብስጭቱ እየተባባሰበት መጥቶ በትንሽ ቀናት ሕመም ከዚህ ዓለም በሞት ተለይቶ ጥቅምት 19 ቀን 1991 ዓ.ም በወይብላ ቅድስት ማርያም ቤተክርስቲያን የቀብሩ ሥነ ሥርዓት መፈፀሙን ለማወቅ ተችሏል።</p>

<p>በአሁኑ ፓትርያርክ የአስተዳደር ዘመን ለችግርና ለዕርዛት የተዳርጉት የቤተ - ክርስቲያን ልጆች የብዙ ብዙ ናቸው። በቤተ ክርሰቲያኗ የአስተዳደር መበላሸትና ህልውና መናጋት እንደተበሳጩ በሞት የተለዩና ደማቸው እንደ አቤል ደም እየጮኸ የሚገኝ በግፍ የተቀጩ ሰዎች እንዳሉም የዚች ሰላም ያጣች ቤተ ክርስቲያን ክፍሎች የሚያውቁትና ነገም በታሪክ ማህደር ሰፍሮ የሚገኝ ሐቅ መሆኑን በዲያቆን አክሊሉ ካሣ ሞት ኃዘን የተሰማቸው ወገኖች ሁሉ አመልክተዋል። በበቀል መሣሪያ የተተበተበውን የፓትርያርኩን አስተዳደር አምርረው የሚናገሩት በቀላሉ የሚገመቱ አይደሉም።</p>


</body>
</html>
