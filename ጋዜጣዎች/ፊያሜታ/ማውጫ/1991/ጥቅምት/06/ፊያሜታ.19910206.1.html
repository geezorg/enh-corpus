<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወዴት ነው አያ መለስ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3>የፊያሜታ መልዕክት</h3>
<h1 class="align-center">ወዴት ነው አያ መለስ?</h1>
<p class="align-center">(ካለፈው የቀጠለ)</p>


<p>የተከበሩት የኢሕአዴግ ሊቀ መንበርና ጠ/ሚኒስትር የተከበረ ሰላምታችንን እንደገና ባሉበት ይድረስዎ። ባለፈው ሳምንት ያሉን ጥያቄዎችና አስተያየቶች በሙሉ ለመግለጽ የቦታ ጥበትና የአሳሳቢ ጉዳዮች መብዛት ስላላስቻሉን የቀሩንን መግለጽ ስላለለለብን በዛሬው ዕለት ለማጠናቀቅ ወስነን ይህን ድጋሚ መልዕክት እንድናቀርብልዎ ተገደናል።</p>

<p>ያለፈውን የፊያሜታ መልዕክት ስናጠቃልል አንድ በውል ሊያስተውሉት የሚገባ ማሳሰቢያ አቅርበንልዎ ነበር። ይኸውም ጊዜ አልፎ ሌላ ጊዜ መምጣቱን መንግሥት ሄዶ ሌላ መንግሥት መተካቱንና ከዕለታት አንድ ቀን በታሪክ የፍርድ ሚዛን ተጠያቂ ላለመሆን ብሔራዊ እርቅ እንዲያደርጉ የሚያሳስብ ከወቅቱ ተራማጅና ለአገርና ወገን ተቆርቋሪ የአፍሪካ መሪ ከናይጀሪያው ጀነራል አብዱሰላም አቡበከር የአጭር ጊዜ የለውጥ እርምጃ ለኢትዮጵያና ህዝቦቿ የሚበጅ ቁም ነገር እንዲቀስሙ እንጋብዝዎታለን።</p>

<p>ናይጀሪይ በጨካኙና አምባገኑ መሪዋ በጀነራል ሳኒ አባቻ ከመቸውም የበለጠ በፖለቲካና በኢኮኖሚ የከሰረችበት ህዝቧም ምሳሌ በማይገኝለት የሰብአዊ መብት ረገጣ መዓት ውስጥ ወድቆ የሰው ሕይወት በየአደባባዩ በታጠቁ ወታደሮች እየተቀጠፈ አቤት የማይበልባት፣ የተለየ የፖለቲካ አመለካከት የሚያራምዱ ግለሰቦችና ቡድኖች በቀን በአደባባይ የውንብድና በሰፊው የተንሰራፋባት አገር ነበረች። ታሪካዊው አጋጣሚ ተከስቶ ሳኒ አባቻ በልብ ድካም ሲሞቱ ለናይጀሪያ ህዝብ የነጻነት አየር መተንፈሻ እንዲሆን በምትካቸው ጀነራል አብዱሰላም አቡበከርን ለሥልጣን አብቅቶ ዛሬ የናይጀሪያ ህዝብ ሞኖፖል ተይዞ የቆየውን የፖለቲካ መድረክ ተጋሪ በመሆን በከፍተኛ እንቅስቃሴ ላይ ይገኛል።</p>

<p>ዛሬ የናይጀሪያ ህዝብ በጥርጣሬና በሥጋት መንግሥትን ከማየት ድኖ እንደ ዜግነት ድርሻው የየበኩሉን አስተዋጽኦ ለማበርከት ያለሥጋትና ያለፍርሃት በከፍተኛ ተስፋ በመሰለው የፖለቲካ መድረክ በመደራጀት እየተንቀሳቀሰ ነው። ይህንን ነጻነቱን ያመጡለት አንዱ ግለሰብ መሪ ጀነራል አብዱሰላም አገሪቱ የህዝቡ መሆኗንና እሳቸውም የያዙት የመሪነት ሥልጣን ለህዝብ አገልጋይነት የተሰጠ እንጂ በህዝብ ለመገልገልና የህዝብን ሃብት ጠርጐ ለግል ወይም ለገባቲው ቡድን ለማዋል አለመሆኑን ገና ከመጀመሪያው አሳምረው በማወቃቸውና እውን ለማድረግም በመነሳታቸው ነው። እንዲህ አይነቱን ህዝባዊ እርምጃ ለሌላ ወጪ የለውም። ስለሆነም የእሳቸውን ምሳሌነት አመቺው ጊዜ ከማለፉና ከማጠሩ በፊት እርሶም ቢከተሉት በህዝብ ከተጠያቂነት በታሪክ ከተወቃሽነት ይድናሉ የሚል ጽኑ አመላከከት አለን።</p>

<p>ጀነራል አብዱሰላም የወሰዷቸውን ቁልፍ እርምጃዎች እርሶም በመውሰድ የህዝቡን ብሶትና ጥያቄ ያለ ብዙ ውጣ ውረድ ምላሽ የሚያገኙለትና አመራርዎም ከጥያቄ የሚድን ይሆናል። ዛሬ ጀነራል አብዱሰላም የናይጄሪያን ህዝብ ካለቀለት የሞተ ሁኔታ አንስተው ትንሣእውን እንዳስገኙለት ሁሉ እርሶም በፖለቲካና በኢኮኖሚ ችግሮች ተተብትቦ የታሰረውንና ፍዳ የሚያየውን ህዝብ ካለበት ከባድ መከራና ስቃይ አውጥተው ሙሉ ነጻነቱን ያለአንዳች ተጨማሪ የቤት ሥራ ሊያጐጽፉት ይችላሉ። ግን እንደ እሳቸው በጐ ፈቃድን ለማዳበርና በልበሙሉነት ህዝባዊ እርምጃን ለመውሰድ የሚጠይቅዎ ህዝባዊ ወገናዊነትን የተላበሰ ወኔ ብቻ ነው።</p>

<p>ጀነራል አብዱሰላም በመጀመሪያ የወሰዱት እርምጃ በተለያየ የፖለቲካ አመለካከታቸው የሳኒ አባቻን ገዢ መደብ ፖለቲካ በመቃወማቸው የታሰሩ በርካታ የፖለቲካ እስረኞችን በመፍታት ነበር። ሳኔ አባቻ እዚህ እኛ አገርም ሆነ በሌሎች የአፍሪካ አገሮች ልምድ በሆነው የቅጥፈት ወንጀል ፈጠራ በፖለቲካ የሚቃወሟቸውን ሁሉ በተቃዋሚነታቸው ወንጅለው ሳይሆን የሌለባቸውን ወንጀሎች በመቀባት ነበር። የሚያስፈራቸው። ከዚህም በላይ ሆኖ ያገኙትን በቀን በአደባባይ የጥይት እራት ያደርጉት እንደነበር የቅርብ ጊዜ ትዝታ ነው።</p>

<p>ጀነራል አብዱሰላም ይህን ያውቁ ስለነበር ሥልጣን እንደያዙ በአገሪቱ ውስጥ ታስረው የቆዩትን በርካታ የፖለቲካ እስረኞች በመፍታት ተደራጅተው ለአገሪቱ ሥልጣን እንዲበቁ በህዝቡ ውስጥ እንደልባቸው እንዲንቀሳቀሱ አድርገዋል። ከሁሉም በላይ የናይጀሪያን ህዝብ ያስደሰተውና የወደፊቱን ሁኔታ በብሩህ ተስፋ እንዲመለከት ያደረገው ይህ እርምጃቸው ነው።</p>

<p>ከጥንት ከጀኔራል ኢብራሂም ባባንጊዳ ዘመነ " አመራር ጀምሮ በናይጀሪይ የፖለቲካ ሥልጣን ለደቡብ የየሩባና የኢቦ ጐሣዎች ተነፍጐ የሰሜኖቹ ብቻ ሆኖ በሞኖፖል ተይዞ የነበረውን የጐሰኛ መብት ሰርዘው ዛሬ የኢቦና የየሩባ ጐሣዎች ለዘመናት ተነፍጓቸው የነበረውን የፖለቲካ ሥልጣን ለመያዝ ከፍተኛ እንቅስቃሴ እያደረጉ መሆኑ ትልቁ ሥርነቀል እርምጃ እንደሆነ ህዝብ ተቀብሎላቸዋል።</p>

<p>ዛሬ የናይጀሪያ ህዝብ ተነጥቆ የነበረውን ሃሳብን በነጻ የመግለጽና የመወያየት መብት መልስ በመጨበጡ ፖሊስ ወይም ነጭ ለባሽ ፊርማቶሪ ይሰማኛል ብሎ ሳይሸማቀቅ ወይም ታስሬ አንዱ ቦታ እወረወራለሁ የሚል ፍራቻ ሳይሰማው አገሩን በተመለከቱ ጉዳዮች ላይ የሚታየውን፣ ህዝብ ገና ያልደረሰባቸውን ምስጢሮች ለህዝብ በማሳወቅ ከዚህም ቀደም ባልታየ ሁኔታ በመንቀሳቀስ ላይ በመሆኑ የህዝቡ ተካፋይነት እያየለ ሄዷል። እንደበፊቱ በአገሩ ላይ ባይተወርነቱም ቀርቷል። ዛሬ በናይጀሪያ አንድ ጋዜጠኛ የፈለገውን ሃቀኛ መረጃ ለህዝቡ ኋላ ችግርና ያለእስራት ፍራቻ ማስተላለፍ ይችላል።</p>

<p>ጀነራል አቡበከር በናይጀሪያ ታፍነው የነበሩትንና በህቡዕ ይንቀሳቀሱ የነበሩትን ሌጐስ መናኸርያቸው የነበሩትን አፍቃሪ ዲሞክራሲ የሆኑ ተሟጋቾችን ወደ ዋና ከተማዋለ አቡጃ እንዲገቡ በመጋበዝ የሚሉትን ለመስማትና ውይይት ለማድረግ ጥሪ አድርገውላቸዋል። ተቃዋሚ የሆኑ የፖለቲካ መሪዎችን ከማነጋገራቸውም በላይ ጠንካራ ይዞታቸውን ተዘዋውረው ለመጐብኘት አቋም ወስደዋል።</p>

<p>በአጠቃላይ ዛሬ ጀነራል አብዱሰላም አቡበከር እንደቀድሞዎቹ የናይጀሪያ ጨካኝና አምባገነን መሪዎች የኮንቮይ መዓት ሳያጅባቸው በጥቂት ጠባቂዎች ብቻ በመታጀብ የአቡጃን ጐዳናዎች ያለፉት። ይመላለሱባቸዋል።</p>

<p>ክቡር አቶ መለስ ባጭሩ ለማሳየት የሞከርነው ሥልጣን በውርስ የተገኘ ይመስል በቡድንና በጐሣ ጠቅልሎ በመያዝ ለህዝብ አገልጋይነት ከህዝብ የተሰጠን ሥልጣን ለግል ለቡድን ማዋል ጊዜው ያለፈበት መሆኑን በናይጀሪያው መሪ በጀነራል አብዱሰላም መነድሮች አይተው በመገንዘብ ቆሜለታለሁ በዲሞክራሲም ጐዳና እመራዋለሁ ለሚሉለት ህዝብ የዜግነትና የሰብአዊ መብቶቹ ባለቤት እንዲሆን በማድረግ በአገሩ ፖለቲካ ጉዳዮች ላይ እንደልቡ እንዲወያይና ተሳታፊ እንዲሆን እንዲያበቁት በበኩላችን እናሳስብዎታለን። ልክ እንደ ጀነራሉ የመሪ ድርጅትዎን ፖለቲካ ባለመከተል ወይም በመቃወም የታሰሩ በርካታ ኢትዮጵያውያንን በመፍታት የተሳታፊነት መብትን መልሰውላቸው ለአገራችን የሚበጃትን ከመንግሥት ጐን ሆነው እንዲመክሩ ዕድሉን በመስጠት እርቀሰላም ያውርዱ በማለት ያለንን እናጠቃልላለን።</p>

<p>ይህን ወርቃዊ ጊዜና ዕድል ካልተጠቀሙበት ግን ዛሬ በናይጀሪያ ህይወታቸው እንኳን አልፎ አጽማቸው ተወቃሽ እንደሆኑት እንደሳኒ አባቻ ይህ ጊዜ ያልፍና የኢትዮጵያ ህዝብ የሚወቅስዎት ታሪክ የበኩሉ የሚፈርድብዎት ይሆናሉ።</p>


</body>
</html>
