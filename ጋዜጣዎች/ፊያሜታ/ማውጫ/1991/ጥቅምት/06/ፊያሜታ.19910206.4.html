<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጥቅምቱ ስብሰባ ሥጋት ፈጥሯል ሲኖዶሱ በኮሚሽን፣ ኮሚሽኑ በሲኖዶስ እይመካኙ እንደሆኑ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የጥቅምቱ ስብሰባ ሥጋት ፈጥሯል ሲኖዶሱ በኮሚሽን፣ ኮሚሽኑ በሲኖዶስ እይመካኙ እንደሆኑ ተገለፀ</h2>



<p>የቤተ ክህነት አጣሪ ኮሚሽንና የሲኖዶስ አባላት አንዱ በአንዱ እያመካኘ እንደሚገኝ ከሁለቱ ወገኖች ቀራቢነት ያላቸው ውስጠ አዋቂዎች ገለፁ።</p>

<p>ከተቋቋመ ረጅም ጊዜ ያለው አጣሪ ኮሚሽን እስካሁን የሰራውን የማጣራት ውጤት ተቀብሎ ተግባራዊ የሚያደርግ ሲኖዶስ በማጣቱ ኃዘን ተሰምቶት ድካሙ ትርጉም አልባ እየሆነ በመምጣተ በሲኖዶሱ አባላት ላይ ቅሬታ እንዳለው የገለፁት ታማኝ ምንጮች፣ የሲኖዶሱ አባላት ደግሞ የተቆራረጠ ሪፖርት እያቀረበ ለውሳኔ ተቸገርን የሚል አፀፌታዊ ቅሬታ በኮሚሽኑ ላይ እየሰነዘሩ እንደሆነም አመልክተዋል።</p>

<p>ኮሚሽኑ ያስተላለፋቸው በርካታ ውሳኔዎች ፓትርያርኩ ፊት ሲደርሱ ተግባራዊ የማይሆኑና አምባገነናዊነት በተሞላ አቋም የሚሾሩ መሆናቸውን የሚያውቁት የቤተ ክርስቲያኒቱ ክፍሎች ለሪፖርተራችን እንዳገለፁት ከሆነ፣ አጣሪ ኮሚሽኑ እንዲታገዱ የወሰነባቸው ሠራተኞች ሁሉ በፓትርያርኩ የግል ተፅዕኖ ሥራቸውን እየሰሩ መሆናቸውን ጠቁመው፣ ኮሚሽኑ ከእነዚህና ከመሳሰሉት ተግባራት ተነሥቶ ሊከፋው እንደሚችል ይናገራሉ። የሲኖዶሱ አባት በቀረበው ሪፖርት ላይ ተነጋግረው መወሰን አለመቻላቸውን በተመለከተ እንዳዘነም አስረድተዋል።</p>

<p>የአጣሪ ኮሚሽኑ በሲኖዶስ እባላት ዙሪያ ያለውን ቅሬታ ምክንያት ነው፣ የሚሉት ደግሞ፣ ሲኖዶሱ በኮሚሽኑ የሥራ ውጤት ተመርኩዞ አቋም ቢወስድም፣ ባይወስድም የራሱን ኃላፊነት ተወጥቶ የሰራውን ለህዝብ ለመንግሥት በግልፅ ማስረዳት አለበት ባይ ናቸው። እንደ ኮሚሽኑ አባባል ሠርተን ተግባራዊ የሚያደርግልን ሲኖዶስ ያስፈልገናል። አለበለዚያ አጉል ልፋት ምንም አይፈይድም ወደ ሚል ተስፋ የመቁረጥ አቅጣጫ ላይ መድረሱን፣ ሲኖዶሱ ግን አሁንም ኮሚሽኑን የመጨረሻ ውጤቱን በጉጉት እየጠበቀ መሆኑን ውስጥ አዋቂዎቹ ይናገራሉ። እስካሁን የሚታየው አንዱ በአንዱ የማመካኘት ሁኔታ መሆኑንም አስገንዝበዋል።</p>

<p>ያም በመሆኑ ከጥቅምት 12 ቀን 1991 ጀምሮ ይካሄዳል ተብሎ የሚጠበቀው የሲኖዶስ ስብሰባ ውጤት የለሽ እንዳይሆን ሥጋት መፈጠሩንም ውስጥ አዋቂዎቹ አስምረውበታል።</p>


</body>
</html>
