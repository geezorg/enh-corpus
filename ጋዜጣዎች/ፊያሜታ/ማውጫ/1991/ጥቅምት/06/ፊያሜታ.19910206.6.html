<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ ከተጀመረ መቀሌ የሻዕቢያ ኢላማ እንደምትሆን ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጦርነቱ ከተጀመረ መቀሌ የሻዕቢያ ኢላማ እንደምትሆን ታወቀ</h1>
<h2 class="align-center">- ህዝቡ እራሱን ከጥቃት ለመከላከል ምሽግ እየቆፈረ ነው</h2>



<p>ከአራት ወራት በላይ ያስቆጠረው የኢትዮጵያና የኤርትራ የድንበር ውዝግብ ወደ ጦርነት ሊያመራ እንደሚችል አንዳንድ ምንጮች ከወዲሁ እየገለፁ ነው። በሻዕቢያ ወራሪ ጦር የተያዙትን ቦታዎች በወታደራዊ ሃይል የማስወጣቱ እንቅስቃሴም በያዝነው ወር ከአንድ ደረጃ ላይ ሊደርስ እንደሚችል እነዚሁ ምንጮች ይገልጻሉ።</p>

<p>በተለይም የኤርትራ አየር ኃይል እንደ ከዚህ ቀደሙ ተመሳሳይ የአየር ጥቃት ቢፈፀም ጥቃቱን ማክሸፍ ይቻል ዘንድ በ360 ኪ.ሜ ርቀት ዙሪያ ገባውን የአየር ክልል የሚቆጣጠሩ ራዳሮች ሥራቸውን ጀምረዋል። ማንኛውንም የኢትዮጵያ የአየር ክልል ጥሰው የሚገቡ የጦር አውሮፕላኖችንም እስከ 18 ኪ.ሜትር ወደላይ ከፍታ ያላቸውን ጀቶች ጭምር ድባቅ ሊመቱ የሚችሉ የቀድሞ ተምዘግዛጊ ሚሳየሎች 24 ሰዓት ዝግጁ ሆነው በመጠባበቅ ላይ ናቸው።</p>

<p>በሌላ በኩል ደግሞ አንድ ከመቀሌ የመጣ አንድ ግለሰብ ለዝግጅት ክፍላችን እንደገለፀው ነዋሪው እራሱን ዝግጁ አድርጐ እንዲጠብቅ የውስጥ መመሪያ መተላለፉን ሲገልፅ ይህም ጦርነቱ በቅርብ ሊጀመር እንደሚችል ፍንጭ የሚሰጥ መሆኑን በቁርጠኝነት ገልጿል። በመቀሌና ከዚያ ርቀው የሚገኙ ነዋሪዎችም ምናልባት በሻዕቢያ ሊደርስ ከሚችል የአየር ጥቃት እራሳቸውን ለመከላከል ጉደጓድ በመቆፈር ከአየር ሊጣሉ ከሚችሉ ፀረ ሰው ፈንጂዎች ሕይወታቸውን ለመታደግ ምሽጐችን የማዘጋጀቱ ተግባር ቀጥሏል።</p>

<p>በተያያዘ ዜና በያዝነው ሳምንት ወደ መቀሌ የተጓዘው የአሜሪካ ሬዲዮ ጣቢያ ቡድን በአካባቢው ስላለው እንቅስቃሴና ቀደም ሲል የአየር ጥቃት ስለፈፀመበት አካባቢና የነዋሪዎቹን ሥነ ልቦና አስመልክቶ ያስተላለፈውን ዘገባ ቀጥሎ እናቀርባለን።</p>

<p>ኤርትራ በመቀሌ ት/ቤት ላይ የጣለችው ቦምብ ቅሪት በተማሪዎች ሥነ-ልቦና ላይ ጫና መፍጠሩ ተገለጠ
በኤርትራና በኢትዮጵያ የድንበር ግጭት መጀመሪያ አካባቢ የኤርትራ አየር ኃይል መቀሌ ውስጥ በሚገኝ አንድ ትምህርት ቤት ላይ ከአንዴም ሁለቴ በክላስተ ቦምብ በመደብደብ ህጻናት ተማሪዎችንና ወላጆችን በብዛት በመግደል ብዙዎቹን ለአካለ ስንኩልነትና ለከባድ ቁስለኝነት የዳረ መሆኑ የሚታወቅ ነው።</p>

<p>በዚህ ሳምንት መጀመሪያ ላይ ከአሜሪካ ድምፅ ሬዲዮ ድርጅት አንድ ቡድን ትግራይ የገባ ሲሆን በመጀመሪያ ቀን ውሎው ያየውንና ከአካባቢው ህዝብና ባለሥልጣናት የተነገረውን አስመልክቶ በሰጠው ዘገባ መቀሌ ውስጥ በኤርትራ አየር ሃይል በክላስተር ቦም የተደበደቡ ቦታዎች ከፍተኛ ጉዳት የደረሰባቸው መሆኑን አመልክቶ በተለይ የድብደባው ሰለባ የነበረው ትምህርት ቤት ክፉኛ በድብደባው የፈራረሰና የመርጃ እቃዎችም በብዛት የወደሙበት መሆኑን አመልክቷል።</p>

<p>ት/ቤቱ በአሁኑ ጊዜ የማስተማር ስራውን የቀጠለ ሲሆን ለጥገና ከፍተኛ ወጪ ማድረጉንም የት/ቤቱ ርዕሰ መምህር መግለጣቸውን ጠቁሟል። በአሁኑ ጊዜ የእብሪተኛው የሻዕቢያ አየር ኃይል ድብደባ ምልክቶች የሚታዩ በመሆኑ በተለይም በትምህርት ቤቱ ውስጥ በድብደባው የተጣመሙ የመስኮት ብረቶችና የተቦደሱ ጉድጓዶች ጉልህ ሆነው ስለሚታዩ በተማሪዎች ላይ የሥነ ልቦና ችግር የፈጠረ መሆኑ ተገልጧል።</p>

<p>በሌላ በኩል ከትግራይ በሳምንቱ አዲስ አበባ የገባ ተባባሪያችን እንደጠቆመው በመቀሌ ነዋሪው ህዝብ በየመኖሪያ አካባቢው ምሽግ እንዲቆፍር መመሪያ የተሰጠው መሆኑን ገልጦልናል።</p>

<p>ተባባሪያችን የምሽጉ ቁፋሮ አላማ ምን እንደሆነ ያላጣራ ሲሆን በግምት ግን የከተማው ህዝብ ከኤርትራ አየር ሃይል ጥቃት ራሱን የሚከላከልበት ከራስ በላይ ከለላ ያለው ምሽግ የሚያዘጋጅ መሆኑን መገመት ይቻላል።</p>


</body>
</html>
