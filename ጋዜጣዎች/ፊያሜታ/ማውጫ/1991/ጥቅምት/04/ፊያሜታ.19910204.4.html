<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አላኽ አኹበር!" የየመን ጐዳናዎችን የናጠ ድምፅ የኤርትራ ጦር ከሃኒሽ ደሴቶች መውጣት ጀመረ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"አላኽ አኹበር!" የየመን ጐዳናዎችን የናጠ ድምፅ የኤርትራ ጦር ከሃኒሽ ደሴቶች መውጣት ጀመረ!!</h1>



<p>ሔግ ላይ የተሰየመው አለም አቀፉ ፍ/ቤት በኤርትራና በየመን መካከል ለተከሰተው የይገባኛል ጥያቄ ብይን ሰጠ። ሳዑዲ አረቢያ ግብፅ እና ጂቡቲም ለየመን መንግሥት የደስታ መግለጫ ለመላክ የመጀመሪያዎቹ አገሮች ሆነዋል። ይህ ዜና በተነገረበትም ወቅት በየመን፣ ሰንዓ የሚገኙ ነዋሪዎች በዋና ዋና ጐዳናዎች በመዘዋወር "አላኽ አኹበር!" በማለት ፈጣሪያቸውን አመስግነዋል።</p>

<p>እንደ አለም አቀፉ ፍ/ቤት ውሳኔ ከሆነ ከየመን በአርባ ኪ.ሜ ርቀት ላይ ያሉትን የሃኒሽ ደሴቶችን ጨምሮ በስተሰሜን ምስራቅ የሚገኙትን ታአቡ አሊ፣ጃባር አልከየርንና ዙባየር የተሰኙት ደሴቶች በሙሉ የየመን መሆናቸውን አረጋግጧል። እስከመጪው የፈረንጆች አዲስ ዓመትም ኤርትራ ጦሯን ከደሴቶቹ እንድታስወጣ ትዕዛዝ በተሰጠው መሰረት ከወዲሁ ተግባራዊ እንቅስቃሴዋን በመቀጠል ሠራዊቱ ደሴቶቹን እየለቀቀ መሆኑን ኤርትራ አስታውቃለች።</p>

<p>ይህ በተጠናከረ ሁኔታ የሃኒሽ ደሴቶችን ይዞ የነበረው የሻዕቢያ ሰራዊትም በቀጥታ ከኢትዮጵያ ጋር ውዝግብ ወደ ተነሳባቸው የድንበር አካባቢዎች እንደሚንቀሳቀስ አንዳንድ ወታደራዊ ምንጮች ገልፀዋል። በሌላ በኩል ደግሞ ከሁለት ዓመት በፊት በድንገት በተወሰደው የወረራ እርምጃ የኤርትራ መንግሥት በቁጥጥር ስር ያዋላቸው ከ150 በላይ የሚሆኑ የየመን ወታደሮችና 47 መኰንኖች ጉዳይ በአለም አቀፉ ፍርድ ቤት ግልፅ የሆነ ውሳኔ ሳይሰጠው ቀርቷል።</p>

<p>በአሁኑ ወቅት ለየመን የተወሰኑት የሃኒሽ ደሴቶች በቀዳማዊ ኃ/ስላሴም ሆነ በደርግ ዘመን የኢትዮጵያና የየመን ባህር ኃይሎች በጋራ ይንቀሳቀሱበት የነበረ ነፃ ክልል መሆኑ ይታወሳል። እስካሁን ድረስም የኢትዮጵያ መንግሥት ከቀድሞ ጀምሮ በኢትዮጵያ መንግሥት ጭምር ይተዳደሩ ስለነበሩት የሃኒሽ ደሴቶች ምንም ዓይነት ጥያቄ አላቀረበም፣ ለማቅረብም ፍላጐት አላሳየም።</p>


</body>
</html>
