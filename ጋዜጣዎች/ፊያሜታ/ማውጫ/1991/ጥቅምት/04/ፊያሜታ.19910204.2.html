<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በሻዕቢያ የተቃጣውን ወረራ ለመመከት ሙሉ አቅምና ብቃት አለን!"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"በሻዕቢያ የተቃጣውን ወረራ ለመመከት ሙሉ አቅምና ብቃት አለን!"</h1>
<h3 class="align-center">ሥዩም መስፍን፣ ኢትዮጵያ በምታደርገው ትግል ዓለም አቀፉ ሕብረተሰብ ታዛቢ ሆኖ መቆም የለበትም ሲሉ አሳሰቡ</h3>


<p>የኢትዮጵያ የውጪ ጉዳይ ምኒስትር አቶ ሥዩም መስፍን በሳምንቱ መጀመሪያ ላይ ከአሜሪካ ድምፅ ሬዲዮ ጋር ባደረጉት ቃለ ምልልስ በአሁኑ ወቅት የኢትዮጵያ መንግሥትና ሕዝብ ለመመከት በሚያደርግው ሁለገብ ትግል የአለም አቀፉ ማህበረተሰብ ታዛቢ ሆኖ መቆም የለበትም የሚል አቋም የኢትዮጵያ መንግሥትና ሕዝብ እንዳለው ገልጠዋል።</p>

<p>ይህንንም ሲያብራሩ ወራሪውን ወራሪ ነህ ብሎ ውጣ ማለት አለበት ይህንን ካላለና የተሳሳተ መልዕክት ካስተላለፈ አንደኛ የተመድ ቻርተርና የአአድን ቻርተር የሚጥስ ወንጀል ነው። እንደነዚህ ዓይነት ወንጀሎች ሲፈፀሙ በዝምታ ማየት ኢትዮጵያን የመሳሰሉትን ሀገሮች ብቻ የሚጐዳ ሳይሆን የአለም አቀፍ ማህበረሰብንና የአለም አቀፍ ህግጋትን የሚያዛባ ከፍተኛ ወንጀል ስለሆነ ይህንን በጥሞና ተመልክቶ ከኢትዮጵያና ከህግ ተጨባጭ ሁኔታ ድምፁን ማሰማት አለበት የሚል ነው ብለዋል።</p>

<p>የአለም አቀፉ ህብረተሰብ ያለው ግንዛቤ ምን እንደሆነ የኤርትራ መንግሥት ተወርሬያለሁ የሚልና ይህን ቃል ተቀብሎ አቋም የያዘ እንዳለ ተጠይቀው በሰጡት መልስ የአፍሪካ አንድነት ድርጅት እስካሁን ባደረገው እንቅስቃሴ የሻዕቢያ መንግሥት በሃይል ተቆጣጥሮ የያዛቸው ቦታዎች ቢያንስ ከግንቦት አራት በፊት በኢትዮጵያ አስተዳደር ስር እንደነበሩ ግልፅ ሆኗል ብለዋል።</p>

<p>በመቀጠልም የሻዕቢያ መንግሥት እንዲህ ዓይነት ህገወጥ ወንጀል መፈፀሙን ማንም የሚጠራጠር የለም። የሻዕቢያ መሪዎች ሃቅን በማዛባት በአለም ህብረተሰብ ላይ ውዥንብር መፍጠር እንችላለን ከሚል የተነሱበት ነው። ቢሆንም ግን ራሳቸውን ከማሞኘት በስተቀር ሌላው በዚህ ውዥንብር ውስጥ ይገባል የሚል እምነት ካላቸው ዞሮ ዞሮ የሚጐዳውና ጠልፎ የሚጥላቸው እራሳቸውን ነው ካሉ በኋላ አለምአቀፉ ህብረተሰብ የኢትዮጵያ መንግሥት ችግሩን በሰላማዊ መንገድ የመፍታት ጥረቱን የሚያደንቅና የሚደግፍ ሆኖ ነው ያገኘሁት ብለዋል።</p>

<p>የኤርትራ መንግሥት ወራሪ መሆኑ ከታመነ አለም አቀፉ ማህብረተሰብ በኤርትራ መንግሥት ላይ ሊወሰድ ወይም የተወሰደ እርምጃን በተመለከተ ያላቸውን አስተያየት እንዲሰጡ ለቀረበላቸው ጥያቄም የውጪ ጉዳይ ምኒስትሩ በሰጡት መልስ እንዲህ ብለዋል።</p>

<p>"እንግዲህ በሂደት ላይ ነው ያለው" እንደምታውቁት የአፍሪካ አንድነት ድርጅት በሰላማዊ መንገድ ለመፍታት ጥረት እያደረገ ነው። የሻዕቢያ መንግሥት በኢትዮጵያ ላይ የእብሪት ወረራ ፈፅሟል ስንል በድንበር አካባቢ የፈፀመብን የእብሪት ወረራ ነው።</p>

<p>የተባበሩት መንግሥታት አንድ ሃገር ስትወረር በወረራው ሃይል እርምጃ የሚወሰደው ሀገሪቱን በሙሉ ወርሮ የሐገሪቱን ሉአላዊነት ሙሉ በሙሉ ሲደፍር እንደሆነ ማየት ጠቃሚ ይመስለኛል።</p>

<p>ለምሳሌ ኢራቅ ኮይትን በወረረችበት ጊዜ በነበረው ሁኔታ ጊዜ የማይሰጠው ነበር። ይህኛው የድንበር ግጭት ተደርጐ ነው እየተወሰደ ያለው።ቢሆንም ግን በሃይል ድንበርን ለመለወጥ የሞከረው ከወራሪነት የሚያመልጥበት ምንም ምክንያት የለም። ወረራ ወረራ ነው። ሰፊም ሆነ ጠባብ የአለም ህግጋትን የሚፃረር የሀገርን ሉዓላዊነት የሚዳፈር አለምአቀፍ ወንጀል ነው።</p>

<p>ለማንኛውም ይህንን ችግር በሰላማዊ መንገድ ለመፍታት የአአድ የሰላም እንቅስቃሴ ውጤት ይጠበቃል። ውጤቱ ችግርን በሰላማዊ መንገድ የሚያበቃ ከሆነ ይታያል። ውጤቱ በሰላማዊ መፍትሄ የማያበቃ ከሆነ አለምአቀፍ ማህበረተሰብ የሚጠበቅበት ሃላፊነትና ግዴታ አለበት ብለዋል።</p>

<p>ከኤርትራ ጋር ችግሮች ከተከሰቱ ቆይተው እንደሆነ ለቀረበላቸው ጥያቄ በሰጡት መልስ ከኤርትራ የፖለቲካ ሃይሎች ጋር በተለያዩ ጉዳዮች ላይ የነበሩ አመለካከቶች ልዩነቶች ገና ከኤርትራ ነፃነት በፊት ያለፈው ስርዓት ከመገርሰሱ በፊት ጀምሮ ግንኙነታችን የትብብርም የልዩነትም ግንኙነት ነው የነበረው። በተለይ በኢህአዲግና በሻዕቢያ መካከል የነበሩት ፖለቲካዊ እምነቶችና አመለካከቶች ሁልጊዜ በመድረክ ስንታገልባቸው የቆየንበት ነው። ኤርትራ ነፃ ከወጣችበት ጊዜ ጀምሮ ይህ ወረራ እስከተፈፀመበት ጊዜ ድረስ የሚለያዩን የሚያገናኙንም ግንኙነቶች እንደነበሩ የሚታወቅ ነው ብለዋል።</p>

<p>በኢትዮጵያ በኩል ያለውንም ከመጀመሪያ ጀምሮ የተቀመጠ አቋም ሲገልፁ፣ በኃይል የተያዘው የኢትዮጵያ መሬት በቅድሚያ መለቀቅ እንደሚገባው በተጨማሪ አረጋግጠዋል። ስለአሜሪካ አዲስ የሰላም ጥረት በተመለከተም ሲገልጡ ሽምግልናው ካለፈው የቀጠለና ያንን ተቀባይነት እንዲያገኝ በማድረግ ላይ መሰረት ያደረገ እንደነበርም ገልጠው አሁን በሰላሙ መፍትሄ በኩል የሚጠበቀው የአፍሪካ መሪዎች የመጨረሻ ውሳኔ ነው ብለዋል።</p>

<p>በመጨረሻም በቀጣይ ስለሚወሰደው እርምጃ ሲገልፁ አሁን የሻዕቢያ መንግሥት የእብሪት ወረራ ፈፅሟል። ወረራ ወረራ ነው። የኢትዮጵያ መንግሥትና ሕዝብ በሻዕቢያ የተቃጣበትን ወረራ ለመመከት ሙሉ አቅምና ብቃት አለው፣ ብለዋል።</p>


</body>
</html>
