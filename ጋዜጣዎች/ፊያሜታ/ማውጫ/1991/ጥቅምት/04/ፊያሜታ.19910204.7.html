<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <title>ፕሬዚዳንቱ ለቀረበባቸው ክስ መልስ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ፕሬዚዳንቱ ለቀረበባቸው ክስ መልስ ሰጡ</h1>


<p>ከቅርብ ጊዜ ወዲህ በአዲስ አበባና በኢትዮጵያ ንግድ ም/ቤቶች መካከል በተነሳ ውዝግብ ሳቢያ ጉዳዩ ከምክር ቤቱ አልፎ እስከ መንግሥት ከፍተኛ ባለሥልጣኖች ድረስ መድረሱ ይታወሳል። ይህን ውዝግብ ለመዳኘት የንግድና ኢንዱስትሪ ሚንትርን ጨምሮ የአዲስ አባውን ፕ/ት አቶ አሊ አብዶን ያካተተ ውይይት እንዲደረግ ሆኗል። ሆኖም ምንም የተለየ የመፍትሄ ሃሳብ ሳይገኝ እስከትናንትናው ዕለት ውዝግቡ ቆይቶ በክልል 14 የተመረጡ ነጋዴዎች በተገኙበት በአዲስ አበባ የባህል አዳራሽ ውስጥ ስብሰባው እንዲካሄድ ተወስኗል።</p>

<p>ቀደም ብሎ በተነሳው ውዝግብ ሳቢያ የሁለቱም ን/ም/ቤቶች ፕሬዚዳንት የሆኑት አቶ ክቡር ገና ከኢትዮጵያ ንግድ ም/ቤት ፕሬዚዳንትነት እንዲነሱ ተደርጓል። የአዲስ አበባው ንግድ ም/ቤት ይህን ውሳኔ በመቃወም ከኢትዮጵያ ንግድ ም/ቤት እራሱን አግልሏል። የኢትዮጵያ ንግድ ም/ቤትም በአፀፋው የአዲስ አበባው ንግድ ም/ቤት ፈርሶ አዲስ እንዲቋቋም ከሁለት ወር በፊት ወስኗል። ይህ ውሳኔው ግን ተግባራዊ ሳይሆን ቀርቶ እስከ ትላንትናው ዕለት ድረስ ዘልቋል።</p>

<p>በዛሬው እትማችን ፕሬዚዳንት ክቡር ገና ከኢትዮጵያ ንግድ ም/ቤት በተለያየ ጊዜ ለቀረበባቸው ውንጀላ የሰጡትን ምላሽ በጥቂቱ እናቀርባለን። ቀጥሎ ቀርቧል።</p>

<p>ምክር ቤቱን እኔ በፕሬዚዳንትነት ስቀበለው የነበረው ሁኔታ "የፋይናንስ ምንጭ የሆኑት የከተማ ንግድ ምክር ቤቶችን መዳከምና መዘጋት የምክር ቤቱን መዋጮ መቀነስ በማስከተሉ ከፍተኛ የፋይናንስ ችግር መከሰትና የራሱን የገቢ ምንጭ በመፍጠርና በማሳደግ ችግሩን ለመቋቋም" ባለመቻል አደጋ ውስጥ ተዘፍቆ እንደነበር በነሐሴ 1989 ዓ.ም በማኔጅመንት ኤንድ ዴቨሎፕመንት አማካኝነት የተደረገው ጥናት ያረጋግጣል።</p>

<p>በዚህ የአቅም መኮሰስ፣ የፋይናንስ መዳከመና የአመራር ራዕይ መክሰም ሳቢያ ጥናቱ በተጨማሪ እንዳረጋገጠው ምክር ቤቱ "ለአባላቶቹ ተገቢውን አገልግሎት ለመስጠት ባለመቻሉ በአባላቱና በንግዱ ኅብረተሰብ ያለውን ተደማጭነትና መሪነት እየቀዘቀዘ መምጣቱ" ከቶውንም ብሔራዊው ምክር ቤት እንደ ከተሞች ንግድ ምክር ቤቶች "ወደ መዘጋት ደረጃ ሊያደርስ የሚችል" አደጋ ላይ እንዳለ አስጠንቅቋል። (የኢትዮጵያ ንግድ ም/ቤት ጥናትና የ1990 ዓ.ም የሥራ ፕሮግራም ግምገማ ሪፖርት፣ ለኢትዮጵያ ንግድ ም/ቤት የቀረበ፣ ነሐሴ 1989)</p>

<p>ይህን ወደ ውድቀት ይንደረደር የነበረን ሃገራዊ ምክር ቤት በመሪነትና በኃላፊነት ስረከብ የመጀመሪያውና ይልቁንም ተቀዳሚው ጥረት ምክር ቤቱ አቅሙን አጐልብቶ፣ የፋይናንስ ምንጩን ዘይዶ የንግድ ህብረተሰቡን ማጠናከርና ወደፊት መራመድ መተለም ነበር።</p>

<p>... ይህንንም መርህ ተግባራዊ ለማድረግ የምናቀርባቸውን ፕሮጀክቶች ጥራትና አሳማኝነት ከማረጋገጡ ጐን ለጐን የለጋሾቹን እምነት የምንገዛበትን የአሰራር ግልፅነት፣ ንፅህናና ከሙስና የፀዳ አፈጻጸም ማስፈን ይጠበቅብና። ቁም ነገሩም ለዋልጌነትና ለሰንካላ አሰራር ክፍተት የሚፈጥሩ ተግባሮችን በተቻለ አቅምና ጥረት መድፈን ሁላችንም የምንመኘው ጉዳይ ነበር፣ ዛሬም ነው።</p>

<p>የውዝግቡ ጅምር</p>

<p>በኢትዮጵያ ንግድ ም/ቤት ታሪክ ውስጥ ለመጀመሪያ ጊዜ፣ 10 ወር ባልሞላ ወቅት ውስጥ የፕሮጀክት ፕሮፖዛሎች ከቀረበላቸው 14 ዓለም አቀፍ ድርጅቶች ውስጥ ምክር ቤቱን ለመደገፍ ፈቃደኛ ከሆኑት ውስጥ የጀርመኑ ፍሬደሪክ ኤበርት ስቲፈንግ፣ በአዲስ አበባ የእንግሊዝ ኤምባሲ፣ የስዊድን ኤምባሲና የዓለም ባንክ በመጀመሪያው ረድፍ ላይ የሚገኙት ናቸው።</p>

<p>ይህን ምክር ቤቱ በተለየዩ ጉዳዮች ላይ ያቀረባቸውን ፕሮግራሞች በመቀበል ፍሬድሬክ ኤበርት የ19, 000 ዶላር እርዳታ በዚሁ ጊዜ ለምክር ቤቱ ሰጥቷል።</p>

<p>ነገር ግን በሰኔ ወር 1990 ዓ.ም ከመሰረታዊ እምነታችን ያፈነገጠ፣ ከአሰራር መርሆዎች ፈር የለቀቀና ይልቁንም እጅግ የምንጠነቀቅለትን ለጋሾች በምክር ቤቱ ላይ ያላቸውን እምነት የሚሸረሽር ተራና ፋይዳ ቢስ ተግባር በአዲሱ ተጠባባቂ ዋና ፀሐፊ ተፈፀመ። በጊዮን ሆቴል በግንቦት ወር ምክር ቤቱ ሐቌቮ ቨቌ ሾቋቦቫብሾ ቨቂሶቨ ቦቌሻቃሶቆ ሻቌቋሻሾብቋቦ ሶብሾ ሸሾቃቋቁ ሻቌቋቦቃሽሾብሾሽ ቃቋ ቨቂሾ ሽሾሻቃቦቃቌቋ ቌቀ ቈሶብቅሾቨ ሾሻቌቋቌቈቱ በሚል ርዕስ ላካሄደው ሴሚናር ፍሬደሪክ ኤበርት ከሰጠው የገንዘብ ድጋፍ ውስጥ ተጠባባቂ ዋና ፀሐፊው ያለሃፍረትና የማይገባቸውን ጥቅም በመሻት ለምክር ቤቱ አቅም ማጐልበቻ ሊሆን ከታሰበው ገንዘብ፣ ሒሳብ ቤት ሳያውቀው፣ ቆንጥረው ወደ ኪሳቸው መክተታቸው ሳያንስ ይባስ ብለው በማበረታቻ ስም፣ ሕግና ሥርዓትን ባልተከተለ መንገድ፣ ሒሳብ ቤት ሳያውቀው፣ በሌለ አቅም፣ ለሠራተኛው በሙሉ እየቆነጠሩ አደሉ።</p>

<p>በዚህ መንፈስ ነበር ሰኔ 17 ቀን 1990 ዓ.ም "የዚህ ዕርዳታ ገንዘብ ወጪ ሆኖ የመጣው በእርስዎ ስም መሆኑም ታውቋል። በመሰረቱ ይህ የዕርዳታ ገንዘብ ሊገኝ የቻለው በዕቅድ ለተያዘው ፕሮጀክት ሥራ ማከናወኛ መሆኑ ለእርዳታ ሰጪው ድርጅት ተገልጾለት በብዙ ድካም የተፈቀደ መሆኑ አይዘነጋም። ነገር ግን ገንዘቡ በተጠናበት ፕሮጀክት ሥራ ላይ መዋል ሲገባው የተወሰነ ገንዘብ ከላዩ ላይ ተቀንሶ ሕግና ሥርዓትን ባልተከተለ አሰራር ለእርስዎና በእርስዎ ሥር ለሚገኙ የንግድ ምክር ቤቱ ሠራተኞች የግል ጥቅም የዋለ ለመሆኑ በአቶ ኡስማን አሊ አማካይነት ጁን 22 ቀን 1998 ከቀረበልን የገንዘብ ክፍያ ነጭ ወረቀት ሊስት ለማረጋገጥ ተችሏል። ይህ ሁኔታ በተለይ ሌሎች በውጭ እርዳታ እንዲከናወኑ በእቅድ የተያዙ በርካታ ፕሮጀክቶች እያሉ ከአሁኑ በጅምር መከሰቱ ፕሮጀክቶቹን በታለመው መሰረት በሥራ ላይ ለማዋል የሚያስቸግር ብቻ ሳይሆን በእርዳታ ሰጪ ድርጅቶች ዘንድም የንግድ ምክር ቤቱን ስም የሚያጐድፍና ወደፊትም የዕርዳታ እጃቸውን እንዳይዘረጉ የሚያደርግ ሁኖ በመገኘቱ ጉዳዩን በይበልጥ አሳሳቢ አድርጐታል።" በሚል ማብራሪያ ሁኔታው በአግባቡ እስከሚጣራና ለምክር ቤቱ ጉባኤ ቀርቦ የመጨረሻ ውሣኔ እስኪያገኝ ከሰኔ 18 ቀን 1990 ዓ.ም ጀምሮ ከሥራና ከደመወዝ እንዲታገዱ እርምጃ ወስጃለሁ።</p>

<p>ጥያቄው ያለው ገና አንድ ብለን በጀመርነው ሥራ የተገኘን ገንዘብ በአግባቡ መጠበቅና መቆጣጠር የሚገባውና ደመወዝ እየተከፈለው የሚሰራ የሥራ ኃላፊ በሥሩ ያሉትን ሠራተኞች አግባብ የሌለው ጥቅም ተካፋይና ተባባሪዎች ለማድረግ ሲውተረተር ምን ሊደረግ ይገባል የሚለው ላይ ነው።</p>

<p>ስለዚህም ተ/ዋና ፀሐፊውን ከሥራና ከደመወዝ አገድኩዋቸው። ከዚያም የምክር ቤቱን የበላይና ውሳኔ ሰጪ አካል የካውንስሉን አባሎች ለአስቸኳይ ጉባኤ ጠራሁ።</p>

<p>የአስቸኳይ ስብሰባው ሂደትና ውጤት</p>

<p>በዚህም መሰረት የካውንስሉ ጉባኤ አባላት ከሰኔ 25-30 ቀን 1990 ዓ.ም ስብሰባ ተቀምጠው እኔው ያቀረብኩት አጀንዳ ላይ በመምከር ውሳኔ አሳልፈዋል። የእኔን ከኢትዮጵያ ንግድ ምክር ቤት መነሳት ጨምሮ ዛሬ የምንነጋገርባቸው ምናልባትም ከእኛ አልፈው የመገናኛ ብዙሃን ዕለታዊ ዓበይት ዜና ለመሆን የበቁት ጉዳዮች የተከሰቱት ከዚህ ጉባኤ መጠናቀቅ በኋላ ነው።</p>

<p>ጉባኤው እኔን ከፕሬዚዳንትነት ማንሳትን ጨምሮ ሌሎችንም ቀድሞ ከወሰናቸው ውሳኔዎች ጋር እርስ በርሳቸው የሚቃረኑ ውሳኔዎችን አሳልፎ ተነስቷል። ይባስ ብሎም እኔ አስቸኳይ ስብሰባውን የጠራሁበትን አጀንዳ ትቶ ምናልባትም ሁላችንንም እስከአሁን በሚገርመን ወይም በማይገባን ሁኔታ ከወራት በፊት ሐሰት ብሎ የተወውን ውንጀላ እውነቴ ብሎ ሊቀበለው መርጧል።</p>

<p>ይህንንም ውሳኔውን ይኸው አስቸኳይ ስብሰባ ምክትል ፕሬዚዳንት አድርጐ በመረጣቸው የጉባኤ አባል ፊርማ ሐምሌ 3 ቀን 1990 ዓ.ም በቁጥር 01 ወ8827/3917 እና በቁጥር 01 አጠ 14/199/3914 ደብዳቤዎች ለአዲስ አበባ ንግድ ምክር ቤት የዳይሬክተሮች ቦርድ ከማሳወቁም በላይ በዚያው ሳምንት የመንግሥት መገናኛ ብዙሃንን በመጥራት የአዲስ አበባ ንግድ ምክር ቤት የዳይሬክተሮች ቦርድ በሚገባ እንደገለጠው "የወንጀል ይዘት ያላቸው እና አስደንጋጭ ምክንያቶችን" በመደርደር ስለእኔ ከፕሬዚዳንትነት መውረድ መግለጫ ሰጠ።</p>

<p>ወቅቱ በሻዕቢያ ወረራ ምክንያት የተጐዱ ወገኖቻችንን ለመርዳት በራስ አነሳሽነት የተቋቋመው ኮሚቴና የአዲስ አበባ ንግድ ምክር ቤት ገና ከጅምሩ የተጋጩበት ነበር። ግጭቱም ፖለቲካዊ መንፈስ በመያዙ ተ/ዋና ፀሐፊውም በተፈጠረው አለመግባባት የራሳቸውን ጥፋት ለመሸን ሲሉ ችግሩን አባባሱት።</p>

<p>የአዲስ አበባ ንግድ ም/ቤት የዳይሬክተሮች ቦርድ ምላሽ</p>

<p>ይህንኑም ተከትሎ የአዲስ አበባ ንግድ ምክር ቤት የዳይሬክተሮች ቦርድ የፕሬዚዳንቱ መውረድ ግራ እንዳጋባቸውና ይልቁንም ገንዘብ አጠፋ ተብሎ ከሥራ የታገደው ተ/ዋና ፀሐፊ ላይ ምንም አይነት እርምጃ ባለመወሰዱ ነገሩ በሦሥተኛ ወገን እንዲጣራ ጥያቄ አቀረበ። ይህም እንደተባለው አዋጁን መጻረር ሳይሆን አዋጁ ራሱ መንፈሱ እንጂ ጠቅላላ ነጥቦቹ ከሃገሪቱ ወቅታዊ ሥርዓት ጋር እንደማይሄድ ይታወቃል። የአዲስ አበባ ቦርድም ከብሔራዊው ምክር ቤት ላገኘው የሚገባኝ ጥቅም ባለመጠበቁ ይታይልኝ ማለቱ ከሕግ ውጭ ነው ሊባል አያስችልም።</p>

<p>የግጭቶቹ ሁሉ መደምደሚያ</p>

<p>በሁለቱ ንግድ ምክር ቤቶች ለተከሰተው ልዩነት መንስኤ ረጅም የተወሳሰበና መላሙም እንደዛው ውል የጠፋበት እንዳልሆነ ግልጽ ነው። የኢትዮጵያ ንግድ ምክር ቤት ተ/ዋና ፀሐፊ ለምክር ቤቱ ሊገባ የሚገባ ገንዘብ አለአግባቡ ወደራሳቸው ኪስ ከመክተትም በላይ የምክር ቤቱን ገቢ መቆጣጠርና መያዝ ሲገባቸው ስርዓትን ባልተከተለ መንገድ በስራቸው ለሚገኙ ሰራተኞች አድለዋል የሚል ነው። በዚህም ተግባራቸው ምክር ቤቱ በገንዘብ ሊረዱ የሚችሉ ለጋሽ ድርጅቶችን እምነትን በመሸርሸር ምክር ቤቱን ጐድተዋል ነው።</p>

<p>የአዲስ አበባ ንግድ ምክር ቤት የዳይሬክተሮች ቦርድም ይህንኑ እምነት የያዘው እንደተባለው በጭፍን በእኔ የሚመራ በመሆኑ ሳይሆን ዘጠና ፐርሰንት በላይ የብሔራዊውን ምክር ቤት ገቢ ፈሰስ ስለሚያደርግና በምክር ቤቱም የፋይናንስ እንቅስቃሴ ላይ ጥርጣሬ ስለፈጠረ በሦስተኛ ወገን እንዲመረመርና ውጤቱ እንዲታወቅ እንፈልጋለን የሚል ነው። የውዝግቡ ውል ይህን ያህል ቀላል ሆኖ እያለ ባለፉት ጥቂት ወራት ምን እንፈልግበት በሚል አጠቃላይ ጉዳዩ የፖለቲካ ጭምብል ለማልበስ መሞከር የትም እንደማያደርስ ልናረጋግጥ ይገባናል። ንግድ ከዚያም አልፎ ሃገር በዚህ ሁኔታ አይገነቡም በማለት ለቀረበባቸው ክሶች ማብራሪያ ሰጥተዋል።</p>

<p>ዘግይቶ የደረሰን ዜና</p>

<p>በትላንቱ ዕለት ቀደም ብሎ በተያዘው አጀንዳ ላይ የሚደረገው ውይይት እስከረፋዱ ቀጥሎ ሁኔታውን የሚያጣሩ ስምንት አባላት ያሉበት ኰሚቴ ተቋቁሟል። አባላቱ የተመረጡት 2 ከአዲስ አበባ ነጋዴዎች፣ ከኢትዮጵያና ከአ/አ ንግድ ምክር ቤት ቦርድ አባላት 1 ፣ ከንግድና ኢንዱስትሪ ሚ/ር ሁለት ሰዎች ተመርጠው ስለውዝግቡ እንዲያጣሩ ተወስኗል። ይህን ዜና አጠናቅረን እስከጨረስን ድረስ ስብሰባው እንደቀጠለ ነበር።</p>

</body>
</html>
