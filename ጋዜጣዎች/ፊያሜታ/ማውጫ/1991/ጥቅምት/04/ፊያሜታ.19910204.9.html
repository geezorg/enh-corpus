<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሳምንት እስከ ሳምንት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከሳምንት እስከ ሳምንት</h1>
<h3 class="align-center">በቡሬ ግንባር የሻዕቢያ ጦር አባላት ሬሣ በየቦታው እንደወደቀ ነው</h3>


<p>ግንቦት 4 ቀን 1990 ዓ.ም በኃይል ወደ ኢትዮጵያ ግዛቶች በመዝለቅ አደጋ የጣለው የሻዕቢያ ጦር በቡሬ ግንባር በደረሰበት ሽንፈት ለህልፈተ ሕይወት የበቁት የጦር አባላቱ ሬሳ አሁንም ድረስ በየቦታው ወድቆ እንደሚታይ ተገለፀ ሲል ቤዛ ጋዜጣ በአምስተኛ ዓመት ቁጥር 249 እትሙ ዘግቧል። እንደጋዜጣ ዘገባ ከሆነ፣ የኢትዮጵያ መከላከያ ሠራዊት ካለበት ከቅርብ ርቀት በየቦታው ወድቆ የሚታየው የሻዕቢያዎች አስክሬን የፈራረሰና አፅም የሚስተዋልበት መሆኑን ገልጿል።</p>


<h3 class="align-center">የኢትዮጵያ መከላከያ ሠራዊት የሻዕቢያን ጦር በማርመስመስ እብጠቱን አስተነፈሰ</h3>


<p>መከላከያ ሠራዊታችን የሻዕቢያን እብጠት ማስተንፈሱን አትኩሮት ጋዜጣ በአንደኛ ዓመት ቁጥር 46 እትሙ ዘግቧል። እንደጋዜጣው ዘገባ ከሆነ፣ በዛላንበሳና በቡሬ ግንባር የሚገኘው መከላከያ ሠራዊታችን ጠላትን ድባቅ ለመምታት ዝግጅቱን አጠናቆ ከመቆየቱም ባሻገር በተለይ የበላይ አዛዦቹ ትዕዛዝ መዘግየት ቁጣውን ቢያነሣሣውም ከሻዕቢያ በኩል የተሰነዘረበትን ትንኮሳ በመድፍ በቀላልና ከባድ አውቶማቲክ መሣሪያዎች ሊያመክን የቻለ መሆኑን ገልጿል።</p>



<h3 class="align-center">39 የኢትዮጵያ ጀቶች ሊታደሱ ነው</h3>


<p>በቅርቡ 11 የኢትዮጵያን ሚግ 21 ተዋጊ ጀቶች ለማደስ መስማማቷን ቃሏ የማይታጠፍ መሆኑን ያረጋገጠችው እስራኤል ሌሎች 19 ሚግ 21 ጀቶችንና 20 ሚግ 23 ተዋጊዎችን ለማደስ ስምምነት ማካሄዷን ሞረሽ ጋዜጣ በአንደኛ ዓመት ቁጥር 39 እትሙ ዘግቧል። ጋዜጣው ዋቤ ጠቅሶ እንደዘገበው ከሆነ፣ ከአንድ ወር በፊት የኢትዮጵያ 11 ተዋጊ ጀቶች ለማደስ የተስማማው በእስራኤሉ በግል ይዞታነት የሚገኘው አልቢት ሲስተም (ኤልቢት ስይስተምስ) እና የሩማንያው ኤሮ ስታር (ኣአሮ ስታር) መሆኑ በተደጋጋሚ የተገለፀ ሲሆን እስካሁን ቁጥራቸውና አይነታቸው በይፋ ያልተጠቀሱትና አሁን ይፋ የሆኑ 39 ሚግ 21 እና ሚግ 23 ጀቶችን በማደሱ ረገድ ግን በእስራኤል መንግሥት ይዞታነት የሚገኘው ኢዝራኤሊ ኤይር ኢንደስትሪስ (እስራአሊ ኣኢር እንዱስትሪአስ) የሚባለው ኩባንያ ይሣተፍበታል ብሏል።</p>




<h3 class="align-center">የትግራይ ህዝብ የመድፍ ድብደባ ስጋት ገብቶታል</h3>


<p>የጦርነቱ ፍጥጫ ከምን ጊዜውም በላይ ያየለባቸው በሰሜንና ሰሜን ምዕራብ ትግራይ በኤርትራ ድንበር አዋሳኝ ላይ የሚገኙ ነዋሪዎች የሻዕቢያ መድፍ ድብደባ ሊደርስባቸው እንደሚችል በስጋት ላይ እንደሚገኙ ጦማር ጋዜጣ በስድስተኛ ዓመት ቁጥር 10 እትሙ ዘግቧል። እንደጋዜጣው ዘገባ ከሆነ፣ ምንም እንኳን ሻዕቢያ በአሁኑ ሰዓት እንደታጠቃቸው የሚታወቁት መድፎች ያን ያህል ርቀት የመወናጨፍ ብቃት ባይኖራቸውም፣ የአድዋ ከተማና አካባቢው ነዋሪ በእንዲህ አይነት ስጋት ውስጥ መግባቱ እንደሚታይ ገልጾ፣ የአካባቢውን ህዝብ ያስፈራው ሻዕቢያ በራማ በኩል መረብ ወንዝን ተሻግሮ ከአዲኳላ በታች" አዲከተዩ በሚባለው ቦታ ላይ ያጠመዳቸው መድፎች ናቸው ብሏል።</p>




<h3 class="align-center">ጦርነቱ ሊፈነዳ ነው</h3>

<p>ምንም እንኳን እናስታርቅ የሚሉ ወገኖች ደፋ ቀና ማለታቸው ባይቀርም በሻዕቢያ ግትር አቋም ሳቢያ ጦርነቱ የሚጀመርበት ጊዜ ከመቼውም ጊዜ በላይ እየተቃረበ እና በቀናት ጭምር እየተለካ መምጣቱን ተጨባጭ ሁኔታዎች በመመስከር ላይ ናቸው ሲል ኢትኦጵ ጋዜጣ በ5ኛ ዓመት ቁጥር 160 እትሙ ዘግቧል። እንደጋዜጣው ዘገባ ከሆነ፣ ባሳለፍነው ሳምንት የኢፌድሪ ጠ/ሚኒስትርና የጦር ኃይሎች ጠቅላይ አዛዥ አቶ መለስ ዜናዊ ወደ ጐጃም ብር ሸለቆ ማሰልጠኛ በማምራት እዚያ በሥልጠና ላይ የነበሩ በ10 ሺህዎች የሚቆጠሩ ምልምሎችን መመረቃቸውን ገልጾ፣ ጠ/ሚኒስትሩ ምልምል ወታደሮችን በመረቁበት ወቅት የሻዕቢያን ጀሌ ቀንድ ቀንዱን እያልን ድንበራችንን እናስከብራለን በማለት በእርግጠኝነት ተናግረዋል ብሏል።</p>



<h3 class="align-center">የማሟያ ምርጫው የኢሕአዴግ ሥልጣን ማጠናከሪያ ሆኗል</h3>


<p>በአዲስ አበባ ከተማ የተከናወነው የማሟያ ምርጫ በአገር ውስጥ ተመዝግበው የሚንቀሳቀሱ ተቃዋሚ የፖለቲካ ድርጅቶችን ያላቀፈና ወደፊት ይካሄዳል ተብሎ የሚጠበቀውን ሀገራዊ ምርጫ ዴሞክራሲያዊ ሂደትም ከወዲሁ ጥያቄ ውስጥ ያስገባ አደገኛ አዝማሚያ መሆኑ ተገለጠ ሲል ጦቢያ ጋዜጣ በአምስተኛ ዓመት ቁጥር 26 እትሙ ዘግቧል። ጋዜጣው እንደዘገበው ከሆነ፣ በህዝብ ተወካዮች፣ በአዲስ አበባ መስተዳድርና በ28 ወረዳ ምክር ቤቶች የተጓደሉ 384 አባላትን ለመምረጥ በ994 የምርጫ ጣቢያዎች በተካሄደው በዚሁ ምርጫ በገዢው ኢሕአዴግ አባል ድርጅቶች የተወከሉ እጩዎችና ጥቂት የግል ተወዳዳሪዎቸ የተባሉ ብቻ ተሣታፊ ሆነዋል ብሏል።</p>


<h3 class="align-center">ሻዕቢያ ዜጐቹን ከኬንያ እያፈሰ ነው</h3>


<p>ወደ ኤርትራ ለመሄድ ፍላጐቱ የሌላቸውን ኤርትራውያንን በመያዝና እንዳይቃወሙ እድል በመንፈግ ሻዕቢያ "ድንበር ዘለል" አፈሳ እያካሄደባቸው እንደሆነ መብሩክ ጋዜጣ በአራተኛ ዓመት ቁጥር 157 እትሙ ዘግቧል። እንደጋዜጣው ዘገባ ከሆነ፣ ከኢትዮጵያ በተለያዩ ምክንያቶች ከሚወጡት ኤርትራውያን መሃል በተለይ ወደ ኬንያ የሚሄዱት ቁጥር ከዕለት ዕለት እየጨመረ መሄዱን ገልጾ፣ ባለፈው የነሐሴ ወር መሸኛ ሰሞን በተለያዩ ምክንያቶቻቸው ወደ ኬንያ በጠረፍ በኩል የገቡ ኤርትራውያን የሻዕቢያ አስተዳደር ያለውዴታቸው ወደ ኤርትራ ለመውሰድ እንደተረከባቸው ዘግቧል።</p>



<h3 class="align-center">ሼህ መሐመድ አላሙዲን በመርዝ ለመግደል ... በዶሮ አሮስቶ ውስጥ ተደርጐ ቀርቦላቸዋል</h3>


<p>በሚድሮክ ኢትዮጵያ ሊቀመንበር የሆኑት ሼህ መሐመድ አልአሙዲን መርዝ የተጨመረበት ምግብ አብልቶ ለመግደል ሙከራ ተደርጐባቸው እንደነበር ኤግዛማይነር ጋዜጣ መስከረም 28 ቀን ባወጣው እትሙ ዘግቧል። ጋዜጣው ዋቤ ጠቅሶ እንደዘገበው ከሆነ፣ የግድያውን ሙከራ ለማድረግ መርዝ የተነሰነሰበት የዶሮ አሮስቶ ለሼህ አልአሙዲንና አብረዋቸው ለነበሩት እንግዶች ለማቅረብ በእንቅስቃሴ ላይ እንዳሉ የአሮስቶው ቀለም በመርዙ ሃይለኛነት ቀለሙን በመቀየሩ ሳቢያ ሼኹም ሆኑ አብረዋቸው የነበሩት እንግዶች ከተቃጣባቸው የግድያ ሙከራ ለጥቂት በእግዚአብሔር ቸርነት አምልጠዋል ብሏል።</p>



<h3 class="align-center">ከ600 በላይ ኢትዮጵያውያን በአሰብ፣ በምፅዋ፣ በአስመራ፣ በከረን፣ በመንደፈራና በደቀ መሐሪ ታስረዋል</h3>


<p>በኤርትራ ያሉ በብዙ ሺህ የሚቆጠሩ ኢትዮጵያውያን ከኤርትራ ለመውጣትም ሆነ ለመስራት ባለመቻላቸው በከፍተኛ ስቃይ ውስጥ መሆናቸውን ሰይፈ ነበልባል ጋዜጣ በቁጥር 193 እትሙ ዘግቧል። እንደ ጋዜጣው ዘገባ ከሆነ፣ ቀደም ሲል በተለያዩ ሙያዎች ላይ ተሰማርተው የነበሩት በርካታ ቁጥር ያላቸው ኢትዮጵያውያን ከስራ በመባረራቸው ብዙዎቹ ምግብ ለማግኘት እንኳን ምፅዋት እስከመጠየቅ የደረሱ መሆኑን ገልጾ፣ 600 የሚሆኑ ኢትዮጵያውያን በኤርትራ ባለሥልጣናት ተይዘው እንደታሰሩ ዘግቧል።</p>



<h3 class="align-center">ሻዕቢያ ያሰለጠናቸው አሸባሪዎች በካርቱም የጦር ፍርድ ቤት ቀረቡ</h3>


<p>በሻዕቢያ የውጭ ደህንነት የሽብር ስልጠና ተሰጥቷቸው ካርቱም ውስጥ በሰላማዊ ነዋሪ መካከል ቦምብ ሲያጠምዱ የተያዙ 26 ሽብር ፈጣሪዎች ሱዳን ውስጥ ለፍርድ ቀርበዋል ሲል ምኒልክ ጋዜጣ በአንደኛ ዓመት ቁጥር 24 እትሙ ዘግቧል። እንደጋዜጣው ዘገባ ከሆነ፣ሽብር ፈጣሪዎቹ ጦር ፍርድ ቤት መቅረባቸውንና አብዛኞቹ በጆን ጋራንግ የሚመራው የደቡብ አማጽያን ድርጅት አባል መሆናቸውን እንዲሁም ሁሉም ኤርትራ ውስጥ በተለያዩ ቦታዎች እንደሚገኙ ተገልጿል ብሏል።</p>




<h3 class="align-center">ኢትዮጵያና ኤርትራ ድጋሚ ለግጥሚያ ተገናኙ</h3>


<p>ለኦል አፍሪካን ጌም ማጣሪያ በተመለከተ በደቡብ አፍሪካ በሥሾበቨ 1999 በሚካሄደው ውድድር ካፍ ባለፈው ሳምንት ተካፋይ ሃገሮችን ደልድሏቸዋል ሲል አገሬ ጋዜጣ በአንደኛ ዓመት ቁጥር 12 እትሙ ዘግቧል። እንደጋዜጣው ዘገባ ከሆነ፣ ኢትዮጵያና ኤርትራ በምድብ አምስት ከሱዳን፣ ኡጋንዳና ኬንያ ጋር ተደልድለዋል ብሏል።</p>



<h3 class="align-center">ይለያል ጉዱ ... ይለያል</h3>


<p>በሚቀጥለው ሳምንት ውስጥ በቡርኪናፋሶ ዋና ከተማ ኡጋዱጉ ውስጥ ጉባኤ የሚቀመጠው የአፍሪካ አንድነት ድርጅት የመሪዎች ጉባኤ የተሰየመው ሸምጋይ ቡድን ያዘጋጀውን ታሪካዊና ጥናታዊ የሰነድ ማሰባሰቡን በመጨረሱ በሚቀጥለው ሣምንት ዘገባውን ይፋ እንደሚያደርግ ታወቀ ሲል ማዕበል ጋዜጣ በቁጥር 183 እትሙ ዘግቧል። ጋዜጣው እንደዘገበው ከሆነ፣ ከግጭቱ አንስቶ በየትኛውም መድረክ በግንባር ተገናኝተው የማያውቁትን የኢትዮጵያ ጠ/ሚኒስትር አቶ መለስ ዜናዊ የሻዕቢያው መሪ አቶ ኢሳያስ አፈወርቂን ኡጋዱጉ በሚካሄደው የሸምጋዮች ጉባኤ ላይ አገናኝቶ የማወያየት ሃሳብ እንዳለ ገልጿል።</p>




<h3 class="align-center">በጠና የታመሙት ተፈራ ዋልዋ የግል ሐኪም ተመደበላቸው</h3>


<p>ከዕይታ ተሰውረው የቆዩትና በጉባዔ አዳራሽ አንድ ስብሰባ ላይ ከመገኘት ውጪ ከስብሰባዎችና ከመገናኛ ብዙሃን ካሜራ የራቁት የመከላከያ ሚኒስትር ተፈራ ዋልዋ በጠና መታመማቸውን ጐህ ጋዜጣ በቅፅ 1ቁጥር 008 እትሙ ዘግቧል። ጋዜጣው እንደዘገበው ከሆነ፣ መከላከያ ሚኒስትሩ በህመም ሲሰቃዩ ቆይተው ከጦርነቱ በኋላ ብቻ እስካሁን በተደጋጋሚ ለሁለት ጊዜያት ለህክምና ወደ ውጪ አገር ሄደው እንደነበር ህክምናቸውን ተከታትለው ወደ አገር ቤት ከተመለሱ በኋላም የጤንነታቸው ጉዳይ ሊስተካከል ባለመቻሉ የግል ሃኪም ተመድቦላቸው ህክምናውን በመከታተል ላይ እንደሚገኙ ዋቤ ጠቅሶ ዘግቧል።</p>



<h3 class="align-center">ጋዳፊ በግልፅ ሊወጉን ተዘጋጅተዋል</h3>


<p>የተባበሩት መንግሥታት የአየር ማዕቀብ በመጣስ ለአምስት ግዜ ያህል በአየር በረራ ትሪፖሊን የጐበኙት የሻዕቢያ መሪ ከሊቢያው መሪ በተገባላቸው ቃል መረት መስከረም 25 ቀን 1991 ዓ.ም ከፍተኛ የጦር መሣሪያና መድሃኒት የጫነች የሊቢያ የጭነት ማጓጓዣ መርከብ ምፅዋ መግባቷን ኢትዮ ታይም ጋዜጣ በሶስተኛ ዓመት ቁጥር 48 እትሙ ዋቤ ጠቅሶ ዘግቧል።ጋዜጣው እንደዘገበው ከሆነ፣ በኤርትራና በኢትዮጵያ መካከል የተፈጠረውን ችግር ከኢሳያስ አፈወርቂ ጐን በመቆም የሻዕቢያን መንግሥት የምትገፋፋው ሊቢያ በዚህ ሳትወሰን ለጦርነቱ አስፈላጊ የሆኑትን የጦር መሣሪያዎች ጨምሮ የሰው ኃይልም እንደምትልክ ዘግቧል።</p>



<h3 class="align-center">በዓለም አቀፍ ፍርድ ቤት የሃኒሽ ደሴቶች በሙሉ የየመን መሆኑ ተወሰነ</h3>


<p>በኤርትራና በየመን መካከል በሃኒሽ ዝቁር ደሴቶች ምክንያት ተከስቶ የነበረውን ውዝግብ ለመሸምገል ተቋቁሞ የነበረው ዓለም አቀፍ ፍርድ ቤት የሃኒሽ ደሴቶች ሙሉ በሙሉ እንዲሁም ከሃኒሸ በስተሰሜን ምስራቅ የሉ ደሴቶች በየመን ሉአላዊነት ስር መሆናቸውን በማረጋገጥ የፍርደ ብይን ሰጠ ሲል ሪፖርተር ጋዜጣ በቅፅ 4 ቁጥር 5 እትሙ ዘግቧል።</p>


</body>
</html>
