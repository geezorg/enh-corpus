<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢሕአዴግ ዲሞክራት ነው አሉ፣ እንዴት ሆኖ?"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ኢሕአዴግ ዲሞክራት ነው አሉ፣ እንዴት ሆኖ?"</h1>


<p>አቶ አፈወርቅ አግደው የተባሉ በውጪ አገር በትምህርት ላይ ያሉ ከሐዋርያ ጋር ያደረጉት ቃለ ምልልስ ሙሉ ዘገባ የሚከተለው ነው።</p>

<p>ሐዋርያ፦ የአቶ መለስን አካሄድ እንዴት ያዩታል?</p>

<p>አቶ አፈወርቅ፦ "ስንት ስም እያለ ውበት የለበሰ</p>

<p>ጠሉሽም ስም ሆኖ ክብሬን አረከሰ" ብላለች አንዲት የዱሮ አገልጋይ የግድ "መሪ" በል ካላችሁኝማ እስከነመርከሳችን ጭምር ተቀብለነው እስቲ ለጊዜው ይሁን እውነቱንማ እንነጋገር ከተባለ አቶ መለስ ከፈጣሪ ጌቶቻቸው ጋር ዱር በነበሩበት ዘመን በኢትዮጵያ ላይና በእውነት ተቃዋሚ አባሎቻቸው ላይ እየፈፀሙ የነበሩትን ግፍ በተመለከተ ለወደፊቱም ሥልጣን እንኳ ቢይዙ እንደማይበጁ ለረጅም ሰዓት በቴሌቪዥን የሰጠሁት መግለጫ እስካሁን ስላልደረሱበት እንጂ በሕይወትም አያኖሩኝም ነበር። ምክንያቱም የተቃወሟቸውን ለመግደል እጃቸው ምላጭ ለመሳብ በዲሞክራሲ ስም የሰለጠነ ነው።</p>

<p>ሐዋርያ፦ እርሶ የሚያውቋቸው የተገደሉ ሰው አሉ?</p>

<p>አቶ አፈወርቅ፦ በመሰረቱ ሰው መታገል ያለበት ስለ ስብዕና መብት ነው። ይህ መብት ደግሞ በአካል ለሚያውቁትም ለማያውቁትም የሰው ዘር ሁሉ ሊሆን ይገባል። ከዚህ አንጻር የሰው ልጆች የማይጣስ መብት መሆን ስላለበት ከተባበሩት መንግሥታት የሰው ልጆች መብት አዋጅ ከሰው ልጆች የሲቪልና የፖለቲካ እንዲሁም ከሰው ልጆች የኢኮኖሚና የማህበራዊ መብት ቃልኪዳኖች ለመገንዘብ ይቻላል። ይሁን እንጂ ይህ በአገራችን መች ይሆን የሚከበረው የሚለው ቁጭት አለኝ።</p>

<p>ሐዋርያ፦ መች ይመስልዎታል?</p>

<p>አቶ አፈወርቅ፦ በመሠረቱ ወንፊት ውሃ የማይዘው የውስጡ ቀዳዳ ስለበዛበት ነው። መሪዎቻችን የአምባገነንነት ወስፌ ህሊናቸውን የሸነቆራቸውና ቀዳዳ የበዛባቸው የሕዝብና የወገን ምክር የሚያፈሱ ፋይዳ የሌለውን ሥራ ሲሰሩ ጊዜያቸውን የሚያጠፉ ናቸው። በሃሳብ ሲቃወሟቸው ይገድላሉ ወይም ቂም ይዘውባቸው አጋጣሚ ጠብቀው ኢ-ሰብአዊ በሆነ እስር ይማቅቃሉ። ስለዚህ በዚህ አሳፋሪ እርምጃቸው ቀን በቀን በግፍ የተገደሉ እኔ የማውቃቸው እነ አሰፋ ማሩና ሌሎች በሺህ የሚቆጠሩ ዝርዝራቸው በኢትዮጵያ ሰብአዊ መብት ጉባዔ ሰነድ የሰፈሩትን ሕዝብ ይቁጠረው። መንግሥት ጠላቴ ነው የሚለውን ያለ ሕግ በጉልበት ከገደለ የውሸት ማስረጃ በማጠናቀር ደፋ ቀና ካለ ንፁህ ዜጐችን ከመንገድ እያሰሩ፣ እየገረፉ፣ እንዲህ ብለህ መስክር ካለ፣ በመርህ ደረጃ በመንግሥትና በማጅራት መቺ መካከል ያለው ልዩነት ምን ይሆን? ወይም ሳናውቅ ማጅራት መቺ ነግሦብናል። አሊያም መሪዎቻችን ማጅራት መምታት ተያይዘዋል ማለት ነው። መቼ ይመስልዎታል ሰብአዊ መብት የሚከበረው ለተባልኩት ይህ የብልግና ወስፌ የቀደደው የህሊናቸው ሽንቁር ሲደፈን ነው ማለት ነው።</p>

<p>ይህም በዓለም አቀፍ ህግም ሆነ በኢትዮጵያ የወንጀለኛ መቅጫ ህግ ማንም ወንጀል ፈጽሟል ተብሎ የተከሰሰ ሰው በራሱ ላይ የህግ ምስክር ሆኖ አይቀርብም የሚለውን በሥራ ላይ ከማዋል ይጀምራል። ይህ በኢትዮጵያ ሥራ ላይ አልዋለም።</p>

<p>ሐዋርያ፦ በምሳሌ ቢገልጹልን?</p>

<p>አቶ አፈወርቅ፦ አቶ ታምራት ላይኔ ከኃላፊነታቸው ወርደው ጉዳዩን ለህዝብ ተወካዮች ምክር ቤት ለመግለጽና በምትካቸው ዕጩ ሆነው የቀረቡትን ለማጽደቅ በተጠራው አስቸኳይ ስብሰባ በአቶ ታምራት ላይ በውሸትም ሆነ በእውነት ወቅቱ የበላይነትን ከኃይል ሚዛን አንጻር ያወጣቸው አቶ መለስ ከደፈደፉባቸው በኋላ አቶ ታምራት ከፊታቸው ላይ ውጥረትና ጭንቀት እየተነበበባቸው እጃቸውን አውጥተው የተሰነዘረብኝ ወንጀል (ጥፋት) ይህ ብቻ ሳይሆን ከዚህም በተጨማሪ በግልም ክቡር ጠ/ሚኒስትሩ ብዙ ብለውኝ ስላልታረምኩኝ የምቀበለው ቅጣት ነው ካሉ በኋላ በአቶ መለስ በታሰረው ህሊናቸው እንዲናገር የተሰጣቸውን ድርጅታዊ የቤት ሥራ እንዲህ ሲሉ አብራሩ። "ማንኛውም የፖለቲካ ድርጅት በተቃዋሚነት ሊመለምለኝ እንዳይሞክር አቋሜ አሁንም የኢሕአዴግ አቋም ነው" ብለዋል። ይህ ነው እንግዲህ ትንታቸው ሳይረግብ ለሌላ ጉርሻ ግብግብ የሚባለው። ይህ ሁሉ የከሰረ የአመራር ውጤት የወለደው እፍረት ነው።</p>

<p>ይህንን ስል እኔ አቶ ታምራት ብር (ስኳር) አልበሉም (አልቃሙም) ማለቴ አይደለም። በድሃ አገር ለዚያውም ለ17 ዓመታት በጫካ ጦር ይዞ ተከርሞ ወደ መንግሥት ሥልጣን ሲመጣ ምንኩስና አለመሆኑ ይገባኛል። በተለይ ደግሞ "ሲሾም ያልበላ ሲሻር ይቆጨዋል" በሚባልበት ወግና ሥርዓት በለስ የቀናቸው ሹማምንት ጾም ማን እደሩ ይበላቸው? ድራማው ቀን የጣላቸውን ቀን ያዘላቸው ሲያጋልጡ ማየታችን እንጂ የአገርን ሃብት ያለ ህዝብ ፈቃድ እየቸበቸቡ ያሉ ግለሰብ መሪዎች ለዚያም አፍ እያላቸው አይበሉም የሚላቸው ማነው? ምስጢሩ ግን የሚያጣላቸው መብሉ ሳይሆን የውስጥ ለውስጥ የአቋም ልዩነት ነው ከማለት አያዘልልም።</p>

<p>ሐዋርያ፦ ይህንን አስተሳሰብዎን ከሰነዘሩ በኋላ አፈ-ጉባዔው ዳዊት ምን አሉ?</p>

<p>አቶ አፈወርቅ፦ እኔንም በሕዝብ ፊት አገር በተወረረች ጊዜ እንዲህ ዓይነት ነገር የሚናገር ከሃዲ ነው ብለው ሰደቡኝ አስጠነቀቁኝም። ከዚያም በቤልጅየም የኢትዮጵያ አምባሳደር ዶ/ር ፒተር ገብርኤል ለቡናና ሻይ እረፍት ስንወጣ በግል ተጠግተውኝ ለዚያውም ሰው እንዳይሰማቸው ' አንተ ሰው ወደ አገርህ ለመግባት አትፈልግም ማለት ነው?' አሉኝ። ለዚያውም በደም ፍላት።</p>

<p>ሐዋርያ፦ ሁኔታውን እንዴት አዩት?</p>

<p>አቶ አፈወርቅ፦ እኔ አገሬን ከማንም ባላነሰ ደረጃ እወዳለሁ። ክብሯ ክብሬ ሕይወቴም የሕይወቷ ክፋይ ነው። ከዚህ በመነጨ ስሜት ነበር በአገሬና በሕዝቤ ላይ እየተፈጸመ ያለው በደል አንገብግቦኝ በተጠራሁበት ስብሰባ በተናገርኩኝ ' ከሃዲ' የተባልኩ። ይህ ምንም አይመስለኝም። እኔ የመጣሁት ለትምህርት እንጂ ለክህደት አልነበረም። ክህደት ያለበት አለ። አባቶቻችን ሲናገሩ ' አባ በጠጡ አቃቢቷን አሻራት' ይላል። በጠቅላላ ነገሩን ሳየው በእከክ የተወረረ ሰው ስለ እኔ ሆነህ ራስህን እከክ ሲል እንደሰማሁት አየዋለሁ።</p>

<p>ሐዋርያ፦ በኢትዮጵያ ስለዲሞክራሲ ያለዎት አስተያየት እንዴት ነው</p>

<p>አቶ አፈወርቅ፦ ስሙ እንጂ ተግባሩ የለም ' ሲሉ ሰምታ ዶሮ ታንቃ ሞተች' አይነት ነው ነገሩ። ኢሠፓ አምባገነን ነው ተባለ። አዎን በትክክል። ኢሕአዴግ ዲሞክራት ነው አለ። እንዴት ሆኖ? አንድ ትልቅ ጉልበተኛ እናት ድርጅት ፈጥሮ ከሥሩ ደግሞ በአምሳሉና በራሱ ሞዴል የቀረጻቸውን አነስተኛ ድርጅቶችን በተለያዩ ቀዬዎች ዘርቶና አበራክቶ አካባቢያችሁን ትወክላላችሁ በሚል የእርሱ እንባ ጠባቂነት ያበቃቸውን ከጥላው ስር ሰብስቦ መድብለ ፓርቲ ማለት አይገባንም።</p>

<p>መቼ ከዚያ ድርጅት ውጪ ሌላው ወደ ህዝቡ እኩል ገብቶ በነጻ ያለ ተፅዕኖ ሊመረጥ ዕድል አገኘ? ፊታውራሪ መኮንን ዱሪ ጥይት ተተኩሶባቸው ከገለብ አልተባረሩም? አቶ አሰፋ ጫቦ ሊገደሉ ሲሉ በስንት አሳር ከጤንቻ አምልጠው ወላይታ ታስረው በስንት ትግል አዲስ አበባ አልገቡም? በአዲስ አበባ ያሉ ጠንካራ የህዝብ አመኔታ ያላቸው ድርጅቶች የቁም እስረኞች ይመስል ተገድበው አይደለም ያሉት? ይህ በእውነቱ ህዝብ ያወቀው ጉዳይ ነው። ድርጅቶች ራሳቸውን ከህዝብ ጋር አስተዋውቀው ለምርጫ እንዲቀርቡ በኢትዮጵያ ሬዲዮ የተሰጣቸው ዕድል ለአንድ ጊዜ ሲሆን ለ15 ደቂቃ ነው። ይህ ነው ፍትሐዊ ዲሞክራሲ?</p>

<p>ሐዋርያ፦ በሕዝብ ጉዳይ ሕዝብን የማያሳትፍ መንግሥት ነው ብለው ነበር። ይህ እንዴት እንደሆነ ቢገልጡልን?</p>

<p>አቶ አፈወርቅ፦ የሊዝ ፖሊሲን እንመልከት። ፖሊሲው ሀገርን ይጠቅማል ወይስ ይጐዳል? በሚል ርዕስ የባለሙያዎች ክርክር በአዲስ አበባ እንደተጀመረ ፖሊሲው ውድቀት ሊያጋጥመው ሆነ። ሕዝብ በየአደባባዩ መቃወም ሲጀምር ፕሮግራሙን ከለከሉና በዚያን ወቅት ምንም የራሱ የሆነ ክልላዊ ህገ መንግሥት የሌለው የአዲስ አበባ መስተዳድር በሊዝ ስም ይቸበቸብ ጀመር። እንዳሻቸውም ሁሉ አደረጉት። ህዝባችን በራሱ ጉዳይ በሃብቱ በንብረቱ ባይተዋር የሆነ የተፅዕኖ ሰለባ ነው። ሕዝቡን የማያስደርጉት ምን አለ? ሲሻቸው አፅም ያስምሱታል። ሲሻቸው ሰልፍ ያስወጡታል። ሲሻቸው በዲሞክራሲ ስም ረሃብ ያደከመውን ቶሎ እንዲገላገል የረሃብ አድማ ያስመቱታል ምን ያልተሆነ አለ?</p>

<p>ሐዋርያ፦ አፅም ሕዝቡ ለምን ይምሳል?</p>

<p>አቶ አፈወርቅ፦ በመሠረቱ የአቶ መለስ ዜናዊ አመራር አጽም አስማሽ እየከፋፈለ አስለቃሽ ነው። ያሸበረ ቀይና ነጭ ብሎ መልክ ተሰጥቶለት መነጋገሩን ባልወድም በወቅቱ ሲጠራ በነበረበት መልኩ ለመናገር ያህል ቀጥሎ ያለውን ልንገራችሁ። ወደ መንበረ ሥልጣን ከተማ የአቶ መለስ ዜናዊ አመራር እንደገባ የኢ.ህ.አ.ፓ አባላት ሆነው በቀይ ሽብር የተገደሉትን አፅም እያስማሰ ወላጅን እያስለቀሰ ለርካሽ ተቀባይነት ያነፈንፍ ነበር። በእርግጥ የወለዱት ሲሞት የወላጅ አንጀት የቱን ያህል እንደሚበግን እናውቃለን። ይህ የአጽም ሞሻ ስራ በእውነቱ ከልብ ለሁሉም ቢሆን ምንኛ ትክክል በሆነ ነበር።</p>

<p>አቶ መለስ ጫካ በነበሩበት ጊዜ የኢሕአፓን አባላት ለጉድ ጨፍጭፈው የራሳቸውን ቀይ ሽብር በስንቱ ኢሕአፓ አባላት ላይ አካሂደው ከተማ ሲገቡ የኢሕአፓ ተቆርቋሪ የአዞ እንባ አንቆርቋሪ ለኢሕአፓ ሲሆን ስመለከት የፖለቲካ ጅምናስቲካቸው ይገርመኛል። የጫካው የቀይ ሽብር አፅም መቸ ይማስ ይሆን? ይህ ደግሞ ከማንም በላይ አቶ መለስን ስለሚመለከት እንደተዳፈነ ይቀራታል እንጂ የጫካው ቀይ ሽብር አይነሳም። የከተማው ብቻ እነኚያን እናት አልወለደቻቸው ይሆን? ማስመሰል አግጦ ፈጦ የሚወጣው እዚህ ላይ ነው። ቀን እያዩ መንከባለል እንደድቡልቡል ነገር የሚባለውም ይህ ነው። አንዴ የቀይ ሽብር ተጠቂዎች አቡካቶ፣ አንዴ ደግሞ ከሁሉም በፊት የቀይ ሽብር ወንጀለኛ ራሱ፣ አንዴ ሶሻሊስት አንዴት ደግሞ የነፃ ገበያ አፈቀላጤ ይሆናል? ይህ ነው እንግዲህ አቋማቸው። ለማንኛውም አንዲት የአጼ ምንሊክ ልጅ የበደለችው ሰው ቸግሮት ሲያንጐራጉር</p>

<p>"አባትሽ ምንሊክ እናትሽ ባፈና አንቺ ማን አለብሽ፣</p>

<p>በየትኛው ዳኛ አቤት ይባልብሽ" ብለዋል። ቢዋሹም ቢቀጥፉም ቢገድሉም አቶ መለስን ማንስ የት ይከሳቸዋል? ሲሻቸው የሶሻሊዝምን ቡቱቶ ከውስጥ ጐልጉለው ያወጡታል። ሲሻቸው የካፒታልዝምን አዲስ መርዱፋ በቅርብ የደረቡትን አጥበው ተኩሰው ያሳዩታል። ያሉት ይሆናል እንጂ ማንስ ይቃወማቸዋል። !ረ የትስ ሊገባ?</p>

<p>ሐዋርያ፦ ወደ አገርዎ ለመመለስ ያስባሉ?</p>

<p>አቶ አፈወርቅ፦ አገሩን፣ እናቱን፣ ባለቤቱንና ልጆቹን ማን ይጠላል? ነገር ግን "እንኳንስ እናቴ ሞታብኝ ድምሮም አልቅስ አልቅስ ይለኛል" እንደተባለው በጥርጣሬ አፋፍ እያደረገ ተቃወመኝ በሚል ደብዛ የሚያጠፋ ሰው በራበው አንበሳ መንግሥት ዛሩ ክፉኛ በተነሳበት በአሁኑ ጊዜ እንደከሳሁ አሁን ሄጄ ቢያገኘኝ አፉን ስለማልሞላለት ትንሽ ቆይቼ ብሄድ ወፍሬ ብደርስለት አጠግበዋለሁ ብዬ አስባለሁ።</p>

<p>ሐዋርያ፦ለኢትዮጵያ ህዝብ የሚያስተላልፉት መልዕክት አለ?</p>

<p>አቶ አፈወርቅ፦ቢጠፋ ይጠፋል እንጂ ይድናል ተብሎ የውሻ ዓይን በጨው አይታጠብም። እንዲህ ካለ አመራር የሚጠበቅ ምንም መልካም ነገር የለም። የሠብአዊ መብት እየተጣሰ፣ በየአውራ ጐዳና ሰው በሰለጠነ ወታደር እየተተኮሰበት ሲገደል፣ እልፍ የፖለቲከኛ እስረኞች ታጉረው በየዘብጥያ ሲጐሳቆሉ፣ ብሔራዊ እርቅ የትም አያደርስም የሚል መንግሥት ምን ዓይነት መንግሥት እንደሆነ ዲሞክራሲያዊነቱን ህዝብ አውቆለታል። ግን አሁንም አዕምሮውን ካቀና መልካም ዕድል ይኖረዋል። የሚከፋው እንዳዳፈነ ከገፋ ነው። ከዚህም አንጻር የኢትዮጵያ ህዝብ ከእግዚአብሔር ጋር ራሱን መጠበቅ ያለበት ይመስለኛል። ሌላው ደግሞ አቶ መለስና መሰሎቻቸው ለጉድ የፈለቁበት የሕወሓት ድርጅት ወደ ውስጡ ራሱን ማየትና መመርመር ያለበት አሁን መሆኑን ለመግለጽ እወዳለሁ። የአንድ ሀገር መሪ ለጦርነት ህዝቡን እየጠራ በቂም በቀል እርስ በርስ የተነካከሰውን ልብ ሳይፈታ በደፈናው ተነስ ማለት የቱን ያህል አደጋ ሊሆን እንደሚችል ማየት ያስፈልጋል። ስለሆነም ሕወሓት ለኢትዮጵያ ሕዝብ ታማኝነቱን አረጋግጦ በመጥፎ ሥራቸው የድርጅቱን ህልውናና የኢትዮጵያን ሕዝብ ገድል ጥላሸት የሚቀቡትን ከመሃሉ እያወጣ ሊያጥባቸው ይገባል እላለሁ። ለዚህም የኢትዮጵያ ሕዝብ ትብብር አይለያቸውም። አለበለዚያማ ጭቃ በተለፋበት አናት ላይ ከላይ ዝናብ ሲወርድበት፣ ፊትን ከታች ቢታጠቡት አለመጥራቱን አበው ሲተርቱ "ከላይ የሚወርደው ዶፍ ከአናት ያለው ጭቃ ልብሴም ሰውነቴም በእንሽቁ ተጠቃ" ያሉት እንዳይሆን በጥቅሉ በየፊናቸው ለሚንቀሳቀሱ የፖለቲካ የሲቪክ ድርጅቶችና ለመላውም የኢትዮጵያ ሕዝብ ስለ ኢትዮጵያ አደራ እላለሁ።</p>


</body>
</html>
