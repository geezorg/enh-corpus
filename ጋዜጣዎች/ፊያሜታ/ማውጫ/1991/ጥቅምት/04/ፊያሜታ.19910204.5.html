<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓትርያርኩ "ፊያሜታ" ጋዜጣ እንዲታገድ ደብዳቤ ጻፉ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ፓትርያርኩ "ፊያሜታ" ጋዜጣ እንዲታገድ ደብዳቤ ጻፉ!</h1>


<p>በተደጋጋሚ በፊያሜታ ጋዜጣ ላይ የጠላትነት ጣታቸውን እየቀሰሩ ያሉት አባ ጳውሎስ እስካሁን በርካታ የክስ ፋይሎችን የከፈቱብን ሲሆን፣ አሁንም ጠላትነታቸውን በማስፋፋት ጋዜጣው እንዲታገድ ለጠ/ሚ/ር መለስ ዜናዊ የልምምጥ ደብዳቤ መጻፋቸው ታውቋል።</p>

<p>ዋና አዘጋጁ በአባ ጳውሎስ ክስ መሠረት በየፍ/ቤቱና በየፖሊስ ጣቢያው የተንገላታና እስካሁንም በቀጠሮ በመመላለስ ላይ ይገኛል። ለሃይማኖቷና ለቤተ ክርስቲያኗ ሲባል በአባ ጳውሎስ ላይ ማውጣት የሚገባንን ሁሉ ከማውጣት በመቆጠብ ዳር ዳር ብንልም፣ እሳቸው በጠላትነት ስለገፉብን እኛም አጠፌታዊ መልስ ለመስጠት አምርረን የመነሳታችን ጉዳይ የማይቀር እየሆነ መጥቶአል።</p>

<p>"ክቡር ሆይ" "ክቡር ሆይ" በማለት ተደጋጋሚ የልምምጥ ቃላት የሰፈሩበት ለጠ/ሚ/ሩ የተጻፈው ፊያሜታን የማሳገጃ ደብዳቤ ፓትርያርኩ በክስ የጀመሩት የማጥቃት ዘመቻ አላረካቸው ሲል በሃይማኖት ሽፋን በጋዜጣው የሚተላለፉትን የልዩ ልዩ ሃይማኖታዊ አስተያየቶችንና ጽሑፎችን በማስታከክ አዲስ የጥቃት ስልት ቀይሰው እንደሆነም ለማወቅ ችለናል። ለሃይማኖት ተቆርቋሪ መስለው በአንዳንድ አብያተ ክርስቲያናት ፊያሜታን የሚያጥላሉ ሰዎች ተመድበው እንደነበርና በትምህርት ሰዓት ለምዕመናን ፊያሜታ ጋዜጣን እንዳይገዙ የውሸት ቃላት በመጨመር መልዕክት ያስተላልፉ እንደነበር አንዳንድ ወገኖች ገልፀዋል።</p>

<p>በሣምንት 2 ጊዜና 3 ጊዜ የሚታተመው ፊያሜታ ጋዜጣ በህዝብ ዘንድ ተወዳጅነትና ተነባቢነት የማግኘቱ ነገር ቅንአት ያንገበገባቸው አባ ጳውሎስ እንዲታገድ ብሎ ደብዳቤ የማጻፋቸው ጉዳይ ሳያሳዝነን አልቀረም።</p>

<p>በአባ ጳውሎስ ዘመን በቤተ ክርስቲያን የሚፈፀሙትን ኢ-ሃይማኖታዊ ተግባራት በማጋለጣችንና የህዝቡን ፍላጐት በመከተል በምንሰራው የጋዜጠኝነት ሙያ መከሰሳችን አልበቃ ብሎአቸው፣ የፕሬስን ሕግ በመተላለፍ ጋዜጣችን እንዲታገድ ለጠ/ሚ/ር መለስ ዜናዊ ደብዳቤ መጻፉን ያወቅነው ባለፈው ሣምንት ነበር።</p>


</body>
</html>
