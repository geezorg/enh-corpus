<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በብሥራተ ገብርኤል ደብር የተካሄደው ምዝበራ ተጋለጠ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በብሥራተ ገብርኤል ደብር የተካሄደው ምዝበራ ተጋለጠ!</h1>



<p>የደብሩ ገንዘብ በሕገ ወጥ መንገድ እንደሚዘረፍ የሚነገርለት የብሥራተ ገብርኤል ጉዳይ ቤተ ክህነት ያዘጋጀው ሕጋዊ ደረሰኝ እያለ አሁንም በመርካቶ ደረሰኝ የመሰብሰቡ ነገር እንደቀጠለ መሆኑን ከአካባቢው የደረሱን መረጃዎች ገለፁ። ለዝርፊያው አመች መንገድን የፈጠረ እንደሆነም ደረሰኙን በመጥቀስ ዘገባዎቹ አመልክተዋል።</p>

<p>በኃላፊነት ተቀምጠው የነበሩትን የደብሩ አስተዳዳሪ መ.ብ.አደራው ንጉሤን ጨመረው ሌሎችም የደብሩ ኃላፊዎች የተሳተፉበት ምዝበራ እንደሆነ ለዝግጅት ክፍላችን የደረሰው ዘገባ ያመለክታል። ከአንድ ወር በፊት ከደብሩ አስተዳዳሪነት ሥራ በተነሱት መል.ብ አደራው ጊዜ የተመሰረተው አሰራር እስካሁን እንደቀጠለ መሆኑንም ዘገባዎቹ ያስረዳሉ። በእጃችን ከሚገኙት በርካታ ዘገባዎች መካከል አንዱን እንዳለ አቅርበነዋል። ሌሎችንም መረጃዎች በተከታታይ ለማቅረብ እንሞክራለን።</p>

<p>ቀማኞች ሲካዱ ይገለጣል ጉዱ</p>

<p>የቤተክህነት ባለሥልጣናት ከምዕመናኑ በተደጋጋሚ የቀረበላቸውን አቤቱታ ተቀብሎ ህጋዊ ውሳኔ ለመስጠት የዝሆን ጆሮ ይስጠን በማለት ለመዝባሪዎች የተጋለጠው የብስራተ ገብሬልን ቤተክርስቲያን የንብረት ብክነት በተመለከተ በኢትዮጵያ ኦርቶዶክስ ተዋህዶ ቤተክርስቲያን ለተቋቋመው አጣሪ ኮሚቴ አንድ ስማቸውን ያልገለጡ ግለሰብ ያቀረቡት ጥቆማ ቢጤ ደብዳቤ እንደሚከተለው ይነበባል።</p>

<p>በደብረ ብስራት ቅዱስ ገብርኤል ቤተክርስቲያን በያጋጣሚውና በየምክንያቱ በመጠቀም በከፍተኛ ደረጃ በማን አለብኝነት ህገ ወጥ ዘረፋን የሚያካሂዱት ግለሰቦች ስም ዝርዝር እንደሚከተለው ነው ይልና፦</p>

<dir>
 1ኛ/ መልአከ ብርሃናት አደራው ንጉሴ የደብሩ አስተዳዳሪ<br/>
 2ኛ/ አቶ ገብረሚካኤል ገብሩ የደብሩ ምክትል ሊቀመንበር<br/>
 3ኛ/ ዲያቆን ፍቅረማሪያም የደብሩ ሂሳብ ሹም<br/>
 4ኛ/ ዲያቆን ስዩም ግርማይ የደብሩ ዋና ፀሐፊ<br/>
 5ኛ/ ዲያቆን እስጢፋኖስ ፅጌ የንብረት ሽያጭ ክፍል ኃላፊ ሲሆኑ
</dir>

<p>1ኛ/ የቤተ ክርስቲያኑን ጉልላት እናድሳለን በማለት ብር 125, 000 ሺህ (አንድ መቶ ሃያ አምስት ሺህ ብር) ወጪ አድርገዋል። የቤተክርስቲያኑ ጉልላት በመሃንዲስ ቢተመን የሚፈጀው ወጪ ብር 60, 000 (ስልሳ ሺህ ብር) ብቻ ነው የሚጨርሰው የነበር። ግን ብር 65, 000 (ስልሳ አምስት ሺህ ብር) ለኪሳቸው የተጠቀሱት ግለሰቦች መጠቀሚያ ሁኗል። ይህ በእንዲህ እንዳለ እንደገና በድጋሚ ከ125, 000 (ከአንድ መቶ ሃያ አምስት ሺህ ብር) ሌላ አዲስ ወጪ ብር 70, 000 (ሰባ ሺህ ብር) ወጪ በማድረግ ለራሳቸው ጥቅም አውለዋል።</p>

<p>2ኛ/ ለቤተክርስቲያኑ ይጠቅማል ተብሎ ሶስት ክፍል ያለው በብሎኬት ተሰርቷል። ለሦስቱ ክፍል ሰርቪስ ቤት ከቤተክርስቲያኑ ወጪ የተደረገው ብር 140, 000 (አንድ መቶ አርባ ሺህ) ሲሆን የተሰራው ሦስት ክፍል ቤት በመሃንዲስ ሲተመን የሚያወጣው ወጪ ብር 50, 000 (ሃምሳ ሺህ ብር) ብቻ ነው!! ሆኖም ግን 90, 000 (ዘጠና ሺህ ብር) ግለሰቦቹ የራሳቸው መጠቀሚያ አድርገውታል። የተሰራው ቤትም በአሁኑ ሰዓት በወር ብር 2, 500 (ሁለት ሺህ አምስት መቶ ብር) ተከራይቷል። በዚህ ይከራይ እንጂ ለቤተክርስቲያኑ ምንም አይነት ገቢ በየወሩ አይደረግም። ግለሰቦቹ እየተቀበሉ ለኪሳቸው እያዋሉ ይገኛሉ።</p>

<p>3ኛ/ የቤቫክርስቲያኑ አጠቃላይ ገቢ የሆኑ ንብረቶች በሙሉ በሚሸጥበት ሱቅ ንብረቶቹ በስለት በገቡ በሞዴል 19 ገቢ ሳይደረጉ በቀጥታ ከስለት ቦታ ወደ ሱቅ ሽያጭ ቦታ በመጓዝ እየተሸጡ በዲያቆን እስጢፋኖስ ፅጌ አማካኝነት ግለሰቦቹ ገንዘቡን ይከፋፈላሉ።</p>

<p>4ኛ/ በዚህ ቤተክርስቲያን ስር በሚገኝ የቀብር ቦታ ሽያጭን በተመለከተ መልአከብርሃን አደራው ንጉሴ የደብሩ አስተዳዳሪ ሲሆኑ የራሳቸው ሰው የሆነው ዝምድና ስላላቸው አቶ አሳምነው ይፍሩ ለተባለ ግለሰብ የመቃብሩን ቦታ ኮንትራት በመስጠት ቀደም ሲል ኮንትራት ከመሰጠቱ በፊት ማህበረ ካህናቱ እየሰሩ እያለ ለቤተክርስቲያኑ የሚያስገኘው ትርፍ ብር 25, 000 (ሃያ አምስት ሺህ ብር) ይገኘው እንደነበር ይታወቃል። አሁን ግን ኮንትራት ከተሰጠ ጀምሮ ለቤተክርስቲያኑ ምንም ገቢ ሣይደረግ በየወሩ የሚገኘው ብር 25, 000 (ሃያ አምስት ሺህ ብር) ለግል ኪሳቸው፣ መሻሻያ ቤት መስሪያና ውስኪ መጠጫ ሁኗል።</p>

<p>5ኛ/ የደብሩ አስተዳዳሪ መልአከ ብርሃናት አደራው ንጉሴ በከፍተኛ ደረጃ በዘረፉት ብር የሰሩት ትልቅ ቪላ ቤት ለመሸጥ ሲያስማሙ በአሁኑ ሰዓት ገዢ የሰጣቸው ዋጋ ብር 1, 200000 (አንድ ሚሊዮን ሁለት መቶ ሺህ ብር) ተለምነው እምቢ ብለዋል። በዚህም ላይ የቤት መኪናም ገዝተዋል።</p>

<p>ዲያቆን ፍቅረማሪያም የሥራ ኃላፊነቱ ሂሳብ ሹም ሲሆን ኮተቤ መስመር ቪላ ቤት ሰርቷል። ቤቱ ቢሸጥ ብር 500, 000 (አምስት መቶ ሺህ) ብር ያወጣል። ቤተክርስቲያን በየጊዜው እንደዚህ እየሆነች ለግሰለሰቦች ቤት መስሪያና መጠቀሚያ ሁናለች። ከላይ የተጠቀሱት ግለሰቦች በዋነኝነት ምዝበራን እንደሚያካሂዱ ለማንም ግልፅ ነው። ሌላው ደግሞ የቤተክርስቲያኑ ዋና የገቢ ምንጭ የሆነውን ሙዳየ ምፅዋት በየወሩ በሚቆጠር ጊዜ ከምዕመናኑ አታስፈልጉም በማለት ከቆጣሪነት በማንሳት ለግል ጥቅማቸው ለማዋል እንዲያመቻቸው የሚመለከታቸው ሰዎች ሳይኖሩ እንደፈለጉ ሲዘርፉ ይገኛሉ። ለዚህ ለቅድስት ቤተክርስቲያን ሲባል እንደዚህ አይነት አይን ያወጣ ምዝበራ ሲካሄድ ዝም ብሎ ማየት ቅድስት ቤተክርስቲያን ስትጠፋ ማየት ስለሆነ አፋጣኝ መፍትሄ መስጠቱ የተሻለ ይሆናል ይላል። ቀደም ሲል የብስራተ ገብርኤል ቤተክርስቲያን ሂሳብ ሹም ሆኖ 87, 322 ብር ከ70 (ሰማኒያ ሰባት ሺህ ሦስት መቶ ሃያ ሁለት ብር ከሰባ ሳንቲም) ዘርፎ ባጣሪው ኮሚቴ በኩል በቀረበው የፅሁፍ ማስረጃ መሰረት በምግባረ ብልሹነትና እምነት አጉዳይነቱ ከስራው የተባረረው ሰናይ አየለ ይገኝበታል። የብስራተ ገብርኤል ገንዘብ ሰናይ አየለን ጨምሮ በስድስት ግለሰቦች እንደተመዘበረ ያጥቢያው ሰበካ ነዋሪ ምዕመናኖችም አቤቱታ ሲያቀርቡበት እንደቆዩ ግልፅ ነው።</p>

<p>የምዝበራውንም ሂደት በተመለከተ የአጥቢያው ምዕመናን የበላይ አካል ለሚባሉት ሁሉ አቤት የህግ ያለህ አቤት የተመልካች ያለህ ቤተክርስቲያናችን ተዘረፈ እያሉ ቢወተውቱም ከውጤቱ ሎሚ ከሁለት ድርድር ያለ ይመስላል። የተወሰደ እርምጃ ባለመኖሩ አቤቱታችንን ተቀብሎ ህጋዊ ውሳኔ በመስጠት ቤተክርስቲያናችንን ከዘራፊዎች የሚያድንልን ዳኛ ካጣን የራሳችን የሆነ እርምጃ እንወስዳለን ሲሉ ሰኔ 10 ቀን 90 ዓ.ም በተጻፈ ደብዳቤ ለአጣሪ ኮሚሽኑ የመጨረሻ ማሳሰቢያ አቅርበዋል። እኛም ይህንኑ ደብዳቤ አብረን አቅርበነዋል።</p>

<p>ይህ በእንዲህ እንዳለ በደብረ ገሊላ አማኑኤል ካቴድራል በቀብር ቦታ ከፍተኛ ችግር እንዳለና፣ ለአንዱ ሟች የተቆፈረውን ቦታ ለሌላ ሟች በመሸጥ የአንዱን ሟች አውጥቶ ሌላውን እስከ መቅበር ያሉ አፀያፊ ድርጊቶች እንደሚፈፀሙ ተገልጿል። በአርብ እትማችን ዝርዝሩን እንገልጻለን።</p>


</body>
</html>
