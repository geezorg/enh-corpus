<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮ-ኤርትራ ድንበር የጦር ግንባታ እንዳሳሠባቸው ክሊንተን ገለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በኢትዮ-ኤርትራ ድንበር የጦር ግንባታ እንዳሳሠባቸው ክሊንተን ገለጡ</h1>

<h2 class="align-center">ሠላማዊ መፍትሄው ሩቅ ስላልሆነም ትዕግስት እንዲኖር ጠይቀዋል</h2>


<p>የዩ.ኤስ አሜሪካው ኘሬዜዳንት ክሊንተን በኢትዩ ኤርትራ ድንበር ላይ ባለማቋረጥ በመከማቸት ላይ ባለው የሁለቱ አገሮች የጦር አቅም ግንባታ ያሳሠባቸው መሆኑን በጽሁፍ በመግለጽ ሁለቱም አገሮች ወደጦርነት እንዳይገቡ ከፍተኛ ትዕግሥትና መታቀብ እንዲያደርጉ አስጠንቅቀዋል።</p>

<p>ኘሬዚዳንት ክሊንተን አገራቸው ግጭቱ ወደ ከፍተኛ ጦርነት ይሸጋገራል የሚል ሥጋት ያላት መሆኑን በዚሁ ጽሁፋቸው ገልጥው ይህ እንዳይሆን አገራቸው የሠላሙን መፍትሄ ለማስገኘት የተቻላትን ሁሉ እንደምታደርግ ጠቁመው የሠላሙ መፍትሄ ሩቅ ስላልሆነ ሁለቱ አገሮች በትዕግስት ለሠላሙ መፍትሄ መገኘት ትዕግስት በማድረግ እንዲጠባበቁ አሳስበዋል።</p>

<p>የቀድሞውን የብሔራዊ አማካሪ አንቶኒ ሌክን ወደ አካባቢው 4ጊዜ መላካቸውን የገለጡት ክሊንተን ሁለቱም መሪዎች ከአንቶኒ ሌክ ጋር ባደረጉት ውይይት የአፍሪካ አንድነት ድርጅትን የሠላም ሂደት ለመተግበር ቃል መግባታቸውን የገለጡ መሆኑን አመልክተው ይህንንም አገራቸው አሜሪካ የምትደግፈው መሆኑን ገልጥዋል።</p>

<p>በዚህም መሠረት አገራቸው ዩ.ኤስ.አሜሪካ ሁለቱም ቡድኖች የአፍሪካ አንድነት ድርጅትን የሠላም ሃሳብ እንዲቀበሉና ግጨቱን በሠላማዊ ሁኔታ ለማስወገድ በስምምነቱ ላይ ያለውን የተግባር የአፈጻጸም ኘሮግራም እንዲከተሉ ትጠይቃለች ብለዋል። ከዚሁ ጋር ኘሪዚዳንቱ በሠጡት ማብራሪያ ኢትዮጵያ የሠላም ሃሳቡን የተቀበለች መሆኑን አመልክተው ኤርትራም አንዳንድ ማብራሪዎችን ከአፍሪካ አንድነት ድርጅት እየጠበቀች መሆኗን አስታውቀዋል።</p>

<p>በመጨረሻም ኘሬዚዳንት ክሊንተን ሁለቱ አገሮች የዩ.ኤስ.አሜሪካ ወዳጆች መሆናቸው ጠቁመው ሁለቱም አገሮች ባለፉት አመታት ጭቆናን ርሃብንና ጦርነትን አስወግደው ተስፋ ያለው የወደፊት ሁኔታ ያመቻቹ መሆናቸውን ጠቅሠዋል። በዚህም መሠረት በጦርነት ለሁለቱ አገሮች የሚያስገኙላቸው ትርፍ ስለሌለ እስካሁን ያገኟቸውን ጠቀሜታዎች በዚህ ግጨት ድባቅ እንዳይመቱት አስጠንቅቀዋል። ዩ.ኤስ.አሜሪካ ከሁለቱ አገሮች ጋር ያላትን ወዳጅነት በመቀጠል ይህን ያንዣበበ አደጋ በመለወጥ ሠላምን ለማምጣትና የሁለቱ አገሮች ህዝቦች በመተባበር መኖራቸውን እንዲቀጥሉ ለማድረግ ጥረቷን እንደምትገፋበት አስታውቀዋል።</p>


</body>
</html>

