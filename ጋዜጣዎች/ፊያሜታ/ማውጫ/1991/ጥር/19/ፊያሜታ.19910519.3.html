<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደብረ ዘይቱ ሹም ጊዜውን በነገር እየጨረሰ ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የደብረ ዘይቱ ሹም ጊዜውን በነገር እየጨረሰ ነው?</h1>

<h2 class="align-center">የቀድሞ ሹሞች እንደታሰሩ ናቸው</h2>


<p>የደብረዘይት ከተማ ማዘጋጃ ቤት ቩማምንት ዛሬም በእስር ላይ መሆናቸው ሲታወቅ ዋናው ሹም አቶ አለማየሁ አብዲም ጊዜያቸውን በሌሎች ጉዳዮች እየተጉላሉ መሆኑ ታውቋል።</p>

<p>የሲቪል ሰርቪስ ተማሪ መሆናቸው የሚነገርላቸው ዋናው ሹም አቶ አለማየሁ አብዲ በተወሰነ ትምህርት በማምጣታቸው አንደርግራጁኤት ተብለው ሰኞ እና አርብ ሲቪል ሰርቪስ እየተመላለሱ በመማር ላይ መሆናቸውን የቅርብ ምንጮች ለዝግጅት ክፍላችን ገልፀዋል። በተቀረው ማክሰኞ እሮብና ሃሙስ ቀናትም ቢሆን ጊዜያቸውን በሌሎች ጉዳዮች ላይ በማሳለፋቸው ለተለያዩ ጉዳዩች ወደ ሹሙ ቢሮ የሚመጡ እንግዶች ችግር ላይ መውደቃቸው ተያይዞ ተግልጿል።</p>

<p>እኚሁ ሹም ትምህርታቸውን በከፊል አጠናቀው ከመጡ በኋላ እሳቸውን ተክተው ይሰሩ የነበሩት ም/ሹም እና ዋና ፀሃፊ በግምገማ ተወግደው ለእስር እንዲዳረጉ ያደረጉ መሆናቸውን ለዝግጅት ክፍላችን የገለፁት ግለሰቦች ጨምረው ሲገልፁ፣ ሹሙ ከዚህን አልፈው ስለታሰሩት ሰዎች በየጊዜው ቅስቀሳ በማድረግና ቤተሰቦቻቸውን በማስፈራራት ጊዜያቸውን እይገፉ መሆኑን ጨምረው ገልፀዋል።</p>

<p>ከዚያው የደረሱን ተጨማሪ ምንጮች እንደገለፁት እኚሁ ሹም ከዚህ በፊት 16ሺህ ብር አባክነው የነበሩትን ወ/ሮ እህቴ ነሽ ያዘውን የቦታ አስተዳደር ኃላፊ ማድረጋቸውንና ወይዘሮዋ የአካባቢው የስራ ቋንቋ ኦሮሚኛ ስለማይችሉ ከቢሮ ቢሮ እየተዘዋወሩ እንደሚያስተረጉሙ ገልፀው ለቦታው የማይመጥንና ከዚህ በፊት ጥፋት የሰሩ ሴት መሾማቸውን በመቃወም አስተያየታቸውን አቅርበዋል።</p>

<p>በአሁኑ ወቅት በእስር ላይ የሚገኙት ም/ሹም አቶ በቀለ በዳሳ እና ዋና ፀሃፊው አቶ ሲሳይ ሰንበቱ ከትላንት በስቲያ በተያዘው የጊዜ ቀጠሮ መሰረት ወረዳው ፍ/ቤት ይቀርባሉ ተብሎ ሲጠበቅ ፖሊስ ያላቀረባቸው መሆኑ ታውቋል። ፖሊስ በዚሁ እለት ለጽ/ቤቱ እንደገለፀው አሁንም ሌሎች የሚታሰሩ ሰዎች እንደሚኖሩ በመግለፅ ግለሰቦቹ በእስር እንዲቆዩ በጠየቀው መሰረት ፍ/ቤቱ ጥያቄውን ተቀብሎ የመማክርት ጉባኤ የመረጣቸውና ጉባኤው በሌለበት ከስልጣን ወርደው የታሰሩትን ባለስለጣናት አሁንም በእስር ላይ እንዲቆዩ ሆኗል።</p>

<p>በኢ.ፌ.ዴ.ሪ ህገ መንግስትም ሆነ በሌሎች ተዛማጅ ህጎች የመማክርት ጉባኤ የመረጠውን ግለሰብ ከስልጣን ለማውረድ ኃላፊነትና ስልጣን ያለው ይኸው የመማክርት ጉባኤ መሆኑ ቢታወቅም ከዚህ ውጪ የደብረዘይቱ ሹም አቶ አለማየሁ አብዲ የፈፀሙት ወይም ያስፈፀሙት ተግባር የደብረዘይቱን ብሎም የኦሮሚያን አልፎተርፎም የፌዴራል መንግስቱን አሰራር ጥያቄ ምልክት ውስጥ የጨመረ ሆኗል። ከዚህ በኋላ ምን እርምጃ ይወስዳል? ሁኔታውን እየተከታተልን የምናቀርበው ይሆናል።</p>


</body>
</html>


