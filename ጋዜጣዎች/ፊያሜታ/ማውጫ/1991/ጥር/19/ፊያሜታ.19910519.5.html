<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሁንም አንድ የጦር ጄት ወደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አሁንም አንድ የጦር ጄት ወደቀ</h1>

<h2 class="align-center">አየር ኃይላችን ወዴት?</h2>


<p>በተደጋጋሚ በሚያጋጥሙ አደጋዎችና ግዳጆች ውጊያው ሳይጀመር ባጋጠመው ሁኔታ «አየር ኃይላችን ሳይዋጋ እየተሸነፈ ነው» እየተባለለት ነው። በዚህ ችግር ሳቢያ የእርምት አርምጃዎች ለመውሰድ ጥረት ቢደረግም ያልተሳካ መሆኑን ነው የቅርብ ምንጮች የሚገልፁት። ይህ በእንዲህ እንዳለም ነው ሌላ ተጨማሪ የጦር ጄት ባለፈው ቅዳሜ በራሳችን ክልል ውስጥ የራሳችን ሚግ ተመትቶ የወደቀው።</p>

<p>ይህ ሪፖርት ለዝግጅት ክፍላችን እንደደረሰ አደጋው ድረሰ ወደተባለበት የአምቦ አካባቢ ሪፖርተራችንን በመላክ ሁኔታውን እንዲያጣራ እስከ ጉደር ድረስ ዘልቆ ነበር። የአካባቢው ሰዎችም በተጠቀሰው እለት ሁለት የጦር አውሮኘላኖች ሲመላለሱ ከማየት ውጪ ስለአደጋው እንደማያውቁ ገልፀዋል። ሆኖም ይህን ከህዝብ የተደበቀ ሚስጥር ለማጣራት ወደ ደብረ ዘይት የላክነው ሪፓርተራችን የአደጋውን መድረስ አረጋግጧል።</p>

<p>የደብረ ዘይቱ ሪፖርተራችን እንዳረጋገጠው ከሆነ አደጋው መድረሱንና የአብራሪውም ቤተሰቦች ሃዘን ተቀምጠው እንደነበር አረጋግጧል። ሪፖርተራችን ጨምሮ እንደገለፀው አብራሪው የቀድሞ አየር ኃይል ባልደረባ የነበረና ወደ ኬንያ ከሄዱ በኋላ አሁን በተፈጠረው የድንበር ግጭት ሳቢያ አገሩን ለማገልገል የመጣ ሻለቃ ነበር፣ ብሏል።</p>

<p>ሪፖርተራችን ስለአደጋው መንስኤ፣ ቦታውንና ስለጦር አውሮኘላኑም ጠይቀነው ነበር። እንዲህ በማለት ምላሹን ሰጥቷል። «እንደ አካባቢው ምንጮች ገለጻ ከሆነ አደጋው የደረሰው በልምምድ ላይ በነበሩበት ወቅት ነው። የአደጋውን መንስኤ ለማጣራት እንደሞከርኩት ከሆነ በድንገት የተፈጠረ ሁኔታ መሆኑን አረጋግጫለሁ። ይኸውም አብራሪዎቹ በአዋሽ አካባቢ በሃይቅ ላይ ከፍና ዝቅ እያሉ ልምምድ በማድረግ ላይ ነበሩ። በዚህ መሃል ድንገት ወደላይ ከፍ ሲል ደመና ውስጥ ይገባል። ምንም ነገር ሊታየው አልቻለም። በዚህ ሁኔታ ላይ እንዳለ ነው በድንገት ከተራራ ጋር ተጋጭቶ አደጋው የደረሰበት። በሌላ በኩል ሌላ የጦር ጄት ያበር የነበረው የስራ ባልደረባው በከፍተኛ ድንጋጤ ተመልሶ መምጣቱንና አሁንም በጥልቅ ሃዘን ላይ መሆናቸውን ለመረዳት ችያለሁ። ይህ አደጋ መድረሱ ከታወቀበት ቀን ጀምሮም ቤተሰቦቹ በሃዘን ላይ ነበሩ። የጦር አውሮኘላኑን በተመለከተ ሚግ 21 መሆኑ ታውቋል። በዚህ አጋጣሚ አብራሪው ባለትዳርና የሁለት ልጆች አባት መሆኑን ለመግለፅ እወዳልሁ»ብሏል።</p>

<p>ከኢትዮጵያ የጦር ኃይል ውስጥ በከፍተኛ ደረጃ ተደናቂነት የነበረውና የህዝብ መመኪያ መሆኑ ይገለፅለት የነበረው አየር ኃይል በዚህ አሳዘኝ ሁኔታ ላይ መገኘቱ እንኳንስ ወዳጅን ቀርቶ የሩቅ ጠላትን የሚያስገርም መሆኑ አልቀረም። ከምንም በላይ ደግሞ አየር ኃይሉ እየደረሰበት ያለውን አደጋ ከህዝብ ደብቆ ማቆየቱ «አየር ኃይላችን ወዴት እየተጓዘ ነው?» የሚል ጥያቄ ማስነሳቱ አይቀርም። በተለይም በአሁኑ ወሳኝ ወቅት የቀድሞ የአየር ኃይል ባልደረቦች ተባረውና ሌሎች በእስርና በስደት ላይ መሆናቸው ቀድሞም ሲያነጋግር የነበረና ለወደፊቱም የሚያነጋግር ሆኖ ይቆያል።</p>

<p>እስከ ቅርብ ጊዜ ድረስ ኤርትራ ውስጥ ተመትቶ የወደቀውን ጨምሮ በወልቂጤ መስመር፣ ሞጆ ላይ፣ መቀሌ፣ ደብረዘይት ቆቃ ሃይቅ ላይ፣ አሰብ መስመር፣ ናዝሬት አካባቢ በተለያዩ ጊዜያት የአየር ኃይል የጦር ጄቶችና ሄሊ ኮኘተሮች መውደቃቸው የሚታወስ ሲሆን፣ በሰው ህይወት ላይ የደረሰው አደጋም ሳይጠቀስ የማይታለፍ ነው።</p>


</body>
</html>
