<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብጠብጡ ከአድባራት ወደ ገዳማት ተሸጋግሯል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ብጠብጡ ከአድባራት ወደ ገዳማት ተሸጋግሯል!</h1>

<h2 class="align-center">በደብረ ሊባኖስ ገዳም አስተዳዳሪ ላይ ተቃውሞ ተነሳ</h2>


<p>በቤተ-ክህነት ዙሪያ ከላይ እስከታች ባሉት መዋቅሮች ሁሉ ብጥብጡ ግጭቱ የተለመደ ከሆነ ሰንባብቷል። በአድባራት የሚታየው ሁከት ደግሞ የለየለትና ከፍተኛ መናቆር የበዛበት መሆኑን ከተለያዮ አድባራት ለዝግጅት ክፍላችን የሚደርሱን መረጃዎችና ዘገባዎች ያስረዳሉ።</p>

<p>ብጥብጡና የእርስ በእርስ መወነጃጀሉ ከአድባራት ወደ ገዳማት እየተሻጋገረ እንደሆነም፣ በደብረ ሊባኖስ ገዳም አስተዳዳሪና በመነኰሳቱ መካከል ችግር መነኰሳቱን አስመልክቶ ለዝግጅት ክፍላችን የደረሰው ዘገባ በግልፅ አስቀምጦታል። የገዳሙ መነኰሳት በአስተዳዳሪው ላይ ተቃውሞ ማንሳታቸውንና ለበላይ ባለሥልጣናት አቤቱታ በማሰማት ላይ መሆናቸውን ዘገባው ያሰረዳል።</p>

<p>የገዳሙ መነኰሳት ጥር ወር 1991ዓ.ም ለጠቅላይ ቤተ- ክህነት ዋና ሥራ አስኪያጅ በጻፉት የማመልከቻ ጽሑፍ ተመልክቶ እንደሚገኘው ከሆነ፣ ባለፈው ዓመት ለገዳሙ አገልግሎት ይሰጣል። ተብሎ ከሁለት መቶ አምሳ ሺ ብር በላይ ወጪ ተደርጐ የተገዛው መኪና በአጭር ጊዜ ውስጥ ሥራው ማቆሙንና ጥራት የጐደለው ንብረት በመገዛቱ መሆኑ ገዳሙ ሳይጠቀምበት ገንዘቡ ለብክነት መዳረጉን፣ ከዚህ በፊት ማንኛውም የገዳሙ አስተዳዳሪ (ፀባቴ) አድርጎት የማያውቀውን አሁን በማስተዳደር ላይ ያሉት አስተዳዳሪ (ፀባቴ) የገዳሙን ጽድና ባህር ዛፍ መንጥረው በገዳሙ ትራንስፖርት የግል ቤታቸውን እየሰሩበት እንደሚገኙ ገልጿል።</p>

<p>የገዳሙ አሰተዳዳሪ፣ የገዳሙን የመካነ መቃብር ገቢ ለግል እስከመጠቀም መጀመራቸውን ያመለከተው ዘገባ እንደገለፀው፣ የገዳሙ ቅርሳ ቅርሶች በአግባቡ በጥንቃቄ የመያዛቸው ነገር አስተማማኝነት የጐደለው እንደሆነና መነኰሳቱም ከታሪክ ከተወቃሽነት ለመዳን ሲሉና ለገዳሙ ንብረት መጠበቅ ሲሉ የአቤቱታ ደብዳቤ ጽፈው ለማቅረብ ግድ እንደሆነባቸው ለመረዳት ተችሏል።</p>

<p>አቤቱታ (ጉዳዩ) ጽሑፍ በማቅረብ ብቻ ተወስኖ እንዳይቀርባቸው ወደገዳሙ ከቤተ-ክህነቱ በኩል ገምጋሚ ኮሚቴ ተልኮ ማጣራት እንዳለበትም የመነኰሳቱ ደብዳቤ ያስረዳል። ገዳሙ በአሁኑ ሰዓት በአስጊ ደረጃ ላይ እንደሚገኝም አመልክቷል። ታዛቢዎች እንደሚሉት የገዳሙ አስተዳዳሪ ካሁን ቀደም ከቅ/ሥላሴ ካቴድራል አሰተዳዳሪነት በንቅዘት ምክንያት ከቦታው በአስቸኳይ እንዲነሱ እርምጃ የተወሰደባቸው እንደሆነ እየተናገሩ ነው።</p>


</body>
</html>
