<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራውያን ቤት ነዋሪውን ሕብረተሰብ እያፋጀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኤርትራውያን ቤት ነዋሪውን ሕብረተሰብ እያፋጀ ነው</h1>


<p>በመዲናችን በአዲስ አበባ የኤርትራዊያን ቤቶች አሰጣጥ ነዋሪውን ሕብረተሰብ እያፋጀ መሆኑ ተገለፀ።ሰሞኑንም፦በወረዳ 14 የኤርትራዊያን የቀበሌ ቤቶች አሰጣጥ ህብረተሰቡን ማሳዘኑንና በጥቅም ላይ የተመረኮዘ ነው የሚሉ ትችቶች እየተሰነዘሩ መሆናቸው ከአካባቢው ሕብረተሰብ የደረሱን የዜና ምንጮች አስታውቀዋል።</p>

<p>ቤቶችን ለህብረተሰቡ ለመስጠት ጥሪ ከተደረገ በኋላ አሰጣጡ ላይ ግን በጥቀመኝ ልጥቀምህና በእውቂያ የተደገፈ ፍትሐዊነት የጐደለው አሠራር እንደሚካሄድም ዜናዎቹ ይፋ አድርገዋል።</p>

<p>ከአካባቢው የደረሰን ዜና እንዳመለከተው፣ አንዳንድ በወረዳም ሆነ በቀበሌ መስተዳድር የኃላፊነት ቦታ ተቀምጠው በሥልጣናቸው የራሳቸውን ኑሮ አደላድለው ለማለፍ ከሚጥሩት ጀምሮ በወረዳው ሥር በሚገኙት ቀበሌዎች ቤት በተሰጠ ቁጥር የአካባቢውን ህዘብ ፀሐይና ውርጭ እየተፈራረቀበትና ከፍተኛ እንግልት እየደረሰበት ተጉላልቶ በመጨረሻም ፍትሐዊነት በጐደለው የቤት አሰጣጥ እየበገነና እያዘነ ለመበተን ግድ እንደሚሆንበት ዜናው ጠቁሟል።</p>

<p>በቀበሌው መስተዳድር ሠራተኞች ዘንድ ታዋቂነትና ድጋፍ ሰጪ የሌለውን ችግረኛ ዞር ብሎ የሚያይ አለመኖሩንና በርካታ የቀበሌ መስተዳድር ኃላፊዎች ቤት አማርጠው በመያዝና በማግኘት እንዳሻቸው ሲሆኑ ችግረኛው ህብረተሰብ ግን አቤት የሚለው አጥተው በደጅ ጥናት ብቻ ጉዜውን እንደሚያቃጥል ዜናው አመልክቷል።</p>

<p>በዚሁ ወረዳ ክልል ቀበሌዎች ቤት ለማግኘት በተስፋ የሚጠባበቁት የኤርትራ ተፈናቃዮች ጉዳይ ደግሞ ከማሳዘን አልፎ የማያስመርር መሆኑን ዜናው የገለፀው እንዲህ ሲል ነው። ከአስመራ፣ከአሰብና ከምፅዋ ተፈናቅለው የመጡት በወረዳው ሥር በሚገኙት ቀበሌዎች እየተዘዋወሩ ቤት እንዲያገኙ የሚል በወረዳው በኩል የቃል መመሪያ እንደተሰጠና እነዚህ የመከራ ዓመታትን በማስቆጠር የሚገኙት ተፈናቃዮች ቤት የማግኘት ዕደላቸው ግን እየጠበበ፣በመታዋወቅና በምስጢራዊ ግንኙነት ካልሆነ በስተቀር ፍትሐዊነትን በተከተለ መልኩ ቤት እንደማይሰጥ ተገልጿል።</p>

<p>ምንም ዓይነት ገቢም ሆነ ሥራ የሌላቸው ተፈናቃዮች ቤት እንደማያገኙ ያመለከተው ዜና፣ ሥራና የወር ገቢ ያላቸው ወገኖች ቅድሚያ የማግኘታቸው ሁኔታ ደግሞ ቀበሌዎች በልዩ ውስጣዊ ጥቅማ ጥቅም ይሠራሉ የሚለውን ሐሜታ ከማጉላቱ አልፎ ለተመሳሳይ ችግረኛ ተፈናቃዮች ጥያቄ አጥጋቢ መልስ እንኳን አለመሰጠቱ እና በቂ የውይይት መድረከ አለመከፈቱ ሐሜቱን እውን እንደማያደርገውም ከተለያዩ ወገኖቸ የሚነገረውን አስተያየት በዋቤነት ጠቅሶ ዘግቧል። የነዋሪ ሕብረተረሰብም ሆነ የተፈናቃይ ወገኖች ቤት የማግኘት ተስፋ ያደረባቸውን፣ በአሁኑ ሰዓት ኤርትራዊያን በብዛት ወደ ሀገራቸው እንዲሄዱ በመደረጉ እነሱ በለቀቋቸው ቤቶች ለመተካት ካለው ጉጉት እንደሆነ የገለፀው ዜና እንደሚለው የፈለገ አይነት ብዙ ቤት ቢኖርም ለተፈናቃዮች ግን አንዲት ቤት እንደምትሰጣቸውና ቀሪው በሙሉ ለሌሎቸ እንደሚሰጥ አረጋግጧል። አንዷ ቤትም ዘመድ ወይም በውስጠ ታዋቂ ግኙነት ወይም እውቂያ ላለው እንጂ በመረጃና ችግሩ ተገምግሞ አለመሆኑን አሳውቋል።</p>

<p>ቤት ንብረታቸውን ተቀምተው፣ በሃገራቸው ስደተኛና ለማኝ ሆነው ፣ሲሰሩ ከነበሩባቸው መስሪያ ቤቶችም የስንብት ደብዳቤ ተሰጥቷቸው በችግር የሚማቅቁትና ከአሉት በታች ከሞቱት በላይ ሆነው የጨለማ ኑሮ የሚገፉትን ኑሮ ተፈናቃዩች አጥርቶ የሚያይ አይን፣ ሰብዓዊነትና የርሕራሄ ልቦና የተነፈጋቸው ሃላፊዎች እንዳሉ ዜናው አስረድቷል። በነዋሪውም ሆነ በተፈናቃዩ ዘንድ የባሰበትንና ማን ከማን ይቸገራል የሚለውን ፍትሐዊ አሰራር በማጓደል ስለችግራቸውም የምግለፅም ሆነ የመነጋገር ዕድል ሳይሰጣቸው ቤቶቹ የተሰጣቸው ሰዎች ስም ዝርዝር ሲነበብ ብቻ የተሰበሰበውን ሕዝብ እያለቀሰ እንደሚበተን ተነግሯል።</p>

<p>በተለይም ጊዜና ዘመን ፊታቸውን ያዞሩባቸው ተፈናቃዮች ሚዛናዊ ዳኝነት አጥተው፣ ለግላቸው ቤት እያማረጡ የሚገቡት የመስተዳድር ሃላፊዎችም ፊታቸውን ስላዞሩባቸው በደሞዝ ላይ ቤት በማማረጥ እና የሚልሱት የሚቀምሱትን አጥተው በችግር የሚቆራመዱትን ዜጐች ግምት ውስጥ አስገብተው ፍትሕ የሚሰጥ የመግስት አካል ካለ ይድረስልን የሚሉበት ወቅት እንደሆነባቸው ዜናው አመልክቷል።</p>


</body>
</html>
