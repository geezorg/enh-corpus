<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅዱስ ሲኖዶስ ሳይኖር የአጣሪ ኮሚሽኑ ሪፖርት እንደማይቀርብ ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቅዱስ ሲኖዶስ ሳይኖር የአጣሪ ኮሚሽኑ ሪፖርት እንደማይቀርብ ተገለፀ!</h1>




<p>በቤተ-ክህነት ውስጥ የሚቀጣጠለውን የቆየ ችግር ለማየት የተቋቋመው አጣሪ ኮሚሽን የሚቀርብለትን ሪፖርት ተቀብሎ ውሳኔ የሚሰጥ ቅዱስ ሲኖዶስ ሳይኖር ቀሪውን ሪፖርት ማቅረብ እንደማይችል እየተነገረ ነው።</p>

<p>ከተቋቋመ አንድ ዓመት ከሦስት ወር ያስቆጠረው የአጣሪ ኮሚሽን እስከአሁን ሁለት ዓይነት ሪፖርቶችን ለሲኖዶሱ ጉባኤ ያቀረበ መሆኑን የገለፁት ወገኖች እንዳሉት፣ ሙሉ ኃላፊነት የተሰጣቸው ጳጳሳት በሪፖርቱ ላይ ተንተርሰው ለቤተ-ክርስቲያኗ የሚበጅ ውሳኔ ማሳለፍ እንዳልቻሉና የአጣሪ ኮሚሽኑን ልፋት ዋጋ አልባ ለማስቀረት የሚጥሩ ሆነው በመገኘታቸው ኮሚሽኑ የቀረበትን ክፍል3 ሪፖርት ለማቅረብ እንደተቸገረ ገልፀዋል።</p>

<p>ብዙዎቹ ጳጳሳት ቬሎ ሰብሳቢ ሚዜ ይመስል ፓትርያርኩን ኋላ ኋላ የሚከተሉና እሳቸው እንዳሉ ብቻ በመሆን ከቤተ-ክርስቲያኗ ክብር ይልቅ ለፓትርያርኩ ክብር የቆሙ፣ የተሰቀለላቸውን ክርስቶስ ከመስበክ ፓትርያርኩን የሚሰብኩ በመሆናቸው እስካሁን የቀረበው ሪፖርት ላይ ተነጋግረውበት ውሳኔ መስጠት እንዳልቻሉና የአጣሪ ኮሚሽኑም ስራውን እስከ መጨረሻው እንዳይሠራ እንቅፋት እየፈጠሩና ተስፋ እንዲቆርጥ ምክንያት መሆናቸውን ይናገራሉ።</p>

<p>ኦርቶዶክስን ጠብቀው እንዲያስጠብቁ የተረከቡትን ታላቅ መንፈሳዊ አደራ ወደ ጐን በመተው «በእናንተ ሰበብ የእግዚአብሔር ስም በአሕዛብ መካከል ይሰደባልና» እንደተባለው መሰናከያ ወደ ሚሆኑበት አቅጣጫ መድረሳቸውንም በኃዘን እየገለፁ ነው። የስም እንጂ እውነተኛ ሲኖዶስ አለመኖሩን እያረጋገጡ እንደሚገኙና ጳጳሳቱ በፓትርያርኩ ቸርነት ብቻ ካልሆነ በስተቀር የመኖር ዕድል የሚነፈጋቸው፣ ሥልጣናቸውንም ሆነ ህልውናቸውን እንደሚነጠቁ ያህል በከፍተኛ ደረጃ በሥጋት ባህር ውስጥ ሰጥመው እንደሚኖሩም አስታውቀዋል።</p>

<p>ብፁዕ፣ቅዱስ የሚለውን ታላቅ የመንፈሳዊነት መለያ ስም የተሸከሙና ስምና ግብር ያልተጣጣሙ እንደሆኑም እነዚህ ወገኖች እየተቿቸው ይገኛሉ።</p>

<p>«ቅዱስ» የእግዚአብሔር አምላክ ብቸኛ መጠሪያ ስም መሆኑን አመልክተው፣ (ኢሳ.6:3) ብፁዓን የሚባሉት ስለ ጽድቅ (እውነት) ብለው የሚሰደዱ ናቸው (ማቴ.5:10) የእኛ ብፁዓን ፣ የእኛቅዱስ እንኳን ለእውነት ብለው ስደትን በፀጋ ሊቀበሉ አሳዳጆች እየሆኑ የመጡበት ዘመን ነው ይላሉ ይላሉ ውስጠ አዋቂዮቹ። በማያያዝም የብፁዓኑንና ቅዱሱን የስራ ፍሬ እንደሚከተለው ያብራራሉ። በእስጢፋኖስ፣በዮሐንስ አብያተ-ክርስቲያናት መንጋቸው በቆመጥ ውርጅብኝ ሲወርድበት «አሳደህ ብለው» የሚል አዋጅ ያወጁ፣ በግፍ የተገደለን ሰው እንደወንጀለኛ ቆጥረው በአዳራሻቸው የሸለሉ፣ ያሸለሉ፣አሁን ደግሞ ዝርዝር ሁኔታን ያካተተ የቤተ-ክርስቲያኗን ችግር የሚዳስስ ሪፖርት ከአጣሪ ኮሚሽን ቢቀርብ መፍትሄ መስጠት ያልቻሉና መከራዋን ማራዘም የሚሹ ሆነው በመገኘታቸው የኮሚሽኑ አባላት ጊዜያቸውንና ጉልበታቸውን፣ እውቀታቸውንና ገንዘባቸውን አፍስሰውበት ያስገኙትን ውጤት ተቀብለው ሊሠሩ ፈቃደኛ ባለመሆናቸው ኮሚሽኑ ተስፋው እንደደበዘዘ አመልክተዋል።</p>

<p>እንደ አስተያየት ሰጪዎች አባባል ግን እስካሁን ብዙ የደከመው አጣሪ ኮሚሽን ሪፖርቱን ተግባራዊ የሚያደርግ አካል ባይኖርም፣ እስከ መጨረሻው ድረስ ሠርቶ ውጤቱን ለህዝቡ አሳውቆ ታሪክ አሰቀምጦ ማለፍ እንዳለበትና አንዳንድ ጳጳሳት ሪፖርቱ ተጠቃሎ ባለመቅረቡ እንደሆነ ምክንያት አድርገው የሚናገሩትንም ለማሳፈር ቀሪውን ሪፖርት አቅርቦ ሥራውን ማጠናቀቅ አለበት ባይ ናቸው።</p>


</body>
</html>
