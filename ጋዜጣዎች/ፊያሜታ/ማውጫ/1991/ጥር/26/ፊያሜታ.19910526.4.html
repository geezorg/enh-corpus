<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደብረዘይቱ ሹም ከተማውን ቀውጢ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የደብረዘይቱ ሹም ከተማውን ቀውጢ አደረጉ</h1>


<p>የደብረ ዘይት ከተማ ዋና ሹም አቶ አለማየሁ አብዲ ከሲቪል ሠርቪስ ኰሌጅ ከተመለሱ በኋላ ባላቸው ትርፍ ጊዜ ሁሉ ከዚህ ቀደም አሳስረዋቸው በነበሩት ግለሰቦች ጉዳይ መረጃ ለማሰባሰብ ከላይ እታች ሲሉ እንደሚውሉና የማዘጋጃ ቤቱ ስራ ከመዘንጋቱም በተጨማሪ ባለጉዳዮች እየተጉላሉ መሆኑን ለዝግጅት ክፍላችን የቀረቡ ምንጮች አረጋግጠዋል።</p>

<p>የደብረዘይቱ ሹም ከዚህ ቀደም ባሰሯቸው ግለሰቦች ላይ መረጃ ለማግኘት ሁለቱ የቀድሞ ባለሥልጣኖች የሚኖሩበትን የቀበሌ 02 ነዋሪ ባለፈው እሁድ ጠርተው ነበር። በእለቱ ግን ከሁለት ሰው በላይ ሊገኝ ባለመቻሉ ስበሰባው ሳይካሄድ ቀርቷል። በመቀጠልም የቀበሌው አመራር የሆኑትን ወ/ሮ ምትኬ፣ አቶ አለሙ፣ አቶ ካሱ፣ አቶ አያኑ እና አቶ ወርቁን ባለፈው እሁድ አስረዋቸው መረጃ እንዲሰጧቸው ጠይቀው ነበር።</p>

<p>ተከሳሾች ተብለው በእስር ላይ ከሚገኙት መሃል አቶ በቀለ በዳሶ ከሌላ ግለሰብ ጋር ቤት የተቀያየሩ ከመሆናቸው ውጪ የቀበሌው አመራሮች ምንም የሚያውቁት ሌላ ወንጀል አለመኖሩን አሳውቀዋል። አቶ አለማየሁ አብዲ (የደ.ዘ.ሹም) በሰጡት ትዕዛዝ ከታሰሩት መሃል አቶ ካሱ እና አያኑ ከእስር የተፈቱ ሲሆን፣ ሌሎቹ አመራሮች ግን እስከ ትላንትናው እለት ድረስ በእስር ላይ እንደነበሩ ታውቋል።</p>

<p>በቀድሞው ም/ሹም እና ዋና ፀሃፊ ላይ የሄነው የሚባል ተጨባጭ ወንጀል ሳይኖር እስካሁን ድረስ በእስር ላይ ናቸው።</p>

<p>የወረዳው ፍ/ቤት ጉዳዩ ከአቅሙ በላይ እየሆነበት መምጣቱንም አንዳንድ ምንጮች ጠቁመዋል። ነገሩ እስከ ጨፌ ኦሮሚያ የደረሰ ከመሆኑም በተጨማሪ የምስራቅ ሸዋ ከፍተኛ ባለሥልጣናት የተከሳሾቹን መዝገብ በአስቸኳይ እንዲላክለት ጠይቋል። በዚህ ሁሉ መሃል ግን የከተማው ሹም ባሳሰራቸው ሰዎች ላይ ምስክሮች አግኝቶ አቃቤ ህግ ክስ እንዲመሰርት ለማድረግ መንግስትና ህዝብ የጣለባቸውን ኃላፊነት ሊወጡ እንዳልቻሉ ታዛቢዎች ለዝግጅት ክፍላችን ገልፀዋል።</p>


</body>
</html>
