<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነገ የሚከበረው የቂርቆስ ቤተ-ክርስቲያን ንትርኩ እንደቀጠለ ነው አስተዳዳሪው ክሰ በዝቶባቸዋል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ነገ የሚከበረው የቂርቆስ ቤተ-ክርስቲያን ንትርኩ እንደቀጠለ ነው አስተዳዳሪው ክሰ በዝቶባቸዋል!</h2>


<p>ነገ በሚደረገው የመካነ ሰማዕት ቅ/ቂርቆስ ቤተ-ክርስቲያን፣ አስተዳዳሪውና በተለየዩ ክፍሎች መካከል የተፈጠረው ጭቅጭቅና ንትርክ እንደቀጠለ ነው። ካሁን በፊትም በደብሩ ስለተፈጠረው ችግር አስመልክተን መዘገባችን የሚታወስ ሲሆን፣ አሁንም ተመሳሳይ ችግሮች መኖራቸውን ለዝግጅት ክፍላችን የደረሰው ዘገባ አመልክቷል።</p>

<p>በተለይም በአስተዳዳሪው ላይ ያነጣጠረው የክስ ዘገባ እንደሚያመለክተው ፣አስተዳዳሪው ዘረኛ ናቸው፣ ዘመድ አዝማድ ይሰበስባሉ፣ የሰበካ ጉባኤ አባላቱ ጋር ተስማምተው ሊሰሩ ባለመቻላቸው ሁለት የሰ.ጉ.አባላት ከሰ.ጉባኤው ውስጥ እንዲለቁ ሆነዋል፣ የልማቱን ሥራ ወደ ኋላ በመተው የግል መኖሪያ ቤት እንዲሰራላቸው በማድረግ ከ17.000.00 ብር ወጥቶ ያለምንም ጨረታ በ25.000.00 ብር መንበር ተሠርቷል፣ ጥራት የጐደለው በመሆኑም ለመሠንጠቅ ተዳርጓል፣ የተሠራውም ለመጠቀም ሲባል በዘመድ ነው፣ ለአስፋልት ማሠሪያ የሰ.ጉባኤው 120.000.00 ብር እንዲወጣ ከወሰነ በኋላ አስተዳዳሪው በግላቸው 25.000.00 ብር ጨምረዋል፣ የሚሉ ክሶችን ያካተተ ነው።</p>

<p>ከደረሰን ዘገባ በመነሳትና በደብሩ ላይ ተፈጥሮአል የተባለው ችግር ከጊዜ ወደጊዜ እያደገ በመምጣቱ ሪፖርተራችን ከቦታው ድረስ በመጓዝ ሌሎችን ወገኖች ባያገኝም አስተዳዳሪውን አነጋግሯቸው ተመልሷል። ስለቀረበባቸው ክስም እንደሚከተለው መልሰዋል። ዘረኝነት አለባቸው፣ዘመድ አዝማድ ይሰበስባሉ ስለሚባለው በዘረኝነት የሰበሰብኩት ማንም የለም። በአነጋገርና ብቋንቋ ከሆነ እንዲያውም ለቤተ-ክርስቲያን ምቹ አይደሉም ያልኳቸውንና ችግር ፈጣሪ ሆነው ያገኘኋቸውን ከዚህ እንዲሄዱ ያደረኩበት አጋጣሚ አለ። የሰበካ ጉባኤው አባላቱ ሁሉም እየሰሩ ነው፣ እየተሰበሰብን ነው። እስካሁን ሥራውን ትቶ የሄደ የለም። ስለ ቀጣዩ የማያውቀው ነገር የለም። የልማቱን ሥራ ወደ ኋላ በመተው የግል መኖሪያ ቤት አሠርተዋል። ስለሚለው የእኔ አይደለም። ቤቱ-የቤተ-ክርስቲያኑ ነው። ካሉ በኋላ የቂርቆስ ቤተ-ክርስቲያን ቀደምትነት ያለውና 92 ዓመታትን ያስቆጠረ ሲሆን ከእኔ ጋር 20 አስተዳዳሪዎች በመፈራረቅ አስተዳድረዋል 19ኙም ቤት ንብረት ያላቸው ባለ ትዳር ስለነበሩ ከአገልግሎት መልስ ወደ የቤታቸው፣ (ቤተሰቦቻቸው) ስለሚሄዱ በቋሚነት እዚሁ ውሎ የሚያድር አስተዳዳሪ አልነበረም።</p>

<p>ኪዚህ የተነሳ የአስተዳዳሪ ቤት አልተሠራም ነበር። እኔ ከመጣሁ ወዲህ</p>

<p>1ኛ.መነኩሴ እንደመሆኔ መጠን ከቤተ-ክርስቲያን ወጥቼ የትም መሄድ ስለሌለብኝ፣</p>

<p>2ኛ.እንደማንኛውም የአዲስ አበባ ገዳምና ደብር የአስተዳዳሪ ቤት መሠራት እንዳለበት በሰበካ ጉባኤውና በልማት ኮሚቴው ተወስኖ ሊሠራ ችሏል። 17.000.00 ብር ደግሞ አልፈጀም። ከአሥር እና አሥራ አንድ ሺ ብር በላይ የጨረሰ አይደለም። ወንበር የለው፣ ምን ያለው፣ነው አልጋም የራሴ ነው። ቤቱ ቢሠራ ለደብሩ ይጠቅማል እንጂ እኔ ተሸክሜው አልሄድ! ብለዋል።</p>

<p>በማያያዝም መንበሩ ላይ ያለ ጨረታ 25.000.00 ብር ወጣ ስለተባለው ሲናገሩ የወጣው ብረ25.000.00 ሺ ሳይሆን፣24.000.00 ሺ ነው። 20.000.00 ለመንበር ሥራ 44.000.00 ለስዕል ሥራ ነው የተሰጠው። የመንበሩን ሥራ እንዲሠራ የተሰጠው ሰውም ከሳሾቼ እንደሚሉት በዘረኝነትና በዘመድ አዝማድ ሳይሆን በጨረታና ከችሎታ ጋር በተያያዘ መልኩ ነው ሲሉ ገልፀዋል። ተሰነጠቀ የተባለውም ከእውነት የራቀ እንደሆነና የጠላት ወሬ እንደሆነ አመልክተዋል።</p>

<p>በአጠቃላይ የሚሰነዘሩባቸውን ክሶች አስመልክተው ሲናገሩ፣ በግሌ የፈፀምኩት የሠራሁት ነገር የለም፣ ለአስፋልት ሥራ ተብሎ ከወጣው ብር120.000.00 ላይ ተጨማሪ ገንዘብ ወጥቶበታል የተባለውም፣መሐንዲሶች አጥንተው በአቀረቡት ጥናት መነሻነትና የልማት ኮሚቴውና የሰበካ ጉባኤው በአንድነት ገንዘብ እንዲጨመር በወሰነው ውሳኔ መሠረት እንጂ በሥልጣኔ ያደረኩት ነገር የለም ባይ ናቸው። እነዚህን ክሶች በተመለከተ ከአዲስ አበባ ሀገረ ስብከት ጽ/ቤት ጉዳዩን የሚያጣሩ ተወካዩች መጥተው አጣርተው ሄደዋል፣ውጤቱን እየተጠባበቅን እንገናኛለን። በበኩሌም በቤተ-ክርስቲያናችን ውስጥ የተፈጠረው ችግር በሰላማዊ መንገድ እንዲፈታ እንወያይበት በማለት በመድረክ ተናግሬአለሁ። ነገር ግን ከ3 ያላነሱ የተለያዩ ቡድን ፈጥረው የሚንቀሳቀሱ ክፍሎች ስላሉ ችግሮቹ እስካሁን ሊወገዱ እንዳልቻሉ ተናግረዋል።</p>


</body>
</html>
