<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሎሬት ፀጋዬ ገ/ መድኀንን ሕይወት ለማትረፍ ከፍተኛ ርብርብ ተጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሎሬት ፀጋዬ ገ/ መድኀንን ሕይወት ለማትረፍ ከፍተኛ ርብርብ ተጀምሯል</h1>


<p>የእውቁ ባለቅኔና ፀሃፊ ተውኔት ሎሬት ፀጋዬ ገ/መድኀን ህይወት በአደጋ ላይ መሆኑ ተገለፀ። ይህ የተገለፀው ከትላንት በስቲያ በንግድ ት/ቤት ምሩቃን ማህበር አዳራሽ ሲሆን፣ የሎሬት ፀጋዬን ህይወት ለማትረፍ ህዝቡ በአስፈላጊው መንገድ ሁሉ እንዲተባበር ተጠይቋል።</p>

<p>«የፀጋዬ ወዳጆች» በሚል የተሰየመው የድጋፍ አሰባሳቢ ኮሚቴ እንደገለፀው ከሆነ ሎሬት ፀጋዬ በአሜሪካ አገር በኒውዩርክ ስቴት ህክምና ላይ ሲሆኑ፣ በቀጣይ ግን የግድ የቀዶ ጥገና ማድረግ አለባቸው፣ ተብሏል። ይህ የቀዶ ጥገና ደግሞ እስከ አንድ ሚሊየን ብር ወጪ የሚጠይቅ መሆኑ ተገልጿል።</p>

<p>ይህ አንድ ሚሊዮን ብር እንዴት ሊሰባሰብ እንደሚችልና ለገቢ ማስገኛ እያንዳንዱ ሰው አንድ ሺህ ብረ በመክፈል ሼራተን ሆቴል በሚካሄደው የእራት ግብዣ ላይ መገኘት ይቻለዋል ወይ?በሚል ላቀረብነው ጥያቄ የአማልጋ ሜትድ ካምፓኒ ስራ አስኪያጅና የኮሚቴው አባል አቶ ገብረየስ ቤኛ ሲመልሱ«ፀጋዬ ገብረ መድኀን የኢትዮጵያ ዕንቁ ነው። ኢትዮጵያን ለማስተዋወቅ በስነጥበብ ከፍተኛ አስተዋፅኦ አድርጓል። እሱ ያገለገላቸው ውንድሞቹ እሱ በችግር ላይ ሲሆን ሊያገለግሉት ይገባል። በዚህ ሳቢያ አንድ ሚልዮን ብር ማዋጣት የስቸግራል ብለን አንገምትም። በአገር ውስጥና በውጭ አገር ከሚገኙ በጎ አድራጊዎቸ ጋር በስልክ ስንነጋገር የገንዘብ አሰባሰቡን ዝግጅት ቶሎ ጨርሱና እንተባበራለን ነው የሚሉት። ቃል የገቡ ብዙዎች አሉ፣» ብለዋል።</p>

<p>አቶ ገብረየስ ቤኛ አያይዘው እንደገለፁት ይህ የገንዘብ አሰባሰብ በአራት መንገድ የሚከናወን ነው። ይህም በቀጥታ ልገሳ፣ ስራቸውን ለማስተዋወቅ፣ የሎሬት ፀጋዬን ስራዎች በጨረታ በመሸጥና የእራት ግብዣ በማድረግ መሆኑን አብራርተዋል። በመቀጠልም በሼራተን ሆቴል ለሚደረገው የእራት ግብዣ አንድ ሺህ ብር የተባለው ተሻሽሎ እስከ 500ብር እንዲሆን ተደርጓል። በማናቸውም መንገድ ግን አንድ ሚልዮን ብሩ ተገኝቶ የሎሬት ፀጋዬ ህይወት እንደሚመለስ ተስፋችን ትልቅ ነው፣ ብለዋል።በአሁኑ ወቅት «የፀጋዬ ወዳጆች» በሚል የተቋቀመውን ኮሚቴ የሚመሩት ኢንጂነር ዘውዱ ታደሰ አቶ ገብረ የስ ቤኛ፣ አርቲስት አበበ ባልቻና አቶ ጣሰው ደምሴ ሲሆኑ ይኸው ኮሚቴ ከመጪው ሃሙስ ጥር 20ቀን፣ 1991 ዓ.ም ለባለቅኔው ሎሬት ፀጋዬ ክብር በሼራተን ሆቴል የቅኔ ምንባብ ምሽት እንደሚያቀርብ ታውቋል። ኮሚቴው ለዝግጅት ክፍላችን እንደገለፀው በሼራተኑ ዝግጅት ላይ ለመገኘት የሚሹ የሎሬት ፀጋዬ የምር ወዳጆች በስ.ቁ 159051 እና 152862 መጠየቅ እንደሚችሉ አሳውቋል።</p>


</body>
</html>
