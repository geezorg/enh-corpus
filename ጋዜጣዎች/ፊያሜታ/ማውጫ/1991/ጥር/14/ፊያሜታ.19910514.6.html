<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጃንሆይ አፅም በክብር እንዲቀበር መንግስት ፈቀደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የጃንሆይ አፅም በክብር እንዲቀበር መንግስት ፈቀደ</h1>


<p>የግርማዊ ቀዳማዊ አፄ ኃይለስላሴ አፅም አሁን ለጊዜው ካረፈበት ባዕታ ነገስት ከማርያም ገዳም ወጥቶ በክብር እንዲቀበር ባለፈው ሳምንት ጥር 4ቀን፣ 1991 ዓ.ም ፈቃድ መስጠቱ ታወቀ፡</p>

<p>የቀዳማዊ ኃ/ስላሴ አፅም እንዲወጣ በሽግግር መንግስቱ ዘመን በ1984 ዓ.ም የነበረው የጥንታዊ ጀግኖች ማህበር ሲሆን፣ ይኸው ጥያቄ ተቀባይነት አግኝቶ አፅሙ ለ3 ተከታታይ ቀናት በ3 የተለያዩ ቦታዎች ሲፈለግ ቆይቶ ሳይገኝ መቅረቱና በመጨረሻም ቤተ መንግስት ውስጥ በመሃነዲስነት ያገለግሉ የነበረ ግለሰብ ትክክለኛውንና ጃንሆይ የተቀበሩበትን ቦታ ባመለከቱት መሰረት ከኮ/ል መንግስቱ ኃ/ማርያም ቢሮ ስር ከሽንት ቤት አጠገብ ካለ ጉድጓድ ውስጥ መገኘታቸው ይታወሳል።</p>

<p>በወቅቱ የግ.ቀ.ኃይለስላሴ የቀብር ስነስርዓት ሊደረግ ሲል ህዝቡ በነቂስ ወጥቶ «ጃንሆይ የኢትዮጵያ ብቻ ሳይሆን የአፍሪካም መሪ ነበሩ። የቀብር ስነ ስርዓቱም ታላላቅ የአለም መሪዎችና ሰዎች በተገኙበት መሆን ይገባዋል» የሚል ከፍተኛ ተቃውሞ በመቅረቡ የቀብር ስነስርዐቱ ለ7 ዓመታት ሳይካሄድ ቆይቷል። በአሁኑም ወቅት የቀዳማዊ ኃይለስላሴ አፅም የአፄ ሚንሊክ፣ የልፅልት ዘነበ ወርቅና የሌሎች ንጉሳዊ ቤተሰቦች አፅም ካረፈበት ባዕታ ገዳም ውስጥ በክብር እንደተቀመጠ ይገኛል።</p>

<p>ከዚህ በኋላ ሀምሌ 16ቀን፣ 1987 ዓ.ም የጃንሆይን አፅም በክብር ለማሳረፍ ብቻ ሳይሆን የመታሰቢያ ድርጅት ማቋቋም በማስፈለጉ ድርጅቱ ተቋቁሞ እስካሁን ድረስ ቢትወደድ ዘውዴ ገብረ ህይወት ኘሬዘዳንት ፣ ጄኔራል ጃጋማ ኬሎ እና ጄ/ል ወልደ ስላሴ በረካ በምክትል ስብሳቢነት በማገልገል ላይ ይገኛሉ።</p>

<p>በግርማዊ ቀዳማዊ ኃይለስላሴ የቀብር ስነ ስርዓት ጉዳይ በርካታ አስተያየቶች ከወዲሁ እየተሰነዘሩ ነው። የቀብሩ ስነስርዓት መቼ እንደሚሆን በእርግጠኝነት ባይታወቅም ምናልባት በመጪው አመት ጥቅምት ወር ከጃንሆይ የዘውድ በዓል ጋር በማያያዝ፣ አልያም በየካቲት ወር በ104ኛው የአድዋ ድል ይህ ካልሆነም በሚያዝያ 27 የነፃነት ቀን እለት የቀብሩ ስነስርዓት ሊፈፀም እንደሚችልና ከወዲሁ ውይይት እየተደረገ መሆኑ ታውቋል።</p>

<p>የግ.ቀ.ኃይለ ስላሴ መታሰቢያ ድርጅት ያሰበው ከተሳካ በቀጣዩ አመት በውጭ አገር የሚገኙ የሌላ አገር ንጉሳዊ ቤተሰቦች ኢትዮጵያ ንጉሳዊ ቤተሰቦች፣ የውጭ አገር መሪዎችና ዛሬም በህይወት የሚገኙ የጃንሆይ ወዳጆች ከሁሉም በላይ ደግሞ የኢትዮጵያ ህዝብ በታላቅ ክብር እንደሚቀብራቸው ይጠበቃል። ለሁሉም ግን የመታሰቢያ ድርጅቱ ከመንግስት ጋር በቅንጅት ሊንቀሳቀስና መንግስትም ለክብረ በዓሉ እገዛ ሊያደርግ እንደሚገባ ብዙዎች ይስማማሉ።</p>


</body>
</html>
