<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምዕመናን ከፓትርያርኩ እጅ ቁርባን መቀበልን ማቆም መጀመራቸው ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ምዕመናን ከፓትርያርኩ እጅ ቁርባን መቀበልን ማቆም መጀመራቸው ተገለፀ!</h1>


<p>ጥር 22ቀን ፣ 1991 ዓ.ም በቅ/ዑራኤል ቤተክርስቲያን በተካሄደው በዓለ ንግስ ፓትርያርኩ የቅዳሴውን ሥነ-ሥርዓት የመሩና የቀደሱ ሲሆን በቁርባን ሰዓት ምዕመናን ከፓትርያርኩ እጅ ቁርባን (ሥጋ ወደሙ) ላለመቀበል ወስኖ መመለሳቸው ተገለፀ።</p>

<p>በዕለቱ በቦታው የተገኘው ሪፖርተራችን አንዳንድ የዓይን ምስክሮችን በዋቤነት በመጥቀስ እንደ ዘገበው፣ ጥምቀት ክርስትና የወሰዱ ሕፀናትና ከጥቂት ሰዎች በስተቀር፣ በዓሉን በማስመልከት ሥጋ ወደሙ ለመቀበል ከዋዜማው ጀምሮ አሰፍስፎ ይጠባበቅ የነበረው ሕዝበ- ክርስቲያን ግን ፓትርያርኩ ቀዳሽና አቁራቢ መሆናቸውን ሲያረጋግጥ ቁርባን ሳይወስድ እየወጣ መሄዱን ነው የገለፀው።</p>

<p>የህዝብ ባለ ፀጋ የሆነው ቅ/ዑራኤል ቤተ-ክርስቲያን እንኳን በዓመት በዓል በአዘቦት ሳይቀር ጭንቅ ጥበብ እስኪል ግቢውም ውጩም በሕዝበ ክርስቲያኑ የሚጥለቀለቅ ቦታ ነው። ጥር 22ቀን ፣ 1991 ዓ.ም የነበረው የህዝብ ብዛትም ስፍር ቁጥር አልነበረውም። ከዚሁ ሁሉ የበዓሉ ታዳሚ ብዙ ሕዝበ-ክርስቲያን ውስጥ በጣት የሚቆጠሩ ምዕመናን ብቻ ከሕፃናቱ ጋር ለቁርባን ሲሰለፉ ከማየት በስተቀር የተጠበቀውን ያህል ሕዝበ ክርስቲያን ለቁርባን አለመቅረቡ ይባስ ብለው እየጣሉ ለመውጣት ግድ እንደሆነበትም የዓይን ምስክሮቹ ይናገራሉ።</p>

<p>በፓትርያርኩ እጅ መቁረብ ቀርቶ በሚገኙበት ቤተ-ክርስትያን ቁሞ ማስቀደስ ከተው ዓመታት ያለፋቸው ወገኖች እንዳሉ የገለፁም አሉ። በዑራኤል በዓል ያልተጠበቀው አዲሱ ክስተት ግን ብዙዎችን አስገርሟል። አድማ መምታት ያክል ነው በማለት በአድናቆት ነው የገለፁት። በተራ ቀን እንኳ ብዙ ምዕመናን ለቁርባን የሚሰለፉበት የዑራኤል ቤተ-ክርስቲያንን ለሚያውቀው ሰው በዚያኑ ዕለት ሁኔታ ብዙዎቻችን አፍረንበታል። ብለዋል የዓይን ምስክሮቹ</p>

<p>ይህ እንዲህ እንዳለ የቢራና የጮማው ገፀ በረከትም ዳግም እያቆጠቆጠ መሆኑን ውስጠ አዋቂዎቹ ገልፀዋል። ይህንን የስጦታ ኘሮግራም ለማመቸት ሲሉ የደብሩን ጸሐፊ የጸሎት ሥነሥርዓት አቋርጠው በአራት ኪሎ የመጠጥ ማከፋፈያ ግረሰሪዎች ዙሪያ ሲሽከረከሩ ማርፈዳቸውን ቅርበት ያላቸው ወገኖች አስረድተዋል። በተለይም ከላይ እስከ በጥቁር ልብስ ተንቆጥቁጠው ጳጳስ መስለው፣ ከነቆባቸው ገና በጠዋቱ በመጠጥ ደጃፍ መገኘታቸው የቤተ-ክርስቲያናችን ክብር የሚነካ ነው ባይ ናቸው። ፒካኘ መኪና ይዘው ከዚያ የክብር ልብሳቸው ጋር ግሮሰሪ ሰፈር ስናገኛቸው አፍረናል። ያውም በታላቁ በዓል ይላሉ። ቅርበት ያላቸው ወገኖች።</p>


</body>
</html>
