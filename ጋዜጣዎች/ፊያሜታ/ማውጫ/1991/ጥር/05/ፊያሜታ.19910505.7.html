<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአማኑኤል የተለኮሰው እሳት እየተቀጣጠለ ነው።</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በአማኑኤል የተለኮሰው እሳት እየተቀጣጠለ ነው።</h1>

<h2 class="align-center">የአስተዳዳሪውን ቤትም በእሳት ለማጋየት ተሞክሮ ነበር።</h2>


<p>በደብረ ገሊላ ቅ/አማኑኤል ካቴድራል በካህናቱ፣ በምእመናኑ እና በአስተዳዳሪው መካከል በተፈጠረው አለመግባባት የተለኮሰው እሳት እየተቀጣጠለ መሆኑን ተገለፀ።</p>

<p>ይህ በካቴድራሉ ካህናትና አስተዳዳሪው መካከል ተንሰራፍቶ በሚገኘው የከረረ ጥል መንስኤነት ሰሞኑን የአስተዳዳሪውን ቤትም በእሳት ለማጋየት ተሞክሮ እንደነበር ታማኝ የዜና ምንጮች አስታውቀዋል።</p>

<p>በካቴድራል ዙሪያ የተፈጠሩትን ችግሮች በማስመልከት በተደጋጋሚ የዘገበን ቢሆንም፣ ለተፈጠሩት ችግሮች መፍትሄ ሰጪ ጠፍቶ ጉዳዩ እየተባባሰ በመምጣቱ ለጉዳዩ ቅርበት ያላቸው ወገኖች ፣ በካቴድራሉ ሰራተኞችና አስተዳዳሪው መካከል ያለውን ችግር ከማወገዛቸው ባሻገር ጐልቶ የሚታዩትን የክፋት ተግባራት ይኮንኗቸዋል።</p>

<p>ሰሞኑን ለዝግጅት ክፍላችን የደረሰው ዘገባ የሚያመለክተውም ይህንን በካቴድራሉ ውስጥ የሚፈፀመውን እኩይ ድርጊት የሚያጋልጥ ነው።</p>

<p>በአስተዳደሩ ሰራተኛች ለአመታት የተንሰራፋ ምዝበራ መኖሩን፣ የአካባቢው ጥቂት ቅን አሳቢ ምእመናን እና የካቴድራሉ ካህናት ባደረጉት የጥምረት ትግል የካቴድራሉ ቁጥጥር የነበሩት ቀሲስ መጋለጣቸውን ዘገባው ያብራራል።</p>

<p>ስለካህናቱ መረጃዎችን የማሰባሰብና ግምባር የመፍጠር ነገር ተደናቂነትን ያተረፈ እንደሆነ ዘገባው የካህናቱን ተግባር አኩሪ ገድል ሲል አመስግኗል።</p>

<p>«ሃይ» የሚለው ጠፍቶ የጠገበ ጅብ ሲሄድ የተራበ ጅብ እየተተካበት ቆይቷል ሲል በካቴድራሉ ምዝበራ መጧጧፍ ከጀመረ የቆየ መሆኑን ያሰመረው ዘገባ የካህናቱና የአጥቢያው ምእመናን ከአምስት ወራት በፊት አዲስ የሰበካ ጉባኤ ለማስመረጥም ብርቱ ጥረት አድርገው ምርጫው ተሳክቶላቸው አዳዲስ አባላት ቢመረጡም፣ የሰበካ ጉባኤው ግን ምዝበራውን መቆጣጠር አለመቻሉንና በአድር ባይነት በዝምታ ማለፉን፣ በተለይም በግንባር ቀደም ም/ሊቀመንበሩ መጋቤ ሚስጥሩ ጌዴዎን መኰንን ወቅሷቸዋል።</p>

<p>በካህናቱ ጥረትና ምዝበራው አሳዝኗቸው በእልህ በመነሳሳት ቁጥጥሩ እንዲጋለጡ ቢደረገም የሚደረገውን ምዝበራ እየተመለከቱ «ተጨባጭ መረጃ አምጡ ሰውን በከንቱ አትወንጅሉ» እያሉ አንዴ እንደማስፈራራት ሌላጊዜ እንደመለሳለስ ሽፋን የሚሰጡት የካቴድራሉ ዋና ፀሐፊ ከዲያቆን የማነ ዘመንፈስ ቅዱስ ጀምሮ ም/ሊ/መንበሩ መጋቤ ም/ጌዴዎን ድረስ ግምገማው ይቀጥልበት ሲል ዘገባው ጠቁሟል።</p>


</body>
</html>
