<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኮምቦልቻ የተማሪዎች አድማ ተደረገ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በኮምቦልቻ የተማሪዎች አድማ ተደረገ!</h1>

<h2 class="align-center">-ተማሪዎች በሳንጃ ተወጉ፣ ሴትና ወንድ ተማሪዎች እስር ቤት ናቸው</h2>



<p>ታህሳስ 8ቀን ፣1991 ዓ.ም. በደቡብ ወሎ ኮምቦልቻ አጠቃላይ 2ኛ ደረጃ ት/ቤት ተማሪዎች የትምህርት ቤቱ ም/ዳይሬክተር አቶ ታደሰ ኡርጌቾ እንዲወርዱ በመጠየቅ ሰላማዊ ሰልፍ ተደርጐ ነበር።</p>

<p>ተማሪዎቹ ጥያቄአቸው ለምክር ቤቱ ተወካይ ካቀረቡ በኋላ ጉዳዩን ሰላማዊ ሰልፍ ለማቅረብ ወደዋናው አስፋልት መንገድ ወጥተው በመሄድ ላይ እንዳሉ የፖሊስ ሃይል ከፍተኛ የሆነ ጉዳት እንደደረሰባቸው ለማወቅ ተችሏል። በዚህም እለት ሁለት ተማሪዎች በሳንጃ ተወግተው ይህ ዜና እስከተጠናቀረበት እለት ድረስ በሆስፒታሉ ውስጥ እንደነበሩ ታውቋል።</p>

<p>ይህን የተማሪዎች ሰላማዊ ሰልፍ ለማቆም ቁጥራቸው በርካታ የሆኑ ፖሊሶች በሁለት መኪና ተጭነው ከመጡ በኋላ ተማሪዎችን በሰደፍ በመደብደብ እና በሳንጃ በመውጋት መኪና ላይ እየጫኑ ወደ እስር ቤት ወስደዋቸዋል። በወቅቱ ከመቶ በላይ ተማሪዎች መታሰራቸው ሲታወቅ ከታህሳስ 18 ጀምሮ ተጨማሪ ተማሪዎችን እያሰሩና በዋስ እየፈቱ መቆየታቸው ታውቀል። ይህ ዜና በተጠናቀረበት በዚህ ሳምንት መጨረሻ ላይ 15 ሴትና 19 ወንድ ተማሪዎች በእስር ላይ ነበሩ።</p>

<p>በዚህ ጉዳይ ላይ ወላጆች ተሰብስበው ስለልጆዎቻቸው ሁኔታ ጠይቀው ነበር። ከጠዋቱ 2:00 ሰዓት እስከ 9:00 ስዓት በተደረገውም ስብሰባ የፖሊስ አዛዥ መቶ አለቃ መርከብ የተገኙ ቢሆንም ተማሪዎቹን በምህረት ከመልቀቅ ይልቅ ሁኔታውን ወደ ፖለቲካ ጉዳይ መቀየራቸውን የሪፖርተራችን ዘገባ ያመለክታል። ይልቁንም ከዚህ የሰላማዊ ሰልፍ ጀርባ የሻእቢያ እጅ ስላለበት ሁኔታው ተጣርቶ እልባት እስከሚያገኝ ሊቆይ ይችላል፣ የሚሉ ወገኖች አሉ።</p>

<p>ከዚህም በተጨማሪ ዲሬክተሮቹ ኦሮሞና ትግሬ ስለሆኑ ሌላ ብሄር አይገዛንም ብለው ማመጻቸውንና በትምህርት ቤቱ ንብረት መጥፋትን በስብሰባው ተገልጿል። ሁኔታው በዚህ ላይ ያለ ሲሆን የተማሪዎቹ ጥያቄ ግን አሁንም እንደቀጠለ ነው። በተማሪዎች ላይ የሚደርሱትን በደሎችና ሌሎች ጉዳዮችን በመዳሰስ ሳምንት ይዘን እንቀርባልን።</p>


</body>
</html>
