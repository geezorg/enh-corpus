<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቁልቢ ገብርኤል የሄዱት ባህታዊ ሶፎንያስ በዚያው መታሰራቸው ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቁልቢ ገብርኤል የሄዱት ባህታዊ ሶፎንያስ በዚያው መታሰራቸው ተገለፀ!</h1>


<p>ታህሳስ 19 ቀን 1991 ዓ.ም በተከበረው የቁልቢ ቅ/ገብርኤል በአለ ንግስ ለመገኘት ወደዚያው ተጉዘው የነበሩት ባህታዊ ሶፎንያስ እዚያው እንዳሉ ታስረው መቅረታቸው ተገለፀ።</p>

<p>ባህታዊ ሶፎንያስ ከጥር ወር 1989 ዓ.ም ጀምሮ ለአንድ አመት ያህል ከባህታዊ ገ/መስቀል ጋር በአዲስ አበባ ወህኒ ቤት ታስረው የነበሩ ሲሆን፣ ከወህኒ ቤት ከተለቀቁ በኋላም በተለያዩ አድባራት በማስተማር ላይ እያሉ በፖሊስ እየተያዙም እየተለቀቁም፣ እየታሰሩም እየተፈቱም የቆዩ መሆናቸውን ቅርበት ያላቸው ወገኖች ገልፀው፣ በተለይም ፓትርያርኩ በሚገኙባቸው አብያተ-ክርስቲያናት አካባቢ ከተገኙ፣ በአለ ንግስም ይሁን የወር በአል ያለ ማቋረጥ ለጊዜውም ቢሆን ሲታሰሩ መቆየታቸውን አስታውቀዋል።</p>

<p>በአዲስ አበባ ውስጥ ስለሚፈጠሩት እስራቶች፣ በምእመናኑ ርብርብ ወዲያውኑ እየተፈቱ መቆየታቸውን ያመለከቱት ወገኖች እንዳሉት፣ አሁን የታሰሩበት አገር እሩቅ ከመሆኑ የተነሳ በቅርብ ተከታትሎ የሚያስፈታ ባለመኖሩ እስካሁን ድረስ በሀረር ከተማ በእስር ቤት እንደሚገኙም አስረድተዋል።</p>

<p>እንደ ውስጥ አዋቂዎቹ አባባል፣ ባህታዊው ሶፎንያስ በተጠቀሰው የቁልቢ ቅ/ገብርኤል ቤተ-ክርስቲያን ተገኝተው በማስተማር ላይ እንዳሉ ወደ እስር ቤት እንዲሄዱ መደረጋቸውንና የታሰሩበት ምክንያትም እስከ አሁን በውል ሳይረጋገጥ፣ እንደሚገኝ፣ በቤተ ክህነት አደራ ሰጪነት ፖሊስ ሊያስራቸው እንደቻለም ጠቁመዋል። ታዛቢዎቹ እንደሚሉት ደግሞ ፓትርያርኩ በሚገኙበት ቦታ የሚገኙ ባህታውያን መታሰራቸው የተለመደ ነው። በተለይም ባህታዊ ሶፎንያስ ብለዋል።</p>

<p>ስለ ባህታዊ ሶፎንያስ በሄዱበት አገር ታስረው መቅረት በርካታ ሰዎች እያዘኑ ነው። ከቁልቢ ወደ ሀረር ተወስደው መታሰራቸው ከመታወቁ በስተቀር ይህ ዜና እስከተጠናቀረበት ጊዜ ድረስ ምንም አይነት ለውጥ አለመኖሩን ውስጥ-አዋቂዎቹ ገልፀዋል።</p>

<p>ይህ በንዲህ እንዳለ ጥር 2 ቀን 1991 በጠቅላይ ቤተ-ክህነት አዳራሽ ለፓትርያርኩ የ«እንኳን አደረስዎ» ኘሮግራም ላይ ተገኝቶ የነበረው ሪፖርተራችን የሚከተለውን ዘግቧል።</p>

<p>ዝግጅቱም ሆነ ኘሮግራሙ ካለፉት አመታት ሁሉ በተለየ ሁኔታ እጅግ የቀዘቀዘና የተለመደው ሽር ጉድ ደብዛው ጠፍቶ ሞቅ ደመቅ የጐደለበት ዝግጅት ነበር። በእለቱ በአዳራሹ የተገኙት እድምተኞችም ብዛታቸው እስከዚህም ነው። ኘሮግራሙ የተቀጨውም ገና በጅምሩ ዘግይተው የሚመጡት እድምተኞች ወደ አዳራሹ በመግባት ላይ እያሉ በመሆኑ አስገራሚ ዝግጅት ነበር።</p>

<p>ከገዳማትና አድባራት አስተዳዳሪዎች የ« እንኳን አደርስዎ» ጽሁፍ ከመነበቡና ከአንድ ሁለት ሰዎች ቅኔ ከመቅረቡ ባሻገር፣ ተመሣሣይ መዝሙር ነኮች ተዘምረው የተለመደው ዲስኩር ግን በዘንድሮው ኘሮግራም መስተጓጐሉ ብዙዎችን አስደስቷል።</p>

<p>ከቀረቡት የእንኳን አደረስዎ አባባሎች፣ ታዳሚውን ሳቅ በሳቅ ያፈነደቀው ነገር ቢኖር ፓትርያርኩን «ጥር 1 ቀን 1989 ዓ.ም በእስጢፋኖስ ቤተ-ክርስቲያን ከተቃጣቦት ሰይፍ ተርፈው ከ2 አመት በኋላ ለአሁኑ በአል ስለደረሱና በእግዚአብሔር ቸርነትና በእርስዎ ቸርነት ሰይፉ ውሃ ሆኖ ከቀረ ዛሬ 2ተኛ አመት ነውና እንኳን ያን ሁሉ ፈተና አልፈው ለዛሬዋ እለት አደረሶት» የሚለው ንግግር ነው። ፓትርያርኩም ለጥቂት ደቂቃዎች ንግግር አድርገው ኘሮግራሙ ተጠናቋል። በሌላ በኩል ጥር 1 ቀን 1989 ስለተገደሉት ባህታዊ ጥር 1 ቀን 1991 ታስቦ መዋሉ የሚታወስ ነው።</p>


</body>
</html>
