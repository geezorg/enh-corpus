<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>*የደብረ ዘይት ም/ሹም እና ፀሃፊ ታሠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የደብረ ዘይት ም/ሹም እና ፀሃፊ ታሠሩ</h1>

<h2 class="align-center">-ሲቪል ሰርቪስ «ፍ» የሰጣቸው ሹም ስራቸውን ጀምረዋል</h2>


<p>በምስራቅ ኦሮሚያ፣የደብረ ዘይት ከተማ ምክትል ሹም የሆኑት አቶ በቀለ በዳሶ እና ዋና ፀሐፊ አቶ ሲሳይ ሰንበቱ ለጊዜው በውል ባልታወቀ ምክንያት በእስር ላይ እንደሚገኙ ታወቀ።</p>

<p>በአቶ በቀለ በዳሶ እና በአቶ ሲሳይ ሰንበቱ ላይ ከ15 ቀን በፊት ግምገማ በሚል ሰበብ ውይይት ከተደረገ በኋላ መታሰራቸው ታውቋል።</p>

<p>ይህ ግምገማ የተደረገው የአህአዴድ የፖለቲካ ኃላፊ በሆኑት በአቶ ፍቃዱ እና በሌሎች ግለሰቦችም ጭምር መሆኑም ተያይዞ ተገልጿል። ሆኖም ሁለቱን ባለስልጣኖች ለእስር የሚያበቃ ጉዳይ እንደሌለና በተወነጀሉበትም ወንጀል መረጃ ሊያቀርቡ የሚችሉ መሆኑን እነዚሁ ምንጮች ለዝግጅት ክፍላችን ገልፀዋል።</p>

<p>በአሁኑ ወቅት ሁለቱ ባለስልጣኖች በደብረ ዘይት ፖሊስ ጣብያ በእስር ላይ የሚገኙ ሲሆን፣ፍርድ ቤት እንዲቀርቡ ተደርጎ ፖሊስ ተጨማሪ ጊዜ ቀጠሮ ስለጠየቀባቸው ያላግባብ እየተጉላሉ መሆኑን ቅርበት ያላቸው ምንጮች ገልፀውልናል። ስለሁኔታው ያነጋገርናቸው የደብረ ዘይት ነዋሪዎች እንደገለፁልን ከሆነ፣ በደብረ ዘይት የሚደረገው ተደጋጋሚ ሹምሽር ስራዎችን ከማጓተቱም በላይ አንዳንድ ተግባራት የሚፈፀሙት በቂም በቀል ነው....ብለዋል።</p>

<p>ይህ ግምገማ የተደረገውም ቀደም ሲል የደብረዘይት ሹም የነበሩት አቶ አለማየሁ አብዲ ለ2አመት ያህል በሲቪልሰርቪስ የትምህርት ጊዜያቸውን ጨርሰው ከመጡ በኋላ መሆኑ ይነገራል።</p>

<p>ምንጮቻችን በእርግጠኝነት መናገር ባይችሉም በአሁኑ ጊዜ የደብረ ዘይት ሹም የሆኑት አቶ አለማየሁ አብዲ በሲቪል ሰርቪሱ የሚሰጠውን ትምህርት በሚገባ ማጠናቀቅ ስለተሳናቸው አንደር ግራጁኤት እንደሆኑና «ላ» ያመጡበትን ትምህርት ለማሻሻል በሳምንት ሁለት ጊዜ አዲስ አበባ እንደሚመላለሱ ይግልጻሉ። አንደር ግራጁኤት የተባሉት ግለሰብ ደብረ ዘይት ከተመለሱ በኋላ ቀደም ሲል በሳቸው ቦታ ሆነው ከተማዋን የሚያስተዳድሩትን ሁለት ግለሰቦች እንዲገመገሙ በማስደረግ በኩል ግንባር ቀደም ሚና መጫወታቸውን የአካባቢው ምንጮች መስክረዋል። ሁለቱም ወገን ነገሮች በሰላማዊ መንገድ እንዲፈቱ የሚሻ ቢሆንም በእርስ በርስ ሹክቻና በስልጣን ፍላጐት የሚፈፀሙ ተግባራት ግን ብዙዎችን ማሳዘኑ አልቀረም።</p>

<p>ይህ ዜና እስከተጠናቀረበት እስከትላንትናው እለት ድረስ ባለስልጣኖች በእስር ቤት ሲገኙ ደብረ ዘይትም በአንድ ሹም አመራር ስር ናት። በኛ በኩልም  ሀሉ እስረኛ ወከባ ጀርባ ምን እንዳለ ለማወቅ የምናደርገው ጥረት ይቀጥላል።</p>


</body>
</html>
