<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ማርታ አሻጋሪ ዝግጅቷን አጠናቀቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ማርታ አሻጋሪ ዝግጅቷን አጠናቀቀች</h1>


<p>ለየት ባለ አቀራረብ የምትታወቀው ማርታ አሻጋሪ በመጪው የጥቅምት በዓል ከዚህ ቀደም ባልተለመደ የመድረክ ዝግጅት ብቻዋን ለመቅረብ ዝግጅቷን ያጠናቀቀች መሆኗ ተገለፀ።</p>

<p>ከዚህ በፊት በኤግዚቢሽን ማዕከል በሌሎች ፌስቲቫሎች የተለያዩ ድምጻውያን በአንድነት ሆነው ዝግጅታቸውን በአንድነት ያቀርቡ እንደነበር የሚታወስ ሲሆን፣ በአሁኑ ወቅት ግን ለየት ባለ መልኩ ማርታ ብቻዋን መድረኩን በመያዝ የሙዚቃ ዝግጅት የሚደረግ መሆኑን አዘጋጆቹ በተለይ ከፊያሜታ ጋር ባደረጉት ቆይታ ገልፀዋል።</p>

<p>እንደ አዘጋጆቹ አባባል ከዚህ ቀደም በሚቀርቡ የሙዚቃ ፌስቲቫሎች የተለያዩ አርቲስቶች የሚሳተፉበት ነበር። በእርግጥ በዚህም ዝግጅት በየጣልቃው የተወሰኑ አርቲስቶች በተጋባዥነት ይቀርባሉ። ሆኖም ይህን ዝግጅት የተለየ የሚያደርገው አብዛኛው የመድረክ ሽፋን የሚሰጠው ለማርታ መሆኑ ነው፣ ብለዋል። ይህ አይነቱ ዝግጅት በውጪው አለም የተለመደና በአገራችንም ከ2ዓመት በፊት በአስቴር አወቀ የሙዚቃ ፌስቲቫል ላይ ብቻ መሞከሩን ሳይጠቅሱ አላለፉም።</p>

<p>በአሁኑ ወቅት ማርታ አሻጋሪ በመጪው ጥር 11 ቀን፣ 1991 ዓ.ም. በዕለተ ጥምቀት ለምታደርገው የሙዚቃ ዝግጅት ሁኔታዎችን እያጠናቀቀች ከመሆኑ ውጪ ዝርዝር ጉዳዮችን ከአዘጋጆቹ ለማግኘት አልተቻለም። በመጪው ጥምቀት የሚደረገውን የሙዚቃ ፌስቲቫል ማርታ አሻጋሪና ሳምሶን አድቨርታይዚንግ በመተባበር የሚያቀርቡት መሆኑ ታውቋል። የቀድሞው የሬድዮ ጋዜጠኛ ሳምሶን ማሞ አዲስ በመሰረተው የማስታወቂያ ድርጅት ሌሎች ዝግጅቶችን ከማቅረብ ውጪ ይህ አይነቱን የሙዚቃ ፌስቲቫል ሲያዘጋጅ የመጀመሪያው ነው። ዓላማችንም ገንዘብ ሳይሆን ለህዝብ አዲስና ለየት ያሉ ዝግጅቶችን በማቅረብ የሙዚቃውን አፍቃሪ ማስደሰት ነው፣ ብሏል። መልካም ጥምቀት!</p>


</body>
</html>
