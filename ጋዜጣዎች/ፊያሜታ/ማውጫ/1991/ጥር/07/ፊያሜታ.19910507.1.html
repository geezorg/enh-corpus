<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጊዮርጊስ ቤተ ከርስቲያን የልደትን በአል የደም መሬት ሆኖ ዋለ !</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የጊዮርጊስ ቤተ ከርስቲያን የልደትን በአል የደም መሬት ሆኖ ዋለ !</h1>


<p>በሃይማኖት ቤቱችና የእምነት ሰዎች ነን በሚሉት ውስጥ ብጥብጥና ንትርክ ከሰፈነ ቆይቷል። ዱላ መማዘዙ የአለት ተግባር ፣ አድማ ፈጥሮ እስከ ህልፈተ ህይወት የሚያደርስ ሁከት ማነሣሣትም በተጠቀሱት ቤትና ሰዎች ተዘውትሮ የሚታይ ነው ቢባል ማጋነን አይሆንም።</p>

<p>ሰሞኑን ፣ ያውም በታላቁ በአል የጌታችን ልደት እለት በገርጂ ቅ/ጊዮርጊስ ቤተ-ክርስቲያን የሰንበት ት/ቤት ተማሪዎች ተነሳሽነት የአንዲት እምነት ክፍሎች ለሁለት ግሩኘ ፈጥረው በአደረጉት ብጥብጥ ቤተ ክርስቲያኑ የደም መሬት ሆኖ መዋሉን በረብሻው ወቅት በቦታው የተገኙ ወገኖች በኃዘን ገለፀዋል።</p>

<p>ድርጊቱ አሳፋሪና ወራዳነትን የሚያንፀባርቅ በቤተ ክርስቲያን መድረክ እግዚአብሔርም በሚመለክበት ቦታ ያውም በጨለማ ይኖር የነበረው የሰው ልጅ ብርሃን የወጣለትን እና አዳኝ የተወለደበትን እለት ልደት በአመጽ፣ በረብሻ ማሳለፉ እውነተኛ እምነት በህይወቱ ውስጥ ለሠረፀለትና ክርስቲያናዊ ሰውነት ላለው ሁሉ አሳዛኝ ብቻ ሳይሆን አስለቃሽም ነው። በተፈጠረው ረብሻ ብዙ ደም እንደፈሰሰ ህይወት አልጠፋም እንጂ ከራስ መፈንከት ጀምሮ በተለያዩ የሰውነት ክፍሎች ከባድ ድብደባ የደረሰባቸው ወገኖች መኖራቸውን እግር ጥሏቸውም ይሁን ሆን ብለው ቤተ ክርስቲየን ተሳለመው የወንጌል ትምህርት ሰምተው ለመመለስ በቦታው ተገኝተው የነበሩ ወገኖች መኖራቸውን ውስጠ አዋቂዮች ተናግረዋል።</p>

<p>የሁከቱን መነሻም እንደሚከተለው ይገፃሉ። የልደትን በአል በማስመልከት ፣ የደብሩ የሰንበት ት/ቤት ተማሪዎች ከቀኑ 8.ዐዐ ሰአት ጀምረው ልዩ ኘሮግራም አላቸው ኘሮግራማቸው እስከ 11.ዐዐ ሰአት እንዲጠናቀቅ እና የተለመደው የ11.3ዐ ሰአት የስብከተ ወንጌል ኘሮግራም እንዲቀጥል ኘሮግራሙ ተይዟል።</p>

<p>ከ11.ዐዐሰአት በኋላ የስብከተ ወንጌሉ ትምህርት ተጀምሮ ምእመናን ትምህርቱን እየተከታተሉ እያለ በሰንበት ት/ቤቱ ጥቂት አባላት ስርአት አልበኝነት ከበሮ እየተደበደበ የወንጌሉን ትምህርት ለመስማት ያውካል። ታዲያ «እባካችሁ ከበሮውን ተውት» የሚል ድምጽ ከስብከተ ወንጌል ኋላው በኩል እና በአንዳንድ ምእመናን አማካኝነት ጥያቄ ቢቀርብ «ምን አገባህ »የሚልና ተመሣሣይ ኢ-ክርስቲያናዋ ቃላት መሰንዘር ይጀምራሉ። ከዚያ ረብሻ ይቀጥልና ቀኑ የጠመመባቸው አንዳንድ ሰዎች የዱላ ሰለባ መሆናቸውን በውስጠ አዋቂዮቹ አክለው ገልፀዋል።</p>

<p>የእምነትም ሆነ የክርስትናው ትርጉም ያልገባቸው አንዳንድ በስጋ ፈቃድ የሚመላለሱ ወገኖች በለኮሱት ብጥብጥ በአሉ በደም መፍሰስ የመጠናቀቁ ነገር ብዙዎቹን ያስተከዘ እንደ ነበር ተጠቁሟል። የስብከተ ወንጌሉን ኘሮግራም ለመከታተል በጉጉት አሰፍስፎ ሲጠባበቅ የነበረው ህዝበ -ክርስቲያንም በተፈጠረው ድንገተኛ ሁከት ኃዘኑን ከመግለፁ ባሻገር ጠዋት ማታ ቤተ -ክርስቲያን አየተመላለሱ የእምነት ሰው መስለው በሚኖሩ የረብሻው ተዋናይ የሆኑቱን ታዝቧቸዋል። ማንነታቸውንም አረጋግጧል ሲሉም ውስጠ አዋቂዎቹ አስረድተዋል።</p>

<p>በማያያዝ የሰንበት ት/ቤት አባላት ሙሉ በሙሉ ለስህተት የተጋለጡ ናቸው ባይባልም በተወሰኑ አባላት የተፈጠረው እኩይ ተግባር ግን ጠባሳ ነገርን ጥሎ አልፏል። ካሉ በኋላ የስብከተ ወንጌል ኃላፊው ያላቸውን የትምህርት አሰጣጥ ስጦታ ሰውን የመለወጥና በእግዚአብሔር ቃል የማነጽ ፀጋ በእጅጉ አድንቀዋል። የደብሩ ሰባኪ ወንጌል ለትምህርት በመድረክ ላይ ሲወጡ በጉጉት የማይጠብቃቸው አንድ ሰአት ሙሉ ተምሮ ሲጨርስ አንዲት ደቂቃ ሳትመስለው የትምህርቱ ጊዜ በማለቁ የማይናደድ ማንም የለም በዚህም የተነሣ ህዝበ-ክርስቲያኑ ይወዳቸዋል። ያሉት ውስጥ አዋቂዎቹ«ሰይጣን »ለጥፋት አያርፍምና እርስ በርስ በማናቆር ለእንዲህ አይነት ሁከት መዳረጉን እናዝናለን ብለዋል። ያለፈው አልፎ ቀሪ ጊዜ የሰላምና የፍቅር እንዲሆንላቸውም ለቤተ-ክርሰቲያናቸውና ለተከታዮቹ ሰላምን ተመኝቷል።</p>


</body>
</html>



