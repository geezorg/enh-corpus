<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢትዮጵያ ጥላቻ መንገሡ እንጂ የሠለጠነ የሠው ሃይል ችግር ባላስቸገረ ነበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የፊያሜታ መልዕክት</h1>

<h2 class="align-center">ከኢትዮጵያ ጥላቻ መንገሡ እንጂ የሠለጠነ የሠው ሃይል ችግር ባላስቸገረ ነበር</h2>


<p>በአፍሪካ በየጊዜው በየአገሩ የማፈጠሩ የተዘበራረቁ ስርዓቶች ሥልጣን በየትኛውም መንገድ ማለትም በመፈንቅለ መንግሥትም ይሁን በጦርነት አሸንፈው ሲይዙ በመጀመሪያ እፊታቸው የሚደቀንባቸው የተማረውን እጅግ አነስተኛ የሆነ የተማረ የሠው ሃይል ማጥፋት ነው። በዚህም የተነሳ አፍሪካ የተማሩ ልጆቿን አስረክባ ባሁኑ ጊዜ መላቅጡ በማይገባቸው ነገር ግን የመንግሥት ካዝናን መገልበጥ በእጅጉ በተካኑ ዜጐቿ እየተራቆተች ወደኋላ በመጓዝ ላይ ትገኛለች።</p>

<p>ይህም ዕጣ አንዷ አፍሪካዊት አገር በሆነችው በአገራችንም ደርሶ የተማረው የሠው ሃይል ከያለበት ተጠራርጐ ወጥቶ አሁን ሙያውና ልምዱ በሌላቸው ሠዎች የግድ አገር እንድትመራ በመደረጉ በየአቅጣጫው ከፍተኛ ማሽቆለቆል እየታየ ነው።</p>

<p>ስለሙያው ምንም አይነት ግንዛቤ የሌለው ሠው አንድ ትልቅ መምርያ ወይም ድርጅት እንዲመራ ወይም አስተዳዳሪ እንዲሆን እየተደረገ የአገሪቱ ካፒታል ገንዘብ እየተበላ ከመሆኑም ሌላ በሙያው የበሠሉትነና አገራቸውን በቅን ለማገልገል የሚማስኑ ቅን ዜጐችንም እየበደሉ እያስመረሩ ነው።</p>

<p>ሁልጊዜ ስለሠለጠነ የሠው ሃይል እጥረት ሲነገር ይሠማል። እጥረቱ የተፈጠረው እኮ በሙያው የበሠሉትንና የበርካታ ጊዜ ልምድ ያላቸውን ሠዎች ጠራርጐ በማስወጣት የተፈጠረ እንጂ በሌላ አይደለም። ስለዚህ የአገሪቱ ሁኔታ በተለይም ኢኮኖሚዋ አደገኛ ደረጃ ላይ ሳይደርስ የቆየውን የጥላቻ አመለካከት በመለወጥ በአንድ አካባቢ ብቻ ላይ የተጣለውን አመኔታ በመተው ሁሉን ዜጐች እኩል በማየት የተጣሉ ኢትዮጵያውያን ባለሙያዎች ወደየሥራቸው ቢመለሡ እጥረቱ ይቀንሳል።</p>

<p>ከዚህም ሌላ በየአቅጣጫ የአገሪቱን ገንዘብ እየቦጨቀ ዞር የሚለውና በቁጥጥር ስር የሚውለው ከሙያ ይልቅ ለፖለቲካ ታማኝነት ቅድሚያን በመስጠት በመሆን ይህ አካሄድ ተሻሽሎ ለአገር ቅድሚያ መስጠቱ ወደፊት ከሚከሠት የከፋ አደጋ አገሪቷን መንግሥትንና ህዝቧን ያድናል እንላለን።</p>


</body>
</html>
