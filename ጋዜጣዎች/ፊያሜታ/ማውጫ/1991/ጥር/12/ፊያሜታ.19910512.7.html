<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መርሐ ተዋሕዶ» እና አንቀፀ ምህረት ወደ ትዝብት አቅጣጫ እያመሩ መሆኑ ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">«መርሐ ተዋሕዶ» እና አንቀፀ ምህረት ወደ ትዝብት አቅጣጫ እያመሩ መሆኑ ተገለፀ!</h2>


<p>በኢትዮጵያ ኦ.ተ.ቤተክርስቲያን ውስጥ ፍትሐዊ አመራር እና አስተዳደር አለመኖሩን በማመን ያለው ችግር በይፋ ለመጋፈጥ በ1989 ዓ.ም መጨረሻ አካባቢ «መርሐ ተዋህዶ» በሚል ስያሜ ተንቀሳቅሰው የነበሩት የማህበሩ አባላትና የአንቀፀ ምህረት ቅ/ሚካኤል ቤተ-ክርስቲያን ወደ ትዝብት አቅጣጫ እያመሩ መሆናቸውን ጉዳዩን በቅርበት ሲከታተሉ የነበሩ አባት ገለፁ።</p>

<p>የሁለቱንም ክፍሎች ሁኔታም እንደሚከተለው አስቀምጠውታል። የመርሐ ተዋሕዶ አባላት ማህበሩነ አንድ ብለው ሲያቋቁሙት ታላቁ ዓላማቸው ስለሊቃውንት መሰደድ፣ምዕመናን እውነተኛ የሃይማኖት መሪና አስተማሪ ማጣታቸውን፣ በቤተ-ክርስትያኒቱ ውስጥ ከመቼውም ጊዜ የከፋ ጠብና ክርክር በመኖሩ ምዕመናን እና አገልጋዮቹ ሳይቀሩ ለሌላ እምነት ምርኮኛ መሆናቸውን በቤተ-ክርስቲያኒቱ ወሳኝ የአስተዳደር ሥልጣን የሚቀመጡት መንፈሳዊ እውቀትና የሙያ ብቃትና ተመክሮ የሌላቸው መሆናቸውን ሥርዓተ ቤተ-ክርስቲያን ተፈለሶ፣ ሃይማኖት ተጣሰ፣ የሚና በአጠቃላይ «ቤተ-ክርስቲያኗ ለአሳሳቢ ሁኔታ የተዳረችበትና በሌሎችም ዘንድ መዘባበቻ የሆነችበት አጋጣሚ እየታየ በመሆኑ እነዚህ ችግሮች መፍትሄ እንዲሰጣቸው ለሚመለከታቸው የቤተ-ክርስቲያኑ መሪ አካላት በተደጋጋሚ ሃሳብና አስተያየት ቀርቦ ሰሚ በመጥፋቱ ችግሮቹን በሰላማዊ ትግል ለማስወገድ የቤተ-ክርስቲያኗን ብሔራዊ ክብር ለማስከበርና የአገልጋዮቸን መብትና ጥቅም ለማስጠበቅ «መርሐዊ ተዋሕዶ» በመባል የሚታወቅ «መንፈሳዊ ማህበ ተቋቁሟል።» በማለት ችግሮችን ለማስወገድና ለመታገል ማህበር ፈጥረው የተንቀሳቀሱ ክፍሎች ናቸው።</p>

<p>እነዚህ የመርሐ ትዋህዶ አባላት፣ ችግሮቹንና መፍትሄ ይሆናል ያሉትን በተራ ቁጥር ጠቅሰው ለእያንዳንዶቹ ጽሑፍ ደርሶን በእጃችን ይገኛል። አለፍ አለፍ በማለት እንደገለፅኩት አባላቱ ችግሩን ለስወገድ አቋማቸውን ለህዝብ ካሳወቁን በኋላ የገቡበትን ቃል ኪዳን ጥሰው ነው ማለት ይቻላል ለደከሙበት ዓላማ መፍትሄ ሳያስገኙ እንዲሁ በደፈናው (በሽፍንፍን) ወደ ሥራ ተመልሰዋል። መባልን የሰማነው እኔም ሆን ከ የማህበሩን ዓላማ የሚገልፀውን ጥሪ አባዝተን ላልደረሰው ያደረስን ሁሉ ገርሞናል፣ እነሱንም ወደ ትዝብት አቅጣጫ የሚያመራ እንደሆነ ነው የተወለከትነው።</p>

<p>በርግጥ እነዚህ አባቶች (አባላት) ማህበሩን በአቋቋሙት ማግስት ከአስመራና ደመወዝ እንዲወገዱ በተወሰደው የበቀል እርምጃ፣ በኢኮኖሢ እንዲሽመደመዱና ሲቸገሩ እንዲምበረከኩ፣ መጀመሪያ ይዘውት የተነሱበትን ዓላማ እንዲጠሉ እንዲፍረከረኩ ችግሩ በፀናባቸው መጠን ያለፈ ኑሮአቸው እየታወሳቸው «ወደ ሥራ ለመመለስ ብቻ ዕድል በገጠመኝ» ወደ ሚል ምኞት እንዲያዘነብሉ ከቤተ-ክህነቱ አካባቢ የተወሰደባቸው አረመንያዊ ተግባር ቢያሳዝንም አባላቱ ግን ዓላማቸውን መዘንጋት አልነበረባቸውም።</p>

<p>ወደ ሥራ የመመለሱና ይዘውት የተነሱበት ዓላማ የሚጋጭም አልነበረም። ማህበሩን ያቋቋሙት በሥራ ገበታቸው ላይ ሆነው እንደሆነ የማህበሩን ዓላማ የሚያትተው ጽሑፍ ያስረዳል። ስለማሕበሩ ዓላማ በሚመለከት «ታላቅ መንፈሳዊ ጥሪ» የሚል ጽሑፍ በተበተነ ማግስት የተለያዩ አስተያየቶች ሲሰነዘሩ እንደነበርም አስታውሳለሁ። ሥልጣን ፈላጊዎች ናቸው ጥቅም ፈላጊዎቸ ናቸው ከፓትርያርኩ ጋር ተደራድረው ወደ ተሻለ ሥልጣን ለመውጣት ነው ወዘተ... እሚሉ። አባላቱ ማህበሩን በማቋቋማቸውና ለቤተ-ክርስቲያኗ ችግር በመቆማቸው ከስራ የማገድ የአመፅ እርምጃ የወሰዱት የቤተ-ክህነቱ ባለሥልጣናት ጠርተው ወደ ሥራ ተመለሱ ብለዋቸው ከሆነ እንዲያው የመንፈስ ኩራት እየተሰማቸው ሥራቸውን እያከናወኑ ዓላማቸውን መቀጠል ነበረባቸው ችግር አንገሽግሿቸው በይቅርታ ብቻ ወደ ሥራ ተመልሰው ከሆነ ግን አሁንም ቢሆን እንኳን በዳር ያለው ካህንና ህዝብ ሥራ ላይ የመደቧቸው ባለ ሥልጣናትም ይታዘቧቸዋል።</p>

<p>ከአንዳንድ ወገኖች እንደሚሰማው በውጭ ከመሆን በውስጥ ሆኖ ለመታገል ነው የሚል አለ። በርካታ ታዛቢዎች እንደሚሉት ግን ከእንግዱህ በኋላ አንዲት ቃል አይተነፍሱም ያለፈው መከራ ትምህርት ሆኖአቸዋል የሚል ነው። እንደታዛቢዎቹ አባባል ዓላማቸውን በጅምሩ የሚተውት ከሆኑ ግን አለቆቻቸውም የልብ ልብ እየተሰማቸው ለጥፍት ወደ ኋላ አይሉም የእነሱድካም በትዝብት ይጠናቀቃል ብለዋል።</p>

<p>በሌላ በኩል ከፓትርያርኩ አስተዳደርና ከማንኛውም ዓይነት ግንኙት የተለየ እንደሆነ ሲነገርለት የነበረው የአንቀፀ ምህረት ቅ/ሚካኤል ቤተ-ክርስቲያን ዙሪያም እንዲህ ሲሉ የተሰማቸውን ገልፀዋል።</p>

<p>የአንቀፀ ምህረት ቅ/ሚካኤል ቤተ-ክርስቲያን ባለፉት ዓመታት የፓትርያርኩን አመራር የሚቃወምና ስማቸው በማንኛውም የጸሎት ሥነ-ሥርዓት አገልግሎት ላይ የማይጠራ መሆኑን በግልፅ በማስቀመጥ በፓትርያርኩ የተነሳ የሊቃውንት ጉባኤ ሰብሳቢ የሆኑት አለቃ አያሌው ታምሩ ያስተላለፉት ግዝት ተግባራዊ ያደረገ ደብር በመሆኑ እጅግ በርካታ ምዕመናን ከግዝቱ ነፃ የሆነ ቤተ-ክርስቲያን ነው በሚል የአዲስ አበባ እንዳለ ሆኖ ከደብረ ዘይትና ከናዝሬት ወዘተ... ሳይቀር ለሥጋ ወደሙ እና ለተመሳሳይ መንፈሳዊ አገልግሎት ወደዚህ ደብር ሲጐርፍ መቆየቱ እስካሁንም አላማቋረጡ ሐቅ ነው።</p>

<p>በገቢው መጠንም ከባዶ ካዝና ተነስቶ በአሁኑ ሰዓት የከፍተኛ ገቢ ባለቤት የሆነው ከግዝት ወዲህ ማለትም ከ1989 ጀምሮ ነው ቢባል እውነት ነው። ታዲያ ይህ ቤተ-ክርስቲያን በበላይ የቤተ-ክህነት መሪዎች የእምነትና ሥርዓት መፋለስ ነው ራሱን ያገለለው? ወይሰ የጥቅም ጥያቄ ነው የሚል ጥያቄ ነው የሚል ጥያቄ የፈጠረብኝ ከቅርብ ጊዜ ወዲ ነው። ሰሞንን ከደብሩ ለቤተ-ክህነት ጽ/ቤት የተጻውን መነሻ በማድረግ ሲኖዶሱ እንደወሰነ የሚነገርለት ሁኔታ ቢኖር የአንፀ ምህረት ቅ/ሚካኤል ካህናትና ተወካዮች ያቀረቡት አቤቱታ ደብሩ ራሱን ችሎ ለመተዳደር ያቀደው ዕቅድ በቤተ-ክህነት የሚተላለፈውን መመሪያ ሁሉ ባለመቀበል ገለለልተኛ ቤተ-ክርስቲያን ሆኖ መቆየቱን አሁን ግን ወደ ቤተ-ክህነት ቀርበው ይቀርታ መጠየቃቸውን፣እንዲያውም የቅ/ሚካኤል በዓለ ንግስ ሲሆን አንድ አባት እንኳ በቤተ-ክርስቲያናቸው አለመገኘቱ እንዳሳዘናቸውና ይቅርታ እንዲደረግላቸው መማፀናቸውን ለመረዳት ያስቻሉን ሁኔታዎች አሉ።</p>

<p>እነዚህ ወገኖች ቤተ-ክርስቲያናቸው እራሱን ችሎና ከገነተ-ኢየሱስ አስተዳደር ተገንጥሎ እንዲኖር እንጂ እውነተኛ የእምነትና የአስተዳደር አስቆጥቷቸው እንዳልሆነ የሚያስገነዝቡ ሁኔታዎች እየተፈጠሩ ናቸው። ስለሆነም ቀደም ሲል የነበረውንና የሚያውቀው ህዝበ-ክርስቲያን ስንት አገር አቋርጦ የሚመጣው ሁሉ ሊታዘባቸው ነው ማለት ነው። በበኩሌም የአንቀፀ ምህረትና የመርሐ ተዋህዶ ሁኔታ ወደትዝብት አቅጣጫ እያመራቸው ነው የሚመስለኝ። ሰለሙን አንድነቱን ሁላችን ጠዋት ማታ የምንመርጠው ነው። ነገር ግን እውነቱን መደበቅ የለበትም። አንድ ጊዜ ለእምነትና ስርዓት ተቆርቋሪ ሌላ ጊዜ የግል ፍላጐት ሲመቻች ሁሉን ነገር እርግፍ እድርጎ መተው እጅግ አሳፋሪና አመኔታን የሚያሳጣ ነው ባይነት ሲሉ ሃሳባቸውን አጠቃለዋል።</p>


</body>
</html>
