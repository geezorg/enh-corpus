<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓትርያርኩ በአክሱም ጽዮን በዓል ያልተገኙት ከሕዝቡ ጋር ባለመጣጣማቸው እንደሆነ ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ፓትርያርኩ በአክሱም ጽዮን በዓል ያልተገኙት ከሕዝቡ ጋር ባለመጣጣማቸው እንደሆነ ተገለፀ!</h2>


<p>በኢትዮጵያ ካሉ ታሪካዊ ቦታዎች አንዱና ቀደምቷ የእምነት መሠረት ፣ ታቦተ ጽዮን እንደሚገኝባት የሚነገርላት በትግራይ የምትገኘው ርዕሰ አድባራት ወገዳማት አክሱም ፅዮን ናት። በዚህች ታሪካዊት ቦታ በየዓመቱ ህዳር 21 ቀን ፣ ከሊቅ እስከ ደቂቅ የኦርቶዶክስ ተከታዮች በተገኙበት በልዩ ድምቀት ይከበራል።</p>

<p>ይህንን ታላቅ ዓመታዊ በዓል ለማክበር የሚሰበሰበውን የሕዘብ ብዛት በውል መቁጠር ባይቻልም ከየክፍላተ ሀገራቱ ወደ አክሱም ጽዮን ቤተ- ክርስቲያን የሚጓዘው እጅግ የብዙ ብዙ ነው። ታላቁን ታሪካዊነትና የኢትዮጵያ ኦርቶዶክስ ተዋህዶ እምነት መመኪያና መኩሪያ የአክሱም ጽዮንን በዓል ለማክበር የሚሰበሰቡት ኢትዮጵያዊያን ብቻም አይደሉም። ከተለያዩ ክፍለ አለም የሚመጡ ቱሪስቶችም እጅግ የበዙ ናቸው።</p>

<p>በዚህ ታላቅ በዓል ላይ የፓትርያርኩ አለመገኘት ብዙዎቹን ሲያነጋግር ሰንብቷል። ከዚህ በመነሣት ፣ ሪፖርተራችን ከቤተ- ክህነቱ አካባቢ አንዳንድ ሃሣብና አስተያየቶችን ለማሰባሰብ ሞክሯል። አስተያየቶቹ እንደሚያመለክቱት ፣ ፓትርያርኩ የህዳር ጽዮንን በዓል በግሪክ አገር ማሰለፋቸውንና በዓሉ በተጠናቀቀ ማግሥት ቦሌ ኤርፖርት ደርሰው በዚያው ወደ ሐራሬ መሄዳቸውን ይናገራሉ። በአክሱም በዓል ያልተጉኙት ከአካባቢው ካህናትና ምዕመናን ጋር መጣጣም ባለመቻላቸው እንደሆነም ገልፀዋል።</p>

<p>ፓትርያርኩ የትግራይን መሬት ለመርገጥ ከተቆጠቡ የቆዩ መሆናቸውን የገለፁት እነዚህ አስተያየት ሰጪዎች ፣ በፓትርያርኩና በክልሉ ሕዝብ መካከል ባለው የከረረ አለመግባባት የተነሣ በዓሉን በዚያው በሄዱበት ግሪክ አገር ሆነው ማሣለፋቸውን በዘዴነት እንደተጠቀሙ ነው የሚናገሩት። ወደ ግሪክ አገር ለመሄድ የስቻላቸውን ምክንያት እንዲገልፁ አንዳንድ ሰዎች ተጠይቀው የሰጡን መልስ ደግሞ ከፊሎቹ ለሕክምና እንደሆነ ሲገልፁ ፣ ከፊሎቹ በግሪክ ባሉት የኢትዮጵያ ኦርቶዶክስ ተከታዮችና ቤተ- ክርስቲያን መካከል የተፈጠረ ችግር በመኖሩ እንደሆነ አሣስበዋል። ሌሎቹ ግን የአክሱም ጽዮንን በዓል በዚያው አሳበው ለማሣለፍ ሣይሆን አይቀርም ይላሉ።</p>


</body>
</html>
