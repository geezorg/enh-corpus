<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፊያሜታ ዋና አዘጋጅ ታሰረ .... ተፈታ !</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የፊያሜታ ዋና አዘጋጅ ታሰረ .... ተፈታ !</h1>


<p>የፊያሜታ ዋና አዘጋጅ ህዳር 22 ቀን፣ 1991 ዓ.ም ለ24 ሰዓት ከታሰራ በኋላ ተፈትቷል።</p>

<p>የጋዜጣው ዋና አዘጋጅ ቀደም ብሎ በተከሰሰባቸው ሁለት ክሶች ህዳር 21 ቀን 1991 ዓ.ም በፌዴራል ከፍተኛ ፍ/ቤት አንደኛ ችሎት ፣ ቀጥሎም ህዳር 22 ቀን 1991 ዓ.ም በሌላ አዲስ ክስ ሦስተኛ ወንጀል ችሎት ቀርቧል።</p>

<p>በዕለቱ የዋለው የሦስተኛ ወንጀል ችሎት የአቃቤ ህጉን የክስ ማመልከቻ በንባብ አሰምቶ ተከሳሹም የእምነት ክህደት ቃሉን ከሰጠ በኋላ በዋስ የመውጣት መብቱን አቃቤ ህግ ባለመቃወሙ በዋስ እንዲወጣ ተብሏል። ሆኖም ተከሣሹ ቀደም ሲል በዚሁ ችሎት ሦስት ክሶች ያሉበት መሆኑ ተገልፆ የዋስትናው ገንዘብ ልክ በችሎቱ እስኪ ገለጽ የጋዜጣው ዋና አዘጋጅ በእስር እንዲቆይ ሆኗል።</p>

<p>በዕለቱ ከሰዓት በኋላ ችሎት ተሰይሞ ተከሳሽ የፊያሜታ ጋዜጣ ዋና አዘጋጅ የ7000 /ሰባት ሺህ/ ብር ዋስ እንዲያሲዝ ፣ ይህ ካልሆነ ግን በማረሚያ ቤት ቆይቶ መጋቢት 2 ቀን እንዲቀርብ ተወስኗል።</p>

<p>በአሁኑ ወቅት በሌሎች ችሎቶች ጋዜጠኞች ከ 500 እስከ 1000 ብር ዋስ የሚጠሩ ሲሆን ፣ ይህ እስካሁን ከታዩት ዋስትናዎች ከፍተኛውን ደረጃ የያዘ ነው።</p>

<p>የጋዜጣው ዋና አዘጋጅና ሌሎች የዝግጅት ባልደረቦች ያልጠበቁትን የገንዘብ መጠን በዕለቱ ሳያገኙ ቀርተዋል። በመሆኑም ጋዜጠኛው ዕለቱን በወረዳ 22 በሚገኘው እስር ቤት ውስጥ ለአንድ ለሊት በእስር አድሮ ከ24 ሰዓት በኋላ ህዳር 23 ቀን ፣ 1991 ዓ.ም የተጠቀሰው የ7000 / ሰባት ሺህ / የዋስትና ገንዘብ በማስያዝ ከእስር ቤት ወጥቷል። የክሱም ሂደት ጋዜጠኛው ከውጭ ሆኖ የሚከታተል ሲሆን ቀጣዩ ቀጠሮ መጋቢት 2 ቀን ፣1991 ዓ.ም ይሆናል።</p>

<p>በሌላ በኩል ደግሞ ይኸው የጋዜጣው ዋና አዘጋጅ በመጪው ሰኞ ሕዳር 28 ቀን ፣ 1991 ዓ.ም በፌዴራል ከፍተኛ ፍ/ቤት 4ኛ ችሎት በተጨማሪ አዲስ ክስ የሚቀርብ ሲሆን ፣ በተመሳሳይ ታህሣስ 13 ቀን ፣ 1991 ዓ.ም በዚሁ ችሎት በሌላ አዲስ ክስ እንደሚቀርብ ከተያዘው የፍርድ ቤት ቀጠሮ ለማወቅ ተችሏል።</p>

<p>ከዚህም በተጨማሪ ፓትርያርኩ በፊያሜታ ጋዜጣ አዘጋጅ ላይ ያቀረቡት ክስ በቅርቡ በፌዴራሉ ከፍተኛ ፍ/ቤት አንደኛ ችሎት እንደሚቀርብ ታውቋል። የጋዜጣው ዋና አዘጋጅ ቀደም ብሎ በፓትርያርኩ ጉዳይ በፃፈው ክስ ምክንያት በየካ ፍ/ቤት በቀጣይ ሲመላለስ የቆየ ሲሆን ፣ ቀጣዩ ቀጠሮም ለታህሣስ 26 ፣ 1991 ዓ.ም መሆኑን ለማወቅ ችለናል።</p>

<p>በአሁኑ ወቅት በፍርድ ሂደት ላይ ስላለንባቸው ሌሎች ጉዳዮች በዝርዝር ከመግለፅ ተቆጥበናል።</p>


</body>
</html>
