<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮሚሽኑ ውሣኔና የቤተ - ክህነቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኮሚሽኑ ውሣኔና የቤተ - ክህነቱ</h1>
<h3 class="align-center">ኃላፊዎች ትዕዛዝ መጋጨቱን ቀጥሏል
<br/>የድረፍት ቡድኑ የ3ወር ደመወዝ ተከፈሎለት ነው</h3>


<p>በቤተ -ክህኑቱ ውስጥ የተፈጠረው ትርምስና ሁከት እያደር በማያሉ እንዲያጣራ የተቋቋመው አጣሪ ኮሚቴ ውሰሣኔና የቤተ - ክህነቱ ኃላፊዎች በመውሰድ ላይ ያሉት አቋምና ትእዛዝ መጋጨቱን እንደ ቀጠለ መሆኑን ከቤተ-ክህነቱ የቅርብ ሰራተኞች የደረሱን የዜና ምንጮች ገልፀዋል።</p>

<p>የቤተ-ክርስቲያን ሰላም ደፍርሶ ብጥብጥ ነግሦ ችግሩ አሳሳቢ ደረጃ ላይ እየደረሰ በማምጣቱ ችግሩን አንድ በአንድ በማጣራት ውጤቱን ለሲኖዶሱ ጉባኤ እንዲያቀርብ የተሰየመው ኮሚሽን ፣ በማጣራቱ ሂደት ችግር ፈጣሪ እና ለአስተዳደሩ ብክለት ተዋናይ ሆነው ያገኛቸውን ከቤተ -ክህነቱ እስከ ሀገረ ስብከቱ ከዚያም በየአድባራቱ የነበሩትን ልዩ ልዩ ሠራተኞች ከሥራና ደመወዝ ታግደው የመጨረሻ ውሣኔያቸውን እንዲጠብቁ ለሲኖዶስ ጉባኤ ውሣኔ አቅርቦ በውሣኔ መሠረት ከሥራና ደመወዝ ታግደው መቆየታቸውን ይታወቃል።</p>

<p>በኮሚሽኑ ተደጋጋሚ ውሣኔዎች ከፊሎቹ በግንቦት 1990 ከፊሎቹ በሐምሌ 1990 እንዲታገዱ ለሲኖዶሱ ጉባኤ ይቅረቡ እንጂ ተግባራዊነት ያገኘው የመጀመሪያው ውሣኔ ብቻ መሆኑን የቤተ-ክህነቱ ሠራተኞች በአንደበታቸው አረጋግጠው ፣ በመጀመሪያ የግንቦት ውሣኔ ለታገዱት በአስቸኮይ የ3 ወር ደመወዝ እንዲሰጣቸው ከቤተ- ክህነት በኩል የትእዛዝ ደብዳቤ ለሀገረ ስብከቱ ጽ/ቤት መተላለፉን አስታውቀዋል። ከመስከረም እስከ ሕዳር 1991 ያለው የ3 ወር ደመወዛቸው እንዲከፈላቸው የተባለበትን ምክንያት ሲገልፁ ፣ ወደ ሥራቸው እንዲመለሱ በፓትርያርኩና የቅርብ አማካሪዎቻቸው የነደፉት ዓላማ ከተሰነካከለባቸው ወዲህ መሆኑን አመልክተዋል።</p>

<p>የድራፍት ቡድኑ አባላት በዚህ ወር ወደሥራ የመመለሱ ነገር የከሸፈና ለእነሱም የመመለሱ ተስፋ የጨለመባቸው መሆኑን ያመለከቱት ሠራተኞች ፣ ከደረሣባቸው ከፍተኛ የኑሮ መጐሣቁልና ችግር የተነሣ አንብተው በመናገራቸው ባይሆን የ3 ወር ደመወዝ ለእየንዳንዳቸው እንዲከፈላቸው መደረጉን ይናገራሉ። የፓትርያትርኩ የእህት ልጅ ከአቶ ያሬድ በስተቀር ብዙዎቹ ለችግር መጋለጣቸውንም በቅርበት እናውቃቸዋለን ከሚሉት ወገኖች በመነሣት ሠራተኞቹ በእርግጠኝነት ይገልፃሉ። የኮሚሽኑ ውሣኔና የቤተ -ክህነቱ አመራር ውጤቱን እንደቀጠለ ነው የሚሉት የቤተ-ክህነቱ ሠራተኞች ለብዙ ዓመታት ከነቤተሰቦቻቸው በችግር ላይ ላሉት ያልራራው የፓትርያርኩ ልብም ሆነ የቤተ-ክህነቱ ኃላፊዎች ትኩረታቸውን በኮሚሽኑ ወደታገዱት በማድረግ ወደ ሥራ የመመለሱ ባይሣካላቸው በደመወዝ ለመደጐም ጥረት ማድረጋቸውን ተናግረዋል።</p>


</body>
</html>
