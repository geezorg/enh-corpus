<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍሬሽ የባንክ ቅጥረኞች "ስኳር" ለምደዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ፍሬሽ የባንክ ቅጥረኞች "ስኳር" ለምደዋል</h1>
<h3 class="align-center">ባንክ ዕዳ ለማስከፈል መውሰድ የጀመረው አስገዳጅ<br/>
እርምጃ ሕዝቡን ተፈናቃይ እያደረገ ነው!</h3>


<p>የኢትዮጵያ ንግድ ባንክ ለተለያዩ ምክንያቶች ማለትም ለሥራ ማስኬጃ፣ ለሥራ ማስፋፊያ ፣ አዳዲስ ኘሮጀክቶችን ለመስራት ለሚፈልጉ ሰዎች እንደየአቅማቸው ገንዘብ ማበደሩ የተለመደ ነው። ይህ የብድር ገንዘብ እንደውለታው መሠረት ተደዳሪዎች ወቅቱን ጠብቀው የሚመልሱ ሲሆን በአንዳንድ አስገዳጅ ምክንያቶች በወቅቱ መክፈል የማይችሉ ሆኖ ሲገኝ ተበዳሪዎች አቤቱታቸውን ለባንኩ በማቅረት ውይይት በማድርግ የተወሰነ ጊዜ ይሰጣቸው ነበር።</p>

<p>በአሁኑ ጊዜ ግን ባንኩ ጊዜ ስለማይሰጥ በዋስትና የተመዘገቡ ቤቶችን ተሽከርካሪዎችን በባንኩ ወዲያውኑ ቁጥጥር ስር በማዋል ባንኩ ሸጦ ያበደረውን ገንዘብ ለመተካት ያውለዋል። ከዚሁ ጋር ከባንክ ለተበደሩ ሰዎች ቤታቸውን አስመዝግበው ዋስ የሆነ ሁሉ ተበዳሪዎች ከላይ እንደተመለከተው ያላቸውን እዳ ለመክፈል የወቅቱ ሁኔታ ሣይፈቅድላቸው ሲቀር ጊዜ እንዲሰጣቸው ሲጠይቁ ባንኩ አሻፈረኝ በማለት የዋሶችን ንብረት በመንጠቅ ዋሶችን እሜዳ ላይ እንደሚጥል የሕዝብ እሮሮ ይሰማል።</p>

<p>የባንኩ የሕግ ክፍል በተደጋጋሚ በሰጠው ማብራሪያ አዋጅ 97/96 አበዳሪ ባንኮች የየዙትን የመያዣ ንብረቶች የመሸጥ መብት አላቸው ይላል። ይህ ህግ በፊትም እያለ ተበዳሪዎቸና በባንኩ ባለው የረጅም ጊዜ ደንበኝነት ምክንያት አስተያየት ሲደረግ መቆየቱ የሚታወስ ሆኖ ሣለ አሁን ወዲያው ንብረትን በመውሰድ ባንኩ ለእዳው መተኪያ የመሸጡ እርምጃ በርካታ ሰዎቸን ለተፈናቃይነት የሚዳርግ መሆኑ የሕዝብ መወያያ ሆኗል።</p>

<p>ይህ አዲስ እርምጃ ተበዳሪዎችን ብቻ በመጉዳት የሚቆም ሆኖ አልታየም ከብዙው የባንኩ ደንበኞች የሚሰማው ሌላ እሮሮ በአሁኑ ጊዜ በባንኩ ተመድበው የሚሰሩ አዳዲስ ምሩቃን ከተበዳሪ ግለሰቦች ጋር በመመሣጠር የአንድና የሁለት ወር ጊዜን ለተበዳሪዎች በመስጠት ሌላ ባንኩ የማያውቀው ገቢ ለግል እያጧጧፉ መሆኑን እየተገለፀ ነው። ይህ ደግሞ ጤናማ ያልሆነ የባንኩንም ሆነ የሕብረተሰቡን ጥሩ ሥምና ጥቅም የሚነካ ስለሆነ ችላ ተብሎ መታየት የሌለበት መሆኑን ጉዳዩ ያሣሰባቸው ወገኖች በቁጭት ይናገራሉ። ይህን ሁኔታ የባንኩ ምክትል ሥራ አስኪያጅና መንግሥት ያወቁታል ወይ ?</p>

<p>በሌላ በኩል የሚሰማው እሮሮ የንግድ ባንክ ምክትል ሥራ አስኪያጅ በቅርቡ ከውጪ የገቡና በወር 6000 የአሜሪካን ዶላር የሚከፍላቸው መሆኑን በመግለጽ የንግድም ሆነ ሌሎች ሥራዎች እንደልብ በማገኙበትና ገንዘብ እንደልብ በሚታፈስበት በሰለጠነው አለም የሚታየውን የአሰራር ዘዴ በቀጥታ የአገሪቱን ተጨባጭ ሁኔታ ሣያገናዝቡ በቀጥታ ገልብጠው ለመሥራት ይህን አስገዳጅ እርምጃ በማምጣታቸው የአሁኑ ችግር እንደተፈጠረ የሚያማርሩ ወገኖችም አሉ።</p>

<p>በአሁኑ ወቅት በሰሜን በሻዕቢያ ወራሪ ኃይል በተከፈተብን ወረራ የንግዱ እንቅስቃሴ በቀዘቀዘበትና የገቢ ምንጮች ባጠሩበት ሁኔታ ይህን እርምጃ ከመውሰድ ይልቅ ባንኩ የተወሰነ አስተያየት ማድረጉ ለባንኩም ለህብረተሰቡም የሚበጅ ይመስላል።</p>

<p>የኢትዮጵያ ሕዝብ አገራችን በሻዕቢያ የተደረገባትን ድፍረት ለመበቀል በከፍተኛ አገራዊ ወኔ በመነሣሣት የሰው ኀይሉንና በሌለ አቅሙ ከእጅ ወደ አፍ ካላቸው ኑሮ ለውጊያው ድጋፍ ገንዘቡን ሲሰጥ የዚህን አይነቱን አስከፊ ሥራ በማስከተል የባሣ ችግር ጫና ከመፍጠር ባንኩ ሁኔታው መርምሮ የሚረግብበትን መንገድ እንዲቀይስ እናሣስባለን።</p>


</body>
</html>
