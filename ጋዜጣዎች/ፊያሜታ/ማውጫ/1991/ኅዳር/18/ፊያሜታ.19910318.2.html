<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦቦ ሐሰን አሊ መጥፋት እየነጋገረ ነው !</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኦቦ ሐሰን አሊ መጥፋት እየነጋገረ ነው !</h1>
<h2 algin="center">"ለህክምና የጠየቁት ገንዘብ በወቅቱ አልተላከም"</h2>


<p>የኦሮሚያ ም/ፕሬዝዳንት የኦህዴድ ዋና ፀሃፊ ሆነው በማገልገል ላይ የነበሩት ኦቦ ሐሰን አሊ ለስራ ጉዳይ እንደወጡ ሣይመለሱ ቀርተዋል። ኦቦ ሐሰን አሊ ከአሜሪካ በኋላ ወደ አውሮፓ በመሄድ የሃገሪቱን ተጨባጭ ሁኔታ በውጭ አገር ለሚገኙ ኢትዮጵያዊያን ገለፃ ያደርጋሉ እየተባለ በሚጠበቅበት በዚህ ወሣኝ ወቅት ሐሰን አሊ እንደወጡ መቅረታቸውንና አሁን የት እንዳሉ እንኳ አለመታወቁ ብዙዎችን እየነጋገረ ነው።</p>

<p>ዋና ፀሐፊው እንደወጡ የመቅረታቸው ጉዳይ ደግሞ ከህዝብ ተደብቆ በሚስጥር እንደተያዘ ይገኛል። ለመሆኑ ለዚህ ያበቃቸው ጉዳዮች ምን ሊሆን ይችላል ? በዚህ ላይ የተጠናቀረው ልዩ ዘገባ እንደሚከተለው ቀርቧል።</p>

<p>ሐሰን አሊ የቀይ ሽብር ዘመቻ ሰለባ ከነበሩትና በእስር ቤት ሣሉ በጋጠማቸው ስቃይ አንድ እግራቸው ዛሬም ድረስ የሚያንቀሣቅሱት በቸግር እንደሆነ ይታወቃል። ለዚህ ህክምና ደግሞ ድርጅታቸውን በተደጋጋሚ የጠየቁ ቢሆንም አፋጣኝ የሆነ ምላሽ አላገኙም። አሁን ከአገር ርቀው ድምፃቸው ከመጥፋቱም በፊት በደቡብ ኢትዮጵያ በጌዲኦና በጉጂ ኦሮሞዎች መካከል ስለተከሰተው ግጭት እንዲያጣሩ ሃገረ ማሪያም ከተማ በነበሩበት ወቅት ህመማቸው ፀንቶ እንደነበር ውስጥ አዋቂ ምንጮች ይገል ፃሉ። በድርጅታቸው በኩል ግን ምንም አይነት አፋጣኝ እርምጃ አለመወሰዱ ውስጥ ውስጡን ሣያስቁጫቸው እንዳልቀረ አንዳንድ መላምቶች ይሰነዘራሉ።</p>

<p>በጌዲኦ እና በጉጂ ኦሮዎች መካከል ለተነሣው ግጭት መፍትሄ ፍለጋ ቢሮዋቸውን ሃገረ ማሪያም ባደረጉበትም ወቅት ለቁርስ እና ለምሣ ይቀርብላቸው የነበረው ምግብ ለአንድ እስረኛ የሚሰጠው አይነት እንደነበረና የነበሩበትም ቢሮ ሆነ የመኝታ ክፍላቸው በአሣዛኝ ሁኔታ የአንድ ከፍተኛ ባለስልጣን የሚመስል እንዳልነበረ የቅርብ ጊዜ ትዝታ ነው። ኦቦ ሐሰን አሊ የደቡቡን ግጭት ሁኔታ ሪፖርት ለማቅረብ ሐምሌ 28 ቀን 1990 ዓ.ም ምሽት ላይ ወደ ቤተ መንግሥት ገብተው ፣ ከጠቅላይ ሚ/ር መለስ ዜናዊ ጋር ያደረጉት ቆይታም አስደሣች እንዳልነበር ቀደም ሲል በዚሁ ጋዜጣ በዝርዝር መገለፁ ይታወሣል።</p>

<p>የኦቦ ሐሰን አሊ የሃገረ ማሪያም ቆይታም ሆነ ከዚያ በኋላ ወደ አዲስ አበባ መጥተው በሌሎች የመንግስት አካላት በኩል ችግር እንጂ አንዳች ያተረፉት ነገር እንዳልነበረ የሚታወስ ነው። ይልቁንም በደቡብ በኩል በጌዲኦ ሕዝብ ላይ ለደረሰው ጭፍጨፋና ስደት ኦህዴድ ተጠያቂ እንደሆነና ከጠቅላይ ሚንስትር መለስ ዜናዊም በኩል ከረር ያለ የቁጣ ውርጅብኝ በኦቦ ሐሰን አሊ ላይ የተሰነዘረ መሆኑን ውስጥ አዋቂ ምንጮቹ ይገልፃሉ።</p>

<p>በሌላ በኩል ደግሞ የደቡብ ክልል ፕሬዝዳንት አቶ አባተ ኪሾ እና የድርጅቱ ሊቀመንበር ዶ/ር ካሱ ኢላላ ከሐምሌ ወር የደቡብ ጉብኝታቸው በኋላ ለጌዴኦ ሕዝበ ጭፍጨፋ ተጠያቂ ያደረጉት በአካባቢው በጥበቃ ላይ የነበረውን የኦህዴድ ታጣቂ ሐይል ጭምር ነበር። የእነ ዶ/ር ካሱ ኢላላ ውንጀላ ደግሞ ከኦቦ ሐሰን አሊ ይልቅ በጠ/ሚንስትሩ በኩል ተሰሚነት አግኝቶ እንደነበር ብዙዎች የሚያስታውሱት ነው።</p>

<p>በዚህ ሁሉ ውጥንቅጥ መልስ ለስራ ጉዳይ ወደ አሜሪካ የተጓዙት ኦቦ ሐሰን አሊ ዳግም ወደ ኢትዮጵያ የመምጣታቸው ሁኔታ ቀድሞውኑም አጠራጣሪ እንደነበረ ተገምቷል። ኦቦ ሐሰን አሊ ከሣቸው ቀደም አድርገው ሚስታቸውንና ሁለት ልጆቻቸውን ማስወጣታቸውም ዳግም ላለመመለስ የተቀነባበረ ቅድመ ሁኔታ ነው ፣ የሚሉ አስተያየቶች በብርቱ ይሰነዘራሉ።</p>

<p>በአሁኑ ወቅት ኦቦ ሐሰን አሊ የምጣሉ ተብሎ ከማጠበቁበት ዕለት አንድ ወር ሊሞላቸው ጥቂት ቀናት ቀርተዋል። ጉዳዩም በመንግሥትና በኦሮሚያ ም/ቤት ዘንድ በሚስጥር ተይዟል። ሕዝብ የማወቅ መብት ቢኖረውም የመንግሥት አካላት ግን ዝምታን የመረጡ ይመስላል።</p>

<p>ይህ በእንዲህ እንዳለ በእንጥልጥል ላይ የነበረውን የጉጂ ኦሮሞዎችና የጌዲኦ ሕዝብን ጉዳይ ለመመልከትና ለመሸምገል የኦሮሚያ ክልል ፕሬዝዳንት አቶ ኩማ ደመቅሣ ባለፈው ቅዳሜ ወደ ስፍራው ሄደው የአካባቢውን ሰዎች ከሁለቱም ወገን አነጋግረው አዲስ አበባ መመለሣቸው ታውቋል። ም/ፕሬዝዳንቱ ሐሰን አሊ የጀመሩትን የደቡብ ጉዳይ በፕሬዝዳንቱም እየተሞከረ ነው። የሆነስ ሆኖ የኦቦ ሐሰን አሊን እንደወጡ መቅረት መንግሥት ይፋ ያደርገዋል። ወይስ ዛሬም ይመጣሉ ተብሎ ይጠበቃል ?</p>


</body>
</html>
