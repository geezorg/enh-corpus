<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አየር መንገድ አቤቱታ አልቀበልም ማለቱን ቴክኒሺያኖቹ ገለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የኢትዮጵያ አየር መንገድ አቤቱታ አልቀበልም ማለቱን ቴክኒሺያኖቹ ገለጡ</h2>


<p>የኢትዮጵያ አየር መንገድ 18 ቴክኒሺያኖች ከሥራቸው ለማባረር ከወሰነ ከሣምንታት በኋላ ባለፈው ሰኞ ቴኪኒሺያኖቹ ለመወያየት ፈቃደኛ አለመሆንን ገልጠዋል። በሌላ በኩል የአየር መንገድ አስተዳደር በበኩሉ በትክክለኛ መንገድ ከቀረበ ቅሬታዎችንና አቤቱታዎችን የሚቀበል መሆኑን ገልጧል።</p>

<p>ሪፖርተሩን ያነገጋገሩት ቴክኒሺያኖች ለአየር መንገዱ የአስተዳደር ሃላፊ ክፍል ለአቶ ብስራት ንጋቱ ከወራት በፊት ቢያቀርቡም በመጨረሻ እነሱን ለማነጋገር ፈቃደኛ አለመሆናቸውን እንደ ነገሯቸው አመልክተዋል።</p>

<p>አቶ ታደሰ ኃ/ስላሴ የሰው ኃይል አስተዳደር መኮንን ስለዚሁ ጉዳይ በሰጡት ቃል የሰራተኞችን አቤቱታ አንሰማም በማለት አሻፈረን አላልንም ማንኛውም ሠራተኛ ቅሬታውን ማቅረብ ይችላል ነገር ግን ደንብና ስርአት አለው ከማለታቸውም በላይ በዚሁ ደንብ መሠረት ቴክኒሺያኞቹ ቅሬታቸውን እንዲያቀርቡ የተነገራቸው መሆኑንም አመልክተዋል።</p>

<p>አቶ ታደሰ አያይዘው ተገቢ ደንብና ስርአቱን ያልያዘ ከሆነ እያንዳንዱ ሠራተኛ ወግ በሌለው ሁኔታ መዕከልነት በሌለው ሁኔታ ዛሬም ነገም የግል አቤቱታውን በማቅረብ ስርአት የሚያበላሽ ስለሚሆን ስነስርአት የማስከበር ሃላፊነት አለብን ብለዋል።</p>

<p>የአየር መንግድ የሥራ ግንኙነት ኃላፊና አስተዳደር ተ/ሥራ አስኪያጅ አቤቱታ የማቅረቢያ ደንብ በአየር መንገድ የህብረት ስምምነት ውስጥ የተዘረዘረ መሆኑን ጠቁመዋል።</p>

<p>ይሀን በመቃወም ቴክኒሺያኖቹ በሚያሰሙት እሮሮ አየር መንገዱ ተቀርጾ ከተቀመጠው ደንብ ውጪ አብራሪዎችን የዳታ ኘሮሰሲንግ ሠራተኞችን አቤቱታዎች በመቀበል ምላሽ የሰጠበት መሆኑን ገልጠዋል።</p>

<p>ህዳር 7ቀን በተሰጠ መግለጫ ዋናው የአየር መንገድ ሠራተኞች የሰራተኛ ማህበር አሁን ለተከሰተው የቴክኒሺያኖች መባረር ችግር የመጀመሪያውም የመጨረሻውም ኃላፊ ቡድን የአየር መንገዱ ማኔጅመንት ነው ሲል ከሷል። በሌላ በኩል ባለፈው ማክሰኞ በአየር መንገዱ ውስጥ ውይይት ተደርጐ ቴክኒሺያኖቹ ኮሚቴ በደንቡ መሠረት እንዲያቋቋሙ ተጠይቀው የተባረሩት ቴክኒሺያኖች እስካልተመለሱ ድረስ እንደማያቋቁሙ ተቃውሞ አሰምተዋል።</p>

<p>የሰራተኛ ማህበሩ ሊቀመንበር ተስፋዬ ባላንጐ በስብሰባው ላይ አቤቱታቸው አሁንም እንደገና በማህበሩ በኩል እንዲቀርብ በማሣሰብ አለበለዚያ ሌላ ሽብር እንዳ ያስከትል አሣስበዋል።</p>

<p>በመጨረሻም ቴከኒሺያኖቹ የስራ ማቀዝቀዝ ተቃውሟቸውን ለማቆም የተስማሙ ሲሆን ቴክኒሺያኖቹ በመሃል መንግሥት ጣልቃ ገብቶ መፍትሄ ይሰጠናል የሚል ተስፋ እንደጣሉ ገልጠዋል።</p>


</body>
</html>
