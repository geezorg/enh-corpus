<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መፍትሄ ያገኛሉ ብለው ምዕራብውያን ተስፋ የጣሉባቸው አንቶኒ ሌክ ዛሬ አዲስ አበባ ይገባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መፍትሄ ያገኛሉ ብለው ምዕራብውያን ተስፋ የጣሉባቸው አንቶኒ ሌክ ዛሬ አዲስ አበባ ይገባሉ</h1>


<p>የቀድሞው የዩ.ኤስ. አሜሪካ የፀጥታ አማካሪና የፕሬዝዳንቱ ልዩ ልዑክ አንቶኒ ሌክ ኢትዮጵያና በኤርትራ መካከል ለ7ወራት የቆየውን የድንበር ግጭት ሰላማዊ መፍትሄ ለመፈለግ ለሦስተኛ ዙር ጥረት ከዋሽንግተን በመመለስ ዛሬ አዲስ አበባ ይገባሉ።</p>

<p>አንቶኒ ሌክ አዲስ አበባ ላይ ለሁለት ቀናት በመቆየት ከጠቅላይ ምኒስትር መለስ ዜናዊና ከውጪ ጉዳይ ምኒስትር ስዩም መስፍን ጋር ይነጋገራሉ። ከዚያም ለተመሣሣይ ጥረት አርብ እለት ከአዲስ አበባ ወደ አስመራ እንደሚጓዙ ታውቋል።</p>

<p>አንቶኒ ሌክ የሚያካሄዷቸው ውይይቶች በቅርቡ ኡጋዱጉ ውስጥ ከከፍተኛው የአፍሪካ አንድነት ድርጅት የመሪዎች ኮሚቴ የተላለፈውን አስታራቂ ሃሣብ መካከል በማድረግ ነው። የመሪዎቹ ኮማቴ ያቀረበውን ሃሣብ ኢትዮጵያ ስትቀበል ኤርትራ ውድቅ ያደረገችው ሲሆን ጉዳዩ ለአፍሪካ አንድነት ድርጅት የግጭት አስወጋጅ አካል በታህሣስ 8 እና 9 ከመቅረቡ በፊት ሃሣቧን ለውጣ የመስማማቷን ይሁንታ ይጠብቃል።</p>

<p>ኢትዮጵያ በበኩሏ ኤርትራ ከያዘችው ከኢትዮጵያ መሬት ጦሯን በማስወጣት ለሰላም ድርድሩ መንገድ አንድትከፍት ጠይቃለች። የኤርትራ ጦር ከባድሜ ከለቀቀ በኋላ በዚያም በሌሎችም ግጭት በተፈጠረባቸው ቦታዎች ገለልተኛ የሆኑ ታዛቢዎች እንዲሰፍሩ ፣ ከኤርትራ ጋር የሚዋስናትም 1000 ኪሎ ሜትር ርዝመት ያለው ድንበርም እንዲከለል ጥያቄዋን አቅርባለች።</p>

<p>በቅርብ ስምንታት ውስጥ የከባድ መሣሪያ ተኩስ ልውውጦች እንደነበሩ ታውቋ። አዲስ አበባ ውስጥ የሚገኙ ታዛቢዎች ይህ የድንበር ሁኔታ መፍትሄ ሣያገኝ መቆየቱ ከቀጠለ በየጊዜው የሚደረገው የካባድ መሣሪያ ልውውጥ በአንድ ወቅት ወደ ከፍተኛ ጦርነት ሊያሸጋግረው ይችላል። የሚል ፍራቻ አላቸው። ለዚህም ነው አንቶኒ ሌክ አሁን የሚያደርጉት ጥረት በሁለቱ አገሮች መካከል ያለውን ልዩነት በማስማማት አንድ መፍትሄ ላይ ይደርሣሉ የሚል ግምት የተሰጠው።</p>

<p>አንቶኒ ሌክ የሁለተኛውን ዙር ጥረታቸውን እንዳባቁ ወደ ዋሻንግተን ተመልሰው ከአሜሪካ ባለሥልጣኖችና ከተባበሩት መንግሥታት ሃላፊዎች ጋር እንደተወያዩበትም የአፍሪከ ዜና አገልግሎት ፓና (ጵኣኝኣ)አመልክቷል።</p>

<p>በሌላ በኩል የሚሰማው ደግሞ አንቶኒ ሌክ ሁለቱን አገሮች ለማስማማት ለሻዕቢያ መንግሥት ማካካሻ የማሆን በቢልዮን የሚቆጠር ገንዘብ እንዲሰጥ በማድረግ በምትኩ ሻዕቢያ የያዘውን የኢትዮጵያ መሬት ለቆ ለኢትዮጵያ እንዲያስረክብ ለማድረግ የሚያስችል ዕቅድ ይዘው እንደሚመጡ ይነገራል።</p>

<p>"ከትግራይ ሕዝብ ጐን መቆም ማለት ፣ ሀገርን ማስከበር ማለት ምን እንደሆነ ገላጩና ወሣኙ ወያኔ ሊሆን እንደማይችልና እንደማይገባ ማወቅ አለብን።"</p>

<p>የኢትዮጵያ ፖለቲካዊ ሁኔታ ከአደር አደር እየተወሣሰበ መምጣቱ ግልፅ ነው። ከዚህም አኳያ ጊዜን ለመቅደምና በሀገሪቱ ላይ ስላንዣበበው ከፍተኛ አደጋ በጋራ መክሮና ዘክሮ መላ ለመፈለግ ከመስከረም 1-3/1991 ዓ.ም በፓሪስ ለሁለተኛ ጊዜ ከስምንት ያላነሱ የኢትዮጵያ ተቃዋሚ ፖለቲካ ድርጅቶች ጉባኤ ማካሄዳቸው ይታወሣል። ጉባኤው ከተካሄደበት ጊዜ አንስቶ እስካሁን ባሉት ቀናቶች ውስጥ ተሰብሳቢዎች በጋራ የደረሱባቸውን ግንዛቤዎችና ያስተላለፏቸውን ውሣኔዎች አስመልክቶ ታላቅ ብሄራዊ የመነጋገሪያ ክፍል የጉዳዩ ስፋትና ጥልቀት በመገንዘብ በጉባኤው ላይ ተሣተፊ ከነበሩት ከአንጋፋው የኢሕአፓ ታጋይ ከአቶ ኢያሱ ዓለማየሁ ጋር ቆይታ አድርጓል። እናም አቶ ኢያሱ የፓሪሱን ሁለተኛ ጉባኤ በተመለከተና ጠቅለል ባለ መልክም ስለ ተጨባጩ የኢትዮጵያ ወቅታዊ ሁኔታ ለሐዋርያ የሰጡት ቃለ መጠይቅ ሙሉ መልእክት ከዚህ ቀጥሎ ለጋዜጣችን አንባቢዎች ቀርቧል።</p>

<p>ጥያቄ ፦ በፓሪስ በተካሄደው ያተቃዋሚ ኃይሎች ጉባኤ ላይ ኢዴኃቅን ወክለው ተገኝተው ነበር። ስለዚሁ ጉባኤ ጠቅለል ባለ መልክ ቢገልጡልን ?</p>

<p>መልስ ፦ የዛሬ አምስት ዓመት በፓሪስ የተካሄደው የመጀመሪያ ጉባኤ ዋና አላማው ለሀገራችን ችግር ሰላማዊ መፍትሄ በጋራ ለመሻት ነበር። ጉባኤው ለግዮኑ ኮንፈረንስ ጥርጊያ ነበር። በግዮን ጉባኤ ሁሉም ድርጅቶች እንዳያሣተፉ መንግሥት ጋሬጣ በመፍጠሩና በአፈና በመቀጠሉ ውጤቱ የተጠበቀውን ጠንካራ የተቃዋሚ ኃይሎች ሕብረትና እንቅስቃሴ አላስገኘም። ለአማራጭ ኃይሎች ምክር ቤት መዳከም የራሱ ምክንያቶች ቢኖሩም በመሠረቱ የመንግሥት ኢዴሞክራሲያዊ ፖሊሲዎች ዋንኞች ሊባሉ ይችላሉ።</p>

<p>ሁለተኛው የፖሪሱ ጉባኤ አስፈላጊ የሆነበት ምክንያት ይህን የተፈለገውን የተቃዋሚ ኃይሎቸ ሕብረት እውን ለማድረግና ሀገራችን በአሁኑ ጊዜ ከምትገኝበት አደገኛ ሁኔታ አንፃርም በጋራ አጣዳፊ መፍትሄን ለመሻት ነበር። እንደሚታወቀው የተቃዋሚ ኃይሎች ሕብረት ለመመስረትና የጋራ ሰነዶችንም በዴሞክራሲና በነፃ ምርጫ እንዲሁም በብሄራዊ ውይይት ጉዳዮች ላይ ለማጽደቅ ችለናል።</p>

<p>ጥያቄ፦ ሕብረቱ ግን ሁሉን ያቀፈ ነው ማለት ይቻላል።</p>

<p>መልስ ፦ የየራሣቸውን ምክንያት በመስጠት ለምሣሌ ኦነግና መአሕድ አልተሣተፉም። መአሕድ በፃፈው ደብዳቤ የሰጠው ምክንያት በውስጣዊ ችግር ምክንያት ሊገኝ አለመቻሉን ነው። የኦነጉ ደግሞ ሌላ ቢልም በተጨባጭ ችግራቸው የራሣቸው ውስጣዊ ድርጅታዊ ችግር ይመስለኛል። የፓሪሱ ሕብረት የመጨረሻ አይደለም። ያልተጠቃለሉ ድርጅቶችን ለማቀፍ ፣ ከስብስቦች ጋር ለማቀናጀት ሙሉ ጥረት ተደርጐ ሰፋ ያለ ሌላ ጉባኤም በቅርቡ ሊጠራ ይችላል።</p>

<p>ጥያቄ ፦ አንዳንድ ክፍሎች ስለጉባኤው ሲዘግቡ በመጪው ጠቅላላ ምርጫ ለመሣተፍ ወሰናችሁ ይላሉ።</p>

<p>ይህ ሀቅ ነው ?</p>

<p>መልስ ፦ በጋራ የተሰማማነው መቼም ይሁን መቼ በሀገራችን ነፃ ምርጫ አለ ሊባል የሚችለው የዘረዘርናቸው ሁኔታዎች ሲሟሉ ብቻ ነው ብለናል። ህወሓት ኢሕአዴግ በሚቆጣጠረው ምርጫ ሂደት ውስጥ መግባትና ተለጣፊ አዳማቂ ወይም ሽፋን ሰጪ መሆን ደግሞ እኛ በበኩላችን የማንቀበለው ነው። ለውጥ ካለ በዘረዘርነውና በተስማማንበት መሰረት ለውጥ ካለ መሣተፍ የሚፈልጉ ቢሣተፉ ቅሬታ አይኖረንም። በነገራችን ላይ ተቀዋሚ ድርጅት ሁሉ በግድ በምርጫ መወዳደር አለበት የሚል ህግ ራሱ ህገወጥ ነው እንላለን።</p>

<p>ጥያቄ፦ ጠቅላይ ሚኒስትሩ በቅርቡ ሲናገሩ የከለከላቸው የለም ተቃዋሚዎች ይግቡ ብለዋል። ከመንቀሣቀስ ማን አገዳቸሁ ቢባልስ ?</p>

<p>መልስ፦ ለአመታት እጅ እጅ ያለን የሰውየውና የመንግሥታቸው ብልጣብልጥነት ቢያከትም ደስ ይለናል። ለእንዲህ አይነቱ ቧልት ሆነ የሕፃን ጨዋታ ሀገራችን ጊዜ ያላትም አይመስለኝም። ይኸው መንግሥት አይደል ለሰላም የመጡትን ያሰረ፣ ይኸው መንግሥት አይደል አቶ አበራ የማነአብን ሊለቅ ቀርቶ ልጃቸው እንዳያያቸው የከለከለ ፣ ፕሮፌሰር አስራትን ሕክምና የነፈገ ዶክተር ታዬን በካቲና ያሰረ የጌዴዎና ጉጂ ሕዝብን ያበጣበጠ እነአሰፋ መሩን እነተስፋዬ ታደሰን የገደለ የአስተማሪ ማሕበር መሪዎችን ትላንት እንደገና ያሰረ? የታቃዋሚ ኃይሎቸ በሰላም እንዳይንቃሣቀሱ ያገዱ የመንግሥት ፖሊሲዎችና ውሣኔዎች በይፋና በገቢር መነሣት ፣ መሻር ፣ መለወጥ አለባቸው። የእምነት ጥያቄ ከተነሣም ጠቅላይ ሚኒስትሩን ጭራሽ በተለይ እኛ ባናምናቸው አይፈረድብንም። አጥፊ መንግሥትን አለማመን ግዴታ ነው።</p>

<p>ጥያቄ፦ የሚቀጥለው እርምጃ መንድነው ?</p>

<p>መልስ፦በእኛ በኩል ሕብረታችንን ማጠናከር ሕዝቡን ማደራጀትና ትግላችንን ማፋፋም ነው። የብሄራዊ ውይይት ጥሪ የቀረበለት መንግሥት ለዚሁ አፋጣኝ ምላሽ መስጠት አለበት። የሰባት አመቱ የህወሓት ፖለቲካ ሀገራችንን ለጥፋት ዳርጓልና ሊቀጥል አይችልም/አይገባውም።</p>

<p>ጥያቄ ፣ ወቅቱ የጦርነት ጊዜ ስለሆነ ቅድመ ሁኔታ አይቅረብ መንግሥት ይደገፍ የሀገር ውስጥ ጥያቄዎች ሻዕቢያ ካሸነፍን በኋላ ይነሱ የሚሉ ክፍሎች አሉ። ይህንን እንዴት ታዩታላችው ?</p>

<p>መልስ ፦ የተባበረን የሻዕቢያ ኃይል ማሸነፍ የምንችለው ከተባበርን በጋራ መፍትሄ ከፈለግን ብቻ ነው። እየተነሱ ያሉት ጥያቄዎች ለጦርነቱም ቢሆን አስፈላጊ ናቸው። የጌዴዎና ጉጂ ዓይነት እልቂትን እየቀፈቀፉ ሕዝብን ማስተባበር አይቻልም። በከፋፋይ ፖለቲካ በመቀጠል የደቡብ ተፈናቃይን ሣይረዳ ሕዝቡን መስተባበር አይቻልም። የአፈና ሥርአት ከቀጠለ ሕዝቡ ይከፍፈላል እንጂ አያብርም። የተከፋፈለ ሕዝብ ደግሞ ለጠላቱ ያመቻል በቀላሉ ይጠቃል ይጐዳል። የጦሩን የመሪዎች ብቃትም ይነሣል። በአሰብ ቃጠና አዛዥ ጄኔራል የተባለውን ግለሰብ እንደምሣሌ ብንወስድ የጦር መሪነት በብቃት ሣይሆን በብሄረሰብ ኮታ ወይም በፖለቲካ ታማኝነት እስከሆነ ድረስ ውጤቱን ከወዲሁ መገንዘብ ይቻላል። የህውሓት ኢሕአዴግ የተሣሣተና ጐጄ ፖለቲካ ሃገራችንን ለጥፋት አጋልጦታል። ይህንን ሁኔታ ሻዕቢያም ሆነ ሌላ ኃይል ተጠቅሞ ሃገራችንን ሊበጠብጥ ይችላል። ይህ እንዳይሆን እርምጀ ይወሰድ ነው ያልነው። የፖለቲካ እስረኞች መፍታት፣ ከተቃዋሚ መወያየት፣ በጋራ መፍትሄ መሻት፣ ብቃት ያላቸው የጦር መሪዎችን መሰየም ሕዝብን የከፋፈሉና ያስቀየሙ ፖሊሲዎቸን ማቆም ያስፈልጋል።በሥልጣን ላይ ያለው ኃይል እንደቀድሞው እየገዛ ሊቀጥል እንዳማይችል ማወቅ አለበት። ሕዝባችን ሃገሩን እንዳያስከብር ያገደው መሰረታዊ ኃይል ሻዕቢያ ሣይሆን የህወሓት - ኢሕአዴግ ዘረኛ ፖለቲካና ፖሊሲ ነው። ስለዚህ የሃገራችን ሕዝብ ደሙን እየገበረ ለአምባገነኖች እድሜ እንዲቀጥል ባይጠብቅ ጥሩ ይመስለናል። ሕዝቡ ሆ ብሎ የተነሣው ሃገሩን ለመጠበቅ እንጂ ያለውን መንግሥት ወዶና ደግፎ አይደለም። ሀገርን ለመከላከል ባለሃገር መሆን ባለመብት መሆን አስፈላጊ ነው።</p>

<p>ጥያቄ፦ የፓሪሱ ጉባኤ የሻዕቢያን ወረራ አውግዟል። ይህንኑ ወረራ ከመቋቋም አንፃር ምን አስተዋጽኦ ለማድረግ ታስባላችሁ ?</p>

<p>መልስ ፦ ችግሩ በጉባኤው መግለጫ እንደቀረበው ከባድሜ ያለፈና በድንበር ያልተወሰነ ነው። ሻዕቢያ እዚህ የደረሰውና ሃገራችንም የተዋረዳቸው እድሜ ለህወሓት ነው። የትግራይ ሕዝብ ትላንት ለናቅፋ እልቂት ልጆቹን መገበር እንደተገደደው ሁሉ ዛሬም ለሻዕቢያ ጥቃት የተጋለጠው እድሜ ለህወሓት ነው። የአዲ ኢሮብ ሕዝብ በተለይ በኢሕአዴግም ፍዳውን ሲያይ የነበረ የአፋርም እንዲሁ። ይህ ለሻዕቢያ ተገዢ የሆነ ፖለቲካ ከነጠንሳሾቹ እስከቀጠለ ድረስ የሻዕቢያ ፍላጐት ይሟላል እንጂ አይጓደልም።</p>

<p>ተቃዋሚ ኃይሎች የሚሉት ችግሮቻችን በጋራና በውይይት ለማስወገድ እንጣር አፈናና መብት ረገጣ ያብቃ ነው። በዚህም መንገድ በጋራ እንቀሣቀስ የሚል ነው። ይህ ከተደረገ ሻዕቢያን ማሸነፍ ለሕዝባችን የሚከብድ አይሆንም። ደግፉን ግን ሀገሪቷን ባጠፋው ፖለቲካችን እንገፋበታለን ሲሉ እምቢ ብንል እግባብ አለን።</p>

<p>ዴሞክራሲ የሌለ ሆኖ እንጂ በሌላ አገር ሁኔታ ቢሆን ሕዝብን ለከፍተኛ</p>

<p>ጥቃት ያጋለጠ ፖለቲካና ፖሊስን የተከተለ መንግሥት ከሥልጣን መወገድ ነበረበት። የህወሓት መሪዎች ግን ፖለቲካችን ተጐዳ ከሰረ ብለው ሥልጣን ሊለቁ ቀርቶ ለሻዕቢያ ተገዢና ሎሌ ሆነው መበጀታቸውን የረሣን ይመስል ከዱሮ ጀምሮ ሻዕቢያን ስንታገል ነበር ብለው ይቀጥፋሉ ፣ የከሰረ የክልል ፖለቲካቸውን ከመተው ይልቅ ሕዝቡን አስተባበርን ሲሉ ይቃዣሉ። ሕዝቡን የሚፈልጉት ደሙን አፍሶ በከይሲ ሥልጣናቸው እንዲቀጥሉ እንዲያደረግ ነው። ይህ ደግሞ ሊሆን አይችልም።ይህን መረዳትና በጊዜ መጠቀም መታረም የባለሥልጣኖቹ ፋንታ ነው።</p>

<p>ጥያቄ ፦ የኢትዮጵያ አንድነት ግንባር /ኢአግ/ የአንድ ጐንዮሸ የተኩስ አቁም እርምጃ መውሰዱ ተነግሯል።</p>

<p>ለምን ይህንን እርምጃ ወሰደ ?</p>

<p>መልስ ፦ ኢአግ ይህንኑ በተመለከተ መግለጫ አውጥቶ አቅዋሙን አብራርቷል። ከመንግሥት ምንም አበረታች የለውጥ መንፈስ ባይንፀባረቅም የሃገሪቷን ሁኔታ በማጤንና የሕብረቱ ተካፋዮች ለጀመሩት ጥረትና ለብሄራዊ ውይይቱ ሂደት ይጠቅምል ተብሎ ስለተጠየቀና ስለታመነበት ኢአግ ተኩስ አቁሙን ወስኗል። የዚህ ገደቡ መንግሥት በሚወስዳቸው እርምጃዎችና በሚታዩ ለውጦች የሚወሰን ነው። እስካሁን አበረታች ፍንጭ አልታየም። ከአሜሪካና ከአውሮጳ መርጦና ሰብስቦ ላመጣቸው ግለሰቦች መንግሥት የሰጠው መልእክት የፖለቲካ እስረኞች ለብሄራዊ እርቅ ስንል አንለቅም ወንጀለኞች ናቸው የሚል ነው። ተቃዋሚ ኃይሎችም በራሣቸው ፍላጐት ከሀገርና ከሰላማዊ ትግሉ ተገለሉም ተብሏል። በራሣቸው ፍላጐት ችግሮችን ላለማየት የሰጐን ፖለቲካ አሁንም ሰፍኗል። ይህ ከቀጠለ የሰላም እድል በጣም የመነመነ ይሆናል።</p>

<p>ጥያቄ ፦ የጦርነቱን ሁኔታ እንዴት ታዩታላችሁ እንደ ኢሕአፓ ?</p>

<p>መልስ ፦ ህወሓት እንዳመጣብን መዘዝ ህወሓትና ሻዕቢያ ተባብረው ከአንዴም ሁለት ሦስቴና በቀጣይ መልክ እንደወጉን እንደዘመቱብን ይታወቃል። ከ83 ዓ.ም ወዲህ የኢትዮጵያን ሕዝብ በጋራ በጠላትነት ፈርጀው ሲያጠቁት ቆይተዋል። ሃገራችን አለመከላከያ ኃይል ሥነ ልቦናዊ ጥንካሬ አልባ ሆና እንድትገኝ በጋራ የተለሙት እቅድ በሥራ ሲውል ቆይቷል። የኢትዮጵያ መሪ ነን የሚሉት ሰዎች በአጠቃላይ የኤርትራ ተቀጣሪና ተቆርቋሪ ሆነው የእነሱ ቀርቶ የመሀል አገር ከርሣሞች አፍቅሮ - ኤርትራ ጫጫታ ሲያቅለሸልሸን ነበር። የድንበሩ ንትርክ ከጀመረ ቆየት እያለ የዛሬው ግጨት ዱብ ዕዳ ሆነብን ብለው የሚቀጥፉት መሪዎች ምንም ዝግጅት ሣያደርጉና ጉዳዩን ከሕዘብ ሊደብቁ ሲጥሩ ሀገርን በተለይም የትግራይን ሕዝብ አስጠቁ። ሻዕቢያን ሲያስታጥቁና ሲያጠናክሩም ስለቆዩ ንቋቸውና ጠግቦም የፈለገውን አድርጓል። ወራት ቢያልፍም ይህንን ወራሪ የተባለ ጦር ለማባረር የተወሰደ ተጨባጭ እርምጃ እስካሁን የለም። ተቃዋሚን ለመምታት የማይቦዝነው መንግሥት ትዕግስቱን ከየት አመጣው ? ለማንኛውም ሰበብ ይደረዳራል ግን ይህም እያለቀ ይመስላል። ጦርነቱ እልቂት አስከታይ ነው። ድል ሽንፈት የሚወሰነው ግን በብዛትና በትጥቅ ጥራት ደረጀ ሣይሆን በእያንዳንዱ ጐራ ባለው የፖለቲካና የሕዘብ ሁኔታ ነው። ህወሓት በጐጂ ፖለቲካው እስከቀጠለ ድረስ ከሕዝብ እስካልታረቀ ድርስ ተጠቃሚው ሻዕቢያ ይሆናል። የዘመናዊ ጦር ስልትን በተመለከተ እውቀታቸውን የሳሳ ግና ዝርያቸው ምርጥ ወይም ፖለቲካቸው ታማኝ የሆኑ ጄኔራሌችንም በሹመት ደረጃ ቀፍቅፎ በግንባር ማስማራትም አይጠቅምም። በራስ ፕሮፖጋንዳም መመርቀን እንዲሁ ራስን አታሎ ለአዳጋ ማመቻቸት ይሆናል። ለዚህ ነው እኛ በሀገራችን የመጣውን አስከፊ አደጋ ለማስወገድ ከተፈለገ በጠነዛው ወያኔያዊ ፖለቲካ መቀጠል አይቻልም የምንለው። ሕዝባችን አገሩን ለማስከበር ዝግጁ መሆኑን የተጠራጠረ ከነበረም ኢትዮጵያዊ የሚባል ሕዝብ የለም ባዩ ክፍል ይመስለናል። ወገን የትግራይ ሕዘብ ጐን በተለይም ለማያባራ ፍዳ ለተጋለጠው የአዲ ኢሮብ ሕዝብ ድጋፋችንን ስንገልጥም ለጥቃት ያጋለጡትን የሰጡትንም በመኮነን ነው።</p>

<p>ጥያቄ ፦ ኦነግ ከሻዕቢያ ጐን ተሰልፏል ይባላል እውነት ነውን ?</p>

<p>መልስ ፦ጥያቄው ለኦነግ አመራር ቢቀርብ የተሻለ ነው። በዚህ ጉዳይ ላይ የህወሓት ፕሮፖጋንዳ ማጠያቂያው ለማንም ግልጽ ነው። የኦነግ አመራር አባል አቶ ገላሳ ዲልባ ጓዶቻቸውን አባረው በሶማሊያ ከሻዕቢያ ጋር እየሴሩ ነው ስለሚባለው ሆነ ስለክፍፍሉና የድርጅቱ አቅዋም ኦነግ ራሱ ማብራራት ይኖርበታል። በደርግ ዘመን ግማሽ ኢትዮጵያ የሶማሌ ግዛት ነው ብሎ ከምእራብ ሶማሌያ ግንባር ጋር የተፈራረመና በታክቲክ ሰበብ ሁሉን ቀባጣሪ የነበረው ህወሓት ለጋዳፊ አረብ ነን ያሉትን የስታውሷል - ሌሎችን በመሰል ዝቅጠት መጠርጠሩ ሌባ እናት ልጆን አታምንም አይነት ነው።</p>

<p>ጥያቄ ፦ ኢሕአዴግ ከተቃዋሚ ኃይሎች ጋር የማይስማማው ኢሕአፓን ስለሚጠላና ስለሚፈራው ነው ይባላል .....?</p>

<p>መልስ ፦ ከሌሎቹ ካልጠላቸውና ካልፈራቸው ጋር መቼ ተስማማ ? ሥልጣንን በብቸኛነት ይዞ ዘረኛ ፖለቲካውን ለመቀጠል ሲፈልግ ይህንን የሚቃወሙ ኃይሎችን ይፈራል፣ ይጠላል። ኢሕአፓ ደግሞ በእምነቱ የፀና ከመሆኑ ባሻገር ሰፊ የትግል ተመክሮም አለው። ህወሓትንም ቢሆን ከእነግሣንግሱ ያውቀዋል።</p>

<p>የሚፈሩት የራሣቸውን አስከፊ ገጽታ ነው መስታወቱ ምን አጠፋ ?</p>

<p>ጥያቄ ፦ ኢሕአፓ በሰላማዊ ትግል በሕጋዊነት በሀገር የሚንቀሣቀስበት ሁኔታ ይታይዎታል ?</p>

<p>መልስ ፦ ለዚህ አይነት ሁኔት መፈጠር ለዚህ ጊዜ መምጣት አንታገላለን። እኛ ከማንም ባላነሰ የጦርነትን መዝዝ እናውቃለን። በዚያው ልክ ደግሞ መብትን አስረክቦ በባርነት መኖር ሀገር ወገንን ማዋረድ የቁም ሞት መሁኑን እናምናለን። ስለዚህም ትግላቸን ቀጥሏል። ጥያቄው እንደእውነቱ ከሆነ የሚመለከተው በሥልጣን ያለውን መንግሥት ነው። የሕዘብን መብት ካከበረና ሕግ ከሰፈነ ሁላችንም በሰላማዊ መንገድ እንታገላለን። ካልሆነ ደግሞ በአመቺው መንግድ ሁሉ መታገል ሀገራዊ ግዴታችን ነው። ዴሞክራሲያዊ ሂደትንና ነፃ ምርጫን በተመለከተ በፓሪስ የጋራ ሰነድ አጽድቀናል። በዚያ የተዘረዘረው ከተሟላ ቀና ሂደት ሊኖር ይችላል። አለበለዚያ ግን በወየኔ ቁጥጥርና ፍላጐት መሰረት በሚካሄድና ከወዲሁ ውጤቱ ለሚታወቅ ምርጫ አዳማቂ የመሆን ፍላጐት የለንም። የምንታዘዘው ለሕዘብ ፍላጐት ፣ ለሀገር ጥቅምና ለእምነታችን በመሆኑም ወንበር በተለጣፊነት ለመቀራመት ሆነ ለባዕድ ለማጐንበስ ሆዳም ተጐንባሽ ወገቡም ሆነ ልምዱም እኛ ኢሕአፓዎች የለንም።</p>

<p>ጥያቄ ፦ አንዳንድ ታዛቢዎች የፓሪሱ ጉባኤ ውሣኔዎች የተለሳለሱ ናቸው፣ ተቃዋሚ ኃይሎች ደክመዋል ፣ መንግሥትን እየተለማመጡ ነው ይላሉ። ለዚህ ምን መልስ ይሰጣሉ ?</p>

<p>መልስ፦ በልምምጥ ወያኔን ዴሞክራሲያዊ ማድረግ በተቻለ ለሀገራችን ስንል በተለማመጥን በነበረ። ግን ይህ የሚሆን ጉዳይ አይደለም። ወደጥያቄው ለመመለሰ ዋናው ችግር ሁሌ የተቃዋሚ ኃይሎችን ጥረት የሚያክቸለችሉ ክፍሎች መኖራቸው ነው። ከእነዚህም አንዳንዶቹ ከአንድነት ጐራ ተሰልፈናል ባዮች ናቸው። ይህን አይነቶች ናቸው አማራጭ ኃይሎችንም በማዳከም ረገድ ብዙ አስተዋጽኦ ያደረጉ። የትጥቅ ትግል አባወራ ነን ይሉና በዚሁ ትግል የተሰማሩትን አይረዱም። የሰላማዊ ትግል ደጋፊ ነን ይሎና ይኸው ሲፋፋም ወገቤን ይላሉ። ተቃዋሚ ኃይሎች አልተባበሩም ሲባል ነበረ ... በፓሪስ የተወሰነው ሕብረት ለዚሁ የመጀመሪያ ምላሽ ሰጪ ነው። ተቃዋሚ ኃይሎች የሀገሪቷ ችግር አልገባቸውም ተባለ ...በፓሪስ የተወሰዱት ውሣኔዎች ይህንኑ አጢነው በጋራ ችግራችንን መፈቻ መንገድን ጠቋሚ ናቸው። ኢአግ ያከራል ተባለ ይኸው ለሕብረት ስል ተኩስ አቆምኩ ሲል ደግሞ እንደ ድክመት ምልክት ተወሰደ። ይህ ሁሉ የተሣሣተ አመለካከት ነው። ውይይትን መሻት የድክመት ሣይሆን የብስለት ምልከት ነው። መንግሥት የፖለቲካ እስረኞችን የማይለቀው የደከመ መስሎ እንዳይታይ ነው ሲሉ አንድ የምከር ቤት አባል አሜሪካ ለሕዝብ ገለፃ ሰጡ ሲባል ሰምቻለሁ። እንደዚሀ የሚያስቡ ክፍሎች ተቃዋሚ ኀይሎች ውይይት ሲሉ ደክመው ነው ቢሉ አይደንቅም። የፓሪስ ጉባኤ የድክመት ሣይሆን የጥንካሬ ምልከት ነው። ጦርነት ለማወጅ የተጠራ ስብሰባ አልነበረም። በሰላም ለሰላም በመታገል የጋራ አቅዋምን ከመያዝ አንፃር ግን ውጤታማ ነበር። የዘመናችን የፖለቲካ እየተዘባረቀ ያለው ሁሉም በዘፈቀደ ኃላፊነት ሣይሰማው ስለተዘፈቀበትና ስለሚያተራምሰውም ነው ሊባል ይችላል።</p>

<p>ጥያቄ ፦ ሱዳን ከኢሕአዴግ ጋር እየተወዳጆ ነው ይባላል። ለተቃዋሚዎች ትግል በተለይም ለኢአግ ትግል አሉታዊ አስተዋጽኦ አይኖረውም ?</p>

<p>መልስ፦ ሱዳንና ወያኔ ተወዳጅተው ብዙ አመት ሲያልፍ መች የሕዝባቸን ትግል ቆመ ? በበኩላችን የአካባቢና አለም አቀፍ ሁኔታዎችን በቅርበት ብንከታተልም የሕዝባችን ትግል ማገር ምስሶው ራሱ ሕዘባችን ነው እንላለን። ሱዳን ደገፈ አልደገፈ ትጥቅ ትግል ማድረግ ካለበት ማድረጉ አይቀርም። ዛሬ ባይሆን ነገ ኢአግ ባይሆን ሌላ። አስከፊው ሥርአት ራሱ ቀባሪዎቹን ያመቻቻል ፦ ይህ አይቀሬ ነው።</p>

<p>ጥያቄ፦ አሁን በተፈጠረው ቀውስ የተነሣ የአስላለፍ ለውጦች ይታያሉ። መንግሥትን አምርረው ይቃወሙ የነበሩ እንደ አንድ ኢትዮጵያ አይነት ቡድኖች የእነ አቶ ክፍሉ ታደሰ መድረክ ቡድን አሁን መንግሥትን ደግፈዋል። በአካባቢም ሊቢያና ግብጽ ከሻዕቢያ ሲወግኑ ሱዳን ከኢሕአዴግ ሆናለች ተብሏል። ይህን ሁሉ እንዴት ትገመግሙታላችሁ ?</p>

<p>መልስ ፦ ከዚህ አንፃር ያለውን አስላለፍ ስናጤን በመሰረቱ ሊያሣስብን የሚገባው የሕዝብና የዋና ወና የፖለቲካ ድርጅቶች አቅዋም ነው። የተጠቀሱት በባዕድ ሀገር ያሉት ቡድኖች ሚዛን የሚደፉ አይደሉም። በወያኔ በራሱ ተመርጠውና በራሱ ክፍያ ከአውሮጳና አሜሪካ ሃገር የተወሰዱትም ቢሆን በመሰረቱ ራሣቸውን እንጂ ሌላ ማንንም አልወከሉም። በጭፍን ወያኔን መደገፍ አለብን የሚሉም ካሉ ይህንኑ አቅዋማቸውን ለሕዝብ በግልጽ አቅርበው ድጋፍ ማግኘት መጣር የእነሱ ፈነታ ነው። በበኩላችን ለመንግሥት ጭፍን ድጋፍ መስጠት ሃገርን ጐጂ እነጂ ጠቃሚ አይደለም እንላለን። በአለም ስናይ በዲፕሎማሲው መስክ ወያኔ ተሸናፊ መሆኑ ግልፅ ነው። ከፖለቲካው ማወናበድ ሌላ የሾማቸው ዲፕሎማቶች ብቃት ማነስ ወይም ብቃት ያላቸው ወሣኝነት ተነፍገው የወያኔን አባሎች ባለሥልጣን ወሣኝ መሆን ሊጠቀስ የሚችል ነው። በሰብአዊ መብትም ጉዳይ ቢሆን ሕዘብን ከመበደልና ከማፈናቀል አንፃር ወያኔ ተወግዟል። ድርጊቱ ከመክፋቱ ባሻገር ስለተፈናቀሉ ኢትዮጵያዊያን በጊዜ በአግባብ በአለም አቀፍ ደረጃ ተቃዋሞ ባለማሰማቱም ነበር። ወጣም ወረደም ተቃዋሚ ኃይሎች ያሰለፉትን ሁኔታ አጢነው ለሀገር የሚበጀውን በበኩላቸው ማድረግ ይጠበቅባቸዋል።</p>

<p>ሁሉም ነገ ጥቅሙን ለመጠቅ ይጥራል ሀገራችን የተጐዳችው ጥቅሟን የሚያስጠብቅ መንግሥት ዛሬም ስለሌላት ነው።</p>

<p>ጥያቄ - ሻዕቢያ ከዚህ አንፃር ተቃዋሚ ኃይሎችን ለመቅረብ አለሞከረም ?</p>

<p>መልስ፦ ዓላማውን ለማራመድ በወያኔ ውድመት ለመጠቀም መጣረ የሚጠበቅ ነው። ትግላቸ ጠባችን ከወያኔና ከትግራይ ብቻ ነው የሚለን ለዚህ ነው። የአክሱም ሀውልት እናንተን አይመለከትም ትግራይ ብቻውን የሚለማው ሕዘቡ እንደሌሎች ሰነፍ ስላልሆነ ነው የሚሉን ክፍሎች ከሚሉት በይዘቱ የተለየ አይደለም።</p>

<p>በመሰረታዊ አመለካከት ሻዕቢያና ወያኔ ብዙ ልዩነት የላቸውም። ነፍጠኛና ተምክህተኛ ብሎ በሕዝብ ላይ የሚዘምተው የአስመራው ብቻ አልነበረም። ይህ እንዳለ ሆኖ ከዝንጀሮ ቆንጆ መረጣ ገብቶ ከሻዕቢያ በማበር አላማውን ለማራመድ እየጣረ ያለ ኢትዮጵያዊ ድርጅት እስካሁን የለም። ወደፊት ሊቀይር ይችላል ይህ ሁኔታ በተለይ ያለው መንግሥት በያዘው የተወገዘ ፖለቲካ ከቀጠለና ተጨባጩ ሁኔታም ከተቀየረ።</p>

<p>ጥያቄ ፦ ለሁኔታ ለውጥ ተቀዋሚዎች ምን ያህል ዝግጁ ናቸው ?</p>

<p>መልስ፦ ተቃዋሚ ኃይሎች ሀገር ወዳድ እንደመሆናቸው መጠን ኢትዮጵያን ከጥፋት ለማዳን መታገል ዋና ተልዕኮአቸው ነው። ሕብረትን ለመመስረት ለማጠናከር እየተሯሯጡ የሉትም ለዚሁ ነው። አማራጭ እያቀረቡ ያሉትም። ይህ የሕዘብ ድጋፍ ከታከለበት ፍሬያማ ይሆናል። ኃይል የሕዝብ ነውና ሕዝብ ካልደገፈ ትግሉም ካልተፋፋመ ግን ያመረ ፕሮግራምና ለሀገር የማበጅ ትልም ቢኖርም ብዙ አይጠቅምም።</p>

<p>ጥያቄ፦ ሕዝብን ከማስተባበር አንፃር ያዳከሙት ራሣቸው ተቃዋሚዎች አይደሉምን ?</p>

<p>መልሰ ፦ ትክክል ነው። ለዚህ ሁኔታ እንደማጠየቂያ ያለውን መንግሥት አፈናና ኢዴሞክራሣያዊ ፖለቲካ ማቅረብ ይ ቻላል። ሆኖም በመጥፎ ሁኔታው ውስጥ በስልት በመንቀሣቀስ ሕዝብን ማስተባበር የተቃዋሚ ኃይሎች ግዴታ ነው።</p>

<p>ጥያቄ ፦ ኢሕአፓ በዚሀ ረገድ ምን እየሰራ ነው ?</p>

<p>መልስ፦ ለዚህ ዝርዝር መልስ መስጠቱ ጠቀሜታው ለጋዜጣ ሣይሆን ለአጥፊዎች በመሆኑ እንዲያው በደፈናው በጋራ ሆነ በራሣችን የተቻለንን ሁሉ እያደረግን ነው የሚል ይሆናል።</p>

<p>ጥያቄ፦ በባዕድ ሀገር አቶ የሬድ ጥበቡ በተባሉ የቀድሞ የኢሕአፓ አባል የተፃፈና እዚህም አንድ ጋዜጣ ታትሞ የነበረ ጽሁፍ አቶ መርሻን በተለይም እርስዎን በአክራሪነት ይኮንናል ፣ ይዘልፋል። ታከራላቸሁ ወይ ?</p>

<p>መልስ ፦ ሀገርና ሕዝብን በተመለከተ አዎ አከራሪ ነኝ። ኢሕአፓ ያስተማረን ቢኖር የሀገርና የወገን ጥቅምን ለማንም አሣልፎ አለመስጠትን ነው። ስለዚህም ለሆዳሞች እንጐረብጣለን። በትግል አለም ብዙ ጊዜ ስለቆየንም ሊቀጥፉ ፣ ሊዋሹ ሊያደናግሩና ታሪክን ሊከላልሱ የሚከጅሉ ክፍሎች አይወዱንም። የተጠቀሰው ግለሰብ ይበልጥ ይታወቅ የነበረው በኢሕዴን መስራችነቱና በወያኔ ደጋፊነቱ ነው። አክራሪ ብመስለው /ብንመስለው አይፈረድበትም። በበኩሌ ከአሜሪካ ሆነ ከወያኔ የምጠብቀው ሽልማት፣ ወንበር ፣ገንዘብ ወይም ሥራ ባለመኖሩ እነሱን ለማስደሰት መለሣለስ ለማጐንበስ አልገደድም።ሀገርና ወገንን ልጥቅም አሣልፎ አለመስጠት ደግሞ ያኮራል እንጂ አያስወግዝም። በሕዝብ ፊት ማለቴ ነው። የቅጥረኞችና የሆዳሞች መለኪያቸው ደግሞ ከሕዝብ የተለየ ነው።</p>

<p>ጥያቄ ፦ ከቅርብ ጊዜ ወዲህ በሀገር ውስጥ መታተም የጀመረውስ "ጎሑጋዜጣ - የኢሕአፓ ነው ?</p>

<p>መልስ ፦ ዩጎሑና የኢሕአፓን ስም በህገወጥ መንገድና በተንኮል በመጠቀም ተቃዋሚ ኃይሎችን ለመከፋፈል ለማጣላ ተብሎ በወያኔ ቅጥረኞች የተጀመረ የወያኔ ጋዜጣ ነው። እፎይታ ወይም አብዮታዊ ዴሞክራሲ ሊያደርጉ ያልቻሉትን ለማድረግ ውዥንብር በመንዛት ፣ ኢሕአፓን ለማጥቃት ታሪክንም ለመበረዝ በአጭሩ ወያኔያዊ ተልዕኮን በሽፋን ከግብ ለማድረስ ነው። ኢሕአዴግ በአንድ በኩል ኢሕአፓ ብሎ የሰራቸውን የፖለቲካ እስረኞች / ከእነፀጋዬ ገ/መድህን አንስቶ እስከነ ለማ ኃይሎ ድረስ / ደብዛ እያጠፋ ድርጅታችንን እያሣደደ በሌላ በኩል ደግሞ የለመደባቸውንና ሀገር ያወቃቸውን ከሀዲዎች በኢሕአፓ ስም እነዲንቀሣቀሱ በመኮልኮል ኢሕአፓን ለማጥፋት ፣ ለማስጠላት ለመከፋፈል ይጥራል። ይህ ሁሉ ከዚህ በፊት ተሞክሮ</p>

<p>ከሽፏል የአሁኑም ውድቅ ይሆናል።</p>

<p>ጥያቄ ፦ በመጨረሻ የሚሉት ካለ .....</p>

<p>መልስ ፦ የተፈጠረውን ሁኔታ በተመለከተ ሕዝባችን ሀገሩን የማዳን ግዳጅን አምባገነና ሥርዓትን ከማስወገዱ ተልእኮው ሣይነጠል ቀውሱን ለራሱና ለሀገር በሚጠቅም መንገድ እንዲፈተ እንዲወጣ ጥረት ማድረግ አለበት ብዬ ማሣሰብ እፈልጋለሁ። ሥልጣን ላይ ያለው ኀይል በሁኔታው በመጠቀም መልኩን የቀየረ መስሎ በመቅረብ በሕዝብ ደም የሥልጣን እድሜውን ለማራዘም እየጣረ መሆኑ ከወዲሁ ይታያል። ይህ ደግሞ ርኩስ ተልዕኮ ነውና በሕዝብ መደናቀፍ ይገባዋል። ተቃዋሚ ኀይሎችም የወያኔ ጭራ ሣይሆኑ ሕዝቡን በሁሉም መስክ መርተው ሕዝባዊ ትግሉን ከግቡ ማድረስ ይጠበቅባቸዋል። ከትግራይ ሕዝብ ጐን መቆም ማለት ሀገርን ማክበር ማለት ምን እደሆነ ገላጩና ወሣኙ ወያኔ ሊሆን እንደማይችልና እንደማይገባ ማወቅ አለብን። ሻዕቢያ ለዚህ ያበቃና የጠቀመ ፖለቲካ ከስረ መሰረቱ እስካልተቀየረ ድረስ ሀገርን ከጥፋት ማዳን አይቻልምና ነው። ነገ ሁኔታው ሲባላሽ አይሮፕላን ወይም ሄሊኮፕተር ተሣፍሮ ወደ ካርቱምና ወደ ሀራሬ መፈርጠጥ የሚይችለው ሕዝባችን በራሱና በሀገሩ እጣ ቁማር ሊጫወት አይታሰበውም። ተፈፀመ</p>


</body>
</html>
