<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ክተት ሠራዊት፣ ምታ ነጋሪት በተባለ ማግስት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3>
<li> ክተት ሠራዊት፣ ምታ ነጋሪት በተባለ ማግስት</li>
<li> አቦ ሐሰን አሊ እንደወጡ ቀሩ</li>
<li> ኤርትራዊያንና ኦሮሞዎች</li>
<li> የአሳማ ፖለቲከኛው ማነዉ?</li>
</h3>


<p>የኦሮሞ ህዝብ ዴሞክራሲያዊ ድርጅት /ኦህዴድ/ ዋና ፀሃፊ የነበሩት አቦ ሐሰን አሊ ለስራ ጉዳይ ወደ ውጭ አገር እንደሄዱ በዚያው መቅረታቸውና ይህ ዜና እስከተጠናቀረበት ዕለት ድረስ ወደ አዲስ አበባ ያልተመለሱ መሆናቸውን አረጋግጧል።</p>

<p>አቦ ሐሰን አሊ መምጣት ከነበረባቸው ወይም ይመጣሉ ተብሎ ሲጠበቅ ከነበረበት ቀን 25 ቀናት እንደዋዛ አልፍዋል። ቀደም ሲል ለድርጅቱ ኘሬዘዳንት ለአቶ ኩማ ደመቅሳ በተደጋጋሚ ስልክ ይደውሉላቸው የነበረ ሲሆን፣ ከቅርብ ጊዜ ወዲህ ግን በድንገት ደብዛቸውን አጥፍተዋል።</p>

<p>ዋና ፀሐፊው ሐሰን አሊ በአሜሪካ የስራ ቆይታ ካደረጉ በኋላ ወደ አውሮፖ መንቀሳቀስ ሲገባቸው ወደዚያ ያለመሄዳቸውን የአካባቢው ምንጮች ገልፀዋል። በአሜሪካ የሚገኙ የፊያሜታ ተባባሪ ሪፖርተሮች ጉዳዩን እንዲያጣሩ አድርገን ነበር። እነዚሁ ግለሰቦች እንደገለፁልን በአሁኑ ወቅት ሐሰን አሊ አሜሪካ ውስጥ በየትኛውም ግዛት እንደሌሉ አረጋግጠው ምናልባት ወደ ካናዳ ሄደዋል የሚል ጭምጭምታ መኖሩን አረጋግጠውልናል።</p>

<p>በሌላ በኩል ደግሞ ለጊዜው የተረጋገጠ ነገር ባይኖርም ሐሰን አሊ ከአሜሪካ ወደ ኢትዮጵያ በአስቸኳይ እንዲመጡ ከተደረገ በኋላ አዲስ አበባ ውስጥ ያልታወቀ ስፍራ ታስረዋል የሚል ወሬ ቢኖርም ይህን አባባል ውስጥ አዋቂ ምንጮች ውድቅ ያደርጉታል። ይልቁንም አቦ ሐሰን አሊ አሜሪካ እንደሄዱ ስለመቅረታቸው በእርግጠኝነት ይናገራሉ። እነዚሁ ምንጮቻችን እንደገለፁት ከሆነ ሐሰን አሊ ወደ አሜሪካ ሄዶ የመቅረቱን ነገር የተዘጋጀበት ይመስላል፣ ለዚህም ሊሆን ይችላል.... ሁለት ልጆቹንና ሚስቱን ቀደም ብሎ ልኳቸው ነበር፣ ሲሉ በተለይ ለፊያሜታ ጋዜጣ ዝግጅት ክፍል ገልፀዋል።</p>

<p>በዝግጅት ክፍላችን በኩል የአቦ ሐሰን አሊን አንደወጡ መቅረት ለማወቅ የቻልነው ባለፈው ሳምንት ሲሆን፣ ስለጉዳዩ ያነጋገርናቸው ከፍተኛ የመንግስት ባለስልጣናት ግን በችኰላ ዜናውን ለህዝብ አንዳናሳውቅ ጠይቀዋል። ሆኖም ከአንድ ሳምንት ቆይታ በኋላ የሃሰን አሊን እንደወጣ መቅረት ለህትመት አብቅተነዋል። በዚህ ሁሉ መሃል ግን ሐሰን አሊ በአንድ ወቅት የህዝብ ተወካዮች ምክር ቤት አባል የሆኑንትን ሻለቃ አድማሴ ዘለቀን «የአሣማ ፖለቲከኞች« ሲሉ የተሳለቁባቸው መሆኑን እናስታውሳለን። ይህ ከሆነ አመታት ያለፉ ቢሆንም በዚህ ወሳኝ ወቅት የአቦ ሃሰን አሊን አሜሪካ ወጥቶ መቅረት ስናስብ በእርግጥ ለሆዱ ያደረ፣ የአሣማ ፖለቲካ የሚያራምደው ማነው? ብለን በድጋሚ እንድንጠየቅ ያደርገናል።</p>

<p>የዋና ፀሃፊው የሃሰን አሊን እንደወጣ መቅረት በዚህ እትም ገልፀናል። ለምን? የሚሉትንና ሌሎች ዝርዝር ሁኔታዎችን በቀጣይ እትማችን የምንመለስበት ይሆናል።</p>


</body>
</html>
