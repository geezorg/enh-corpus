<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአልበሽር መንግሥት ከፍተኛ ፍጥጫ ገጠመው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአልበሽር መንግሥት ከፍተኛ ፍጥጫ ገጠመው</h1>


<p>ባለፈው ሣምንት የሱዳን መንግሥት የጦር ሰራዊትና ፖሊስ ኃይል በብረት ለበስና በከባድ መሣሪያዎች ታጅቦ ከኤስ.ኤል.ኤ. የደቡብ ሱዳን ነፃ አውጪ ሰራዊት ተገንጥለው ወደ መንግሥት የገቡትን የደቡብ ሱዳን 5 አንጃዎች የተዋጊ ሠራዊትና መሪዎቻቸውን መኖሪያ በድንገት ከቦ በመፈተሽ በእጃቸው ይገኝ የነበረውን መሣሪያ መንጠቁ የሚታወስ ነው።</p>

<p>የናቶ አንጃ መሪዎች ይህንኑ ምስጢሩ ያልታወቀ የመንግሥት አሰሣና መሣሪያ ነጠቃ ክፉኛ በማውገዝ መንግሥት ይህን ለምን እንደፈፀመ በአስቸኳይ መልስ እንዲሰጣቸው ጠይቀው ይህ የመንግሥት አድራጐት አንጃዎቹን ተመልሰው ጫካ እንዲገቡ የሚገፋፋ ለሱዳን ሰላምና ደህንነት የማይበጅ መሆኑን ለቢቢሲ ሬዲዮ ገልጠዋል።</p>

<p>የአንጃ መሪዎቹ ወደ መንግሥት ከገቡት ከነዚህ የደቡብ ሱዳን ተወላጆች ውስጥ 5ቱ በምኒስትርነትና በሌላም ከፍተኛ ቦታ ላይ እያሉ እነሱ እንዲመክሩበት ባልተጠሩበት ሁኔታ ገሸሽ ተደርገው በድንገት ያልታሰበ አሰሳ የተደረገው የደቡብ ሱዳን ተወላጆች የትኛውንም ከፍተኛ ሥልጣን ቢይዙ ምስጢር እንዳያውቁ የሚደረግ በመሆኑ መንግሥት በደቡብ ሱዳን ላይ እምነት እንደሌለው አመልካች ነው ብለዋል።</p>

<p>ከዚህም በተጨማሪ አሠሣ እንዲያደርግ መንግሥት የላከው ሠራዊት የነጠቃቸው መሣሪያ ብቻ ሣይሆን ዩኒፎርሞቻቸውንና የግል ንብረቶቻቸውን ጭምር መሆኑን ገልጠው መንግሥት ሌላ አላማ ቢኖረው ነው እንጂ ለደህንነት ሲባል የደተረገ አሠሣ ቢሆን ኖሮ ብረት ለበስ ታንክና ከባድ መሣሪያዎች ሊሰለፉ ባልቻሉም ነበር ሲሉ በመንግሥት ላይ ከፍተኛ ቅሬታ እንዳደረባቸው መግለጣቸውን የቢቢሲ ዜና አመልክቷል።</p>

<p>አቤት ባዮች ስለተወሰደባቸው እርምጃ አስቸኳይ መልስ ከመንግሥት እንደሚፈልጉ አሣውቀዋል። ሆኖም በሱዳን መንግሥት በኩል ስለዚህ ጉዳይ የተሰጠ ምንም መግለጫ እስካሁን የለም። የቢቢሲ የካርቱም ተወካይ እንደገለጠው ግን የሱዳን መንግሥት በዚህ የደቡብ ሱዳኖች አቤቱታና ከፍተኛ ተቃውሞ የተደናገጠ መሆኑን ገልጦ የዚህ አይነት ፍጥጫ ከዚህ ቀደም የአልበሽር መንግሥት ያላጋጠመው መሆኑን አመልክቷል።</p>


</body>
</html>
