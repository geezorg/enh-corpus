<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መናፍቅ ሲባሉ የነበሩት ኦርቶዶክስዊው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መናፍቅ ሲባሉ የነበሩት ኦርቶዶክስዊው</h1>
<p class="align-center">አባት ነፃነታቸውን አረጋገጡ</p>


<p>በኢትዮጵያ ኦርቶዶክስ ተዋህዶ ቤተ - ክርሰቲያን የሰንበት ት/ቤቶች ማደራጃና መምሪያ እያታተሙ በሚወጡ የቤተ - ክርስቲያን ልሣኖች መናፍቅ እንደሆኑ ሲብጠለጠሉ የነበሩት ኦርቶዶክሣዊው አባት ነፃ መውጣታቸው ተረጋገጠ።</p>

<p>የኑፋቄ ትምህርት አስፋፊ ናቸው በማለት ከአሁን በፊት በመጽሄትና ጋዜጣ ስማቸው ከተገለፁት ልዩ ልዩ የቤተ ክርሰቲያን ሠራተኞች መካከል አንዱ የሆኖት አባ ገሪማ ተስፋዬ የተበሉትን አባት ጭምር በሌሎችም መናፍቅ የሚል ክስ ያቀረቡትን የቤተ - ክርስቲያን ክፍሎች ክስ መነሻ በማድረግ የሊቃውንቱ ጉባኤ ሲያጣራ ቆይቶ ለቅዱስ ሲኖዶሱ ጉባኤ አቅርቦ ነበር። አሠራጭተዋል ለተባለው የኑፋቄ ትምህርት ተጨባጭ ያልተገኘባቸው መሆኑን በማያሻማ ሁኔታ ተገልጿል።</p>

<p>በጥቅምት 1991 ዓ.ም በተካሄደው የቅዱስ ሲኖዶስ ምልዕተ ጉባኤ ነፃነታቸውን ያሣወጁት ኦርቶዶክሣዊው የቤተ- ክርስቲያን ልጅ አባ ገሪማ ያለፈውን መናፍቅ የሚል የስም ማጥፋት ዘመቻ እንደሆነ የሚያስቆጥር የቤተ- ክርሰቲያን ልጅ መሆናቸውን የሚያረጋግጥ መረጃ ከቤተ- ክህነቱ ዋና መ/ቤት ማግኘታቸውንም ለማወቅ ተችሏል።</p>

<p>ለወደፊቱም የኦርቶዶክስ ተወህዶ እምነትን በማስተማርና በማስፋፋት መቀጠል እንዳለባቸው አደራ የተሰጣቸው አባ ገሪማ ተስፋዬ ፣ ቀደም ሲል ቀርቦባቸው ከነበረው የኑፋቄ ትምርት አስፋፊ ከሚለውም ቢሆን በሲኖዶሱ ጉባኤ በኩል ነፃ መውጣታቸውንና ፍሬቢስ መሆኑን የሚገልፅ ደብዳቤ ተስጥቷቸዋል።</p>

<p>የቤተ - ክህነትን ሰዎች እርስ በእርሣቸውን የሚያባለው ክፉ መንፈስ እንዴት እንደሰለጠነ መረዳት የሚያስችል መልእክት ተደርገው የተጠቀሰው ይኸው መናፍቅ የሚል ቅፅል ስም ፣ በቤተ - ክርስቲያን ልሣን መናፍቅ ተብለው ተወግዘው አሁንም በቤተ-ክርስቲያኗ ታላቅ ጉባኤ /ሲኖዶስ/ የኑፋቄ ትምህርት አስፋፊ መባልዎ ከእውነት የራቀ ነው መባል ለግለሰቡ መልካም ቢሆንም ቤተ - ክህነቱ ግን በምቀኝነትና በስም ማጥፋት የተተበተበ ቤት መሆኑን ያስረዳል።</p>

<p>እርስ በእርሣቸው መግባባት የተሣናቸው ቋንቋቸው የተደበላለቀባቸው የሚመስሉት የቤተ- ክህነቱ ሰዎች ሌላ ጠላት ሣይመጣ እንሱ በእነሱ ጠላት ሆነው አንዱ አንዱን መናፍቅ በማለት በየመጽሄቱና ጋዜጣው ያውም በራሣቸው ልሣን መወነጃጀሉ አሣፋሪ እየሆነ መጥቷል።</p>

<p>አባ ገሪማ ተስፋዬ የተባሉት መነኩሴ / አባት / መናፍቅ ተብለው ስማቸው በመጽሄትና በጋዜጣ ለሕትመት ከበቃ ወደ አንድ ዓመት እየተጠጋ ነው። ዓመት ሙሉ ጆሮ ዳባ ልበስ ብላ የኖረችው ቤተ- ክህነት ጉዳዩ ከተረሣ ብዙዎቹ ተስፋ ከቆረጡ በኋላ ኃይማኖታዊ ነገርን የሚያህል ታላቅ ነገር በቸልተኝነት ስትመለከት ቆይታ በመጨረሻ ውሣኔዋን ሰሞኑን ሰጥታለች።</p>


</body>
</html>
