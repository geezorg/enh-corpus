<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓትርያርኩ በቤ/ክ/ልጆች የሚፈጽሙት የግፍ ፅዋዕ ሞልቶ እየፈሰሰ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ፓትርያርኩ በቤ/ክ/ልጆች የሚፈጽሙት የግፍ ፅዋዕ ሞልቶ እየፈሰሰ ነው!</h2>


<p>በአሁኑ ዘመን በደል ተፈፀመብኝ፣ ግፍ ተደራረበብኝ፣ ከሥራ ተባረርኩ፣ ደመወዜን ተቀማሁ የሚሉትን የቤተ - ክርስቲያን ልጆች ብዛት ቤቱ ይቁጠረው። ሰሞኑን ለዝግጅት ክፍላችን የደረሰው ዘገባ የሚያመለክተውም በዚሁ ዙሪያ ያተኮረ በአንድ የቤተ- ክርስቲያኒቱ ልጅ የኃይማኖት አባት ላይ የደረሰ የግፍ ግፍን የሚያመለክት ነው። በአባ ጳውሎስ ፓትርያርክ አስተዳደር በቤተ- ክርስቲያኒቱ ልጆች የሚፈፀመው የግፍ ፅዋዕ ሞልቶ በመፍሰስ ላይ መሆኑንም የደረሰን ዘገባ ያስረዳል።</p>

<p>ነገሩ እንዲህ ነው። መልአከ ሰለም አባ ምህረት ይመር ይባላሉ፣ 35 ዓመታት በልደታ ቤተ- ክርስቲያን በልዩ ልዩ መንፈሣዊ አገልግሎት በቅስና፣ በቄሰ ግብዝና ሲያገለግሉ ኖረው የአሁኑ ፓትርያርክ በተሾሙ ማግሥት ለ35 ዓመታት ከአገለገሉበት የማህደረ ስብሐት ቅድሣት ልደታ ደብር በአስተዳደሪነት ሽፋን ወደ ደብረ ይድራስ ቅ/ጊዮርጊስ ቤተ- ክርሰቲያን እንዲሄዱ ከተደረገ በኋላ በአጭር ጊዜ ውስጥ እሣቸውን በማንሣፈፍና በበላያቸው ሌላ አስተዳዳሪ በመሾም እሣቸውን ለአራት ወራት ያለ ደመወዝና ሥራ ለእንግልት መዳረጋቸውን ታሪኩን በጥልቀት የሚያውቁት ወገኖች በኃዘን ገልፀዋል፡</p>

<p>ከልደታ ደብር በእልቅና ሰበብ ሲያነሷቸው ጀምሮ የተቃውሞ ድምፅ በማሰማት ላይ እያሉ 35 ዓመታት ከገለገሉበት ደብር በተፅእኖ እንደተነሱ የሚነገርላቸው መልአከ ሰላም አባ ምህረት ይመር ከተሾሙበት ደብረ ይድራስ ቅ/ጊዮርጊስ ያለምንም ምክንያት ተፈናቅለው ለአራት ወራት ከተንከራተቱ በኋላ በ1986 ዓ.ም አዲስ ወደተመሠረተችው የአየር ጤና ኪዳነ ምህረት ቤተ- ክርሰቲያን ተመድበሃል የሚል በፓትርያርኩ አባ ጳውሎስ የተፈረመ የእልቅና ደብዳቤ ይደርሣቸዋል። ደብዳቤ እንደደረሣውም በተባሉበት አዲስ ደብር በመሄድ ወር ባልሞላ ጊዜ ውስጥ ፓትርያርኩን በመጥራት ለአዲሱ ሕንፃ ቤተ-ክርስቲያን የመሠረት ድንጋይ እንዲያስቀምጡ በማድረግ፣ በአካባቢው መብራት ስላልነበረ ከእሩቅ መስመር የኤሌክትሪክ ገመድ በማስጠለፍ / በማዘርጋት / ለቤተ- ክርስቲያኑ የውስጥ አግልግሎት የሚውል ድምፅ ማጉያና የመሣሰሉ መልካም የሥራ ፍሬ እንዳሣዩ የዓይን ምስክሮች አድናቆታቸውን በመግለፅ ሰለ አስተዳዳሪው መልአከ ሰላም አባ ምህረት ይመር ታሪክ ይናገራሉ።</p>

<p>ለአዲሲቱ ቤተክርሰቲያን አየር ጤና ኪዳነ ምህረት ብዙ ብዙ አስደናቂ መልካም ተግባራት የሰሩትን አስተዳዳሪ ከ11 ወራት በኋላ በማንሣት በበላያቸው ላይ ሌላ ሰው በመሾም እሣቸውን አሁንም ለሰባት ወራቶች ያለ ሥራና ደመወዝ በማጉላላት ቆይተው ለፓትርያርኩ የቀረበው የፍትህ ጥያቄም ሰሚና ተመልካች አጥቶ ከስንት መጉላላትና ውጣ ውረድ በኋላ ወደ ደብረ ትጉሐን ቅ/ ሚካኤል ቤተ-ክርስቲያን መመደባቸውና ወዲያውኑ ስድስት ወር እንኳ ሣይሞላቸው ደግሞ ወደ ገዳመ ኢየሱስ ተዘዋውረሃል መባላቸውና፣ አሁንም በስድስት ወራቸው ከገዳመ - ኢየሱስ ወደ ምሠራቅ ሸዋ ሀገረ ስብከት ናዝሬት ደብረ ሰላም ሲሄዱ ምንም ባልተዋቀና ጥፋታቸውን የማይገልፅ ከሥራና ደመወዝ ታግደሃል የሚል ከሀገረ ስብከቱ ሥራ አስኪያጅ ደብዳቤ እንደደረሣቸውም የሚፈፀምባቸውን ግፍና በደል የሚያውቁት ታዛቢዎች ጭምር በቅሬታ አስረድተዋል።</p>

<p>በአስተዳዳሪው ላይ የተፈፀመው ግፍና በደል በዚህ ብቻ የሚጠናቀቅ አይደለም። ስለደረሰባቸው ግፍና ከሥራ መታገድን አስመልክተው ለክፍሉ ሀገረ ስብከት ሊቅ ጳጳስ አባ ጐርጐርዮስ አመልክተው መፍትሄ ማጣታቸዉን ከዚያም ለፓትርያርኩ በጽሁፍና በቃል በግምባር ቀርበው ቢያነጋግሯቸውም ከቁጣ በስተቀር መፍትሄ ሊሰጧቸው አለመፈለጋቸውን፣ ዋና አስተዳዳሪ የነበሩት መልአከ ሰላም አባ ምህረት ይመር በዳኛ እጦት ከመጋቢት ወር 1990 ዓ.ም ጀምሮ እስካሁን ከሥራና ደመወዝ ታግደው በችግር ላይ የሚገኙ፣ ፓትርያርኩ ፊታቸውን ያዞሩባቸው፣ የመከራ ገፈት ቀማሽ መሆናቸውን በቅርበት በሚያውቁት ወገኖች ለዝግጅት ክፍላችን የደረሰው ዘገባ አመልክቷል።</p>

<p>ከ1985 ዓ.ም ጀምሮ ከኖሩበት ደብር እንዲፈናቀሉ ተደርገው በርካታ ዓመታትን በችግር ውስጥ እንዲያሣልፉ የተፈረደባቸው አስተዳዳሪ መራራውን የመከራ ዘመን እንደቀጠሉበትና አሁንም ዳኛ አጥተው በእንግልት ላይ ያሉ መሆናቸውንም ለማወቅ ተችሏል።</p>

<p>ለብዙ ዓመታት ከአገለገሉባት ደብር በሹመት አሳበው ሲያነሷቸው ጀምሮ ገና ከጅምሩ ተቃውሞአቸውን ያሰሙት አስተዳዳሪ ከተነሱበት ማግሥት እስካሁን ኃላፊዎች እያንገላቷቸው እንደሆነም ዘገባው በሰፊው ገልጿል።</p>


</body>
</html>
