<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ወደፊት በሉለት ይለይለት ...!"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ወደፊት በሉለት ይለይለት ...!"</h1>
<h2 class="align-center">የኢትዮጵያ ሠራዊት ከመከላከል ወደ ማጥቃት ተሸጋገረ</h2>


<p>የሻዕቢያ ሠራዊት በያዝነው ሣምንት መጀመሪያ ላይ በባድማ እና በሽራሮ አካባቢ በወሰደው የማጥቃት እርምጃ ቁጥራቸው ከ20 በላይ ሰዎች መሞተቸው ታውቋል። የመንግሥት ቃል አቀባይ የሆኑት ወ/ሮ ሰሎሜ ታደሰ በዚህ የሻዕቢያ ጥቃት ሰለባ የሆኑት ሰላማዊ ሰዎች ናቸው ብለዋል።</p>

<p>ሻዕቢያ ካለፈው ሣምንት ጀምሮ በአዲግራትና በባድማ አካባቢ የወሰዳቸው እርምጃዎች ሰራዊቱን እጅግ አድርጐ ያስቆጣ ሲሆን፣ የመንግስትም ለዘብተኛ አቋም እስከ ቅርብ ጊዜ ድረስ እየተተቸበት ከመሆኑ የአካባቢውን ነዋሪ ጨምሮ ሰራዊቱ "አስታጥቁን አታስጨርሱን !" በማለት ላይ እንደሚገኝ ለማወቅ ተችሏል።</p>

<p>የመንግሥት ቃል አቀባይ የሆኑት ወ/ሮ ሰሎሜ ታደሰ ከሮይተርስ ጋር ባደረጉት ቃለ ምልልሰ ከሻዕቢያ በኩል ስለተሰነዘረው የማጥቃት እርምጃ በኢትዮጵያ ወገን ምንም አይነት የአፀፋ ምላሽ ያልተሰጠ መሆኑን ገልፀዋል። ይህ ደግሞ ለአለም አቀፍ ማህበረሰብ ዛሬም ለሰላም ቆመናል፣ ለማለት ካልሆነ በቀር አንዳችም ፋይዳ የለውም የሚሉ ወገኖቸ አልታጡም። ይልቁንም ጦርነቱ እንደተጀመረና በሁለቱም ሃይሎቸ በኩል የተኩስ ልውውጥ እየተደረገ መሆኑን የአካባቢው ምንጮች እየገለጡ ነው።</p>

<p>የመንግሥት ቃል አቀባይም ሆኑ የመንግስት ከፍተኛ ባለስልጣናት በአሁኑ ወቅት በርግጥ በግንባር አካባቢ ምን እየተፈፀመ መሆኑን ከመግለፅ በመታቀብ ላይ ናቸው። ይህ ደግሞ በአሜሪካ በኩል የተጀመረውን የሰላም ጥረት ላለማደናቀፍ የተወሰደ ዲኘሎማሲያዊ ስትራቴጂ ነው የሚሉ አልታጡም። መንግስት ሆኔታውን በሚስጥር መያዙ ደግሞ በኤርትራዊያን በኩል ጥቃት እየተሰነዘረ ያስመስላል፣ የሚሉ መላምቶች አልጠፉም።</p>

<p>በሌላ በኩል ደግሞ ጦርነቱ ከመነሣቱ በፊት ለሰላሙ ሂደት ወሣኝ ሚና ትጫወታለች ተብላ ስትጠበቅ የነበረችው አሜሪካ የቀድሞውን የዩናይትድ ስቴትስ አሜሪካ የብሄራዊ ፀጥታ አማካሪ የነበሩት አንቶኒ ሌክ ያለፈው ረቡዕ አዲስ አበባ ከዚያም አስመራ ደርሰው ያለውጤት ወደ አሜሪካ ተመልሰዋል። ከአሜሪካ ኤምባሲ ለዝግጅት ክፍላችን በተላከልን ልዩ ዘገባ መሰረት የአሜሪካው ኘሬዝዳንት ቢል ክሊንተን አንቶኒ ሌክን ኋይት ሃውስ በኢትዮ - ኤርትራ የድንበር ግጭት አነጋግረዋቸው እንደነበር ከደረሰን ዘገባ ለመረዳት ችለናል። በቀጣይ የአሜሪካ ጥረት ከከሸፈ አማራጩ ጦርነት ብቻ እንደሚሆን የብዙዎች ግምት ነው። በዚህ ሁሉ መሃል ግን የመንግሰት ዝምታ አሁንም አነጋጋሪ ሆኗል። የአውደ ጦርነቱ ሁኔታ ለምን በሚስጥር ይያዛል።</p>


</body>
</html>
