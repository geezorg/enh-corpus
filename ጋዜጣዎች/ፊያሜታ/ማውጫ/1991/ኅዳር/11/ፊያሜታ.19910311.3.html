<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ የመድኃኒት ዕጦት ህፃናትን እያረገፈ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በኤርትራ የመድኃኒት ዕጦት ህፃናትን እያረገፈ ነው</h1>
<h2 class="align-center">/ኢሳያስ ትኩረታቸው ለአለሙ ፍ/ቤት መሆኑ ተገለጠ/</h2>


<p>የኤርትራው ኘሬዝዳንት ኢሳያስ አፈወርቁ ከኢትዮጵያ ጋር ያላቸውን የድንበር ውዝግብ ወደ አለሙ ፍርድ ቤት በማቅረብ እንደ ሐኒሹ ፍርድ የሚፈልጉ መሆናቸውን በኡጋድጉ ለተሰበሰበው የአፍሪካ የመሪዎች ኮሚቴ መግለጣቸው ታወቀ።</p>

<p>በገልፍ አረብ አገሮቸ የሚታተሙ በርካታ ጋዜጦች እንዳመለከቱት የኤርትራው ኘሬዝዳንት ለስብሰባ ኡጋዱጉ በተጠሩበት ጊዜ ወደ ስብሰባው አዳራሽ ገብተው የስብሰባው ሊቀመንበር ለብሬዝ ኮምፓዎሬና ለዙምባቤው ኘሬዝዳንት ሙጋቤ ሰላምታ ሲያቀርቡ የጂቡቲውን ኘሬዝዳንት ሐሰን ጉሌድ ሐብቲዶንን ሰላምታ እንደነፈጓቸው ገልጠዋል።</p>

<p>ኢሳያስ አፈወርቂ ጂቡቲ በምትገኝበት ስብሰባ ላይ እንደማልካፈል አመልክቼ ለምንድነው የተጠራሁት ? በማለት በአፍሪካ አንድነት ድርጅት ዋና ፀሐፊ ላይ ቁጣ አዘል ድንፋታ ከማሰማታቸውም በላይ ሌላ ከጂቡቲው ኘሬዝዳንት ከሐሰን ጉሌድ ሐብቲዶን ጋር የከረሩ ቃላቶችን የተለዋወጡና በመሃልም ሙጋቤ ገብተው እንደገላገሉ ጋዜጦቹ አብራርተዋል።</p>

<p>ኢሳያስ ለኡጋዱጉ ኮሚቴ በሰጡት ቃል አገራቸው ከሐኒሽ ለቃ የወጣቸው በውሣኔው ረክታ ሣይሆን የአለሙን ፍርድ ቤት በማክበር ብቻ መሆኑን በመግለጥ ከኢትዮጵያ ጋር ያላቸውን የድንበር ችግርም ለዚሁ ለአለም ፍርድ ቤት ማቅረብ እንደሚፈልጉ አሣውቀዋል።</p>

<p>በሌላ በኩል ኢሳያስ የመጣሁት ጠቃሚ ሃሳቦች ትነግሩኝ እንደሆን ብዬ ነው ነገር ግን የሰማሁት ፋይዳ ቢስ ሐሳቦችን ነው፣ በማለት ስብሰባውን ረግጠው እንደወጡ ዘገባው ያመለክታል።</p>

<p>በሌላ በኩል ኤርትራ ውስጥ የምግብና የመድኃኒት እጥረት በከፍተኛ ደረጃ ላይ የደረሰ መሆኑን የገለጡት የገልፍ ጋዜጦች በአሁኑ ጊዜ በኤርትራ በምግብ ቅድሚያ እደላ የሚያገኙት የሻዕቢያ ካድሬዎች መሆናቸውንም አመልክተዋል። ከተረጋገጡ ምንጮችም በተገኙ ዜናዎች በፋርማሲዎችና በሆስፒታሎች የመድኃኒቶች መጥፋት በሣምንት እስከ 50 ህፃናት ሊሞት እንዲዳረጉ ምክንያት የሆነ መሆኑንም የጋዜጦቹ ዘገባ ያመለክታል።</p>


</body>
</html>
