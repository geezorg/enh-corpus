<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ኃይሎች ጠመንጃቸውን ባስቀመጡ ማግስት አቶ መለስ ዜናዊ "በሩ ተከፍቷል!" አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ተቃዋሚ ኃይሎች ጠመንጃቸውን ባስቀመጡ ማግስት አቶ መለስ ዜናዊ "በሩ ተከፍቷል!" አሉ</h2>


<p>እስከ ቅርብ ጊዜ ድረስ ወታደራዊ እንቅስቃሴ ሲያደርግ የነበረ መሆኑን በተለያዩ መግለጫዎቹ ያሳወቀው የኢትዮጵያ አንድነት ግንባር (ኢአግ) ሠራዊቱ ተኩስ እንዲያቆም መመሪያ ሰጠ። ጠ/ሚንስትር መለስ ዜናዊም መስከረም 12 ቀን፣ 1991 ዓ.ም በሰጡት መግለጫ ሰላማዊ እንቅስቃሴውን አስመልክተው አበራታች መሆኑን አስምረውበታል።</p>

<p>ከአቶ መለስ ዜናዊ ንግግር አንድ ሳምንት ቀደም ብሎ የተኩስ አቋም ማወጁን ያሳወቀው የኢትዮጵያ አንድነት ግንባር በመስከረም 6፣ 1991 መግለጫው በአሁኑ ወቅት በተቃዋሚ ኃይሎች መካከል መፈጠር ለሚገባው ሕብረት፣ በሀገራችን ሉአላዊነት መደፈር ምክንያትና ኢሕአዴግ ፖሊሲዎቹን መርምሮ አስፈላጊና ተስማሚ እርምጃዎችን ለመውሰድ እንዲቻል በማሰብ ተኩስ የማቆም ውሳኔ ላይ መድረሱን አብራርቷል።</p>

<p>የኢትዮጵያ አንድነት ግንባር ከዚህ ውሳኔ ላይ የደረሰው ከመስረከም 1-3፣ 1991 ድረስ በፓሪስ ሲካሄድ ከነበረው የተቃዋሚ ኃይሎች ስብሰባ በኋላ ነው። በዚህ የፓሪሱ ጉባኤ ቀደም ሲል ወታደራዊ ክንፍ የነበራቸው ኃይሎች ሰላማዊና ዲሞክራሲያዊ የትግል ስልት በመምረጥ በተኩስ አቁም ውሳኔው የፀኑ መሆናቸውን አሳውቀዋል። እነዚህም የተቃዋሚ ኃይሎች የአፋር አብዮታዊ ዲሞክራሲያዊ አንድነት ግንባር (አርዱፍ)፣ የኢትዮጵያ መድኅን ዲሞክራሲያዊ ፓርቲ (መድኅን) እና የኢትዮጵያ አንድነት ግንባር (ኢአግ) መሆናቸው ተያይዞ ተገልጿል።</p>

<p>ይህን ውሳኔ ያሳለፉት የተቃዋሚ ኃይሎች ወደፊት ወደ ሃገር ውስጥ በመግባት ወደፊት ለሚኖረው ምርጫ ተሳታፊ እንደሚሆኑ በግልፅ የተቀመጠ ውሳኔ ባይኖርም፣ አንዳንድ ምንጮች ግን በመጪው የፈረንጆች 2000 ዓ.ም ተቃዋሚ ኃይሎች ወደ ሃገር ውስጥ በመዝለቅ ተሳታፊ እንደሚሆኑ ይገልጻሉ።</p>

<p>የኢትዮጵያ አንድነት ግንባርም በሰሜን ምዕራብ እያደረገ የነበረውን እንቅስቃሴ በማቆም በሰላማዊ መንገድ ትግሉን እንደሚቀጥል ቢገልፅም እሰከ ቅርብ ጊዜ ድረስ በሰሜን ምዕራብ ኢትዮጵያ ትጥቅ ትግል ያደርግ እንደነበርና በቅርቡ ነሐሴ 24 ቀን 1990 ዓ.ም በጭልጋ አውራጃ ውስጥ ቋራ አካባቢ በመንቀሳቀስ ላይ የሚገኘው አንድ የኢትዮጵያ አንድነት ሠራዊት (ኢአሠ) ኃይል ከኢሕአዴግ አሳሽ ጦር ጋር 45 ደቂቃ የፈጀ ጦርነት አድርጐ ከ10 ያላነሱ ከኢሕአዴግ ወገን መሞታቸውና 6 የሚደርሱ መቁሰላቸውን፣ በኢአሠ በኩል ግን ምንም ጉዳት አለመድረሱን አብራርቷል።</p>

<p>ከዚህ በኋላ ነው በፓሪሱ ጉባኤ የተኩስ ማቆም ውሳኔ ላይ የተደረሰው። ጠ/ሚንስትር መለስ ዜናዊም ከዚህ በኋላ በሩ ክፍት ነው በማለት የገለፁት። አያይዘውም ከአሁን በኋላ በኢትዮጵያ በሚገኙ ተቃዋሚ ኃይሎች መካከል የነበረው የመኮራረፍ ስሜት ተወግዶ የፖለቲካ አቋሞቻቸውን በሰላማዊ መንገድ ለማራመድ የሚያስችሉ መሰረቶች የተጣሉ መሆናቸውንና በውጭ አገር የሚገኙ የተቃዋሚ ፖለቲካ ድርጅቶችም ልዩነታቸውን እንደያዙ ሃገር ውስጥ ገብተው ሕጉና ሥርዓቱን አክብረው በነጻ አላማቸውን ለማራመድ የሚያስችል ሁኔታ መመቻቸቱን ጠ/ሚንስትር መለስ ዜናዊ በሰሞኑ መግለጫቸው ይፋ አድርገዋል።</p>


</body>
</html>
