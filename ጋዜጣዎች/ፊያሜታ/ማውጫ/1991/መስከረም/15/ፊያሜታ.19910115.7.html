<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በስዊዝ የሚገኙ የኢትዮጵያ ዲፕሎማቶች ከሻዕቢያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በስዊዝ የሚገኙ የኢትዮጵያ ዲፕሎማቶች ከሻዕቢያ</h1>
<h2 class="align-center">ወኪሎች ጋር ግንኙነት እንዳላቸው ተገለጠ</h2>



<p>ከኢትዮጵያ ውጭ የሚገኙ ኤምባሲዎችና የቆንስላ ጽ/ቤቶች ዛሬም ከኤርትራዊያን ያልፀዱ መሆናቸው ተገለጠ። ከእነዚህ ቆንስላዎችም መሃል በስዊዘርላንድ ጄኔቭ የሚገኘው የኢትዮጵያ ቆንስል ጽ/ቤት በአቢይነት ተጠቃሽ መሆኑን ከስፍራው የደረሰን ዘገባ አመልክቷል።</p>

<p>በእነዚህ የቆንስላ ጽ/ቤቶች ውስጥ ቀደም ባለው ጊዜ ለኢትዮጵያውያን ከማገልገል ይልቅ ለኤርትራውያን ቅድሚያ በመስጠት አስፈላጊው ትብብር ሲደረግላቸው ከመቆየቱም በተጨማሪ የኢትዮጵያን ፓስፖርት ከመስጠት ጀምሮ ወደ አዲስ አበባ እና ሌሎች ከተሞች ገብተው የኢንቨስትመንት እንቅስቃሴ እንዲያከናውኑ ቆንስሉ አይነተኛ አስተዋፅኦ ማድረጉን ምንጮቹ ገልፀዋል።</p>

<p>ወደ ኢትዮጵያ መጥተው የከብት እርባታ እና የጭነት መኪኖች ስራ ሲያካሄዱ ከቆዩት መሃልም አቶ ገብረ መስቀል ፀጋይ በዋነኝነት የሚጠቀሱ ናቸው። አቶ ገ/መስቀል ፀጋይ ከሻዕቢያ ባለስልጣናት ጥብቅ የሆነ ግንኙነት የነበራቸው እና ከኢህአዴግ ሰዎችም ጋር ቅርበት የነበራቸው ሰው ነበሩ። ግለሰቡ በኢትዮጵያ የሚያደርጉት እንቅስቃሴ በቅርቡ የተቋረጠና ከአገር እንዲወጡ የተደረጉ ናቸው።</p>

<p>አቶ ገ/መስቀል ፀጋይ በአሀኑ ወቅት ከኢትዮጵያ የወጡ ሲሆን ስዊዝ አገር ከሚገኘው የኢትዮጵያ ቆንስል ጽ/ቤት ጋር የነበራቸው ግንኙነትም ጠንካራ ከመሆን አልፎ ወደ ኢትዮጵያ ገብተው ኢንቨስት እንዲያደርጉ በስዊዝ፣ ጄኔቭ የሚገኙት የቆንስላ ጽ/ቤት ዲፕሎማቶች ከፍተኛ ድጋፍ ያደረጉላቸው መሆኑ ተብራርቷል። የቆንስላው ዋና ፀሐፊ የሆኑት የአቶ ተፈሪ መለስ ወላጅ አባት አቶ መለስ ደስታ ከኤርትራው ገ/መስቀል ፀጋይ ጋር እስከ ቅርብ ጊዜ አብረው እንዲሰሩ መደረጉንና ይህም ለሽፋን የተፈፀመ ደባ ነበር፣ ሲሉ በጉዳዩ ላይ ያነጋገርናቸው ግለሰቦች ገልፀውልናል።</p>

<p>የስዊዝ ጄኔቭ የኢትዮጵያ ቆንስላ ዋና ፀሐፊ የሆኑት አቶ ተፈሪ መለስ ከኤርትራዊው ገ/መስቀል ጋር የነበራቸውን ግንኙነት በተመለከተ ውስጥ አዋቂ ምንጮቹ ጨምረው እንደገለፁት፣ የገብረ መስቀልንና የተፈሪ መለስን ግንኙነት ማንም የሚያውቀው ነው። ሌላው ቢቀር ተፈሪ ባለፈው ጊዜ አዲስ አበባ መጥቶ ሚስት ሲያገባ የሠርግ ወጪውን የሸፈነለትና በሚዜነት ያገለገለው ገ/መስቀል ፀጋይ ነበር። እርስ በርስ የነበራቸው ግንኙነት ጠንካራ ነበር። ከዚህ ግንኙነትም የተነሳ ዛሬም በኢትዮጵያና ኢትዮጵያዊያን ላይ ደባ እየተፈፀመ ነው፣ ይላሉ ውስጥ አዋቂ ምንጮቻችን።</p>

<p>በጄኔቭ የኢትዮጵያ ቆንስል ጽ/ቤት ከፍተኛው ባለስልጣን አቶ ተፈሪ መለስ በዚህ ግንኙነታቸው እየታሙ ሳለ ነው ባለፈው ዳዊት አስገዶም የተባለ ግለሰብ ተመርጦ ወደ ኢትዮጵያ እንዲላክ የተደረገው። ባለፈው ሳምንት እትማችን አቶ ዳዊት አስገዶም በእርዳታ ሰበብ በአቶ ተፈሪ መለስ ተመርጠው ስለመላካቸውና ይህም ድርጊት በጄኔቭ የሚገኙ ኢትዮጵያዊያንን ማስቆጣቱ ተገልጾ ነበር። በዚያ የሚገኙ ኢትዮጵያዊያን የሻዕቢያ ሰላይ የሆነው ዳዊት እንዴት ይላክብናል የሚል ተቃውሞ ቢያስነሱም የጄኔቭ ቆንስላ ጽ/ቤት ግን ይህን ሃሳብ ሊቀበለው አልቻለም። ዳዊት አስገዶም የሻዕቢያ ሰላይ ሆኖም አያውቅም። ሰላይ ከተባለም የሚሰልለው ለኢትዮጵያ እንጂ ለኤርትራ አለመሆኑን በስደት ለሚገኙ ኢትዮጵያዊያን ሲገለፅ መክረሙን ከጄኔቭ የደረሰን ዘገባ አመልክቷል።</p>

<p>በሌላም በኩል አዲስ አበባ ውስጥ የሚገኘውና የአቶ ዳዊት አስገዶም አብሮ አደግ መሆኑን የገለፀው አቶ እስክንድር ደስታ በፊያሜታ ላይ የተገለፀውንና በጄኔቭ የሚወራውን ጉዳይ ከእውነት የራቀ ሲል አስተባብሎታል። "ዳዊት አስገዶም (ለዳዊት አጋሜ) በትውልዱ ትግራይ እንጂ ኤርትራዊ አይደለም፣ ለሻዕቢያም አላገለገለም። ይልቁንም ለወያኔ ያግዛል ቢባል እንኳ የሚመስል ነገር ነው። ፀረ ሻዕቢያ አቋሙን አስረግጨ መናገር እችላለሁ" ብሏል። የሆነ ሆኖ ግን አቶ ዳዊት አስገዶም በጄኔቭ በሚገኙት ኢትዮጵያዊያን ስም በተፈሪ መለስ አማካኝነት መላኩን በዚያ የሚገኙ ኢትዮጵያዊያን ዛሬም አልተቀበሉትም። የአቶ እስክንድር ደስታን ማስተባበያም አጣጥለውታል።</p>

<p>ከስዊዝ ጄኔቭ ወደ ኢትዮጵያ የመጡት አቶ ዳዊት አስገዶም በአሁኑ ወቅት በሰሜን ግንባር የሚገኘውን የኢትዮጵያ ሠራዊት ሲጐበኙ እንደነበር ለማወቅ ችለናል። አሁን ወደ አዲስ አበባ ተመልሰው ከሆነም "የሻዕቢያ ሰላይ" በመባላቸው ጉዳይ እራሳቸውን አግኝተን ለማነጋገር እና ለአንባቢ ለማቅረብ ጥረታችን ይቀጥላል።</p>

<p>በስዊዝ የሚገኘው የኢትዮጵያ ቆንስላ ዲፕሎማቶች ከኤርትራዊ ወኪሎች ጋር ያላቸውን ግንኙነት በተመለከተ ሳምንት ለሕዝብ የምናወጣው ተጨማሪ ጉዳይ አለ። ዲፕሎማቷ መቅደስ ተወልደ... እነብርክቲ ተስፋዬ፣ ሙሴ ተስፋዬና ሌሎችም በሳምንቱ እትማችን ትኩረት የምንሰጥባቸው ዲፕሎማቶች ናቸው። በሌላ በኩልም በጄኔቭ የሚገኙት ኢትዮጵያዊያን በራሳቸው አነሳሽነት ያዋጡትንና ለመንግሥት ሊሰጥ ስለነበረው የእርዳታ ገንዘብ በመጪው ሰኞ ተሰብስበው አንድ ውሳኔ እንደሚያደርሱ ይጠበቃል። በመጪው እትማችን ይቀርባል።</p>


</body>
</html>
