<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"መናፍቅ" የሚል ስም የተሰጣቸው አባት ድርጊቱን አወገዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"መናፍቅ" የሚል ስም የተሰጣቸው አባት ድርጊቱን አወገዙ</h1>


<p>በኢትዮጵያ ኦርቶዶክስ ተዋህዶ ቤተ ክርስቲያን በልዩ ልዩ አብያተ ክርስቲያናት በወንጌል አገልግሎት ተመድበው ሲሰሩ የነበሩትና "ስምዓፅድቅ" በተባለ ጋዜጣ መናፍቅ የሚል ስም የተሰጣቸው አባ ቀፀላ መንግሥቱ የተባሉት አባት "መናፍቅ" መባሌ የጠላት ወሬ ነው ሲሉ ድርጊቱን አወገዙት።</p>

<p>በኦርቶዶክስ ውስጥ በሁለት ወገኖች የተፈጠረው ንክሻ በአሁኑ ሰዓት እየተካረረ እንደሆነ ለማወቅ የተቻለ ሲሆን፣ የቤተ ክርስቲያኗን የአንድነት ምሰሶ እንዳያናጋ በብዙ የቤተ ክርስቲያን ሰዎች ዘንድ የሥጋት ደመናን አንዣቧል። አባ ቀፀላን ጨምሮ በርካታ የቤተ ክርስቲያን ልጆች የተወነጀሉበትን ስምዓፅድቅ ጋዜጣ ጠቅሰው ድርጊቱን በመኰነን ዝርዝር የላኩት አባ ቀፀላ፣ በአሁኑ ሰዓት የሚኖሩት፣ በኖርዝ አሜሪካን በካናዳ የኢትዮጵያ ኦርቶዶክስ የስብከት ወንጌል መምሪያ ኃላፊ ሆነው ነው።</p>

<p>በየካቲት ወር 1990 መናፍቅ እንደሆንኩ ተደርጐ የተፃፍብኝን አይቼ አዝኛለሁ። ያሉት አባ ቀፀላ፣ ባለኝ ሙያ ማለት፣ በአቋቋም መምህርነት፣ በዜማ፣ በቅኔ በዝማሬ መዋስዕት ቤተ ክርስቲያንን አገልግዬአለሁ። ከመነኰስኩ በኋላም ከቅስና እስከ ቁምስና ማዕረግ ደርሼ ኦርቶዶክስ ተዋህዶን ከማገልገል ወደኋላ አላልኩም። በአሁኑ ሰዓት ባለሁበት በኖርዝ አሜሪካን (ካናዳም) በሰብከተ ወንጌል አገልግሎት ተሰማርቼ የምገኝ የኦርቶዶክስ ተዋህዶ ልጅ እንጂ መናፍቅ ስላልሆንኩ የተወራብኝ የበቀል ስም የማጥፋት ዘመቻ ፍሬ ቢስ መሆኑ እንዲታወቅልኝ እፈልጋለሁ ይላሉ። ይህ ብዙ ክፍለ ዓለማትን አቋርጦ የደረሰን ዜና ዘገባ እንደሚያመለክተው፣ ምስጢረ ሥጋዌን፣ የመፅሐፍ ቅዱሳን ይዘትና አተረጓጐም ያስተማሩኝ ብፁዕ አቡነ መርሐ ክርስቶስና ብፁዕ አቡነ ናትናኤል ቋሚ ምስክሮቼ ናቸው ሲሉ የተነተኑትን የአባ ቀፀላን መናፍቅ የመባል ብሶት በሰፊው ይዘረዘራል። በምስካየ ኀዙናን መድኃኔዓለም ገዳምና በሌሎችም የአዲስ አበባ አድባራት ለበርካታ ዓመታት ወንጌል በመስበክ ሥራ ኖረው ወደ ካናዳ ከተጓዙ ወዲህ ስለሰሙት "መናፍቅ" የመባል ስያሜ ከልብ ያዘኑት "አባ" ጦር ከፈታው ወሬ የፈታው እንደሚባለው በወሬ እንዳይፈታ ለሕዝበ ክርስቲያን የአደራ መልዕክት ጭምር አስተላልፈዋል።</p>

<p>አባ ቀፀላን ጨምሮ በርካታ ሰዎች የተወነጀሉት መናፍቅ የመባል ጉዳይ፣ ችግሩ የግለሰቦቹ ብቻ ሳይሆን፣ ከጊዜ በኋላ የኦርቶዶክስ ቤተ ክርስቲያን ነው የሚሉም ብቅ ብቅ ማለታቸው አልቀረም። በተጠቀሰው ጋዜጣ የተወነጀሉት፣ ብዙዎቹ ከሥራና ደመወዝ ከመታገድ አልፈው በዚሁ "መናፍቃን" የመባል ሰበብ ባለፈው ነሐሴ ወር 1990 መጀመሪያ ላይ ደብረ ሊባኖስ ገዳም ሳይቀር የደም መሬት ሆኖ እንደነበር ውስጥ አዋቂዎቹ እየተናገሩ ይገኛሉ።</p>

<p>ብዙ የቤተ ክህነት ሰዎችን ያስደነቀው ጉዳይ ቢኖር፣ የሁለቱ ወገኖች ወደ ተካረረ የበቀል አቅጣጫ መጓዙ ሳይሆን፣ የቤተ ክርስቲያኑ ኃላፊዎች አንድ ውሳኔ መስጠት አለመፈለጋቸው ነው። አሁን እንደቀላል የታየው የቤተክርስቲያን የውስጥ፣ ያውም የሃይማኖት ችግር "ተቀምጦ የሰቀሉት ቁሞ ለማውረድ ያስቸግራል" እንደሚባለው እንዳይሆን ያስፈራ ነገር ሆኗል ብለዋል።</p>

<p>"መናፍቃን" የተባሉት መምህራን ትክክለኛ ሆነው ከተገኙ እንደቀደሙት አባቶች ጉባኤ ተሰርቶ፣ እነሱም ተጠይቀው የማይመለሱ ከሆኑ ቤተ ክርስቲያን በግልፅ ማወጅ አለበት እንጂ፣ ሁሉንም በቸልተኝነት እየተመለከተች በሰበብ አስባብ ለስደት ዳርጋ፣ "እሾህን በሾህ" በሚለው መርህ ነገ ከውስጥ አዋቂዎች የሚሰነዘረውን የጠላትነት ጦር መቋቋም ያዳግታታል የሚሉትም የኦርቶዶክስ ተቆርቋሪ ወገኖች ናቸው። ከግማሽ ዓመት በላይ ሆኖ ዳኝነት ያልታየለት ይህ በኦርቶዶክስ ውስጥ ተለኩሶ ለመቀጣጠል ግን ጊዜን የሚጠብቅ የሚመስለው አስጊ ሁኔታ ትክክለኛ የኦርቶዶክሳዊነት ፍቅር ያላቸውን ከልብ ያሳሰበ፣ ያሳዘነ መሆኑ እየተነገረለት ይገኛል።</p>

<p>እነዚህን የሰላ አንደበት፣ ከሙሉ የቤተ ክርስቲያን እውቀት ጋር የቤተ ክርስቲያን ኃላፊዎች የገፈተሯቸውን፣ የሚፈልጓቸው የሃይማኖት ድርጅቶች ብዙዎች መሆናቸውን የጠቆሙት ደግሞ፣ የኦርቶዶክስ ባለ ሥልጣናት ለእንዲህ ዓይነቱ ሃይማኖታዊ ውዝግብ አፋጣኝ መልስ መስጠት ይጠበቅባቸው ነበር። ነገር ግን ኦርቶዶክስ ባለቤት ያጣች በሚያስመስል መልኩ አንድ ነገር በውስጧ ሲፈጠር መፍትሔ የሚሰጥ ተቆርቋሪ መጥፋቱ አሳዛኝ ነው በማለት ኃዘናቸውን ይገልፃሉ።</p>

<p>ሁለቱንም ወገኖች በበላይነት የምትቆጣጠረውና የምትመራው ቤተ ክህነት፣ "መናፍቃኑ በተባሉትም ሆነ በባዮቹ ዙሪያ ያላቸው ነገር እስካሁን የለም። ያስተላለፈችው ይፋ የሆነ መግለጫም አልተሰማም ድምጿን በማጥፋት እንደተኛች ነው። የተለኰሰው የእርስ በርስ ሽኩቻ ግን ከአገር ውስጥ አልፎ ወደ ውጭ ዓለም ዘልቋል። ስለዚህም በውጭ አገር ያሉት አባ ቀፀላ መንግሥቱ ባሉበት ሆነው የተሰማቸውን የስም ማጥፋት ዘመቻ ኰንነውታል። ይህ በሁለቱ የኦርቶዶክስ ተከታዮች መካከል የተፈጠረው ፍጥጫ ካሁኑ መፍትሔ ካልተገኘለት ከሂደት የት እንደሚያመራና ጠንቁ ለቤተ ክርስቲያኗ እንደሚተርፍ መገመት የሚያዳግት አይሆንም።</p>


</body>
</html>
