<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መምህሩ በፖለቲካ ስም ከሥራና ደመወዝ ታገዱ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መምህሩ በፖለቲካ ስም ከሥራና ደመወዝ ታገዱ!</h1>


<p>የጐላ ቅዱስ ሚካኤል ቤተ ክርስቲያን የመፅሐፍ መምህር የሆኑት መምህር ጥበቡ አያሌው ፖለቲካ ተናግረዋል በሚል ሰበብ ከሥራና ደመወዝ መታገዳቸው ተገለፀ።</p>

<p>አሳፋሪና ቅሌት አዘል የሆኑ ነገሮች አልፎ አልፎ በአንዳንድ የቤተ ክርስቲያን ኃላፊዎች አካባቢ ብቅ፣ ብቅ፣ ማለታቸው አልቀረም። የመምህር ጥበቡ አያሌው ከሥራና ደመወዝ የመታገዳቸው ጉዳይም በዚህ ዙሪያ ያተኰረ መሆኑን ውስጥ አዋቂዎች እየተናገሩ ነው። በአጋጅና ታጋጅ መካከል አለመግባባት ከተፈጠረ ወራቶች ተቆጥረው እንደነበር የመፅሐፍ መምህሩ ከመታገዳቸው በፊት የገጠማቸው የውጣ ውረድ ዘገባ እንደሚያመለክተው፣ ከስንት ያለመግባባት ጉዞ በኋላ በፖለቲካ ሽፋን ከሥራና ደመወዝ እንደታገዱ የደረሰን ዝርዝር ዘገባ ይገልፃል።</p>

<p>የመፅሐፍ መምህሩ፣ በመጀመሪያ ያለፈቃድና ያለበቂ ምክንያት በሥራ ገበታዎ ባለመገኘትዎ የተሕሳስ ወር 1990 ደመወዝዎ አይከፈልም ከተባሉ በኋላ በተከታታይ አጭር ጊዜ ውስጥ ደመወዛቸው በማስጠንቀቂያ እንዲለቀቅላቸው ተደርጐ፣ የበላይ አካል አምኖባቸው ከተመደቡበት የመፅሐፍ መምህርነት ተነስተው፣ የደብሩ ቄስ ገበዝ፣ አጋፋሪና ሊቀዲያቆናት በሚመድቡት በማንኛውም የሥራ ክፍል እንዲያገለግሉ በማለት ዳግም የመጨረሻ መስጠንቀቂያ እንደተሰጣቸው ከዘገባው መረዳት ተችሏል። ሆኖም በመፅሐፍ መምህሩ ጥበቡ አያሌው ከደብሩ አስተዳዳሪ የተሰነዘረውን ፍትሕ የተጓደለ አሰራር የበላይ አካል ውድቅ እንዳደረገ ዘገባው ያስረዳል።</p>

<p>ነገር ግን የደብሩ አስተዳደርና የመፅሐፍ መምህሩ ከስንት ሰጣ ገባ ጉዞ በኋላ የመፅሐፍ መምህሩ ከሥራና ደመወዝ እንዲታገዱ የተደረገበት ዋና ምክንያት ፖለቲካ ተናግረዋል የሚል ሆኖ ይገኛል። ታዛቢና ተመልካች ለዕገዳው የተሰጠውን የፖለቲካ ምክንያት ነቅፈዋል፣ እዳውን ያስተላለፈውን አስተዳዳሪም በንቀት ዓይን ለማየት ተገደዋል። ከወራት መናቆር ሂደት የጠሉትን የመፅሐፍ መምህር በፖለቲካ ጠልፎ ለመጣል ወጥመድ መዘርጋታቸው ካህን ነኝ ከሚል ሰው አይጠበቅም ሲሉ ገልፀዋል።</p>

<p>በኤርትራና በኢትዮጵያ መንግሥታት መካከል የተፈጠረውን ግጭት አንስተው፣ "ሕዝብንና ሕዝብን፣ ሕዝብንና መንግሥትን፣ ምዕመናንና ቤተ ክርስቲያንን፣ ቤተ ክርስቲያንና መንግሥትን የሚያጋጭ ንግግሩ አድርገዋል። ተብሎ የግንቦት ወር 1990 ደመወዛቸው እንዳይከፈልና ከሰኔ ወር 1990 ጀምሮም ከሥራና ደመወዝ የታገዱት የመፅሐፍ መምህር እስካሁንም በእንግልት ላይ እንደሆኑና ዳኝነት ለማግኘት ወደ በላይ አካል በማመልከት ላይ እንደሆኑ ተያይዞ የደረሰን ዜና ያመለክታል። ቀደም ሲል ጀምሮ በደብሩ አስተዳደርና የመፅሐፍ መምህር መካከል ከነበረው መቃቃር በመነሳት ፖለቲካ ተናግረዋል፣ ተብሎ ከሥራ የመታገድ ዕጣ የደረሳቸው መምህር የተባሉትን ፖለቲክ ተናግረው ታገዱ ማለቱ ፍፁም ለመቀበል የሚያስቸግርና በነበራቸው አለመግባባት የተወሰደ እርምጃ ሳይሆን አይቀርም የሚሉ ታዛቢዎችም አሉ።</p>

<p>ከግል በቀል ጋር የተያያዘ መሆኑን የሚያመለክተው ነገር ቢኖር፣ የመፅሐፍ መምህርን በተራ ሥራ እንዲሰማራ ትዕዛዝ ማስተላለፉና የበላይ አካል (የአውራጃው ሰበካ ጉባኤ ጽ/ቤት ኃላፊ) በጥናት ያስተላለፈውን ትዕዛዝ ወደ ጐን በመተው የራሳቸውን አቋም መግለፃቸው እንደሆነ ታዛቢዎቹ አስምረውበታል። ብዙ መምህራን በሚናፍቁበት ፈታኝ ዘመን እንዲህ ዓይነቱ አምባገነናዊ እገዳውን የፈፀሙትን ትዝብት ላይ የሚጥልና ቤተ ክርስቲያንንም የሚጐዳት ነው ሲሉም አሳስበዋል። ያም ሆነ ይህ የመፅሐፍ መምህሩ በፖለቲካ ተሳቦ ከሥራ ተገልለዋል።</p>


</body>
</html>
