<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሱዳን ወሳኝ የመጨረሻ ጦርነት በኤስ.ፒ.ኤል.ኤ ላይ ለማካሄድ መዘጋጀቷ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ሱዳን ወሳኝ የመጨረሻ ጦርነት በኤስ.ፒ.ኤል.ኤ ላይ ለማካሄድ መዘጋጀቷ ተገለጠ</h2>


<p>የሱዳን መንግሥት ለአንዴና ለመጨረሻ ጊዜ በደቡብ አማፂያን በኤስ.ፒ.ኤል.ኤ በሰሜን ምስራቁ አማፂያን በብሔራዊ ዲሞክራሲያዊ ሕብረት (ማሆሀ) ሃይሎች ላይ ላንዴና ለመጨረሻ ጊዜ ወሳኝ ማጥቃት ሰንዝሮ የተያዙበትን ወረዳዎች በማስመለስ ሰላምን ለማምጣት ጠቅላላ ዝግጅቱን ማጠናቀቁን የሱዳን ባለስልጣኖች መስከረም 17 ቀን ለቢቢሲ ሪፖርተር መግለጣቸው ታወቀ።</p>

<p>ባለፉት ሳምንታት የደቡብ የኤስ.ፒ.ኤል.ኤው አማፂ ሃይሎችና የሱዳን መንግሥት ጦር በደቡብ ሱዳን ጁባ አካባቢ ከፍተኛ ውጊያ አድርገው አማፂያኑ ከፍተኛ ጉዳት አድርሰናል ሲሉ መንግሥትም ተመሳሳይ መግለጫ መስጠቱ ይታወቃል።</p>

<p>በሌላ በኩል በሰሜን ምስራቅ ሱዳን የሚንቀሳቀሰው የብሔራዊ ዲሞክራሲያዊ ህብረት ሃይሎች በተደጋጋሚ በከሰላ አውራጃ የሽምቅ ውጊያ ሲያካሂዱ ቆይተዋል።</p>

<p>በሌላ ዜና ባለፉት ዓመታት ከጆን ጋራንግ ተገንጥለው የገቡ ሁለት አንጃዎች ለሱዳን መንግሥት አድረው ከመንግሥት ወታደሮች ጐን ተሰልፈው የኤስ.ፒ.ኤል.ኤን ሃይል በመውጋት መንግሥትን ሲደግፉ ቢቆዩም አሁን የሪያክ ማቻርና የአቶክ አንጃዎች እርስ በርስ በመዋጋት ከፍተኛ ጉዳት ከተደራረሱ በኋላ በሱዳን መንግሥት ጣልቃ መግባት ውጊያው ቆሟል። ከዚህ በፊትም እንዲሁ ተዋግተው በመንግሥቱ አማካይነት ተኩስ ያቆሙ መሆኑ የሚታወስ ነው። በሁለቱ አንጃዎች መካከል የተከሰተው መሰረታዊ ቅራኔ ግን አሁንም እንዳልተፈታ ታውቋል። በዚህ ሁኔታ ላይ እያለ የሱዳን መንግሥት በአሁኑ ሰዓት ወሳኝ ማጥቃት ቢሰነዘር የውጤቱ አስተማማኝነት አጠራጣሪ በመሆኑ በመጀመሪያ የውስጥ ቅራኔውን ቢያስተካክል የሚበጀው መሆኑን የፖለቲካ ታዛቢዎች ይናገራሉ።</p>

<p>ለሱዳን መንግሥት የገቡት የደቡብ ሱዳን አንጃዎችም አስተማማኝነት ሌላው ትኩረት ሊሰጠው የሚገባ መሆኑም ተገልጧል። ባለፈው ዓመት በጁባ አካባቢ በተደረገው ወሳኝ ውጊያ የሶስተኛው ተገንጣይ አንጃ ሆነው ከመንግሥት ጦር ጐን ተሰልፈው የነበሩት የካራበኖ ኳኔንቦል ሰራዊት ተኩስ ሲከፍት በመንግሥት ጦር ላይ ጠመንጃውን አዙሮ ጉዳት ካደረሰ በኋላ ወደ ጆን ጋራንግ የገባ መሆኑ የሚታወቅ ነው።</p>


</body>
</html>
