<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለፓትርያርኩ እጅ መንሻ የተላከው ትላልቅ ዣንጥላ እና የአበባ ምንጣፍ ትላልቅ ደብዛው ጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ለፓትርያርኩ እጅ መንሻ የተላከው ትላልቅ ዣንጥላ እና የአበባ ምንጣፍ ትላልቅ ደብዛው ጠፋ</h2>


<p>ከአዲስ አበባ አድባራትና ገዳማት ለተቸገሩ አብያተ ክርስቲያናት ዕርዳታ የሚሆን እየተባለ የሚሰበሰበው ልዩ ልዩ ንብረት እንደነዋየ ቅዱሳት የመሳሰለው ሁሉ ከአድባራት ወደ ቤተ ክህነት ከመላኩ ውጭ ለተባሉት ገዳም ወይም ደብር የመድረሱ ጉዳይ እጅግ አጠራጣሪ መሆኑ ተጠቆመ።</p>

<p>በተለያዩ ጊዜያት በገጠር ላሉ ለተቸገሩ ገዳማትና አድባራት እየተባለ ወደቤተ ክህነት የሚጋዘው የቤተ ክርስቲያን ሀብት ለተቸገሩት አብያተ ክርስቲያናት እንደማይደርስ ለዝግጅት ክፍላችን የገለፁት ወገኖች እንደሚሉት፣ በምሳሌነት ከተጠቀሱት መካከል፣ የፓትርያርኩ ቀኝ በነበሩትና በአሁኑ ሰዓት ጥፋት ተገኝቶባቸው ከሥራ በታገዱት መልአከ ሰላም አባ ገ/ሚካኤል በየነ ትዕዛዝ ለዋልድባ አብንታንት መድኃኔ ዓለም ገዳም ከደብረ ገሊላ አማኑኤል ካቴድራል የተላከው፣ 1/ የወለል ምንጣፍ 2/ አበባ ምንጣፍ 3/ ትልልቅ ጃንጥላዎች ብዛታቸው 3 የሆኑ ፓትርያርኩ ወደ ገዳም ስለሚሄዱ ለገዳሙ እንዲሰጡ ላኩልን ተብሎ ቢላክም ለገዳሙ የመሰጠቱ ነገር አጠራጣሪና ለግልሰቦች መጠቀሚያነት ሳይውል እንደማይቀር አሳስበዋል።</p>

<p>በፓትርያርኩ በኩል ለገዳሙ ይሰጠዋል የተባለው ይህ የቤተ ክርስቲያን ንብረት ለገዳሙ የመድረሱ ጉዳይ እስካልተረጋገጠ ድረስ በየጊዜው ለተቸገሩ አብያተ ክርስቲያናት እየተባለ ከአዲስ አበባ አድባራትና ገዳማትን የሚሰበሰበው ገንዘብም ሆነ የንዋየ ቅድሳት ምስጢር እያንዳንዱን የእምነቱ ተከታይ የጥርጣሬ ሥጋት ውስጥ የከተተው መሆኑንም እነዚህ ወገኖች አብራርተዋል።</p>

<p>የካቴድራሉን ንዋየ ቅድሳት ለገዳም እንዲውል በሚል በካቴድራሉ ዋና ፀሐፊ አማካኝነት ካቴድራሉ በትዕዛዙ መሰረት ለአዲስ አበባ ሀገረ ስብከት ጽ/ቤት ቢልክም፣ ስለመድረሱ ለካቴድራሉ ምንም ዓይነት ደረሰኝ ያልተሰጠ መሆኑን ከመግለፃቸውም ባሻገር፣ የካቴድራሉ ውድ ንብረቶች ለግል መጠቀሚያነት ሳይውሉ እንዳልቀሩ በኃዘኔታ የጠቆሙት ወገኖች ለአብያተ ክርስቲያናት ንብረት ያለ አግባብ መበዝበዝ ከመቆርቆር ጭምር ነው።</p>


</body>
</html>
