<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚ 21 ሄሊኰፕተር ተከሰከሰች!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሚ 21 ሄሊኰፕተር ተከሰከሰች!</h1>
<h2 class="align-center">የአየር ኃይል ባልደረቦች ሞቱ</h2>


<p>የወታደርና የስንቅ ማመላለሻ የሆነች ሚ21 ሄሊኰፕተር መስከረም 15 ቀን፣ 1991 ዓ.ም በልምምድ ላይ ሳለች ተከስክሳ በመውደቋ ፓይለቱን ጨምሮ በውስጧ የነበሩት ሶስት ሰዎች ለህልፈተ ሕይወት በቅተዋል።</p>

<p>ወደ ስፍራው የተጓዘው ሪፖርተራችን የአካባቢውን ምንጮች ዋቤ አድርጐ እንደገለፀው ሄሊኰፕተሯ ወታደራዊ ልምምድ በማድረግ ላይ ሳለች ነው በድንገት አደጋው የደረሰባት። የሄሊኮፕተሯ አደጋ እና የሞቱት ሰዎች ጉዳይ በመንግሥት በኩል እስካሁን ያልተገለፀ ሲሆን፣ የፊያሜታ ሪፖርተርም ሁኔታውን ተከታትሎ ለማቅረብ የመጀመሪያው እንደሆነ ታውቋል።</p>

<p>ይህች የስንቅ እና የወታደር ማመላለሻ የሆነች ሚ21 ሄሊኰፕተር መስከረም 15 ቀን ከቆቃ ወደ ደብረ ዘይት በማምራት ላይ ሳለች ነው አደጋው የደረሰባት። አንዳንድ ምንጮች እንደሚሉት ሄሊኰፕተሯ ዝቅ ብላ በቆቃ ሐይቅ ላይ እየሄደች ሳለ የሄሊኰፕተሩ ፕሮ ፕሉር ሳይታሰብ ከውሃ ጋር በመጋጨቱ ምክንያት በሃይቁ ላይ ተከስክሳ ሳትወድቅ እንዳልቀረች ይገልጻሉ። ከዚህ በኋላ ሁለቱ የአየር ኃይል ባልደረቦች ሃይቁን ዋኝተው ሲወጡ ፓይለቱን ጨምሮ ሌሎች ሁለት ሰዎች ግን በዋና ለመውጣት ባለመቻላቸው እንደሰጠሙ እነዚሁ ምንጮች ለሪፖርተራችን ገልፀዋል።</p>

<p>ይህ ከሆነ በኋላ የአየር ኃይል ባልደረቦቹ የቀብር ስነስርዓት በሩፋኤል ቤተ ክርስቲያን መስከረም 16 ቀን፣ 1991 ዓ.ም መከናወኑን በስፍራው ተገኝቶ የተከታተለው ሪፖርተራችን ገልጿል። ሆኖም የሟቾቹንና የተረፉትን የአየር ኃይል ባልደረቦች ስም መጥቀሱ ለጠላት ደስታና የመረጃ ምንጭ እንዳይሆን በመስጋት የዝግጅት ክፍሉ ዝርዝርራቸውን ከማቅረብ ተቆጥቧል።</p>

<p>ይህች ዓይነቷ ሚ 21 ሄሊኰፕተር ባለፈው ዓመት የደመራ በዓል አዲስ አበባ ላይ ሲከበር በአየር ላይ ወረቀት ስትበትን ቆይታ በመጨረሻም መስቀል አደባባይ ለማረፍ የተደረገው ጥረት ሳይሳካ የፓትርያርኩን ድንኳን በማፈራረሷ የምትታወስ ናት። ይህ በሆነ ልክ በዓመቱ ነው በተመሳሳይ ሚ21 ሄሊኰፕር ላይ አደጋ የደረሰው።</p>

<p>ከዚህ ቀደም በሚደረጉ ወታደራዊ ልምምዶች ጥቅምት 20፣1989 ዓ.ም ቼኰዝላቫኪያ ሰራሽ የሆነው ሖ 39 አውሮፕላን ሞጆ ከተማ ውስጥ በአንድ የገበያ ስፍራ ወድቆ ከፍተኛ እሳት በማስነሳቱ ገበያው ሙሉ ለሙሉ ጠፍቶ ስምንት ሰዎች ወዲያውኑ መሞታቸውና አብራሪውም በቁጥጥር ስር ውሎ እንደነበር የሚታወስ ነው። ከዚያም በፊት ወደ ጋምቤላ በመብረር ላይ የነበረ ሚግ 21 ወልቂጤ ላይ ሲደርስ ተከስክሶ መውደቁ አይዘነጋም። ካለፉት 3 ዓመታት ወዲህ የአየር ኃይሉ ከውጊያ ይልቅ በስራና በልምምድ ላይ ሳለ አደጋዎች ደጋግመው ሲደርሱበት እንደነበር ይታወቃል።</p>

<p>አሁን በቅርቡ ለመስቀል ዋዜማ በቆቃ ሃይቅ ላይ የደረሰውን አደጋ ይህ ዜና ተጠናቅሮ ለህትመት እስከበቃበት ጊዜ ድረስ በመንግሥት በኩል ኦፊሴላዊ መግለጫ አልተሰጠም። የዝግጅት ክፍላችንም በአደጋው ሕይወታቸው ላለፉት የአየር ኃይል ባልደረቦች የተሰማውን ጥልቅ ሃዘን በዚህ አጋጣሚ ይገልፃል።</p>


</body>
</html>
