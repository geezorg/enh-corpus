<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ለአፍሪካ ግጭት መብዛት ተጠያቂዎቹ መሪዎቹ ናቸው" ሲሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ለአፍሪካ ግጭት መብዛት ተጠያቂዎቹ መሪዎቹ ናቸው" ሲሉ</h1>
<h3 class="align-center">ኮፊ አናን በምሬት ተናገሩ</h3>



<p>የተባበሩት መንግሥታት ዋና ፀሐፊ ሚስተር ኮፊ አናን ባለፈው ሐሙስ በፀጥታው ምክር ቤት 2ኛው የምንስትሮች ስብሰባ ላይ ባደረጉት ንግግር የአፍሪካ መሪዎች ከሰላም ድርድር ይልቅ የጠመንጃ አፈሙዝን በመምረጣቸው መኮነናቸው ተገለጠ።</p>

<p>ከአንጐላና ከሱዳን አንስቶ ኢትዮጵያ ድረስ ባለው አካባቢ የፀጥታው ምክር ቤት በአህጉሩ ያሉት ግጭቶች በሰላም እንዲፈቱ ጥሪ ባቀረበ ካመት በኋላ በባሰ ምስቅልቅል ሁኔታ ላይ መሆኑን ገልጠው በ1997 ዓ.ም ውስጥ ከአራት የአፍሪካ አገሮች ባንዱ ግጭቶች እንደተፈፀመና በአለም ከሚደርሰው የሞት እልቂት ግማሹ በአፍሪካ እንደነበረ የእንግሊዙ የውጪ ጉዳይ ምኒስትር ሮቢን ኩክ ለፀጥታው ምክር ቤት ባቀረቡት ሪፖርት ላይ እንዳመለከቱ ተዘግቧል። ከዚህም በላይ አናን "የአፍሪካ መሪዎች ለሚገጥማቸው የፖለቲካ ፍጥጫ ወታደራዊ መፍትሄን ቢያስወግዱ ምን ይጐዳሉ?" ሲሉ መጠየቃቸውም ተመልክቷል።</p>

<p>በተመሳሳይም የዩ.ኤስ.አሜሪካ የውጪ ጉዳይ ምኒስትር ማድሊን ኦልብራይት ተመሳሳይ ጥያቄ አቅርበው በአፍሪካ ያለውን ስፋት ያለውን የግጭት ሁኔታ ገልጠው በአፍሪካ አገሮች መካከል መተማመን መሸርሸሩን ለኢኮኖሚ እድገት እድሎች መባከናቸውንና ከሁሉም በበለጠ የሰው ሕይወት ጥፋት ከፍተኛ መሆኑን አመልክተዋል።</p>

<p>በሁከት ውስጥ ያሉ አገሮች መሪዎች ምርጫ አላቸው። ግጭቶች ወደ ከፍተኛ ጦርነት እንዳይሸጋገሩ በመከላከል ማስቆም ይችላሉ፣ በዚህም ጥሩ መሪዎች ሆነው አገራቸውን በመተባበር ለወደፊት ዕድገታቸው መምራት ይችላሉ አለበለዚያ በቀጥታ ጭልጥ ብለው እንደበፊቱ በመቀጠል ጥላቻ አመጽ አለመረጋጋትና መነጠልን ለአገራቸው ያተርፋሉ።</p>

<p>"ማንም ጐረቤቶቻቸውም ሆኑ ወይም የአለም ህብረተሰብ ያንን ምርጫ ሊመርጡላቸው አይችሉም" ሲሉ ኦልብራይት አስጠንቅቀዋል።</p>

<p>ሆኖም ኦልብራይት የአለሙ ህብረተሰብ የሚጫወተው ሚና እንዳለና በአምጽ ግጭቶችን ለመፍታት የሚደረገውን ሙከራ ከባድ የሚያደርገውና ችግሮችን ለመፍታት የሰላም ጐዳናን ለሚመርጡ የአፍሪካ አገሮች ቀላል እንደሚያደርግላቸውም ሳይገልጡ አላለፉም።</p>


</body>
</html>
