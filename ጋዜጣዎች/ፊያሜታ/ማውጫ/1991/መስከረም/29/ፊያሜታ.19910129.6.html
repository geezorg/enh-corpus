<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቡነ ቄርሎስ "ከአሰብ የተፈናቀሉ ካህናት ጉዳይ አይመለከተኝም!" አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">አቡነ ቄርሎስ "ከአሰብ የተፈናቀሉ ካህናት ጉዳይ አይመለከተኝም!" አሉ</h2>


<p>ሰብአዊነት የጐደለውና ጭካኔ የተሞላው ሻዕቢያ መላ ዘመናቸውን በአሰብ የኖሩትን ኢትዮጵያውያን ቤት ንብረታቸውን ቀምቶ በማባረሩ በሺዎቹ የሚቆጠር ከአሰብ የተፈናቀለ ሕዝብ በተለያዩ መጠለያዎች ሰፍሮ ይገኛል። ከእነዚህ ተፈናቃዮች መካከል፣ በመንግሥት መ/ቤቶች የሚሰሩ የነበሩትን መንግሥት በአግባቡ እየተቀበለ በእንክብካቤ፣ ሥራ ላይ ሲመድባቸው፣ አሰብ በኖረበት ዘመን በቤተ ክህነት ሥራ ሲሰሩ የነበሩትን ግን ለጠቅላይ ቤተ ክህነት ዋና ሥራ አስኪያጅ ለአቡነ ቄርሎስ አመልክተው ሥራ አስኪያጁ ፊታቸውን እንዳዞሩባቸውና አይመለከተኝም ማለታቸውን የዓይን ምስክሮች ገልፀዋል።</p>

<p>ከተፈናቀሉበት ማግስት ጀምሮ የአዲስ አበባ ሕዝብ ባለው ሰብአዊ ርህራሄ ወደ መጠለያዎቹ እንጀራ በማጋዝና አስፈላጊውን ድጋፍ የሚያደርግለት ተፈናቃይ ሕዝብ እንዳለ ሆኖ ከአሰብ መንግሥታዊ መ/ቤት ሰራተኛ የነበሩት ግን ያለምንም ውጣ ውረድ ደመወዛቸው እየተከፈላቸው መሆኑን የገለፁ ወገኖችም አሉ። የቤተ ክህነት ሰራተኛ ተፈናቃዮች ጉዳይ ግን፣ የደረሰን ዜና ዘገባ እንደአመለከተው እጅግ አሳዛኝ ሆኖ አግኝተነዋል። ተፈናቃይ ካህናቱ ከስንት ሳምንታት ምልልስ የደጅ ጥናት በኋላ መስከረም 22 ቀን 1991 ከዋና ሥራ አስኪያጁ ሊቀጳጳስ ቀርበው ስለ ስራ ሲጠይቁ የተሰጣቸው መልስ "የአሰብን ካህናት አይመለከተኝም" የሚል እንደሆነ የዓይን ምስክሮቹ ተናግረዋል። "ታዲያ ለማን እናመልክቱ? የአመልካቾች ጥያቄ ነው። መልስ የለውም።</p>

<p>በኢትዮጵያዊነታቸው ብቻ ንብረታቸውን ተቀምተው፣ ከሥራና ደመወዝ ተፈናቅለው የሚገኙትን ካህናት በሥራ ላይ መድባ ማሰራት፣ በመልካም ሥራ ተቀዳሚ መሆን የነበረባት ቤተ ክህነት፣ በተፈናቃዮች ላይ በሯን የመዝጋቷ ነገር፣ ትዝብት ብቻ ሳይሆን አሳፋሪ ተግባርም እያተረፈች እንደሆነ የዓይን ምስክሮቹ ይናገራሉ።</p>

<p>በቤተ ክህነቱ አካባቢ ያሉት ታዛቢዎች እንደሚሉት ከሆነ፣ የበግ ለምድ ለብሶ አባ መስሎ ለሻዕቢያ ሲሰልል የተገኘውና በቅድስት ካቴድራል በአገልጋይነት ተመድቦ የነበረው መነኩሴ ነኝ ባይ ተሸክማ የኖረችው ቤተ ክርስቲያን በኢትዮጵያውያን ተፈናቃይ ካህናት ላይ በር መዝጋቱ አግባብነት የሌለው እንደሆነ በኃዘን እየገለፁ ነው። የቅድስት ሥላሴው መነኩሴ ብቻ ሳይሆን ሌሎቹም ኤርትራውያን ካህናት በተመቻቸ ሁኔታ እንጀራ እየበሉ ከኤርትራ ለተፈናቀሉት ካህናት ቤተክህነቷ እንጀራ መንፈግ እንደሌለባትም አስምረውበታል።</p>

<p>የአባ ገሪማን ቦታ ተክተው በመስራት ላይ የሚገኙት አዲሱ ሥራ አስኪያጅ አቡነ ቄርሎስ ሥልጣኑን ከተረከቡበት ጊዜ ጀምሮ ባለው የቤተ ክህነት ውስብስብ ችግር ግራ እንደተጋቡ የሚናገሩት የቤተ ክህነት ሰራተኞች አባ ገሪማ ጭካንያዊ ተግባር ወደ አዲሱ ሥራ አስኪያጅ እንዳይጋባ፣ ከተፈናቀሉት ወገኖች በመነሳት ሥጋታቸውን እየገለፁ ነው። ሌሎቹን መሰብሰብ ያለበት ቤተ ክህነት የራሷን መበተኗና የጭካኔ መልዕክት መግለጿ ቃላት የማይገኝለት ግራ የሚያጋባ መሆኑንም ሳይናገሩ አላለፉም። የአሰብን ተፈናቃይ ካህናት አይመለከተንም ያሉት ዋና ሥራ አስኪያጅ ሊቀ ጳጳስ፣ ከቤተ ክህነት ደንብና አቋም ተነስተው እንደሆነ ወይም በግላቸው የታወቀ ነገር የለም። ተፈናቃዮቹ ካህናትም ይህ ዜና እስከተጠናቀረበት ድረስ ያገኙት ለውጥ አለመኖሩንም የዓይን ምስክሮች አመልክተዋል። የተፈናቀሉት ካህናት ሁሉም ነገር ጨልሞባቸው አቤት ሲሉ ቤተ ክህነት በሯን የመዝጋቷ ጉዳይ ከማስደንገጥ አልፎ እንዳስቆጣቸውም የዓይን ምስክሮቹ አስረድተዋል። መፈናቀላቸውን የሚያረጋግጥ ማስረጃ ከሚመለከተው የመንግሥት አካል ድጋፍ ተሰጥቷቸው እንደነበር የዓይን ምስክሮቹ አረጋግጠዋል።</p>


</body>
</html>
