<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ሸንጐ ኢትዮጵያዊያን ወደ ሥራቸው እንዲመለሱ ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኤርትራ ሸንጐ ኢትዮጵያዊያን ወደ ሥራቸው እንዲመለሱ ወሰነ</h1>


<p>በዚህ ሳምንት መጀመሪያ ላይ የአሜሪካ ድምፅ ሪፖርተር አስመራ የሚገኙትን የኢትዮጵያ ጉዳይ አስፈፃሚ አቶ ወንድሙ ኤርትራ ውስጥ የሚኖሩት 8፣000 ኢትዮጵያዊያን ከሥራ የተባረሩ ሥራ እንዳይሰሩ የተከለከሉና ወደ አገራቸውም እንዳይገቡ የታገዱ በመሆናቸው ከፍተኛ ስቃይ እንደሚያዩ አመልክተው ወደ ኤርትራ ኢሚግሬሽን፣ ውጪ ጉዳይና ወደ ፖሊስ ለአቤቱታ ሲሄዱ ተደብድበው ይባረራሉ ሲሉ በኢትዮጵያዊያኑ ላይ ከፍተኛ በደል እንደሚፈፀም ገልጠው ነበር።</p>

<p>ይህንኑ ለማረጋገጥ ሪፖርተሯ በኤርትራ የውጪ ጉዳይ ምኒስትር የኢሚግሬሽን ጠቅላይ ሥራ አስኪያጅ የሆኑትን አቶ ተስፋ ማርያም ተከስተን ጠይቃ መስከረም 27 ቀን በሰጡት መልስ ሥራ እንዳይሰሩ ተደርገዋል፣ ወደ አገራቸው እንዳይገቡ ተከልክለዋል የሚባለው ወሬ መሰረተ ቢስ መሆኑን ገልጠዋል። እሳቸው እንደሚያውቁት ኤርትራ ውስጥ ያሉ ኢትዮጵያዊያን የመንግሥት ሠራተኞች በሥራቸው ላይ እንደሚገኙና ወጥተውም ለነበሩት የመንግሥት ሠራተኞች ወደ ሥራቸው እንዲመለሱ የኤርትራ ብሔራዊ ሸንጐ 11ኛ ጉባኤ ወስኗል።</p>

<p>ብሔራዊ ሸንጐው አሁን በኢትዮጵያና በኤርትራ የተከሰተው ግጭት ጊዜያዊ ስለሆነ ኢትዮጵያዊያኑ በሥራ ላይ መኖር እንዳለባቸው አምኖበት የወሰነ ስለሆነ ከሥራ ወጥተው የሚገኙ ማመልከት እንደሚችሉ ሹሙ አረጋግጠውላታል። የግል ሠራተኞችን በተመለከተ ግን ሥራ በመቀነሱ እነሱ ብቻ ሳይሆኑ ኤርትራዊያኑ የቀን ሠራተኞችም ሥራ እንደፈቱ አመልክተዋል።</p>

<p>ወደ አገራቸው ለመግባት የሚፈልጉ ኢትዮጵያዊያን የኤርትራ ኢሚግሬሽን የሚጠይቀውን ክራይቴሪያ ካሟሉ መሄድ የሚከለክላቸው የለም። እስካሁን 7000 ልከናል። ነገር ግን እዚያ ከደረሱ በኋላ የስም ማጥፋት ዘመቻ ስለጀመሩ የበፊቱን አካሄድ ለውጠን አሁን በቀይ መስቀል በኩል ብቻ እንዲሄዱ አድርገናል።</p>

<p>በኤርትራ ታስረው ስለሚገኙ 600 ኢትዮጵያዊያን የሚያውቁት እንዳለ ተጠይቀው እንደማያውቁ ከገለጡ በኋላ ከአቶ ወንድሙ ጋር ተነጋግረው 72 እስረኞች ብቻ እንዳሉ የሚያውቁ መሆኑን ገልጠዋል። በሌብነት በሌላ ወንጀል ተፈርዶባቸው የታሰሩ ሊኖሩ እንደሚችሉ ገልጠው ወንጀል ሰርተው የተፈረደባቸውና ዕዳ ያለባቸው ኢትዮጵያዊያን የኤርትራ ህግ የሚወስንባቸውን ቅጣት ሳያጠናቅቁ መውጣት እንደማይፈቀድላቸውም ገልጠዋል።</p>


</body>
</html>
