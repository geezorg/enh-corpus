<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምንሊክ ተወልዶ ባያነሳ ጋሻ ግብሩ እንቁላል ነበር ይሄን ጊዜ አበሹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<table width="85%" class="align-center">
<tr bgcolor="#bfbfbf"><td>

የጥንት ሮማውያን በርግጥ ጀግኖች ነበሩ። እንደ ሮማውያን ሥርዓትና ደንብ ከሆነ እውነተኛ የጣሊያን ደም ያለበት ሁሉ ወታደር ይሆናል። ማናቸውም ሰው ከ17 ዓመቱ ጀምሮ እስከ 46 ዓመቱ ድረስ ወታደር ሆኖ አገሩን ያገለግላል ... በዘመቻ ጊዜ እስከ ሰባት ሺ ወታደሮችን የሚይዝ ሌጌዮን ከነሃስ የተሰራ ጡሩንባውን እየነፋ፣ የንስር አሞራ ምልክታቸውን በጦራቸው ላይ አስቀርጸው፣ ፈረሰኞቹም የንጉሳቸው ስም በወርቅ የተጠለፈበትን ትንንሽ ባንዲራዎች እያውለበለቡ ወደ ጠላት መንደር ይተማሉ... ሮማውያን ማሸነፍን እንጂ፣ መሸነፍን ልማድ አድርገውት አያውቅም። በርግጥም ታላቅ ህዝብ ከዚያ አለ...</p>

<p>እኒያ ሮማውያን ከብዙ ዘመን በኋላ ሃበሻን ተመኙ። ሃበሾች ግን ከቶ የማይቆረጠሙ የብረት አሎሎዎች ናቸው። አማራው፣ ኦሮሞው፣ ትግሬውና ሌሎች ሁሉ በአንድነት ስለ ኢትዮጵያ ተዋጉ፣ አሸነፏቸውም። ታሪክ ከቶ የማይዘነጋው ታላቅ ገድል በአድዋ ተፈፀመ ... ከጦርነቱ በፊት ግን ብዙ ትዝታ አለ። አንቶኔሊም አንደኛው ጦርነት ያስነሳ ግለሰብ ነው ... እንዴት ነበር ታሪኩ?</p>

</td></tr>
</table>

<h2 class="align-center">ምንሊክ ተወልዶ ባያነሳ ጋሻ ግብሩ እንቁላል ነበር ይሄን ጊዜ አበሹ</h2>
<h3 class="align-center">ትዝታ ዘአንቶኔሊ በሃበሻ አገር! (ከመቶ ዓመት በፊት)</h3>

<p class="align-right">ዴቪድ ካርል</p>


<p>ኮንት አንቶኔሊ የውጫሌን ውል እንዲያስተካክል ነበር ወደ አዲስ አበባ የተላከው። የውጫሌ ውል አንቀጽ 17 ከተስተካከለ ደግሞ ኢትዮጵያ በቅኝ ግዛት ስር፣ በጣሊያን መንግሥት አገዛዝ ውስጥ ትወድቃለች። የኮንት አንቶኔሊ ዋንኛ ጥረትም ይሄው ነበር፣ ግን አልተሳካለትም። 1883 ዓ.ም።</p>

<p>በወርሃ ጥር በሚንሊክ ችሎት የተገኘው አንቶኔሊ "የውጫሌ ውል ይቅር፣ አይነሳ፣ እንተወው" ሲል ጊዜ አስተርጓሚው ግራዝማች ዮሴፍ አሳሳተ።</p>

<p>"ጃንሆይ ይቅር ነው የሚል" አለ።</p>

<p>ጃንሆይና መኳንንቱም ተደስቶ "እኛስ መቅረቱን አይደለም እንዴ የምንፈልገው" ይሉና ይቅር! ይሰረዝ" ብለው ሲያበቁ "የውጫሌውን ውል ሰርዘዋል" የሚል በማህተም አሳምረው ለአንቶኔሊ ሰጡት። አንቶኔሊ የአማርኛውን መጨናበር ባወቀ ጊዜ ማሻሻያውን ወደ ጃንሆይ ችሎት ይዞ ሄዶ በፊታቸው ሸረካከተው። አጼ ምንሊክ በሁኔታው ተናደው ከዙፋናቸው ብድግ ቢሉ ጊዜ መኳንንቱ ለምኖ አስቀመጣቸው። እንደአነሳሳቸው ቢሆን ነጩ አንቶኔሊ የንጉሠ ነገሥቱን ጥፊ ወይም ካልቾ ይቀምስ ነበር...</p>

<p>አንቶኔሊ የውጫሌው ውል እንኳንስ ሊስተካከል ቀርቶ ጭርሱን ተበላሸበት። እንግዲህ ምርጫው ጦርነት ነው። ሳለምቤኒ የተባለው ጣሊያናዊ ስለዚያን ቀኑ ነገር (ዲሴምበር 23 ቀን፣ 1890) በያዘው ማስታወሻ እቴጌ ጣይቱ "እኔ ሴት ነኝ። ጦርነት አልወድም። ግን እንዲህ መሳዩን የውጫሌ ውል ከምቀበል ጦርነት እመርጣለሁ" አሉ። ኮንት አንቶኔሊም ውሉን በመድፍ እንደሚያስጠብቅ ዝቶ ቤተ መንግሥቱን ለቆ ወጣ ሶኖ ኢዮ!</p>

<p>አንቶኔሊ ወደ ለጋሲዮኑ ሲሄድ ልቡ እንደሚባባ የታወቀ ነው። አጼ ምንሊክ ግን አዘኑለት። ቤቱ ድረስ የሚሄድበት በቅሎ ላኩለት። አንቶኔሊም በቅሎዋን ላመጣለት አሽከር መቶ ብር ጉርሻ ሰጠው። አሽከሩም የተሰጠውን ብር ይዞ ወደ አዳራሹ ተመለሰ። የጃንሆይ ወንድም ራስ መኮንንም ነበሩና፣ "ጉርሻ ከሆነ ይበዛል፣ ጃንሆይ ለሰጡት በቅሎ ዋጋ ከሆነም ያንሳልና መልስለት" አሉ።</p>

<p>አጼ ምንሊክም በነገሩ ስቀው፣ "ውሰደው ጉርሻ ነው" አሉ። አያ ይሄን ሁሉ የምናወጋው የአጼ ምንሊክን ትዕግስትና ቸርነት እንመለከት ዘንድ ስለወደድን ነው።</p>

<p>ከዚህ በኋላ ኮንት አንቶኔሊ ወደ ኢጣሊያ አገር ለመሄድ ጓዝ ጉዝጓዙን ይዞ ተነሳ። በርግጥም የውጫሌውን ውል በሰላምና በድርድር ወይም ሃበሻን አጭበርብሮ ለማስከበር አልተቻለውም። ኢትዮጵያ በነበረ ጊዜም የመጨረሻውን ደብዳቤ ለአጼ ምንሊክ እንዲህ ጻፈላቸው።</p>

<p>"... በዚህ አይነት በርግማዊነትዎ ግዛት የኛ መቆየት ከንቱ ነው። ለንጉሣችን ትዕዛዝ ታማኞች እንደመሆናችን በሐረር በኩል አድርገን ወደ አገራችን እንድንመለስ እንዲፈቀድልን እንለምናለን። በምንሰናበትበት ጊዜ፣ እዚህ አገር በደግነት ስላስተናገዱን ለግርማዊነትዎ ምስጋና እናቀርባለን ... " ከዚህ በኋላ የቁርጡ ቀን መጣ። አጼ ምንሊክም የመጨረሻውን ደብዳቤ ለኮንት አንቶኔሊ ጻፉለት።</p>


<h3>ይድረስ ለኮንት አንቶኔሊ ...</h3>


<p>እዚህ አገር ከመጣህ ዠምሮ እስካሁን በኔ መንግሥትና በኢጣሊያ መንግሥት መካከል ያለው ጉዳይ ስምምነት እንዲያገኝ በትዕግስት ስደክም ቆየሁ። አንተንም እንደልብ ወዳጄ እንጂ እንደ አንድ የመንግሥት መላክተኛ አልመለከትህም ነበር። አንተም እንደተቻለህ ወዳጅነትህን አሳይተኸኛል።</p>

<p>አንድ የመንግሥት መላክተኛ እንኳን ንጉሠ ነገሥቱን ያገሩን ሕዝብ ሊያከብር ይገባል እንጂ፣ ትናንት እንደሰራኸው ያለ ሊሰራ አይገባም። ጉዳዩ ያለቀ መስሎኝ የውሉን አሳብና ንጉሡ ኡምቤርቶ ለጻፉልኝ መልስ የተዘጋጀውንና ሁለታችንም ያተምንባቸውን ደብዳቤዎች እኔን በፍፁም ሳትጠይቀኝ ለአንድ ንጉሥ የሚገባውን ክብር አጓድለህ በመቅደድህ አሳዝነኸኛል። በዚህ በሰራኸው አስበህ የተፀፀትህ ሲመስለኝ አንተና ኮንት ሳሊምቤኒ፣ ዶክተር ትራቬርሲም ወደ አገራችን እንድንሄድ ብላችሁ ጠየቃችሁኝ። በፊት ይሄ ነገር ሳይደርስ የስምምነቱን ነገር ስንነጋገር ያልተስማማንበትን ወገን ንጉሡ ኡምቤርቶና ክሪስፒ ካልፈቀዱ አይሆንም ብለህ ለዚህ ተመካክረን ጽፈን መልሱን እመጠብቅ ላይ ነበርህ። አሁን መልሱ ሳይመጣ ያለፈቃዳችን ብትሄድ ደስ አይለኝም፣ እንሂድ ብላችሁ ከቆረጣችሁ ደግሞ አልከለክላችሁም። እናንተ እምቢ ብትሉና ብትሄዱም በእናንተ ምክንያት በኢትዮጵያና በኢጣሊያ መካከል ያለው ወዳጅነት የሚጠፋ አይመስለኝም።</p>


<h3>ተጻፈ የካቲት 3 ቀን 1883 ዓ.ም</h3>


<p>ጣሊያኖቹ አገር ለቀው ወጡ። አንቶኔሊ በአጼ ምንሊክ ፊት የፈፀመው ድፍረት በጣሊያን ምክር ቤት አስተቸው። እሱ ግን "ነጉሠ ነገሥቱ አጭበርባሪ ናቸው። (ጽሑፉ የተጻፈው በስህተት ነው፣ አስተካክላለሁ) ብለው ካዱኝ" አለ።</p>

<p>ከዚህ በኋላ ጣሊያኖቹ የከፋፍለህ ግዛ አላማቸውን ተግባራዊ ለማድረግ ከትግሬው ገዢ፣ ከጐጃሙ ንጉሥ፣ ከሐረር ራስ ጋር እየቅል ድለላና ወከባ ጀመሩ። አጼ ምንሊክ ግን ታላቅ የፖለቲካ ሰው ናቸው። የሚደረግባቸውን በደልና ተንኮል በቸልታ ያለፉ መስለው ያደባሉ። አድብተውም አንድ ቀን የማይነቀል ጣምራ ጦራቸውን በጠላታቸው ልብ ውስጥ ይሰነቅራሉ።</p>

<p>አንድ የጣሊያን ታሪክ ፀሐፊ አንጄሎ ዴልቦካ ስለ አጼ ምንሊክ ጽፎ ነበር። "ምንሊክ የኢትዮጵያን መንግሥት ታላቅ ለማድረግ አጋጣሚዎችን ሁሉ ይጠቀምባቸዋል። ልባቸው ባልረጋላቸውና በሚያመነቱት ላይ ሁሉ ይጠቀማል። ምንሊክ የሚዘገየው በምቹው ጊዜ ለመጠቀም ብቻ ነው። ይህም የተፈጥሮአዊ ብስለቱንና ፖለቲካ አዋቂነቱን ይመሰክራል" ብሎ ነበር።</p>

<p>አጼ ምንሊክ ከውጫሌው ውል በኋላ ሰባት ዓመት መሳሪያ እየሰበሰቡና ከጣሊያን ጋር ሰላም የሆነ መስሎ ከርሟል። ከብሩሴል ጉባዔ የአውሮፓ መንግሥታት ኢትዮጵያ በጣሊያን መንግሥት ሥር እንድትገዛ ሲስማሙ አጼ ምንሊክ ነገሩን በፌዝ አይተውታል። በዚያን ጊዜ የብሩሴል ጉባዔውን የተቃወመችው ፈረንሳይ ታላቁን ኒሻን ለአጼ ምንሊክ ላከችላቸው።</p>

<p>ከፈረንሣይ ፕሬዚዳንት ዘንድ የተላከው ታላቁ የሌዥዎን ዶነር፣ የከርዶን ኒሻን ለንጉሠ ነገሥት ምንሊክ በፈረንሣይ ፕሬዚዳንት ስም በአንገታቸው አጠለቁላቸው። ካባቸውም ላይ አንጠለጠሉት። እንደዚሁም በጣሊያን አገር ከተሰሩት መድፎች ይልቅ አርቆ የሚተኩሰው ሆቺስኪ የተባለው የፈረንሳይ መድፍ ከፊታቸው ቀርቦ ታየ። በእያንዳንዱም መድፍ ላይ "ሞዓ አንበሣ ዘእምነገደ ይሁዳ፣ ዳግማዊ ምንሊክ..." የሚል ጽሁፍ አብሮ ተቀርጾ ነበር።</p>

<p>በነገርዎ ላይ ለአጼ ምንሊክ የተበረከተው ኒሻን ነፃ ለሆኑ አገሬዎች ብቻ የሚሰጥ በመሆኑ ፈረንሣይና ጣሊያን እጅግ ፀብ መባቀላቸውን አንዘንጋ። በዚያ ላይ በአድዋ ጦርነት ጊዜ መድፍ አስተኳሾቹ ፈረንሳዮች ነበሩ ...</p>

<p>የአንቶኔሊን መጨረሻ እናውጋ። ኮንተ አንቶኔሊ የውጫሌውን ውል ካምታታውና ከዘባረቀው በኋላ እየፎከረ በሃረር አድርጐ ወደ ጣሊያን መግባቱ ከቶ አይዘነጋም። ከዚያ ግን ወደ ኢትዮጵያ ዳግመኛ አልተመለሰም። በአርጀንቲና አገር ተሾመ። ኮንት አንቶኔሊ አርጀንቲና እያለ ጦርነት ተቀሰቀሰ። እሱ ባመጣው የውል መዘዝ፣ ስንቱ ጀግና ተልመዘመዘ?</p>

<p>ገና የመቀሌውን ሽንፈት እንደሰማ ለጣሊያኑ ጠቅላይ ሚንስቴር ቴሌግራም አደረገለት። "ክቡር ጠቅላይ ሚኒስትር ሆይ! ሃበሾቹም በብልሃት እንጂ ፊት ለፊት በመግጠም መቋቋም አይቻልም። በልዩ ጥንቃቄና በረጋ መንፈስ ድሉ እርግጠኛ እንዲሆን ሼዎችን በትግሬ አገር ማዳከም አዲግራትን ትቶ አስመራንና ከሰላን መከላከል። ራስ ስብሃትን መጠርጠር። በሐረር ላይ ዘማች ወታደር መላክ ጠቃሚ ነው። ከዮሐንስ ለመገላገል ምንሊክን መጠቀሚያ እንዳደረግነው አሁንም የጐጃሙን ንጉሥ ከምንሊክ ጋር ማጣላት። ስለድፍረቴ ይቅርታ! አንቶኔሊ።" እጅግ በጣም አደገኛ ደብዳቤ ነበር የላከላቸው። እነሱ ግን አንቶኔሊን ናቅ አደረጉትና ከህብረብሔሩ የኢትዮጵያ ሠራዊት ጋር ፊት ለፊት ተላተሙ። የመጀመሪያ ሽንፈት ሆነ .. ታህሳስ 1888 ዓ.ም</p>

<p>ለአጼ ምንሊክ የመጀመሪያው ድል በመቀሌ ተገኘ። የጣሊያን ካርቱኒስቶችም በጣሊያኑ ጠቅላይ ሚንስቴር በክሪስፒ ብዙ ቀለዱበት። ዋነኛው ካርቱን ስዕል ለዛሬ ያተምነው ሲሆን እንደ ጅል የተንደረደረውን ክሪስፒ የተረጋጋው ምኒልክ በቀላሉ ሲያደባየው መመልከት ይቻለናል። ከዚህ በኋላ የአድዋን ጦርነት ነበር የተከተለው። ከጦርነቱ ቀደም ብሎ አርጀንቲና የሚገኘው ሰበበኛው አንቶኔሊ አሁንም አደገኛ ደብዳቤ ወደ ጣሊያን ላከ። እ.ኤ.አ የካቲት 21 ቀን፣ 1896።</p>

<p>"ከዚህ በፊት ራስ ስብሐትን መጠርጠር ያስፈልጋል ብዬ በቴሌግራም አስተላልፌ ነበር። የፈራሁት አልቀረም፣ ራስ ስብሐት መልሰው ለምንሊክ አደሩ። አሁን በደረስንበት ሽንፈት ዓላማችን መከላከከል እንጂ ማጥቃት ሊሆን አይገባም። በዚህ ወር የኢትዮጵያን ንጉሥ በመቶ ሚሊዮን ብር እንኳ ማሳመን አይቻለንም። ይልቅዬ ከሁለት ወር በኋላ ደግሞ አገር የሚያጥለቀልቀው ሃይለኛ ዝናብ በኢትዮጵያ ይጀምራል። ወንዞቹም በጐርፍ ይሞሉና መንገዱ ይዘጋል። ከዚያ በፊት ግን ምንሊክ ለሠራዊቱ የሚያበላው ስለማይኖር ወደ ሸዋ ይመለሳል። ያኔ ከኋላ እየተከተሉ መደምሰስ ነው..." አለ። አንቶኔሊ ከመጀመሪያው የውጫሌ ውል ጀምሮ እስከመጨረሻው ድረስ ለሀገሩ ለጣሊያን እጅግ ተጋ። ሆኖም እንደ ኢትዮጵያ ብሔራዊ ቡድን የግብ እድል አጣ።</p>

<p>እንደ አንቶኔሊ ምክር ቢሆን ጣሊያን ኢትዮጵያን በብርቱ ታሸንፍ ነበር፣ ብዙ ሃበሾች ይሞቱ ነበር። እነሱ ግን አንቶኔሊን ናቁት። ምክሩንም በተግባር ሳያውሉ ቀርተው ተሸነፉ ... ጣሊያኖች ከዚህ በኋላ በአድዋ ተሸንፈው አንገታቸውን ደፉ። ሳምንት ሌላ ወግ ይኖረናል አስታ ላቬስታ!</p>


</body>
</html>
