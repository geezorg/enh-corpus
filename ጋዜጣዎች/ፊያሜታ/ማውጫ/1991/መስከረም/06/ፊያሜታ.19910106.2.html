<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ በ1991 ተጠናክሮ እንደሚቀጥል ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጦርነቱ በ1991 ተጠናክሮ እንደሚቀጥል ተገለፀ!</h1>
<h3 class="align-center">"የመጨረሻው አማራጭ ሻዕቢያን ማስወጣት ብቻ ነው!" ተባለ</h3>


<p>ከሰኔ አጋማሽ ጀምሮ ጋብ ያለ የሚመስለው የኢትዮጵያና የኤርትራ ጦርነት በያዝነው ዓመት በሁለቱም ወገን በተጠናከረ ሁኔታ የሚቀጥል መሆኑን ወታደራዊ ምንጮች ገለፁ። በአሁኑም ወቅት ሁለቱም ወገኖች በተጠናከረ ወታደራዊ እንቅስቃሴ ላይ ይገኛሉ፣ ተብሏል።</p>

<p>ጦርነቱ ከተጀመረበትም ጊዜ አንስቶ በሻዕቢያ ሠራዊት ቁጥጥር ስር የዋሉት አወዛጋቢዎቹ የባድመና የሽራሮ፣ የአሊቴና እንዲሁም የዛላንበሳ አካባቢዎች ዛሬም አልተለቀቁም። ሁለቱም ሠራዊት በቅርብ እርቀት ላይ ሆኖ የመጨረሻውን የጦርነት ውሳኔ በመጠባበቅ ላይ ነው። ይህ በእንዲህ እንዳለነው የኤታማዦር ሹም ሜ/ጄ/ጻድቃን እና የአገሪቱ ርዕሰ ብሄር ዶ/ር ነጋሶ ጊዳዳ የሰላሙ መፍትሄ መሟጠጡንና የመጨረሻው አማራጭ ኃይል በመጠቀም ሻዕቢያን ከኢትዮጵያ ምድር እንደሚያስወጡ በአዲሱ ዓመት ያሳወቁት።</p>

<p>በሌላ በኩልም የውጭ ጉዳይ ሚንስትሩ አቶ ስዩም መስፍን ጦርነቱ ቢጀመር የምናጣው ነገር የለም፣ ይልቁንም ዓለም አቀፍ ማህበረሰብ ለሰላም ያደረግነውን ጥረት ያውቃልና ከጐናችን ይሆናል፣ ብለዋል። ይህን የዘገበው የሮይተርስ ዜና ወኪል እንደገለፀው አቶ ስዩም መስፍን እስከአሁን ግጭቱ በሰላማዊ መንገድ መፈታት አለበት ከሚሉት ወገን ሆነው መቆየታቸውንና አሁን ግን ስለጦርነቱ መቀጠል ሲናገሩ የመጀመሪያቸው ነው፣ ብሏል።</p>

<p>ለጦርነት የሚደረገውም ዝግጅት ቀጥሎ በተለይ የአየር ኃይሉን የማጠናከሩ ሂደት በአዲስ መልክ መጀመሩንና ከፍተኛ የሆነ ልምምድ እየተደረገ መሆኑን ጭኝኝ ባሳለፍነው ሳምንት ላይ ገልጿል። እንደ ሲ.ኤን.ኤን ገለጻ ከሆነ በኢትዮጵያ ውስጥ እስካሁን ቁጥራቸው 70 (ሰባ) የሚደርሱ ሚግ 21 ጀቶች መኖራቸውን ጠቁሞ ነገር ግን በአስተማማኝ ሁኔታ በረራ መፈፀማቸው አጠያያቂ ነው፣ ብሏል።</p>

<p>ይኸው ዘገባ በማያያዝ እንደገለፀው እነዚህን 70 ያህል ሚግ 21 ተዋጊ ጀቶች ለመጠገን ያልተቻለው ኢትዮጵያ ከቀድሞዋ ሶቪየት ህብረት ጋር የነበራትን ግንኙነት በማቋረጧ መሆኑን ዘግቧል። ዜናው በተጨማሪ እንደገለፀው ኢትዮጵያ ለጦርነቱ የምታደርገውን ዝግጅት በመቀጠል ከእስራኤል አስር ተዋጊ ጀቶችን ለመግዛት ስምምነት ላይ ተደርሷል። ሆኖም ተዋጊ ጀቶቹ ሊሸጡ የሚችሉት የእስራኤል መንግሥት ከፈቀደ ብቻ ነው፣ ተብሏል።</p>

<p>የእስራኤሉ ጠቅላይ ሚንስትር ቤንጃሚን ኔትናያሁ ቃል አቀባይ አቪቭ ቡሺንስኪ ስለዚሁ የጦር ጀቶች ሽያጭ ተጠይቆ ሲመልስ ጠ/ሚንስትሩ የጦር መሳሪያ ሽያጩን ይደግፋሉ፣ ነገር ግን ሽያጩ እንዲህ በቀላሉ በአጭር ጊዜ ውስጥ የሚፈፀም አይሆንም። በተለይም አሁን ኢትዮጵያና ኤርትራ በጦርነት ላይ ሳሉ ሽያጩ ላይፈፀም ይችላል፣ በማለት አሳውቋል።</p>

<p>አሁን ለኢትዮጵያ ተዋጊ ጀቶቹን የሚሸጠው ኤልቢት የተባለው የእስራኤል ካምፓኒ በአሁኑ ወቅት ከሮማኒያ መንግሥት ጋር በመስማማት 100 ሚግ 21 ተዋጊ ጀቶችን በመጠገን ላይ የሚገኝ ነው። ኢትዮጵያም አዲስ ከመግዛት ይልቅ 70ዎቹን ማደስ እንደሚቀል አስምረውበታል። ወደ ኢትዮጵያ የሚላከው የመጀመሪያ ሚግ 21 ጀት በአንድ ዓመት ጊዜ ውስጥ የሚጠናቀቅ መሆኑና እስከዚያም ድረስ ጦርነቱ ጋብ የማለት አዝማሚያ ይኖረዋል፣ ተብሏል። በማናቸውም ሁኔታ ግን ጦርነቱ እንደሚቀጥልና በያዝነው 1991 ዓ.ም ሻዕቢያን ከኢትዮጵያ ግዛት የማስወጣቱ ወሳኝ ፍልሚያ እንደሚጀመር እነዚሁ ውስጥ አዋቂ ምንጮች ይገልጻሉ።</p>


</body>
</html>
