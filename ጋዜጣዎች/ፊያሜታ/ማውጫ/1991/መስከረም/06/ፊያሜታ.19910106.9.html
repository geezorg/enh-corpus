<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ማረድን" ምን አመጣው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ማረድን" ምን አመጣው?</h1>
<p class="align-right">ገሞራው -ሀገረ ስዊድን</p>


<p>"ስብእሰ እንዘ ክቡር ውእቱ ኢያእመረ። ወኮነ ከመ እንሰሳ እንዘ አልቦሙ ልብ..." የሚለው መፅሃፋዊ ምእዳን፣ በሰሞኑ ለምፅፋቸው መጣጥፎች ሁሉ፣ መሪ ሃሳብ ሆኖኛል። እንደ "መርሆ" ማለት ነው። "ክቡራን" የምንባለው የሰው ልጆች፣ የበስተኋላ አዝማናተ ቀፍቅፈውና ፈልፍለው ባስገኙት ንቅዘትና ሞራላዊ ርክሰት የተነሳ፣ ምን ያህል እንደጠነዛን በየእለቱ የምናያቸው ሕይወታዊ ኩነቶች በግልፅ እያሳዩን ነው። "እንዘ ክቡር ውእቱ ኢያእመረ..." በሚለው "ሃይለ ቃል" ውስጥ ሁሉ ሃሳባዊ ሰንዘርታ ተካቷል። "ክቡር" የመሆንንና የ "ክብርነትን እርከናዊ ማእረግ" ከነሙሉ ፀጋውና ረድኤቱ፣ በረከቱና ቡራኬው ጋር መቀበል ያቃተው የሰው ልጅ፣ ባልሆነ ማጥ ውስጥ ገብቶ፣ ከመጨማለቅ በላይ እየላቆጠም ነው። "እግዚኦ አያድርስ ያሰኛል!!! " ናዝራውያን አባቶች፣ ባህታውያን መምህራን፣ መናንያን መካሮች... በየፖሊስ ጣቢያው ተጐትተው እየተወሰዱ፣ ምን እንደሚደረጉ ሰምተናል። የሃይማኖት አድባራትና ገዳማት፣ ምን ዓይነት ደባ እንደሚፈፀምባቸውም ተነግሮናል። አብያተ ሞራል የነበሩ ተቋማትም፣ ምን እንዳጋጠማቸው የምናየው ነው። ይህ በመንፈሳዊው ዓለም ውሰጥ የተፈፀመ አፀያፊ ድርጊት ሲሆን፣ በሌሎቹ ምድራውያን ተቋማት ውስጥ የደረሰውን ውጥንቅጣዊ ትርምስና ምስቅልቅል መዘርዘር በርግጥ ያስቸግራል።</p>

<p>ያ ጥንታዊ መፅሃፈ ሃይማኖት፣ ለዚህ ለአለንበቱ አዲስና ዘመናይ ዘመን፣ ቀደም ብሎ " ኡቁኬ.... በደሃሪ መዋእል... ይመፅኡ ተንባላት ... " እያለ፣የሚሆነውን ሁሉ በአሻጋሪ ጥቆማ ሲያመላክት ቆይቶ ነበር። የሃይማኖት ትንቢታውያን ትንግርቶች ነበሩ። ከሞላ ጎደል፣ እኒያ ትንቢቶች እየገዘፉ ነው። በርግጥም- " ሰብእሰ እንዘ ክቡር ውእቱ ኢያእመረ!! " ነው ሰብአዊ ልቡን ካጣ፣ ማንና ምንስ የእርሱ ልብ ሊሆነው ይችላል? "ለስሂት መኑ ይሌብዋ?" እንደሚለው ያለ ነው። ሲያንስ ደግሞ አብዳንኪ ማእዜ ይጠቡ!! ይልለታል "ሰለጠኑ ሲባል አካላዊ እንጂ መንፈሱ አይደለም። አጠገቡ መሰሉ ፍጡር በሚሊዮን ቁጥር፣ ረሃብ ጠኔ ተይዞ ሲማቅቅ፣ በግሉ ቁንጣን ይዞት ይንፈራፈራል። አሊያም የምድሪቱን ሃብትና በቁኤት ሁሉ እያጋበሰ፣ በሰማያት ላይ ለሚያያቸው "ረቂቃን ራእዮቹ" ምርኮ ማስገቢያ እንዲሆነው እያሟጠጠ ያባክናል። የጦር መሳሪያ ንግዱን ለማጧጧፍ ሲልም፣ በማደግ ላይ ያሉ፣ የሶስተኛው ዓለም፣ የዋሃን ሕዝቦች፣ እርስ በርስ እያጫረሰና እያናከሰ ያናጫቸዋል። ሲያመቸው ተዳሳሽና ግዙፋን በሆኑት አካላዊ መናቆሮች፣ በቆመጥ ያከሳክሳል። ሳያመቸው ደግሞ፣ ረቂቃን በሆኑ የመንፈስ ቅርሶች አማካይነት፣ ልዩነት አስታኮ የፈረደባቸውን እነዚሁኑ ያለም ምስኪኖች ያጋጭና እርስ በርሳቸው ያጫርሳል።</p>

<p>በተለይም እንደ እድልም ይሉ፣ እንደ ልዩ ስጦታ፣ የተለያዩ ሃይማኖቶች፣ የተለያዩ ባህሎች፣ የተለያዩ ቋንቋዎችና፣ የተለየዩ ጐሳዎች ነገዶች፣ የተለያዩ የሕይወት ልምዶች... ባለቤቶች በሆኑት፣ በሶስተኛው ዓለም ሕዝቦች፣ እነዚህ የተፈጥሮ ልዩ ልዩ የተፈጥሮ ፀጋዎችና በረከቶች በብዛትና በአይነትም ሰፍኖ መገኘት፣ እየከፋፈሉ ለመበዝበዝ መጠቀሚያ ሊሆን ችሏል።</p>

<p>በአለንበት የአባላሽኝ ዘመን፣ የሃይማኖትን፣ የጐሳን የቋንቋን... ልዩነቶች በመጠቀም በጐውን ጉራማይሌና ቀስተ ደመናዊ ህብረ ቀለማት ያለውን ፀጋችንን በማጥቆርና በማጨለም ለግል ግባቸው ሲጠቀሙበት ኖረዋል።</p>

<p>እናት ሀገራችን ለዚህ ፈረንጃዊ ሴራ፣ እንደፍሪዳ የቀረበች ሰለባ ሆና ለዘመናት ስትሰዋ ኖራለች። እጅግ የሚገርመው ግን፣ ከአራት መቶ ዓመታት በፊት ተደርጐ እንደነበረው "ሰይፍ ዘክልኤ አፋሁ" (ባለሁለት ስለት-የውጭና የውስጥ መታሪዎች) እንደገና ተነስቶ ወገኖቻችንን እንዲጨፈጨፍ፣ ዛሬም ዳር ዳር እሸክም እሸክም የሚሉ ሰዎች የማንሰራራታቸው ምልክቶች እዚያም እዚህም መከሰታቸው ነው። ይችን ነጥብ ከቋጨኋት በኋላ፣ አሁን ወደ ተነሳሁበት ርእሰ-ሃሳብ አቀናለሁ።</p>

<p>የጥንቱና የጠዋቱ፣ መምህሬና አስተማሪዬ፣ ወዳጄና ወንድም አባቴ የሆኑት፣ ምሁር አለማየሁ ሞገስ (ቀደሰ) ለምን አልሰለምኩም በሚል ርዕስ በሃይማኖት ግላዊ ምርጫቸው ከክርስቲያንነታቸው ይልቅ ለምን እንዳልሰለሙ ያነሳሳቸውን ምክንያታዊ መንስኤዎቻቸውን በዝርዝር በመግለፃቸው፣ እንደከፍተኛ ምህረት የለሽ ወንጀል ተቆጥሮባቸው " የቴሌፎን ሰይፋዊ እርድ" ወርዶባቸውል። የጎራዴው ስለት፣ ለጊዜውም ቢሆን ቋንጃቸውን አለያም ጫንቃቸውን አሊያም ውስጣዊ ብራኳቸውን የመተረው ባይሆንም፣ በሥኑልቦናዊው የማስፈራራት ተልእኮው ስራውን ሰርቷል። ምንም እንኳ፣ መምህሬን በቅርብ እስከማውቃቸው ድረስ፣ እንደዚያ ያለው የሩቅ ቡራ ከረዩ፣ የአፅቅ አሊያም የቁንፅል ድምብላል እፅ ታህል እንደማትሰማቸው ባረጋግጥም፣ አሁን በአሉበት ያረጋዊነት እድሜያቸው ላይ፣ በሰላም እንዳይኖሩ የተደረገባቸው ሙካራ፣ ከማስቆጨት አልፎ ቆርቁሮኛል። አለማየሁ፣ በየዘመኑ ከተነሳው የአረሚ ተንባላት ጋር ፊት ለፊት እየተጋፈጡ፣ ማንቁርት ለማቁርት ተያይዘው ሲታገሉ የኖሩ አዛውንት መሆናቸውን፣ የኢትዮጵያ ሰው ቀርቶ ምድሪቱ ራሷ ትመሰክራለች። ሌላው ሌላው ቀርቶ፣ በተሰለፉበት የመምህርነት ሙያቸው መስክ ብቻ፣ ከብዙሃን አርድእቶቻቸውና ደቀ መዛሙርቶቻቸው የህሊና ማሳ ላይ፣ ትምህርት እውቀትን እያረሱ፣ ድንቁርና አራሙቻ፣ እንክርዳድና ግርዱን እየለዩ፣ ንፁህ ትምህርታዊ እውቀትን በየዘመኑ ሲያበረክቱ መኖራቸውን፣ ሰማያትና ምድር በየበኩላቸው ያውቁታል። ይህ እውነታዊ ሃቅ በማንኛውም ዘንድ አሌ ሊባል የሚቻል አይደለም። ታዲያንን " ወርቅ ላበደረ ጠጠር" እንደሚሉት ሆነና፣ ከኛው ከወገኖቻችን የእስልምና አክራሪ ተከታዮች በመነጨ የከረረና የመረረ ግብታዊ ሰሜት " እንረዳቸው!!" ሲባል፣ የሃሳብ ስንዘራው የምን አይነት ክስተት " እሰተርእዮ" ነው? ትልቅ ጥያቄ።</p>

<p>እዚህ ላይ ስለ ሰዎች በመቻቻልና በስምረታዊ ህላዊ አብሮ ስለ መኖር፣ ሰብአዊ የህይወት ሥርአት ማንሳት ተገቢ ነው። ግዴታና መብትን አለያም ውዴታና ውዴታን የሚያካትት መንትዮሽ ባህርያት ያለው ነው። እኔ " ክብረብዙሃን " አለያም " ክብረህዝብ " ብዬ የምጠራው ነው። ፈረንጁ በቋንቋው " ዲሞክራሲያ " ይለዋል። አንዱና ተቀዳሚ ባህርያዊ ይዘቱ " መቻቻል- በተአቅቦ (መጠባበቅ የሚባለው " ቶሎራንስ" ነው። እጅህን የመሰንዘር መብትህና ነፃነትህ፣ የሌላውን ሰው አፍንጫ እስካላጎሳቆለ ድረስ ነው እንደሚባለው ያለ ነው። በሥርአተ ዲሞክራሲ፡ ንፁሁንና የዋሁን ከመተናኮል በስተቀር፣ የፈለጉትን ሁሉ ማድረግ ይቻላል። ዲሞክራሲ፣ ያን ያህል ሰፊ አድማስ ያለውና ልቅ መጠነ ህዋ መምዘግዘግ የሚችል ነው። በሃገራችን ምድር፣ ተጀምሮ እስኪጨረስ፣ ዝንተ አለሙን ሙሉ፣ የዲሞክራሲ አካሉ ቀርቶ ቁራጭ መንፈሱ እንኳ፣ ለእለት እድሜ ብቅ ብሎ ሳይጎበኝ እንደኖረ ሁላችንም የምናውቀው ሃቅ ነው። ይሁን እንጅ፣ ገና ለገና ምድሪቱን አልረገጠም ተብሎ፣ ለወደፊቱ የሚመጣበትን ጎዳና ጠርጎ ማስተካከል ሃጢአት አይደለም። አንድ ቀን ድሆ ድሆ ብቅ ማለቱም ስለማይቀር፣ ከመምጣቱ አሰቀድሞ፣ ስለባህርያቱና ስለአሰራር ስልቶቹ፣ አስቀድሞ መናገርና ማስተማር፣ ስህተትነት የለውም። የዚህም ፅሁፍ ካልአይ ተልእኮ ይህ ነው። ታፍኖና ታምቆ ዘመኑን ሙሉ የኖረ ህዝብ፣ የመወያየትና የመነጋገር፣ የመመካከርና እርስ በርስም በጥሞናና በሰከነ መንፈስ፣ ልብ ለልብ ተቀራርቦ፣ ህሊና ለህሊና ተጠጋግቶ፣ ችግሮቹንና ፈተናዎቹን በጋራና በህብረት የመፍታት፣ ባህሉም ሆነ ልምዱም የለውም!! ይህ ሊሆን የቻለው፣ እንደሸረሪት መርዛም ድር፣ የውጭና የውስጥ ጠላቶቻችን፣ እያደሩ በመተታቸው ሲተበትቡን በመኖራቸው ነው። በዚህ በደረስንበት አረፍተ ዘመን ላይ፣ ይህ ተንኮላቸውና ሴራቸው ከመቸውም ጊዜ ይልቅ፣ ፍንትው !ቷ ! ቦግ! ብሎ ታይቷል። ተቀራርቦ መወያየትና መመካከር ቢኖርማ ኖሮ-ሰሞኑን እንደሆነው፣ የስልኩ ሰይፍ መቼ ከአፎቱ ይመዘዝ ነበር?" ይቺ ይቺቱን ነጠብጣብ፣ ከዚያም ከዚህም ከጠቃቀስኩ በኋላ በአስተማሪዬ መምህር አለማየሁ ሞገስ ላይ ስለተነሳው ጊዜያዊ ፈተና፣ መነሻውን ልጠቁም።</p>

<p>ሰውዬው በዜግነት ደቡብ አፈሪቃዊ ናቸው። የማንዴላ ሀገር "ሼክ ምሁሩ።</p>

<p>(በነገራችን ላይ፣ ስንኳንስ የ" ሼሁ" ቀርቶ፣ የማንዴላ የራሱ ቅንነት እጅግ አጠራጣሪ ሆኗል። ለነፃነት ባበቃችው ሀገሩ ኢትዮጵያ ላይ ባሳየው ግድየለሽነት የተነሳ - ያ ሁሉ መአት ሲወርድባት አንዲትም ቃል ትንፍሽ ያላለ በመሆኑ ነው!)ነገር ነገሩ፣ በኢትዮጰያውያን ላይ የተሰነዘረውና የተወነጨፈው፣ የጎሳው መርዛዊ ወረራ፣ ፈር ይዞ ጠብታ ውኃ ሊቋጥር ስላልቻለ "እስቲ ደግሞ በሃይማኖት ኢትዮጵያውያንን ያልበታተነና ዋህድነታቸውንም ለመበጣጠቅ እንደገና እንሞክር" ያለቡት ሁለተኛ እርምጃቸው ይመስላል። ይኸም ሊሰራ የሚችል አይመስለኝም። በነገራችሁ ላይ ባለ ጉዳዩ አህመድ ዲዳት የየትኛው እስላማዊ ክፍል (ሴክት) ይሆኑ? ሺአይት? ወይስ ሱኒ? መቼም እንደ ወገኖቻችን ኢትዮጵያውያን እስላሞች "ሱፊ" አይመስሉኝም። ሱፊያዊ የሃገራችን እስላም፣ ሃገሩና ወገኑን የሚወድና ነጻነቱንም የሚያከብር ልበ ሰፊና መንፈሰ አድማስ መሆኑን በቅርብ አውቃለሁና። ለዚህ ማስረጃ እንዲሆኑኝ፣ እነ ኡመር ሰመተርን በሰላም ከተኙበት ጎልጎታቸው አልቀሰቅስም። ትላንት ከሃገር አጥፊዎቹ ውሻ (ወያኔ ሻዕቢያ) ጋር ማንቁርት ለማንቁርት ተያይዘው በመርካቶው የመስጊድ አውድ ላይ የተዋደቁት ወገኖቼ እስላሞች፣ ማንነታቸውን በመስዋእትነት ደረጃ በአደባባይ ላይ ያስመሰከሩም ስለሆነ፣ ገድላቸውን አልዘረዘርም። ዲዳትም ተነሳ አላሙዲ ወገኖቻችን ኢትዮጵያውያን እስላሞች፣ ለዘለአለም በአንድነትና በህብረት እስከኖርን ድረስ፣ አስከመጭውም ህልፈተ ዓለም የዘመን ጫፍ ድረስ አብረን በስምረት እንደምንኖር፣ በበኩሌ አንዳች ጥርጣሬ የለኝም።</p>

<p>የየኔታ (የኔ ጌታ) አለማየሁን መፅሃፍ፣ ምን ኮርኩሮት ተፃፈ? መልሱ አጭር ነው። ዲዳት በተሰጠው የማበጣበጥ ተልእኮው መፅሀፍ ቅዱስ የኛ የእስላሞች ቅዱስ መፅሃፍ እንጅ፣ የክርስቲያኖች አይደለም ሲል ካለበት ተሽንቅሮ የፕሮጋንዳውን ርችት ይተኩሳል። ነገሩ እንዲህ ነው። ዲዳት አያገባው ገብቶ፣ በሌሎች ቅዱስ ሃይማኖት ውስጥ የሰፈረ ሃይማኖታዊ አሰተሳሰብ በማንሳት "</p>

<p>"...በመጻህፍተ ነቢያት ውስጥ (ኦሪትም ይበሉ ብሉይ) -ኢየሱስ አለያም ክርስቶስ የሚል ስመ አምላክ ስለሌለ፣ የነቢያት አባት ሙሴን ከተከታዮችህ ውስጥ ነቢይ አስነሳልሃለሁ ብሎ ቃል ኪዳን የገባለት ነቢይ ምሉእ በኩለሄ ተስማሚነቱ ለነቢዩ መሃመድ እንጅ ክርስቲያኖች እንደሚሉት ለኢሳ-ኢየሱስ ሰላይደለ-መፅሃፍ ቅዱስ መፃህፍነቱ ለእስላሞች እንጅ ለክርስቲያኖች አይደለም..."</p>

<p>... በማለት አያ አህመድ (አመዴ) ዲዳት የመጽሐፍ ቅዱስን ሕጋዊ ቅርስነትና ሃይማኖታዊ ወራሽነት፣ በፎርፌ ለእስላም እምነት ተከታዮች ያወርሳል። እንግዲህ የቅርቡ ሃይማኖታዊ ጥቅንጥቅ መነሻው ይኸው ነው። በተጋደመ የጭድ ክምር ላይ ቤንዚን ነስንሰው ለማቀጣጠል የሚሯሯጡ፣ ሌሎች ሃይሎች ደግሞ "አሸን"ናቸው። ከአንኳሮቹም ውስጥ፣ በዘመናችን በተፈጠረ አዲስ ውስጣዊ ክስተት (ውጫዊውን የነጣልያንንና የመሰሎቻቸውን ትተን) ራሱን በአንደኛ ደረጃ፣ የቀሩትን ኢትዮጵያውን ደግሞ ሁለተኛ ደረጃ ለማስቀመጥ እየሞከረ የነበረው ዩውሻ" (ወያኔ ሻዕቢያ) የዘረኛ ባንዳ ቡድን፣ የመከፋፈል ሙከራው በመክሸፉ፣ በዘር መርዝ ላይ የጠነሰሰው ሴራና፣ በጎሳና ጎጥ ቀንበር ላይ አቀናጅቶ ያዋቀረው በመፈራረሱ፣ አሁን ደግሞ በሌላ አቅጣጫ ለመሞከር፣ እንደአበደች ውሻ ይቅበዘበዛል። በክርስቲያኑና በእስላሙ ኢትዮጵያዊ ማህበረሰብ ውስጥ፣ ስንጥቅጥቅ ለመፍጠርና እርስበርሳችን ለማራኮት፣ ይኸው እንደታየው፣ የደቡብ አፍሪካ እስላም በቀላጤ ተሳቢነት በማስነሳት በይዘትም በአይነትም ጭራሽ የማይመስል ነገር አስነግቦ መፅሃፍ ቅዱስ ስለ ነቢ መሃመድ የሚናገር እስላማዊ መፅሃፍ እንጅ የሃይማኖተ ክርስትና መዝገብ እምነት አይደለም በማሰኘት ማስቦትለክ ይዟል። ተርቦቹ ሊቃውንተ ክርስትና፣ ስንኳንስ በቅራኔያዊ ግጥሚያው ገፅ በገፅ የሚፋለመውን ባእድ ሃይማኖት ይቅርና፣ በራሱ መሰል ሃይማኖት ድባባዊ (ጃንጥላዊ) የእምነት ክልላዊ ጥላ ውስጥ ከሚገኙት፣ እንደ ባለሁለት ባህርያቱ ካቶሊኮች ጋር ሲጠዛጠዙ ነው የኖሩት። አንድ ሁለቱን ወካይ ምሳሌዎች ለማቅረብ ያህል እስከ ማእዜኑ ተሃነክሱ በክል ኤሆን ጌጋያቲክሙ የሚለውንና "መች ተለመደና ከተኩላ ዝምድና።" የተባሉትን አናውጥ መፃህፍት መጥቀሱ በቂ ነው። ቀደም ባለው ዘመን የነበሩ የክርስቲያን ሃይማኖት ምሁራን በዶክትሪናል ትምህራዊ ማብራሪያነት ያቀርቡት የነበረው ማስረጃ፣ ጣፋጭነቱና ማራኪነቱ፣ መቼም እጅ ያስቆረጥማል። የነመምህር አካለ ወልድ "የነገረ ትሰብእትነና -የነገረ መለኮት ተዋህዶአዊ ማስረጃነት፣ ከዘመናችን አድባንስድ የላቦራቶሪ ኤክሰፐርመንት ጋር፣ ፍፁማዊ አንፃርነት ያለው ነበር። በቦሩው ሜዳ ጉባኤ ላይ፣ የጋለ ብረት አቅርበው ነበር፣ እስቲ ከትስብእታዊ ብረት አካል፣ ነደ መለኮታዊ እሳትን ለይተህ አሳየኝ ብለው ወጥረው ተከራካሪያቸውን አስጨንቀው ያርበደበዱት። በሌላ ዶክትሪናዊ ፍልሚያ ላይ ደግሞ የሰላሴን ገፃዊ አቅጣጫ በተንኮላዊ አቀራረብ አንድ መናፍቅ ቢጠይቅ-"የሻማ ብርሃን ከፊቱ አቅርበው የዚህ ብርሃን ወዴት አቅጣጫ ነው" በማለት፣ የተንኮለኛውን ጥያቄ በደምሳሽ ጥያቄ አፍርሰውበታል። በበኩሌ ግን አሁንም ቢሆን፣ እዚያ ድረስ ሳንሄድ፣ ልንጠቀምበት የሚገባን ጥሩ ዘዴ የብልሁ የአፄ ምኒልክ ስንቅህን በአህያህ፣ አመልህን በጉያህ" በሚለውና አለያም የአፄ ሃይለ ስላሴ "ሃይማኖት የግል-ሀገር የጋራ" በሚለው የጋርዮሽ መርሆ ቢሆን ይመረጣል።</p>

<p>አንድ ሌላ ተረብ ላምጣ። በትውፊታዊ ብሂል ደረጃ፣ በየትውልድ ዘመን ሲተረክ የኖረ ቢሆንም፣ በበኩሌ "ተረቡ የአንድ ሃቃዊ ድርጊት ውጤት እንደሆነ አልጠራጠርም እንዲህ ነው።</p>

<p>"...በአንዲት ትንሽ መንደር ውስጥ አንድ ክርስቲያናዊ ካህን (አባ እና አንድ እስላማዊ ሼህ፣ በጉርብትና ይኖሩ ነበር። ያምባው ሰው እስኪደንቀው ድረስ፣ የሁለቱ ወዳጅነት አንዳች እንከን አይወጣለትም። እንደየእምነታቸው በየውሱን ሰዓቶቻቸው በየፀሎት ቤቶቻቸው (ቤተ ክርስቲያንና- መስጊድ) ሁለቱም ይሰማሩ እንጅ፣ በሶሻላዊው ዘርፋዊ የህይወት ኑሮአዌ ስምሪት፣ ሁለቱም ተለያይተው አያውቁም። የነበራቸው መከባበርና መፋቀር፣ ለሚያውቃቸው ሁሉ የሚያስቀናና የሚያስቀምጥ ነበረ። ዘመናቸው በአንደኛው ወቅት ላይ፣ በሚኖሩባት አምባ ውስጥ አንዲት እናት ትወልዳለች። የመንደሩ ህዝብ ሁሉ እየተጠራ፣ የአራስ ገንፎ ሲከስክስ፣ እነሱ ሳይጋበዙ ቆይተው ነበር። ያስወላጅ ቤተሰብ፣ የቄሱንና የሼሁን የቅርብ ወዳጅነት ያውቅ ነበርና ሁለቱንም በአንድ ቀን በተመሳሳይ ሰአት ለገንፎው ድግስ ይጋብዟቸዋል። ያን ልዩ ግብዣ የሰማ የጎረቤት ሰው ሁሉ አብረው ይበሉ ይሆን የሚለውን ትንግርት ለማየት፣ በሆነ ዘዴ ከአራስ ቤት ይሰባሰባል። የግብዣውን ሰአት አክብረው፣ አባና ሼህ ከተፍ ይላሉ። ያራራቁ መሰላቸው የጎንዮሽ መቀመጫ ሳይሆን፣ ፊት ለፊት በተራራቀ በርጩማ ላይ እንዲቀመጡ ይደረጋል። ከዚያም መሃሉ እንደዝቋላ ጫፍ የገሞራ ሃይቅ፣ ቅቤ የተንጣለለበት ገንፎ፣ ከገበቴ በማያንስ ትልቅ ጣባ ሆኖ በመካከላቸው ይቀርባል። እንዳይነካኩም በማሰብ፣ ከእንጨት የተሰራ ረጅም ማንኪያ ይሰጣቸዋል። ትርኢቱ ለተሰበሰበው የመንደሩ ጐረቤት፣ የሽክስፒሪን አስቂኝ ድራማ ይመስላል። ወዲያው ገንፎውን ለመመገብ ሁለቱም በየበኩላቸው በመባረክ በስመ አብ! እና ቢስሚላሂ! ብለው እንደጀመሩ፣ ያ የተሰጣቸው ረጃጅም ማንኪያ፣ ወደየግል አፋቸው ገንፎውን ለማቅረብ ይቸገራል። ደጋግመው ቢሞክሩም፣ በመንገድ ላይ እየተንጠባጠበ ስላስቸገራቸው፣ ሌላ የተሻለ መላ ለመፍጠር ይገደዳሉ። ሼሁ ቀደም ብለው" መምሬ!! ኧረ ምን ይሻላል? ይሏቸዋል። ቄሱም የተሻለ መላ ለማግኘት ሲያሰላስሉ የቆዩ ይመስል፣ ወዲያው ፈጥነው" አይዞዎት ወዳጄ ሼህ! ለሁለታችንም የሚሰምረው ዘኢክ ለዚአየ! የሚለው መርሆአዊ ዘዴ ነው!! አሉና፣ በዚያ በያዙት ሉንጐ (ረጂም) ማንኪያ፣ ከቅቤው ጋር በስርዓት ለውሰው ገንፎውን ዝቀው፣ ፊት ለፊት ሲያጐርሷቸው፣ ሼሁም ወዲያው በተራቸው ልክ እንደ ቄሱ በማንኪያቸው ገንፎውን ዝቀው ሲያጐርሷቸው ዘዴው ልክ መጣ። በዚያም ድርጊታቸው የተነሳ ክርስቲያንና እስላም በአንድ ማእድ በሉ!" እያለ ሊያማቸውና ሊያሸሟጥጣቸው ተሰብስቦ የነበረው የመንደር ሕዝብ፣ ኩምሽሽ ብሎ ወደየመጣበት ተበተነ። አባና ሼህም የየግል ሃይማኖታቸው፣ ኢትዮጵያዊነት ወንድማማችነታቸውንና ሶሻላዊ ግንኙነታቸውን፣ ምንም ዓይነት ነገር፣ ሊለያየውና ሊያግረው እንደማይችል፣ በዚያ ገንፎ ግብዣ አጋጣሚነት፣ በአደባባይ አሳዩ።</p>

<p>ይህ ትውፊታዊ ታሪክ፣ ሌላ ተጨማሪ ሀቲትና እንድምታ በማብራሪያነት የሚያስፈልገው አይመስለኝምና፣ እንዲሁ እንዳለ እደረግመዋለሁ። ለዛሬዎቹ ለነሼህ አህመድ ዲዳትና ለነመምህር ኪዳነ ማርያም፣ ለነሃጂ ኑርና ለነየኔታ አለማየሁ፣ በበኩሌ ምንጊዜም የምመኝላቸው ይህን መሳይ ሃይማኖታዊ ባህልና ሞራላዊ ዝንባሌ ነው። ያም እስኪሳካላቸው ድረስ፣ ሁለቱንም ክፍሎች በአናቆራቸው ጉዳይ ላይ፣ የምለው አለኝ።</p>

<p>የምጀምረው በግሌ በራሴ ነው። እንደእድልም ይሁን እንደተፈጥሮ ሕጋዊ ድልድል አላውቅም፣ ጠቅላላው የቤተሰባዊ ሃረጌ (በናቴም ባባቴም፣ በአያቶቼም ሆነ በምንጅላቶቼ እስከፈለጋችሁት ትውልድ ድረስ) የሚሳበው፣ ከቤተ ካህናት ነው። ዘመናቸውን ሙሉ የኖሩት "በሰአሊ ለነ ቅድስታቸው" አማካይነት ነው ማለት ነው። እንግዲህ ጌቶቼ እዩልኝ በእርግጥም ልብ በሉልኝ። የመተዳደሪያቸው (ላይሰንስ) መጽሐፍ ቅዱስ ነው ማለት ነው። ያለአንዳች መተዳደሪያ ሙያ (ላይሰንስ) በማይላስ በማይቀመስበት ፈታኝ ዓለም ውስጥ ያ ሁሉ የካህን ዘር ምን ሆኖ ይኑር ብላችሁ ትፈርዳላችሁ አንድ የመኖሪያ መተዳደሪያ የሆነው "አንድዬው መፅሐፍ ቅዱስ በነአህመድ ዲዳት "የእስላም ንብረት ነው" በሚል አንድ ወጥ ፍርድ ከተወረሰባቸው? እስቲ ልብ በሉ፣ እኒያ ሁሉ እልፍ አእላፋት ዘመዶቼ፣ በዚህ "ነዲድ እሳት ነበልባል እሳት" በሆነ ዓለም ውስጥ ምን ቀምሰው፣ ምንስ ልሰው፣ ይኑሩ ትላላችሁ? ሌላ የመኖሪያ አማራጭ ተዘጋጅቶላቸው ይሆንን? ከዚያስ ባሻገር የሞራልና የባህል፣ የዲስፕሊንና የበጐ ባሕሪያት፣ የትህትና፣ የርህራሄ፣ የአክብሮ ቢፅ፣ የፍቅር...) መሰረት ሆና የኖረች፣ የኢትዮጵያ ኦርቶዶክስ ተዋህዶ ቤተ ክርስቲያንስ፣ ያንን ሁሉ ረዥም ዘመን ስትጓዝ መጥታ፣ እንዴት እኩልነት (የሃይማኖትና የሌላውም) ይሰፍናል በሚባልበት በዚህ ምእተ አመት ላይ በመፅሐፍ ቅዱስ መወረስ የተነሳ ትውደም? ካህናት ልጆችስ ቢሆኑ፣ በደመ ነፍስ የሚንቀሳቀሱ፣ የማስኖሪያ "እህል ውሃ" አያስፈልጋቸውም ማለት ይቻል ይሆንን?... እንግዲህ፣ ልብ ካላችሁልኝ፣ ይህ በሶስት በአራት ሰዎች የተለኮሰ መዘዝ፣ በርግጥ ዳር ቢደርስ፣ ያንን ሁሉ ቅጥልጥሎሽ ሊፈጠር አይችልም ትላላችሁን? (ለምን) ዛሬ ፅሁፌን እዚሁ ላይ ላልብና፣ በሚቀጠለው ሃተታዬ አንገናኝም? በኦሪቱ መፅሃፍ ቅዱስ ክፍል ውስጥ የሚገኘው "ነቢይ" ኢየሱስ (ኢሳ) እንጂ ሌላ ነቢይ እንዳይደለ የሚያመሳክረውን ሰፊውን ፅሁፌን ይዤ እስክመጣ ድረስ፣ በየኔታ አለማየሁ ላይ ሊምዘገዘግ የተቃጣው ሰይፍ፣ ከአፎቱም ሆነ ካስገባው እንደማይወጣ፣ ተስፋዬም እምነቴም ነው። ኧረ ከቶ "ማረድን ምን አመጣውና?"</p>


</body>
</html>
