<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጆናታን ዲምቢልቢ የፊያሜታን ቢሮ ጐበኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጆናታን ዲምቢልቢ የፊያሜታን ቢሮ ጐበኘ</h1>
<h3 class="align-center">አኩሪ ትግላችሁን ቀጥሉበት፣ አለ</h3>



<p>እውቁ ጋዜጠኛ ጆናታን ዲምቢልቢ ባለፈው ሳምንት መስከረም 2 ቀን፣ 1991 ዓ.ም የፊያሜታ ጋዜጣ ዝግጅት ክፍል በመገኘት በመጪው ወር በብብጭ ስለ ኢትዮጵያ ለሚተላለፈው ልዩ ዘገባ አጋዥ የሚሆነውን ሥራ አጠናቅሮ ተመልሷል።</p>

<p>ጆናታን ዲምቢልቢ በአሁኑ የኢትዮጵያ ቆይታው ከጠቅላይ ሚ/ር መለስ ዜናዊና ከሌሎች ከፍተኛ የአገሪቱ ባለሥልጣናት ጋር በወቅታዊው የኢትዮጵያ ጉዳይ ላይ ተነጋግሯል። ከዚህ በኋላም የመጨረሻ ጉብኝቱን ያደረገው በፊያሜታ ጋዜጣ ዝግጅት ክፍል ነበር።</p>

<p>ጆናታን በፊያሜታ ቢሮ ቆይታው ወቅት በነጻ ፕሬስ ጋዜጠኞች ላይ ስለሚደርሱ የመንገላታትና መሰል ችግሮች በሰፊው ከጋዜጠኞቹ ጋር ተወያይቷል። ጆናታን በመጨረሻ እንደገለፀው ከሆነ የኢትዮጵያ ነጻ ፕሬስ ጋዜጠኞች የሚያደርጉትን ትግል አድንቆ፣ ወደፊት ሊኖር ለሚችለው ዲሞክራሲያዊ መንግሥት መሰረት መጣል የሚቻለው ማንኛውንም መስዋዕትነት በመክፈል መሆኑን አስምሮበታል። አኩሪ የሆነውንም ትግል የነጻ ፕሬስ ጋዜጠኞች መቀጠል እንዳለባቸው አስታውቋል።</p>

<p>ከትላንት በስቲያ ወደ አገሩ የተመለሰው ጆናታን ዲምቢልቢ ጋር የፊያሜታ አዘጋጆች ያደረጉትን ቃለ ምልልስ በቦታ ጥበት ሳቢያ ለዚህ እትም አላደረስነውም። ከነገ በስቲያ በሚኖረን የአርብ ልዩ እትም ዝግጅታችን ለማቅረብ እንሞክራለን። ጆናታን ዲምቢልቢ በ1960ዎቹ በኢትዮጵያ የተከሰተውን የወሎ ድርቅ ለዓለም ሕዝብ በማጋለጥ በኢትዮጵያ ታሪክ ውስጥ ጉልህ ስፍራ የያዘ እና በዚህ ሥራውም በዓለም አቀፍ አሸናፊ ሆኖ የተሸለመ ነው። እ.ኤ.አ በ1988 ዓ.ም ስለ ኢትዮጵያ የሰራውንም ፊልም በደርግ ባለሥልጣናት ስላልተወደደ ዳግም ወደ ኢትዮጵያ እንዳይገባ እቀባ ተደርጐበት ነበር። አሁን ለ3ኛ ጊዜ የሰራውን ጥናታዊ ፊልም በያዝነው የፈረንጆች ዓመት 1998 ለዓለም ህዝብ የሚተላለፍ መሆኑ ታውቋል።</p>


</body>
</html>
