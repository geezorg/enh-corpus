<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊያሜታ ... 1991 እና ተስፋችን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3><span class="underline">የፊያሜታ መልዕክት</span></hr>
<h1 class="align-center">ፊያሜታ ... 1991 እና ተስፋችን</h1>


<p>ፊያሜታ ጋዜጣ ከተመሰረተችበት ጊዜ ጀምሮ ሙያችን ሕዝብን ለማገልገል የምናደርገውን ጥረት እያጐለበትን መጥተናል። ገና ከመነሻችን ከሕዝብ የሚሰጡን አበረታች ድጋፎች እና እርምቶቻችሁ ለዛሬው ውጤታችን አስተዋፅኦ ማድረጉን ከቶውኑ አንክድም። በዚያው መጠን ደግሞ እናገለግላለን ከምንለው ህዝብና ከነጻው ፕሬስ ወንድሞቻችን ይሰነዘርብን የነበሩትን የነገር ፍላጻዎች አንዘነጋቸውም። ሁሉም ግን አለፈና ዛሬ ሌላ ጊዜ ላይ ነን። ያለፉትንም ጊዜያቶች በክፉም ሆነ በደግ እየዘከርናቸው መኖራችን አልቀረም።</p>

<p>በፊያሜታ ጋዜጣ ምክንያት ከተራ ዘለፋ ጀምሮ በእስር ቤት እስከመንከራተት ደርሰናል። ይኸው የእስር እና የፍርድ ቤት ክሶቻችን ግን ዛሬም አልተዘጉም። ክርክር ወይም ውዝግቡ ይቀጥላል። በመጨረሻም ወደ ማንቀርበት እስር ቤት በመጋዝ ሁሉም ነገር ያከትማል። እስከዚያው ግን ከአላማችን አንዲት ጋት እንኳ ወደ ኋላ ሳንል ሙያችንን እና ሕዝቡን የማገልገል ግዴታችን የሚቀጥል እንጂ የሚቋረጥ አይሆንም።</p>

<p>ነጻው ፕሬስ በመኖርና ባለመኖር መካከል ሆኖ የመጨረሻ መስዋዕትነት ለመክፈል ጭምር የተዘጋጀንበትንና ከሥራ ባልደረቦቻችን ጋር ቃል የተገባባንባቸው ወራቶች አልፈዋል። ከእንግዲህ በኋላም ነጻው ፕሬስ በመልካም መደላድል ላይ በመገኘቱ የእኛ የወደፊት እጣ ፈንታ እስር እና እንግለት ቀርቶ ሞት እንኳ ቢሆን ቅንጣት ያህል አይቆጨንም። መልካሙን ሁሉ ፈፅመናልና። በሕይወት እስካለን ድረስ ግን ሩጫችንን እንቀጥላለን። እስትንፋስ ሳለን ይህን ማድረግ ያቃተን ጊዜ ግን እኛም የኢትዮጵያ ኢትዮጵያም የእኛ አትሆንም። የ1991 ተስፋችንም አንድ እርምጃ ወደፊት እንጂ ወደኋላ መራመድ አይሆንም። መልካም አዲስ ዓመት!!</p>


</body>
</html>
