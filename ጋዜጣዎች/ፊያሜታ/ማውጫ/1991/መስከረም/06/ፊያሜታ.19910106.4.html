<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የልደታ ደብር እየተራቆተች ነው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"የልደታ ደብር እየተራቆተች ነው"</h1>
<h3 class="align-center">በደርግ ዘመን "ጓድ" የነበሩት በደብሩ መሰግሰጋቸው ተገለፀ!</h3>


<p>እንደ ገቢዋ መጠን ከፍ ማለት ሁሉ በከፍተኛ ደረጃ ምዝበራው የተጧጧፈባት እንደሆነች የምትነገረው የማህደረ ስብሐት ቅ/ልደታ ለማርያም ቤተ ክርስቲያን ከጊዜ ወደ ጊዜ እየተራቆተችና ምዝበራው እንደቀጠለ መሆኑ ተገለፀ።</p>

<p>በየትኛውም ደብር ብቃት ያለው የሰበካ ጉባዔ እንዳለና በልደታ ደብር ግን በ1986 የተቋቋመው የሰበካ ጉባኤ የሥራ ጊዜውን ካጠናቀቁ ባሻገር ስሙን ብቻ በመሸከም ለምዝበራ በማመቻቸት የደብሩን ሃብት መጠበቅ ያልቻለ፣ መሆኑን ከአካባቢው የደረሱን የዜና ምንጮች ይፋ አድርገዋል። እንደ ዜና ምንጮቹ አገላለፅ፣ ብዙዎቹ የሰበካ ጉባዔ አባላት ከምፅዋቱ ገንዘብ ተቋዳሽ በመሆናቸው ምዝበራውን ለመቆጣጠር አልቻሉም ብለዋል።</p>

<p>ከሰበካ ጉባኤው አባላት መካከል በተዋናይነታቸው የሚታወቁት 1 የቀድሞ ወታደር ሃብታሙ አበበ፣ በመጀመሪያ በልደታ በዲቁና ሥራ ተመድቦ ሲሰራ የነበረ በአሁኑ ሰዓት የስዕለት ገንዘብ ሰብሳቢ፣ 2"ጓድ" ፀሐይ መኮንን የተባሉ በደርግ ጊዜ ቡድን መሪ የነበሩና በአሁኑ ሰዓት በልደታ በቀዳሽነት የተመደቡ እንደሚገኙበት ምንጮቹ አስታውቀዋል። ከውትድርና ዓለም ቀዳሽ ሆነው በተመደቡትና ሃይማኖታዊ ተግባርን ባልተከተሉት በልደታ ደብር ተፈጻሚ ተግባራት የአካባቢው ካህናትም ሆኑ ምዕመናን አመኔታ ማጣታቸውን ጭምር ምንጮቹ ገልፀዋል።</p>

<p>ዲያቆን ፍስሐ ኪዳነ ቃልና ዲያቆን ካህሣዬ ከለሎም በተባሉ የፓትርያርኩ ወዳጆች በአንድ እግር እንደቆመች የሚነገርላት ልደታ፣ ለደብሩ ሃብት መባከን አቶ መልአከ ወርቅ አገኘሁ የሚባሉ የማይቀደሱ የማይወድሱ እንዲሁ በአባ ጳውሎስ ትዕዛዝ ብቻ ከልደታ ቤተክርስቲያን ገንዘብ በየወሩ ደመወዝ እንዲከፈላቸው ተደርጐ ከአንድ ካህን በላይ ደመወዝ እየተከፈላቸው የሚገኙ እንዳሉም ተጠቁሟል። ነሐሴ 3 ቀን 1990 በልደታ በአስተዳዳሪነት ለተመደቡትና ከየካ ሚካኤል ደብር እንዲነሱ የቤተ ክህነት አጣሪ ለወሰነባቸው መቀበያ ተብሎ ብዙ ገንዘብ መውጣቱንና ለአቀባበል ዝግጅት ከወጣው በተጨማሪ፣ ለአልጋ መግዣ ከ1400.00 ብር በላይ፣ ለብርድ ልብስና ለትራስ ከ470.00 ብር በላይ በአጠቃላይ ከ2000.00 ብር በላይ የደብሩ ገንዘብ መባከኑን ምንጮቹ አስረድተዋል።</p>

<p>ካሁን በፊት እንደተለገፀው በዚሁ የአስተዳዳሪው አቀባበል ፕሮግራም ዕለት (ነሐሴ 3፣1990) ከዚህ ዓለም በሞት የተለዩት አቶ ብኩማ ወረዳ 22 ቀበሌ 04፣ ሻምበል በጋሻው ወረዳ 4፣ ወ/ሮ ድንቅነሽ ወረዳ 3፣ ነዋሪ የነበሩ 3ቱም እሬሳቸው መጠለያው ላይ እንደተሰጠ ውሎ ፀሎተ ፍትሐት የሚያደርስ በመጥፋቱ ቀጥታ ወደ ቀብር ማምራታቸውን እስካሁን በቤተሰብ ዘንድ ኃዘን እንዳስከተለ መሆኑ እየተነገረ ይገኛል። እሬሳውን ለፀሎተ ፍትሐት ቤተ ክርስቲያኑ ድረስ ተከራይተው ያመጡት የኪራይ መኪና እንዳይሄድባቸው የሟች ቤተሰቦች ለደብሩ ኃላፊዎች የፀሎተ ፍትሐቱ እንዲካሄድላቸው ጥያቄ ቢያቀርቡም በማመናጨቅና አዲስ አስተዳዳሪ የምንቀበል ስለሆንን ይህ ትርፍ ነው በማለት በሟች ቤተሰብ ላይ ቁጣና ግሣጼን መሰንዘራቸውን ምንጮቹ ገልፀዋል።</p>

<p>ከሐምሌ ወር 1990 ጀምሮ ከሥራና ደመወዝ እንዲታገዱ ውሳኔ ከተላለፈ በኋላ በፓትርያርኩ አምባገነናዊ ሽፋን ደመወዝ እየተከፈላቸው እንደሚገኙ የሚነገርላቸው ፍስሐ እና ካህሣዬ፣ በልደታ ደብር ላይ መጠነ ሰፊ የሆነ ምዝበራና ብኩንነት ሳይፈጽሙ እንዳልቀሩ ከመነገሩም ባሻገር በፓትርያርኩ ሽፋንነት በርካታ ጥፋት ተድበስብሶ እንደሚቀር እየተገመተ ነው።</p>

<p>የበላይ አካል አዞናል፣ በማለት ብዙ ንብረት ከደብሩ እንደሚወጣ የሚነገረው የልደታ ደብር፣ በአቶ መልአኩ ወርቅ አገኘሁ፣ በፍስሐ ኪዳነ ቃልና በካህሣዬ ከለሎም አማካኝነት ከጠቅላይ ቤተክህነት ታዘናል በሚል፣</p>

<dir>
1/ ቀይ ባለ አበባ ሥጋጃ ምንጣፍ ብዛት አንድ 500.00 ብር የተገመተ፣<br/>
2/ ቀይ ብልጭልጭ ካባ ሳንቃ ብዛት ሁለት<br/>
3/ ቢጫ የቄስ ቀሚስ ብዛት ሁለት<br/>
4/ ሱቲ የዲያቆን ልብስ ብዛት አንድ<br/>
5/ ባለ እጀታ ጭራ ዘርፍ ጃንጥላ ብዛት አንድ 140.00 ብር የተገመተ፣<br/>
6/ ቀይ ብልጭልጭ መጐናፀፊያ ብዛት አንድ 400.00 ብር የተገመተ፣<br/>
7/ ባለ እጀታ ጭራ ዘርፍ ጃንጥላ ብዛት አንድ 115.00 ብር የተገመተ፣<br/>
8/ ባለወላንሳ አበባ ምንጣፍ ብዛት አንድ 300.00 ብር የተገመተ፣<br/>
9/ ፅንሐ አልሙንዬም ነጭ ብዛት አንድ የደብሩ ሃብት የሆነ<br/>
</dir>

<p>የት እንደገባ የታወቀ ነገር እንደሌለ ምንጮቹ አመልክተው፣ ስለሚባክነው የደብሩ ንብረት የሚናገረውን የፓትርያርኩ ወዳጆች እነ ፍስሐ ስለሚያስፈራሩት ሁሉም አንገቱን ለማቀርቀር መገደዱን ይናገራሉ። አሁንም ፍስሐና ካህሣዬ፣ ፓትርያርኩ እስካሉ ንክች የሚያደርገን የለም፣ እያሉ ጮቤ እንደሚረግጡ ተያይዘው የደረሱን የዜና ምንጮች ገልፀዋል።</p>

<p>የልደታ ቤተ ክርስቲያን መከራ የፀናበት ታላቁ መንስኤ፣ ሰበካ ጉባዔ ተብዬው ጠንካራነት ስለሌለውና ብዙዎቹም ቁስል ስላለባቸው በእነ ካህሣዬ ምሪት የሚኖሩ ናቸው፣ ያሉት ምንጮቹ፣ ብዙዎቹ የሰበካ ጉባዔ አባላት ካህናት በመሆቸው በልተው ለማደር ሲሉ ሁሉን እሺ ብለው የመቀበል ሁኔታ ይታይባቸዋል። የደርግ ሥርዓት በቀደምትነት ሲመሩ የነበሩትና የአሁኑ መስቀል አንግተው በቀዳሽነት የተሰለፉት የሰበካ ጉባኤ አባላት በተለይ ቁስላቸውን ለመሸፈን ሲሉ ቤተ ክርስቲያኗ ስትራቆት ደንታ እንደማይሰጣቸው ምንጮቹ ተናግረዋል።</p>

<p>ደብሩ የሚንቅሳቀሰው በቀጥታ በፓትርያርኩ ትዕዛዝና በእነ ፍስሐና ካህሣዬ ከአባ ጳውሎስ ባላቸው ቤተሰባዊ ግንኙነት መሆኑን የጠቆሙት ምንጮች፣ ፓትርያርኩ ከነፍስሐ ጋር ያላቸውን ልዩ ግንኙነት ማረጋገጥ የተቻለበት ነገር እራሳቸው አምነው በአቋቋሙት ኮሚሽን ውሳኔ ሌሎቹን ሲያግዱ፣ የልደታዎችን አለማገዳቸው ምስጢራዊ ግንኙነት እንዳላቸውና ከልደታ የሚያገኙት ልዩ ጥቅም ሳይኖር እንደማይቀር በርካታዎቹ ግምታቸውን እየሰነዘሩ ነው።</p>

<p>የሃይማኖት ሰዎች ነን እያሉ የደርግ ሥርዓት አስከባሪና መሪ ስለነበሩት የልደታ አገልጋዮች ካህናት በተመለከተም ለፓትርያርኩ በማመልከት በግለሰቦቹ አገልግሎት ህዝበ ክርስቲያኑ አመኔታ ማጣቱን ቢገልፅም ፓትርያርኩ ያልተቀበሉ መሆናቸውን ጭምር ምንጮቹ አስታውቀዋል።</p>


</body>
</html>
