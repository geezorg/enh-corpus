<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሼኽ አላሙዲን አዲሷ ሚስታቸውን ይዘው ሊመጡ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሼኽ አላሙዲን አዲሷ ሚስታቸውን ይዘው ሊመጡ ነው!</h1>
<h3 class="align-center">(ከዚህ በፊት ያልተገለፀውን የፍቅርና የጋብቻ ሚስጥር ፊያሜታ ይዛ ቀርባለች)</h3>


<p>ቱጃሩ ሼኽ መሃመድ አላሙዲን ባለፈው ሳምንት መስከረም 17 ቀን፣ 1991 ዓ.ም በአሜሪካ ዋሽንግተን ውስጥ መሞሸራቸውን ገልፀን እንደነበር ይታወሳል። ይህ በሚስጥር ተጀምሮ ዋሽንግተን ላይ ይፋ የሆነው የሼኽ አላሙዲን የሠርግ ሥነ ሥርዓት ከአንድ ሚሊዮን ብር በላይ ወጪ የተደረገበት መሆኑ ታውቋል።</p>

<p>ለዚህ የሠርግ ዝግጅት ከአዲስ አበባ ጥላሁን ገሠሠ ያሬድ ተፈራና ሌሎች አርቲስቶች እንዲሁም የመዲና ባንድ በተዘጋጀላቸው ልዩ አውሮፕላን ወደ ዋሽንግተን የሄዱ ሲሆን፣ ሌሎች ጥሪ የተደረገላቸው እንግዶችም እዚያው ነበር የከረሙት።</p>

<p>ባለፈው ሳምንት ዝግጅታችን የሼኽ አላሙዲንን ሠርግ በተመለከተ ተጨማሪ ጉዳዮችን እንደምናቀርብ ገልፀን ነበር። ዛሬ በቀጠሮአችን መሰረት ካለፈው የቀጠለውን የሚስጥራዊ ሠርግ ወግ እንቀጥላለን። በዚህ ዘገባም አዲሷ ሚስታቸው ማነች? የት ተዋወቁ? የሚሉትንና ሌሎች ጉዳዮችን እንዳስሳለን።</p>

<p>ሼኽ አላሙዲን ያገቧት ሴት ልጅ በደርግ ዘመን አብዛኛው ወጣት ከኢትዮጵያ እንደሚወጣው ሁሉ አገሯን ለቅቃ ወጣች። ከዚያም ኑሮዋን በፓሪስ ውስጥ ስትገፋ ቆይታ ከአስር ዓመት በፊት ወደ አሜሪካ ዋሽንግተን ዲሲ መጣች። ይህች መልከ መልካም ሴት እዚያው አሜሪካ ዋሽንግተን ውስጥ ነው ከሼኽ አላሙዲን ጋር ለመተዋወቅ የበቃችው።</p>

<p>በቅድሚያ አሜሪካ ውስጥ ስራዋን የጀመረችው "ኤርትራ ሬስቶራንት" ተብሎ በሚታወቀውና እዚያው ዋሽንግተን በሚገኘው ምግብ ቤት ውስጥ ነበር። እዚህ ኤርትራ ሬስቶራንት ውስጥ በመስራቷም በቅርብ የሚያውቋት ሰዎች ወ/ት ኤርትራ ይሏት እንደነበር በቅርብ አጫውተውናል። ምናልባት ከዚህ በመነሳትም ሊሆን ይችላል ባለፈው ሳምንት በዚሁ ጋዜጣ "ሼኽ አላሙዲን ኤርትራዊት ሴት አገቡ" ሊባል የቻለው። ሪፖርተራችን ሁኔታውን እንዳጣራው ከሆነ ግን ሙሽሪቱ አዲስ አበባ ተወልዳ ያደገች ኢትዮጵያዊት ሆና ተገኝታለች።</p>

<p>ከሼኽ መሃመድ አላሙዲን ጋር እንዴት ተዋወቀች?</p>

<p>የዛሬዋ የሼኽ አላሙዲን የህግ ባለቤት ኤርትራ ሬስቶራንት ውስጥ ብዙ አልቆየችም። እዚያው ዋሽንግተን ዲሲ ውስጥ በሚገኘው ኢትዮጵያውያን በሚያዘወትሩት ፋሲካ ሬስቶራንት አዲስ ስራ ጀመረች። ይህ የሆነው በኢትዮጵያ ዘመን አቆጣጠር በ1980 መጀመሪያ ላይ ነው።</p>

<p>ከዕለታት አንድ ቀን ሼኽ አላሙዲን እዚህ ፋሲካ ሬስቶራንት ለመስተናገድ ይመጣሉ። ከተስተናገዱ በኋላ ሂሳብ ከፍለው ይሄዳሉ። አስተናጋጅዋም የዛሬዋ ሚስታቸው ነበረች።</p>

<p>ሆኖም ሼኽ አላሙዲን መውሰድ የነበረባቸውን መልስ ሳይወስዱ ይሄዳሉ። ይህ መልስ ደግሞ ቲፕ እንዳይባል በጣም ብዙ በመሆኑ በሌላ ቀን እዚያው ሬስቶራንት ሲመለሱ አስተናጋጅዋ ገንዘባቸውን ቆጥራ ትመልስላቸዋለች። ከዚህ በኋላ ነው የቱጃሩ አላሙዲን ልብ ያረፈባት። በቁም ነገረኛነቷ ወደዷት። ቤት እና መኪና ገዙላት። የአስተናጋጅነት ሥራዋን አቁማ ትምህርቷን መከታተል ... ወዳጆቿንና ወላጆቿን መርዳት ቀጠለች።</p>

<p>እነሆ ከአስር ዓመት በኋላ ሼኽ አላሙዲን ያቺን ወጣት እዚያው የተዋወቁበት ዋሽንግተን ውስጥ በደመቀ ሠርግ አገቧት። ሰሞኑን ከአሜሪካ እንደሚመጡ የዝግጅት ክፍላችን ሁኔታውን ደርሶበታል። ከነገ በስቲያ በሚኖረን እትም ዛሬ ያልገለፅነውን ተጨማሪ ጉዳይ ይዘን እንቀርባለን።</p>

<p>በነገርዎ ላይ የዚህች አዲስ ሙሽራ ስም እንሽ ነው የሚባለው። ለሼኽ አላሙዲን ና ለእንሽ መልካም ጋብቻ ብንመኝላቸውስ?</p>

<p>ዜና</p>

<p>አ.አ.ድ የኢትዮጵያና ኤርትራ ግጭት ወደ ጦርነት እንዳያመራ</p>

<p>ዓለም አቀፍ ድጋፍ እንዲደረግለት ጠየቀ</p>

<p>ባለፈው ሳምንት በተባበሩት መንግሥታት የፀጥታው ምክር ቤት ስለአፍሪካ ጉዳይ በተነጋገረው 2ኛው የምኒስትሮች ስብሰባ ላይ የአፍሪካ አንድነት ድርጅት በኢትዮጵያና በኤርትራ መካከል በድንበር ምክንያት የተነሳው ግጭት ወደ አጠቃላይ ጦርነት እንዳያመራ ለማስቆም እንዲችል ዓለም አቀፍ ድጋፍ እንዲደረግለት ጥሪ ማቅረቡ ተገለጠ።</p>

<p>የአፍሪካ አንድነት ድርጅት ' ለአፍሪካ ችግሮች አፍሪካዊ መፍትሄዎች' የሚለውን መፈክር የሚያምንበት መሆኑን ገልጦ፣ ሆኖም አሁን በአፍሪካ በበርካታ ቦታዎች ላይ ተቀጣጥለው አደገኛ ሁኔታ ላይ ያሉትን ግጭቶች በሰላማዊ መንገድ ለመፍታት ዓለም አቀፍ ድጋፉን እንደሚጠይቀው ማመልከቱ ታውቋል።</p>

<p>ከኢትዮጵያና ኤርትራ ግጭት ሌላ የአፍሪካ አንድነት ድርጅት በዲሞክራቲክ ኮንጐ ለተፈጠረው ቀውስና በአንጐላ እንደገና ሊቀሰቀስ የተቃረበውን የሲቪል ጦርነት ለማስቆምና የዘለቄታ ሰላማዊ መፍትሄን ለማግኘት ዓለም አቀፍ ድጋፍ ይሻል።</p>

<p>የአፍሪካ አንድነት ድርጅት በኢትዮጵያና በኤርትራ መካከል ስለተፈጠረው የድንበር ውዝግብ በመሪዎች ደረጃና ከዚያም ቀጥሎ በአምባሳደሮች ደረጃ የሽምግልናና የጥናት ተግባሮችን በማከናወን የኤርትራ መንግሥት ወደ ኢትዮጵያ ያስገባውን ጦር እንዲያስወጣ ውሳኔ አስተላልፎ የነበረ ቢሆንም ውሳኔውን የሻዕቢያ መሪዎች ተግባራዊ ለማድረግ ፈቃደኛ ሳይሆኑ ቀርተዋል።</p>


</body>
</html>
