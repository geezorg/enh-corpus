<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአጣሪ ኮሚሽኑ ውጤት በኋላ ተቃውሞ ተጠናክሮ እንደሚቀጥል ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአጣሪ ኮሚሽኑ ውጤት በኋላ ተቃውሞ ተጠናክሮ እንደሚቀጥል ተገለፀ!</h1>


<p>በፓትርያርኩ ላይ የተነጣጠረው የከፋ ተቃውሞ አሁንም ውስጥ ለውስጥ እየተቀጣጠለ እንደሆነ አንዳንድ ምንጮች እያመለከቱ ነው። በተለይም በቤተ ክህነት የተቋቋመው አጣሪ ኮሚሽን የሥራ እንቅስቃሴ ያለመጠቃለል የፓትርያርኩ ተቃዋሚዎች ጋብ ያሉ ቢመስሉም፣ አጠቃላይ የኮሚሽኑ ውጤት ከታወቀ በኋላ ተቃውሞ ተጠናክሮ እንደሚቀጥል የደረሱን ምንጮች በርግጠኛነት እየገለፁ ነው።</p>

<p>ከተቋቋመ አንድ ዓመት ሊሞላው አንድ ወር ብቻ የቀረው ይህ አጣሪ ኮሚሽን ላይ ምስጋናም፣ ሐሜትም ሁሉቱም ተቃራኒ ነገሮች እየተሰነዘሩበት እንደሆነና፣ ለማመስገን፣ ወይ ከሐሜታ አልፎ ለመኰነን አንድ የመጨረሻ ውጤት ያለመድረሱ ጉዳይ በቤተ ክርስቲያኗ ላይም ይሁን፣ በተቃዋሚዎቹ ዙሪያ ችግሮች እንዳሉ እንዲቀጥሉ በር እንደከፈተ ነው፣ ያሉ ወገኖች አልጠፉም። ኮሚሽኑ ከሰራቸው መልካም ክንዋኔዎቹ መካከል፣ አባ ገሪማን ጨምሮ የፓትርያርኩ ካብኔና በርካታ አፅራረ ቤተ ክርስቲያን ከኃላፊነታቸውም ሆነ፣ ከሥራና ደመወዝ እንዲታገዱ ማድረግና በርካታ ሰዎችን በማነጋገር፣ በማወያየት ለቤተ ክርስቲያን የሚበጀውን ጠቃሚ ሃሳብ በማሰባሰብ ያካሄዳቸው ተግባራት ሲሆኑ፣ ለሐሜታና ማጉረምረም ከዳረጋቸው ነጥቦች ደግሞ ማጣራቱን አጠናቆ በወቅቱ ያለማቅረቡ እንደሆነ የብዙዎች መነጋገሪያ አጀንዳቸው ከሆነ ሰነባብቷል፣ ሲሉ ምንጮቹ ይፋ አድርገዋል።</p>

<p>ከቤተ ክህነቱ አካባቢ የሚነገረውን ታላቅ ወዥንብርም ምንጮቹ ጠቁመዋል። አጣሪ ኮሚሽኑ ሥራውን ቶሎ ብሎ እንዳይሰራና አንዳንድ ምክንያት በመፍጠር እንዲዘገይ ፓትርያርኩ ጋር ምስጢራዊ ንግግር እንዳደረገ፣ በጥቅም ተታሎ የመጀመሪያውን አቋም ቀየረ፣ የሚሉት የሚገኙ ሲሆን፣ አጣሪ ኮሚሽኑ በመንግሥት በኩል ማስጠንቀቂያ ስለተሰጠው አባ ጳውሎስ እንዳይጋለጡ ሥራውን ሊያቆምና ሊበተን ነው የሚለውም እንደሚገኝበት ገልፀዋል።</p>

<p>ከየአቅጣጫው የሚነፍሰውን የቤተ ክህነት አጣሪ ኮሚሽንን አቋም ሙሉ በሙሉ ለማወቅ ያልቻሉትና ግራ እንደተጋቡ የሚገልፁትም በጥቂቱ የሚገመቱ አይደሉም። አንድ ዓመት ሙሉ በማጣራት ማሰለፉና ጊዜ የማራዘሙ ሁኔታ ጥያቄ ቢፈጥርም፣ እስካሁን የሰራው ሥራ ትርጉም አልባ መሆን የለበትም፣ የሚሉትና ለሟሞካሸት የሚዳዳቸውም አሉ። በወራት ላይ ወራትን የማስረዘሙን ነገር ደጋፊዎቹም ቢሆኑ የሚያላምጡት፣ የሚያሙት መሆኑን ምንጮቹ ጠቁመዋል። የአጣሪ ኮሚሽኑን ሥራ መሰረት በማድረግ የሲኖዶሱ አባላት፣ በግንቦት፣ በሐምሌ በነሐሴ፣ በ3ቱም ወራት (1990) ተሰብስበው ኮሚሽኑ ሪፖርቱን አጠቃሎ ማቅረብ ባለመቻሉ መበተናቸውንና በጥቅምት ወር 1991 ዳግም እንደሚሰበሰቡም ታውቋል። አጣሪ ኮሚሽኑ ቀሪውን ሪፖርት አጠቃሎ የማቅረቡ ጉዳይ አሁንም በብዙዎቹ ዘንድ ስጋት መፍጠሩንም ምንጮቹ አመልክተዋል።</p>

<p>ፓትርያርኩና ደጋፊዎቻቸው ግን የተመረጡት የአጣሪ ኩሚሽን አባላት ላይ የተለያዩ የውንጀላ ዘመቻዎችን ሳይጠነስሱ እንዳልቀሩና እስከመጨረሻ ፓትርያርኩን ጥፋተኛ አድርገው የሚቀርቡ ከሆነ አጠፌታ ያለው በቀል ሳያራምዱ እንደማይቀሩ እየተነገረ ነው። የፓትርያርኩ ምኞትና የአጣሪ ኮሚሽኑ ውጤት ተስማሚ ሆኖ ካልተገኘ፣ ፓትርያርኩ በአጣሪ ኮሚሽን አባላት ዙሪያ ጥቁር ነጥብ መጣልና አባላቱን መከፋፈሉን እንደምርጫ መውሰዱ የማይቀር መሆኑን የቤተ ክህነቱ ሰራተኞች ከሚያውቁትና ከሚሰሙት ተነስተው አስተያየታቸውን በመሰንዘር ላይ ናቸው።</p>


</body>
</html>
