<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ላይ ሰመረ ርዕሶም ያቀረቡት ክስ ፍሬ የሌለበት የማወናበጃ ክስ መሆኑን አምባሳደር ፍሰሃ ገለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በኢትዮጵያ ላይ ሰመረ ርዕሶም ያቀረቡት ክስ ፍሬ የሌለበት የማወናበጃ ክስ መሆኑን አምባሳደር ፍሰሃ ገለጡ</h2>


<p>በአሜሪካ የኤርትራ አምባሳደር ሰመረ ርዕሶም ባለፈው ሳምንት ከአሜሪካ ድምፅ ጋር ባደረጉት ቃለ ምልልስ በኢትዮጵያና በኤርትራ መካከል ስለተፈጠረው ችግር መፍትሄ መታጣት ምክንያቱ የኢትዮጵያ ግትር አቋም መሆኑን የኤርትራ ጦር የኢትዮጵያን መሬት አልያዘም ያለው በአገሩ ላይ ነው። ይህን የሚሞግት ሰነድ ይዞ ይምጣ፣ ወደቦችን መጠቀም የተወውና የኢትዮጵያ አየር መንገድ በረራን የኢትዮጵያ መንግሥት ያቋረጠው የኤርትራን ጉሮሮ ለማነቅ አቅዶ ነው። ኤርትራዊያንን ከኢትዮጵያ ያባረረው ለፀጥታ ብሎ ሳይሆን ንብረታቸውን ለመውረስ ነው የሚል ክስ በኢትዮጵያ ላይ ሰንዝረው እንደነበር ይታወሳል።</p>

<p>መስከረም 24 ቀን በዚሁ የአሜሪካ ሬዲዮ በጀኔቭ የኢትዮጵያ አምባሳደርና ቋሚ መልዕክተኛ አቶ ፍሰሃ ይመር በነዚህ ክሶች ላይ ቃለ መጠይቅ ተደርጐላቸው የሚከተለውን መልስ ሰጥተዋል።</p>

<p>አምባሳደር ፍሰሃ ይህ ክስ አዲስ አለመሆኑን፣ የኤርትራ መንግሥት ሲለፍፈው የቆየ መሆኑን ጠቁመው ግጭቱ ከተጀመረበት ጊዜ ጀምሮ በመጀመሪያ በዩ.ኤስ.አሜሪካና በሩዋንዳ አስታራቂዎች ጉዳይ ታይቶ ከተጠና በኋላ የኤርትራ መንግሥት ወደ ኢትዮጵያ ያስገባውን ጦር በመጀመሪያ እንዲያስወጣና ሌላው ውይይት እንዲቀጥል ሲወስን ኢትዮጵያ ሃሳቡን ስትቀበል ኤርትራ አልተቀበለችውም። ይህ እንደገና በአ.አ.ድና በተ/መ/ድ ደረጃ ደርሶ ተመሳሳይ ውሳኔ ቢቀርብም ኢትዮጵያ ውሳኔውን ደግፋ ስትቀበል ኤርትራ አልተቀበለችውም። ስለዚህ ወራሪውና ሰላም ያልፈለገው ማነው? ሲሉ ጠይቀዋል።</p>

<p>በሌላ በኩል ኤርትራ ወረራ አልፈፀመችም የኢትዮጵያን ግዛት ወታደሮቿ አልያዙም ያሉት በአገራቸው ውስጥ ነው ለተባለውም የአፍሪካ አንድነት ድርጅት የአምባሳደሮች ኮሚቴ በቦታው ጉዳዩን አጥንቶ ከውጊያው በፊት ግዛቱ በኢትዮጵያ መንግሥት እንደሚተዳደር ከማረጋገጡም በላይ ለችግሩ ዋና መፍትሄ እንደሆነም አስቀምጦታል። ስለዚህ የኤርትራ ጦር በኢትዮጵያ መሬት ላይ መሆኑን ያመለክታል ብለዋል።</p>

<p>ስለወደቦች መጠቀም ማቆምና የኢትዮጵያ አየር መንገድ በረራም መቋረጥ ምክንያት ሲገልጡ በኤርትራ መንግሥት ወረራ ከተፈፀመ በኋላ ከወራሪ ጋር ግንኙነት ማድረጉ አስፈላጊ ስላልሆነ ተቋርጧል ብለዋል።</p>

<p>ኤርትራዊያንን የኢትዮጵያ መንግሥት ያባረረው ንብረታቸውን ለመውረስ ነው የተባለውም ቅጥፈት መሆኑን አመልክተው የተባረሩት ለብሄራዊ ደህንነት አደገኛ የሆኑት እንጂ ኤርትራዊያን ሁሉ እንዳልሆኑ ጠቁመው እነሱም ቢሆኑ ንብረታቸው እንዳልተነካ አብራርተዋል። እነ ሰመረ ተወረሰበት የሚሉት አንድ ግለሰብ እንኳን ማቅረብ አይችሉም ብለዋል።</p>

<p>በኤርትራ የታገቱ ኢትዮጵያዊያን የሉም የተባለውንም ሀሰት እንደሆነ ገልጠው አሰብ ያሉ 30.000 ኢትዮጵያዊያን በኤርትራ መንግሥት ወደአገራቸው እንዳይገቡ የታገቱ መሆናቸውን አመልክተው በየጊዜው እያመለጡ ወደ አገራቸው የገቡ ኢትዮጵያዊያን ያረጋገጡትም እንደሆነ መልስ ሰጥተዋል።</p>

<p>በመጨረሻም ፕሬዚዳንት ነጋሶ ጊዳዳ ማጥቃት ለመሰንዘር ወታደራዊ ዝግጅት ተጠናቋል በማለት ያሰሙት ንግግር ጦርነት መጐሰም ነው በማለት አምባሳደር ሰመረ ያቀረቡትንም ክስ አስመልክተው በሰጡት መልስ የኤርትራ መሪዎች በአንድ በኩል የሰላም ጥረቱን አንቀበልም ሲሉ ቆይተው አሁን ደግሞ ስለሰላም ማውራታቸው ግራ የሚያጋባ መሆኑን ገልጠው ኢትዮጵያ እስካሁን በከፍተኛ ትዕግስት ስለሰላም ስትል ጠብቃለች። ይህ የማይሳካ ከሆነ ወራሪውን ጦር በኃይል የማስወጣት መብት አላት ብለዋል። ቀጠል አድርገውም ሆኖም የሰላም ጥረቱን እስከመጨረሻው እንጠብቃለን በማለት ማብራራያቸውን ደምድመዋል።</p>


</body>
</html>
