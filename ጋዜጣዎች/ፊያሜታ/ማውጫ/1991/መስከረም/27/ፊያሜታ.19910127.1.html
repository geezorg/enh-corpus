<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካዊ አንቶኒ ሌክ አዲሱና ሚስጥራዊው ድርድር ለኤርትራ በቢሊየን የሚቆጠር ዶላር ለማስታቀፍ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የአሜሪካዊ አንቶኒ ሌክ አዲሱና ሚስጥራዊው ድርድር ለኤርትራ በቢሊየን የሚቆጠር ዶላር ለማስታቀፍ ነው!</h2>


<p>የዩናይትድ ስቴትስ አሜሪካ ፕሬዚዳንት የአገር ደህንነትና ፀጥታ አማካሪ የሆኑት አንቶኒ ሌክ በኢትዮጵያና በኤርትራ መካከል ለተከሰተው የድንበር ውዝግብ አዲስ የመፍትሄ ሃሳብ ይዘው በዚህ ሳምንት ቆይታቸውን በኤርትራና ኢትዮጵያ እንደሚያደርጉ ተገለፀ።</p>

<p>ሚ/ር አንቶኒ ሌክ ቀደም ሲል በአሜሪካ መንግሥት በኩል ከቀረበው የሰላም አማራጭ የተለየ ሃሳብ ይዘው የሚመጡ መሆኑ ታውቋል። ይህ አዲስ ሃሳብ ግን ገና በውል ባይታወቅም ሚ/ር አንቶኒ ሌክ ከአሜሪካ ከመነሳታቸው በፊት ከዚያው ከአሜሪካ ለዝግጅት ክፍላችን አንዳንድ ጥቆማዎች ደርሰውናል።</p>

<p>ከአሜሪካ የደረሰን ዘገባ እንደሚያመለክተው፣ አሁን ወደ አስመራና አዲስ አበባ የሚጓዙት ሚ/ር አንቶኒ ሌክ የሁለቱን አገሮች ውዝግብ በገንዘብ ኃይል ለማቆም ሃሳብ እንዳላቸው ያብራራል። አሜሪካ ከሁለቱም አገሮች ጋር በወታደራዊና ኢኰኖሚያዊ ግንባታዎች እኩል ፍላጐት ያላት ሲሆን፣ ጦርነቱ ቢጀመር ከሁለቱም አገሮች ልታገኝ የምትችለውን ጥቅም ሊያጓድልባት እንደሚችል ግምት አለ።</p>

<p>ይኸው ዘገባ ጨምሮ እንደገለፀው አሜሪካ በዚህና በሌሎች ምክንያቶች የሁለቱን አገሮች የጦርነት ፍጥጫ ለማርገብ መዘጋጀቷን ምንጮቿ ገልፀዋል። በዚህም መሰረት አሜሪካ ለኤርትራ መንግሥት በቢሊዮን የሚቆጠር ገንዘብ በመስጠት አሁን የኢትዮጵያ ግዛት ከሆኑት ቦታዎች የሻዕቢያ ሠራዊት እንዲወጣ ለማስደረግ ጥረቱ ሊቀጥል እንደሚችል ገልፀዋል። በቀጣይም ተጨማሪ የእርዳታ ስምምነቶች ከኤርትራ ጋር እንደሚደረግ የሚጠበቅ ነው።</p>

<p>የሻዕቢያ ሠራዊት የኢትዮጵያን መሬት ለቅቆ ከወጣ በኋላ ምንም ዓይነት ግጭት ስለማይኖር ሁኔታዎች በሰላም ሊያልቁ እንደሚችሉ ተገምቷል።</p>

<p>ዋናው ጉዳይ ይህን አስታራቂ ሃሳብ የኤርትራ መንግሥት ሊቀበለው ይችላል ወይ? የሚለው ሲሆን ለዚሁ ዲፕሎማሲያዊ ጥረት ሚ/ር አንቶኒ ሌክ ዛሬ አስመራ ላይ ከኢሳያስ አፈወርቂ ጋር እንደሚነጋገሩ ይጠበቃል። ከዚያ መልስ ነገ ወደ አዲስ አበባ በመምጣት ከአቶ መለስ ዜናዊ ጋር ከተነጋገሩ በኋላ ለመጨረሻ ጊዜ ከነገ በስቲያ ወደ አስመራ በመሄድ ከኢሳያስ አፈወርቂ ጋር የኢትዮጵያን ሃሳብ ይዘው እንደሚመለሱ ይጠበቃል።</p>

<p>ይህ የሚ/ር አንቶኒ ሌክ ሚስጥራዊ አጀንዳ በሁለቱም አገሮች ባለስልጣናት በኩል ገና ያልታወቀ ሲሆን፣ በዛሬው ዕለት ከኢሳያስ ጋር የሚደረገው ውይይት ወሳኝነት እንደሚኖረው ታውቋል። ነገ ወደ አዲስ አበባ የሚመጡት ሚ/ር አንቶኒ ሌክ ከኢትዮጵያ መንግሥት ባለስልጣኖች ጋር እንደሚነጋገሩ ሲታወቅ የኢትዮጵያ ዲፕሎማቶችም ሁኔታውን በሚገባ መከታተልና ሂደቱንም ለሕዝብ ማሳወቅ ይኖርባቸዋል የሚል አስተያየት ከወዲሁ እየተሰነዘረ ነው።</p>

<p>ይህ በእንዲህ እንዳለ በኢትዮጵያ የዩ.ኤስ.አሜሪካ አምባሳደር ዴቪድ ሺን ባለፈው ሳምንት ከኢትዮጵያ ሬዲዮ ጋር ባደረጉት ቃለ ምልልስ መንግሥታቸው በኢትዮጵያና በኤርትራ መካከል የተፈጠረውን ችግር በሰላማዊ መንገድ ለመፍታት ጥረቱን እንደቀጠለ መሆኑን ገልጠዋል።</p>

<p>ሚስተር ሺን ስለዚሁ ጉዳይ በአ.አ.ድ የተያዘውን ጥረት ዩ.ኤስ.አሜሪካ እንደምትደግፈውም አመልክተዋል።</p>

<p>በሌላ በኩል ኤርትራ ውስጥ የኢትዮጵያ ዜጐች በስቃይ ላይ ያሉ መሆናቸውና የተባረሩትም ተገርፈውና ተደፍረው ንብረታቸው ተዘርፎ እንደመጡ እየታወቀ ከኢትዮጵያ በክብር የተሸኙት ኤርትራዊያን ጉዳይ አሳስቦኛል በማለት በኢትዮጵያ ላይ ክስ ያሰማችው ዩ.ኤስ.አሜሪካ ስለዝርዝር ጉዳዩ በጥናት ላይ መሆኗን አመልክታለች።</p>

<p>ከሌላ አቅጣጫ የፖለቲካ ታዛቢዎች ዩ.ኤስ.አሜሪካ ጥፋተኛዋን ኤርትራ ትታ ኢትዮጵያን ተወቃሽ ያደረገችበት ውሳኔዎች ሦስት ሊሆን እንደሚችል ተገልጧል። እነዚህም 1/ በፕሮግራም የተደረገ ውሳኔ ይህም ማለት ኤርትራ ወደ ሊቢያ ጐራ እንዳትገባ ለማገድ ድጋፍ መስጠት ሲሆን ምናልባትም የኢትዮጵያ ከፈረንሳይና ቻይና ጋር ወዳጅነቷን እያጠናከረች መሄዷ አሳስቧት ሊሆን በመቻሉ እንደሆነ ይገመታል። 2/ የክራይሲስ ውሳኔ በዚህ ግጭት ወቅት ሁኔታዎቸ በሚገባ መረጃ ሳይሰበሰብባቸው በግፊት የተሰጠ ውሳኔ ሊሆን እንደሚችልና 3/ ስልታዊ ውሳኔ በዚህ ዩ.ኤስ.አሜሪካ ለጊዜው ይህ እርምጃ የወሰደችው የኤርትራ መንግሥት ተረጋግቶ የሰላሙን ጥሪ ሳያፍር ተቀብሎ የውጤቱ ፈጻሚ ሊሆን እንዲበቃ ለማግባባት የተደረገ ሲሆን ውሳኔው ሊለወጥ እንደሚችልም ተገምቷል።</p>


</body>
</html>
