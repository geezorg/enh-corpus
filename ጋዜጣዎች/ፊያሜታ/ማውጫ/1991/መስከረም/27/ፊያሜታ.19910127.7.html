<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወዴት ወዴት አያ መለስ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልዕክት</span></h3>
<h1 class="align-center">ወዴት ወዴት አያ መለስ?</h1>



<p>የተከበሩት የኢሕአዴግ ሊቀመንበርና ጠ/ሚንስትር ክቡር ሰላምታችን ባሉበት ይድረስዎ። ሰሞኑን ከተለያዩ ክፍለ አለማት ወደ ሃገራቸው ተመልሰው ጥያቄ ያቀርቡ ለነበሩ ኢትዮጵያውያን የሰጡትን ምላሽ አየነው፣ ሰማነው። ግን አንድ ጥያቄ አለን። እርስዎ እስከመቼ ድረስ በቃላት ጨዋታ እያምታቱና እየሸነገሉ ይኖራሉ? መሰረታዊ ጥያቄያችን ይሄው ነው።</p>

<p>ከዚህ ቀደም ስለ ነጻ ፕሬስ ሲጠየቁ ሙልጭ ያሉ ውሸታሞች ልቦለድ ፀሃፊዎች ሲሉ ነበር። እንደው ለነገሩ ልቦለድ መጻፍ ያስከስሳል ወይ? ጋዜጠኞቹስ ልቦለድ በመጻፋቸው ነው ወይ ከስደት ጀምሮ በእስር ቤት እስከመንገላታትና እስከሞት የደረሱት? ስንቱ ጋዜጠኛ የመከራ ፅዋን እየቀመሰ በእርስዎ ሰዎች ሲደበደብና ሲገረፍ ... ሰሜን ሸዋ ላይ ሲረሸን አዲስ አበባ ወህኒ ቤት ህክምና አጥቶ ሲሞት የት ነበሩ? ልቦለድ ፀሐፊዎች ካሉዋቸው ለምን ይገደላሉ? ጥይትስ መፍትሄ ነው ወይ?</p>

<p>ክቡር ጠቅላይ ሚንስትር ዛሬ ማንም የፖለቲካ እስረኛ እንደሌለ ሲደሰኩሩ ሰምተናል። ቂምና በቀል እንደማይወዱም ይናገራሉ። እነ ፕሮፌሰር ዶ/ር ታዬ ወልደሰማያት ባልፈፀሙት ተግባር መወንጀላቸው ሳያንስ በእጃቸው ካቴና ገብቶ እየተሰቃዩ አይደለምን? እስር ቤት ውስጥ ያለወንጀላቸው የሚንገላቱ በሺዎች የሚቆጠሩ ዜጐችስ ጉዳይ ለእርስዎ ምን መስሎ ነው የሚታይዎት?</p>

<p>ባለፈው ጊዜ ከይዞታቸው ተፈናቅለው "የፍትህ ያለህ!" ሲሉ የነበሩ ገበሬዎች፣ ከመኖሪያ ቤታቸው በግፍ የተፈናቀሉ፣ ከንግድ ሥራ ውጪ እንዲሆኑ የተደረጉ ነጋዴዎች፣ ድምጻቸውን ለማሰማት ወጥተው የተደበደቡና የተገደሉ የዩኒቨርስቲ ተማሪዎች፣ በአደባባይ የተረሸኑት አቶ አሰፋ ማሩ፣ በበየክልሉ ወድቀው የቀሩ ዜጐች ... ዛሬም በሹማምንቶችዎ የግፍ አለንጋ የሚያለቅሰው ህዝብ እንዴት ተረሳ? ማንን ነው የሚያምታቱት አቶ መለስ?</p>

<p>ትላንት የኢትዮጵያን ባንዲራ ጨርቅ ሲሉ፣ የኢትዮጵያን ታሪክ አራክሰው የመቶ ዓመት ልቦለድዎትን ሲያወሩን ከርመው ... ለኤርትራውያን ቅድሚያ ሰጥተው አገር ሲያስገነጥሉ ኖረው ... እንዴት እንዴት ዛሬ መካሪ ሆነው ተሰየሙ? ደግሞስ ፍትህን አክባሪ መስለው በሁሉ ጉዳይ አያገባኝም ይህን ሁሉ ዲስኩር የሚያስደምጡን ነጻ ነኝ ለማለት ነው፣ ወይስ ነገም ከዚያ ወዲያ የርስዎ ጋሻ ጃግሬዎች በግፍ ስራቸው እንዲቀጥሉ ለማበረታታት አስበው ይሆን?</p>

<p>እኒህ ከአውሮፓና ከአሜሪካ መጣን የሚሉት ሰዎቻችንም እጃቸውን አጣምረው የክቡርነትዎን ዲስኩር አዳምጠው መሄዳቸው ብቻ ሳይሆን እርስዎን ሲያናግሩ በድንጋጤ ጉሮሮአቸው ደርቆ ምላሳቸው ሲተሳሰር ስናይ እኛ ለእነሱ አፍረናል። እርስዎ ደግሞ ባለዎት ትንሽ ትዕቢት ላይ ሽቁጥቁጦቹ የውጪ ሰዎቻችን ተጨማሪ የእብሪት ካባ ደርበውሎት ዓመቱን ሙሉ አካኪ ዘራፍ ሲሉ እንዳይኖሩ ስጋት አለን።</p>

<p>ክቡር ጠ/ሚ/ር መልዕክታችን እየተጠናቀቀ ነው። በመልዕክታችን መጨረሻም ለክቡር ክቡርነትዎ እጅ መንሻ ይሆነን ዘንድ ይሄን እንላለን። ጊዜ ያልፋል ... ጊዜ ይመጣል። መንግሥት ይሄዳል ... መንግሥት ይተካል። በእርስዎም ላይ ከዕለታት አንድ ቀን ታሪክና ህዝብ ይፈርድብዎታል። ምናልባት ከዚህ የሚድኑት ብሔራዊ እርቅ በማድረግና ያለህግ ወይም በእልህና በቂም በቀል የሚያሰቃዩትን ህዝብ ሲምሩት ብቻ ነው። ይሄ ቀን ምንግዜም ይናፍቀናል። ከዚያ በተረፈ ግን አያምታቱን አያ መለስ!!</p>


</body>
</html>
