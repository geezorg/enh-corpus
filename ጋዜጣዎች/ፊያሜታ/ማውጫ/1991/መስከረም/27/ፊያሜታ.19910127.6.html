<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኢትዮጵያ ቤተ ክርስቲያን እንዲህ ከምትሆን እንደ ጥንቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"የኢትዮጵያ ቤተ ክርስቲያን እንዲህ ከምትሆን እንደ ጥንቱ</h1>
<h3 class="align-center">በግብጽ ብትመራ ይሻል ነበር" ተባለ</h3>



<p>በኢትዮጵያ ኦርቶዶክስ ተዋህዶ ቤተ ክርስቲያን ላይ ሁከት ከነገሰባት ዓመታት አልፈዋል። በተፈጠረው ሁከት ሳቢያ በርካታ ኦርቶዶክሳውያን እህት አብያተ ክርስቲያን መካከል የግብፅ ኦርቶዶክሶች፣ "የኢትዮጵያ ኦርቶዶክስ ተዋህዶ ቤተ ክርስቲያን በደህና መሪ እጦት ለእንዲህ ዓይነት ችግርና ሁከት ከምትጋለጥ፣ ግብጾች ቢመሯት ይሻል ነበር በማለት ላይ መሆናቸውን ከአካባቢ የመጡ ወገኖች ገልፀዋል።</p>

<p>የኢትዮጵያ ኦ.ተ.ቤተክርስቲያን ከግብጾች መሪነት ለማላቀቅና ራሷን በራሷ መሪዎች እንድትመራ ብዙ ድካምና ጥረት የተደረገ መሆኑን ታሪኩን የሚያውቁት ወገኖች በሰፊው ይናገራሉ። ይህ በስንት ሀገርና ቤተ ክርስቲያን ወዳድ አባቶች የተገኘውን ቤተ ክርስቲያን ራሷን እንድትችል የማድረግ ጥረት በአሁኑ መሪ ትርጉም የማጣት ሁኔታ ኢትዮጵያውያንን ጭምር ያሳዘነ ቢሆንም፣ ግብጾችንም ከማሳዘን አልፎ እንዲህ ከምትሆን እኛ በመራናት የተሻለ ነበር ለማለት መገደዳቸውን የመጡት ሰዎች አመልክተዋል።</p>

<p>የግብፅ ኦርቶዶክሶች አባባል፣ በኢትዮጵያውያኑ ዘንድ ከማስቆጣት ውጭ ተቀባይነት የሌለው መሆኑ ቢሰመርበትም፣ በአንድ የቤተ ክርስቲያኗ መሪ ችግር ምክንያት ግብጾች ዳግም የኢትዮጵያን ቤ.ክ ይምሯት ማለት ግን ሊሆን ቀርቶ፣ ሊታሰብ የማይገባው ነው። ይህችን የኢትዮጵያ ኦርቶዶክስ ሃይማኖት ከግብጾች መሪነት እጅ ካወጡበት ጊዜ አንስቶ በርካታ የኢትዮጵያ ፓትርያርኰች በአንድነትና በፍቅር መርተዋታል፣ መልካም የሥራ ፍሬያቸውም በቅዱስ መዝገብ ውስጥ ሰፍሮ ይገኛል። አሁን ያሉት መሪዎች በደል ፈፀሙ ተብሎ ወደኋላ በመመለስ በግብጾች መመራት ግን የማይቻል መሆኑ የሁሉም ኢትዮጵያውያን እምነት አቋም እንደሆነ ተረጋግጦአል።</p>

<p>ከቅርብ ዓመታት ወዲህ ከኢትዮጵያ ያፈነገጠችው ኤርትራን በፓትርያርክነት እንዲመሩ የተመደቡት ግብፃዊ አቡነ ፊልጶስ የተባሉትን ፓትርያርክ ጠቅሰው፣ ለዓመታት ስትታወክ ከምትኖር እንደ በፊቱ ሁሉ፣ ግብጾች ቢመሯት፣ በፓትርያርክ የሚፈጠረው ችግር መወገድ ይችል እንደነበር በግብጾች የሚነገር አጀንዳ እንደሆነ ከወደ አካባቢው የተነገረውን አባባል መቀበል ግን ሊሆን የማይችል ነው። ችግሮቹ እንዲፈቱ መፀለይ፣ ወደ እግዚአብሔር መጮህ፣ የኢትዮጵያውን ኦርቶዶክስ ተዋህዶ እምነት ተከታዮች የሚመለከትና በፈሪሃ እግዚአብሔር በቅንነት እምነቷንና ሕዝቡን የሚያገለግል አባት ለማግኘት ከመጣር ለኢትዮጵያውያን ሌላ አማራጭ አይኖርም ሲሉም እነዚህ ከግብፅ አካባቢ የመጡት ወገኖች አስረድተዋል።</p>


</body>
</html>
