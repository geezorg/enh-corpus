<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ሰላዮች በዕርዳታ ሰበብ ከአውሮፓ አዲስ አበባ ሰተት ብለው ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የሻዕቢያ ሰላዮች በዕርዳታ ሰበብ ከአውሮፓ አዲስ አበባ ሰተት ብለው ገቡ</h2>
<h3 class="align-center">የኢትዮጵያ መንግሥት ምን እየሰራ ነው??</h3>



<p>በቅርቡ ከአውሮፓና አሜሪካ የሚኖሩ ኢትዮጵያውያን በሻዕቢያ ወረራ ለፈተናቀሉ ወገኖች ዕርዳታ ለማድረስ ወደ ኢትዮጵያ መግባታቸው ይታወቃል። ከ5.4 ሚሊዮን ብር በላይም ሰጥተዋል። የውጭ ጉዳይ ሚንስትሩ አቶ ስዩም መስፍንና ሌሎች ባለሥልጣኖችም ጋር የጠረጴዛ ዙሪያ ውይይቶች ማድረጋቸው ታውቋል። ከእነዚህ ገንዘብ ሰብሳቢዎች መካከል አንዳንዶቹ ግን በሚኖሩባቸው የባሕር ማዶ ከተሞች መልካም ስም የሌላቸውና ምርጥ የሻዕቢያ ሰላይም እንደሚገኝበት የዝግጅት ክፍላችን ባደረገው የማጣራት ተግባር ለማወቅ ችሏል። ዝርዝር ዘገባው ቀጥሎ ይቀርባል።</p>

<p>ይህ እርዳታ ከተላከባቸው አገሮች መሃል የስዊዘርላንድን ኢትዮጵያውያን ወክሎ የመጣው ግለሰብ ጄኔቭ በሚገኙት ዘንድ ያልተመረጠና የማያውቁት ከመሆኑም በላይ በዚሁና በተመሳሳይ ምክንያቶች ወደፊት የተሰበሰበውም ገንዘብ ላይላክ እንደሚችል ውስጥ አዋቂ ምንጮች ገልፀዋል።</p>

<p>እርዳታውን ወደ አዲስ አበባ ይዘው ከመጡት የተለያዩ አገር ተወካዮች መካከል ከስዊዘርላንድ፣ ጄኔቭ ከተማ የመጣውና በኤርትራነቱ የሚታወቀው ዳዊት አስገዶም ይገኝበታል። ግለሰቡ ከ1983 ዓ.ም በፊት በደርግ ዘመነ ይከበሩ የነበሩትን የአብዮት በዓላት ከሻዕቢያ ዘንድ እየተላከ ሲያከብር ሰላይ ተብሎ በወቅቱ በሕዝብ ደህንነቶች ክትትል ተይዞ የታሰረ እንደነበር እና ከዚያም በብዙ ጥረት ከአገር ወጥቶ ሲኖር የነበረ መሆኑን ለማወቅ ችለናል።</p>

<p>ስለግለሰቡ ሁኔታ ለማረጋገጥ ስዊዝ ከሚገኙ ኢትዮጵያውያን ጋር በስልክ ተነጋግረንበታል። እዚያ የሚገኙ ኢትዮጵያውያን ያልወከሉት ግለሰብ በእነሱ ስም አዲስ አበባ መምጣቱ በጣም እንዳሳዘናቸው ነው የገለፁልን።</p>

<p>ግለሰቡ ኤርትራ ምፅዋ ተወልዶ እዚያ አካባቢ የነበሩ የባህር ኃይል ሰዎች ያሳደጉትና ከዚያም ወደ ሻዕቢያ ግንባር ተቀላቅሎ የተዋጋ ነው። ከዚህ የሻዕቢያ አባልነቱ በኋላም ከሕዝባዊ ግንባር የሚሰጡትን መመሪያዎች በማስፈፀም አንዳንድ የስለላ ተግባራትራ ማከናወኑ ታውቋል። ከኤርትራ ወደ ሱዳን፣ ከሱዳን ወደ ጣሊያን በማምራት ጣሊያን ውስጥ ለፈፀመው ወንጀል /ወንጀሉን መግለጽ አልፈለግንም/ በጣሊያን ፖሊሶች እየተፈለገና እየታደነ የነበረ ኤርትራዊ ነው።</p>

<p>ከጣሊያን ፖሊሶች ካመለጠ በኋላ ስዊዘርላንድ ውስጥ ጥገኝነት ሲጠይቅ ኤርትራዊ ነኝ ብሎ እንደነበር ከግል ማህደሩ ለማወቅ ተችሏል። በስዊዝ የሚገኘውም የኢትዮጵያ ኮንሱል ከጊዜ በኋላ ለዚሁ ግለሰብ የኢትዮጵያዊነት ፓስፖርት ሰጥቶታል። አሁን ወደ ኢትዮጵያ የገባው ደግሞ በስዊስ ፓስፖርት መሆኑን ባደረግነው ክትትል ለማወቅ ችለናል።</p>

<p>ከዚሁ ውጪ ግለሰቡ በጄኔቭ ቡና ቤቶች ውስጥ በተለይም በፒክዊክ ፐብ ዳርት በመጫወት ጊዜውን ከማሳለፍ ውጪ የኢትዮጵያዊነት ስሜት ቀርቶ አሁንም ወደ አዲስ አበባ የመጣበት ምክንያት አጠያያቂ ሆኗል።</p>

<p>ግለሰቡን ወደ ኢትዮጵያ የላከው የጄኔቩ ኮንሱል አቶ ተፈሪ መለሰ ሲሆን፣ ይኸው ግለሰብ ከሌሎች ኤርትራውያን ጋር ልዩ የሆነ ግንኙነት የነበረው ነው። በአሁኑም ወቅት በስፍራው የሚገኙ ኢትዮጵያውያን ድርጊቱ እጅጉን እንዳስቆጣቸው ከጄኔቭ የደረሰን ዘገባ ያመለክታል። በዚሁ ሳቢያ ካንሱሉ እዚያ የሚገኙ ኢትዮጵያውያንን ለመከፋፈል ከፍተኛ ጥረት በማድረግ ላይ መሆኑ ለዝግጅት ክፍላችን ተገልጿል።</p>

<p>በስዊዝ ተዋጥቶ የነበረውም ገንዘብ በአሁኑ ወቅት በባንክ ውስጥ ነው የሚገኘው። ስምንት አባላት የሚገኙበት ኮሚቴ ገንዘብ የማሰባሰቡን ሂደት አጠናክሮ ለመቀጠል ጥረት በማድረግ ላይ ባለበት በአሁኑ ወቅት ይህ ሁኔታ መከሰቱ ኮሚቴውንም ሆነ ነዋሪውን አሳስቦታል። ይልቁንም ኢትዮጵያውያኑ ዳግም ተሰባስበው ተዋጥቶ በነበረው ገንዘብ ጉዳይ ውሳኔ ሊሰጡበት እየተዘጋጁ ነው። ይህ አሰባሳቢ ኮሚቴ የተመረጠው ሰኔ 12 ቀን፣ 1990 /ሁለት መቶ/ በላይ ኢትዮጵያውያን በተገኙበት መሆኑ ይታወቃል።</p>

<p>ኤርትራዊውና ሌሎች ከአውሮፓና ከአሜሪካ የተወከሉት ኢትዮጵያውያን ወደ መቀሌ በመሄድ በጦርነቱ የቆሰሉ ቤተሰቦችን በሻዕቢያ የአየር ድብደባ የተፈፀመበትን የአይደር አንደኛ ደረጃ ት/ቤትና ሌሎች ተቋማትን ይጐበኛሉ። በዛላንበሳ በባድመና በቡሬ ጦር ግንባሮች በመገኘት በየግንባሩ ያለውን ሰራዊት እንደሚጐበኙ በመንግሥት በኩል የወጣው ሚስጥራዊ /?/ መርሐ ግብር ያሳያል።</p>

<p>የኢትዮጵያ መንግሥት ለኤርትራዊው ሰውዬ ለትራንስፖርት ከስዊዝ አዲስ አበባ ደርሰ መልስ ከ8400 ብር በላይ ወጪ አድርጐ ሆቴል አሳርፎ ወጪውን በመቻል እየተንከባከበው ይገኛል። ኤርትራውያኑን በተመለከተ በፊያሜታ ጋዜጣ ላይ ከመውጣቱ በፊት በመንግሥት በኩል ምንም የተወሰደ እርምጃ የለም። አስደናቂው የሰላይ ጉዞ እስከ ዛላንበሳና ባድመ ግንባር ዘልቋል። በዚህ ላይ ሁኔታውን ተከታትለን በቀጣዩ የረቡዕ እትማችን እናቀርባለን።</p>

<p>በተለይም ግለሰቡ በጄኔቭ ከኢትዮጵያ ኮንሱል በምን አይነት ግንኙነት ወደ አዲስ አበባ ሉመጣ እንደቻለ የሚስጥራዊውን ተልዕኮ እግ ከስዊዝ የሚደርሱንን አስተያየቶች ጨምረን በረቡዕ የፊያሜታ እትም ማቅረባችን ይቀጥላል።</p>


</body>
</html>
