<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊንጫ ስኳር ፋብሪካ ውስጥ ውስጡን እየታመሰ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ፊንጫ ስኳር ፋብሪካ ውስጥ ውስጡን እየታመሰ ነው!</h1>
<h2 class="align-center">ለሰራተኞች የተፈቀደው 39,00 ኪሎ ስኳር መደለያ ወይስ ...</h2>



<p>በፊንጫ ስኳር ፋብሪካ ውስጥ ከጊዜ ወደ ጊዜ የሚያጋጥመው መሰናክል እየተባባሰ እንጂ እየቀነሰ አለመምጣቱን አንዳንድ ውስጥ አዋቂ ምንጮች ለዝግጅት ክፍላችን ገልፀዋል።</p>

<p>ከዚህ ቀደም በፊያሜታ ጋዜጣ ላይ በስኳር ፕሮጀክቱ ውስጥ ተፈፅመዋል ስለተባሉ የብክነት ጉዳዮች በዘገባ መልክ ከቀረበ በኋላ አንዳንድ ማስተካከያዎች የተደረጉ ቢሆንም ተጨማሪ ስህተቶች መፈጠራቸው ግን አልቀረም።</p>

<p>ከዚህም መሃል ብዙ ሺህ ኩንታል ቡኒ ስኳር በመጋዘን ውስጥ ተከማችቶ ያለ ሲሆን፣ ከመቆየት ብዛት ወደ መርዛማነት ሊቀየር እንደሚችል ውስጥ አዋቂ ምንጮች ይገልጻሉ። ይኸው ስኳር በፓስተር ኢንስቲቲዩት እንዲመረመር ተጠይቆ ውጤቱ ከመምጣቱ በፊት ስኳሩ በከፊል ለሠራተኛ እንዲከፋፈል ውሳኔ ተሰጥቷል። ይህ ስኳር በአሁኑ ወቅት በገበያ ላይ ውሎ ለህዝብ እየተሰራጨ መሆኑንም ለማወቅ ተችሏል።</p>

<p>ይህንኑ ስኳር ለሰራተኛው ነሐሴ 27 ቀን 1990 ዓ.ም የተፈቀደው አብዛኛው ሠራተኛ የቤተሰብ ኃላፊ በመሆኑና ለልጆቻቸው የት/ቤት መመዝገቢያና ደብተር መግዣ እንዲሁም መደጐሚያ እንዲሆን ታስቦ ለድርጅቱ 73 (ሰባ ሶስት ሰራተኞች) ለእያንዳንዳቸው 5 ኩንታል ቡኒ ስኳር እንዲሸጥ ተወስኗል። ለሻይ ቤት ሠራተኞችና ለመኪና አጣቢዎችም ጭምር ሁለት ኩንታል ተፈቅዶ በጤና ቢሮ ውሳኔ ያልተሰጠበት ስኳር ተከፋፍሏል።</p>

<p>በሌላ በኩል ደግሞ ከዚህ ቀደም በዚሁ ጋዜጣ ላይ ስራቸውን አቁመው ከተቀመጡትና ለድርጅቱ ከ2 ሚሊዮን ብር በላይ ገቢ ሊያስገኙ ይችሉ ከነበሩት አራት ቦቴ መኪኖች መካከል አንደኛው ከመጋዘን ወጥቶ (የሰሌዳ ቁ. 4/24798-ተሳቢ 1113) የሆነው ቦቴ ኦርቢስ ኩባንያ ገብቶ እየተጠገነ ይገኛል።</p>

<p>ጋዜጣው ላይ ከዚህ ቀደም ይኸው ጉዳይ በመውጣቱ ለጋዜጠኞች የተናገራችሁ ሹፌሮች ናችሁ ተብለው የ5 ቀን አበል እየተከፈላቸው ይውረዱ በሚል ወደ ፊንጫ ስኳር ፋብሪካ መሄዳቸውንና አስተዳደሩ ግን ውሳኔውን ሙሉ ለሙሉ እንደልተቀበለ አንዳንድ ምንጮች ጠቁመዋል።</p>

<p>ስራ አስኪያጁ ያለአግባብ ነዳጅ በማውጣት ብክነት ፈጥረውበታል የተባለችው የሰሌዳ ቁ. 3-18626 የሆነችው 323 ማዝዳ መኪናም ጋዜጣው ከወጣበት ቀን ጀምሮ ሰርቪስ እንድትገባ ተደርጓል። በአሁኑም ወቅት የስራ አስኪያጁ መኪና ተቀይራ 3/22626 የሆነች ኒሳን ፓትሮል በመተካት ጋዜጣው ከወጣበት ዕለት ጀምሮ ሹፌሮች እየፈረሙ ነዳጅ እንዲወስዱ መደረጉን ለማወቅ ችለናል። የሥራ አስኪያጁ የሥራ የስልክ ወጪም በሺህ የሚቆጠር ብር ሲሆን፣ ይህ ሁኔታ አግባብ አይደለም የሚሉ ወገኖች አልታጡም።</p>

<p>በአጠቃላይ የፊንጫ ስኳር ፋብሪካ ውስጥ ውስጡን እየታመሰ ነው። ጉዳዩ ይመለከተናል የሚሉ ወገኖችም ስለተጠቀሰባቸው የብክነት ስራ የሰጡት ማስተባበያ የለም። ከሕዝብ ግንኙነትም ሆነ ከሌላ ወገን የሚላክልልን ማስተባበያ ግን ለማውጣት ዝግጁ መሆናችንን በዚሁ አጋጣሚ እንገልጻለን።</p>


</body>
</html>
