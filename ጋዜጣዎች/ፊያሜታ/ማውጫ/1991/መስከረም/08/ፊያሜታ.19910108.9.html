<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሰብአዊ መብቶች ጉባዔ መግለጫ (ኢሰመጉ)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የኢትዮጵያ ሰብአዊ መብቶች ጉባዔ መግለጫ (ኢሰመጉ)</h2>
<h1 class="align-center">የኢትዮጵያ የዜግነት ሕግ</h1>


<p>ሰዎችን የሚያሳስቱና ውዥምብር ውስጥ የሚከቱ ስለዜግነት የተጻፉ በርካታ ጽሑፎች በተለያዩ ጋዜጦችና መጽሔቶች ላይ ታትመው ወጥተዋል። የተፈጠረውን ውዥምብር ለማጥራትና ፍላጐት ያላቸው ግለሰቦች በጉዳዩ ላይ የተሻለ ግንዛቤ ለመያዝ እንዲችሉ ኢሰመጉ ሙሉውን የኢትዮጵያ የዜግነት ሕግና በተለያዩ ዓለም አቀፍ የሰብአዊ መብቶች ሰነዶች የተደነገጉትን የዜግነት ሕጐች ከዚህ በታች አትሞ አውጥቷል።</p>

<p>1/ የ1922 ዓ.ም የኢትዮጵያ የዜግነት ሕግ</p>

<p>(ማስታወሻ፣ ይህ አዋጅ ኢጣልያ ኢትዮጵያን ከመውረሯ በፊት ከወጡት ጥቂት ሕጐች ውስጥ አንዱ ሲሆን፣ ሐምሌ 15 ቀን 1922 በወጣው ብርሃንና ሰላም ጋዜጣ (ቮልዩም 6 ቁጥር 30) ላይ ታትሟል። አዋጁ ያልተሻረና አሁንም በሥራ ላይ ያለ ሲሆን መስከረም 25 ቀን 1926 ዓ.ም በወጣው ብርሃንና ሰላም ጋዜጣ ያልተሻረና አሁንም በሥራ ላይ ያለ ሲሆን መስከረም 25 ቀን 1926 ዓ.ም በወጣው ብርሃንና ሰላም ጋዜጣ (ቮልዩም 9 ቁጥር 41) ላይ በአዋጁ አሥራ ሁለተኛ አንቀጽ ሥር ንዑስ አንቀጽ(2) ሆኖ እንዲገባ በተደረገው ድነጋጌ ተሻሽሏል። በዚያን ጊዜ ነጋሪት ጋዜጣ ስለአልተቋቋመ የኢትዮጵያ ሕጐች ይታተሙ የነበረው ብርሃንና ሰላም በተባለው ጋዜጣ ላይ ነበር። ነጋሪት ጋዜጣ የተቋቋመው በ1934 ዓ.ም ነው።)</p>

<p><span class="underline">መዠመሪያ</span></p>

<p>በኢትዮጵያ ወይም በውጭ አገር ካንድ ኢትዮጵያዊ ወይም ካንዲት ኢትዮጵያዊት የተወለደ ሁሉ የኢትዮጵያ ዜጋ ነው።</p>

<p><span class="underline">ሁለተኛ</span></p>

<p>አንድ የኢትዮጵያ ዜጋ ከውጭ አገር ሴት ጋራ በሥርዓት የተጋባ እንደሆነ ሴትዮዋ የኢትዮጵያ ዜጋ ትሆናለች።</p>

<p><span class="underline">ሦስተኛ</span></p>

<p>እንዲህ በሆነ ጊዜ በሥርዓት የተደረገ ሁኖ የሚቆጠረው ጋብቻ፣</p>

<p>(ሀ) አንድ የኢትዮጵያ ዜጋ ካንዲት የውጭ አገር ሴት ጋራ እንደ ኢትዮጵያ ቤተ ክርስቲያን ሥርዓት ወይም እንደ ኢትዮጵያ ጋብቻ ልማድ በባለእኩል ደንብ (ሲቪል) በኢትዮጵያ የሚደረገው ጋብቻ ነው።</p>

<p>(ለ) አንድ የኢትዮጵያ ዜጋ ካንዲት ከውጭ አገር ሴት ጋር በተጋቡበት አገር እንደሚደረገው የጋብቻ ሥርዓት በውጭ አገር የሚደረገው ጋብቻ ነው።</p>

<p><span class="underline">አራተኛ</span></p>

<p>አንዲት የኢትዮጵያ ዜጋ የሆነች ሴት ካንድ ከውጭ አገር ሰው ጋራ በሥርዓት የተጋባች እንደሆነ ከውጭ አገር ሰው ጋራ በመጋባቷ ምክንያት የባሏን ዜግነት የምትይዝ የሆነች እንደሆነ የኢትዮጵያ ዜጋ መሆንዋ ይቀራል። የጋብቻዋ ሥርዓት የባሏን ዜግነት የማይሰጣት የሆነ እንደሆነ ግን የኢትዮጵያ ዜጋ እንደሆነች ትቀራለች። ነገር ግን በጋብቻ ምክንያት የውጭ አገር ዜጋ የሆነች ሴት ባለርስት የሆነች እንደሆነ የርስቷ ነገር የኢትዮጵያ ንጉሠ ነገሥት መንግሥት ባቆመው የርስት ደንብ ይጨረሳል።</p>

<p><span class="underline">አምስተኛ</span></p>

<p>እንዲህ በሆነ ጊዜ በሥርዓት የተደረገ ሁኖ የሚቆጠረው ጋብቻ፣</p>

<p>(ሀ) የኢትዮጵያ ሴት ካንድ የውጭ አገር ሰው ጋራ በባሏ ቆንስል ፊት በኢትዮጵያ የምታደረገው ጋብቻ ነው።</p>

<p>(ለ) የኢትዮጵያ ሴት ካንድ የውጭ አገር ሰው ጋራ እንደ ባሏ አገር ሕግ ጋብቻውም በሚፈፀምበት አገር እንደሚደረገው የሕግ ሥርዓት በውጭ አገር የምታደርገው ጋብቻ ነው።</p>

<p><span class="underline">ስድስተኛ</span></p>

<p>ከዚህ በላይ በተጻፈው ክፍል እንደ ተነገረው የኢትዮጵያና የውጭ አገር ሰዎች በሥርዓት ተጋብተው ልጆች የወለዱ እንደሆነ የተወለዱት ልጆች ሁሉ ያባታቸውን ዜግነት ይይዛሉ። ስለሆነ የጋብቻ ሥርዓት ፈጽመው ከተጋቡ ካንድ ኢትዮጵያዊና ካንዲት የውጭ አገር ሴት የተወለደ ልጅ የናቱን የቀድሞ ዜግነት አለመያዙን ሥልጣን ባላቸው በኢትዮጵያ ሹማምንቶች ፊት ተጠይቆ ማስረዳት አለበት።</p>

<p>ሰባተኛ</p>

<p>የጋብቻ ሥርዓት ፈጽመው ከተጋቡ ካንዲት የኢትዮጵያ ሴትና ካንድ የውጭ አገር ሰው የተወለደ ልጅ በኢትዮጵያ ነዋሪ የሆነ እንደሆነ ከአባቱ ዜግነት መውጣቱን አስመስክሮ በማናቸውም ጊዜ ቢሆን ወደ ኢትዮጵያ ዜግነት ሊመለስ ይችላል።</p>

<p><span class="underline">ስምንተኛ</span></p>

<p>አንድ የውጭ አገር ሰውና አንዲት የኢትዮጵያ ሴት ልጅ ከወለዱ በኋላ እንደ አባትዬው አገር ሕግ በሥርዓት የተጋቡ እንደሆነ ደግሞ ያባትዬው አገር ሕግ ልጁን የውጭ አገር ዜጋ የሚያደርገውና የውጭ አገር ዜጋም በመሆኑ ምክንያት የሚቀበለውን ሥልጣን ሁሉ የማያሰጠው የሆነ እንደሆነ ከጋብቻ በፊት የተወለደው ልጅ የአባቱን የውጭ አገር ዜግነት ይይዛል። በዜግነቱ የሚቀበለውን ሥልጣን ሁሉ ለማግኘት ያልቻለ እንደሆነ ግን የኢትዮጵያ ዜግነቱን ጠብቆ ይኖራል።</p>

<p><span class="underline">ዘጠነኛ</span></p>

<p>አንድ የውጭ አገር ሰውና አንዲት የኢትዮጵያ ሴት ሳይጋቡ ልጅ የወለዱ እንደሆነ የውጭው አገር ሰው ልጄ ነው ብሎ ቢቀበለው ልጄ ነው ብሎ በተቀበለ ጊዜ ያባትዬው አገር ሕግና ሥርዓት ለልጁ ያባቱን ዜግነትና ዜጋ በመሆኑ ምክንያት የሚቀበለውን ሥልጣን ሁሉ የሚያገኝ ካልሆነ በቀር የኢትዮጵያ ዜጋ መሆኑ ሊቀርበት አይችልም።</p>

<p><span class="underline">አስረኛ</span></p>

<p>የውጭ አገር ሰዎች እንደ አገራቸው ሥርዓትና ሕግ አንድ የኢትዮጵያ ልጅ ሞጋሳ አድርገው ያሳደጉ እንደሆነ የልጁ የኢትዮጵያ ዜግነት ምንም ቢሆን አይለወጥም።</p>

<p><span class="underline">አስራ አንደኛ</span></p>

<p>(ሀ) አንዲት የኢትዮጵያ ዜጋ ከውጭ አገር ሰው ጋራ በመጋባቷ ምክንያት የሌላ አገር ዜጋ ሁና ልትቆጠር የተገባት እንደሆነ፣</p>

<p>(ለ) አንድ የኢትዮጵያ ዜጋ ዜግነቱን ለውጦ የውጭ አገር ዜጋ የሆነ እንደሆነ፣</p>

<p>የኢትዮጵያ ዜጋ መሆናቸው ይቀራል።</p>

<p><span class="underline">አስራ ሁለተኛ</span></p>

<p>(1) የሚከተለትን የሚያሟላ የውጭ አገር ሰው የኢትዮጵያ ዜጋ ለመሆን ይችላል፣</p>

<p>(ሀ) እንደ አገሩ ሕግ በፈቃዱ አዳሪ ለመሆን ወደሚችልበት ዕድሜ የደረሰ፣</p>

<p>(ለ) ቢያንስ አምስት ዓመት በኢትዮጵያ የኖረ፣</p>

<p>(ሐ) ለሕይወቱና ለራሱ፣ ለቤተ ዘመዱም የሚያስፈልገውን ነገር ለማግኘት የሚችል፣</p>

<p>(መ) ያማርኛ ቋንቋ የሚናገርና የሚጽፍ፣</p>

<p>(ሠ) ከዚህ ቀደም በኃጢአት ወይም በወንጀል ያልተፈረደበት መሆኑን የሚያስመሰክር።</p>

<p>(2) የኢትዮጵያ ንጉሠ ነገሥት መንግሥት የኢትዮጵያ ዜጋ ለመሆን የሚጠይቅ የውጭ አገር ሰው የሚጠቅም መስሎ የታየው እንደሆነ፣ ወይም ደግሞ ጠያቂውን የኢትዮጵያ ዜጋ አድርጐ ለመቀበል ሌላ የተለየ ምክንያት የተገኘ እንደሆነ፣ ይህ የኢትዮጵያ ዜጋ ለመሆን የሚጠይቅ የውጭ አገር ሰው በአንቀጽ (ለ) ና (መ) የተጻፉትን ለመፈጸም የማይችልም ቢሆን የኢትዮጵያ ዜግነት ሊሰጠው ይቻላል።</p>

<p><span class="underline">አስራ ሦስተኛ</span></p>

<p>የኢትዮጵያ ዜጋ ለመሆን የሚፈልገው የውጭ አገር ሰው ጥያቄውን ወደ ውጭ ጉዳይ ሚንስቴር ያቀርባል። ከዚህም ጥያቄ ጋር ማን እንደሆነ የሚመሰክርለትን ወረቀትና ከዚህ ቀደም ተከስሶ እነደሆነ የተፈረደውን ነገር የሚያስረዳ የፍርድ ወረቀቱን ጨምሮ ያቀርባል።</p>

<p>አስራ አራተኛ</span></p>

<p>በተለየ ያገር ግዛት ሚኒስትርና የውጭ ጉዳይ ሚኒስትር ሌላም አንድ የመንግሥት ሹም ባንድነት ሁነው የኢትዮጵያ ዜጋ ለመሆን ከሚጠይቀው ሰው ጋራ በቀጥታ ከተነጋገሩ በኋላ ጥያቄውን ተመልክተው የሚያስፈልገውን ምርመራ አድርገው የኢትዮጵያ ዜጋ እንዲሆን ይፈቅዱለታል ወይም ይከለከላል።</p>

<p><span class="underline">አስራ አምስተኛ</span></p>

<p>ዜግነቱም በመንግሥት ማስታወቂያ (በዲክሪ) ይቀበላል። አዲሱም የኢትዮጵያ ዜጋ በነዚሁ ዳኞች ፊት ቀርቦ የኢትዮጵያን መንግሥት እንዳይከዳ ይምላል።</p>

<p><span class="underline">አስራ ስደስተኛ</span></p>

<p>የውጭ አገር ሰው በዚህ አደራረግ የተቀበለው የኢትዮጵያ ዜግነት ለራሱ ብቻ ይረጋል እንጂ ሚስቱ የኢትዮጵያ ዜጋ ለመሆን ካልጠየቀች በቀር አስቀድሞ የያዘችውን ዜግነት አይለውጠውም።</p>

<p><span class="underline">አስራ ሰባተኛ</span></p>

<p>አስቀድሞ የኢትዮጵያ ዜጋ የነበሩ የውጭ አገር ዜጋ የሆኑ ሰዎች በኢትዮጵያ ለመኖር ተመልሰው መጥተው እንደገና ወደ ኢትዮጵያ ዜግነት ለመመለስ ከመንግሥት የጠየቁ እንደሆነ የኢትዮጵያ ዜጋ ለመሆን ይችላሉ።</p>

<p><span class="underline">አስራ ስምንተኛ</span></p>

<p>ከውጭ አገር ሰው ጋራ በመጋባቷ ምክንያት የኢትዮጵያ ዜጋ መሆንዋ የቀረ የኢትዮጵያ ሴት ከባሏ ተፋትታ ወይም ባሏ ሞቶባት ጋብቻዋ ፈርሶ ወይም ከርሱ በመለያየቷ ምክንያት ወደ ኢትዮጵያ ተመልሳ የተቀመጠች እንደሆነና እንደ ቀድሞ የኢትዮጵያ ዜጋ ልሁን ብላ ከኢትዮጵያ መንግሥት የጠየቀች እንደሆነ እንደገና የኢትዮጵያ ዜጋ ለመሆን ትችላለች።</p>

<p>ይህ ሕግ ከዚህ ቀደም ስለ ዜግነት ነገር የወጡትን ሕጐች ሁሉ ያፈርሳል።</p>

<p>ሐምሌ 15 ቀን 1922 ዓ.ም</p>

<p>2. የኢትዮጵያ ፌዴራላዊ ዴሞክራሲያዊ ሪፐብሊክ ሕገ መንግሥት</p>

<p>አንቀጽ 6. ስለዜግነት</p>

<p>1. ወላጆቹ/ወላጆቿ ወይም ከወላጆቹ/ ከወላጆቿ አንደኛቸው ኢትዮጵያዊ/ኢትዮጵያዊት የሆነ/የሆነች የኢትዮጵያ ዜጋ ነው/ናት።</p>

<p>2. የውጭ አገር ዜጐች የኢትዮጵያ ዜግነት ሊያገኙ ይችላሉ።</p>

<p>3. ዜግነትን በሚመለከት ዝርዝሩ በሕግ ይወሰናል።</p>

<p>አንቀጽ 33. የዜግነት መብቶች</p>

<p>1. ማንኛውም ኢትዮጵያዊ/ኢትዮጵያዊት ከፈቃዱ/ከፈቃዷ ውጭ ኢትዮጵያዊ ዜግነቱን/ዜግነትዋን ሊገፈፍ/ልትገፈፍ አይችልም/አትችለም። ኢትዮጵያዊ/ኢትዮጵያዊት ዜጋ ከሌላ ሀገር ዜጋ ጋር የሚፈትመው/የምትፈጽመው ጋብቻ ኢትዮጵያዊ ዜግነቱን/ዜግነትዋን አያስቀርም።</p>

<p>2. ማንኛውም ኢትዮጵያዊ ዜጋ የኢትዮጵያ ዜግነት በሕግ የሚያስገኘውን መብት፣ ጥበቃና ጥቅም የማግኘት መብት አለው።</p>

<p>3. ማንኛውም ዜጋ ኢትዮጵያዊ ዜግነቱን የመለወጥ መብት አለው።</p>

<p>4. ኢትዮጵያ ካጸደቀቻቸው ዓለም አቀፍ ስምምነቶች ጋር በማይቃረን መንገድ በሚወጣ ሕግና በሚደነገግ ሥርዓት መሰረት የኢትዮጵያ ዜግነት ለውጭ አገር ሰዎች ሊሰጥ ይችላል።</p>

<p>3. ዓለም አቀፍ የሰብዓዊ መብቶች መግለጫ</p>

<p>አንቀጽ 15</p>

<p>1. እያንዳንዱ ሰው ዜግነት የማግኘት መብት አለው።</p>

<p>2. ማንም ሰው የዜግነት መብቱን በዘፈቀደ አይገፈፍም፣ ዜግነቱን የመለወጥ መብቱንም አይከለክልም።</p>

<p>4. የሲቪልና የፖለቲካ መብቶች ዓለም አቀፍ ቃል ኪዳን</p>

<p>አንቀጽ 24</p>

<p>3. እያንዳንዱ ሕጻን ዜግነት የማግኘት መብት አለው።</p>


</body>
</html>
