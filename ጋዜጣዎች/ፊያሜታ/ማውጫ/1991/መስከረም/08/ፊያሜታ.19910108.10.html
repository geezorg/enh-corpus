<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአዲስ አበባ ፓሪስ መልዕክታችን ይድረስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ከአዲስ አበባ ፓሪስ መልዕክታችን ይድረስ</h2>
<h3 class="align-center">የወያኔ አገዛዝ ከአንገሸገሻቸው የተቃዋሚዎች ኅብረት ማጣት ተስፋቸውን ካጨለመባቸው የአ/አበባ ወጣቶች</h3>


<p>ሐገራችን ኢትዮጵያ ከ3ሺህ ዘመን የላቀ የነጻነት ታሪክ ያላት ሐገር የመሆኗን ያህል ለዲሞክራሲያዊ ሥርዓት የታደለችበት፣ ለሕዝባዊ መንግሥት የበቃችበት አንድም ወቅት የለም።</p>

<p>የሕዝባዊው ትግል ውጤት በመሰሪዎች እየተነጠቀ፣ በጠመንጃ አንጋቾች እጅ እየወደቀ ኢትዮጵያዊው ከትግል ያለመውጣት ዕጣ ፈንታው ከትውልድ ትውልድ ውርሱ ሆኖ ዛሬም ለሥርዓት ለውጥ በመታገል ላይ ይገኛል፡</p>

<p>አንድ ጠመንጃ አንጋጅ አንባገነን ለመጣል ያደረገው ትግል ሁለት ጐሠኛና አንባገነን መንግሥት ፈጥሮለት በሻዕቢያ ወያኔ የሁለት ሐገር መንግሥቶች ጣምራ አገዛዝ እስከ ግንቦት 4/1990 ዓ.ም ድረስ የግፍ አገዛዝ ቀንበር ተሸክሞ አሣር ፍዳውን ቆጥሯል። ዛሬ ከኢትዮጵያ እየወጡ ያሉ ኤርትራውያን ሥልጣን ኃላፊዎቻቸውን፣ ሐብት ንብረታቸውን ስናስተውል በሻዕቢያ የእጅ አዙር ቅኝ አገዛዝ ስር ነበርን ማለቱ የተሻለ ገላጭ ሳይሆን አይቀርም።</p>

<p>ወያኔ ዛሬም ቢሆን ከስህተቱ ተምሮና ታርሞ ወደ ሕዝብ ሊመለስ፣ ከጠመንጃ አምላኪነት መንፈስ ሊላቀቅና የሕዝብን ጥያቄ ሊቀበል አልቻለም።</p>

<p>እኛ ወጣቶች የነገዋ ኢትዮጵያ አማረችም ተጐሣቆለች ወራሽ (ተረካቢ)፣ የዛሬውም የግፍ አገዛዝ ገፈት ቀማሽ እንደመሆናችን የሥርዓት ለውጥ ለማምጣት የመጀመሪያው ግንባር ቀደም ታጋይ መሆን እንዳለብን እናምናለን።</p>

<p>ትግል ደግሞ በግላዊ ስሜት ተገፋፍቶና በቁጭት ተነሳስቶ የሚካሄድ ሳይሆን በመደራጀት የሚከናወን መሆን አለበት ውጤታማ እንዲሆን።</p>

<p>ስለዚህም የትግሉ ተካፋይ በመሆን የአቅም የድርሻችንን ለማበርከት ወደ ተደራጁ ወገኖቻችን ቀርበን (ተቀላቅለን) ለመንቀሳቀስ ስንሞክር ከፊሎቹ በአቋራጭ ምኒልክ ቤተ መንግሥት መድረሱን ቀን ከሌሊት የሚያልሙ፣ሌሎቹ በፖለቲካው ትግል ጥቅም ለማካባት የሚሯሯጡ፣ ከእነዚህ የተለዩት ደግሞ ያለምንም ትግል የዚህ ወይም የዛ ድርጅት መሪ እየተባሉ መቀመጥን ብቻ እንደታላቅ ነገር ቆጥረውና በዚሁ ተኩራርተው የተቀመጡ መሆናቸውን ስናስተውል ትግሉ በዚህ መልክ ውጤት ሊያመጣ እንደማይችል በመረዳትና በሕዝብ ትግል መቀለድ መሆኑን በመገንዘብ እንዲሁም ዛሬ በኢትዮጵያ ላይ እየደረሰ ያለው ጥፋት ሁሉ ነገ ከወያኔ ባላነሰ ተጠያቂ እንደሚያደርግን በማመን ተጠናክሮ "ከምቾት ባሻገር ለመታገሉ ቆርጦ መንቀሳቀስ አልያም ሕዝብ የራሱን አማራጭ እንዳይጠቀም ከማወናበድ ከፖለቲካው መድረክ መወገድ የሚል አቋም በመያዛችን በአፍራሽነት ለመወንጀል በቅተናል። የትናንት ወጣቶች ሕዝብ አስጨረሱ እነዚህም ያንን ነው ሊያመጡብን የሚፈልጉት፡- የእነኛ ቅሪቶች ሰርጐ ገቦች ናቸው እስከመባል ከመድረስ አልፎ እኒያ ትናንት ለለውጥ ሲታገሉ መስዋዕት የሆኑ ወንድሞቻችንን ተጋድሎ በእኛ ሰበብ (ምክንያት) እስከማጥላላት ተደርሷል።</p>

<p>"አንድ ቀን" ብለን ከምኑም ከምኑም ራሳችንን አግልለን፣ ብሶት ቁጭታችንን በሆዳችን አምቀን ለመቀመጥ ብንሞክር ወኔ የለሽ ትውልድ ጥቃትን አሜን ብሎ የሚቀበል ሐሞተ ቢስ፣ የአባቶቹን አደራ የዘነጋ ታሪካቸውን ያረከሰ ሐገር ያስቆረሰ ትውልድ ወዘተ ... የሚሉ የቃላት ናዳዎች፣ የውግዘት መአቶች ያወርዱብናል። ትውልድ ተኮላሽቷል አልያም ታሪክ ዋሽቷል እስከመባልም ተደርሷል።</p>

<p>በየድርጅቶቹ (የፖለቲካ) ውስጥ ጥልቅ ሐገራዊ ስሜት ያላቸው፣ ለለውጥ በፅናት ለመታገል የተሰለፉ ወገኖች ቢኖሩም ከላይ ከጠቀስናቸው ሰዎች መሃል አፈትልከው ለወጡ፣ ከኩርኩማቸውም ሊያመልጡ ባለመቻላቸው የተቃዋሚዎች ትግል "ግመሉም ይሄዳል ውሻውም ይጮኻል" እየተባለ እየተሳለቀበት ስንዝር መራመድ ተስኖት ይገኛል። በዚህ ሁናቴ እኛ ወጣቶች ተደራጅተን ለመታገል ሆነ የሆዳችንን በሆዳችን አድርገን ለመቀመጥ አልተቻለንም።</p>

<p>በአንድ ከተማ በመቶ ሜትሮች ርቀት ቢሮ ከፍተው በተቃዋሚነት እንታገላለን ብለው ፕሮግራም ቀርፀው (ያውም ፍፁም ተመሳሳይ የሆነ) የተሰለፉ ወገኖች በአንድ ጠረጴዛ ዙሪያ ለመነጋገር ያለመቻላቸውን፣ እንታገለዋለን የሚሉትን ገዢ ፓርቲ (ወያኔ) ትተው እርስ በእርስ ሲጠላለፉና ሲሻኮቱ ስናስተውል የሐገራችን እጣ ፈንታ ምን ሊሆን እንደሚችል እያሰብን ልባችን በሃዘን ይደማል።</p>

<p>በሐገር ወዳዶችና በእርግጥ በኢትዮጵያ ትንሣኤ ለመታገል በቆረጡ ወገኖች ጥረት ፓሪስ ላይ የተጠራውና የበርካታ የፖለቲካ ድርጅቶችን አወንታዊ ምላሽ ያገኘው ጉባኤ</p>

<p>1/ የፖለቲካ ድርጅቶችን በልዩነቶቻቸው ላይ ለመነጋገር፣ በሚያስማሙአቸው ሐገራዊ ጉዳዮች ላይ የጋራ አጀንዳ ቀርፀው በሕብረት ገዢውን ፓርቲ ለመታገል ያለመቻልን ችግር ይፈታል</p>

<p>2/ የመቻቻልን የመነጋገርና የመደማመጥን ባሕል ይፈጥራል</p>

<p>3/ በተቃዋሚነት ስም ተሰልፈው ትግሉ ስንዝር እንዳይራመድ እንቅፋት ፈጣሪ ስውር ተልዕኮ ያነገቡ ድርጅቶችንና ግለሰቦችን አንቅሮ ያወጣል።</p>

<p>4/ ወያኔና ሻዕቢያ ከሕዝብ በስተጀርባ በፈፀሙት ስምምነት ሳቢያ የገባንበትን ጦርነት መንስኤ መርምሮ ጊዜያዊ ችግር የሚፈታበትንና ለዘለቄታውም ሁለቱ ሐገሮች በጉርብትና ሊኖሩ የሚያስችላቸውን መፍትሄ ይፈልጋል።</p>

<p>ዲሞክራሲያዊ ሥርዓት ከጦርነት እንደማይገኝ በተጨባጭ ያየነው በመሆኑ በተጠናከረና በጋራ ቅንጅት በቅርብ በሚካሄድ ፖለቲካዊ ትግልና በምርጫ ሣጥን ውጤት በኢትዮጵያ ዲሞክራሲያዊ ሥርዓት ለማምጣትና የመድብለ ፓርቲ መንግሥት ለመመስረት የሚያስችል ዕቅድ ይነድፋል ብለን ተስፋ በተስፋ እንጠብቃለን።</p>

<p>ወያኔ ከማፅደቁ በስተቀር ተግባራዊ ያላደረገውን (ለሚጥሰው) ሕገ መንግሥት መቀበል ያለመቀበል ጥያቄ የተቃዋሚዎችን ጊዜ የሚሻማ መሆን የለበትም። ጠንክሮ ከታገሉ በራሱ ሕገ መንግሥት ወያኔን መርታት ይቻላልና።</p>

<p>ከእንግዲህ በኢትዮጵያችን አሸናፊው የገዛ ወገኑን ገድሎ የሚፎክርበትና ለቤተ መንግሥት የሚበቃበት፣ ተሸናፊው ወገን ወደ ከርቸሌ የሚወርድበት አልያም ለስደት የሚዳረግበት ፖለቲካዊ ሂደት ማብቃት እንዳለበት እኛ ወጣቶች እናምናለን።</p>

<p>አሸናፊ ተሸናፊው እንደሚያገኙት የሕዝብ ድምፅ ሥልጣን ተጋርተው አልያም ተከባብረውና ተቻችለው የጡንቻ ሳይሆን ያስተሳሰብ ትግል እያካሄዱ የድብብቆሽና የሴራ ሳይሆን በግልፅነት ፖለቲከ እያራመዱ ሐገርን መምራት ሕዝብን ማስተዳደር የሚችሉበትን ዘመን እንናፍቃለን።</p>

<p>በጥቅሉ የፓሪሱ ጉባኤ ተስፋ የሚፈነጥቅ ውጤት እንዲያስገኝና ወጣቶች የበኩላቸውን ትግል ለማካሄድ የሚችሉበት በጋራ ስምምነት የሚፈጠር ቢቻል ሁሉንም የፖለቲካ ድርጅቶች የሚያሳትፍ (የሚያቅፍ) አንድ ጠንካራ ግንባር ለመፍጠር እንዲበቃ እንፀልያለን። ለተግባራዊነቱም ከእኛ የሚፈለገውን ሁሉ ለመፈፀም ዝግጁ መሆናችንን እናረጋግጣለን።</p>

<p>የተቃዋሚ ኃይሎች ኅብረት</p>
<p>ለኢትዮጵያ ትንሣኤ ማግኘት ወሳኝ ነው</p>


</body>
</html>
