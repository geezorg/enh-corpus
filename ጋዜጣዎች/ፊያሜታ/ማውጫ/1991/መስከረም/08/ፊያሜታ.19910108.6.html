<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለቱ አባቶች በሚገኙበት ቦታ ምዕመናን ቡራኬ እንዳይቀበሉ ባህታዊ ገ/መስቀል አሳሰቡ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ሁለቱ አባቶች በሚገኙበት ቦታ ምዕመናን ቡራኬ እንዳይቀበሉ ባህታዊ ገ/መስቀል አሳሰቡ!</h2>


<p>ደም ለመፍሰስ ምክንያት የሆኑት ሁለት አባቶች አባ ጳውሎስና አባ ገሪማ በሚገኙበት ማንኛውም ቤተ ክርስቲያን ቆማችሁ ቡራኬ እንዳትቀበሉ በማለት ለኢትዮጵያ ኦርቶዶክስ ተከታዮች ባህታዊ ገ/መስቀል ኃ/መስቀል አሳሰቡ።</p>

<p>ማሳሰቢያውን ያስተላለፉት ባህታዊ ገ/መስቀል፣ በአንድ የግል ጋዜጣ አማካኝነት ለህዝብ ይፋ ያድርጉት እንጂ በተላለፈው ማሳሰቢያ ግን ጉባኤያቸውም ሆነ ሌላ ሕዝበ ክርስቲያን ከፍተኛ የሆነ ቅሬታውን እያሰማ ነው። ባህታዊ ባስተላለፉት ማሳሰቢያ "...በግዝቱ ምክንያት ቅዱስ ቁርባንና ቤተ ክርስቲያን ማስቀደስ፣ መስቀል መሳለም ከቤተ ክርስቲያናችሁ ያቋረጣችሁ ክርስቲያኖች በሙሉ ወደ እናት ቤተ ክርስቲያናችሁ ተመልሳችሁ ቁረቡ፣ አስቀድሱ፣ መስቀል ተሳለሙ፣ ተብላችኋል አትጠራጠሩ።" የሚል ሃሳብ ያዘለ በመሆኑ፣ የካሁን በፊት አቋማቸውና ሃሳባቸው ባልታወቀ መንገድ ተሟጦ የመጥፋቱ ነገር በርካታ ጉባኤተኞች ከባህታዊ ጋር ያላቸውን ማህበራዊ ግኑኝነት አቋርጠው ለመለያየት መገደዳቸውን ጉባኤተኞች ገልፀዋል።</p>

<p>አባ ጳውሎስንና አባ ገሪማን የሚደግፍን ካህን መስቀል እንዳትሳለሙ፣ ስማቸው በሚጠራበት ቤተ ክርስቲያን እንዳታስቀድሱ፣ ምንም ዓይነት ስጦታ እንዳትሰጡ፣ በማለት ሲለፍፉ እንደነበሩ የገለፁት ጉባኤተኞች፣ ባህታዊ ገ/መስቀል ለጉባኤው ምንም ዓይነት አጥጋቢ ምክንያት ሳይገልጹ ደርሰው አስቀድሱ፣ መስቀል ተሳለሙ፣ በሚለው ትዕዛዝ አዘል ማሳሰቢያ ቤተሰብ ከቤተሰብ በዓላማና በሃሳብ ወደ መለያየቱ ተቃርቧል። ጭራሹን የተለያዩም መኖራቸውን ጉባኤተኞች አስረድተዋል።</p>

<p>ከአባ ጳውሎስ ጋር በጠረጴዛ ዙሪያ አይወያዩ እንጂ ወደ መስሪያ ቤታቸው ቤተ ክህነት ጐራ ብለው መመለሳቸው የሚነገርላቸው ባህታዊ ከዚያች ሰዓት ጀምሮ አዲሱን ትዕዛዝ ማስተላለፋቸውን ውስጥ አዋቂዮች ይናገራሉ። ወደ ውጭ ዓለም ለመሄድ ቅድመ ዝግጅታቸውን እንዳጠናቀቁ የሚነገርላቸው ባህታዊ ገ/መስቀል ኃ/መስቀል፣ ከጉባኤተኛቸው ጋር ያላቸው ግንኙነት ግን እየሻከረና ብዙዎቹ ዘንድም "ሰው ማመን ቀብሮ ነው" የሚል አስተያየት በማሰንዘር ላይ ነው። የገዘተው ክፍል ሌላ ሆኖ እያለ ተመልሳችሁ ቁረቡ፣ አስቀድሱ መስቀል ተሳለሙ ተብላችኋል የማለታቸውን ምስጢር ማንም ማወቅ ያልቻለውና "ተብላችኋል" ሲሉም ማን እንዳለው ያልተገለፀ በመሆኑ ጉባኤተኛውንም ሆነ ከጉባኤው ውጭ ሆኖ ግዝቱን አክብሮ ለሚጠባበቀው ግራ ያጋባ እንደሆነ እነዚህ የጉባኤው አባላት አስተያየታቸውን አስቀምጠዋል።</p>

<p>ለኢትዮጵያ ኦርቶዶክስ ተዋህዶ ቤተ ክርስቲያን ተከታዮች በሙሉ በማለት ማሳሰቢያውን ከማስተላለፋቸው በፊት ለሚቀርባቸው ጉባኤተኛ አብሮአቸው የመከራ ተካፋይ ለሆነው ሕዝብ ስለግዝቱም ሆነ ስለማንኛውም እስካሁን ስለተደረገው ጉዞ ማብራሪያ አለመሰጠቱ ጉባኤተኛውን ያሳዘነና ያስቆጣ፣ ነገር ግን መፍትሔ ያልተገኘለት፣ አንዳንዶቹን ጉባኤተኞች ያስኰረፈ፣ አንዳንዶቹ ብዙም ስለእስካሁን አቋም ያልተረዱት ደግሞ በቸልተኝነት እንዳለፉና በማጉረምረም በር የከፈተ መሆኑንም ጉባኤተኞቹ አስገንዝበዋል። ያም ሆነ ይህ የጉባኤው መፈረካከስ አሳዛኝ መሆኑን ጠቅሰዋል።</p>

<p>በተለይ አንዳንድ ስለሃይማኖት መጠነኛ እውቀት አለን ያሉት ደግሞ፣ ባህታዊ ገ/መስቀል ሃይማኖታዊ መፃሕፍት ብለው ከሚያሳትሟቸው ጀምሮ ስህተት ስለአገኘንባቸው፣ የሚያስተላልፉት መልዕክት እውነት ነው ብሎ መቀበል ለስህተት መጋለጥ ነው ብለዋል። ካሳተሟቸው መፃሕፍት መካከል፣</p>

<dir>
 <p><span class="bold">1/</span> ፎቶግራፋቸውን ኢየሩሳሌም የቅዱስ ጊዮርጊስ መቃብር ላይ የተነሳሁት ነው ሁሉም ሰው በኪሱ ይዞ ይፀልይ፣</p>
 <p><span class="bold">2/</span> እግዚአብሔር ከፈጠረው ለክርስቲያን የሚከለከለው ምግብ ቡና ነው፣</p>
 <p><span class="bold">3/</span> ለቤትዎ ወይራ ያጭሱ፣ ከአጋንንት ፈተና ይድናሉ አጋንንት ወይራና ነጭ ሸንኩርት አይወድም ቶሎ ብለው ይቅደሙት</p>
 <p><span class="bold">4/</span> መፅሐፍ ቅዱስ ከነትርጉሙ ተገልጾልኛል። እንደፀሐይ ጨረር ቢጫ መልክ ያለው ድቡልቡል በደረቴ ላይ ሲያርፍ ትርጉሙ ተገለፀ፣</p>
 <p><span class="bold">5/</span> ያየኸው ሰው ሁሉ ይድናል፣ የረገጥከው መሬት ይባረካል፣ እንደተባሉ፣</p>
 <p><span class="bold">6/</span> ሲያማትቡ ከአንድ ዋሻ ብቻ አጋንንት ተቃጠልን እያሉ ብዛታቸው 6ዐ766 የሆኑ መናገራቸውና ከዋሻው እንደወጡ፣</p>
 <p><span class="bold">7/</span> ባህታዊ ገ/መስቀል በነበሩበት ዋሻ ለሶስት ጊዜ ዳዊት የደገመ፣ እስከሰባት ትውልድ ድረስ ይማራል በማለት እግዚአብሔር ለባህታዊ እንደነገራቸው፣</p>
 <p><span class="bold">8/</span> ባህታዊ ከዕለታት በአንድ ቀን ሞተው ከተገነዙ በኋላ ወደ እግዚአብሔር ተወስደው ምስጢር አይተው መነሳታቸውን፣</p>
 <p><span class="bold">9/</span> ሚስታቸውን እንደፀነሰች ትተህ ሂድ የሚል መንፈስ ወደ ባህታዊ ገ/መስቀል እንደመጣና የፀነሰችውን ሚስታቸው ወለተኪዳንን ጥለዋት እንደሄዱ ከመፃህፍቶቻቸው ተጠቅሰው ከሚገኙት ከፊሎቹ ናቸው ሲሉ ጉባኤተኞቹ ተናግረዋል።</p>
</dir>

<p>ጉባኤተኞቹ ካላቸው ሃይማኖታዊ ዕውቀት በመነሳት ባህታዊ የሚያስተላልፉት መልዕክትና የመፅሐፍ ቅዱስ ቃል አራባና ቆቦ የመሆን ነገር ወደ ኋላ እንዲያፈገፍጉና በጾምና በፀሎት ኃይል መወገድ እንደሚገባቸው ጌታችን በቃሉ ያረጋገጣቸውን ክፉ የሰው ጠላቶች አጋንንት፣ ባህታዊ ግን ለቤትዎ ወይራ ያጢሱ ከአጋንንት ፈተና ይድናሉና አጋንንት ወይራና ነጭ ሽንኩርት አይወድም ቶሎ ብለው ይቅደሙት ማለታቸው እንቆቅልሽና የእግዚአብሔርን ቃል የሚቃረን ስለሆነ ከእንግዲህ በኋላ መታለል የለብንም የሚሉት እየተበራከቱ ናቸው።</p>

<p>በመንፈሳዊው የእግዚአብሔር ቃል የበሰለ አማካሪ ስለሌላቸው ያሉትን ብቻ በሚቀበል ተከታይ የሚታጀቡ እንደሆኑ ያመለከቱት እነዚህ ወገኖች ለምሳሌ ያክል ጠቀስናቸው እንጂ የሃይማኖት መፃሕፍት ብለው የሚያሳትሟቸው ሁሉ እንከን የማይጠፋቸውና የሚጠቀሰው ጥቅስ ራሱ በራሱ የሚጋጭ ነው ሲሉ አስገንዝበዋል።</p>

<p>እያወቀ እንዳላወቀ ነገሮችን ሁሉ በትዕግስት ተሸክሞ የሚጓዘው ጉባኤተኛ ግራ የተጋባውና አቋማቸውን በግልፅ የተረዳው ግን ከሁለት ሳምንታት በፊት ባስተላለፉት ከአሁን ቀደም እራሳቸው ያወገዙትን ነገር ተቀበሉ የማለታቸው ሁኔታ ነው ይላሉ። በዚሁ አዲስ አዋጅ ብዙዎቹ ከባህታዊ ህብረት የተገለሉ ይገኛሉ። የአለቃ አያሌውን ውግዘት አክብረው የቀጠሉም አሉ። ሌሎቹ ደግሞ ያው ባህታዊ እንዳሉት እየሆኑ እውነቱ ሲገለፅላቸው በሳቸው ሥር ይቆያሉ ሲሉ ጉባኤተኞቹ ይናገራሉ። ከነሐሴ ወር 199ዐ ጀምሮ ጉባኤተኛውም ሆነ በአስተናጋጅነት የተመደቡት፣ እንዲሁም ማህበሩን በበላይነት ሊመራ የተመረጠው ዓቢይ ኮሚቴ ሳይቀር በባህታዊ መልዕክት ሃሳብ ለሃሳብ መጣጣም አቅቶት ሆድና ጀርባ የመሆኑ ጉዳይ እንደቀጠለ ነው ሲሉ ከጉባኤተኞች መካከል ጥቂቶቹ ስለደረሰው መበጣበጥ ከቅሬታ ጋር አመልክተዋል።</p>

<p>ሁለቱ አባቶች በሚገኙበት ቡራኬ አትቀበሉ መባሉም ቢሆን ሽንገላ እንጂ እውነተኛ አቋም አይደለም ያሉት ጉባኤተኞች ባህታዊና ጉባኤው የገባው ቃል ኪዳን እንደዚህ ሳይሆን እስከመጨረሻው ድረስ የሃይማኖት ጠላቶችን በአንድነት መቃወም ነው ብለዋል።</p>


</body>
</html>
