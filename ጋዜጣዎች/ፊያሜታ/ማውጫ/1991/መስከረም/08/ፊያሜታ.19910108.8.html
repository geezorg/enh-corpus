<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅዱስ ዮሐንስና ተግባሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቅዱስ ዮሐንስና ተግባሩ</h1>
<p class="align-right">ከመምህር ምናሴ ወ/ሐና</p>
<h3 class="align-center">ቅዱስ ዮሐንስ ምንድን ነው? ስለምንስ በየዓመቱ ይከበራል?</h3>


<p>ማንኛውም ሰው ከአያትና ቅድመ አያቶቹ በትውፊት መልክ ሲያያዝ ወይም ሲወርድ ሲዋረድ የመጣውን የአበይት በዓላት አካባበር ማለትም የዘመን መለወጫ ቅዱስ ዮሐንስ ልደት፣ ጥምቀትና በዓለ ፋሲካ የመሳሰሉትን ትውልድ አልፎ ትውልድ በተተካ ቁጥር ለረጅም ዘመናት ሲያከብር ኑሮአል። እስከ ዓለም ፍፃሜ ድረስም ሲያከብር ይኖራል።</p>

<p>በመሰረቱ ከአያት ቅድመ አያቶቹ የወረሰውን ባህል፣ ህግ፣ ወግና ሥርዓት ማክበር ተገቢና የሚደገፍ ቅዱስ ተግባር ነው።</p>

<p>ሆኖም አንድን ነገር በልማድ ብቻ ምንነቱን ሳያውቁና ሳይረዱ ይዞ መጓዝ ሳይሆን ዓላማውንና ምንነቱንም ጭምር ጠንቅቆ ማወቅና መረዳቱ ጠቃሚነት አለው።</p>

<p>የበዓላት አከባበር ጉዳይ ከላይ ከፍ ብለን ከጠቀስናቸው አንዱ ርዕስ ዓውደ ዓመት የበዓላት ሁሉ መጀመሪያ የሆነው የዘመን መለወጫ ቅዱስ ዮሐንስ ነው።</p>

<p>ቅዱስ ዮሐንስ በአገራችን በኢትዮጵያና በሌላው ዓለም ዙሪያ የሚኖሩ ኢትዮጵያውያን በሙሉ በየዓመቱ ሞቅ ደመቅ ባለ መልኩ የሚከበር መሆኑን ሁላችንም ጠንቅቀን የምናውቀው ይመስለኛል።</p>

<p>ስለሆነም ዛሬ የ1991 ዓ.ም ዘመን መለወጫ በአል ማለት ቅ/ዮሐንስ ዓርብ መስከረም 1 ቀን 1991 በማለት እንደተለመደው አክብረናል።</p>

<p>ታዲያ ስንቶቻችን ነን የቅዱስ ዮሐንስን ምንነት ወይም ታሪክ የምናውቅ? ለማወቅ የምንፈልግስ አለን? መልካም እንግዲያውስ የቅዱስ ዮሐንስ ታሪክ፣ ምስጢራዊነቱና ተግባሩ ምንም እንኳ በጣም ሰፊ ቢሆንም ከረጅሙ ባጭሩ ወይም አጠር መጠን ባለ መልኩ እንደሚከተለው ይመስላል።</p>

<p>ቅዱስ ዮሐንስ እንደ እኛው ሰው ነበር። እሱም ገና ከመወለዱና ከመምጣቱ በፊት ቃለ ዓዋዲዘይስብክ በነጻም የጌታውን መንገድ ጠራጊ ጠማማው ይቃና ሸካራ ይጥራ ማለትም ሰው በሙሉ ከተንኮል፣ ከሀጢአት ርቆ ፈጣሪውን ይጠብቅ እያለ የሚያስተምር ዓዋጅ ነጋሪ ከበረሀ ይመጣል ተብሎ አስቀድሞ በነቢዩ ኢሳይያስ ትንቢት የተነገረለት በፈጣሪውም ዘንድ ከሌላው ፍጡር በላይ ሁኖ የተፈጠረ ይኼውም አልበ ዘየአብየ ለዮሐንስ በመሬት ላይ ከተፈጠሩት የሰው ልጆች በሙሉ ዮሐንስን የሚበልጠው የለም በማለት ፈጣሪው ራሱ የመሰከረለት ታላቅ ነቢይ፣ ካህንና መምህር ወመገሰፅም ነበር።</p>

<p>መምህርነቱም የፅድቅና የእውነትን መንገድ የተከተለ ይኼውም ጌታችንና መድኃኒታችን ኢየሱስ ክርስቶስ በመምጣት ስለሆነ ዲሁአ ፍኖቶ ለእግዚአብሔር የእግዚአብሔርን መንገድ አስተካክሉ ማለትም ጠመዝማዛ ከሆነ ከሀጢአት ጐዳና ተመልሳችሁ በንሰሐ ታጥባችሁ ቀና በሆነ በፅድቅ መንገድ ሂዱ ማለቱ ነበር። ማቴዎስ 3፡1-7</p>

<p>ቅዱስ ዮሐንስ ስለ እግዚአብሔር መምጣት ያልተገለፀላቸው፣ የሚመጣበትን ጊዜ ከትንቢተ ነቢያት ያልተረዱ ሰዎች መሲህ ይመጣል የተባለው አንተ ነህን ብለው ሲጠይቁት ራሱን ከፍ ከፍ ሳያደርግ ሀሎ ዘይመጽእ እምፀህሬየ ዘኢይፀልወኒ እፁር አሳእኔሁ እኔ የጌታየን መንገድ ጠራጊ እንጂ መሲህ አይደለሁም። እሱ ጫማውን መሸከም የማይቻለኝ ከእኔ የሚበልጥ ነው ገና ይመጣል በማለት ነው ራሱን ዝቅ አድርጐ ያስተማረው ወይም የመስከረው።</p>

<p>ታዲያ የአሁኑ የቤተ ክርስቲያን መሪዎች እንደ አባ ጳውሎስ ያሉት የዚህ ዓይነት ጥያቄ ቢቀርብላቸው እውነት ስለ እግዚአብሔር መንግሥት መምጣት ይመሰክራሉ? በፍፁም አይጠረጠርም። እንዲያውም እኔ ነኝ መሲህ ይመጣል ተብሎ ትንቢት የተነገረለት ሌላ የሚመጣ መሲህ የለም እኔን ተከተሉ ባይሉ የተሻለ ነው።</p>

<p>የቅዱስ ዮሐንስ ትምህርት ስለ ጌታ መምጣት ብቻ አልነበረም። በዘመኑ የነበሩት እንደነ ሔሮዶስ የመሰሉት ክፉ ሰዎች ከአስነዋሪና አስፀያፊ ድርጊታቸው እንዲርቁና እንዲታቀቡ ጭምር ሲቃወምና ሲያስተምር የነበረው።</p>

<p>ለምሳሌ የገሊላው ንጉስ ሔሮድስ የሟቹን የወንድሙ ፊሊጶስ ሚስት የነበረችውን ወለተ ሔሮዲያደን በማግባቱ አይደል ወከታውስብ ከአሲተ አሁከ ፊሊጶስ የወንድምህን ሚስት ታገባ ዘንድ በሕገ እግዚአብሔር የተከለከለ በመሆኑ አይገባህም በማለት አጥብቆ ይቃወምና ያስተምርም ነበረ።</p>

<p>በዚህ ምክንያት ሔሮድያደ ክፉኛ ተናዶ ቅዱስ ዮሐንስን ለማጥፋት መንገድ ትፈልግ ስለነበር ልጅዋን በመምከር ወዘፈነት ወለተ ሔድያደወአስመረቶ ለንጉስ በንጉሱ በሔሮድስ ፊት በመዝፈን ንጉሡም በዘፈኑ ተደስቶ ምን ልስጥሽ አላት ወለተ ሔሮድያደም የምትሰጥኝን እኔ አውቃለሁ ስለዚህ በመጀመሪያ ስለምትሰኝ ቃል ግባልኝ ብላ ቃል ካስገባችው በኋላ ሀበኒ ክሳደ ዮሐንስ በጻህል እንዲያውስ የዮሐንስን አንገት በሰይፍ ቆርጠው እንዲሰጡኝ ብቻ ነው የምፈልገው አለችው።</p>

<p>ከዚያም ወተከዝ ንጉስ በአንተ መሀላሁ እንዲል የንጉሥ ቃል አይመለስ ውሀ ከፈሰሰ አይታፈስ ነውና ስለ መሀላው በጣም አዝኖ ፈቀደላት ቅዱስ ዮሐንስም መስከረም 2 ቀን በሰይፍ አንገቱ ተቀልቶ በሰማዕትነት ለሕልፈተ ሕይወት በቃ። ማቴዎስ 14፡1-11</p>

<p>እንዲሁም አባ ጳውሎስ አስፀያፊ፣ አስነዋሪና አሳፋሪ ድርጊታቸውን ምዝበራንና ብኩንነት የተሞላው አመራራቸውን የተቃወሙ ሁሉ ለልዩ ልዩ መከራና ችግር ዳርግዋል።</p>

<p>ይሁን እንጂ አባ ጳውሎስ ያልተረዱት ነገር ቢኖር ሰውን እንጂ እግዚአብሔርን ማታለል አይቻልም የሚለውን የሐዋርያው ቅ/ጳውሎስ መልዕክት የዘነጉት ብቻ ሳይሆን ፈፅመው የማያውቁት መሆናቸውን ነው።</p>

<p>የቅዱስ ዮሐንስ ታሪክ ይህ ከሆነ በየዓመቱ መስከረም 1 ቀን ቅዱስ ዮሐንስ ዘመን መለወጫ እየተባለ በሀገራችን በኢትዮጵያ የሚከበረው ለምንድን ነው? ምንስ ግንኙነት አለው የሚለውን በአግባቡ ማወቁና መረዳቱ ጠቃሚ ይመስለኛል።</p>

<p>አዎ ኢትዮጵያ ሀገራችን የታሪክና የብዙ ሊቃውንት ሀገር በመሆንዋ የምታከብራቸው በዓላት በሙሉ በልማድ ሳይሆን ከታሪክና ከምስጢር ጋር በማስማማት ነው።</p>

<p>ይኼውም መጥምቀ መለኮት ቅ/ዮሐንስ ሲያስተምር ነዋ በግዑ በእግዚአብሔር ዘያአተት ሀጤተ ዓለም ስለ ዓለም ሀጢአት ራሱን መስዋዕት አድርጐ አሳልፎ የሚሰጥ እነሆ ያውና መጣላችሁ እያለ ያስተምር ነበር።</p>

<p>ይህም መስዋዕት ኦሪት አልፎ መስዋዕተ ሀዲስ መተካቱን ሲያመለክት ነው። ሃገራችንም አሮጌው ዓመት አልፎ አዲሱን ዓመት በመተካት የምታከብረው በዚህ ዓይነት ነው።</p>

<p>ቀጠል አድርጐም ርዕይ ብርሃነ ዓቢየ እስመ ብርሀን ሰረቀ ሎሙ በፅድቅ ጨለማ ይኖር የነበረ ሕዝብ ብርሀንን አየ ብርሀን ወጥቶላቸዋልና ብርሀን ዘበአማን እውነተኛው ብርሃን ወልደ እግዚአብሔር መጥቶላቸዋልና ብሎአል።</p>

<p>ማለት ዘመነ ኦሪት በጨለማ ይመስላል ዘመነ ሀዲስ በብርሃን ይመስላል። ኦሪት አልፎ ሀዲስ ተተካ ማለቱ ነው። ኢትዮጵያም ይህን ምሳሌ በመከተል ነው የጨለማው ክረምቱን አሳልፎ ብርሃን በሆነ ጊዜ በወርሀ መስከረም ዘመን መለወጫ አድርጋ የምታከብረው።</p>

<p>ይኼውም ትክክለኛ የዘመን አቆጣጠር መሆኑንም ሚስጥሩንና ታሪኩን በማገናዘብ ነው። ምክንያቱም ዘመን ሲቆጠር አንድ ክረምት ተብሎ ነውና።</p>

<p>ምሳሌ በበህቀ ልህቀ በስላሳ ክረምት በዮርዳኖስ ተጠመቀ ጌታችንና መድኃኒታችን ኢየሱስ ክርስቶስ ቀስ በቀስ አድጐ በሰላሳ ዘመኑ ወይም ዓመቱ በዮርዳኖስ ተጠመቀ ማለቱን ይገልፃል።</p>

<p>በዚህ አጋጣሚ መታወቅ የሚገባው ጉዳይ ቢኖር ሕዝቡ በቅ/ዮሐንስ ዕለት በግ ያርዳል ለዚያውም ቀይ በግ ነጭ በግ እያለ በማማረጥ ነው። ለምንድን ነው? ለሚለው ከላይ ከፍ ብለን እንደገለፅነው ከመስዋዕተ ኦሪት ልማድ ጋር ተያይዞ የመጣ ሆኖ በሀዲስ አተረጓጐም በጉ የወልደ እግዚአብሔር ምሳሌ ነው ወይም መሆኑን ሲያመለክት ነጭ መሆኑ ፀዓደ በመለኮቱ አዳፋ ጉድፍ የሌለው አምላክ መሆኑን ቀዩ ወቀይህ በትስብከቱ ሥጋን የመዋሃዱ ምሳሌ ነው።</p>

<p>ነገር ግን ከአምልኮ ባዕድ በማያያዝ በግ ማረድ ፈፅሞ የማይገባና በአምላክ ዘንድ የሚያስጠይቅ መሆኑን መታወቅ አለበት።</p>

<p>ታሪኩና ምስጢሩ ይህ ሆኖ እያለ የአሁኑ የኢትዮጵያ ኦርቶዶክስ ተዋሕዶ ቤተክርስቲያን ፓትርያርክ በየዓመቱ ወርቀ ዘቦ ዘውዳቸውን ደፍተው በቴሌቪዥን እስክሪን ወይም መስኮት አንገታቸውን በማዝለቅ ራሳቸውን ቅዱስ ዮሐንስ አድርገው ሲንቆለጳጰሱ መታየቱ የተለመደ ሁኖአል።</p>

<p>ይኼውም ቅዱስ ዮሐንስ በሰራው ሥራና ታሪክ ላም ባልዋለበት ኩበት ለቀማ ዓይነት ቅዱስ ዮሐንስን ለማከል መመኘቱ ሕልምና ቅዠት ከመሆኑም በላይ አሳፋሪ መሆኑንም ሊረዱትና ሊገነዘቡት ይገባል እንላለን።</p>

<p>ከዓመቱ ያድርሰን</p>


</body>
</html>
