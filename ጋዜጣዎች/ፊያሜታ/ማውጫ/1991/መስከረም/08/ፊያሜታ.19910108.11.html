<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወቅቱ ሁኔታ ምን ይመስላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የወቅቱ ሁኔታ ምን ይመስላል</h1>
<p class="align-right">keandnet mesalemiya</p>


<p>ከግንቦት አራት የሻዕቢያ ወረራ በኋላ በኢሳይያስ አፈወርቂ የሚመራው በቅዥት የሚናወጠው የኤርትራ መንግሥት እንደ ጦርነቱ ሁሉ በፖለቲካውም ስርጭት አንገናኝም ርቀታችን የሰማይና የምድር ያህል ነው በማለት እንኳን ድንበሩን መደፈር ቀርቶ ሀሜታ የማይወደውን የኢትዮጵያ ሕዝብ በብሔር በመከፋፈል ተለያይቶ እርስ በእርሱ ሊደባደብ፣ እኔ የአቀድኩትን ሕልሜን ከቅዠት ወደ እውነት አሸጋግራለሁ ብሎ በማሰብ የሻዕቢያ ሬዲዮ ጣቢያ ከኤርትራና ከኢትዮጵያ ሕዝብ አላማ ውጭ በቀን ሁለት ጊዜ የሀሰት ፕሮፓጋንዳውን ማሰራጨት ከጀመረ ሰነባብቷል።</p>

<p>ትንሽ ቆሎ ይዘህ ከአሻሮ ተጠጋ እንደሚባለው ሁሉ የአቶ መለስ ዜናዊ ድርጅት ወያኔና የኢሳይያስ ቀጣፊ ድርጅት ሻዕቢያ ኢትዮጵያን ለማጥፋት ጫካ የተዋዋሉትን ምስጢር የሻዕቢያ ሬዲዮ ለአመል እየዘገነ የወያኔን ደባ ያጋለጠ መስሎት ተመሳጥሮ ወጥኖ የነበረውን ደባ ጥዋትና ማታ ለሰማው እውነት ለማስመሰል እየጣረ ነው። ነገሩ ባልጠፋ፣ የኢትዮጵያና የኢትዮጵያን ሕዝብ አጥፊ የሆነውን በመረጃ መልኩ የሚለፈልፉትንን ነቅተን ከቁጣውና ከመበታተኑ እንድንድን ማስጠንቀቂያችን ሲሆን በዚህ መልኩ ደግሞ ቅቤ የጋቱን በማስመሰል የሀገራችንና የሕዝባችንን ሕልውና የሚነካውን ጠንቀቅ ብለን በአፍራሽ የፕሮፓጋንዳ ብስለታቸው እንዳንታለል ማወቅ ያስፈልጋል።</p>

<p>የፖለቲካ ብስለት የሌለውን የዋሁን ገበሬ ቀርቶ ሌላውንም በማር የተለወሰው ምላሳቸው ሲያሳስት በጆሮአችን እየሰማን ነው። ለዚህም ይመስላል የሰብአዊ መብት ጠባቂ ነኝ የምትለው ወይዘሮዋ እና የአሜሪካው ፕሬዚዳንት ሳይቀሩ እኛው በይበልጥ ማለትም ኤርትራ የነበሩ ኢትዮጵያውያን እየተገደሉ እየተደፈሩና እየተገረፉ እያሉ ገንዘባቸውንና ልብሶቻቸውን እንዲይዙ እየተፈቀደላቸው በመንግሥት ትራንስፖርት ያለምንም ክፍያ በነፃ ከድንብራቸው ደርሰው ሀገራቸው የሚገቡትን አይን እያየ ተበድለዋል በማለት ያላመኑና ለማሳመንም ሙከራ ላይ ያሉት።</p>

<p>በተጓዳኝ በአመዛኙ ተፈናቅለው የሚመጡት ኢትዮጵያውያን የሚሰራባቸውን ግፍና በደል የወያኔ ኢህአዴግ መንግሥትና ቅጥረኛ ጋዜጠኞቻቸው በየጊዜው ጀርባቸው ተተልትሎ በሴትነቷ ተደፍራ በሻዕቢያ ወታደሮች ክብሯ ተገፎና ሀብታቸውን ተዘርፈው የገቡትን ሕዝባችንን በቴሌቭዥን መስኮት እያሳዩን ሀቁ ቁልጭ ብሎ እየታየ ምንም ሳይነካ ሰብአዊ መብቱ ተሟልቶለት የሄደ እንደ ተበደለ ተፈርደ በውጭው አለም በሀሰት እየተንፀባረቀ እያለና እየተሰማ የህዝብ ዓይንና ጆሮ ነን የሚሉን የወያኔ ኢህአዴግ ጋዜጠኞች ሀቁን ማንፀባረቅ ለምን እንደቸገራቸው ግራ ይገባኛል።</p>

<p>በእርግጥ ከምላጭ ይበልጥ የሳለው ምላሳቸው እውነት ማውራት ተመክሮና ልምድ የሌለው መሆኑ ሕዝባችን በገሀድ የሚያውቀው ቢሆንም ይመስለን የነበረው የመሪዎቻችን ስልጣን ላይ ተፈናጠው በመሳሪያ አፈሙዝ በማስገደድ ረግጠህ ግዛ አላማ ተግተው የሚቸራቸውን ፍርፋሪ ተቋድሰው ለማደር ነው። የሀገር ዳር ድንበር ተደፍሮ የሕዝባችን ሕልውናው ተነክቶ እየሞተና በመሞትም ላይ እያለ ባለበት በዚህ ወቅት ቢያንስ ቁልጭ ብሎ እየታየ ያለውን ግፍ ለአለም ህብረተሰብ ነቅቶ ያለማሳወቁ እያስገረመን ነው። በይበልጥም የኢሳይያስ ሹም ዲፕሎማቶች በመላው አለም ተሰራጭተው ተበደልን የሕዝባችን ሰብአዊ መብት ተጣሰ፣ ሕዝባችን በኢትዮጵያ መንግሥት እየተሰቃየ ነው በማለት በአስመሳይ ብልህ ፕሮፓጋንዳቸው ያልሆነውን ሆነ ብለው እያሳመኑ ውግዘት እያስደረጉብን ባሉበት ወቅት የእኛዎችስ ዲፕሎማቶች ውጭ ሆነው ምን እየሰሩ ነው?</p>

<p>የአሁኑን ባላውቅም የጥንቱ ስርዓት እንኳን በአምባሳደር ደረጃ ቀርቶ አንድ ግለሰብ ወደ ውጭ በሚላክበት ጊዜ ለትምህርትም ሆነ ለሌላ ይነገረው የነበረው አንተ የሀገርህ አምባሳደር ነህ። ለአምባሳደርነት የተላክህ ባይሆንም እንደ አምባሳደር ሀገርህን የመጠበቅ፣ የማስተዋወቅ፣ ኢትዮጵያዊ አኩሪ ባህልንና፣ እንግዳ ተቀባይነትህን፣ የሀገርህን ለም መሬትና አኩሪ የታሪክ ጀግንነትህን ትምህርት ሲሰጥህ ተቀባይነትህን ለምትሄድበት ሀገር በአጥጋቢ መልኩ ከተግባር ጋር የመግለጥ ሀገራዊና ሕዝባዊ አደራ አለብህ፣ እየተባለ ገለፃ ይደረግለት ነበር። በዚህ መልኩ አንድ ኢትዮጵያዊ ግለሰብ ይህን የሚያህል ሀላፊነት እንዲኖረው ግንዛቤ ከተሰጠው የሀገሩ አምባሳደር ሁኖ የሚሄደው ደግሞ ምን ዓይነት የአምባሳደርነት ተልዕኮውን በአጥጋቢ ውጤት ይወጣ እንደነበር መገንዘብ አያዳግትም።</p>

<p>በአፄ ኃይለ ሥላሴ ዘመነ መንግሥት ኢትዮጵያውያን አምባሳደሮቻችን በውጭው አለም አኩሪ ስራዎቻውን ስናስታውሰው ለሀገራችንም ሆነ ለሕዝባችን የሰሩት ሚና በቀላሉ የሚገመት አልነበረም። የአፍሪካ አንድነት ድርጅት ከመመስረቱ በፊት የዚህ ድርጅት ጽ/ቤት ከእኛ በተሻለ መልኩ ያሉት ሀገሮች ግብፅን የመሳሰሉ ጽ/ቤቱ ሀገራቸው እንዲከፈት ያላደረጉት የፖለቲካ ስራ ያልማሱት አፈር፣ ያልፈነቀሉት ድንጋይ አልነበረም። ነገር ግን አርቆ አሳቢዎቹ አምባሳደሮቻችን በአውሮፓ በኢስያ፣ በአሜሪካና በአፍሪካ ብልህ ምሁራዊ ዘዴና ብስለታቸውን በመጠቀም ፖለቲካዊ እምርታቸውን በብቃት ያስረመሰከሩበትና ውጤት ያስገኙበት ጊዜ ነበር።</p>

<p>በተለይ የጊዜው የሀገራችን የውጭ ጉዳይ ሚንስትር የነበሩት ሟቹ (አቶ) አምባሳደር ከተማ ይፍሩ የሰሩት ስራ ሚዛን ደፍቶ ሲያስመሰግናቸው እንደነበረ አይካድም። በወቅቱ ከአህጉራችን ሀገሮች በስልጣኔም ሆነ በቴክኖሎጂ ላቅ ብለው የሚገኙትን በዲፕሎማሲው መልክ ልቀው በመገኘታቸው እቅዳቸው ተሳክቶላቸዋል። ሀገራችንን በንጉሰ ነገሥትነት ያስተዳድሩት የነበሩት ቀ.ኃ.ሥ ለድርጅቱ ጽ/ቤት መስሪያ ሕንፃ ቦታ በመስጠትና ወጪውንም ከነሙሉ እቃው በመቻል እሰራለሁ በማለታቸው በአህጉሩ ስብሰባ ገንዘብ እንዲሰራ ተብሎ የነበረውን ሀሳብ በማስቀየር ዲፕሎማሲያዊ ጨዋታ በመጫወታቸውና ውድድሩን በማሸነፍቸው የአፍሪካ አንድነት ድርጅት ጽ/ቤት በመዲናችን አዲስ አበባ ከተማ መሆን ቻለ። ሌሎችም ቀጠሉ።</p>

<p>ይህ ሁሉ ሊፈፀምና ተግባራዊ ሊሆን የቻለው በእውቅ አስተዋይ ሀገሬንና ሕዝቤን ብለው ለሀገራቸውና ለሕዝባቸው ተቆርቋሪ በሆኑት መሪዎቹና ዲፕሎማቶቹ ነው። ታዲያ በተጓዳኙ የአሁኑ መሪዎቻችንና አምባሳደሮቻችን ትላንት ነፃ ወጣሁ በምትለዋ ያውም የኢትዮጵያ አካል የነበረች በጫካ ተኩላዎች ሕዝቦቿ እውነትና ሃቅ ስራ እያላቸው በተቃራኒው እውነታው በሃሰት ተለውጦ በብልጣብልጥ ምላስ ማሮች አምባሳደሮቹ ተበልጣ መገኘቷ ያስገርማል። የእኛዎቹስ የጊዜው አምባሳደሮቻችን ምን እያደረጉ ነው ያሉት? ለምን ቀደምት ታሪክ ሰርተው ያለፉትን የአምባሳደሮቻችንን ፈለግ የማይከተሉትን ምነው አንደበታቸው ተዘጋ? በሀገር ውስጥ ሲሆን ብቻ ነው በሬ ጥጃ ወለደ ብለው ማሳመን የሚችሉት?</p>

<p>ሺህ ጦር ከፍታው አንድ ምላስ የፈታው ይበልጣል ይባል የለ። ብዙዎቹ የጊዜው ባለሥልጣኖቻችን አሁን ጊዜው በወለደው ክስተት ሃገራችን በውጥረት በተያዘችበት ጊዜ እንኳን ምሁር የሚሰኙት ዶክተር፣ ምኒስትር፣ የክፍል ኃላፊ፣ ጳጳስና ሊቀ ጳጳስ ሳይቀር በህዝብ መገናኛ ማስተላለፊያ ዘዴዎች እየቀረቡ ሀገራችን አሁን ከደረሰችበት ወረራ እንዴት እንደምትድን ዘዴ በመቀየስ ፈንታ የሚያሰሙን በአቅም ማጣት የውጭ ወራሪ ቅኝ ግዛት ያልሆነ ታሪክ ከመዘባረቅ አልፈው የአሁኑን የአምባገነን አስተዳደራቸውን የአምስት ዓመት የኢሕአዴግ መርሃ ግብር የሚገልፀውን ከማስረዳት አልፎ ወደ አንገብጋቢው የሃገራችን ጉዳይ ዘልቆ በማሰብ የነገረን የለም።</p>

<p>የሚነግሩን አጀንዳ ለተፈናቀለው ህዝብ እርዳታ፣ ለመከላከያ ሰራዊታችን ስንቅና ትጥቅ ስለመስጠት ነው የሚያወሩን። ይህን እነሱም ባይጠይቁ የኢትዮጵያ ህዝብ ድንበሩንና የሀገር ሉአላዊነቱን ሲደፈር ቀድሞም ያደረገው አሁንም የሚያደርገው ባህሉ ነው። አስታዋሽም አያሰፈልገውም። ውጤቱንም ከግንቦት አስራ አንድ ቀን ዘጠና ጀምሮ (11/9/90) ጀምሮ ለተፈናቀለውም ሆነ ለጦሩ እጁን ወደ ኋላ ሳይል እየሰጠ መሆኑን እያየን ነው። ይህ በዚህ መልኩ እያለ ከአሰብ ተፈናቅለው አዲስ አበባ የገቡት ወገኖቻችን ሃምሳ ያህሉ መጠጊያ በማጣት ከቀበሌ ቀበሌ ከወረዳ ወረዳ፣ ከዞን ዞንና አልፎም እርዳታ ማስተባበሪያ ጽ/ቤት ሂደው መጠጊያ ማጣታቸውን ለሚመለከተው ክፍል የወገን ያለህ ከዚያ ከነበርንበት ተባረን መጣን እዚህ ደግሞ መጠጊያ አጣን በማለት በረሃብና በችግር ሲሰቃዩ እየታየ ለምን ዝም ይባላል?</p>

<p>አቶ መለስ ዜናዊ ከአሉበት ቦታ ወርደው ይህን ሁሉ ችግር ለምን አያዩትም ብለን አንጠይቅም። የሥልጣን ተዋረድ ፕሮቶኮላቸውም አያስገድዳቸውም። አግባብም አይመስለኝም። ነገር ግን በሥልጣን ተዋረድነታቸው የሚመለከታቸው ክፍሎች በየጊዜው በቴሌቪዥን መስኮት በመታየት ያለፋይዳ ውጤት ተዦብነው ታይተው እዚያው ከሚያበቁ ወደታች ወረድ ብለው የተፈናቃዮችን ችግርና ብሶት ቢያዩላቸው ምን ይገዳቸዋል? የተፈናቀሉትን ወገኖቻችንን በየመንደሩ ርቧቸው ሲለምኑ በአይኔ አይቸአቸዋለሁ። የማደርገው ነገር ግን አልነበረኝም። እኔም ቤት ውስጥ በማደሬ እሻል እንደሆነ እንጂ በሌላው መልኩ ከነሱ አልሻልም። በአሁኑ ወቅት ገዢዎቻችን ቤቱን ያላንኳኩበትና ስራ አልባ ያላደረጉት ሰው ጥቂት ነው። የማደርገው ቢኖር ለአንድ ጊዜ እንኳን የሚመገቡት መስጠት ብቻ ነው። ይልቁንስ እናንተ የህዝብና የመንግሥት ጠላቶች ተብለው የሚሰደቡትን አደነቅሁ።</p>

<p>የግል ፕሬስ ጋዜጠኞች እቤታቸው ወስደው የቻሉትን ያህል ልብስም ምግብም ያላቸውን ያህል ገንዘብ ሲሰጡ በማየቴ አደነቅኋቸው። ሕዝባዊ ወገንነታቸውን የህዝብ ጠላት ያለመሆናቸውን በትርፍራፊ አሰስ ገሰስ የዓለም ሪኮርድ የበጠሱት እንደ እነ አብዮታዊ ዲሞክራሲ ጋዜጠኞች ቢሆኑ ኑሮ ግን የህዝብን ብሶትና ችግር የማይገባቸው በመሆናቸው በካርቱን ስእላቸው በጋዜጣቸው አምድ ጠግበው ተርፎአቸው ለተረጂ ጓደኞቻቸው ስጡ የሚል ዜና ባሰሙን ነበር። ለአብዮታውያን ምን የሚቸግራቸው ነገር አለ። ተፈናቃይ ወገኖቻችንን ትንሽ ቢረዷቸው ብየ ወደ ቤተ ክህነት ሄደው ማደሪያ እንኳን ቢፈቅዱላቸው አመለከትኳቸው። እነሱ ግን ከቤተ ክህነቱ በዘበኛ እንደተባረሩ አስረዱኝ። የማደርገው ነገር ባለመኖሩ ከንፈሬን መጥጬ አዝኜ ተለየኋቸው።</p>

<p>የአለፉት የመንፈስ ቅዱስ አባቶቻችን መጠለያ በመስጠት ከቦታው ተገኝተው ቡራኬ እየሰጡ ይረዱ የነበሩት ትዝ አለኝ። የአሁኑ አባቶች በዚች ቀውጢ ቀን የት ገቡ ያሰኛል። ከጥቂት አባቶች በስተቀር። የስም ትልቁ አባታችን ልበላቸው? (ድንግር ይለኛል) ግን ሲያደርጉት አላይም። ነገር ግን በይበልጥም የማያቸው በየአድባራቱ የንግሥ ቀን ከሁለትና ሶስት ኪሎ የሚበልጥ የአንገት ሃብል ወርቃቸውንና መስቀላቸውን በመያዝ የተከበራችሁ ምዕመናን እኔ አባታችሁ እንዲህ ሰራሁላችሁ ሲሉ ነው የምሰማው። የተደረገ ነገር ግን ያየሁት የለም። በእርግጥ ታቦት አውደ ምህረቱ ላይ ቆሞ እያሉ ሲያስገድሉ፣ ሲያስገርፉ፣ ሲያሳስሩ ግን አይቻለሁ። ኧረ የአባቶቻችን የእነ አቡነ ባስልዮስ፣ አቡነ ቴዎፍልዮስ፣ አቡነ ተክለ ሃይማኖት መንፈሳዊ ሠራዊታቸው እነሱ ጋር ሲደርስ ቆመ ወይንስ ሞቶ ተቀበረ? ሳስበው መላልሶ ያስገርመኛል።</p>

<p>በአሁኑ ጊዜ የኦርቶዶክስ ሃይማኖት ተከታይ ሕዝበ ክርስቲያን በተለይ በገጠሪቱ ኢትዮጵያ ያሉት በባሰ ችግር ላይ የሚገኙት። በዓመት አንድ ጊዜ ቅዳሴ የማይተጓጐልበት የፍልሰታ ማርያም በገጠሩ ኢትዮጵያ በየዕለቱ ቅዳሴ አይደረግም። ሕዝቡ ማስቀደስ አልቻለም። ምፅዋእተ ሙዳይ ግን ይሰጣል። ታዲያ ምን ያደርጋል እየአንዳንዱ ቤተ ክርስቲያን እንደአቅሙ ቅዳሴ ማስቀደሻ ሰባት ዘቢብ ሶስት አራት ጧፍ በማጣት ብቻ ቅዳሴው ተጓጉሎ ምዕመናንም የጌታችን መድሃኒታችንን ስጋና ደም መቀበል መቁረብ አልቻሉም።</p>

<p>በተጓዳኝ እነዚህ አባታችን መናገሻ ከተማ ግን ሁሉም ነገር በሽ ነው። አስርና ሃያ ጧፍ እንደ ጅራፍ ገመድ ተጐንጉኖ መያዝ የሚገባቸው ቀዳሾች በሙሉ ይዘው እንደ ሌሊት ጨረቃ ብርሃን እየሰጠ ሲያገለግል ቀዳሹም አስቀዳሹም ያውቀዋል። የሚካኤል በዓል ቀን የሚገባውን የስለት ዘቢብና ጧፍ በማግስቱ ሩፋኤል ቤተክርስቲያን ወስዶ መሸጥ የሩፋኤልንም ለሌላው። ለራስም ለራስ ዘመድም ከምዕመናኑ የተገኘውን እንደ ራስ ሃብት መስጠት መሸለም። አባታችን ይህ ሁሉ ችግር በተለይ በገጠሪቱ ኢትዮጵያ ያለውን አያውቁትም ብሎ መገመት ሞኝነት ነው የሚመስለኝ። እያወቁ ግን ዝምታን መርጠዋል። እርሳቸውን የሚያሳስባቸው በገጠር የቅዳሴ መተጓጐል ሳይሆን የትውልድ መንደራቸው ጐረቤት የሆነችውን የአክሱም ጽዮን ማርያም ቤተ ክርስቲያን ሕንጻ ማርጀት ነው። አዎ፣ ለዚህም ይመስላል የቤተ ክርስቲያኗ ሕንጻ ማሳደሻ የተወረሰ ይሁን የተዘረፈ ቅጡ የማያስታውቅ 100, 000 (አንድ መቶ ሺህ) ብር የሰጡት። የካህናቱን ሥልጣን የማይገባህን ሥራ ሰራህ ካልተባልኩና ካልተገሰፅኩ በሰራነው ስራ እግዚአብሔር ሁላችንንም ይፍታን።</p>

<p>አምላካችን በጨለማ ብርድ ልብስ ለብሰን እንድንኖር የፈረደብን አይመስለኝም። ነገር ግን የሥጋዊና የመንፈሳዊ መሪዎቻችን እንጂ። አምላክማ ኢትዮጵያን ሲጠብቃት እንደኖረ ዋናው ምስክራችን እስከ አሁን የቆየንበት የአምላክ ፈቃድና የሕዝባችን ታሪክ ነው። ኢትዮጵያ ታበፅህ እደዋ ሃበ እግዚአብሔር ተብሎ የለ። ከእምነታችን አኳያ ስንአየው ጠላቶቻችን ሃይላቸውንና ጭካኔያቸውን አስተባብረው እንዲቀጡን እግዚአብሔር ልኳቸዋል እንዴ ብለንም መቶ በመቶ ለማሰብ ያዳግተናል። ነገር ግን ጨካኞች የሚያበረታታቸው ሃጢአታቸውን ሁሉ እንዲያጡና መልሳቸውን እንዲያገኙ ነው የሚመስለኝ።</p>

<p>በሌላ በኩል አምላካችንን ልንረዳው ይገባናል። አምላክ ሲረድት ይረዳል፣ ሲሸሹትም ይሸሻል። ይህ በአሁኑ ቀውጢ ጊዜ ያየነው በመሆኑ በቂ መረጃ ይሆናል። ዛሬ የኢትዮጵያ ሕዝብ የሃይማኖቱና የቤቱ ባለቤት እንደሆነ ተቆጥሯል። አምባገነን ገዢዎቻችንና የሃይማኖት መሪዎቻችን እኔ እንዳልኩ ሁኑ እንጂ እናንተ እንደፈለጋችሁት አትሆኑም በማለት የእርስ በእርስ ስምምነታቸው ጠፍቶ እውነተኛ የሃገርና የሃይማኖት አባቶች ጠፍተው በምትኩ ከሃይማኖት ሥነ ምግባራችሁ ውጭ አትሁኑ፣ ቀኖናውን ተከተሉ፣ ልጆቻችሁ የሚሉአችሁን ስሙ አይዘኑባችሁ፣ አይርገሙአችሁ ሲባሉ እነሱ ግን አሻፈረኝ በማለት ሃይል ሕግን ይገዛዋል እንጂ ሕግ ሃይልን አይገዛውም እያሉን ነው።</p>

<p>የፖለቲካ ሰዎች ነን የሚሉት ገዢዎቻችን ከአንድ ዛፍ ስር የበቀሉት ከነጭፍሮቻቸው ትናንሽ መስሪያ ቤቶች ሳይቀሩ ለቦታው የሚመጥን የተማረ ህብረተሰብ እያለ ከመዝገብ ቤት ጀምሮ እስከ ላይ ድረስ ቦታውን በመያዝ ተገቢውን ስራ ሰርቶ ለዚህ ለተጨቆነ ህዝብ ማገልገል የሚችሉትን በማግለል ስቃይ እያሳዩት ነው። በሌላ መልኩ የሰማዩን መንግሥት እንድትወርሱ የፅድቅ ሥራ ሥሩ የሚሉንም ሌሎች አሉ።</p>

<p>አባ ጳውሎስና ተከታዮቻቸው በአሁኑ ጊዜ ቤተክርስቲያን ባለበት ሁሉ ቤተ ክህነት ትክክለኛ አስተዳደር በመጥፋቱ የኦርቶዶክስ እምነትን ለማጥፋት በጥረት ላይ ናቸው። በዘር ሃረጋቸው ከየቦታው በመሳሰብና በአንድ ላይ በመጠራቀም የእምነቱን ተከታይ ሀብቱንና ገንዘቡን ከራሳቸው ኪስ የወጣ በማስመሰልና በመቁጠር በወር የብዙ ሺህ ብር ደሞዝተኛ የትላልቅ ደብሮችና አነስተኛ ደብሮች ቁንጮ አስተዳዳሪ በመሆን ሕዝቡንም፣ ሰራተኛውንም፣ ቤተክህነቱንም ከአድባራት ንብረቶች ጭምር በቁጥጥር ስር አድርገው አያወደሙና ቅርስ እያሰረቁ ጥንታዊ ቤተክርስቲያናትን እንዲቃጠል በማድረግ ዘረፋቸውንና ቅርስ ማሸሻቸውን ቀጥለውበታል። ለማስረጃም ያህል የአዲስ ዓለም ማርያም፣ የላሊበላው መስቀልና ለመቶኛ ዓመት የአድዋ በዓል ሰበብ ተግበስብሶ ከየአድባራቱ ወደ ክልል አንድ አድዋ የሄደው በቂ መረጃ ሊሆን ይችላል። የትግራይን ክልል ለማስፋት የጐንደርንና የወሎን ለም መሬት ቆርሶ በመቀላቀል የወሎንና የጐንደርን ክልል ሕዝብ እስከአሁን እያስከፉት ነው ያሉት።</p>

<p>በዚሁ የመሬት ሽግሽግ ጦስ በቅርቡ በደቡብ ክፍለ ሀገራችን የአንድን ክልል መሬት (ይዞታ) ለሌላው ክልል በመስጠቱ የብዙ ሺህ ወገኖቻችን እርስ በእርስ በመጋጨታቸው ብዙ ሺህ ክቡር የሰው ሕይወት አልፏል። ደም ፈሷል። ከቦታቸውም ተፈናቅለው ተሰደዋል። ይህም ክስተት ተደብቆ የብዙ ንብረትና ውድ የሕዝባችን ደም መፋሰስ ተሸሽጐን እድሜ ለግል ፕሬስ ጋዜጦቻችን ሰምተን እያለ ከብዙ እልቂት በኋላ የጠቡ መነሻ የመሬት መሸጋሸግ ሳይሆን ፀረ ኢሕአዴግ ኃይላት የወጠኑት ሴራ ነው በማለት በወያነ ኢሕአዴግ ጉልድፍ ካድሬዎች አንደበት ሲነገር በጣም ከማሳዘንም በላይ ትዝብት ላይ ጥሎአቸዋል። በተለይ የኢትዮጵያ ሕዝብ አንድ ሆኖ ጠላቱን ለመመከት ብሎም እስከ መጨረሻው ለማጥፋት በተነሳበት ወቅት የዓለም የጥቁር ኮከብ የሆኑትን አጼ ምኒልክን ደጋግሞ በማነሳትና በመኮነን የሀገራቸውን ሕዝብ እንዲማር መሰረት የጣሉት ተረስቶ ነፍጠኛ እያሉ መኮነን ያሳዝናል።</p>

<p>የከብትም ሆነ የእንሰሳ ለሰው ልጆች ለምግብነት የተፈጠሩትን ሁሉም እንደሃይማኖቱ አንገታቸውን ባርከው እንዲመገቡ ማሳወቃቸውና ማስተማራቸው ተረስቶ የምንሊክ ነፍጠኛ ሥርዓት ያመጣው እየተባለ የማይጥም ዜማና ዘፈን መዝፈን ህሊና ላለው ሰው ምን ያህል እንደሚከብድና ዘመናዊያን ካድሬዎቻችን አላጤኑትም። ታጥቦ ጭቃ።</p>

<p>ላለፈው ክረምት ትውስታ እንጂ ቤት ሊሰራለት አይችልም። ያለዩትን ከመቀላመድ በተግባር የሚታየውን ማሳወቅ ችግራቸው ምንድነው? ሀቁ መውጣቱ ላይቀር። ጆሮ ዳባ ልበስ ብሎ መቀመጥ ከአንድ ሃይማኖቱና ክብሩን ጠብቆ ከሚኖር ሕዝብ መሪዎችና ካድሬድዎች የሚጠበቅ አይደለም። ሕዝብን በአንድ ዓይን እኩል አያለሁ ከሚል መንግሥት ለሕዝብ ተቆርቋሪነቱ ለበቀለበት ክልል ብቻ ሳይሆን ለሁሉም መሆን ይገባዋል። ጥቂቱ ሕዝብ በልቶ ሲያድር እንደሚደሰቱ ሁሉ ብዙዎቹ ጦማቸውን ሲያድሩም መከፋትና ማልቀስ ያስፈልጋል። አመዛኙ እርስ በራሱ ሲጨራረስ ጆሮ ዳባ ልበስ ብሎ ማየት የብልህ መሪዎች አስተሳሰብ ሊሆን አይችልም።</p>

<p>ሰሞኑን በቴሌቪዥን ያየሁት ስለከነከነኝ መግለጽ ያለፈለግሁትን ለመጻፍ ተገደድኩ። ምክንያት አለው ቆማጣን ቆማጣ ካላሉት ገብቶ ይፈተፍታል እንደሚባለው ዘመነኛ ካድሬዎቻችን እኛን የኢትዮጵያን ኩሩ ሕዝብ መሪ ሰርተው እንዳልሰሩ ሲኮንኑአቸው ብሄር ብሄረሰቦችን አስተባብረው እኩል በማየት ታሪክ የሰሩትን መዝለፍ ጥቅሙ ምንድነው? በዚያን ወቅት በሬና ላም ተከትሎ ከመሄድ በስተቀር አርዶ መብላት በውል የማይታወቅበት የሚከተሉት ሃይማኖት ባልተስፋፋበት ወቅት እምዬ ምኒልክ ነበሩ ያሳወቁት። ይህ ሁሉ ተረስቶ የሀገር በታኞች ፕሮፓጋንዳ በጭፍን መጮህ የሚያስፈልጋቸው አይመስለኝም። ጠቃሚው ሕዝባችን ሳይከፋፈል አንድ ሁኖ ሀገራችንን መጠበቅ ነው። ብቻ ሆኖ ማልቀስ ትግል ሳይሆን በትግል ላይ ማፌዝ ከመሆኑም በላይ በአእምሮ እውርነት ተደናብሮ ከማይወጣበት ማጥ ውስጥ መግባት ይሆናል።</p>

<p>እውነተኛ ታሪክ ሲቆይ ተረት ይመስላል። ይህን ለማለት የቻልኩት አንድ የጥንት አባባል ትዝ ብሎኝ ነው። በዱሮ ጊዜ ገጠር ውስጥ በክርምት ወቅት ገበያ ለመገበያየት ወንዝ ተሻግረው ገበያ ውለው የተመለሱ ሁለት ሴት ጓደኛሞች ዝናብ ዘንቦ ወንዙ ሞልቶ ያገኙታል። አንዷ ተደፋፍራ ውሃ ውስጥ ለመሻገር ስትገባ ሌላዋ ፈርታ ትቀራለች። ለመሻገር የገባችዋ የሞላው ወንዝ እያንደረደረ እየወሰዳት እያለ ትስቅ ነበር። ጓደኛዋ በውሃ ሙላት በመወሰዷ ጩኸቷን ስትለቀው ከታች በኩል የሚሻገሩት ወንድ ገብያተኛ ስለአይዋት ዋኝተው ሴትየዋን ከሞት ያድኗታል። በሌላ ጊዜ ያች በዋነተኞች የዳነች ሴት እንደሷ የሞላ ወንዝ አንዷን ሊወስዳት እየገፈታተራት ሳለ እሷም ስትስቅ አይታ በጩኸት ያችን ሴት አትሳቂ በሏት ሊወስደኝ የነበረው እያሳሳቀ ነው አለች ይባላል። ሻማ እየቀለጠ ነው የሚበራው። ማሽላም እየረረ ነው የሚስቀው። ብልህ አመራር የሌላቸው ለሀገርና ለህዝብ የማያስቡ መሪዎችም ሳያውቁና ሳያስቡ እየሳቁ ነው መወጣት ከማይቻልበት ገደል ውስጥ የሚገቡት። ተደጋግሞ በጊዜአችን ያየነው ስለሆነ አዲስ ነገር አይሆንብንም። እንደ ብእረኛው ፀጋዬ ገ/መድህን አርአያ የኒሼ ዝንጀሮ ከገደል ዛፍ ላይ ተቀምጦ መሪዎቻችንን እውነት እኔና እናንተ አንመሳሰልም ብሎ እንዳሳቀባቸው አሁንም ሕዝባችን በመሪዎቻችን ላይ የቁርጥ ቀኑ ሲደርስ ተው ብለናችሁ ነበር። እምቢኝ አሻፈረኝ ብላችሁ ነው ብሎ በማዘን ፈንታ በዚያች በውድቀት ቀን ይስቅባቸዋል።</p>


</body>
</html>
