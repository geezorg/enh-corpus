<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኮንጐው ካቢላ ላይ አመጽ የተቀጣጠለው የህዝባቸውን ፍላጐቶች መከታተል ስላቃታቸው እንደሆነ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በኮንጐው ካቢላ ላይ አመጽ የተቀጣጠለው የህዝባቸውን ፍላጐቶች መከታተል ስላቃታቸው እንደሆነ ተገለጠ</h2>


<p>ካቢላ በቱትሲ ባንያሙሊንጌዎች አመጽና ድጋፍ ለሥልጣን በቅተው አገሪቷን በሚገባ መቆጣጠር ሲጀምሩ ባለውለታቸውን የቱትሲን ተዋጊዎች በሥልጣን ደረጃ ምንም ሳያስቧቸው የሥጋ ዘመዶቻቸውን በዙሪያቸው ሥልጣን በማስጨበጣቸውና የኮንጐን ሕዝብ ፍላጐት ሊያሳኩ ባለመቻላቸው ይህ የአሁኑ አመጽ እንደተቀጣጠለባቸው የሩዋንዳው አምባሳደር ሚስተር ጆሴፍ ሙታቦዛ በዚህ ሳምንት ከሪፖርተር ጋዜጣ ጋር ባደረጉት ቃለ ምልልስ ገልጠዋል።</p>

<p>የአመጹን ሁኔታ በስፋት ሲዘረዝሩም የኮንጐ ህዝብ ባንያሙሉንጌዎችን ጨምሮ በሞቡቱ ላይ ያመጹት ሞቡቱ የአገሪቱን ሃብትና ህዝቡን የራሳቸው ንብረት አድርገው በመያዛቸውና አምባገነን አገዛዛቸውን ማንም ሊጠይቀው ባለመቻሉ ነበር። ለዚህም ነበር የኮንጐ ህዝብ ሞቡቱን ካስወገደ በኋላ በምትኩ ዲሞክራሲያዊ መንግሥት በመመስረት ሁሉንም ጐሣዎች በእኩልነት የሚያስተዳድር ሰብአዊ መብቶችን የሚጠብቅና የሕግ የበላይነትን የሚያከብር መንግሥት ለመመስረት ታላቅ መስዋዕትነት የከፈለው።</p>

<p>ሞቦቱን ለመቃብራቸው ያበቃውን የሕዝብ ዓላማና ፍላጐት በሥራ መተግበር ባልቻሉት ካቢላ ላይ ዳግመኛ አመጽ መቀጣጠሉ የሚደንቅ ሆኖ ሊታይ እንደማይችልም አምባሳደሩ ገልጠዋል። ካቢላ የቱትሲ ጐሣ አባል የሆነ ሰው ቀርቶ ቱትሲ የሚመስል ሁሉ ድራሹ እንዲጠፋ እርኩስ ቅስቀሳ እያካሄዱ መሆናቸውን ገልጠው የባንያሙሉንጌ ቱትሲዎች የሩዋንዳ ዜጐች እንዳልሆኑ አመልክተዋል። አምባሳደሩ ሩዋንዳ ውስጥ የቱትሲ ጐሣ ሲኖር ኮንጐ ያለው ደግሞ ባንያሙሉንጌ ቱትሲ እንደሆነና በቋንቋ የሚግባቡ ከመሆናቸው ሌላ አንድ ጐሣ አለመሆናቸውንም ጠቁመዋል። ስለዚህም ዳግመኛ ሌላ የዘር ማጥፋት ዘመቻ በምስራቃዊ ኮንጐ እንዳይከሰት አገራቸው ሩዋንዳ ኮንጐ ጉዳይ ውስጥ መግባቷን አስረድተዋል። ኡጋንዳም በካቢላ የተከሰሰችው ከአመጸኞቹ ጋር በማበሯ ሳይሆን እንዲሁ የዓለም ሕብረተሰብን ትኩረት ለማግኘት ያደረጉት ዘዴ እንደሆነና ይልቁንም በኡጋንዳ ላይ የእርስ በርስ ጦርነት እንዲቀሰቀስ የኡጋንዳን አማጺያን በማደራጀት ላይ ያሉት ካቢላ ስለሆኑ ሊከሰሱ የሚገባቸው እሳቸው ነበሩ ሲሉም አስረድተዋል።</p>

<p>በሌላኛው ወገን ካቢላን በመደገፍ ጦር ያሰለፉትንም አገሮች አላማ በማንሳትም ዚምባቡዌ ለካቢላ ጦር የላከችው ኮንጐ ውስጥ ትልቅ የንግድ እንቅስቃሴ ስላላት አመጽ ቢነሳ ሱዳንን ከዝርፊያ ለመጠበቅ መሆኑን ሌሎችም እንዲሁ ከራሳቸው ጥቅም በተያያዘ ሁኔታ ካቢላን መደገፍ መቻላቸውን ገልጠዋል። አምባሳደሩ ከሁሉም አንጐላ ከካቢላ ጋር ተጠሪ መሆኗ እንዳስገረማቸው ገልጠዋል። በአንጐላ ውስጥ ሰላም ተፈጥሮ ጥምር መንግሥት እንዳይቋቋም እንቅፋት የሆኑት የዩኒታው መሪ ሳቪምቢ ከአንጐላ አልማዝ በግፍ እያመጡ የሚሸጡት በኮንጐ በኩል ወደ ዓለም ገበያ በማቅረብና ለካቢላም ከሚሽን በማሰብ መሆኑ እየታወቀ የአንጐላ መንግሥት ለካቢላ ድጋፍ መስጠቱ እንደገረማቸው አምባሳደሩ ሳይገልጹ አላለፉም።</p>


</body>
</html>
