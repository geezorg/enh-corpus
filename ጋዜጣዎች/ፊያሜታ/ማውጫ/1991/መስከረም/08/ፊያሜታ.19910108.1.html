<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ ዜጐች እጅ የጉቡ ፓስፖርቶች የባሰ አደጋ ሳያስከትሉ እንዳይሰሩ ይደረግ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልዕክት</span></h3>
<h1 class="align-center">በኤርትራ ዜጐች እጅ የጉቡ ፓስፖርቶች የባሰ አደጋ ሳያስከትሉ እንዳይሰሩ ይደረግ</h1>


<p>ባለፈው ግንቦት ወር የኤርትራ መንግሥት ወረራ ከሰነዘረ ወዲህ በውጊያው ሜዳ ካለው መሰናዶ በተጨማሪ በፕሮፓጋንዳው ዘመቻ ያደረገው ያላሰለሰ ጥረት ግቡን መትቶለታል ማለት የሚያስችል ነው።</p>

<p>ምንም እንኳን የኤርትራ ዲፕሎማቶች ብዙውን ጊዜ ሃሰት የሆነ ወሬ በመያዝ የሚጮሁ ቢሆኑም እንደ ትልቅ የአገር ጉዳይ ስለያዙት ሁሉም በያሉበት የዓለም አካባቢ ለሚገኙ ባለሥልጣኖችና ድርጅቶች እንባቸውን በማፍሰስ ጭምር አምርረው ስለሚያስረዱ ውሎ ካደረ በኋላ ተቀባይነትን አግኝተው በኢትዮጵያ ላይ ወቀሳና ኩነና እንዲደርስ አድርገዋል። ይህ በፕሮፓጋንዳ ከእኛ የሚበልጡ እንደሆኑ ያሳያል።</p>

<p>በኢትዮጵያ ሕዝብ ላይ ብዙ ስቃይና መከራ ደርሶ እያለ የእኛ የፕሮፓጋንዳ ዘመቻ ያንን አጉልቶ በማሳየት የሻዕቢያን አመራር አረመኔነት መግለጽ ባለመቻሉ ከፍተኛ በደል በሕዝባችን ላይ እየፈፀሙ ልናጋልጣቸው አልቻልንም። ሁልጊዜም አዳዲስ ስልት ይዘው ብቅ የሚሉት ኤርትራውያኑ ናቸው። የእኛ ቀድሞ ሳይንፀባረቅ እነሱ ይቀድሙናል። ሁልጊዜም እነሱ ከሳሽና ቀዳሚ ሲሆኑ እኛ ግን ሁልጊዜ ከነሱ በኋላ ነው ዘመቻችን የሚያተኩረው። ስለዚህ ይህን የፕሮፓጋንዳ ስልት እየለዋወጥን በውጪ ኤምባሲዎችም ደረጃ ሥራዬ ብለው በኤርትራ መንግሥት ስቃይ የደረሰባቸውንና ሃብታቸውን ንብረታቸውን የተቀሙትን ኢትዮጵያውያን ወገኖቻችንን ህመምና ስቃይ ለማሳየት ከፍተኛ ሚና መጫወት ይኖርባቸዋል። ኤርትራዊያኑ ዲፕሎማቶች በአገር ደረጃ ቀዳሚ ተግባራቸው አድርገው የያዙት በመሆኑ ነው ጩኸታቸው አድማጭ አግኝቶ ኢትዮጵያን ያስኮነነላቸው።ልክ ይህንኑ ወኔ እኛም መታጠቅ ይኖርብናል።</p>

<p>የኤርትራ ዜግነት ያላቸው ቀደም ሲል በነበራቸው ልዩ መብት የኢትዮጵያን ፓስፖርት አውጥተው በመያዝ በአሁኑ ጊዜ ለፈለጉት አይነት ዘመቻ እየተጠቀሙበት ነው። በአንዳንድ ቦታ አንዳንድ ረብሻ ፈጥረው መጥፎ ድርጊቶችን ፈጽመው በሕግ አስከባሪዎች ሲያዙ የኤርትራ ዜጋ መሆናቸውን ደብቀው የኢትዮጵያ ዜግነት እንዳላቸው ፓስፖርት በማሳየት የአገራችንን ስም እያጠፉ ይገኛሉ። ወንጀል ፈጽመው ሲያዙ ኢትዮጵያዊ እንደሆኑ በመግለጽ ያገራቸውን ስም በመጠበቅ የእኛን ሲያጠፉ ነው የሚሰማው።ይህ ከያዙት የፕሮፓጋንዳ ዘመቻ ጋር አብሮ የሚታይና እየቆየ ሲሄድ አደጋ ሊኖረው የሚችል ስለሆነ አንድ እርምጃ ሊወሰድበት የሚገባ ጉዳይ ነው።</p>

<p>በዓለም ዙሪያ ተበታትኖ በኤርትራውያኑ እጅ የሚገኘውን የኢትዮጵያ ፓስፖርት ቢቻል ዝርዝሩን አውጥቶ በየአገሩ በመበተን የማይሰሩ ፓስፖርቶች እንደሆኑ በመግለጽ ተቀባይነት እንዳይኖራቸው ማድረግ ጠቃሚ ስለሚሆን በአስቸኳይ እርምጃ ቢወሰድበት መልካም ነው።</p>

<p>ዝም ብለን የምንመለከት ከሆነ ወደፊት የባሰ ጥፋት በፓስፖርት ተጠቃሚ ጠላቶቻችን ሊሰራ የሚችል ስለሆነ አገሪቷን ከጥፋት ለማዳን አንድ መፍትሄ እንዲበጅለት ያለንን ስጋት እንገልጻለን።</p>


</body>
</html>
