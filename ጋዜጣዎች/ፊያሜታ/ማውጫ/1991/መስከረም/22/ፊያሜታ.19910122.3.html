<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ በቅርቡ እንደሚጀመር አቶ መለስ ዜናዊ አሳወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ጦርነቱ በቅርቡ እንደሚጀመር አቶ መለስ ዜናዊ አሳወቁ</h2>


<p>በኢትዮጵያና በኤርትራ መካከል በድንበር ሰበብ የተከፈተው ውጊያ ጋብ ቢልም ለበርካታ ጊዜ የተደረጉ የሽምግልና ጥረቶች ሁሉ ስኬታማ ባለመሆናቸው የሰላሙን ተስፋ ያደበዘዙት ስለሆነ በጥቂት ጊዜ ውስጥ ጦርነት ሊከፈት እንደሚችል የፖለቲካ ታዛቢዎች ይናገራሉ።</p>

<p>የዲፕሎማቲክ ልዑካን ከአሜሪካና ከኢጣሊያ ወደ ኢትዮጵያና ኤርትራ በመመላለስ የተከሰተው ግጭት ወደ ጠቅላላ ጦርነት እንዳያድግ ለማድረግ የማስታረቅ ጥረቶችን ቢያደርጉም በኤርትራ በኩል ተቀባይነት ባለማግኘቱ ችግሩ በሰላም ሊፈታ አልቻለም።</p>

<p>በኤርትራና በኢትዮጵያ መካከል ሰላም እንዲኖር የሚፈልጉትም የሱዳን መንግሥት ተቃዋሚ የሆኑት የሱዳን ህብረት ሃይሎችም በበኩላቸው ሁለቱን አገሮች ለማስማማት የበኩላቸውን ጥረት አድርገው ነበር። የሱዳን የህብረት ሃይሎች በሱዳን መንግሥት ላይ ያነሱት አመጽ ዳር ሊደርስ የሚችለው ሁለቱ አገሮች ሰላም ፈጥረው በአንድነት ሆነው ሲረዷቸው መሆኑን ስለሚያምኑ የሁለቱ አገሮች ችግር በሰላም መፈታቱን ይፈልጉታል።</p>

<p>ባለፈው ቅዳሜ ጠቅላይ ምኒስትር መለስ ዜናዊ ከሮይተር ጋር ባደረጉት ቃለ ምልልስ ከኤርትራ ጋር የተፈጠረው የድንበር ውዝግብ በሰላማዊ መፍትሄ ይደመደማል የሚል ብሩህ ተስፋ እንደሌላቸው ገልጠዋል። ሆኖም ችግሩን በሰላማዊ ውይይት ለመፍታት የሚደረጉ ጥረቶች ተሟጠው እንዳላበቁም አመልክተዋል።</p>

<p>ጠቅላይ ምኒስትር መለስ በሰጡትም ማብራሪያ ከአመራር የሚሰነዘሩት ቃላቶች ጠጣር በመሆናቸው ብሩህ ተስፋ እንደማይታያቸው ገልጠው የሰላም መንገዶች ፍጹም እስከተዘጉ ድረስ ጥረቱ እንደሚቀጥልም ጠቁመዋል።</p>

<p>ጠቅላይ ምኒስትር መለስ ዜናዊ የኢትዮጵያ ጦር ወሰን ጥሶ የገባውን የኤርትራ ሃይል በሃይል መትቶ ለማስወጣት የተዘጋጀ መሆኑንም አመልክተው፣ ይህ ግን የሚሆነው በአፍሪካ አንድነት ድርጅት አማካይነት የተቋቋመው የአፍሪካ መሪዎች ቡድን የያዘው የሰላም ፍለጋ ጥረት ሲከሽፍ ብቻ መሆኑንን አስምረውበታል።</p>

<p>የዘንድሮው የአፍሪካ አንድነት ድርጅት ሊቀመንበር የቡርከናፋሶው ፕሬዚዳንት ብሌዝ ኮምፓዎሬ ኦጋዱጉ ላይ የአፍሪካ መሪዎችን ለመጥራት እቅድ ያላቸውና ስለ ኢትዮጵያና ኤርትራ የድንበር ግጭት ጉዳይም እንደሚወያዩ የአፍሪካ አንድነት ምንጮች የገለጡለት መሆኑን ሬውተር ገልጧል።</p>

<p>መለስ በመጨረሻ በሰጡት ማሳሰቢያ የኢትዮጵያ መንግሥት በኤርትራ ላይ ማጥቃት ለመሰንዘር የቆረጠው ቀን ባይኖርም የሰላም አማራጮች ሁሉ ያከተመላቸው መሆናቸውን ካመንን ግን ለአንድ ቀን እንኳን የምንዘገይበት ምክንያት አይኖርም ማለታቸውም ተጠቁሟል።</p>


</body>
</html>
