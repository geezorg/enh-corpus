<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በህገ መንግሥት የተሰጠ መብት ይከበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልዕክት</span></h3>
<h1 class="align-center">በህገ መንግሥት የተሰጠ መብት ይከበር</h1>


<p>የኢትዮጵያ ህገ መንግሥት ስለፕሬስ በሰጠው መብት መሰረት ሕዝብ ማወቅ የሚገባውን ለማሳወቅ እንዲችል መረጃ የማግኘት ዕድል ሊሰጠው እንደሚገባ ይገልፃል። ይህም ማለት ተፈላጊ የሆነ መረጃዎችን ባስፈለገ ጊዜ የየትኛውንም የመንግሥት ወይም መንግስታዊ ያልሆነ ድርጅት የመጠየቅ መብት አለው ማለት ነው።</p>

<p>ይህ መብት በህገ መንግሥቱ ይሰጥ እንጂ እስካሁን የትኛውም የመንግሥት መስሪያ ቤት ኃላፊ ለነፃው ፕሬስ በሩን ክፍት ሲያደርግ አልታየም። ይልቁንስ የአለም አቀፍ ድርጅት ተወካይ መስሪያ ቤቶች የሚቀርቡ ጥያቄዎችን በአግባቡ በመመለስ በኩል ከፍቴ ተባባሪነትን እንዳሳዩ ተመልክተናል።</p>

<p>በኢትዮጵያ የነፃ ፕሬስ ከተቋቋመ ወዲህ በሥራው ሂደት ላይ በርካታ ችግሮች በጋዜጠኞች ላይ ደርሷል። ከእስራትና ከቅጣትም አልፎ ብዙ ጋዜጠኞች ለስደት ተዳርገዋል። በመንግሥት በኩል ነፃው ፕሬስ ውሸታም እየተደረገ ለውጪ ጠያቂዎች መልስ ሲሰጥ የቆየ ቢሆንም በአንፃሩ ውሸት ናቸው ተብለው ጋዜጠኞችን ለእስራትና ለእንግልት የዳረጉ መረጃዎች ብዙም ሳይቆዩ እውነት ሆነው በመንግሥት ሲገለጡ መስማት እየተለመደ መጥቷል። ሆኖም ነፃው ፕሬስ ያንን መረጃ ቀድሞ በመግለጡ ይሞገስ ባይባልም እንኳን ትክክሌ በመሆኑ መንግሥት ሊያበረታታው ሲገባ የሚታየው ግን በነፃው ፕሬስ ላይ የማጥላላት ዘመቻ ማካሄድ ሆኖ ይታያል።</p>

<p>አገራችን በሻዕቢያ እብሪቴ መሪዎች ከተወረረችበት ጊዜ ወዲህ ነፃው ፕሬስ ላገር አንድነት ባለው ከፍቴ እምነት በየጊዜው ያቀረባቸውና የሚያቀርባቸው መረጃዎች የሻዕቢያን ማንነትና የወደፊት ዓላማውን በሚያሳይ ሁኔታ ለህዝብ ግልጥልጥ አድርጐ ከማቅረቡም ሌላ ለመንግሥት ጠቃሚ የሆኑ ጥቆማዎችን ማቅረቡ ማንም የሚክደው አይሆንም።</p>

<p>ጠቅላይ ምኒስትር መለስ ዜናዊ ገና ከጠዋቱ ጀምሮ በነፃው ፕሬስ ላይ አሉታዊ አመለካከት ስለነበራቸው በውጪ ጋዜጠኞች ስለ ነፃው ፕሬስ በተጠየቁ ቁጥር ውሸታሞች ናቸው ከማለት በስተቀር አንድም እንኳን የሚጠቀስ ጠንካራ ጐናቸውን ሲጠቅሱ የተሰማበት ጊዜ አልነበረም። እርግጥ ዘንድሮ በሻዕቢያ ወረራ ሳቢያ ነፃው ፕሬስ ማንም ሳያዘው ያለበትን ግዴታ በአግባቡ ለመወጣት በሻዕቢያ ላይ በሚያደርገው ዘመቻ ጠቅላይ ምኒስትሩ አንዳንድ የነፃ ፕሬስ ጋዜጦች ከጥቂት ወራት ወዲህ መሻሻልን አሳይተዋል ብለዋል። ይህ የጠቅላይ ምኒስትር ቀና አመለካከት ጅምር እንዲቀጥልም ተስፋ እናደርጋለን። ከመጀመሪያው ጀምሮ ጠቅላይ ምኒስትሩ በነፃው ፕሬስ ላይ ጭፍን ጥላቻን ስላሳደሩ እንጂ ነፃው ፕሬስ በእሳቸው ላይም ሆነ በመንግሥት ጥላቻም ሆነ ተቃውሞ የለውም። አላማው መታረም የሚኖርባቸው በህዝብ ሳይታወቁ ተደብቀው ያሉ ቁልፍ ጉዳዮች እንዲታወቁ ከማድረግ ውጪ ሕዝብን የሚጐዱ ነገሮች እንዲስተካከሉ ከማሳወቅ ውጪ በሌላ አላማ ተነሳስቶ የፈጠረው ችግር አንድም የለም።</p>

<p>በቅርቡ በውጪ የሚገኙ ኢትዮጵያዊያን ጠቅላይ ምኒስትሩን ባነጋገሩበት ወቅት ስለነፃው ፕሬስ ተነስቶ ጠቅላይ ምኒስትሩ የሰጡት መልስ የነፃው ፕሬስ ጋዜጦች እውነት ያልሆኑ ነገሮችን ስለሚፅፉ ነው የመንግሥት መስሪያ ቤቶች በሮች የተጠረቀሙባቸው ብለዋል። በእውነቱ ዲሞክራሲያዊ ስርዓት እናራምዳለን የምንል ከሆነ ባሳለፍናቸው 6 ዓመታት ውስጥ የነፃው ፕሬስ ለሕዝብም ሆነ ለመንግሥት የሰጣቸው መረጃዎች ቀላል ባለመሆናቸው ጠቅላይ ምኒስትሩ ፊት የነበራቸው አመለካከት ፍፁም ሊለወጥ በተገባ ነበር።</p>

<p>ነፃው ፕሬስ በመሰረቱ የሚፈልገው ነገር ቢኖር የባለሥልጣናትን ልዩ ፈቃድ ወይም ችሮታ አይደለም። በህገ መንግሥቱና በነፃው ፕሬስ አዋጅ ላይ የተቀመጡት ሕጐች እንዲከበሩለትና በተሰጠው መብት አገራዊና ሕዝባዊ ሥራዎችን መስራት እንዲችል ነው። ሕዝብ ለማወቅ መብት ባለው ጉዳዮች ላይ ሁሉ የነፃው ፕሬስ የትም የትም ሄዶ በር አንኳኩቶ መረጃ ማግኘት ይኖርበታል። የትም ቦታ ላይ ጠቅላይ ምኒስትሩ ወይም ሌላ ባለሥልጣን ነፃው ፕሬስ መረጃ እንዳያገኝ በራቸውን ይጠርቅሙባቸው የሚል ሥልጣን የሰጠ ሕግ አልወጣም።</p>

<p>ስለዚህ በህገ መንግሥቱ የተሰጠንን መብት ያለአንዳች ችግር በአግባቡ መስራት እንድንችል የተጠረቀሙ በሮች ሁሉ እንዲከፈቱ እንጠይቃለን።</p>


</body>
</html>
