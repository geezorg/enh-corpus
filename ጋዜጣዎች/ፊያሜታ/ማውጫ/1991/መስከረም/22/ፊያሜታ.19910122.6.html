<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅጠሉን ብር አደርጋለሁ ያለው ደብተራ በውሸት መጋለጡ ተሰማ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ቅጠሉን ብር አደርጋለሁ ያለው ደብተራ በውሸት መጋለጡ ተሰማ!</h2>


<p>በአዲስ አበባ ከተማ ውስጥ ቅጠሉን ብር አደርጋለሁ፣ ብር አበዛለሁ፣ በሚል የውሸት ጥንቆላ ተሰማርቶ አንዳንድ የዋሃንን እያታለለ ገንዘብ በመሰብሰብ የነበረው ደብተራ መጋለጡ ተሰማ።</p>

<p>ይህ በአውቃለሁ ባይነት የሰው ገንዘብ በመመንተፍ በጥንቆላ ሥራ ተሰማርቶ ሳለ የመጋለጥ ዕድል የገጠመው ጠንቋይ፣ ከበርካታ ግለሰቦች ገንዘብ አግበስብሶ እንደነበርና አደርጋለሁ ብሎ የዘላበደውን ሳያደርግ እያጭበረበረ ገንዘብ የመነተፋቸው ግለሰቦች ውሸታም መሆኑን ሲረዱት ደብተራውን ደብድበውና ገርፈው መልቀቃቸውን ምንጮች አስረድተዋል።</p>

<p>እንዲህ ዓይነቱ አባባል ብዙ ጊዜ ሲወራ የሚሰማ በመሆኑ እንደ ተረት ተረት ከመነሳት ሌላ በተግባር የሚሰራ ነው ባይባልም፣ ብር ተቀብለው ብር አብዝቼ ልስጥህ ባይ የውሸት ጠንቋዮችን ህብረተሰቡ ነቅቶ ከማጋለጥ ይልቅ፣ ብር ሰጥቶ ብር ለመቀበል የማቀዱ ነገር አስገራሚና አነጋጋሪ እየሆነ ነው። ለራሳቸው ምንም የሌላቸው ጦም አዳሪ የውሸት ጠንቋዮች ሌላውን አበለፅጋለሁ ማለታቸው አስቂኝ የውሸት ክምር መሆኑን መረዳት የተሳናቸው ተታላዮችም ጭምር አሳዛኝ መሆናቸውን ምንጮች ጠቁመዋል።</p>

<p>በቅርብ ጊዜ የተጋለጠውን ደብተራ በቅርበት የሚያውቁት ወገኖች እንደገለፁት፣ በቤተ ክህነት አካባቢ ሥራ በማፈላለግና የቅኔ መምህር ነኝ በማለት በአንድ ቤተ ክርስቲያን ደጅ በመጥናት ቆይቶ ተስፋ ሲቆርጥና ሁሉም ነገር ሲጨላልምበት ወደ ጥንቆላ ዓለም ተሰማርቶ ሳለ ቅሌትና ዱላ እንደገጠመው አስገንዝበዋል። ሕብረተሰቡም ከአንዳንድ በሰው ገንዘብ ለመክበር ከሚጥሩ ጠንቋዮች መጠንቀቅ እንዳለበት አሳስበዋል።</p>

<p>ገንዘብ ስጠኝና አንተን በገንዘብ ላንበሻብሽህ እያሉ ለራሳቸው የዕለት ጉርስ ከሰው እየፈለጉ ሰውን ሀብታም አደርጋለሁ የሚሉትን የሰይጣን ቡችሎች ከተግባራቸው ተረድቶ የኃፍረት ማቅ እንዲለብሱ ከማድረግ ይልቅ የኪሳቸውን ገንዘብ ሰጥተው ሀብታም ለመሆን መጣር ቂልነት መሆኑንም ምንጮቹ አስገንዝበዋል። የደብተራውን ስምና አድራሻ ከመግለፅ ተቆጥበናል። እንደ አስፈላጊነቱ በሚቀጥለው ጊዜ እናቀርብ ይሆናል። በልዩ ልዩ የጥንቆላ መንገድ አዋቂ መስለው በህብረተሰቡ ሀብት ለመክበርና ሥራን ሰርቶ ከማደር የሰው እጅ የሚያዩት ሐሰተኞችን ሕዝቡ መዋጋትና ማጋለጥ እንደሚጠበቅበት ምንጮቹ በማከል አስገንዝበዋል።</p>


</body>
</html>
