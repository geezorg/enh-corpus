<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት የመለሳቸው የቤተ ክህነት ሕንጻዎች ከአባ ጳውሎስ እጅ እንደማይወጡ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">መንግሥት የመለሳቸው የቤተ ክህነት ሕንጻዎች ከአባ ጳውሎስ እጅ እንደማይወጡ ተገለፀ</h2>


<p>በቀድሞ የቤተ ክርስቲያን መሪዎች ጥረት በኦርቶዶክስ ተዋህዶ ገዳማትና አድባራት ስም የሚተዳደሩ የነበሩት ሕንፃዎች በደርግ መንግሥት ተወርሰው፣ ኖረው በአሁኑ መንግሥት ቤቶቹ ለባለ ንብረቶቹ እንዲመለሱ ቢደረግም፣ ሁሉንም ቤቶች አባ ጳውሎስ እኔ ነኝ የምረከበው በማለታቸው ለባለንብረቶቹ ገዳማትና አድባራት የቤቶቹ ኪራይ ገንዘብ አለመሰጠቱና ከአባ ጳውሎስ እጅ አለመውጣቱ ተገለፀ።</p>

<p>ከቤተ ክህነቱ አካባቢ የተገኘው ዜና ዘገባ እንደአመለከተው የቤተ ክርስቲያኒቱ ሀብት በየቀኑ እየወደመ ነው፣ ለድሃ አብያተ ክርስቲያናት ተብሎ በሕጋዊና ያለ ሕግ የሚሰበሰበው ገንዘብ በምስጢር እየተያዘ የት እንደሚሄድ ለሰሚው ግራ የሚያጋባ ሆኖአል። በአሁኑ ጊዜ ቤተ ክርስቲያኒቱ አለች ማለት አይቻልም፣ አስተዳደር የለም፣ የቤተ ክርስቲያን ሰዎች ያልሆኑ ይፈነጩበታል፣ የሚሉት ፍሬ ሃሳቦች በዜና ዘገባው ሰፍረው የሚገኙት ናቸው። ስለአድባራቱና ገዳማቱ ሕንፃ በተመለከተም፣ የደርግ መንግሥት በወረሰበት ወቅት፣ ቤተ ክህነት የራሷን ቤቶች ስታስረክብ ገዳማትና አድባራትም የራሳቸውን አስረክበዋል። የአሁኑ መንግሥት ቤቶችን ለባለ ንብረት ሲመልስ አባ ጳውሎስ ሁሉን እኔ እረከባለሁ ካሉ በኋላ 05 ሳንቲም ለአብያተ ክርስቲያናት ገቢ ሳይሆን እንዲሁ በውጭ ባክኖ እንደሚገኝ ዜናው አስታውቋል።</p>

<p>አባ ጳውሎስን ያልዘሩትን የሚያጭዱ በማለት ያብጠለጠላቸው የቤተ ክህነቱ ዘገባ እንደገለፀው፣ ሙሉ እምነታቸውን በመንግሥት ላይ በተለይም ጠ/ሚ መለስ ዜናዊ ዘመዴ ነው እያሉ ሰራተኛውን እንደሚያስፈራሩ ዜና ዘገባው አብራርቷል። የ3ሺ ዘመናት ታሪክ ያላት ኦርቶዶክሳዊት በአባ ጳውሎስ ዘመን ምዝበራ በመጧጧፍ፣ ቃለ አዋዲው በመጣስ፣ በችግር ማሰሪያ ቤተ ክርስቲያን ታስራ ትገኛለች ሲልም ገልጿል።</p>

<p>አባ ጳውሎስ ገንዘብና ስልጣን በመውደዳቸው ከቤተ ክህነት ሕንፃዎች ውጭ የገዳማትና አድባራትን ሕንፃዎች ሲረከቡ፣ ገዳማትና አድባራት ደግሞ መንግሥትን ሲያማርሩ፣ ይሰማል። ምክንያቱም የሌሎች የሃይማኖት ድርጅቶች ሕንፃዎችን በሕጉ ተረክበው ሲጠቀሙ፣ የኦርቶዶክስ ቤ.ክ ካህናት ግን በአባ ጳውሎስ አልጠግብ ባይነት ምክንያት ቤቶቻቸውንና ገቢያቸው ተቀምተው ኧረ የዴ ያለህ እያሉ ነው። መንግሥት ብዙ ግፍ ሲፈፅም እያየ ዝም ማለቱ ለምን ይሆን? አባ ጳውሎስ እኔ እኮ የአቶ መለስ ዜናዊ ዘመድ ነኝ ስለሚሉ ይሆን? ሲል ከቤተ ክህነቱ አካባቢ የተገኘው ዜና ዘገባ አመልክቷል። መንግሥት ከመለሳቸው የቤተ ክርስቲያን ቤቶች መካከል አንድም ቤተ ክርስቲያን ቤቶቹን የተረከበ አለመኖሩንና ሁሉንም ቤቶችና ከቤቶች የሚገኘውን የኪራይ ገንዘብ አባ ጳውሎስ እንደፈለጉ እንደሚያደርጉት ዘገባው አትቶአል።</p>


</body>
</html>
