<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከድሬዳዋ የተባረሩት መነኮሳት አዲስ አበባ ውስጥ መሾማቸው ጉድ አሰኘ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ከድሬዳዋ የተባረሩት መነኮሳት አዲስ አበባ ውስጥ መሾማቸው ጉድ አሰኘ!!</h1>

 
<p>የድሬዳዋ ቅ/ሚካኤል ቤተ ክርስቲያን አስተዳዳሪ አባ መልካሙ እና የድሬዳዋ ቅ/ማርያም ቤተ ክርስቲያን አስተዳዳሪ አባ ገ/ሕይወት በምግባረ ብልሹነት ተባረው መጥተው አዲስ አበባ ውስጥ መሾማቸው ጉድ አሰኘ።</p>

<p>እነዚህ መነኮሳት ለውርደት ሊጋለጡ የቻለቡትና እጅ ከፍንጅ ተይዘው መሣቅያ መሳለቂያ የሆኑበት የሃይማኖቱን ተከታዮች ሳይቀር አንገት ያስደፉት ፈረስ መጋላ እየተባለ ከሚጠራው ልዩ የዘማውያን ቦታ በመሄድ በስክር ናውዘው በመጨረሻም ዓለማውያን በሚፈፅሙት እኩይ ተግባር ውስጥ ተዘፍቀው በመገኘታቸው እንደሆነም ከአካባቢው የደረሰን ዜና ያመለክታል።</p>

<p>በአካባቢው ህዝበ ክርስቲያን ርብርብ ከዚያች የርስኵሰት ሰዓት ጀምሮ የቤተ ክርስቲያኗን በር ሳይረግጡ ቆባቸውንና መስቀላቸውን ተቀምተው እግሬ አውጪኝ በማለት ጨለማን ተገን አድርገው ወደ አዲስ አበባ የኮበለሉትና በግብር የተጣመሩት ሁለት መነኮሳት ፊት አያስመልሱንም አንገት አያስቀልሱንም ጥላ ከለላ ይሆኑናል የሚል እምነት ጥለውባቸው ወደ አባ ጳውሎስ ዘንድ የቀረቡ ሲሆን፣ ያቀዱት ተሳክቶላቸው በመጡ ማግስት ሹመት እንደተበረከተላቸው በቅርብ የሚያውቁት ወገኖች በእጅጉ እያዘኑ ነው።</p>

<p>በ1988 ዓ.ም በፓትርያርኩ ላይ ሃይማኖታዊ ተቃውሞ ሲነሳ አለቃ አያሌውንና ሌሎችንም ተቃዋሚዎች በሰላ አንደበታቸው በመወረፋቸው እልቅናን እንደተሸለሙ የሚነገርላቸው አባ መልካሙ እና ወደ ድሬዳዋ በተዛወሩ በአስራ አምስት ቀናት ጊዜ ውስጥ ለቅሌት የተጋለጡት የውርደት አጋራቸው አባ ገ/ሕይወት በፈፀሙት አስነዋሪ ተግባር በቀኖና ቤተ ክርስቲያን መሰረት ከሥልጣነ ክህነታቸው ተሽረው ንስሃ እንዲገቡ ማድረግ ሲገባ አንዲት ቤተ ክርስቲያን አንዲት ሃይማኖት መሆኗ እየታወቀ ህዝበ ክርስቲያን ያባረራቸውን መነኮሳት ተቀብሎ መሾሙ አሳፋሪ ከመሆኑም ባሻገር የሃይማኖት ጠላትነት ነው የሚሉት ወገኖች እጅግ እየተበራከቱ ናቸው።</p>

<p>ከእነዚህ እግራቸው በእግዚአብሔር ቤት ልባቸው ግን ወደ ዓለም የፈረጠጠባቸው ሁለት መነኮሳት መካከል አባ መልካሙ የተባሉት የአዲስ አበባ ታላቁ ደብረ ነጐድጓድ ቅ/ዮሐንስ ቤተ ክርስቲያን አስተዳዳሪ ሆነው መሾማቸውም ታውቋል። ሥራው ክፉ የሆነ ከብርሃን ይልቅ ጨለማን መረጠ እንደተባለው የውርደት ቀሚስ አጥልቀው በሌሊት ጠፍተው ወደ አዲስ አበባ የመጡት መነኮሳት ላይ የደረሰው ውርደት የደጋፊዎቻቸውም ውርደት ጭምር እንደሆነ ታዛቢዎች እየተናገሩ ነው።</p>

<p>ከሁለቱ መነኮሳት በፊት በቅ/ማርያም (ድሬዳዋ ማለት ነው) የነበሩት አስተዳዳሪ አባ ገ/ማርያም እጅግ መንፈሳዊ አባት በፈሪሃ እግዚአብሔር የተሞሉ ቅንና አስተዋይ፣ በድሬዳዋ ህዝበ ክርስቲያን ዘንድ ተወዳጅና ተፈቃሪ የሆኑትን ተነጥቀው እራሳቸው ተዋርደው የእምነቱን ተከታይ ለሃፍረት የሚያጋልጡትን ማየቱ ለድሬዳዋ ህዝበ ክርስቲያን አሳዛኝ ነው ሲል ዜናው አትቷል።</p>

<p>የድሬዳዋ ህዝበ ክርስቲያን አባ ገ/ማርያም ከቅ/ማርያም ቤተ ክርስቲያን በተነሱበት ወቅት ለምን ይሄዱብናል በማለት እንባ የተራጨ መሆኑን የሚያመልክተው ዜና እንደ ሚገልፀው በእሳቸው እግር ለተተኩትም ቢሆን የልፍጅነት ፍቅሩንና ከበሬታን ያልነፈገ ዛሬም ትናንትም ለሃይማኖት አባቶች ያለውን ፅኑዕ ታማኝነት ያልቀነሰ ሲሆን ነገር ግን ሁለቱ መነኮሳት በሚዛን ተመዘኑ ቀልለውም ተገኙ በህዝበ ክርስቲያኑ ዘንድም ዓይናችሁን ላፈር ተባሉ፣ እንደ ውሻ ተባረው መጡ ወደ ተሻለ የሥልጣን ኮርቻ ላይም ፊጥ አሉ በማለት ዜናው ይተነትናል።</p>

<p>ይህ ሁሉ ድርጊት መነኮሳቱን ለማስደሰት የሆነ ተግባር ቢሆንም ለቤተ ክርስቲያኗ ግን ውርደት እንደሆነም ዜናው ያብራራል።</p>

<p>አንዳንድ ታዛቢዎች እንደሚሉት ከሆነ እግዚአብሔር ቤቱን ማፅዳት ይፈልጋል። ስለሆነም ከእኛ ወዲያ የሃይማኖት ተቆርቋሪ ላሳር እያሉ ሲሸልሉ የነበሩት ሁሉ ለእንዲህ አይነቱ አሳፋሪ ነገር በይፋ መጋለጣቸው ምንኩስናውም ሆነ ቆቡ በእግዚአብሔር ዓይን የማይታይና የሕይወታቸውን ከንቱነት እንዲረዱ የሚጠቅም ነው ይላሉ።</p>

<p>በማማይዝም ለቤተ ክርስቲያናችን ክብር፣ ለሃይማኖታችን ክብር እየተባለ በሽፍንፍን መጓዙ ሃይማኖቱን የሚያቆረቁዝ የሚጐዳ እንጂ የሚጠቅም ስላልሆነ እንዲህ ዓይነቱ ተግባር መገለጡ ለሌሎችም በሃይማኖት ስም ለሚነግዱ ትምህርት ይሆናቸው ዘንድ መልካም ነው ብለዋል። በዚያ ዙሪያ በሚቀጥለው ተጨማሪ ዘገባ ይኖረናል፣ ሁለቱንም መነኮሳት ለማግኘት ብዙ ጥረት አድርገን ልናገኛቸው አልቻልንም።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ መጋቢት 9 ቀን 1990</a></p>


</body>
</html>	





