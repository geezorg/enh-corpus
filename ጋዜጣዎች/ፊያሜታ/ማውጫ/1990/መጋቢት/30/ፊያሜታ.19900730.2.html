<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተሐድሶ መነኮሳት በቤተ-ክህነት ጉባዔ ተወገዙ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የተሐድሶ መነኮሳት በቤተ-ክህነት ጉባዔ ተወገዙ!!</h1>

 
<p>በኢትዮጵያ ኦርቶዶክስ ቤተ ክርስቲያን በልዩ ልዩ መንፈሳዊ ትምህርት ተሰማርተው በቂ እውቀት የጨበጡ መሆናቸው ተረጋግጦ በቤተ ክርስቲያኗ ሕግ መሰረት በሥርዓት ምንኩስና ከተወሰኑ በኋላ ከኦርቶዶክስ ሃይማኖት በመገለል ተሐድሶ በሚል ስያሜ የሚመሩት የተሐድሶ መነኮሳት በቤተ ክህነት ጉባኤ ተወገዙ።</p>

<p>«የተሐድሶ መነኮሳት ኅብረት» በሚል ስያሜና ወንጌል እናሰራጫለን በማለት ከኦርቶዶክስ አስተዳደር የተገለሉት «መነኮሳት» የተወገዙት መጋቢት 26 ቀን 1990 በቤተ ክህነት አዳራሽ በፓትርያርኩ አባ ጳውሎስ ሰብሳቢነት በተካሄደው ስብሰባ ነው። በስብሰባው ዕለት በተሳታፊነት በመገኘት ጉባዔውን ጠቅሰው ለዝግጅት ክፍላችን የገለፁት ወገኖች የተሐድሶ መነኮሳት የካቲት 21 እና 22 ቀን 1990 በአዲስ አበባ ኤግዚቢሽን ማዕከል በአካሄዱት ኮንፍረንስ የተቀረፀውን የቪዲዮ ካሤት በማሳየት እንደሆነም ዘግበዋል።</p>

<p>በዚህ የካህናት ጉባዔ ወቅት ከመነኮሳቱ መወገዝ ጋር እስካሁን የሚጠቀሙበት የኦርቶዶክስ ሥርዓት የምትፈቅደውን ቆብም ይሁን ቀሚስ መስቀልም ይሁን ሌላ ተመሳሳይ የምንኩስናን ሥርዓት የሚያመለክት ልዩ ምልክት መጠቀም እንደማይችሉ መወሰንንም የደረሰን ዜና ጠቁሟል። በተለይም ፓትርያርኩ ባሰሙት ንግግር መነኮሳቱ የተቀረፁበት ከ6 ያላነሱ የቪዲዮ ካሤቶች በእጃቸው መግባቱንና ካህናትም ልጆቻቸውን እያመጡ የተቀረፀውን የመነኮሳቱን ጉባዔ ማሳየት እንደሚችሉ መግለፃቸውን የጉባዔው ተሳታፊዎች ይናገራሉ።</p>

<p>እነዚህ የጉባዔው ተሳታፊዎች የተቀረፀውን ቪዲዮ ስንመለከት «በተሐድሶ መነኮሳት» ጉባዔው የነበረው የህዝብ ብዛት እጅግ ከፍተኛ ነው! ይህ መግለጫ ደግሞ ይባሱን ማስተዋወቅ ነው ብለዋል። ፓትርያርኩ ግን «ለማስተዋወቅ ብለን ሳይሆን የእነሱ ሰለባ የሆኑትን አዛውንት፣ ወጣትና ኮረዳዎችን እያዩ ሌሎችም እንዳይጨመሩ ለማስጠንቀቅ ብለን ነው» ማለታቸውን ተሳታፊዎቹ ገልፀዋል።</p>

<p>የተሐድሶ መነኮሳት ግን አሁንም ቢሆን «የኦርቶዶክስ ተዋህዶ እምነት ተከታዮች ነን የወጣንበት መሰረታዊ ነጥብ በጌታችን በኢየሱስ ክርስቶስ ወንጌል ምክንያት ነው። ቤተ ክርስቲያኒቱ በአራተኛው ዘመን አባ ሰላማ ከሳቴ ብርሃን የሚባሉት አባት ከሰበኩበት ጊዜ በኋላ ይህን ወንጌል አልሰበከችም። የወላድ መካን ሆና የኖረች ቤተ ክርስቲያን ነች።» የሚል አቋም እንዳላቸው ከአንዳንድ የሃይማኖት ጋዜጦች ጋር ከአደረጉት ቃለ ምልልስ ለማወቅ ተችሏል።</p>

<p>በማከልም እኛ እውነተኛ ኦርቶዶክስ የሆነው አሁን ነው። «ኦርቶዶክስ» በግሪክ ቀጥተኛ ሃይማኖት ማለት እንደመሆኑ መጠን በክርስቶስ ኢየሱስ ላይ የተመሰረት ትክክለኛ ኦሮቶዶክስነታችን የአሁኑ ነው ሲሉ መነኮሳቱ ሃሳባቸውን አብራርተዋል።</p>

<p>አንዳንድ የኦርቶዶክስ ተከታይ አስተያየት ሰጪዎች ደግሞ ከኦርቶዶክስ ህብረት የተገለሉት መነኮሳት አንዴ የለየላቸው ስለሆኑ የራሳቸው ጉዳይ ክፉም ይሁን በጐ አንዴ ሂደዋል። ለእኛ ግን የእግር እሳት ሆኖ የሚያንገበግበን በኦርቶዶክስ ውስጥ የሚፈፀመው አረመኔያዊ ተግባር ነው። እንዲያው በትንሹ ለመጥቀስ ቢያስፈልግ የዛሬውን ጉባዔ የሚመሩት አባ ጳውሎስና አባ ገሪማ ትናንት በእነሱ ፊት በእስጢፋኖስ ቤተ ክርስቲያን በእሱ ወንበር ሥር የተዘረሩት ንፁህ ባህታዊ በቅ/ዮሐንስ ቤተ ክርስቲያን በእነሱ ሰበብ የተደበደበውና የታሰረው ህዝብ ሲታወስ «የራሷ እያረረባት የሰው ታማስላለች» እንዳይሆንብን የተሐድሶ መነኮሳት ተወገዙ ብለን እርካታ አይሰማንም። መነኮሳቱ በእኛ ልብስና መስቀል ቀሚስና ቆብ መጠቀም የለባቸውም ስለተባለና በጭብጨባ ስለ ፀደቀ ኦርቶዶክስ ተጠናከረች ማለት አይደለም ሲሉ አስተያየት ሰጪዎቹ በምሬት ይናገራሉ።</p>

<p>በቤተ ክህነቱ ስብሰባ ላይ አባ ገሪማ ባሰሙት የመግለጫ ንግግር «የተሐድሶ መነኮሳት» ከዛሬ ጀምሮ አባ፣ ቄስ የሚለውን ማንኛውም ሥልጣነ ክህነት መጠቀም እንደማይችሉ መግለፃቸውንና ሃሳብና ውይይት ያልታከለበት «በእኛ ልብስ መጠቀም አይችሉም» የሚል በልብስና በቆብ ላይ ብቻ ያተኮረ ስብሰባ ብቻ እንደነበረም ተሳታፊዎቹ አውስተዋል። ቤተ ክህነት በተሐድሶ መነኮሳት ላይ ክስ ሳትመሰርት እንዳልቀረችም እየተነገረ ነው። </p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሚያዝያ 1 ቀን 1990</a></p>


</body>
</html>	





