<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደቡብ ኢትዮጵያ ክልል መንግሥት ባለሥልጣናት ጋዜጠኛውን አሳፍነው ወደ አዋሳ ወሰዱት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የደቡብ ኢትዮጵያ ክልል መንግሥት ባለሥልጣናት ጋዜጠኛውን አሳፍነው ወደ አዋሳ ወሰዱት</h1>

 
<p>በደቡብ ኢትዮጵያ ብሔር ብሔረሰቦችና ሕዝቦች ክልል መንግሥት ባለሥልጣናት እየተፈፀመ ያለውን ሕገ ወጥነት በመግለፅ ከውስጥ አዋቂ ምንጮች የተላከለትን ባለ 17 ገጽ ዘገባ ከመጋቢት 9 ቀን 1990 ዓ.ም ጀምሮ በተከታታይ ለሕዝብ ሲያቀርብ የቆየው የፊያሜታ ጋዜጣ ዋና አዘጋጅ ሲቪል በለበሱ ታጣቂዎች ቅዳሜ መጋቢት 26 ቀን 1990 ዓ.ም ከጧቱ 12፡00 ሰዓት ሲሆን ከመኖሪያ ቤቱ ታፍኖ ወደ አዋሳ ከተማ ተወሰደ።</p>

<p>ጋዜጠኛው አቶ ዳዊት ከበደ ጉዳዩን አስመልክቶ የቀረበለትን ዘገባ ለሕትመት ከማብቃቱ በፊት በተደጋጋሚ ወደ ክልል መንግሥቱ ፕሬዝዳንት ቢሮ እየደወለ ቆይቶ ለማግኘት ቢሞክርም ፀሐፊዎቻቸው ሊያገናኙዋቸው ባለመፍቀዳቸው ምክንያት ሊያገኛቸው አልቻለም። ይህንኑ ሁኔታም ከመጀመሪያ አንስቶ አንባብያንም ሆኑ የሚመለከታቸው ክፍሎች እንዲያውቁት መልዕክቱን ሲያስተላልፍ ቆይቷል።</p>

<p>በፕሬስ ሕጉ ክፍል 6 አንቀጽ 19 መሰረት ባለሥልጣናትም ሆኑ መሥሪያ ቤቶቻቸው ለጋዜጠኞች ለሚያቀርቡላቸው ጥያቄዎች መልስ መስጠት እንዳለባቸው የደነገገ ቢሆንም እንደ አብዛኞቹ (ከጥቂቶች በስተቀር) ባለሥልጣናት ሁሉ የደቡብ ኢትዮጵያ ክልል መስተዳድር ባለሥልጣናትም በአዋጁ ክፍል 3 ቀንጽ 9. እና 9. መሰረት ለቀረበላቸው ጥሪ ምላሽ በመስጠት ፋንታ ሕጉንና ደንቡን ጥሰው በራሳቸው እጅ በመውሰድ ላይ ይገኛሉ።</p>

<p>በመሰረቱ አንድን በመላ አገሪቱ የሚሰራጭ ጋዜጣ ጉዳይ የማየት ሥልጣን ያለው አካል የማዕከላዊ መንግሥት ከፍተኛ ፍ/ቤት መሆኑ የተደነገገ ሲሆን በተሰራጨው ዘገባ አማካይነት ተጐድቻለሁ የሚል ወገን ቢኖር እንኳ አቤቱታውን ለማዕከላዊ መንግሥት ጠቅላይ አቃቤ ሕግ አቅርቦ ክስ እንዲመሰረትለት ያደርጋል እንጂ ሕጉን በራሱ እጅ አይወስድም።</p>

<p>በፊያሜታ ጋዜጣ ዋና አዘጋጅ በአቶ ዳዊት ላይ የቀረበ ክስ ቢኖር አግባብ ባለው መ/ቤት በኩል የመጥሪያ ወረቀት ያልደረሰው ሲሆን ወደተጠራበትም ሥፍራ ለመሄድ ፈቃደኝነት አለማሳየት አልተረጋገጠም። ይልቁንም የከዚህ ቀደም ሬኮርዱ እንደሚያመለከተውና የማዕከላዊ አቃቤ ሕግን የወንጀል መከላከልና ምርመራ መ/ቤቶች ሊያረጋግጡ እንደሚችሉት አቶ ዳዊት በስልክም ሆነ በጽሑፍ ይደርሱት ለነበሩት ጥሪዎች አፋጣኝ ምላሽ በመስጠት ሕጋዊ ፎርማሊቲዎችን በሟሟላቱ የሚታወቅ ጋዜጠኛ ነው።</p>

<p>በመሆኑም መንግሥት ያወጣቸው የማያሻሙ ግልፅ ሕጐች በሥራ መተርጐም ያለባቸው በመንግሥት ሕግ አስከባሪና አስፈፃሚ አካላት እንደመሆኑ በአቶ ዳዊት ላይ የተወሰደው እርምጃ ሕገወጥ መሆኑ ታውቆ የሚመለከታቸው መንግሥታዊ አካላት ተገቢውን የማስተካከያ እርምጃ እንዲወስዱ ብሔራዊና ዓለም አቀፍ የሰብዓዊ መብቶች ጥበቃ ድርጅቶችና በኢትዮጵያ የሚገኙ የውጭ አገር ኤምባሲዎች ደግሞ የኢትዮጵያ መንግሥት ሕጐች በራሱ ባለሥልጣናት እየተጣሱ መብቶች የሚረገጡ መሆናቸውን ከዚህ ድርጊት እንዲረዱትና ሁኔታው እንዲስተካከል ለኢትዮጵያ መንግሥት ጥሪ እንዲያቀርቡ መልዕክታችንን እናስተላልፋለን።</p>

<p>በዚህ በተወሰደው እርምጃ ሳቢያም የፊያሜታ ዋና አዘጋጅ ከዚህ ሕገ ወጥ እስር እስካልተፈታ ድረስ ሥራውን ለማቋረጥ መገደዱን መላው አንባብያንና ዓለም አቀፉም ህብረተሰብ እንዲያውቀው የዝግጅት ክፍሉ ፍላጐት ነው።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሚያዝያ 1 ቀን 1990</a></p>


</body>
</html>	





