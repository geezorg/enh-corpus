<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዓለም አቀፉ የየብስ ጦርነት ህግ፣ የሻዕቢያን ወንጀሎች መፋረድ የሚያስችለን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልዕክት</span></h3>
<h1 class="align-center">ዓለም አቀፉ የየብስ ጦርነት ህግ፣ የሻዕቢያን ወንጀሎች መፋረድ የሚያስችለን ነው</h1>
<h3 class="align-center">(ከወታደራዊ ሳይንስ አንጻር)</h3>


<p>በዓለም ላይ በተለያዩ አገሮች መካከል ወይም በተለያዩ ፓርቲዎች ወይም በተለያዩ ጐሣዎች መካከል በተለያዩ በርካታ ምክንያቶች ጦር የሚያማዝዙ ግጭቶች ይከሰታሉ። በነዚህ ግጭቶች በርካታ ሲቪሎች ምንም ዓይነት የውጊያ ተሳትፎ ሳይኖራቸው በአሸናፊው ወገን በምርኮ ተይዘው ወደ አሸናፊው አገር ወይም ጐሣ ወይም ቡድን አካባቢ ተወስደው ለባርነት ሲዳረጉ በአንዳንድ አካባቢም ከአደገኛ አውሬ ጋር ትግል እንዲገጥሙ እየተደረጉ የአሸናፊው ወገን መዝናኛ ሆነዋል።</p>

<p>ዓለም እየሰለጠነ ሲሄድ በሁለት ወገኖች በሚደረጉ ጦርነቶች ወይም ግጭቶች መሃከል የሚገኝ ሕዝብ በእንዲህ ዓይነቱ ኢሰብአዊ በሆነ ሁኔታ ሰለባ መሆን እንደሌለበት የዓለም መንግሥታት ገና የተባበሩት መንግሥታት ድርጅትን ካልመሰረቱበት ጊዜ ሕግ አውጥተዋል። እነዚህ ሕጐች ከውጊያው ውጪ በውጊያው አካባቢ የሚኖረውን ወይም የሚገኘውን ሲቪል ሕዝብ ደህንነት የሚጠብቅና በውጊያውም ተካፋይ በመሆን ሲዋጋ የሚማረከውን ወታደር ሚሊሺያ ወይም አገር ወዳድ በክብር በማራኪው እንዲያዝ የሚጥል ነው፣
	የነዚህን ሁለት ወገኖች ደህንነት የሚጠብቅ ሁለት የተለየዩ ህጐች በዚያን ጊዜ ተመስርተው እስካሁን ማንኛውም የዓለም መንግሥታት ድርጅት አባል የሆነ አገር ሁሉ ወደደም ጠላም ተግባራዊ እንዲያደርገው ይገደዳል። ይህን በማይፈፅመው አገር ላይም ህጐቹ በዓለም አቀፉ ፍርድ ቤት በተከሳሽነት የማስቆም ሐይል አላቸው።</p>

<p>የመጀመሪያው እ.ኤ.አ በ1899 ዓ.ም እና በ1907 ዓ.ም የወጣው የሔግ ከንቬንሽን ሲሆን ሁለተኛው ሕግ እ.ኤ.አ በ1864፣ በ1906፣በ1929 እና በ1949 ዓ.ም የወጣው የጄኔቫ ኮንቬንሽን ነው። ከእነዚህ ውስጥ የጄኔቫ ኮንቬንሽን የምርኮኛ አያያዝንና የሲቪል ሕብረተሰቡን ጥበቃ በተመለከተ ዝርዝር ሕጐች ያሉት ሲሆን ማንኛውም በመንግሥት ደረጃ የሌላውን መንግሥት አገር የወረረና የዚያ መንግሥት ወታደሮች ምርኮኞች እንዲሆኑ ክፉ እድል ሲገጥማቸውም ሆነ በወረራ በያዘው አካባቢ ያለው የዚያ መንግሥት ሕዝብ በሱ ስር ሲወድቁ እነዚህን ሕጐች መሰረት አድርጐ እንዲይዛቸው ይገደዳል።</p>

<p>የሻዕቢያ መንግሥት ሊሳለቅ እንደሞከረው እነዚህን ህጐች አከብራለሁ ብለው የፈረሙት አገሮች ብቻ ሳይሆኑ ያልፈረሙትም ቢሆኑ በተባበሩት መንግሥታት ጥላ ስር እስካሉ ድረስ እንዲያከብሩት ይገደዳሉ። የነዚህ ሕጐች ፈራሚ ስላልሆንኩ ሕጐቹ አይገዙኝም በሚል ተራ የሽፍታ አመለካከት ተወጥሮ በምርኮኞችም ላይ ሆነ በተፋላሚው መንግሥት ሲቪል ሕዝብ ላይ የግድያና የማሰቃየት የማዋረድ ወይም በሕዝብ የማስደብደብ ወንጀል የፈፀመ መንግሥት በወንጀለኝነት ተከሶ በዓለም አቀፉ ፍርድ ቤት ቀርቦ ተገቢውን ቅጣት ከመቀበል አያመልጥም።</p>

<p>የሁለቱን ሕጐች ስንመረምር ከዚህ የሚከተሉት ስለምርኮኛ አያያዝና ስለ ሲቪል ሕዝብ ጥበቃ የሚከተሉትን አንቀጾች እናገኛለን። አንቀጸቹን ከሻዕቢያ አድራጐቶች ጋር እንመለከታቸዋለን።</p>

<p>1/ <span class="underline">የጄኔቫ ኮንቬንሽን አንቀጽ 12</span></p>

<p>በጦርነት ጊዜ በውጊያ ላይ የሚማረክ የተፋላሚው ወገን ወታደር ወይም ተዋጊ ምርኮኛ ይሆናል። ምርኮኛነቱ ለዚያ ጠላት አገር እንጂ ለጠላት ወታደር ስላልሆነ ማራኪው አገር ለምርኮኛው መልካም አያያዝ ሃላፊ ይሆናል።</p>

<p>2/ <span class="underline">የጄኔቫ ኮንቬንሽን አንቀጽ 13</span></p>

<p>ምርኮኞች በሁሉም ጊዜ በጠላት እጅ እስከቆዩ ድረስ ከማናቸውም ደብደባ፣ ማስፈራራት ስድብና በአደባባይ ለሕዝብ ከመጋለጥ መጠበቅ ይኖርባቸዋል። ከላይ የተጠቀሱትን ሁለት አንቀጾች ስንመለከት የኤርትራ መንግሥት በውጊያ ላይ የተማረኩ ኢትዮጵያዊያን ወታደሮች በአስመራ ጐዳናዎች በሰልፍ እንዲዞሩ በማድረግ ሕዝብ እንዲደበድባቸው እንዲሰድባቸውና ክብረ ሕሊናቸው እንዲነካ የማድረግ ወንጀል መፈፀሙን እንመለከታለን። በውጊያ የተማረኩ ወታደሮች ክብራቸውና ስብዕናቸው መደፈር የለበትም የሚለውንም የጄኔቫ ሕግ አንቀጽ 14 የተላለፈም ስለሆነ በሕግ ሊያስጠይቀው ይችላል።</p>

<p>3/ <span class="underline">የጄኔቫ ኮንቬንሽን አንቀጽ 2-34-47 የሔግ ኮንቬንሽን አንቀጽ 46</span></p>

<p>በውጊያ የበላይነት አንድ መንግሥት የሌላኛውን ግዛት በማይዝበት ጊዜ በዚያ አካባቢ ውስጥ ያለውን ሕዝብ ክብርና መብት በመጠበቅ እንደወትሮው በማስተዳደር ደህንነታቸውን ይጠብቃል።</p>

<p>የሻዕቢያ ሠራዊት ይህን ሁሉ በመተላለፍ ይዞታው ባደረገው በባድመ ሽራሮና ዛልአምበሳ ያለውን ሕዝብ እያሰረ ወደ ኤርትራ ከመውሰዱም በላይ የገደላቸውም እንዳሉ ታውቋል። ከዚህም ሌላ በዛልአንበሳ አካባቢ ያለውን ገበሬ የኤርትራ ዜግነትን ካልያዙ ከመሬታቸው እንደሚፈናቀሉ አስፈራርቷል። ይህ ሁሉ ሕገ ወጥ አድራጐቱ በወንጀለኝነት በዓለም አቀፉ ፍርድ ቤት የሚያስከስሰው ነው።</p>

<p>4/ <span class="underline">የሔግ ኮንቬንሽን አንቀፅ 23 የጄኔቫ አንቀጽ 53</span></p>

<p>አንድ ሃይል የሌላውን ሃይል በውጊያ የበላይነት ሲያሸንፍና ግዛቱን ሲቆጣጠር በዚያ ግዛት የሚገኘውን ማናቸውም ንብረት በውጊያው ሁኔታ ካልተገደደ በቀር ማውደም ወይም መውሰድ የተከለከለ ነው።</p>

<p>የሻዕቢያ መንግሥት በያዘው ወረዳ የሚገኝ አዲስ የእብነበረድ ፋብሪካ ነቃቅሎ ከመውሰድም ሌላ ከየቤተክርስቲያኑ ብዙ ነዋየ ቅዱሳትን ዘርፏል።</p>

<p>እነዚህ የተዘረፉ ንብረቶች በውጊያው አስገዳጅ ሁኔታ የተወሰዱ አይደሉም። ጉዳዩ ተራ የሆነ የሽፍታ ባህርይ የፈጠረው ነው።</p>

<p>ባጠቃላይ ከዚህ በላይ ያሉትን በምሳሌነት አነሳናቸው እንጂ የሻዕቢያ መንግሥት በወረራ ግዛታችንን ከያዘ ወዲህ በሕዝብና በንብረት ላይ በሚያስፈልጋቸው አሳፋሪ የወንጀል ድርጊቶች በርካታ የሚያስከስሱ ወንጀሎች ስላሉ መንግሥት በዚህ አኳያ ትኩረት ሰጥቶ ለሕዝቡ ሲል ይህን አረመኔ መንግሥት በዓለም አቀፉ ፍርድ ቤት መፋረድ ይኖርበታል እንላለን።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 24 ቀን 1990</a></p>

</body>
</html>
