<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዳግም ፈርኦን በኦርቶዶክስ ቤተ- ክርስቲያን!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዳግም ፈርኦን በኦርቶዶክስ ቤተ- ክርስቲያን!</h1>
<h4 class="align-center">ከዲያቆን መዘምር ወ/ሩፋኤል (አ.አ)</h4>


<p>የኢትዮጵያ ኦርቶዶክስ ተዋህዶ ቤተ ክርስቲያን ጥንታዊትና የሺዎች ዓመታት ታሪክ ባለበት መሆኗ በሃይማኖት ምሁራንም ሆነ በታሪክ ምሁራን ሲተረክ ሲጻፍ ስፍር ቁጥር የለውም። ቤተ ክርስቲኗ በእነዚህ በርካታ ዓመታት የውጭ እንጂ የውስጥ ያውም ጡቷን ጠብቶ ያደገ ጡት ነካሽ ጠላት ግን እንዳ አሁኑ ይፋ በሆነ መልኩ የሆነ አልገጠማትም።</p>

<p>"ጉድና ጅራት ከበስተኋላ" እንዲሉ አበው፣ እነዚያን ሁሉ ዓመታት አንድንቷን ጠብቃ፣ ተከታዮቿን ካህናትና ምዕመናን ሰብስባና ተንከባክባ በሰላምና በፍቅር የኖረችው ቤተ ክርስቲያን በዚህ በአለንበት ዘመን ግን ችግሮችተደራርበውባት ለዓመታት በአንድነትና በፍቅር አስተባብራ ስትመራ የነበረቻቸው መንጋዎቿ የውስጥ አሳዳጅ ፀንቶባቸው በዚህ ቃላት በሚታጣላት ሰቆቃ እና መከራ በችግር ማዕበል ሰጥመው ይገኛሉ።</p>

<p>በመሪዎቿ ዳግም ፈርኦናዊነት ጭካኔ በተሞላ ሥጋዊ አገዛዝ እንደ እስራኤላውያን ከነልጆችዋ ስቃይ የበረታባት ኦርቶዶክስ ተዋህዶ ቤተ ክርስቲያን የደረሰባት የዓመጽ አገዛዝ ከእስራኤላውያኑ በፈርኦን የጭካኔ አገዛዝ ጋር ሲነጻጸር በዓመታት የቁጥር ብዛት እስራኤላውያን ይበልጧት ይሆናል እንጂ የግፍ አፈጻጸሙ ግን በቤተ ክርስቲያንና ልጆቿ ላይ በዘመናችን የተፈፀመው ግፍ እንደሚበልጥ ማንኛውም ሰው ሊገምተው ሊፈርደውም የሚችለው ጉዳይ ነው።</p>

<p>ይኸውም፣ እስራኤላውያንን የፈርኦን ባሪያዎች ሆነው ለዓመታት በባርነት ኑሮ እንዲቆዩ፣ እንዲገዙ ያደረጋቸው ከሥር መሰረቱ ከአባታቸው ከያዕቆብ ጀምሮ የዘር ሐረጋቸው ከሚወዷት የትውልድ ሀገራቸው ከንአን በረብ (ችግር) ምክንያት እንጀራ ፍለጋ ወደ ግብፅ አገር ስለተሰደዱ፣ ስደተኛ ደግሞ በሰው አገር የሰላም ኑሮ ለመኖር አይችልምና በተሰደዱበት ግብፅ አገር በጨካኙ ፈርኦን አገዛዝ ሥር ወድቀው ብዙ መከራ ተፈራርቆባቸዋል።</p>

<p>እንዲያውም በአስራኤላውያን ላይ ግፍና በደል የፈፀመባቸው የግብፁ ፈርኦን፣ ከበርካታ ዓመታት በኋላ የተነሳ የማያውቃቸው ንጉሥ እንጂ የመጀመሪያው ንጉሡ ፈርኦን ስደተኞችን አላሳደዳቸውም፣ ለመከራም አልዳረጋቸውም። እንግዲህ ከትውልድ ሀገራቸው ከንዓን በችግር ምክንያት ወደ ግብፅ አገር ተሰደው መከራ የገጠማቸውን እስራኤላውያንን የመከራ ጉዞ በመጠኑ ካየን፣ ወደ ኢትዮጵያ ኦርቶዶክስ ተዋህዶ ቤተ ክርስቲያን ካህናትና ምዕመናን ስደተና መከራ መለስ ብለን ስናይ ደግሞ ከእስራኤላውያን መከራ የማይተናነስ ሆኖ እናገኘዋለን።</p>

<p>የኢትዮጵያ ኦርቶዶክስ ተዋህዶ ቤተ ክርስቲያን ካህናትና ምዕመናን መከራ የገጠማቸው በሀገራቸው፣ በቤታቸው ነው። የሚያሳድዷቸው፣ ለመከራ የሚዳርጓቸውም ምዕመናን የሚረዱ ሳይሆኑ ከምዕመናን እጅ ነጥቀው የሚኖሩ ናቸው። እነዚህ ዳግሞ ፈርኦን በመሆን ካህናትንና ምዕመናን እንደ እስራኤላውያን ስደተኞች ጨቁነውና አሰቃይተው ለመግዛት ጠዋት ማታ የሚያልሙት የቤተ ክርስቲያን መሪ ከጭካኔያዊው አመራራቸውና ከጥፋት ጐዳናቸው እንዲመለሱ፣ የመከራ ቀምበራቸውን ከቤተ ክርቲያን፣ ከካህናትና ምዕመናን እንዲያነሱ እንደ "ሙሴ" እና "አሮን" በመሆን በርካታ ሰዎች መክረዋቸው ጠይቀዋቸው ነበር። ነገር ግን አሁንም የድሮ ፈርኦን ዓይነት ልብ ስላላቸው፣ ካህናትንና ምዕመናን በንቀት አይነ በማየት ለዓመታት የመከራ ቀንበር አሸክመዋቸው ለመገልገያነት ብቻ ይጠቀሙባቸዋል።</p>

<p>በሀገርህ መሰደድ እና መብትን መነፈግ አሳዛኝና አሳፋሪ መሆኑን መተንተን የሚያስፈልገው ነገር አይደለም። ፈጣሪውን በሚየመልክበት የሃይማኖት ቤቱ ከሆነው ቤተ ክርስቲያን እንዳይገባ መከልከል፣ ጥፋቴን አርሙኝ፣ ስህተቴን ንገሩኝ ተብሎ የቤተ ክርስቲያን ልጆችን ሁሉ በጅምላ በማሳደድ ከፈርኦን የባሰ ጭካኔ እንጂ የተሻለ ሊሆን ከቶውኑ አይችልም።</p>

<p>እስራኤላውያን መከራው ሲፀናባቸው ከተሰደዱበት አገር በስንት መከራ ወደ አገራቸው ተመለሱ። በሀገራቸው፣ በቤተ ክርስቲያቸው በዳግም ፈርኦኖች የተሰደዱት ካህናትና ምዕመናንስ ከሀገራቸው ሌላ የት ይሂዱ? መልስ የማይገኝነለት፣ እንኳ ለሩቅ ሰው ለቅርቡም የሚያስቸግር ጥያቄ ነው። ሰው በሃገሩ ሆኖ የሀገሩን መብት ሲያጣ ሲገፈፍ እንደ እሩቅ አገር ሰው በናፍቆት ሲንከራተት፣ ወይም እንደ እስራኤላውያን እንኳ ከዕለታት አንድ ቀን ወደ ሃገሬ እመለሳለሁ የሚል ተስፋ እንዳያሳድር በሀገሩ በቤተ ክርስቲያኑ ተሰዶ ተስፋው ሁሉ ሲጨላልም እንዲህ አይነት ግፍ ለሚፈጸምበትና ለደረሰበት ወገን ከባድ የህሊና ቁስለ መሆኑ ጥርጥር የለውም።</p>

<p>የግብፁ ፈሮን የዮሴፍን መልካም ሥራ የማያውቅ አዲስ ንጉሥ በመሆኑ በዮሴፍ ወገኖች (እስራኤላውያንን) ግፍ ፈፀመባቸው። በቤተ ክርስቲያናችን ያለው ፈርኦንነት ግን መለካም በአደረጉላቸው ካህናትና ምዕመናን፣ በመረጧቸው፣ በአከበሯቸው በአበሏቸው በአለበሷቸው ካህናትና ምዕመናን የተገላቡጦሽ "በአጐረስኩ ተነከስኩ" አይነት መልካም ስለሰሩ ስደት ገጠማቸው። እርግጠኛ ነኝ ከኋላ የተነሳው የግብፁ ንጉሥ ፈርኦን የዮሴፍን መልካም ሥራና፣ ግብፃውያን ለሰባቱ ዓመታት ረሃብ እንዳይጋለጡ በእግዚአብሔር ምሪት ያደረገውን ከረሃብ የመታደግ ቅን ሥራ ቢረዳ ኖሮ ጭካኔ የተሞላ ተግባር በእስራኤላውያን ላይ ባለፈፀመም ነበር። የበተ ክርስቲያናችን መሪ ግን የካህናቱንና ምዕመናኑን መልካም ሥራ እያወቁ ሆን ብለው በቀል ፈጥረው የሚፈጽሙት እኩይ የማሳደድ ተግባር ስለሆነ ከፈርኦን ጭካኔ ይልቅ ልዩ ያደርገዋል።</p>

<p>ፈርኦን እስራኤላውያን ላይ ግፍ የፈፀመው የሰው አገር ዜጐች ስለሆኑ፣ እየበዙ ሲሄዱ ባየ ጊዜ የወጉኛል የሚል ሥጋት ስለአደረበትም ጭምር ነው። የኦርቶዶክስ መሪ ግን ከመሃል ሜዳ ተነስተው ተደርጐም ተሰምቶም የማይታወቅ ዜጐችን የማሳደዱ ነገር ቃላት የማይገኝለት አረመኔያዊ ተግባር ነው። ከዚህ ዓለም በሞት የተለየው የቤተ ክርስቲያኗ አካል እንኳ እሬሳው በአፀደ ቤተ ክርስቲያን እንዳያርፍ በሬሳ ላይ የማሳደድ በቀል የሚፈጽሙ ናቸው። ታዲያ ከፈርኦን ጭካኔ ጋር ሲነጻጸር የማንኛው ግፍና ጭካኔ ይበልጣል? በሀገርህ፣ በቤትህ መሰደድ፣ ወይስ ከሰው አገር ሄደህ መሰደድ? ካህናትና ምዕመናን በእጅጉ ያሳዘናቸው በሀገራቸው በቤተ ክርስቲያናቸው ስደተና እንግልት ስለፀናባቸው ነው።</p>

<p>አምላካችን ቤተ ክርስቲያናችንን ከዳግም ፈርኦኖች እጅ ይታደጋት!</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 8 ቀን 1990</a></p>

</body>
</html>
