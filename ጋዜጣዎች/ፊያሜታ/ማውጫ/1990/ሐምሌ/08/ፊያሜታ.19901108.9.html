<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢነጋማ አስተባባሪ ጋር የተደረገ ቃለምልልስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከኢነጋማ አስተባባሪ ጋር የተደረገ ቃለምልልስ</h1>


<p>የኢነጋማ አስተባባሪ አቶ ዘገየ ኃይሌ ባለፈው ሳምንት በከፍተኛው የፌዴራል ፍ/ቤት፣ 2ኛ ችሎታ የሁለት ዓመት እስራትና የአስር ሺህ ብር ቅጣት በአራት ዓመት ገደብ የተፈረደባቸው መሆኑ ይታወሳል። አቶ ዘገየ ኃይሌ የአስር ሺህ ብር ቅጣቱን በ24 ሰዓት ውስጥ በመክፈል ከእስር ነፃ የወጡ ሲሆን፣ የአራት ዓመት ገደቡ ግን አልተነሳላቸውም። አቶ ዘገየ ኃይሌ የተከሰሱበት ዜና በኰ/ል መንግሥቱ ኃ/ማርያም ላይ ኤርትራዊያን በፈፀሙት የመግደል ሙከራ ጉዳይ ነበር። ፍ/ቤቱ ጋዜጠኛው ያቀረበው መረጃ ከተሰራው ዜና ጋር ትክክል መሆኑን አምኖ፣ ነገር ግን ማጣራት ነበረብህ ተብሎ ነው የተፈረደበት።</p>

<p>አቶ ዘገየን በዚህና በኢነጋማ አስተባባሪነታቸው ከዝግጅት ክፍላችን ጋር ቃለ ምልልስ አድርገዋል።</p>

<p><span class="underline">ጥያቄ</span> - በቅድሚያ ከእስር ቤት በመውጣትዎ እንኳን ደስ አለዎት እያልን፣ የኢትዮጵያ ነፃ ፕሬስ ጋዜጠኞች ማህበር (ኢነጋማ) በእንቅስቃሴ ላይ መሆኑ ይታወቃል። አሁንስ ምን እየሰራና በምን ተግባር ላይ እንደሚገኝ ቢያብራሩልን?</p>

<p><span class="underline">መልስ</span> - አሁን ያለው የአመራር ኰሚቴ ብዛት የለውም። አመራሩ በአንድና ሁለት ሰው ያን ያህል ስራዎች ይሰራሉ ማለት የሚቻል አይመስለኝም። እስካሁን ድረስ ምን ተሰራ ለተባለው በተቻለ መጠን የተሳሰረውን የነፃው ፕሬስ አባላት ትስስሩና አንድነቱ እንዳይላላ ባለበት ሁኔታ ተጠናክሮ እንዲጓዝ አባላትን አመቺ በሆኑ ቀናት በማሰባሰብ በመነጋገርና ውሳኔ በሚሰጥባቸው ጉዳዮች ላይ አቋም እንዲወስድ በማድረግ ሲሰራ ቆይቷል። በሁለተኛ ደረጃ ደግሞ አቋሙን ለሕዝብ የሚያሳውቅበትን መግለጫ ይዞ እንዲወጣ በማድረግ እስካሁን ድረስ የአስተባባሪው ኰሚቴ እየተንቀሳቀሰ ይገኛል።</p>

<p><span class="underline">ጥያቄ</span> - ... አሁን በቅርቡ የተወሰነብዎ የፍ/ቤት ውሳኔ በኢነጋማ አስተባባሪነትዎ ያሳደረው ተፅዕኖ አለ ወይ?</p>

<p><span class="underline">አቶ ዘገየ</span> - ይህ ቅጣት ከዚህ በፊት ባሉት ሰዎች ላይ እስካሁን ያልተሰጠ ቅጣት ነው የሚል ሀሳብ የሚሰጡ አሉ። እኔም ደግሞ አሁን በአስተባባሪ ኰሚቴ አባልነቴ ተጨማሪ ቅጣት ተደርጐ የተወሰደብኝ አድርገው የሚመለከቱ ሰዎች አሉ። ነገር ግን እኔ የተጠቀሰብኝ አንቀፅ፣ ማለትም በአስተባባሪ አባልነቴ ፍርዱ በተሰጠበት መንበር ላይ በአንቀፅ ተጠቅሶ በሚያስቀጣኝ መልኩ እስካልቀረበ ድረስ፣ በዚህም ተከሰሃል እስካልተባልኩ ድረስ በአስተባባሪነቴ ነው የሚል እምነት የለኝም። እኔ ለማለት የምችለው በተከሰስኩበት ሁለት የክስ ፋይል ላይ የተሰጠውን ብይን ቅጣት አድርጌ ነው የምወስደው።</p>

<p><span class="underline">ጥያቄ</span> - በኦነግ ጉዳይ ላይ ብዙዎቻችን ተከሰን በነበረበት ወቅት "የኦነግ ዜናን ማውጣት ሕገወጥ ድርጅት ነው" ተብለን እንጠየቅበታለን። ሀማስ በፍልስጤም የሚገኝ ሕገ ወጥ ድርጅት ነው። ሃማስ የሚያወጣውን መግለጫ ግን የኢትዮጵያ ሬዴዮና ቴሌቪዥን ያስተናግዱታል። ስለዚህ እኛም ከጋዜጠኝነት ሙያ አንፃር ይህን ነገር ማስተናገድ አለብን። ከዚህ ውጪ ሲኬድ ግን ፍ/ቤት ነፃ አይደለም የሚል ግምት ነው ብዙዎቻችን ያለን። እና ይህ የፍርድ ቤቱ ሁኔታ ትንሽ ጥርጣሬ አልጫረብዎትም?</p>

<p><span class="underline">አቶ ዘገየ</span> - ለምሳሌ የአቶ ክፍሌ ሙላትን ጉዳይ ማየት እንችላለን። አቶ ክፍሌ ሙላት የኢነጋማ አስተባባሪ ኰሚቴ ፕሬዚዳንት በመሆኑ በኢነጋማ መሪነቱ ነው የተጠየቀውና የታሰረው። ነገር ግን እኔ የተጠየኩት ደግሞ ከዚህ በፊት በ1987 ዓ.ም በሰራሁት ስራ ነው። እና በርግጥ ጥርጣሬ ሊኖር ይችላል፣ ብዬ የምለው ፍ/ቤት በቀረብኩበት ጊዜ የተሰጠው ሃተታ ከ87 ዓ.ም ጀምሮ ለምንም ያልተመቸህ መሆኑን ተገንዝበናል። ሙሉ ለሙሉ መጥፎ ነህ ባንልም መልካም አይደለህሙ ብለዋል። ይህ ሃተታ እንግዲህ ምን ያሳያል... ከመጀመሪያውም ጀምሮ ከአስተባባሪ ኰሚቴ አባልነት በፊትም በኔ ያላቸው አመለካከት ጥሩ አልነበረም ማለት ነው። እኔ ችሎት ላይ ቆሜ ዳኛው ማብራሪያ በሚሰጥበት ጊዜ "በርግጥ እኔ ይሄንን መንግሥት ይህን ያህል አቁስየዋለሁ?" እያልኩ በውስጤ አስብ ነበር። ከራሴ ጋር እነጋገር ነበር። በእርግጥም እንደተባለው ሊሆን ይችላል። ነገር ግን በኔ እምነት የኢነጋማ አስተባባሪነቱ አሁን በቅርብ ነው። እነሱ ደግሞ ከ1987 ዓ.ም ጀምሮ ነው ያሉኝ። ስለዚህ በአንድ አቅጣጫ በአስተባባሪነቴ በምሰራው ስራ ላይ ተፅዕኖ ሊያሳድርብኝ ቢችልም፣ ሙሉ ለሙሉ በአባልነቴ ወይም በአስተባባሪነቴ የተሰጠ ቅጣት ነው አልልም።</p>

<p><span class="underline">ጥያቄ</span> - በፍርድ ሂደት ላይ ራስን የመከላከል ሁኔታ አለ። መከላከያ አቅርበው ነበር ወይ? መጨረሻስ ላይ የፍርድ አስተያየት በተጠየቀ ጊዜ የፍርድ አስተያየት ያልሰጡበት ምክንያት ምን ነበር? ከዚሁ ጋር በተያያዘ የፍርድ ሰጪው ውሳኔ አካል በቀጣዩ አራት ዓመታት እንዲጠነቀቁ የተሰጠ ውሳኔ አለ። ይህስ በስነ ልቦናዎ ላይ ያደረገው ተፅዕኖ አለ ወይ?</p>

<p><span class="underline">አቶ ዘገየ</span> - በመጀመሪያ የመከላከያ ማስረጃ ቀርቧል ወይ? ለተባለው በሚገባ ቀርቧል። መከላከያ ማስረጃ እንኳን እኔ፣ እንኳን አቃቤ ሕግ ይቅርና፣ እራሳቸው ዳኞቹ በአንደበታቸው "ያቀረብከው መረጃና በፅሁፍ የዘገብከው ትክክል ነው። ነገር ግን ልንቀጣህ የፈለግነው ባለማረጋገጥህ ነው" ብለዋል።</p>

<p><span class="underline">ጥያቄ</span> - ይቅርታ። ማረጋገጥ ሲባል በኮሎኔል መንግሥቱ ላይ የተደረገውን የመግደል ሙከራ ወደ ኤርትራ በመሄድ ነው ወይስ ወደ ዚምቧብዌ መሄድ ነበረብዎ?</p>

<p><span class="underline">አቶ ዘገየ</span> - በእርግጥ ይህን ነገር እራሴኑ ጠይቄአለሁ። ዚምቧብዌ ሄጄ ነው የማረጋግጠው? አስመራ ሄጄ ነው የማረጋግጠው? ወይስ ወያኔን አንተ የሽብር ጐራ ነህ? ብዬ ነው መጠየቅ ያለብኝ? እናም ያልጠበቅኩት ነብር።</p>

<p><span class="underline">ጥያቄ</span> - በፍርድ አስተያየትስ በኩል?</p>

<p><span class="underline">አቶ ዘገየ</span> - በፍርድ አስተያየት በኩል የህግ አማካሪዬን አነጋግሬ እንድቀርብ ጠየኩኝ። የሃሳብ መፋረጃዬን በፅሁፍ የማቅረብ መብት እንዳለኝ ቆጥሬ ነበር ያቀረብኩት። ነገር ግን እዚያው ተናገር ነው ያሉኝ ዳኞቸ... እና በዚያን ሰዓት በውስጤ ቁጭትና እልህ ስለነበረብኝ መናገር ሲያቅተኝ ምንም ፍፁም የማላውቃቸው የህግ ሰው ተነስተው የተናገሩት። ይህም ውድቅ ሆነ።</p>

<p><span class="underline">ጥያቄ</span> - በወቅቱ ግማሹ ገንዘብ ተከፍሎ ቀሪው በሌላ ጊዜ እንዲፈከል መጠየቁ ይታወሳል። የፍ/ቤቱ ምላሽ ምን ነበር?</p>

<p><span class="underline">አቶ ዘገየ</span> - አይቻልም ነው የተባለው።ይህ <u>ጥያቄ</u> የቀረበውም ከዚህ በፊት የዚህ ዓይነት የፍርድ አሰጣጥ ነበር በሚል መንፈስ ሲሆን፣ አይቻልም የሚል ምላሽ ተሰጥቷል።</p>

<p><span class="underline">ጥያቄ</span> - ቅድም አንድ ጥያቄ ተነስቶ ነበር። በቀጣዩ አራት ዓመታት ተጠንቀቅ የሚል ውሳኔ ተሰጥቶ ነበር... በዚህ ላይ የደረሰብዎ የሞራል ተፅዕኖ ካለ አስተያየት ቢሰጡን?</p>

<p><span class="underline">አቶ ዘገየ</span> - አዎ ተፅዕኖ አለ። እንኳን እኔ ሕፃን ልጅን እንኳ ፍፁም ሊገባው በማይችል ቋንቋ ስታናግረው የሚሰማው ሁኔታ ይኖራል። በወቅቱ እንዳስጠነቀቁኝ ከሆነ፣ በዚህ አራት ዓመት ውስጥ ራስህን አግልለህ እንድትኖር ብለው መክረውኛል። ይህ ደግሞ ምክርም አይደለም። ትዕዛዝ ወይም ቅጣት ሊሆን ይችላል። ቀጪ ሰው መካሪ ሊሆን አይችልም፣ ቅጣቱ ትምህርት የሚሰጥ እስካልሆነ ድረስ።</p>

<p>ቀጪ ሰው ልትስተካከል በምትችለው መልኩ ሊመክርህ ይችላል። ነገር ግን ከጥፋትህ የምትመለስበትንና አዲስ ሆነህ እንድትቀርብ የማያደርግህ ሰው ያንተ መካሪ ሊሆን አይችልም። ቅጣት ወይም ትዕዛዝ ነው።</p>

<p><span class="underline">ጥያቄ</span> - ወደ ፍርድ ሂደቱ ስንሄድ... ባልተቀጣህበት ጉዳይ ላይ ወንጀለኛ አይደለህም። ወንጀለኛ ባልሆንክበት ጉዳይ ላይ የቅጣት ማክበጃ እንዴት እንደተቀመጠ ግልፅ አይደለም። ይህ ዓይነት ሁኔታ ወደፊት በፍ/ቤቶች እንዳይቀጥል መደረግ የሚገባው ምንድን ነው?</p>

<p><span class="underline">አቶ ዘገየ</span> - ይህ የኔ ትልቁ ስጋቴ ነው። እኔ አሁን የማስበው ለራሴ ሳይሆን ለሚቀጥሉት የሙያ አጋሮቼ ነው። ምክንያቱም ከኔ የበለጠ በማዕከላዊ ፖሊስ ተጠርተው ቃል የሰጡ ጓደኞቻችን አሉ። እና እነዚያ ሰዎች አሁንም ተመሳሳይ ችግር ሊያጋጥም ይችላል። በወቅቱ አቃቤ ሕግ ነው በተለያዩ ቁጥሮች ለማዕከላዊ ፖሊስ የሰጠሁትን ቃል አቅርቧል። ይህ ሁኔታ ትክክል እንዳልነበረ በመረዳታቸው ቀደም ብዬ እንደጠቀስኩት እኔ የማላውቃቸው የህግ ሰው "ጥፋተኛነቱ ከዚህ በፊት በመንግሥት ያልተረጋገጠበት ሰው፣ ቃል በመስጠቱ ብቻ የሰጠው ቃል እንዴት የቅጣት ማክበጃ ሆኖ ይቀርባል?" የሚል <u>ጥያቄ</u> ነበር ያቀረቡት። ጥያቄው ተመዝግቧል በውሳኔው ላይ የሰጠው ጥቅም የለም።</p>

<p><span class="underline">ጥያቄ</span> - ለቅጣት ማክበጃው ይረዳ ዘንድ አቃቤ ሕግ ከፌዴራል ፖሊስ መረጃዎችን ወስዷል ማለት ነው። ይህ አካሄድ ሕጋዊና ትክክለኛ ነው?</p>

<p><span class="underline">አቶ ዘገየ</span> - እኔ ትክክለኛ ነው አልልም። ምክንያቱም አንድ ሰው ጥፋተኛ ነህ ተብሎ ይጠየቃል፣ ቃሉን ይሰጣል። ከዚያ በኋላ ይህ ሰው በዋስ ወጥቶ በሂደት የሚከራከርበት ሁኔታ ይፈጠራል። ነገር ግን እኔን ቃሌን ተቀበሉኝ እንጂ ወንጀለኛ ነህ ተብዬ በሰጠሁት ቃል ፍ/ቤት አልቀረብኩም። ይህ ማለት ደግሞ ቃል የሰጠሁበት መዝገብ የሚያስጠይቀኝ በመሆኑ እንጂ፣ የሚያስከስሰኝ ቢሆን ቀደም ብሎ በፍርድ ቤት ያቀርቡት ነበር። እና ከሕግ አንፃር ይህን ስንመለከተው ትክክለኛ አይደለም። አንድ ሰው ቃሉን ስለሰጠ ብቻ ወንጀለኛ የሚባልበት ዓለም ፍፁም የለም።</p>

<p><span class="underline">ጥያቄ</span> - ይህ ከሆነ የፌዴራል ፖሊሶች ቃል የተሰጠበትን መዝገብ ለምን ሰጡ? ፖሊሶቹንስ ለማነጋገር ተሞክሯል?</p>

<p><span class="underline">አቶ ዘገየ</span> - እኔ ፖሊሶቹን ለማነጋገር አቅሙም ሆነ ዕድሉ አልነበረኝም። በራሴ ግንዛቤ ተፅዕኖ እንዳለባቸው እገምታለሁ። የማን ተፅዕኖ እንደሆነ ግን መግለፁ ይከብደኛል። ያንን ሃይል ግን መግለፅ አይቻልም።</p>

<p><span class="underline">ጥያቄ</span> - ከፍርድ ውሳኔ በፊት በእስር ቤት በጥበቃ ስር እንዲቆዩ ተደርጓል። ይህስ ከተፅዕኖዎቹ አንዱ ሊሆን አይችልም?</p>

<p>(አቶ ዘገየ ኃይሌ ለዚህና ለሌሎቹ <span class="underline">ጥያቄ</span>ዎቻችን የሰጡትን ምላሽ በአርብ ልዩ እትማችን ይዘን እንቀርባለን)</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 8 ቀን 1990</a></p>

</body>
</html>
