<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>420 ተጨማሪ የኤርትራ ዜጐች ከኢትዮጵያ በመባረራቸው በኤርትራ ቁጣን ቀስቅሷል ሲል የቢቢሲ ወኪል ገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">420 ተጨማሪ የኤርትራ ዜጐች ከኢትዮጵያ በመባረራቸው በኤርትራ ቁጣን ቀስቅሷል ሲል የቢቢሲ ወኪል ገለጠ</h2>



<p>ባለፈው ከኢትዮጵያ ተባረው በአምሐጀር በኩል ወደ ኤርትራ ከገቡት ኢትዮጵያ ውስጥ ይኖሩ ከነበሩት ኤርትራዊያን ወንጀለኞች ሌላ ሰኞ ሐምሌ 6 ቀን 90 ዓ.ም ሌሎች ቁጥራቸው 420 የሆኑ ኤርትራዊያን ከኢትዮጵያ ተባረው መንደፈራ መግባታቸውን የቢቢሲ የአስመራ ተወካይ አሌክስ ላስት ገልጧል።</p>

<p>ሐምሌ 6 ቀን በቢቢሲ የአፍሪካ የምሽት ፕሮግራም ይህን ዜና ያሳለፈው አሌክስ የኤርትራን ፕሬዚዳንት አማካሪ አቶ የማነን ጠቅሶ የተላኩት ሴቶችና ልጆች መሆናቸውንና የወንዶቹ መቅረት እንዳሳሰባቸው የገለጡለት መሆኑን ጠቅሷል።</p>

<p>በተጨማሪም የኤርትራዊያን ከኢትዮጵያ መባረር መቀጠሉ በኤርትራ ቁጣን ማስነሳቱን ገልጦ ጦርነቱ ራሱን የቻለ ነገር ነው። ግን ይህ ደግሞ ሰብአዊነትን የተፃረረ ነው የሚል ስሜት ያሳደረ መሆኑን አመልክቷል። ከዚህም ሌላ ባለፈው ሳምንት የኢትዮጵያ ጠቅላይ ምኒስትር መለስ ዜናዊ ባደረጉት ማንኛውም የጃፓን የኤርትራ ወይም የሌላ አገር ተወላጅ በኢትዮጵያ መኖሩ ካልተፈለገ የማስወጣት መብቱ የተጠበቀ ነው ያሉትን በመጥቀስ የአይኖችን ቀለም ከጠሉም ማስወጣት እንደሚችሉ ያመለክታል ማለታቸውንም ጋዜጠኛው ጨምሮ ዘግቧል።</p>

<p>የሻዕቢያ መሪዎች ሪፖርት አሁንም ያለአግባብ ኤርትራዊያን እንዲባረሩ ተደረጉ ንብረታቸውን ሳይዙ ከመንገድ እየተለቀሙ ነው የተባረሩት በማለት አሁንም ክስ በኢትዮጵያ ላይ እያሰሙ መሆኑን የአሜሪካ ድምፅ ጠቅሶ ስለዚሁ ጉዳይ የኢትዮጵያን ፖሊስ ም/ኮሚሽነር ሻለቃ አለምሰገድ ገ/ዮሐንስን ጠይቆ የሚከተለውን መልስ አሰምቷል።</p>

<p>ሻለቃው በሰጡት ማብራሪያ የተባረሩት በሻዕቢያ አባልነት ተመዝግበው ገንዘብ ያወጡ መረጃ የሰበሰቡና በሻዕቢያ ወታደርነት ሲያገለግሉ ቆይተው በሽፋን ኢትዮጵያ ውስጥ የገቡ ብቻ ናቸው ብለዋል። ሻለቃው አያይዘውም እስር ላይ አሉ የሚባሉት በፖሊስ ጦር ሰፈር መብታቸው ተጠብቆ ጉዳያቸው እየተጣራ መሆኑንና ከመንገድ ተጐትቶ የተባረረ አለመኖሩን ገልጠዋል። ከዚህም ሌላ ኤርትራዊ በመሆኑ ብቻ የተባረረ እንደሌለም አረጋግጠዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 8 ቀን 1990</a></p>

</body>
</html>
