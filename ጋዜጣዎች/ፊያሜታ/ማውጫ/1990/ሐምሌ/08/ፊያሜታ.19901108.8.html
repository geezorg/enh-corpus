<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓትርያርኩ ቁጣ አይሎባቸው! 2ኛው ዙር የሲኖዱስ ጉባኤ ዛሬ ጀምሯል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ፓትርያርኩ ቁጣ አይሎባቸው!<br/>2ኛው ዙር የሲኖዱስ ጉባኤ ዛሬ ጀምሯል!</h2>



<p>የኢትዮጵያ ኦርቶዶክስ ተዋህዶ ቤተ ክርስቲያን ላይ ለዓመታት የሚንዣበበውን ችግር ለማስወገድ በከፍተኛ አጣብቂኝ ውስጥ መሆኑን ተመልክቶ በጉዳዩ ላይ የሚወያየው የቅዱስ ሲኖዶስ ጉባኤ በመንበረ ፓትርያርክ ጠቅላይ ጽ/ቤት ዛሬ ይጀመራል።</p>

<p>የሲኖዶስ ገባኤ ከግንቦት 5 ቀን 1990 ዓ.ም ጀምሮ ለጥቂት ተከታታይ ቀናት ስብሰባ አድርጐ የነበረ ሲሆን፣ ውሳኔ ላይ ሳይደርስ፣ ለሐምሌ ወር 1990 ቀጠሮ ይዞ በመነሳቱ ቀደም ሲል በተያዘለት ቀጠሮ መነሻነት የተደረገ 2ኛ ዙር የሲኖዶስ ጉባኤ መሆኑ ታውቋል። የጉባኤ መነጋገሪያ አጀንዳ በቤተ ክርስቲያኑ ጠቅላላ ችግሮች ዙሪያ መሆኑን የገለፁት የቤተ ክህነት ሰዎች እንደሚሉት፣ ቤተ ክህነቷ ወዳና ፈቅዳ በፓትርያርኩ ትዕዛዝ የቤተ ክርስቲያኗን ችግር ሊያጣራ በተቋቋመው ኮሚሽን በኩል በሚቀርበው የማጣራት ውጤት ላይ ያተኰረ ነው ብለዋል።</p>

<p>ከስምንት ወራት ያላነሰ ጊዜ የቤተ ክርስቲያኗን የአስተዳደር በደልና ምዝበራን አንድ በአንድ ሲያጣራ በነበረው የቤተ ክህነት ኮሚሽን፣ ከአጥቢያ እስከ ሀገረ ስብከትና መንበረ ፓትርያርክ ጽ/ቤት ድረስ በማን አለብኝነት የተፈፀሙትን የዋልጌነት ተግባራት ሲያጣራ መቆየቱን ተያይዘው የደረሱን ምንጮች አመልክተዋል። የኮሚሽኑን የሥራ ሂደትም ከልብ አድንቀዋል። በተለይም እስካሁን ያስገኘውን የሥራ ፍሬ አመሥግነዋል። ቀጣዩ የማጣራት ውጤታቸውም ያማረና የሰመረ እንደሚሆን ግምታዊ አስተያየታቸውን አስቀድመዋል።</p>

<p>በዚህ የኮሚሽኑ የማጣራት ውጤት ላይ ተንተርሶ የቤተ ክርስቲያኗን ችግር ለማቃለል፣ የቅዱስ ሲኖዶስ አባላትና ብፁዕን ሊቃነ ጳጳሳት ሰኔ 30 ቀን 1990 ከሚኖሩባቸው አህጉረ-ስብከት ወደ አዲስ አበባ ተጠቃለው መግባታቸውን ዜናው አስረድቷል። የቤተ ክርስቲያኗ ሀብት ያለ አግባብ ባክኗል፣ በተፈጠረው የሥራ ዝርክርክነት ገንዘብ ተመዝብሯል፣ ያለ ሕጋዊነት የወጣውን የሃይማኖት ገንዘብ እቃወማለሁ ሲሉ የተቃውሞ ድምፅ በማሰማታቸው ከሥራ ገበታቸው እንዲገለሉ እርምጃ የተወሰደባቸው ብፁዕ አቡነ ጢሞቴዎስ (የልማት ኮሚሽን ኮሚሽነር የነበሩትን) በሲኖዶሱ ጠቅላላ ጉባኤ ላይ እንደሚገኙ ውስጥ አዋቂዎቹ አመልክተዋል።</p>

<p>የአሁኑን የሲኖዶስ ጉባኤ በኦርቶዶክስ ላይ ያፈጠጠውንና ያንሰራፋውን ብጥብጥ አስወግዶ መፍትሔ ያስገኛል የሚል ከፍተኛ እምነት የጣሉበት እንዳሉ ሁሉ፣ "ፓትርያርክ አባ ጳውሎስ እስካሉ ድረስ ቤተ ክርስቲያን የለችም፣ እሳቸው እስካሉ ድረስ ብጥብጡ ቀጣይ መሆኑ አይቀርም የሚሉሙ አሉ። እንደ ታዛቢዎቹ አባባል ግን ይህ ሲኖዶስ አዲስ የተስፋ ጭላንጭል ካላስገኘ ቀጣዩ የኦርቶዶክስ ቤተ ክርስቲያን ጉዞ እጅግ አስጊና አዝማሚያዋ ሁሉ ጭራሽ ወደ ውድቀትና መዳከም ሳይሆን እንደማይቀር እየተነበዩ ነው።</p>

<p>ፓትርያርኩም የሲኖዶሱ አባላት ከተሰባሰቡበትና አዲስ አበባ ከገቡበት ቀን ጀምሮ ብስጭትና ቁጣ አይሎባቸው ሁሉም ጋር መናከስና መሳደብ ዱላ ቀረሽ ዓይነት የንትርክና የጭቅጭቅ አጀንዳ በመክፈት ብዙዎቹን በማስመረር ላይ መሆናቸውን ከሚቀርቧቸው ወገኖች በኩል የደረሱን ምንጮች ጠቁመዋል።</p>

<p>ጉባኤው የአንድነት አቋም ከወሰደ ጉዴ ይወጣል፣ የሚል ሥጋት ያደረባቸው ፓትርያርኩ፣ እንደተለመደውና ካሁን በፊት እንደሚያደርጉት ጳጳሳቱን ለመከፋፈል ካልሆነም ለመበተን ሳይዳዳቸው እንዳልቀረ ምንጮች አክለው ገልፀዋል።</p>

<p>በፀረ ሊቃውንትነታቸው የጐላ ድርሻ እንዳላቸው የሚነገሩት አባ ጳውሎስ፣ በእሳቸው ዘመን በተለይም ከ3 ዓመታት ወደዚህ ስለተባረሩት በርካታ የቤተ ክርስቲያኗ መምህራንና ካህናት መፈናቀል ጉዳይ ሲነሳባቸው እጅግ የሚያንገሸግሻቸውና ዳግም እነሱን ወደ ቤተ ክህነት ከመመለስ፣ በውጭ አገር ከሚኖሩ ተቃዋሚዮቼ (ከእነ አባ መልከ ፄዴቅ) ጋር ብታረቅ ይሻለኛል፣ ሲሉ የነገሩን ክብደት በምፀት እንደሚናገሩ በበርካታ የቤተ ክህነት ሊቃውንት በኩል እየተወሳ ነው።</p>

<p>በአሁኑ ሰዓት ከጊዜ ወደ ጊዜ ካህኑም ይሁን ምዕመኑ የጠላቸው ፓትርያርክ አባ ጳውሎስ፣የእህታቸው ልጅ አቶ ያሬድ ከሥልጣን ከተነሱና የሀገረ ስብከቱ ሥራ አስኪያጅ የነበሩት አባ ገ/ማካኤል፣ ፀሐፊያቸው ዮሐንስ ዋለና የአድባራት ጀሌዎቻቸው ከተወገዱ ወደዚህ የቀሩት የአድባራት አጨብጫቢዎችም በድንጋጤ ውስጥ ስለሆኑ በካህናቱ ዘንድ ቦታ እንደሌላቸው ተገልጿል። በተለይ ካህናቱ ለውጡን ያስገኘላቸውን ኮሚሽን "ሺ ዓመት ይንገሡ በማለት ምስጋናና ምርቃት እየለገሱለት ነው። ያለ ሥጋት እንቅልፍ መተኛት እንደጀመሩም አንዳንድ ካህናት ተናግረዋል።</p>

<p>አንድ ካህን ስለዚህ ጉዳይ ሲናገሩ፣ በአሁኑ ሰዓት በቅዳሴ ጊዜ የፓትርያርኩን ስም ባልጠራ እንኳ የሚናገረኝ የለም። ያ ሁሉ ሽርጉድ በአንድዬ ስም በነፃነት ነው ያለነው ሲሉ አስተየየታቸውን ሰጥተውናል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 8 ቀን 1990</a></p>

</body>
</html>
