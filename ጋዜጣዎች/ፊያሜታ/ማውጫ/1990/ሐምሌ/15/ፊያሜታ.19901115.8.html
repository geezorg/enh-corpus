<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብ 30፣000 ኢትዮጵያውያን በፈቃዳቸው ለመኖር የቆዩ እንጂ ያሰራቸው ወይም ወደ አገራቸው እንዳይገቡ የከለከላቸው የለም ሲሉ የኤርትራ ባለሥልጣን መቃወማቸው ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በአሰብ 30,00 ኢትዮጵያውያን በፈቃዳቸው ለመኖር የቆዩ እንጂ ያሰራቸው ወይም ወደ አገራቸው እንዳይገቡ የከለከላቸው የለም ሲሉ የኤርትራ ባለሥልጣን መቃወማቸው ተገለጠ</h2>


<p>የኢትዮጵያ መንግሥት ቃል አቀባይ ጽ/ቤት የኤርትራ መንግሥት 30,00 ኢትዮጵያዊያንን በአሰብ አግቶ በመያዝ ስራ እንዳይሰሩ የከለከለና ወደ አገራቸውም እንዳይመለሱ ከልክሏቸዋል ሲል ያቀረበውን ክስ የኤርትራ መንግሥት የተባበሩት መንግሥታት አምባሳደር አቶ ሐይሌ መንቆሪዮስ ሐሰት ነው በማለት ማጣጣላቸውን የአሜሪካ ሬዲዮ የእንግሊዝኛው ፕሮግራም ገልጧል።</p>

<p>በኢትዮጵያ ዜና አገልግሎት እንደተገለጠው ቃል አቀባይዋ የአይን ምስክሮችን በመጥቀስ የታገቱት ኢትዮጵያውያን በአሰብ እንዲሰሩም ሆነ አሰብን ለቀው እንዲወጡ ያልተፈቀደላቸው ሲሆን በየዕለቱ ለገዢው ፓርቲ ለሻዕቢያ መኖራቸውን ለማሳወቅ ሪፖርት የማድረግ ግዴታም እንደተጣለባቸው ያመለክታል። ከዚህም ሌላ ስማቸው ያልተጠቀሱ ሁለት እናቶች ቤተሰቦቻቸውን መመገብ ስላልቻሉ ራሳቸውን መግደላቸውን የኢትዮጵያ ዜና አገልግሎት ያሰማውን ዜና የሲ.ኤን.ኤን ቴሌቪዥን ጠቅሶ የኤርትራ መሪዎች እነዚህ ኢትዮጵያውያንን ቤተሰቦቻቸው እንዳይጐበኟቸውና አለም አቀፉ የቀይ መስቀልና ሌሎችም አለም አቀፍ ድርጅቶች እንዳያዩአቸው ከልክለዋል። የኢትዮጵያ መንግሥት እነዚህን እስረኞች ቤተሰቦቻቸው እንዲያዩዋቸውና የዓለም አቀፉም ቀይ መስቀል እንዲመለከታቸው የዓለም አቀፉ ህብረተሰብ በኤርትራ መንግሥት ላይ ግፊት እንዲያደርግ ጥሪ አቅርቧል ሲል ዜናው ያጠቃልላል።</p>

<p>በሌላ በኩል በአሜሪካ ድምፅ በቅርቡ የኤርትራ መንግሥት በሰጠው ማስተባበያ አሰብ ውስጥ የሚኖሩ ኢትዮጵያውያን በአሁኑ ጊዜ አሰብ ውስጥ ስራ ስለሌለ እንደሌላው ኤርትራዊ ሁሉ በግል የሚተዳደሩት በችግር ላይ መሆናቸውን ገልጦ ወደብ ውስጥ ተቀጥረው ይሰሩ የነበሩት ግን አሁንም ያለ ሥራ የኤርትራ መንግሥት ደሞዝ እየከፈላቸው መሆኑን አመልክቷል።</p>

<p>አቶ ሐይሌ መንቆርዮስ በበኩላቸው በችግር ምክንያት ሕይወታቸውን ያጠፉ ስለመኖራቸውም ሆነ በኮንቴይነር ውስጥ የታሰሩ 60 ኢትዮጵያውያንም ሕይወት ስለመጥፋቱ ተጠይቀው ፍፁም ሃሰት ነው ከማለታቸውም ሌላ ይህ የኢትዮጵያ መንግሥት በኤርትራውያን ላይ የሚያደርሰውን ድርጊት ለመሸፋፈን ሲል ያቀረበው ነው ሲሉ ክሱን ነቅፈውታል።</p>

<p>በሌላ በኩል የዓለም አቀፉ ቀይ መስቀል ቡድንና ሌሎች ዓለም አቀፍ ድርጅቶች ባለፈው አርብና ቅዳሜ አሰብ በመግባት ከኢትዮጵያ በቡሬ በኩል የተባረሩትን ኤርትውያንና አሰብ ውስጥ የሚኖሩትን ኢትዮጵያውያንን ያነጋገሩ መሆኑን አስመራ የሚገኘው የጀርመን ድምፅ ሬዲዮ ተወካይ ገልጧል።</p>

<p>ሪፖርተሩ በሰጠው ሃተታ ኢትዮጵያውያኖቹ በእነዚህ ዓለም አቀፍ ድርጅቶች የተጐበኙና ሥራ ከመጥፋቱ በስተቀር ሌላ ችግር እንደሌለባቸው የገለጡላቸውና በሁለቱ አገሮች መካከል ያለው ችግር ተፈትቶ ወደፊት ሥራቸውን እንደሚቀጥሉም ተስፋ አድርገው እየተጠባበቁ መሆኑን በመግለጥ ሐተታውን ደምድሟል።</p>

<p>ሆኖም ይህ ዜና ምን ያህል ተአማኒነት እንዳለው ለማወቅ ባደረግነው ክትትል እስካሁን ከሌላ ምንጭ ይህን መሰሉን ዜና አላገኘንም።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 15 ቀን 1990</a></p>

</body>
</html>
