<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮ/ል መንግሥቱ ኃ/ማርያም ጦስ ለነፃው ፕሬስ ተረፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኮ/ል መንግሥቱ ኃ/ማርያም ጦስ ለነፃው ፕሬስ ተረፈ</h1>
<h2 class="align-center">ጋዜጠኛው በ24 ስዓት ውስጥ ተፈታ</h2>



<p>ግንቦት 13 ቀን 1983 ዓ.ም ከአዲስ አበባ ወደ ናይሮቢ ከዚያም ወደ ዚምባብዌ በመሄድ በአሁኑ ወቅት ኑሮዋቸውን በሃራሬ ማድረጋቸው ይታወቃል። ኮ/ል መንግሥቱ ኃ/ማርያም ላይ ጥቅምት 27 ቀን 1988 ዓ.ም በመኖሪያ ቤታቸው አቅራቢያ ሁለት ኤርትራዊያን የመግደል ሙከራ አድርገውባቸውም እንደነበር የሚታወስ ነው። ይህንኑ ሁኔታ ከዘገቡት የነጸው ፕሬስ አባላት መካከል አቶ ዘገየ ኃይሌ ሰኔ 30 ቀን፣ 1990 ዓ.ም በፌዴራል ከፍተኛ ፍ/ቤት ሁለተኛ ወንጀል ችሎት ቀርቦ የሁለት አመት እስትራና አስር ሺህ ብር ቅጣት በአራት አመት ገደብ ተፈርዶበታል።</p>

<p>የገናናው ጋዜጣ ባለቤትና አሳታሚ አቶ ዘገየ ኃይሌ በኮ/ል መንግሥቱ ኃ/ማርያም ላይ ኤርትራውያን ፈፅመውት የነበረውን የግድያ ሙከራ አስመልክተው ለፍ/ቤቱ መረጃ አቅርበው፣ ፍ/ቤቱም መረጃው ትክክለኛ እና በዜናው ላይ ከተገለፀው ጋር ተመሳሳይ መሆኑን አረጋግጦ ሆኖም ማረጋገጥ ነበረብህ በሚል ነው፣ ውሳኔውን ያፀናው። ጥቅምት 27 ቀን፣1988 ዓ.ም በኮ/ል መንግሥቱ መኖሪያ ቤት አቅራቢያ በተሞከረው የግድያ ተግባር ተከሰው የነበሩት ሁለት ኤርትራውያን የ5 እና የ7 ዓመት እስራት ከተፈረደባቸው በኋላ ይግባኝ ጠይቀው በቅርቡ በነጻ መለቀቃቸው ይታወሳል።</p>

<p>በሌላ በኩል ደግሞ ስለ ኤርትራውያኑ ተግባር የዘገበው የኢትዮጵያ ነጻ ፕሬስ ጋዜጠኛ ለእስር በቅቶአል። ሰኔ 26 ቀን ችሎት ከቀረበ በኋላ ለውሳኔው ሰኔ 30 ቀን ታስሮ እንዲቀርብ የተደረገው ጋዜጠኛ ጉዳይ፣ ማንም ባልጠበቀው ሁኔታ የሁለት ዓመት እስራትና የአስር ሺህ ብር ቅጣት በ4 ዓመት ገደብ ተፈርዶበታል። ሆኖም እለቱን ጀምሮ ጋዜጠኛውን ለማስፈታት በተደረገው ጥረት የጋዜጣ ስርጭት ኃላፊን ጨምሮ፣ የማዕበል፣ የኢትኦጵ፣ የአትኩሮት እና የፊያሜታ ዝግጅት ክፍል ባደረጉት ወገናዊ አስተዋፅኦ ጋዜጠኛው የሚጠበቅበት አስር ሺህ ብር ክፍያ ተጠናቆ፣ የአራት አመት ገደብ እንደተጠበቀ ሆኖ በ24 ሰዓት ውስጥ ከእስር ለመውጣት ችሏል። የነጻው ፕሬስ ባልደረቦች የፈፀሙት የትብብር መንፈስም አኩሪና ትምህርት ሰጪ መሆኑን ብዙዎች ይስማሙበታል።</p>

<p>ይህ በእንዲህ እንዳለ ኮ/ል መንግሥቱ ኃ/ማርያም ቀድሞ ይኖሩበት ከነበረው ጋንሂል ቪላ ለቅቀው ለደህንነታቸው አስተማማኝ ወደሆነው አዲስና የተሻለ ዘመናዊ ቪላ ሊዛወሩ መሆኑን በአገሪቱ የሚታተመው ኢንዴፔንደንት ጋዜጣ ገልጿል። ይህ አሁን ኮ/ል መንግሥቱ ኃ/ማርያም እንዲገቡበት የተደረገው ቦታ የአፍሪካ አንድነት የመሪዎች ስብሰባ በዚምባብዌ ሊደረግ በታቀደበት ወቅት ለአፍሪካ መሪዎች እንዲሆን ተብሎ የተዘጋጀ መሆኑን ለማወቅ ተችሏል። ኮ/ል መንግሥቱ እንዲኖሩበት የተፈቀደውም ቪላ ለኢትዮጵያ መሪ ከተዘጋጀው ቪላ ውስጥ መሆኑ ታውቋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 3 ቀን 1990</a></p>

</body>
</html>
