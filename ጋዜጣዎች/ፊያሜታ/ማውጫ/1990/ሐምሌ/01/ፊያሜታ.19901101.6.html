<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለዓመታት ታፍኖ የኖረው የቤተ-ክህነት ምስጢር ፈነዳ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"የዘገየው መጣ!"</h1>
<h3 class="align-center">ለዓመታት ታፍኖ የኖረው የቤተ-ክህነት ምስጢር ፈነዳ!</h3>


<p>ቀኑና ጊዜው ይራዘም ይሆናል እንጂ ተሰውሮ የሚቀር ምስጢር ግን የለም። ምንም ቢሸፋፍኑት ክፉም ይሁን በጐ የተወሰነለት ቀነ ገደብ ሲደርስ መገለጡ አይቀሬ ነው። ወሩ ሚያዚያ፣ ዓመተ ምህረቱ 1989 ዓ.ም ነው ይላሉ የዓይን ምስክሮቹ።</p>

<p>ሀ ተብሎ በአባ ጳውሎስ ላይ ግልጽ የሆነ የሰላማዊ ሰልፍ ተቃውሞ በተካሄደ ማግስት መሆኑ ነው። ታዲያ በዚህ የግርግር ወቅት ነበር፣ የፓትርያርኩ የእህት ልጅ አቶ ያሬድ ከበደው፣ የፓትርያርኩ የአክስት ልጅ አቶ ተክሉ አርአያና የአድባራት ጀሌዎቻቸው ጋር በመሆን በየመጠጥ ቤቱ ሲዞሩ፣ ቢራና ውስኪ ሲራጩ ያመሹና የመጠጥ ማህበርተኞቹ አእምሮአቸው በስካር ናውዞ መሄድና መቀመጥ ተስኖአቸው በመዝለፍለፍ ራሳቸውን በመሳት በየቦታው መንጠባጠብ ይሆናል።</p>

<p>ከዚህ በኋላ አቶ ያሬድ ከበደውና አቶ ተክሉ አርአያ የሆነችውን ፒካፕ የዕርዳታ መኪና (35 ቁጥር) ይዘው በስካር ባህር ውስጥ እንደሰጠሙ በሌሊት ሲከንፉ በ8፡00 ሰዓት ገደማ ኮልፌ አጠና ተራ ወደሚወስደው ድልድይ ሲደርሱ ከነመኪናቸው በአፍጢማቸው መደፋታቸውን የነገሩን ቀደም ተከተል በጥልቀት የሚያውቁት ወገኖች የተፈፀመውን ድርጊት ያለምንም ማዛባት ይገልጻሉ።</p>

<p>ከአደጋው መከሰት በኋላም የድረሱልኝ ጥሪ የምታሰማ ይመስል ጀርባዋን መሬት ጐማዎቿን (እግሮቿን) ወደ ሰማይ አቃንታ የተጋደመችውን መኪና ሥራሽ ያውጣሽ በማለት እዚያው አሽቀንጥረው ሕይወታቸውን ለማትረፍ መኝታ ወደአለበት መጓዛቸውን የዓይን ምስክሮቹ ያረጋግጣሉ።</p>

<p>ይህች ተንከባካቢ ባለቤት ያጣች መኪና አብረዋት ለአደጋ የተጋለጡት የችግር ጓዶቿ በዚህ የመከራ ሌሊት ብቻዋን ጥለዋት ሲፈረጥጡ አንደበት ኖሮአት ብቻዬን ጥላችሁኝ ሄዳችሁ ባትልም ሌሊቱን እዚያው ከወደቀችበት ቦታ ተንጋላ አድራ ገና ከሌሊቱ ሊነጋገ ሲል በአላፊ አግዳሚና በሰፈር ሰው ትብብር ከተንጋለለችበት በስንት ጥረትና ድካም ተነስታ ወደ ጋራዥ በዕድሳት ስም በሽፍንፍን መግባቷን ውስጠ አዋቂዎቹ ተናግረዋል።</p>

<p>የፓትርያርኩ ቤተኛ የሰው ነፍስ አጥፍታ እራስዋም ከጥቅም ውጭ ሆና ያለችውና ለቤተ ክህነት የሰንበት ት/ቤት መመሪያ በልማት ኮሚሽን በኩል በተሰጠችው ቶዮታ ፒካፕ ተጐትታ ቃሊቲ ጋራዥ የገባችው ይህች እነ አቶ ያሬድ ይዘዋት ለአጋ ያጋለጧት መኪና የበተ ክህነት ባለሥልጣናት በግልጽ ሳያውቁ በአቶ ያሬድ በኩል በቀረበው ዕድሳት ያስፈልጋታል ጥያቄ በእድሳት ስም ከብር 17,00 (አሥራ ሰባት ሺህ ብር) በላይ መውጣቱን ጭምር ውስጠ አዋቂዎቹ አመልክተዋል።</p>

<p>ይህ ለማንም መነገርና መገለጽ እንደሌለበት በወቅቱ በቃለ መሃላ የፀናው ምስጢር ይፋ የመሆን ነገር ብዙዎችን አበሳጭቷል። ብዙዎቹን ደግሞ አስደንቋል። ብዙዎቹም "የዘገየው መጣ" ሲሉ ዕፁብ ድንቅ ብለዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 1 ቀን 1990</a></p>

</body>
</html>
