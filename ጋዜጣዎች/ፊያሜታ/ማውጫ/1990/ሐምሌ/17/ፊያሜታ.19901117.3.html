<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ንግድ ምክር ቤት በአቶ ክቡር ገና ላይ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትዮጵያ ንግድ ምክር ቤት በአቶ ክቡር ገና ላይ መግለጫ አወጣ</h1>
<h3 class="align-center"><span class="underline">የአዲስ አበባ ንግድ ም/ቤት አዲስ ኰሚቴ አቋቋመ!</span></h3>


<p>የአዲስ አበባ ንግድ ምክር ቤት የዳይሬክተሮች ቦርድ የአቶ ክቡር ገናን ከኢትዮጵያ ንግድ ምክር ቤት መነሳት ተቃወመ። በጉዳዩ ላይ መንግሥት ጣልቃ ገብቶ እርምጃ እስኪወስድ ድረስም የአዲስ አበባው ንግድ ምክር ቤት ከኢትዮ.ን/ም/ቤት ራሱን ያገለለ መሆኑ የሰሞኑ አቢይ ርዕሰ ጉዳዮች ናቸው።</p>

<p>ይህን በተመለከተ በትላንትናው ዕለት ያነጋገርናቸው የኢትዮጵያ ንግድ ም/ቤት ባለስልጣናት እንደሚሉት ከሆነ፣ በነጋሪት ጋዜጣ አዋጅ ቁጥር 148/70 መሰረት የአዲስ አበባው ንግድ ም/ቤት የወሰደው እርምጃ ሕገ ወጥ ነው፣ ብለውታል። ከዚሁ ጋር በተያያዘ የኢትዮጵያ ንግድ ምክር ቤት በአዲስ አበባው ን/ም/ቤት ፕሬዚዳንት አቶ ክቡር ገና ላይ መግለጫ አውጥቷል።</p>

<p>በዚሁ መግለጫ ላይ አቶ ክቡር ገና 15ኛው የምክር ቤቱ ፕሬዚዳንት መሆናቸውን ገልጾ፣ በኢትዮጵያ ንግድ ምክር ቤት የ50 ዓመት ታሪክ ውስጥ እንዲህ ያለ ችግሮች አጋጥመውት አያቁም፣ ብሏል። መግለጫው በማያያዝ እንደገለፀው አቶ ክቡር ገና በኢትዮጵያ ንግድ ም/ቤት ከተመረጡበት ደቂቃና ሰዓት ጀምሮ በማድባት ድብቅ አላማቸውን ከግብ ለማድረስ ተንቀሳቅሰዋል በማለት አምባገነን፣ ኢሠብዓዊና ዲሞክራሲያዊ አመራር ፈፅመዋል፣ በማለት ይወነጅላቸዋል።</p>

<p>ሁኔታው የተባባሰበትን ሁኔታ ሲገልፁም፣ ባሁኑ ወቅት በሰሜኑ የሃገራችን ክፍል የሻዕቢያ መንግሥት በተቃጣብን ጦርነት ለተጐዱት ዕርዳታ አሰባሰብ ላይ አቶ ክቡር ከኢትዮጵያ ንግድ ም/ቤት ጋር በመጣጣም ለመስራት ባለመፈለጋቸውና አዲስ አበባ በተቋቋመው ጊዜያዊ ኰሚቴ ላይ መሰናክሎችን እየፈጠሩ ስለነበርና ተ/ዋና ፀሃፊውንም መሰረት በሌለው ሰበብ ከስልጣን እርከናቸው በላይ በመጠቀም ከስራቸው አግደዋቸዋል፣ በማለት ቀደም ሲል ስለነበረው ሁኔታ በዝርዝር ገልፀዋል።</p>

<p>በሌላ በኩል ደግሞ በትላንትናው ዕለት ሐምሌ 16 ቀን፣ 1990 የአዲስ አበባ ንግድ ምክር ቤት አባላት በጊዮን ሆቴል ተሰብስበው በወቅታዊ የአገሪቱ ጉዳዮች ላይ ከተነጋገሩ በኋላ፣ በኤርትራ መንግሥት ወረራ ጉዳት ለደረሰባቸው ወገኖች የነጋዴው ሕብረተሰብ እርዳታ አሰባሳቢ ኰሚቴ እንዲደራጅ ተወስኗል። የአዲስ አበባ ንግድ ም/ቤት የዳይሬክተሮች ቦርድ ይኸው ጊዜያዊ ኰሚቴ ቀደም ሲል በራስ አነሳሽነት ከነጋዴው ሕብረተሰብ የእርዳታ አሰባሰብ ከሚያደርገው ኰሚቴ ጋር በቅንጅት ለመስራት ሃሳብ ያቀረበ ቢሆንም፣ የምክር ቤቱ አባላት ይህን ሃሳብ ውድቅ አድርገውታል።</p>

<p>የአዲስ አበባ ንግድ ም/ቤት አባላት እንደገለፁት "ቀደም ሲል በአ.አ ኤግዚቢሽን ማዕከል እና በተለያዩ መንገዶች እርዳታ ሲሰበስብ የነበረው ኰሚቴ የራሳችን የንግድ ምክር ቤታችን ያዋቀረው አካል መስሎን ነበር፣ ተሳስተናል። ሆናም ያዋጣነው ገንዘብ ለሃገራችን እስከዋለ ድረስ ቅሬታ የለንም። ይኸው ጊዜያዊ ኰሚቴ እስካሁን ላደረገው ተግባር አመስግነን፣ ሌላ የራሳችን ምክር ቤት ለሚያቋቁመው ኰሚቴ አስፈላጊውን ዕርዳታ መስጠታችንን እንቀጥላለን። ኰሚቴው በአስቸኳይ ተቋቁሞ እርዳታው እንዲቀጥል፣" በማለት ካስገነዘቡ በኋላ ቀደም ሲል ከነበረው ኰሚቴ ጋር በቅንጅት የመስራቱን ሁኔታ ግን የማይደግፉ መሆናቸውን ምክንያታዊ በሆነ መንገድ ገልፀዋል። ሐምሌ 16 ቀን፣ 1990 ዓ.ም በተደረገው አስቸኳይ ስብሰባ ከንግዱ ሕብረተሰብ እርዳታ ለማሰባሰብ የሚደረጉ እንቅስቃሴዎች ሁሉ ሕግና ስርዓትን ተከትሎ በተጠናከረና አመኔታ በማያጓድል እንዲሁም በመንግሥት ዘንድ የንግዱን ሕብረተሰብ አለኝታነት ለማረጋገጥ በሚያስችል መልኩ በራሱ አቅጣጫ እንዲንቀሳቀስ ያሳለፈውን ውሳኔ አባላቱ በሙሉ ድምፅ ደግፈውታል።</p>

<p>በትላንትናው እለት በተደረገው ስብሰባ አባላቱ የራሳቸውን አስተየየት ከመስጠታቸውም ባሻገር በዕለቱ ለተገኙት የዳይሬክተሮች ቦርድ አባላት የተለያዩ ጥያቄዎችን አቅርበዋል። ከጥያቄዎቹም መሃል በአቶ ክቡር ገና ላይ እየተሰነዘሩ ስላሉት ወንጀላዎች አባላቱ ግልፅ እንዲደረግላቸው ፕሬዚዳንቱን ጠይቀዋል። የአባላቱን የውይይት መንፈስና የተሰጡትን ምላሾች በረቡዕ መደበኛ የፊያሜታ እትም ይዘን እንቀርባለን።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 17 ቀን 1990</a></p>

</body>
</html>
