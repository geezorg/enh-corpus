<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞው ፕሬዚዳንት መንግሥቱ ኃይለማርያም የበለጠና አስተማማኝ ጥበቃ ወደሚያገኙበት አዲስ ቪላ መግባታቸው ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የቀድሞው ፕሬዚዳንት መንግሥቱ ኃይለማርያም የበለጠና አስተማማኝ ጥበቃ ወደሚያገኙበት አዲስ ቪላ መግባታቸው ታወቀ</h2>


<p>በወያኔ ከሥልጣናቸው የተባረሩትና ዚምባቡዌ የገቡት ኮሎኔል መንግሥቱ ኃ/ማርያም ጥብቃቸው አስተማማኝ ካልነበረው የቀድሞው የሐራሬ የገን ሂል ቪላ አሁን ለደህንነታቸው አስተማማኝ ወደ ሆነው ሁነኛ ጥበቃ ወደሚያገኙበት አንድ አዲስ ቪላ መዛወራቸውን የዚምባቡዌ ኢንዲፔንዳንት ጋዜጣ ገለጠ።</p>

<p>በአዲሱ ቪላቸው የኮሎኔሉ ጥበቃ አስተማማኝ ይሆን ዘንድ ተገቢውን የዙሪያ ጥበቃ ሁኔታ ፖሊስ ያመቻቸ መሆኑንም ዘገባው ገልጧል።</p>

<p>የፖሊስ ምንጮች ኮሎኔል መንግሥቱ ፊት ከነበሩት ቪላ የተሻለ ምቾት ወዳለው ጋርቪን ክሎዝ በሚገኝ ሌላ ቪላ መግባታቸውንና ጥበቃቸውም አስተማማኝ እንደሚሆን ገልጠዋል። ቀደም ሲል አዲስ የመኖሪያ ሠፈር በመገንባት ላይ በመሆኑ የቀድሞውን ፕሬዚዳንት ደህንነት አደጋ ላይ ከመጣሉም በላይ የተጋለጡ እንዲሆኑ አድርጓቸው እንደነበር ዘገባው ጨምሮ ገልጧል።</p>

<p>ገን ሂል ውስጥ በባዶ ቦታዎች ላይ አዳዲስ ቤቶች በመገንባታቸው የተነሳ እ.ኤ.አ. ቤተሰቦቻችን የቀይ ሽብር ዘመቻ ሰለባ ሆነውብናል ባሉ ሰዎች የመግደል ሙከራ ተደርጐባቸው እንደ ነበር ዘገባው ገልጦ ከዚያ ሙከራ ቢደረግ ፖሊስ ጥበቃውን የተጠናከረ ለማድረግ በቸርቺል ኢስት ጐዳና በሁለቱም ወገን መተሳለፊያዎችን በመዝጋት ፍተሻና ቁጥጥር ያደርጉ እንደ ነበር ተገልጧል።</p>

<p>አሁን የኮሎኔሉ ቤት መለወጥ ህዝቡ በገን ሂል ምስራቃዊ ወገን አዲስ ቤቶችን ለመስራት የሚችሉና እንደ ቀድሞው በጥበቃው ኬላዎች ፍተሻ ሳይደረግባቸው በነፃ መነቃነቅ የሚችሉ ሲሆን በሌላ በኩል ፖሊስ የእግረኛንም ሆነ የተሸከርካሪን እንቅስቃሴ ለመቆጣጠር አመቺ እንደሚሆንለት የጋዜጣው ዘገባ ገልጦ አዲሱ የፖሊስ ጣቢያ በግራቪን ክሎዝና በደ ሞሊይንስ ጐዳና ጠርዝ ላይ የተቋቋመ እንደሆነም ጠቁሟል።</p>

<p>በሌላ በኩል ሐምሌ 15 ቀን በቀድሞ የቀይ ሽብር ተከሳሾች ላይ በዋለው ችሎት የተከሳሾች ጠበቃ እስካሁን 500 ምስክሮች የመሠከሩ በመሆኑ ከእንግዲህ ይህ ስለሚበቃ ሌሎች ማስረጃዎች መታየታቸው እንዲቀጥል ያቀረበው ጥያቄ ፍርድ ቤቱ ውድቅ አድርጐ ለመስከረም 28 ቀን 91 ዓ.ም መቅጠሩን ከኢትዮጵያ ቴሌቪዥን ዘገባ ማወቅ ተችሏል ።</p>

<p>ኮሎኔል መንግሥቱ ወደ ዚምባቡዌ የሾለኩት ኢህአዴግ አብዛኛውን የመሃል አገር እየተቆጣጠረ አዲስ አበባ በተጠጋበት ወቅት በግንቦት መጀመሪያ አጋማሽ 1983 ዓ.ም ላይ መሆኑ የሚታወስ ነው።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 17 ቀን 1990</a></p>

</body>
</html>
