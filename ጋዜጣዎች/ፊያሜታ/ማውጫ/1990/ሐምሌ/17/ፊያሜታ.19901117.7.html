<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተንኮለኛው ንጉሰ ነገስትና የጣሊያን ምርኮኞች!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ተንኮለኛው ንጉሰ ነገስትና የጣሊያን ምርኮኞች!</h1>
<p class="align-center">(ዴቪድ ካርል)</p>


<blockquote>
<p>"....እግዚአብሔር አደራ የሰጠንን መንግስቴን፣ የህዝቤን ነፃነት የምፈልግ ስለሆንኩ በክርስቲያኖች ሁሉ በማክበር የሚሰማውን የቅድስናዎን ድምጽ ለኛ ብለው እንዲያሰሙልን ተስፋ አለን። ይህ የሆነ እንደሆነ ከዘመዶቻቸው ተለዩ በቅርቡ ለመመለስ እንዲመቸን ማድረግዎ ነው...."</p>
</blockquote>

<p>አያ የአፄ ምኒሊክ ደብዳቤዎች ይታወሱናል፣ ደግሞም አንወዳቸው ዘንድ የግድ ነው። ቧልትና ተንኮላቸው ደስ ይላል... ቃላቸውም ይጣፍጣል። የቤት እንሰሳም ይወዳሉ። እኒህ ምኒሊክ የጻፉዋቸው ደብዳቤዎች ናቸው... እንናበብ!</p>


<h3>ይድረስ ከደጃዝማች ሀብተማርያም</h3>


<p>የሰደድካቸውን ፈረሶች አየኋቸው። መጋላውን ፈረስ ወስጃለሁ። እግዚአብሔር ይስጥልኝ። አንተስ የቤተክርስቲያኑን ስራ ትተህ ፈረስ የምትጋልብ ነህን? ደግሞስ መጋለቡን የት ታውቅበታለህ....</p>

<p>ህዳር 2 ቀን 1899 ዓ.ም</p>

<p>የአፄ ምኒሊክ ቁጣቸውም ስድባቸውም ይገርመኛል። አሸሙራቸውም የዋዛ አልነበረም።</p>


<h3>ይድረስ ከዘመድ አገኘሁ</h3>


<p>....አንተ ግን ዛፉን አላስቆርጥም ብለህ እስካሁን አልተሰራም አሉ። አንተ ወደል፣ እኔ ያዘዝኩትን መከልከልህ ምን አገባህና ነው። ዳግመኛ እፊቴ አትደርስ እንደሆነ ነው እንጂ በደህናስ እንዲህ አትጫወትብኝም።</p>

<p>ግንቦት 17 ቀን 1899 ዓ.ም</p>


<h3>ይድረስ ከተከበሩ የመስኮብ መንገስት ትልቁ ዱክ ኒከላስ</h3>


<p>በከንት ሊዎንቲሽ እጅ የላኩልኝ ውሾች ከኔ ዘንድ ሳይደርሱ በመንገድ ሞቱ ብሎ ቢነግሩኝ እጅግ አሳዘነኝ እርስዎ ግን ስለመልካሙ ሃሳብዎ እግዚአብሔር ያመስግንዎ።</p>

<p>በሰኔ 3 ቅን በአዲስአባ ከተማ ተጻፈ። 1889 ዓ.ም በነገራችሁ ላይ ሊዎንቴቭ ከመስኮብ ነበረ የመጣ። እሱ በአድዋ ጦርነት ሰሞን ቀይ መስቀልን እየመራ ምጥቶ ነበር። ምኒሊክም ይወዱት ነበር...</p>

<p>ሊዎንቴቭ ኋላ ጊዜ ደጃዝማች ተብሎ ተሹሞ ጐሞጐፋን ያስተዳድርም ነበር... ተዋርዶ ከመባረሩ በፊት ግን ፣ እሱም የሞስኮብ አምባሳደር ሳለ አገሩም ለዕረፍት የሄደ ጊዜ ጻፉለት... 1893 ዓ.ም</p>


<h3>ይድረስ ከደጃዝማች ሊዎንቴቭ</h3>


<p>ከዚህ ቀደም ያመጣህልኝ ባለወርቅ ባርኔጣ አንድ በቻ ሆነና አሮጌ ሆነብኝ። አሁንም እንደዚያ ያለ ማለፍያ ባርሜጣ እንድታመጣልኝ ይሁን። ሁሉን ነገር አንተ ታውቀዋለህ።</p>

<p>ጥቅምት 7 ቅን 1893 ዓ.ም አዲሳባ ተጻፈ። ታዲያ ባለወርቁ ክፍካፍ ባርኔጣ አዲሳባ መጣ። በ1895 ዓ.ም 7ኛው የአድዋ በዓል ሲከበርም አፄ ምኒሊክ ደጃዝማች ሊዎንቴቭ ያመጣውን ባርኔጣ አደረጉ። እሱ ግን ጋሞጐፋ ስለፍቅር ቢሰጠው ከአውሮፓ አገሮች ጋር ተመሳጠረ። (ወርቅና ብር ቡናና አህል ጋሞጐፋ አለ) ደብዳቤም እየጻፈ የድብቅ ማህበር አቋቋመ። አፄ ምኒሊክም በአዲሳባ ለሚገኙ የአውሮፓ አምባሳደሮች ደብዳቤ ጻፉ....</p>

<p>"ደጃዝማች ሊዎንቲፍ በእንግሊዝና በቤልጂክ አገር ከኔ ያስፈቀደ በማስመሰል ብዙ የወርቅ ማህበር ማቋቋሙን ሰማሁ። በኔ በኩል በኢትዮጵያ መሬት ላይ የወርቅ ማዕድን ለማውጣት በምንም አይነት የፈቀድኩት ነገር የለም... አሁንም ይኸን ነገር ሐሰት መሆኑን ላገራችሁ መንግስትና ህዝብ አስታውቁ ..." ከዚህ በኋላ ሊዎንቲፍ አገሩ ገባ። የአፄ ምኒሊክ ደብዳቤዎችም የዋዛ አይደሉም።</p>

<p>የውሻና የፈረስ ነገር አይሆንላቸውም አፄው .. ውሻ ከአውሮፓ ይላክላቸዋል። እዚህ ይሞታሉ። እነሆ ከአድዋ ጦርነት በኋላ የጣሊያን አምባሳደር ሆኖ ከተሾመው ከቺኰዲኮላ ዘንድ ይሄን ጻፉ፣ ተንኮል ይኖረው ይሆናል...</p>


<h3>ይድረስ ከማጆር ቺኮዲኰላ።</h3>


<p>ከሌላ የተወለዱ ውሾች ብዙ ነበሩ። የቀሩት አልቀው ሁለቱ ቢቀሩ እነዚህ እንኳ ቢተርፉ ብዬ ወዳንተ ልኬአቸዋለሁ። አንተ ዘንድ እንዲቆዩልኝ ይሁን።</p>

<p>ጥቅምት 1 ቀን፣ ገነት ከተማ ተጻፈ (1895)</p>


<h3>ይድረስ ከደጃች ይልማ</h3>


<p>ይሄ አለምነህ ዜና የሚባል ሰው ራስ መኮንን የሰጡኝን በቅሎ ብታመም ፣ ሸጨ ብበላው አሁን ክፈል ብለው ተያዤዬ ታሰረብኝ ብሏልና ተያዡን ፍታለት። የበቅሎውንም ዋጋ እኔ እከፈላለሁ።</p>

<p>መስከረም 10፣1900 ዓ.ም</p>


<h3>ይድረስ ከወይዘሮ ዘውዲቱ ደስታ።</h3>


<p>በቅሎ ተቃጠለብሽ ማለት ሰማሁ። አንቺ ግን መቼም አትወጂኝ ። በቅሎዬ ተቃጠለብኝ ብለሽ ሳትልኪብኝ ቀረሽ። የአፈ ንጉስ ነሲቡ (የሴትየዋ ባል ናቸው) የባልሽ በቅሎዎች ሁሉ ተቃጥለው፣ ከኔ ነገር ሰርቶ የወሰደው ግራጫ በቅሎም ተቃጥሎ፣ የሚሄድበት በቅሎ አጥቶ እየታዘለ ቢመጣልኝ እወድ ነበር። አሁንም እርጥባን ማለፊያ በቅሎ ሰድጄልሻለሁ። ለአፈንጉስ ነሲቡ ያዋስሽ እንደሆን እንኳን በቅሎዋን አገርሽንም እነቅልሻለሁ። ኮርቻ ግን አለመጨመሬ ኮርቻ አልተቃጠለብሽም ብዬ ነው።</p>

<p>አያ ደብዳቤውን ደግመው ያንብቡት። ፍቅራቸውን አዩልኝ፣ ተረባቸውላ? እንዲሁ የሚያስቀኝ አለ ደግሞ...</p>


<h3>ይድረስ ከፊታውራሪ ሀብተ ማሪያም</h3>


<p>ሀብተማሪያም የሚባል ሹምክን አስረህ የላክልኝ ደረሰኝ። ነገር ግን እሱ ከፈረንጆች የማይስማማ ነውና እሱን ወደ ሌላ ሥፍራ አድርግ። እሱስ እንኳን ከፈረንጆች ከኔም የማይሰማማ ነው...</p>

<p>የካቲት 6 ቀን፣1898 ዓ.ም</p>

<p>እቺን ደብዳቤ ደግሞ አምና አትመናት ነበር። ሆኖም ሃሪፍ ናትና እነሆ ደገምናት።</p>


<h3>ይድረስ ከመምህር ክፍሌ</h3>


<p>ይህ በቀለ የሚባል አሽከር ሌባ እየሆነ ቢያስቸግረን አሰርነው። ቢታሰርም ሌብነቱን የማይተው ሆነ። አሸነፈን። እንደ ጋኔንም አለበት። በእግር ብረት አጠንክረው አስረው ጠበል እያጠመቁ ሲድን እዚያው ለገዳሙ አገልጋይ ይሁን። መስከረም 15 ቀን 1900 ዓ.ም</p>

<p>ይሄን ሁሉ የደብዳቤ ነገር ማንሳታችን ስለአንድ ታሪካዊ ደብዳቤያቸው ክብር ነው። እሳቸው እፄ ምኒሊክ እንዲህ ያለ አሽሙራቸው በአለም ፊት ይገርማል። ብዙ ታሪክ አለ... ይሄኛው ደብዳቤ ግን ልዩ ነው። ፎቶ ኮፒውንም አክዬ ማተሜ ስለናንተም ስለሳቸውም ክብር ነው...</p>

<p>የደብዳቤው ታሪክ ከአድዋ ጦርነት ጋር የተያያዘ ነው። ያንጊዜ የአለም ክርስቲያን አባት ደብዳቤ ላኩ። እነሱ እንግዲህ ሃበሻን ንቀው ነው። የጥቁር ንጉስ የሆነው አፄ ምኒሊክም (በእግዜር ስም) ቢሉት ጀሃነምን ፈርቶ ምርኮኞች የሚለቅ መሰላቸው። አፄ ምኒሊክ ሆዬ "ለህዝቤ ካላ ካልከፈላችሁ አለቅም፣" ማለታቸው ብቻ ሳይሆን "የውጫሌን ውል መሰረዝ ለዓለም ሁሉ ንገሩ" አሉ።</p>

<p>ግራ የገባው የጣሊያን መንግስት 4000 የሚሆኑትን የጣሊያን ምርኮኞች ለማስለቀቅ በሮማው ሊቀጳጳስ በኩል ደብዳቤ አስላኩ.... እንዲህ ነበር የሚል ከብዙ በጥቂቱ፣</p>

<p>ተላከ - ከሊዮ 13ኛ (ርዕስ ሊቃነ ጳጳሳት)</p>

<p>ሃያሉ የኢትዮጵያ ንጉስ ሰላም ከርስዎ ይሁን። የጵጵስና 10ኛ ዓመቴን ባከብር የላኩልኝን ደብዳቤ ዛሬ አንድ የክርስቲያን ውለታ ይዋሉልን_- ምርኮኞቹን ይልቀቋቸው።</p>

<p>የጣሊያን ምርኮኞች ባገርዎ መኖር ግርማዊነትዎን አያገነውም። እንዲያውም የምርኮኞቹ እናቶችና ሚሰቶች በብርቱ ያለቅሳሉ... እኛም ከጌታችን ከኢየሱስ ክርስቶስ በተሰጠን መልዕክት መሰረት እንደ ልጆቻችን እንወዳቸዋለን። ስለሆነም እነዚህን የጣሊያን ምርኮኞች በሚወዱት ነገር እለምንዎታለሁ...</p>

<p>ግንቦት 11 ቀን፣ 1896 (እ.አ.አ)</p>

<p>ተጻፈ ቅዱስ ጴጥሮስ ቤተክርስቲያን አጠገብ ሮም።</p>

<p>ሁሉን ብናወጋው ይሰለቻል። ሳምንት እንመጣበት ዘንድ ግን የግድ ነው። እንዲያው ለወጉ ያህል የምኒሊክን አፀፋዊ መልስ እንዲህ ይነበብ...</p>

<p>"...እግዚአብሔር አደራ የሰጠኝን መንግስቴን የህዝቤን ነፃነት የምፈልግ ስለሆንኩ በክርስቲያኖች ሁሉ በማክበር የሚሰማውን የቅድስናዎን ድምጽ ለኛ ብለው እንዲያስብልን የቅድስናዎን ድምጽ ለኛ ብለው እንዲያሰሙልን ተስፋ አለን። ይህ የሆነ እንደሆነ ከዘመዶቻቸው ለተለዩ በቅርቡ ለመመለስ እንዲመቸን ማድረግዎ ነው..."</p>

<p>አያ ደብዳቤ አበዛን መሰል... ሳምንት ክሽን አድርገን የምንለው አለ። የአድዋ ምርኮኞች ታሪክ ብዙ ነው። አስገራሚ ታሪኮችም አሏቸው። ከሚገርመን ነገር ህዝቡ ሁሉ የተማከረ ይመስል ምርኮኞቹን "አሊ" እያለ ይጠራቸው ነበር። እፄ ምኒሊክም ስንት ነገር ሲያስቀሩ ይሄን ልማድ ሰው እምቢ አለ። እናም ስለነ አሊ ሳምንት እናወጋ ዘንድ እንነፋፈቅ... አስታ ላቬስታ።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 17 ቀን 1990</a></p>

</body>
</html>
