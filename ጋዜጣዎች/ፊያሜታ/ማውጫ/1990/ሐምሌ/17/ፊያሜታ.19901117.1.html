<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጠላት ፕሮፓጋንዳ ዓላማ የሥነ ልቦና ዝግጅትን ማኮላሸት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3><span class="underline">ርዕሰ አንቀጽ</span></h3>
<h1 class="align-center">የጠላት ፕሮፓጋንዳ ዓላማ የሥነ ልቦና ዝግጅትን ማኮላሸት ነው</h1>


<p>በጦርነት ዋዜማ ጠላት ምንጊዜም ከፍተኛ የፕሮፓጋንዳ ዘመቻ በማድረግ የተፋላሚውን ተዋጊ ሠራዊትና ህዝብ በፍርሃት እንዲንሸቀሸቅ በመንግሥቱና በመሪዎቹ ላይ እምነት እንዲያጣ በህዝቡና በሠራዊቱ መካከል መለያየት እንዲኖር፣ ሠራዊቱ በመሪዎቹ አመራር እምነት እንዳይኖረውና ባጠቃላይ ጠላቱን በቁርጠኝነት ለመዋጋት የነበረውን የሥነ ልቦና ዝግጅት በመስለብ ዓላማ ቢስ እንዲሆንና ተፍረክርኮ ለጠላቱ ተጋልጦ በቀላሉ እንዲሸነፍለት ከባድ ጥረት ያደርጋል።</p>

<p>ጠላት በጦርነት ዋዜማ የሚያናፍሰው ወሬ ምንጊዜም ለወዲያኛው ተፋላሚ ወገን ህዝብና ሠራዊት እንዲጠቅም አስቦ የሚሰጠው የወዳጅ መረጃ አለመሆኑን ማጤኑ ትልቅ ብልህነት ነው። ምክንያቱም ወታደራዊ ሳይንስ ከመሳሪያ ውጊያ በፊት የጠላትነትን ሃይል ሥነ-ልቦና መስረቅ ለቀጣዩ የጠመንጃ ውጊያ ምዕራፍ ያመቻቻል የሚል ስሌት ስላለው ፕሮፓጋንዳ ለአድራጊው ጠቃሚነቱ ወደር የሌለው ነው።</p>

<p>በፈረንሳይ በጥንቱ ዘመን በመሪነቱ የሚታወቀውና በጦረኝነቱ ዓለምን አንቀጥቅጦ የነበረው ናፖሊዮን ቦና ፓርቲ ከተደራጀና ብቃት ካለው ከፍተኛ ሠራዊት ይልቅ ፕሮፓጋንዳ ይሰራ ስለነበር "ከሺህ ጦረኛ- አንድ ወሬኛ እፈራለሁ" በማለት ስጋቱን ይገልጽ እንደነበር ስለእሱ የተጻፉ መጻህፍት ይገልጣሉ። በእርግጥም ሃይለኛ ወሬ በሚገባ በተደራጀ ሠራዊት ውስጥ ገባ ማለት ሠራዊቱን አምሶ ጥንካሬውን አሽመደመደመው ማለት ነው። ለዚህም ነው ታዋቂ የነበሩ የቀድሞ አዋጊ ጄኔራሎች ጦራቸው ስለፕሮፓጋንዳ ምንነት አበክረው የሚያስተምሩት።</p>

<p>በኢትዮጵያና በኤርትራ መካከል የድንበር ግጭት ከተከሰቱ ሁለተኛ ወሩን ያሳለፈ ሲሆን በግንባር ያለው ውጊያ ለጊዜው ጋብ ሲል አሁን የተጀመረው የሻዕቢያ ፕሮፓጋንዳ ዘመቻ ነው። የኤርትራ መሪዎች አበክረው "ጠባችን ከትግራይ ነው" እያሉ የሚያናፍሱት ወሬ ሌላው የኢትዮጵያ ህዝብ የድንበሩ መደፈር እንዳልቆጨው አድርገው በመቁጠር ችግሩ በትግራይ ክልል ስለተከሰተ ሌላው ህዝብ ተባባሪ ሆኖ የሻዕቢያን ሠራዊት ድባቅ ለመምታት በግንባር እንዳይሰለፍ ለማድረግ ነበር።</p>

<p>በሌላ በኩል በሻዕቢያ መሪዎች በግንባር የሚገኘው የኢትዮጵያ ጦርና የአገሪቱ የአየር ሃይል የሚያውቁትና እነሱን መድፈር እንደማይችል ያሰሙት ነጭ ፕሮፓጋንዳ አላማው ሠራዊታችንን ብቻ ሳይሆን ህዝቡንም ፍርሃት ውስጥ ለመክተት ነበር። ከዚህም በተጨማሪ ፕሬዚዳንቱ በአንድ ወቅት በሰጡት የእብሪት መግለጫ "በኢትዮጵያ ዋና ከተማ ላይ አደጋ እጥላለሁ" ማለታቸው የዚሁ የፕሮፓጋንዳ ዘመቻ አንዱ ክፍል ነው። ይህን የሰማ የአዲስ አበባ ህዝብ እስከድ ሚዛይል ሊተኮስብን ነው ብሎ እንዲንሸቀሸቅ ታቅዶ የተደረገ ዘመቻ መሆኑ መታወቅ አለበት።</p>

<p>አሁንም በቅርቡ የሻዕቢያ መንግሥት በአስመራ ሬዲዮ የአማርኛ ፕሮፓጋንዳ ስርጭት የተጀመረው ህዝቡን ለመከፋፈልና ለማዘናጋት ነው። በዚህ ፕሮግራም እስካሁን ኢትዮጵያንና ህዝቦቿን የሚጠቅም አንድም ወሬ አለመተላለፉን ስንመለከት የሚሰራጨው ወሬ የተከፈተብን ጦርነት አንዱ አካል የሆነው የፕሮፓጋንዳ ዘመቻ ሆኖ እናገኘዋለን።</p>

<p>በዚህ የሻዕቢያ የፕሮፓጋንዳ ዘመቻ የኢትዮጵያን መሪዎች ስም በማጥፋት ከህዝብ ጋር ለማጋጨት ሙከራ ሊደረግ ይችላል። አንዱን ጐሣ ከሌላው ለመነጠልና ተባባሪ ለማግኘት "የእኛ ዓላማ አማራውን ነጻ ለማውጣት ነው። ኦሮሞውን ለማንገሥ ነው" በማለት ሊያወናብዱ ይችላሉ።</p>

<p>በአገር ውስጥም አሁን አልፎ አልፎ እንደሚሰማው ገና ተመንጥረው ያልወጡ የሻዕቢያ አጋሮች ሲያናፍሱ የሚሰማው የውጊያውን ግንባርና ሰራዊቱን የተመለከቱ ወሬዎች እውነተኛ ሳይሆኑ የዚሁ የሻዕቢያ የፕሮፓጋንዳ ዘመቻ አካል መሆኑን አውቆ ጆሮን አለመስጠት አስፈላጊ ይሆናል። ይህም ብቻ ሳይሆን እንደነዚህ ያሉትን የሻዕቢያ ትጥቅ አስፈቺ ካድሬዎችን ለህግ ማቅረብም ግዴታ መሆኑ መታወቅ አለበት።</p>

<p>ባጠቃላይ በአሁኑ ጊዜ በመካሄድ ላይ ያለው የሻዕቢያ የፕሮፓጋንዳ ዘመቻ የዋናው ጦርነት አንዱና ቀዳሚው አካል መሆኑንና አላማውም የውሸት ወሬን በማናፈስ ሥነ ልቦናን ለመስረቅና በሻዕቢያ ወራሪ ሃይል ላይ ልናነሳ የተዘጋጀነውን ጠንካራ የአንድነት ክንድ ለመቦርቦር ስለሆነ ሁላችንም ንቀን ልንረሳውና ትኩረታችን በዳር ድንበራችን ማስከበር ላይ መሆን እንዳለበት እናሳስባለን።</p>

<p>ምንጊዜም ልናስታውሰው የሚገባ ፎርሙላ የፕሮፓጋንዳ ዘመቻ የዋናው ጦርነት አካል መሆኑንና በዚህም ዘመቻ ጠላት ከተሳካላት ጦርነቱን በ50 ፐርሰንት አሸናፊ መሆን እንደሚችል ነው። ሌላው በይሉኝታ ልናልፈው የማይገባን እዚሁ እጉያችን ተቀምጠው የጠላትን ፕሮፓጋንዳ የሚያናፍሱትን የውስጥ አርበኞች ነው።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 17 ቀን 1990</a></p>

</body>
</html>
