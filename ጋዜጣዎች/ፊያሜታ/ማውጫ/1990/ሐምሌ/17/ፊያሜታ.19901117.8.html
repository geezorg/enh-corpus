<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሕዝብ ብሔራዊ ግዴታ የሚጠብቅ መሪ የሕዝቡን ብሔራዊ መብት ማክበር ይገባዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከሕዝብ ብሔራዊ ግዴታ የሚጠብቅ መሪ የሕዝቡን ብሔራዊ መብት ማክበር ይገባዋል</h1>

<p class="align-right">ከጌታቸው ጋረደው (ጀርመን)</p>


<p>የኤሪትሪያው መሪ አቶ ኢሳያስ አፈወርቂ አጥፍተው ለመጥፋት የተነሱ ሰው ስለሆኑ ለብዙ ዓመታት ታግለው ስለአሸነፉ በአቶ መለስ ድጋፍና ፍቃድ ኤርትሪያን አስገነጠሉ። የፖለቲካው ነፃነት ቢታወጅም ተፈጥሮ የበደለው የኤርትሪያ ደረቅ መሬት የሕዝቡን ፍላጐት ለሟሟላት ስለአልቻለ ያለፉትን ሰባት ዓመታት በኢትዮጵያ ሕዝብ ጀርባ ታዝለው ችግሩን አስወገዱ። ችግሩን ለማስወገድ ከመሀል አገር የተዘረፈው ሀብት በትግራይ በኩል ወደ ኤርትሪያ ቢላክም ለትግራይ ሕዝብ ምንም ስለአልጠቀመው ማናቸውም ነገር በጣም ውድ ስለሆነ ሀብት እያለኝ የበላተኛ ተመልካች አልሆንም በማለት አንድም ዕቃ ወደ ኤርትሪያ እንዳይሄድ ከለከለ።</p>

<p>ሁኔታው እየሰፋ የኤርትሪያ ሕዝብ እየተራበ ስለሄደ ኢሳይያስ በትግራይ ወሰን ያለውን መሬቶች በወታደር ወረው የአለኝታ ጥያቄ አቀረቡ። ጦርነት ያደረኩት የሌላውን መሬት ለመንጠቅ ሳይሆን የተወሰደብኝን ለማስመለስ ነው በማለት በ1934 የተሰራ ካርታ አቀረቡ። የኤርትሪያ ችግር የተጀመረው በአፄ ምኒሊክ ዘመነ መንግሥት ስለሆነ ከመቶ ዓመታት በኋላ የዛሬው ትውልድ ለምን ዕዳውን መክፈል እንደተገደደ ቢረዳ ስለሚጠቅመው በአጭሩ ማውሳት አስፈላጊ ነው።</p>

<p>አፄ ምኒሊክ ስልጣኔን ወደ አገሪቱ ለማስገባት ከኢጣሊያን መንግሥት ጋር የውጫሌ ውል የሚባለውን ስምምነት ሚያዚያ 25/1881 ተፈራረሙ፣ በዚህ ስምምነት አንቀፅ 17 የኢትዮጵያን ልዕልና ገፎ ከውጭ አገር መሪዎች ጋር ለሚደረገው ስምምነት በኢጣሊያ መንግሥት አማካይነት ማድረግ ይገባታል ስለማል አፄ ምኒሊክ ነፃዋን አገሬን ለባዕድ አስረክቤ አማላጅ የምልክበት ምክንያት ስለሌለ ይህ አንቀፅ እንዲታረም ካስፈለገም ስምምነቱ በፍፁም እንዲሰረዝ ጠየቁ። የጣሊያን መንግሥት ሆን ብሎ ያደረገውን ተንኮል ስለሚያውቅ አሻፈረኝ ስላለ ምኒሊክ ብዙ የሰላም ጥረት ሞክረው ስለአልተቻላቸው በአድዋ ጦርነት የጣሊያንን ጦር ድል መተው ስምምነቱን አስፈረሱ። ይህ ስምምነት አንድ ቀን መጪውን ትውልድ ችግር ላይ ስለሚጥለው ሁለተኛ ስምምነት ከጣሊያን መንግሥት ጋር ጥቅምት 17/1889 ሲፈራረሙ ይህ ውል እንዲህ ይላል፦</p>

<p>በሁለተኛ ክፍል ሚያዝያ 25/1881 በውጫሌ የተደረገውና በኋላም ታርሞ የተጨመረበት ሁሉ ጨርሶ ተፍቋል እንደተፋቀም ይቀራል።</p>

<p>በአራተኛው ክፍል እነዚህ ሁለቱ በዚህ ውል የሚዋዋሉ መንግሥታት በአገሩ ድንበር ሳይስማሙ ቢቀሩ የኢትዮጵያ ንጉሠ ነገሥትና የጣሊያን ንጉሥ የመረጣቸው ሽማግሌዎች ተስማምተው የወሰኑትን ነገር እንዲጨርሱ ተዋውለዋል። ወሰኑ እስኪወሰን ድረስ ግን ሁለቱ ተስማምተው ዛሬ ባሉበት በመቆያው ወሰን በመረብና በበለሳ በሙና ወንዞች ሳይተላለፉ ረግተው ይቆያሉ፦</p>

<p>በአምስተኛው ክፍል የኢትዮጵያና የጣሊያን መንግሥታት ተስማምተው እስኪጨርሱ ድረስ የጣሊያን መንግሥት ከዚህ አገር ለማንም መንግሥት መስጠትና መልቀቅ አይቻለውም ዛሬም የጣሊያን መንግሥት በእጁ ከያዘው አገር ለመልቀቅ ካማረው ለኢትዮጵያ መንግሥት ይመልሳል በማለት የኢትዮጵያን ባለቤትነት ያረጋግጣሉ።</p>

<p>አምስተኛው ክፍል የኢትዮጵያ ባለቤትነት ሲያረጋግጥ የጦሊያን መንግሥት ለማንም አሳልፎ እንዳይሰጥ ስምምነቱ አግዶታል። በዚያን ዘመን ባህረ ነጋሽ የሚባለው አገር ጣሊያን ኤርትሪያ በማለት ቢሰይመውም የኢትዮጵያ ግዛት ስለሆነ በዚህ ስምምነት መሰረት ድንበራችን ቀይ ባህር ነው ብንል አልተሳሳትንም።</p>

<p>ከዚህ በኋላ ምን ሆነ? ከላይ እንደተጠቀሰው አፄ ምኒሊክ ለመጭው ትውልድ ዋስትና ለማስጠት ይህንን ውለታ ቢፈራረሙም ስምምነቱን በተግባር ማዋል የሚገባው ተከታዩ መንግሥት ስለነበር ባለመታደል በዘመኑ የነበሩት ባለሥልጣኖች ልጅ ኢያሱና ደጃዝማች ተፈሪ መኰንን የስልጣን ጦርነት ስለጀመሩ በሰገሌ ጦርነት ብዙ ሕዝብ ሲያልቅ ልጅ ኢያሱ ለእስር ቤት ወይዘሮ ዘውዲቱ ለንገሥትነት ተፈሪ መኰንን ለአልጋ ወራሽነት ስለበቁ የውጭውን ፖለቲካ ስለዘነጉት ጣሊያን በራሳችን አገር ተቀምጣ ጦሯን ካጠናከረች በኋላ በ1928 መላ ኢትዮጵያን ወረረች። ከነፃነት መመለስ በኋላ በ1942 ኤርትሪያ ከኢትዮጵያ ጋር በፌዴሬሽን ስትቀላቀል የንጉሡ መንግሥት የተባበሩት መንግሥታት የሰጠውን የፌዴሬሽን ስምምነት በመጣስ ኤርትሪያን በጠቅላይ ግዛት ስተጠቃለል ይሄው ዛሬ ኤርትሪያ ተገንጥላ እኛ ለውርደት ለመናቅ ለረሃብና ለችግር በቃን።</p>

<p>የአገራችንን ታሪክ መለስ ብለን ብንመለከት የኢትዮጵያ መሪዎች ለሕዝባቸውና ለአገራቸው ታላቅ ሥራ ከመፈፀም አልፈው ሕይወታቸውን ሰውተዋል። አፄ ቴዎድሮስ እና ዮሐንስ የሀገራቸውና ጀግኖች ናቸው። በታሪካችን የኢትዮጵያ አካል የሆነ አገር እንዲገነጠል ለተባበሩት መንግሥታት ማመልከቻ ያቀረቡ መሪ የመጀመሪያው አቶ መለስ ዜናዊ ስለሆኑ የዛሬው ትውልድ በሳቸው ዘመን በመፈጠሩ ያዝናል ያፍራል።</p>

<p>የታሪክ አመጣጥ ይህ ሲሆን አሁን በትግራይ የተጀመረው ጦርነት በኢትዮጵያ ሕዝብ ዳተኝነትና ስህተት የተፈፀመ ሳይሆን አቶ መለስ ከሕዝብ ጀርባ ከኢሳይያስ ጋር ያደረጉትን ስምምነት ባለማክበራቸው ስለሆነ መዋጋት ይገባናል? የኢሳይያስ የአለኝታ ጥያቄ በ1934 የወጣውን ካርታና በ1969 ዓ.ም ከመለስ ጋር ያደረጉትን ስምምነት መሰረት በማድረግ ነው። አቶ መለስ እኛ ስንወክላቸው በረሀ በነበሩበት ጊዜ ከኢስይያስ ጋር ያደረጉት ስምምነት በእኛ ላይ ገዥነት ስለሌለው እሳቸውን በከሀዲነት ለፍርድ በማቅረብ ፈንታ ሕይወታቸውን መሰዋት ብሔራዊ ግዴታችን ነው።</p>

<p>ከወያኔ መሪዎች አንደኛው አቶ አባይ ፀሐዬ በሰኔ ወር እንደገለፁት ዛሬ ሻዕቢያ በወታደር ኃይል የያዘው መሬት የኤርትሪያ ክፍል መሆኑን መለስ ዜናዊ ከላይ በተጠቀሰው ዘመን ሲፈራረሙ ሻዕቢያ የወከሉት አቶ ጴጥሮስ ሰለሞን ናቸው። አቶ መለስ የጦርነቱ ምክንያት አዲሱ የኤርትሪያ ገንዘብ ናቅፋ ነው ብለዋል። ይህ አለመሆኑን አቶ አባይ ፀሐዬ በ26/6/98 በሰጡት መግለጫ የጦርነቱ ምክንያት ናቅፋ ወይም የግዛት ወረራ ሳይሆን ኤርትሪያ የኢትዮጵያን ሀብት እየዘረፈች ኤኮኖሚዋን በማዳበር የአፍሪቃ ሲንጋፖር ለመሆን ስለፈለገች ትግራይና መላ ኢትዮጵያ የሷ የሸቀጥ መጣያ እንድትሆን ስለፈለጉ ነው ይላሉ።</p>

<p>የፀቡ መነሻ ይህ ሆነ ሌላ ችግሩን እንዴት እንቋቋመው? ወይስ አቶ መለስ ያመጡት ችግር ነው በማለት በቸልታ እንመለከታለን? ለእነዚህ ጥያቄዎች ሁላችንም የምንሰጠው መልሱ የመጣውን ወረራ ለመመለስ ድንበርን ለማስከበር መዋጋት ይገባናል የሚል ነው። እኔም በዚሁ ስለማምን ከሀዲ የአገር ፍቅር ስሜት የጐደለው ብላችሁ ባትቆጡ የማቀርበው ጥያቄ አለኝ።</p>

<p>ይህ ወረራ እንደተጀመረ ሕዝባችን ማንም ሳይጠይቀው ለዘመቻ ተነሳ። በውጭ አገር የሚገኘው የገንዘብና የቁሳቁስ አስተዋፅኦ ለማድረግ ቃል ገባ። ጦርነቱን እንደምናሸንፍ ጥርጥር የለም። ግን ተዋግተን ደማችንን አፍሰን ተሰውተን ስንመለስ የምናገኘው ጥቅም ምንድን ነው? ባለፉት ሰባት ዓመታት በአገራችን ባይተዋር ሆነን ከመቸገር እንደሁለተኛ ዜጋ ከመቆጠር አልዳንም። ኢትዮጵያውያን የሚለውን መታወቄያችንን መስማት የጀመርነው ካለፈው ግንቦት ወር ጀምሮ ሲሆን እስከዛሬ የምንጠራው በጐሳችን ነበር። ጦሩን አሸንፈን ስንመለስ ብሔራዊ መብታችን ይከበራል? በመንግሥት ስልጣን በምክር ቤቶች አማካይነት ለመካፈል የአገራችንን የወደፊት ዕድል ለመወሰን መብት ይሰጠናል ወይስ ትዕዛዝ ፈፃሚዎች ሆነን እንቀራለን? አገራችን ረከፋፍላ? ልጆቻችን አገር አልባ ሆነው እንዳይቀሩ በህገ መንግሥቱ በአንቀፅ 39 ቁጥር 2 የሰፈረው ፀረ አንድነት ይሻራል? ለሕይወታችን አስፈላጊ የሆኑ ተቀዳሚ ነገሮችን ለማግኘት ዋስትና ይሰጠናል? ይህ ሁሉ የእኛ ምኞት ስለሆነ ምንም ለውጥ እንደማይደረግ አቶ መለስ ደጋግመው ስለገለፁ ጦርነቱን አንዋጋም ብንል ከሀዲዎች እንባላለን? በዚህ የችግር ወቅት ሕዝቡ አገሬ ወገኔ እንዲል ብሔራዊ ስሜቱ እንዲነሳሳ የወያኔን መሪዎች ምንም ዓይነት መሻሻል እንደማያደርጉ ከዝግጅታቸው የምንረዳው ስለሆነ ተቸግረናል።</p>

<p>አቶ መለስ ለውጭ አገር ጋዜጦች በሰጡት መግለጫ ሕዝቡ በጉዳዩ አስቦበት በመተባበሩ መልካም ነው። ተቃዋሟዎችም እንዲተባበሩ እንጠይቃለን። ይህንን ማድረጉ አስፈላጊና ተገቢ ነው በማለት ግዴታችንን ሲያስረዱን በመንግሥታቸው በኩል ምንም ለውጥ እንደማይደረግ በማያሻማ አነጋገር ገልፀዋል። የሳቸው መልስ ይህ ከሆነ የእኛ መዋጋት ለማነው? መልሱ ለአገራችንና ለወገኖቻችን ለትግራይ ሕዝብ ነው። አገር አለን ብለን ለአገራችን ደማችንን ካፈሰስን ከአገራችን የምንጠብቀው ነገር አለ። ይህንንም የሚሰጠን የአገሪቱ መሪ አቶ መለስ ስለሆኑና ከኔ ምንም አትጠብቁ ካሉን በእሳቸው ስህተት ላይ ለደረሰው ጥፋት ከኛ ዕርዳታ መጠየቅ ይገባቸዋል? ማናቸውም ሰው በዚህ ዓለም የሚኖረው አንድ ጊዜ ብቻ ስለሆነ ሳይደላው ሳያልፍለት መብትና ነፃነት ሳያገኝ መሞት ስለማይገባው የእኛ ጥያቄ ለሕይወታችን የሚያስፈልጉንን መሰረታዊ መብቶች ስለሆነ መብታችንና ግዴታችን ጐን ለጐን በተግባር መዋል ይገባዋል። አያሌ ዜጐች ያለ በቄ ምክንያት ሲጉላሉ ጋዜጠኞች በየጊዜው ከታሰሩ ምሁራን እንደጠላት ተቆጥረው ከሥራቸው ከተባረሩ አገር አለን ብለው ግዴታቸውን ለመወጣት ፍቃደኛ ይሆናሉ? አንድ አገር ከዜጐቿ መስዋዕት ሳትጠይቅ ለዜጐቿ ምቹ መጠጊያ መመኪያ መሆን ይገባታል። አቶ መለስ በአገር መሪነት ከኛ ብሔራዊ ግዴታን ሲጠይቁ ብሔራዊ መብታችንን ለመጠበቅ ፍቃደኛ ካልሆኑ ባሳቸው ጥፋት የጥይት ሰለባ መሆን አንችልም አይገባንም።</p>

<p>የመሀል ሀገር ሕዝብ ለወያኔ መሪዎች ዋጋ እንደሌለው እንደሁለተኛ ዜጋ እንደሚቆጠር አንድ ተጨባጭ ማስረጃ እናቅርብ። በ1983 ዓ.ም ከኤርትሪያ የተባረሩ ወታደሮችን ሀብታቸውን ተነጥቀው ጥርሳቸው ወልቆ ያለጫማ አዲስ አበባ ገቡ፣ ወገኖቻችን መጠለያ ስላጡ በፕላስቲክ ጐጆ እስከዛሬ ይሰቃያሉ ችግራቸውን ለማስወገድ ከመንግሥትም ሆነ ከድርጅት የቀረበ ጥያቄ የለም። አሁን ግን በሻዕቢያ ወረራ ለደረሰው አደጋ ገንዘብ እንዲሰበሰብ የቁሳቁስ ዕርዳታ እንዲሰጥ በአገርና በውጭ አገር ከበሮ እየተደለቀ ይለመናል። ከሰባት ዓመት በፊት በየሜዳው ለወደቁት ወገኖቻችን ለምን ተመሳሳይ ጥያቄ አልቀረበም? ጌታውን ሲንቁ ውሻውን ይምቱ እንደሚባለው ምሳሌ የሻዕቢያ መሪዎች መለስን ስለናቁ ይህንን በደል በሕዝባችን ላይ ሲፈፀሙ መለስ አንድም ተቃውሞ ሳያሰሙ ከቆዩ በኋላ ያ ያዋረዱት ያስናቁት ሕዝብ በችግራቸው እንዲረዳቸው ጥሪ ስላቀረቡለት ማፈር ይገባቸዋል።</p>

<p>የወያኔ መሪዎች ዝግጅት በእነሱ ስህተት የመጣውን ችግር በእኛ ተባባሪነት በእኛ ደም ካስወገዱ በኋላ አንድም ለውጥ ሳያደርጉ የጐሳውን ፖለቲካ ለመቀጠል ስለሆነ ባለማወቅ በስሜት ተገፋፍተን የምንሰጠው ዕርዳታ እኛኑ እንዳይጐዳን መጠንቀቅ ይገባናል። የወያኔ መሪዎች የእኛን ዕርዳታ የጠየቁት ተገደው ቢሆንም የሚመለከቱን እንደቅጥረኛ ወታደሮች እንጂ እንደ ባለአገር አይደለም። ከኛም ጋር ብሔራዊ ዕርቅ ያልፈለጉት አሻፈረኝ ብንለው ምን ሊያደርጉ ይሆን? ሆዳም ወኔ ቢስ ስለሆነ በዕለተ ጉርስ ጉልበቱን እንገዛለን የሚል የንቀት ስሜት አላቸው ለእኛ ይህ ታላቅ ውርደት ነው።</p>

<p>እዚህ ላይ አንድ ትዝብት ለማከል ተገድጃያለሁ። ከሰባት ዓመት በፊት ኤርትሪያ ስትገነጠል አገራችን ያለባህር ወደብ ስትቀር ሀብታችን እየተዘረፈ ለባዕድ ሲሰጥ ተንቀን ተዋርደን ስንገዛ ማናቸውም ግፍና በደል በፀጋ ስንቀበል ድምፃችንን ያልሰማን ዛሬ ባድመ ሽራሮ ተወረሩ ብለን የምንጮኸው ወኔውን ከየት አመጣነው? የራሳችንን መብት ማስከበር ፈርተን አንገታችንን ሰብረን እኩይ አገዛዝን በዝምታ ስንቀበል የኖርን ዜጐች ዛሬ ሕይወታችንን እንሰዋለን ብለን መነሳታችን እጅግ የሚያስገርም ነው። ይህንን በማለት የሕዝቡን ሞራል ገደልህ ተብዬ እወቀስ ይሆናል። ግን የራሱን መብት አስጨንቆ ለሌላው ጥቅም እሞታለሁ የሚል ሰው የሕይወትን ትርጉም የማያውቅ መሆን አለበት። ለአገር ነፃነት ለወገን ክብር መሞት ሲያስከብር የአመፀኞች መሳሪያ መሆን በታሪክ ያስጠይቃል።</p>

<p>ከ1983 ጀምሮ ያለው ኑሮዋችን እንደ ቅኝ አገዛዝ ነው ብል ማጋነን አይሆንም። የአውሮፓ ፈረንጆች አፍሪቃን ተከፋፍለው ሕዝቡን እያጉላሉ መብቱን ገፈው እንደባሪያ እያሰሩ ባገኙት ሀብት በድሎት ከመኖራቸው ሌላ ባህር ማዶ ያለውን አገራቸውን ከአፍሪቃ በዘረፉት ፀጋ በኤኮኖማ አደርጅተው ዛሬ ተመልሰው ለአፍሪቃውያን የእህል ምፅዋት ይልካሉ። በመቶ ዓመታት አመራራቸው ለሕዝቡ ያስረከቡት ረሀብ በሽታና ድንቁርና ስለሆነ የሕዝቡ ኑሮ ያስረዳል። የእኛም ሁኔታ ከዚህ የተሻለ አይደለም። የወያኔ መሪዎች ስልጣን ይዘው የጐሳ ፖለቲካ ከጀመሩበት ጊዜ ጀምሮ ከኛ እየነጠቁ እየዘረፉ የትግራይን ክልል ስለአለሙ ባለፉት ሰባት ዓመታት ለዚህ ክልል የወጣው ወጪ ለመላ ኢትዮጵያ ከወጣው የበለጠ ስለሆነ ያለነው በአገራችን ነው ወይስ በባዕድ አገር? ገዢዎቻችን የኛው ሰዎች ናቸው ወይስ የወገን ቅኝ ገዥ? እኛም የአገሪቱ ዜጐች ስለሆንን አገር የምታፈራውን በጋራ መካፈል ሲገባን በሁለተኛ ዜግነት ከታየን መብታችንን ከተነፈግን ግዴታችንን ለመፈፀም የሞራል ግዴታ የለብንም።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 17 ቀን 1990</a></p>

</body>
</html>
