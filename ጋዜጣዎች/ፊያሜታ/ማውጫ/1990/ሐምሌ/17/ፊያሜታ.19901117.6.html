<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የንግድ ምክር ቤቱ ዋና ፀሐፊ በቁጥጥር ስር ዋሉ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የንግድ ምክር ቤቱ ዋና ፀሐፊ በቁጥጥር ስር ዋሉ!</h1>


<p>ሰሞኑን በኢትዮጵያና አዲስ አበባ ምክር ቤት መሃከል ከተነሳው ውዝግብ ውስጥ አንዱ በአ.አ ንግድ ም/ቤት ውስጥ ኤርትራውያን ይገኙበታል፣ የሚለው ሃሳብ መሰንዘሩ ይገኝበታል። ይህንኑ ውንጀላም የኢትዮጵያ ንግድ ም/ቤት እያካሄደ ሳለ ነው ኤርትራዊ የተባሉት ግለሰብ በትላንትናው እለት በፖሊስ ቁጥጥር ስር የዋሉት።</p>

<p>የአዲስ አበባ ንግድ ምክር ቤት ዋና ፀሐፊ የነበሩት አቶ ሚካኤል አስፈሃ ወልደ ሥላሴ በትላንቱ ዕለት ለጥያቄ ይፈለጋሉ ተብለው ከተወሰዱ በኋላ በምን ሁኔታ ላይ እንደሚገኙ ለማወቅ ያደረግነው ጥረት ሳይሳካ ቀርቷል። የንግድ ምክር ቤቱ ዋና ፀሐፊ ይኸው የዜግነት ውዝግብ ተነስቶ በነበረበት ወቅት ለኢትዮጵያው ንግድ ምክር ቤት ምክትል ፕሬዚዳንት ለአቶ ሉዊጂ ኳርቴሊ በጻፉት ደብዳቤ ፍፁም ኢትዮጵያዊ መሆናቸውን ገልፀው እንደነበር ለማወቅ ተችሏል።</p>

<p>አቶ ሚካኤል አስፍሃ ቀደም ብለው እንደገለፁት ከሆነ፣ የንፁሀን ዜጐችን መብት በመግፈፍ ኤርትራዊ ነው ማለት ወንጀል መሆኑን አሳውቀው "እኔ ጥርት ያልኩ ኢትዮጵያዊ ነኙ በማለት በደብዳቤያቸው ላይ በዝርዝር የዘር ሃረጋቸውን ጭምር ጠቅሰው ገልፀዋል። አሁን በቁጥጥር ስር የዋሉት አቶ ሚካኤል አስፍሃ እንደሚሉት "እኔ ኢትዮጵያዊ ነኝ። ከኢትዮጵያዊነቴ ቀጥሎ ወሎዬ ነኝ። ባለቤቴም ወሎዬ፣ ልጆቻችንም እንደእኔና ባለቤቴ ወሎዬዎች ናቸው፣ ሲሉ መግለጻቸው ይታወሳል።</p>

<p>አቶ ሚካኤል አስፍሃ በኤርትራ ጉዳይ የሪፈረንደም ድምፅ ያልሰጡና እስከዛሬም ኢትዮጵያዊ ነኝ ሲሉ የነበሩ ናቸው። አባታቸው አቶ አስፍሃ ወልደ ሥላሴ አይሙትም ለኢትዮጵያ አንድነት የታገሉና አስከሬናቸውም በወሎ ክፍለ ሀገር ደሴ መድኅኒዓለም ቤተ ክርስቲያን በክብር ያረፈ መሆኑ ይታወቃል። ሆኖም አሁን በቅርቡ የኢትዮጵያው ንግድ ምክር ቤት ግለሰቡን ኤርትራዊ ሲል ቆይቶ ትላንት እንዲታሰሩ መደረጉ ከጀርባው ምን እየተፈፀመ ነው? የሚል ትዝብት አትርፏል። ይህ ዜና ተጠናቅሮ ለህትመት እስከበቃበት ጊዜ ድረስ አቶ ሚካኤል አስፍሃ በቁጥጥር ሥር እንደዋሉ ናቸወ።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 17 ቀን 1990</a></p>

</body>
</html>
