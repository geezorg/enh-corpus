<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሳዑዲ አረቢያ የ200 ሚሊዮን ብር የጦር መሣሪያ ለኤርትራ መግዛቷ ተጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሳዑዲ አረቢያ የ200 ሚሊዮን ብር የጦር መሣሪያ ለኤርትራ መግዛቷ ተጋለጠ</h1>
<h3 class="align-center">የግብፅ ጄኔራሎች አስመራ ውስጥ በገሃድ እየታዩ ነው!</h3>


<p>ከተጀመረ ሶስት ወራትን ያስቆጠረው የኢትዮጵያና የኤርትራ የድንበር ውዝግብ ወደዲፕሎማሲያዊ ትግል ተቀይሮ የሁለቱም አገር ዲፕሎማቶች በተለያዩ አገሮች ድጋፍ የማግኘት እንቅስቃሴያቸውን አረብ አገሮች በማስተባበር እና የጦር መሣሪያ ወደ ግዛቷ በማስገባት ላይ እንደምትገኝ የደረሱን ዘገባዎች ያመለክታሉ።</p>

<p>400 ቶን የጦር መሳሪያ ጭና ለአስመራ ጥቂት ኪሎ ሜትሮች ሲቀረው የተከሰከሰው የዩክሬን መከላከያ ሚንስቴር ንብረት አንድ ሳምንት ካስቆጠረ በኋላ ጦር መሳሪያ የማመላለሱ ተግባር አሁንም እንደቀጠለ ነው። የኤርትራው ፕሬዚዳንት አቶ ኢሳያስ አፈወርቂም ሐምሌ 18 ቀን ወደ ካይሮ በማምራት ጉዳዩ ከሚመለከታቸው የግብፅ የጦር አበጋዞች ጋር መነጋገራቸው ተያይዞ ተዘግቧል። ኢሳያስ አፈወርቂ በካይሮ የአንድ ቀን ቆይታ ካደረጉ በኋላ የአየር ትራንስፖርት ማዕቀብ ወደ ተደረገባት ሊቢያ አምርተዋል።</p>

<p>አቶ ኢሳያስ አፈወርቂ በሊቢያ ቆይታቸው ከፕሬዚዳንት ሙአመር ጋዳፊ ጋር ውይይት እንደሚያደርጉ ይጠበቃል። ሊቢያ ቀደም ሲል የጦር ሃይሏ ወደ ኤርትራ እንዲገባ በጠየቀችው መሰረት ከዚህ ቀጥሎ አስፈላጊው ሁሉ ይመቻችላታል፣ የሚል ጥርጣሬን አጭሯል። በአሁኑም ወቅት የሶሪያ የመከላከያ ሚንስትር ኤርትራን ጐብኝተው መመለሳቸው ሲታወቅ የግብፅ ጄንራሎችም በከተማው መታየት ከጀመሩ ውሎ ማደሩን ከደረሰን ዘገባ ለመረዳት ችለናል። በአስመራ የሚገኘው የግብፅ ኤምባሲም የወታደራዊ አታሺዎቹን ቁጥር ከፍ አድርጓል።</p>

<p>በሌላ ዜና ደግሞ ሳዑዲ አረቢያ ከፈረንሳይ መንግስት የሁለት መቶ ሚሊዮን የጦር መሳሪያ ግዢ ፈፅማለች። የኤርትራ ዲፕሎማቶች በጅዳ ከሳዑዲ መንግስት ከፍተኛ ባለስልጣኖች ጋር ውይይት ባደረጉ ማግስት ከፈረንሳይ እንዲገዛ የተወሰነው የጦር መሳሪያ በእጅ አዙር ለኤርትራ የሚሰጥ መሆኑን ከስፍራው የደረሰን የስልክ መልዕክት ይገልጻል። በአጠቃላይ የኤርትራ እንቅስቃሴ የአፍሪካን ቀንድ ወደ ባሰ ሁኔታ እየወሰደው መሆኑ ታውቋል። ይህ በእንዲህ እንዳለ የጂቡቲና የኬንያ መሪዎች የሁለቱ አገሮች ግጭት በሰላማዊ መንገድ እንዲፈታ የጠየቁት ሃምሌ 20 ቀን ነው። ከአሜሪካ ሬዲዮ ድምፅ የተገኘው ዝርዝር ዘገባ ቀጥሎ ቀርቧል።</p>

<p>የጅቡቲና የኬንያ መሪዎች ኢትዮጵያና ኤርትራ የድንበር ግጭታቸውን በሰላም እንዲፈቱ በጋራ ጥሪ ማቅረባቸው ተገለጠ</p>

<p>የጅቡቲው ፕሬዚዳንት ሐሰን ጉሌድ ኦፕቲዶንና የኬንያው መሪ ፕሬዚዳንት አራፕ ሞይ ኢትዮጵያና ኤርትራ የድንበር ግጭታቸውን በሰላም እንዲፈቱ ኬንያ ውስጥ በጋራ ጥሪ ማቅረባቸውን ሐምሌ 20 ቀን የአሜሪካ ድምፅ ሬዲዮ ገለጠ።</p>

<p>ኬንያን በመጐብኘት ላይ ያሉት የጅቡቲው ፕሬዚዳንት ከኬንያው ፕሬዚዳንት አራፕ ሞይ ጋር ባደረጉት ውይይት የሁለቱ አገሮች ችግር መባባስ ለክልሉ ሰላም አሳሳቢ እንደሆነ በመግለጥ የአፍሪካ አንድነት ድርጅት ያሳለፈውን ውሳኔ የሚደግፉ መሆናቸውን እንዳመለከቱ የሬዲዮው ዘገባ አመልክቷል።</p>

<p>ፕሬዚዳንት ሐሰን ጉሌድ ኦፕቲዶን የወቅቱ የኢጋድ ሊቀ መንበር እንደሆኑ ዘገባው አመልክቶ የአፍሪካ አንድነት ድርጅት የመጨረሻ ዘገባ እስካልተሰጠ ድረስ ኢጋድ በዚህ ጉዳይ ላይ ጣልቃ የማይገባ መሆኑንም አመልክቷል።</p>

<p>በሌላ በኩል በቅርቡ የኬንያው መሪ የሁለቱን አገር መሪዎች ወደ ኬንያ ለጉብኝት ጠርተው በመሃከላቸው ያለውን ግጭት ለመፍታት የግላቸውን ሙከራ ማድረግ እንደጀመሩ የኬንያው የውጪ ጉዳይ ሚኒስትር ሚስተር ጐዳና መግለጣቸው ይታወሳል።</p>

<p>የጅቡቲው መሪ ሐሰን ጉሌድ ኦፕቲዶን ሐምሌ 20 ቀን ከኬንያ ወደ አገራቸው ሲመለሱ አዲስ አበባ ላይ ቆይታ አድርገው ከኢትዮጵያው ጠ/ሚ መለስ ዜናዊ ጋር መወያየታቸውን የኢትዮጵያ ቴሌቪዥን ገልጧል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 22 ቀን 1990</a></p>

</body>
</html>
