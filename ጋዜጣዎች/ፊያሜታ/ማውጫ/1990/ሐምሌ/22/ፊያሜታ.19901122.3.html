<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግስት ያስወጣውን አዋጅ መጠበቅ ተሳነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">የጉምሩክ አስተላላፊዎች በጂቡቲ ችግር ገጠማቸው</span></h3>
<h1 class="align-center">መንግስት ያስወጣውን አዋጅ መጠበቅ ተሳነው!</h1>


<p>የጉምሩክ አስተላላፊዎች ሥራ ድርጅት በጂቡቲ እየገቡ ያሉትን ንብረቶች በወቅቱ ለማንሳት እንዳልቻለና የአሰራር ችግር የገጠመው መሆኑን ሐምሌ 20 ቀን፣1990 ዓ.ም በጊዮን ሆቴል በሰጠው ጋዜጣዊ መግለጫ አሳወቀ። "አሰብ ላይ አገልግሎት እንዳንሰጥ የፕሮቶኰል ስምምነት በሚል አሳማኝ ባልሆነ ሽፋን ታገድን። ስራው የፕሮቶኰል ስምምነት ወደማይመለከተው ወደ ጂቡቲ ወደብ ሲዞር ደግሞ የብሄራዊ ባንክ አዲስ የእገዳ መመሪያ በማውጣቱ ከጂቡቲ ስራ አገለለን..." በማለት የገለፀውን የጉምሩክ አስተላላፊዎች ሥራ ድርጅት የአሰሪዎች ማህበር ሊቀመንበር የፊያሜታ ሪፖርተር በአራት መሰረታዊ ጥያቄዎችን አንስቶ ነበር። ቀጥሎ ቀርቧል።</p>

<p>እንደተገለፀው አሰብ ላይ ከፍተኛ የሆነ የኢትዮጵያ ንብረት ቀርቷል። የብዙዎች ጥያቄም አሰብ ላይ የነበሩ ንብረቶች ምን ይሆናሉ? ዋስትናስ አላቸው ወይ? አሁን ወደ ጂቡቲ ወደብ ከተኼደ በኋላ ደግሞ የባህር ትራንዚት በሞኖፖል የመስራቱን ነገር አሰብ ላይ እንደነበረው ቀጥሏል። ግን በትክክል የባህር ትራንዚት እቃዎቹን ለማንሳት ብቻውን ብቃት አለው ወይ? የጉምሩክ አስተላላፊዎች ካልተካፈሉ የስራ መጨናነቅ ይኖራል። ባህር ትራንዚት እቃዎቹን በወቅቱ ማንሳት ካልቻለ ደግሞ በሙቀት ሊበላሹ የሚችሉ መድሃኒቶችና ሌሎች ንብረቶች አሉ። አሁንም ሌላ ብክነት ይመጣል.....</p>

<p>ከዚህ በተጨማሪ የማነሳው ጥያቄ የጂቡቲ መንግስትስ ከናንተ ጋር ተባብሮ የመስራት ሁኔታው ምን ይመስላል። በመጨረሻ የማቀርበው ጥያቄ የመንግስት አዋጅ ተግባራዊ አለመሆኑን ነው። የሚንስትሮች ምክር ቤት ባወጣው ደንብ ቁጥር 155/86 መሰረት የጉምሩክ ባለሥልጣን ገቢና ወጪ ዕቃ ለማስተላለፍ ፈቃድ የሰጣቸው ድርጅቶች ጉምሩክ በሚገኝባቸው ጣቢያዎች ለማስተላለፍ እንደሚችሉ አሳውቋል። አሁን ይህ ደንብ ነው የተሻረው። አዋጅን አዋጅ ነው የሚሽረው። ይህ ሳይሆን ቀርቷል። ከዚህ በኋላ ውሳኔያችሁ ምን ይሆናል።</p>

<p>የማህበሩ ሊቀ መንበር አቶ ዘውገ ከላይ ለተጠቀሱት ጥያቄዎች የሰጧቸው መልሶች ቀጥሎ የቀረቡት ናቸው።</p>

<p>አሰብ ላይ ሳይወሰዱ የቀሩት ንብረቶችን በተመለከተ በዋሽንግተን የኤርትራ አምባሳደር መልስ ሲሰጥ "... ጥለዋቸው ሸሹ እንጂ እኛ መች ዘረፍን?" ነው ያለው። ይሄ መሳለቂያ እንጂ መልስ አይደለም። እርግጥ አሁን ከዚያ ከአሰብ ተፈናቅለው የሚመጡ ሰዎች እንደሚነግሩን ከሆነ፣ ምናልባት ብዙዎቹ እቃዎች ያሉም አይመስለንም። በተለይም ተሽከርካሪዎቹን መጠቀሚያ አድርገውታል። አሰብ ላይ የነበሩ ለመስክ የሚሆኑ መኪናዎችንና ሌሎችንም የማፈልጋቸውን እቃዎች እንዳጓጓዘ ነው ለመረዳት የቻልነው።</p>

<p>ስለዚህ በኢንሹራንስ በኩል ጦርነት በታወጀበት ቦታ ላይ የኢንሹራንስ ፖሊሲ ሁለት ሣምንት ብቻ ነው። በሁለት ሳምንት ውስጥ የምታነሳ ከሆነ ነው ኢንሹራንሱ ስራ ላይ የሚውለው። ስለዚህ ይሄ ሊሆን የሚችል ስላልሆነ በኢንሹራንስ በኩል የሚሸፈን አይደለም። የኢንሹራንስ ፖሊሲውም አይፈቅድም። በዚህም ምክንያት ነው ዛሬ ነጋዴው ከፍተኛ ችግር ላይ ወድቆ በንግድ ምክር ቤቱ በኩል ተሰባስቦ ከፍተኛ ችግር ላይ ወድቆ በንግድ ምክር ቤቱ በኩል ተሰባስቦ ጉዳዩን ለመንግሥት አቅርቧል። በመንግሥትም በኩል የዚህን የባሕር ህግ የሚያውቁ ሙያተኞች አዋቅሮ ጉዳዩን ወደ ዓለም ፍርድ ቤት የመውሰድ ጉዳይ ነው ከዚህ በኋላ የሚኖረው። የሻዕቢያ መንግሥት ለዚህና ለሌሎችም ጉዳዮች የሚገዛ አልሆነም። ስለዚህ እዚያ ያለው ዕቃ በዓለም አቀፍ ፍርድ ቤት በኩል ወደፊት የሚሆነው ከማየት ውጪ አሁን ንብረቱን የምናገኝበት ደረጃ ላይ አይደለንም ያለነው።</p>

<p>ሁለተኛው ወደ ጅቡቲ ወደብ ከሄደ በኋላ የሞኖፖል አሰራሩ ቀጥሏል። የባሕር ትራንዚት ብቃትስ አለው ወይ? የሚለው ነው። ይህንን ደጋግመን የምንናገረው ነው። በአንድ የመንግሥት ድርጅት ብቻ ብቃት ኖሮ ይሄ ሁሉ ዕቃ ሊነሳ አይችልም። ባለመነሳቱ ደግሞ ብዙ የሚበላሹ ነገሮች አሉ። በአሁኑ ወቅት እንደምታውቁት ጅቡቲ ላይ ከፍተኛ ሙቀት ያለበት ወቅት ነው። ከ48 ዲግሪ ሴንትግሬድ በላይ ሙቀት አለ። ስለዚህ ለመበላሸት ባሕሪ ያላቸው እቃዎች በሰዓቱ ሊነሱ ይገባል። አለመነሳታቸው ብልሽትን ያስከትላል።</p>

<p>እንግዲህ ባለፉት ሦስት ዓመታት የዚህ ማህበር ትልቁ ጩኸት ይኼው ነው። ባሕር ትራንዚት ብቻውን ብቃት የለውምና ሊወጣው አይችልም ሁላችንም ተሳትፈን እንስራ ነው ጥያቄው። ሁላችንም ተሳትፈን እንኳን ችግሮች ይኖራሉ። መጨናነቁ ይኖራል። ያንን መጨናነቅ ደግሞ ለማስወገድ ምልልሱ ፈጣን መሆን አለበት። አለበለዚያ ችግሩ ይከሰታል ብለን መግለጫ ሰጥተን ነበር።</p>

<p>ወደ 3ኛው ጥያቄ ስመጣ የጅቡቲ መንግሥት ከናንተ ጋር ተባብሮ የመስራት ሁኔታው ምን ይመስላል ለተባለው፣ የጅቡቲ መንግሥት ይህንኑ ሞኖፖሊ አልቀበልም ብሎ መልስ እንደሰጠ ነው የምናውቀው። ስለዚህ እዚያ ከጅቡቲ ምስረታ ጋር አብረው የተመሰረቱ የትራንዚት ስራ የሚሰሩ ድርጅቶች አሉ። እንግዲህ እኛ የምንሰድላቸውን ሰነድ ነው መስራት የሚችሉት። እኛ ካልሰደድንላቸው በባሕር ትራንዚት ብቻ ይሰራሉ። ያን አሰራር የጅቡቲ መንግሥት የሚቀበለው አይደለም። ስለዚህ የጅቡቲ መንግሥት የራሱን አቋም ወስዷል። የባሕር ትራንዚት የሞኖፖል አሰራር እንዳልተቀበለው።</p>

<p>ሌላው ጠያቂው እንዳለው አዋጅን አዋጅ ነው የሚሽረው። ለዚህም ነው፣ አዋጅ ቁጥር 67/89 የንግድ ፈቃዶች ሁሉ አንድ ቦታ እንዲወጡ አዘዘ። በዚህ አዋጅ መሰረት እያንዳንዱ ሰው ያለውን ካፒታል አንቀሳቅሶ ይሰራል እንጂ የገንዘብ ገደብ አይገልፅም። አላስቀመጠም። እዚህ ዋና አዋጁ ላይ የሌለ ደንብ ነው ያወጣችሁብን ነው የዛሬው መግለጫችንም አንዱ ምክንያት። ደንቡ የአዋጁ ተቀጥላ እንጂ፣ አዋጅ የደንብ ተቀጥላ አይደለም። ስለዚህ አዋጅን አዋጅ እንጂ ደንብ አይሽረውም የሚል ነው ተቃውሞአችን፣ በማለት ገልፀዋል። ሁኔታዎች ካልተስተካከሉም መብታቸውን በህጋዊ መንገድ እንደሚያስፈፅሙ ለጋዜጠኞች አሳውቀዋል። ሌሎች የማህበሩ አመራሮችም በጉዳዩ ላይ ማብራሪያ ሰጥተውበታል።</p>


<h3 class="align-center">ምፅዋና አሰብ ወደቦች ላይ ተቋርጦ የቀረው በርካታ ሚሊዮን ብር ወጪ የወጣበት ጭነት ለሻዕቢያ ባለሥልጣኖች ዝርፊያ መጋለጡ ተዘገበ</h3>


<p>በኢትዮጵያና በኤርትራ መካከል የድንበር ግጭት በመከሰቱ የተነሳ ከአሰብና ከምፅዋ ወደቦች ወደ ኢትዮጵያ ሊገቡ ተዘጋጅቶ የነበረ በርካታ ሚሊዮን ብር የፈሰሰባቸው ልዩ ልዩ ንብረቶች እነዚያው ወደቦች ላይ በመቅረታቸው መጠኑ ከፍ ያለው ወደ ኤርትራ ተወስዶ በኤርትራ ሹሞች በጥቅም ላይ መዋሉን አዲስ ትሪቢዩን በጁላይ 24 ቀን 1998 እትሙ ከግል ምንጮች ያገኘው መሆኑን ገልጦ ዘግቧል።</p>

<p>በጥቅም ላይ ዋሉ	 የሚባሉትም የእርዳታ እህልንና የተጣራ ነዳጅ እንደሚገኙበትም አመልክቷል። ይህ የሻዕቢያ ሹማምንት ዘረፋ ቀደም ሲል በኢትዮጵያና በኤርትራ መንግሥታት መካከል እ.ኤ.አ በመስከረም 1993 ዓ.ም ስለወደቦች አገልግሎት የተፈረመውን ስምምነትና የባህር አጠቃቀም መብትን በተመለከተ የወጣውን የዓለም አቀፍ ህግ የተጻረረ እንደሆነም ዘገባው ገልጧል።</p>

<p>በሁለቱ ወደቦች የነበረው ጭነት ባጠቃላይ ሲገለጽ ደረቅ ጭነት 135.00፣ እርጥብ ጭነት ወደ 47.00 ኪውቢክ ሜትር የሚጠጋ፣ አስፋልት 50.000 ቶን እንደነበር አዲስ ዘመን ሐምሌ 4 ቀን በሰጠው ዘገባ ተገልጦ እንደነበር የሚታወቅ ነው።</p>

<p>ይህ በእንዲህ እንዳለ በሁለቱ ወደቦች ላይ ሳይነሳ የቀረውንና በሻዕቢያ ሹሞች የተዘረፈውን ለማወቅ በአዲስ አበባ የንግድ ምክር ቤት የሚመራና ከባንክ ከኢንሹራንስ ከጫኝ ክፍሎች የተውጣጡ አባላት ያሉት አንድ ኮሚቴ ተቋቁሞ ምዝገባ መጀመሩንም ሪፖርቱ አመልክቷል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 22 ቀን 1990</a></p>

</body>
</html>
