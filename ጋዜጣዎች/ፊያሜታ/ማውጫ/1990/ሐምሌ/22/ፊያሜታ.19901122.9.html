<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለክቡር ጠቅላይ ሚኒስትር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ለክቡር ጠቅላይ ሚኒስትር መለስ ዜናዊ</h1>

<p class="align-center">መስፍን ስለሺ (ከ3 ቁጥር ማዞሪያ)</p>


<p>በቅድሚያ ከወገቤ ጐንበስ በማለት መለዮዬን በአንድ እጄ ይዤ ኢትዮጵያዊ ሰላምታዬን አቀርባለሁኝ። ከሰላምታዬ በመቀጠል ይህንን ግልፅ ደብዳቤ በማንኛውም መንገድ ቢሆን እንዲደርስዎ እና እንዲያነቡት ብዬ እንዲህ ፅፌዋለሁና ደግሞ ያ ትዕግስት የለሽነትዎ ቁጣዎት ገንፍሎ ይህንን ደብዳቤዬን እንዳይቀዳድዱት ወይንም ደግሞ ሌላ እርምጃ ለመውሰድ እንዳይነሳሱ አደራ።</p>

<p>ክቡር ጠ/ሚኒስትር ሀገራችን ኢትዮጵያ ዛሬ እራሱን በአዞ በሰየመው ሻዕቢያና አመራሩ በእብሪት ተወራለች። ከመወረሯም በላይ ዳቦን እንኳን ለይተው የማያውቁት ሕፃናት በቦንብና በጥይት ሲደበደቡ፣ ጐልማሶችና አዛውንቶችም ለዚህ የሞት መቅሰፍት ተዳርገዋል። ለዚህ ሁሉ መንሰኤው ደግሞ እርስዎ በብሔረሰብ የከፋፈሉት ሕዝባችን የጐሪጥ መተያየት በመጀመሩ፣ የተለያዩ የእርስዎን አስተዳደር የሚቃወሙ በርካታ ድርጅቶች መፈጠራቸውና ያለምንም ምክንያት ከሥራ የተባረሩት ሲቪል ሠራተኞች የቀድሞው ሠራዊት አባላት በውስጣቸው ጉምጉምታ የመኖሩን ሚስጥር የእርስዎ የቅርብ ጓደኛ የሆኑት ፕሬዘዳንት ኢሣያስ አፈወርቂ የሚያውቁት ጉዳይ በመሆኑ ሌሎችን ምክንያቶችንና ሰበባ ሰበቦችን በመጨማመር ለዛሬው ወረራ ለመብቃት ችለዋል።</p>

<p>ክቡር ጠ/ሚ ይሁን እንጂ ይህንን ወረራ ለማክሸፍና ብሎም እስከመጨረሻው እንዳያንሰራሩ አከርካሪያቸውን ሰብሮ ለመጣል ያ ትላንትና በብሔረሰብ ተከፋፍሎና በጥርጣሬ ዓይን ሲተያይ የነበረው፣ ከሥራው ተባሮ ከቤተሰቡ ጋር በረሃብ አለንጋ ሲገረፍ የቆየው፣ ትላንት የሕዝብ ጠላት ነውና አያስፈልገንም ተብሎ እንዲወገድና በየቦታው ተበትኖ ኑሮውን በልመና ላይ መስረቶ ይኖር የነበረው የቀድሞው ጦር አባላት፣ በአጠቃላይ ሁሉም የኢትዮጵያ ሕዝብ በተሰነዘረበት ወረራ እንደ አራስ ነበር ተቆጥቶ በአንድ ላይና በአንድ ድምፅ እየዘመረ ከመነሳቱና ከመዝመቱም ሌላ በደጅንነት ያለው ሌላውም ሕዝብ ቢሆን ካለቸው መጠነኛ ገቢ ላይ በመቀነስ በግንባር ለሚፋለመው ለጀግናው ሠራዊታችን ማጠናከሪያና በጦርነቱ ምክንያት ለተፈናቀሉት ወገኖቻችን ቁሳቁስና አልባሳትን ጭምር በመለገስና ጦሩን በማበረታታት ላይ ይገኛል።</p>

<p>ስለዚህ ክቡር ጠ/ሚ ይህ አንድነትንና ኢትዮጵያን ወዳድ ሕዝባችን ይህንን ሁሉ ጀግንነት ለመፈፀምና እርዳታም ለማድረግ የተነሳሳው ለሀገሩ ካለው ጥልቅ ፍቅር የተነሳ በመሆኑ ይህ ሁኔታው በእውነቱ ከሆነ እርስዎንም ሳያስደንቆት አይቀርምና ለጥቂት ጊዜም ቢሆን ሰፍሮብዎ የነበረውን ድንጋጤና ስጋት ሙሉ በሙሉ ከላይዎ ላይ ያቃለለልዎ በመሆኑ ትላንት ሥልጣን እንደያዙ ከሥራ በማፈናቀልና ለርሃብ ያጋለጡትን፣ እንደ አሮጌ ቁና ሜዳ ላይ የተጣለውንም የቀድሞ ጦር አባላት በአጠቃላይ በማወቅም ሆነ ባለማወቅ ያስቀየሙትን የኢትዮጵያ ሕዝብ በግልፅ ይቅርታ መጠየቅ ይገባዎታል። ጥፋትን አውቆ ይቅርታ መጠየቅ የትልቅና አዋቂ ሰው ምግባር ነውና። ስለዚህ ይህንን ከአደረጉ ደግሞ ሁላችንም በእርስዎ ላይ ያለንን እምነት ከማጠንከራችንም በላይ ወረራውንም ሆነ ማንኛውም ችግር ተቋቁመን በአጭር ጊዜ ውስጥ በድል እንደምንወጣና ለሻዕቢያ ሠራዊትና መሪዎቹ ውርደትን ለእርስዎ ደግሞ ኩራትን እንደምናለብስዎ አይጠራጠሩ። ድል የኢትዮጵያ ሕዝብ ነው። ደህና ይሁኑ።</p>

<p class="align-center">አክባሪዎ ኢትዮጵያዊው</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 22 ቀን 1990</a></p>

</body>
</html>
