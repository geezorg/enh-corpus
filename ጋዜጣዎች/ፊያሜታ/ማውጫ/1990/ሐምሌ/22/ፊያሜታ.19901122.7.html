<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታቦቱ በመከርቸሙ ምክንያት የቅ/ገብርኤል በዓለ ንግሥ ተስተጓጐለ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ታቦቱ በመከርቸሙ ምክንያት የቅ/ገብርኤል በዓለ ንግሥ ተስተጓጐለ!</h1>


<p>በወረዳ 12 ቀበሌ 22 ክልል በአንቀፀ ምህረት ቅዱስ ሚካኤል ቤተ ክርስቲያን በደባልነት የሚገኘው የቅዱስ ገብርኤል ታቦት፣ በአንድ ግለሰብ በቁልፍ በመከርቸሙ ምክንያት ሐምሌ 19/1990 የሚከበር የነበረው በዓለ ንግሥ መስተጓጐሉ ታወቀ።</p>

<p>"ስምን መልአክ ያወጣዋሉ እንዲሉ አበው፣ በተለምዶ ጭቁኑ እየተባለ በሚጠራው ደብር የሚገኘው የቅዱስ ገብርኤል ታቦት ተደርጐም ተሰምቶም በማይታወቅ መልኩ፣ ታቦት ያለበትን የመንበሩን ቁልፍ ዲያቆን ይፍጠር የተባሉ ግለሰብ፣ በደብሩ በተፈጠረው የእርስ በእርስ አለመግባባት ይዘው በመፈርጠጣቸው፣ በዓሉን ለማክበር የተሰበሰበው ህዝበ ክርስቲያን ታቦቱ ሳይወጣለት በመቅረቱ በኃዘንና በለቅሶ መመለሱን ከቦታው ከተገለፀልን አስተያየት ለማወቅ ተችሏል። ታቦቱ መንገሥ በሚገባው ዕለት ተጨቁኖ የመዋሉ ጉዳይ የሃዘን ኃዘንን ፈጥሯል።</p>

<p>ይህ ከአባ ጳውሎስ አስተዳዳር ራሱን በማግለል ለበርካታ ዓመታት ብቻውን የሚኖረው የጭቁኑ ሚካኤል ደብር ከስንት ዓመታት የብቸኝነት ጉዞ በኋላ በዲያቆን ይፍጠር ቤተ ክህነት ጋር መቀላቀል አለበት የሚል ከዓመታት ወዲህ የተጠነሰሰ አዲስ ክስተት ደብሩ ከቤተ ክህነት አስተዳደር ጋር ለመቀላቀል ቅድመ ሁኔታዎች እየተመቻቹ እንደሆነና፣ ዲያቆን ይፍጠር ግን በአባ ጳውሎስ ቁጥጥር ሥር መሆኑን ሳላረጋግጥ በሚል ይመስላል፣ በዓለ ንግሡን ማስተጓጐላቸውን ነው የአንቀፀ ምህረት ሚካኤል ቤ.ክ ሠራተኞች የሚናገሩት።</p>

<p>ከአባ ጳውሎስ አስተዳደር ካፈነገጠ ወዲህ እጅግ ብዙ ህዝበ ክርስቲያን የሚጐርፍለትና በገቢ ደረጃም መጠነ ሰፊ ካፒታል እንዳካበተ የሚነገርለት የአንቀፀ ምህረት ደብር "ይፍጠሩ የድሮ ቃላቸውን ከለወጡና ከደብሩ የሰበካ ጉባዔ አባላት ጋር "ዓይጥና ድመቱ ከሆኑበት ጊዜ ጀምሮ ቤተ ክርስቲያኑ ሰላም እንዳጣና ቤተ ክህነትም በቁጥጥርዋ ሥር ለማዋል በለስ እንደቀናት ለደብሩ ቅርበት ያላቸው ወገኖች አስታውቀዋል።</p>

<p>ዲያቆን ይፍጠር ኪዳኔ ከቤተ ክህነት አለቃ ካልመጣ በማለት አቋማቸውን ካፀኑ ወዲህ ሌሎቹ የደብሩ ሰበካ ጉባዔ አባላትም ከቤተ ክህነት አለቃ ይመደብልን ወደሚለው እያጋደሉ እንደሆነ የገለፁት ወገኖች እንደሚሉት ደግሞ የደብሩ ከቤተ ክህነት አስተዳደር የመገንጠል ቅድመ ታሪክ የአባ ጳውሎስን አስተዳደርና ሃይማኖታዊ ሂደት በመቃወም ሳይሆን፣ ጐረቤት ከሆነው የገነተ-ኢየሱስ ደብር በአንድ ሰበካ ጉባዔ መተዳደር (መመራት) አለባችሁ በመባሉ ብቻዬን ካልሆንኩ በሚል ኩርፍያ ራሱን ከአባ ጳውሎስ አስተዳደር አግሎ ለዓመታት መጓዙን አስረድቷል።</p>

<p>በዚህም ምክንያት ከዓመታት የብቸኝነት ጉዞ በኋላ ሰሞኑን በተካሄደው የሲኖዶስ ጉባዔ የአንቀፀ ምህረት ደብር (ጭቁኑ) ከገነተ ኢየሱስ ተለይቶ ብቻውን እንዲመራና አለቃም ከቤተ ክህነት እንዲመደብለት በመደረጉ አንዳንድ የአካባቢው ሰዎች ደስ ቢሰኙም፣ ብዙዎቹ ግን ኃዘን ተሰምቷቸዋል።</p>

<p>ሪፖርተራችን በቦታው ድረስ በመሄድ ለማጣራት እንደሞከረው ይህ በብቸኝነት የሰላም ኑሮን ይመራ የነበረው ደብር በአባ ጳውሎስ አገዛዝ ሥር የመውደቁ ነገር እንደማይበጀው ነው ከበርካታ ወገኖች የተሰነዘረው ሃሳብ የሚያመለክተው።</p>

<p>አንቀፀ ምህረት ከእኛ ተገንጥሎ ብቻውን ሊስተዳደር አይገባውም በማለት የሚቀናቀኑት፣ ገነተ ኢየሱሶች ደግሞ አንቀፀ ምህረት (ጭቁኑ) ከእኛ እንዲገነጠል ከተወሰነብን፣ እኛም በተራችን ቤተ ክርስቲያናችንን ከአባ ጳውሎስ አስተዳዳር እናገለዋለን ወደሚል አቅጣጫ እየተዳረሱ መሆናቸውን ከአካባቢው የደረሱን ምንጮች ጠቁመዋል።</p>

<p>ታቦተ ሕጉ ያለበትን ቁልፍና ልዩ ልዩ ንብረቶችን በቁጥጥራቸው ሥር ያደረጉት ዲያቆን ይፍጠር ንብረቱን እንዲያስረክቡ ከቤተ ክህነት ትዕዛዝ ተፅፎ አረካካቢዎች በቦታው ድረስ በመጓዝ ሊያረካክቡ ቢጠባበቁም፣ ንብረቱ ያለባቸው ግለሰብ ባለመገኘታቸው ርክክቡ ሳይፈፀም መቅረቱንና ታቦተ ገብርኤልም ሳይነግሥ ታግቶ በመዋሉ በዕለቱ የተገኘው ህዝበ ክርስቲያን ወደአምላኩ ምህላና ፀሎት አድርሶ መበተኑን የአካባቢው ወገኖች ለሪፖርተራችን ገልፀዋል።</p>

<p>ንብረቱን እንድትረከቡኝና አለቃም ለቦታው እንድትሰይሙለት በማለት ለቤተ ክህነት አቤቱታ ሲያሰሙ የነበሩት "ይፍጠሩ ቤተ ክህነት እንዲያስረክቡ የትዕዛዝ ደብዳቤ ከተጻፈ ወዲህ አላስረክብም የማለታቸው ነገር ለብዙዎቹ እንቆቅልሽ ሆኖባቸዋል። በዚህ ጉዳይ አላስረክብም ያሉት ግለሰብ ለማነጋገር የተደረገው ሙከራ አልተሳካም።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሐምሌ 22 ቀን 1990</a></p>

</body>
</html>
