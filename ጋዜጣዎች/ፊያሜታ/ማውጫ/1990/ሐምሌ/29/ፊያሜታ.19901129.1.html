<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከእንግዲህ የሰላሙን ጥረት ተሟጦ ማለቅ መጠበቁ አገርና ወገንን የሚያስጠቃ ይሆናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልዕክት</span></h3>
<h2 class="align-center">ከእንግዲህ የሰላሙን ጥረት ተሟጦ ማለቅ መጠበቁ አገርና ወገንን የሚያስጠቃ ይሆናል</h2>


<p>የሻዕቢያ ሐይል ድንበር ጥሶ የኢትዮጵያን መሬት ከያዘ ሶስት ወሪትን አስቆጥሯል። በዚህ የተነሳ በኢትዮጵያና በኤርትራ መካከል የተፈጠረውን የድንበር ውዝግብ መፍትሄ እንዲያገኝ በርካታ የሽምግልና ጥረት ተደርጓል።</p>

<p>በመጀመሪያ የሰላም እቅድ ነድፈው ያቀረቡት ዩ.ኤስ.አሜሪካና ሩዋንዳ ሲሆኑ ያቀረቡት የሰላም ሃሳብ በአፍሪካ አንድነት ድርጅትም ሆነ በተባበሩት መንግሥታት ድርጅት ተቀባይነት አግኝቶ ተፈጻሚነቱ ተከባሪ እንዲሆን ሁለቱም የመንግሥታት ድርጅቶች ውሳኔያቸውን አሳርፈውበታል።</p>

<p>የሁሉም ውሳኔ በመጀመሪያ ድንበር ጥሶ ወደ ኢትዮጵያ ግዛት ዘልቆ የገባው የኤርትራ የጦር ኃይል ቦታውን ለቆ እንዲወጣ የሚጠይቅ ቢሆንም የኤርትራ መንግሥት የሰው መሬት ስላልያዝኩ ካለሁበት አልነቃነቅም በማለቱ በሁሉም ደረጃ የቀረቡለትን የሰላም ጥሪ አሻፈረኝ ብሎ እስካሁን ቆይቷል።</p>

<p>የሰላሙ ጥረት ተሟጦ እስካለቀ ድረስ ዕድል ከኢትዮጵያ በኩል በመሰጠቱ በቅርቡ ቡርክናፋሶ ዋና ከተማ ኡጋዱጉ ውስጥ ተካሂዶ በነበረው 34ኛው የአፍሪካ መሪዎች ጉባዔ አንድ የልዑካን ቡድን የግጭቱን መንስዔ አጣርቶ እንዲያቀርብ ሥልጣን ተሰጥቶት ሲያጠና ቆይቷል። የልዑካኑ ቡድን ጥናቱን አካሂዶ የደረሰበትን ዝርዝር ሪፖርትም አቅርቧል።</p>

<p>ሐምሌ 25 ቀን እዚያው ቡርኪናፋሶ ውስጥ በኡጋዱጉ ከተማ የአፍሪካ አንድነት ድርጅት ባዘጋጀው መድረክ የኢትዮጵያንና የኤርትራን የውጪ ጉዳይ ምኒስትሮች ጠርቶ በኢትዮጵያ በኩል አቶ ሥዩም መስፍንን በኤርትራ በኩል አቶ ሐይሌ ወልደ ተንሳይን አነጋግሯል።</p>

<p>ሸምጋዩ ቡድን እስከ እሁድ ከሰዓት በኋላ ድረስ ሁለቱን የውጪ ጉዳይ ምኒስትሮች አነጋግሮ ምንም አመርቂ የሆነ የሚያስማማ ሁኔታ አለማግኘቱ ተገልጧል። የጂቡቲው የውጪ ጉዳይ ምኒስትር ለጋዜጠኞች በሰጡት ቃል ስብሰባው ተስፋ የሚያስቆርጥ አይደለም። ቢሉም በሁለቱ አገሮች መካከል ያለው ልዩነትእንደዚያው እንደ ቀድሞው የተለያየ መሆኑን አልሸሸጉም።</p>

<p>በኢትዮጵያ የውጪ ጉዳይ ምኒስትር የተሰጠው ቃል የኤርትራ ጦር ከኢትዮጵያ እስካልወጣ ድረስ ከኤርትራ መንግሥት ጋር ምንም አይነት የሰላም ውይይት እንደማይደረግ ነው። የኤርትራው የውጪ ጉዳይ ምኒስትር አቶ ሐይሌ ወልደተንሳይ በበኩላቸው ከሁሉ በፊት የተኩስ ማቆይ ይደረግ የሚል ሃሳብ ያቀረቡ ሲሆን የኤርትራ ጦርም የኢትዮጵያን መሬት አልያዘም በማለት አሁንም በድጋሚ አስተባብለዋል። አቶ ሐይሌ ከዚህ ይልቅ ኢትዮጵያ የቅኝ ገዢዎችን ድንበር አልቀበል ብላለች ሲሉ ከሰዋል።</p>

<p>ውይይቱን ይመሩ የነበሩት የመልዕክተኞቹ ቡድን መሪ የአፍሪካ አንድነት ድርጅት ዋና ፀሐፊ ሳሊም የሁለቱ ቀን ስብሰባ መወጣጫ መሰላል እንጂ መፍትሄ ማግኛ አይደለም ብለው የገለጡ ሲሆን ሁለቱም አገሮች ባሉበት ሁኔታ እንዲቆዩም መማፀናቸው ተገልጧል።</p>

<p>በሌላ በኩል በኢትዮጵያና በኤርትራ መካከል የተከሰተውን የድንበር ውዝግብ መፍትሄ ለማስገኘት በቡርኪናፋሶው የመሪዎች ስብሰባ የተሰየመው ልዑክ አባላት ሚስተር ሳሊም አህመድ ሳሊም የአ.አ.ድ ዋ ናፀሐፊ ሚስተር ሳዎኢቦኮ የአፍሪካ ግጭት አስወጋጅ ኮማቴ ሊቀመንበር እንዲሁም የቡርኪናፋሶ የዚምባቡዌና የጅቡቲ የውጪ ጉዳይ ምኒስትሮች በአባልነት የሚገኙበት ይህ ቡድን የሥራ ሪፖርቱን ኃላፊነቱ በተሰጣቸው ለወቅቱ የአ.አ.ድ ሊቀመንበር ለቡርኪናፋሶው ፕሬዚዳንት ለብሌዝ ኮምፓኦሬ አቅርቧል።</p>

<p>ቡድኑ ሪፖርቱን በይፋ ባይገልጽም የኤርትራ መንግሥት አጥብቆ መከራከሪያ ያደረገውን የኢትዮጵያን ግዛት አልወረርኩም የባድመ አካባቢ በእኔ አስተዳደር ስር የነበረ ነው ሲል የቆየበትን ውድቅ የሚያደርግ ከግንቦት 4 ቀን 90 ዓ.ም በኋላ የእርትራ ሠራዊት በኃይል የያዘው ቦታ መሆኑን የሚያረጋግጥ ዘገባ በሪፖርቱ ያካተተ መሆኑን የሪፖርተር ጋዜጣ ከዲፕሎማቲክ ምንጮች መረጃ እንዳገኘ ገልጧል።</p>

<p>ይኸው ልዑካን ቡድን የሁለቱን አገሮች የውጪ ጉዳይ ምኒስትሮች በተናጠል ካነጋገረ በኋላ በውዝግቡ አካባቢ ያደረገውን ጥናት ለተባበሩት መንግሥታት የፀጥታው ምክር ቤት ለማቅረብ ወደ ኒውዮርክ ማምራቱም ታውቋል።</p>

<p>እንግዲህ እስካሁን ለሰላሙ መገኘት የተሰጠው ትዕግሥት እልህ አስጨራሽ ቢሆንም የሻዕቢያ መሪዎች በኢትዮጵያ በኩለ መፍትሄ ለማግኘት የተከፈለው መስዋዕትነት የቱን ያህል ከፍተኛ እንደሆነ ሊረዱ አልቻሉም።</p>

<p>ከእንግዲህ የሚጠበቁት ሁለት እርምጃዎች ብቻ ናቸው። የአጣሪው ልዑክ ሪፖርት የሚደርሰው የተባበሩት መነግሥታት የፀጥታው ምክር ቤት የኤርትራ መንግሥት የኢትዮጵያን ሉአላዊነት ደፍሮ የያዘውን ግዛት እንዲለቅ የማስገደድ እርምጃ መውሰድና ለሰራቸው ወንጀሎች በዓለም አቀፉ ፍርድ ቤት ተጠያቂ እንዲሆን ውሳኔው ይጠበቃል።</p>

<p>በሌላ በኩል የኢትዮጵያ መንግሥት ከእንግዲህ የሻዕቢያ መሪዎች በሽምግልናው መድረክ ሃሳባቸውን ለውጠው ይቀርቡ ይሆናል ብሎ ተስፋ ከማድረግ በሻዕቢያ ሃይል የድንገተኛ ማጥቃት ከመሰንዘሩ በፊት የራሱን እርምጃ በቀደምትነት ለመውሰድ መዘጋጀት እንደሚኖርበት ይጠበቃል።</p>

<p>የሻዕቢያ መሪዎች ጥቃት ሲታሰብ አሁን ፈጥጦ ከሚታይበት ከሰሜነኑ የድንበር ግንባር ብቻ ሳይሆን ኢትዮጵያን በደቦ ለማጥቃት ውል የገቡበትም ፀረ-ኢትዮጵያ ሃይሎች ሊንቀሳቀሱ የሚችሉባቸውም የስራቁና የደቡቡ አካባቢዎችም ጭምር ከፍተኛ ትኩረት ሊሰጣቸው የሚገቡ ይሆናል። በተለይ የጠላት ሃይል ፍፁም መናቅ ስለማይኖርበት አድጐ ከባድ ችግር ከመፍጠሩ በፊት በእንጭጭነት ያለውን በቅድሚያ መምታቱም ጠቃሚነት የሚኖረው ይሆናል።</p>


</body>
</html>
