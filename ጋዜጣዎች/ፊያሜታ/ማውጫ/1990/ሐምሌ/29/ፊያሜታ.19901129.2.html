<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግብፁ አምባሳደር መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የግብፁ አምባሳደር መግለጫ ሰጡ</h1>
<h3 class="align-center">"ምን ለማግኘት ብለን ኤርትራን እንረዳለን?"</h3>


<p>ተቀማጭነታቸው በኢትዮጵያ የሆኑት የግብፅ አምባሳደር ሚ/ር ማራዋን በድር ከትላንት በስቲያ በኢምባሲው ለጋዜጠኞች መግለጫ ሰጥተዋል። አምባሳደር ማራዋን በድር በፊያሜታ በኩል ለቀረበላቸው የወቅቱ የኤርትራና የኢትዮጵያ ሁኔታ ሰፋ ያለ ማብራሪያ የሰጡ ቢሆንም ዋና ዋናውን ነጥብ ብቻ አቅርበናል።</p>

<p>ለአምባሳደሩ በቅድሚያ ያቀረብንላቸው የመጀመሪያ ጥያቄ በአሁኑ የኢትዮጵያና የኤርትራ ጦርነት ግብፅ ድጋፏን ለኤርትራ እያደረገች ነው። በአስመራ ኤምባሲዋ የሚሊተሪ አታሼዋን ጨምራለች። ይህ ምን ያህል እውነት ነው? ብለን ላቀረብነው ጥያቄ በቅድሚያ የኢትዮጵያ ጋዜጠኞችን ወቅሰዋል፣ ከኛም ጋር ተወዛግበዋል። በመጨረሻ ግን ቀጥሎ ያለውን ምላሽ ሰጥተውናል።</p>

<p>".. በቪየና ኰንቬንሽን ወይም ዲፕሎማቲክ ግንኙነት ኤምባሲ ይኖራል፣ ሚሊተሪ አታሺ ቢሮም አብሮት ይኖራል። ይህን ወታደራዊ ቢሮ ያለአገሪቱ ፈቃድ መክፈት አትችልም። ቁጥራቸውንም መጨመር አይቻልም። እንዲያው በዚህ አጋጣሚ የምናገረው እኛ የሚሊተሪ አታሺ እዚህ ኢትዮጵያ ውስጥ ለመክፈት ጠይቀን ሶስት እና አራት ዓመት ወስዶብናል። በአስመራ አምባሳደሩ ዲፕሎማቶችና ሁለት አስተዳደራዊ አታሺዎች ነው ያሉን። ታዲያ የሌለንን ሚሊተሪ አታሺ ከየት አምጥተን እንጨምራለን? ይሄ ፈፅሞ ሃሰት ነው። ወታደራዊ አማካሪዎች ብትሉ እንኳ..."</p>

<p>"ለመሆኑ እኛ ኤርትራን ለምን እንረዳለን? ከኤርትራ ምን ለማግኘት? ምንም ስሜት የማይሰጥ ነገር ነው። ይህ ጦርነት በግልፅ የሁለት አገሮች ግጭት ነው፣ የግብፅ ጉዳይ አይደለም። በክልሉ የናንተ ኢጋድ አለ። ሁለቱም አገሮች ደግሞ የኢጋድ አባል ናቸው። እኛ የኢጋድ አባል አይደለንም። የሁለትዮሽ ዲፕሎማቲክ ስምምነት ያላቸውም ኢትዮጵያና ኤርትራ ናቸው። አሁን ከተፈጠረው ጦርነት ምን ለማግኘት ብለን ኢጋድን ረግጠን ለኤርትራ እናግዛለን። ለነገሩ ለኢትዮጵያም ቢሆን፣ ለምን እናግዛለን?" ብለዋል። በአባይ ጉዳይ ስላለውም ሁኔታ ሲመልሱ፦</p>

<p>"የናንተ ጋዜጠኞች ሁልጊዜ ከኢትዮጵያ ጋር ላለን ግንኙነት የሚያነሱት ይህንኑ የውሃ ጉዳይ ነው... እኛ ከወንዙ መጨረሻ ላይ ያለን ሕዝባች ነን። እኛ ዝናብ የለንም። ሁሉም ገባር ወንዞች ከኛ በላይ ነው የሚገኙት። የኛ ሃሳብና ምኞት በእነዚህ ወንዞች ላይ አስተማማኝ የውሃ ፕሮጀክቶችን ማቋቋም ነው። ይህ ደግሞ ሊሆን የሚችለው ሰላም ሲኖር ነው። ሰላም ከሌለ፣ ፀጥታ ከሌለ ተጐጂዎቹ እኛም ጭምር ነን። ስለዚህ ለማንም ወገነተኛ የምንሆንበት ምክንያት የለም። ሰዎች እንደሚሉት ግብፅ ከሠሃራ በታች ባሉ አገሮች ጣልቃ ትገባለች፣ ይላሉ። አዎ ጣልቃ እንገባለን፣ ሰላም ለማስገኘት ሁልጊዜም እንጥራለን።</p>

<p>"አሁንም በኤርትራና በኢትዮጵያ መካከል የተፈጠረው ችግር በሰላማዊ መንገድ እንዲያልቅ ምኞታችን ነው። በግብፅ በኩልም አስፈላጊው ጥረት ሲካሄድ ቆይቷል።" ብለዋል። በመጨረሻም ጦርነቱ ከመነሳቱ በፊት ኢሳያስ አፈወርቂ ግብፅ፣ ሊቢያ እና ሳዑዲ አረቢያን መጐብኘታቸውና ከእነሱ ጋር ስላለው ግንኙነት ተጠይቀው ሲመልሱ "ለኢሳያስ አፈወርቂ ግብዣውን ያደረገው የሊቢያው ፕሬዚዳንት ሙአመር ጋዳፊ ነው። ግብዣው ደግሞ ለኢሳያስ አፈወርቂ ብቻ ሳይሆን ለሌሎችም የአረብ አገር መሪዎች ነው። ጦርነቱ ከዚህ ጉብኝት በኋላ መፈጠሩ የተለየ ሴራ አለው የሚል ግምት የለኝም ብለዋል።</p>

<p>በቅርቡ ኢሳያስ አፈወርቂ በግብፅ እና በሊቢያ ስላደረጉት ጉብኝት በተለይም ከግብፁ ፕሬዚዳንት ሁስኒ ሙባረክ ጋር ስለነበረው ውይይት ተጠይቀው ሲመልሱ "አዎ ተገናኝተው ተወያይተዋል። ውይይታቸውም በሁለቱ አገሮች መካከል ሰላም የሚገኝበትን መንገድ ለመሻት ነው።" በማለት መልሰዋል። በመጨረሻም ጋዜጠኞችም ሆናችሁ ሌላው ክፍል ግብፅ በሰላማዊ ግንኙነት ከኢትዮጵያ ጋር በተነጋገረች መጠን ከውሃ የምታገኘው ጥቅም እንዳይቀርባት ነው፣ የሚለው አስተሳሰብ ማረም አለባችሁ፣ ሲሉ ወቀሳ አዘል ምክራቸውን ለግሰዋል።</p>


</body>
</html>
