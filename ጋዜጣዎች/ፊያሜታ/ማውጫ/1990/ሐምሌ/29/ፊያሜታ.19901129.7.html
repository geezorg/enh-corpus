<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአባ ጳውሎስ ስውር ደባ ተገለጠ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአባ ጳውሎስ ስውር ደባ ተገለጠ!</h1>


<p>የግል ጋዜጦችን እና ተቃዋሚዎችን ለመወንጀል የጠነሰሱት ሤራ መና ሊሆን ነው
በኢ.ኦ.ተ.ቤተ ክርስቲያን ሥር ስለተቋቋመው አጣሪ ኮሚሽን ቀና የማጣራት ሂደት አስመልክተን ባለፉት ጊዜያት ስንዘግብ መቆየታችን ይታወሳል።</p>

<p>በተደጋጋሚ ሲገለፅ እንደነበረው ኮሚሽኑ ከተቋቋመ ማግሥት ጀምሮ በርካታ መልካም ተግባራትን አሳይቷል፣ የለውጥ ፍንጣቂም እንዲከሰት አድርጓል። ውስብስብ ወደ ሆነው የቤተ ክህነት የተበለሻሸ አስተዳደር ውስጥ ዘልቆ በገባ ቁጥር እውነትን ፈልፍሎ በማውጣት ለራሱም አኩሪ ገድልና ታሪክን በመቀዳጀት ላይ መሆኑን ጭምር ውስጠ አዋቂዎቹ እየተናገሩለት ነው።</p>

<p>አንዳንድ ዘገባዎች እንደሚያረጋግጡት ግን አባ ጳውሎስ ይህንን ኮሚሽን ሲመሰርቱ ስለ እሳቸው ድረ ወጥ አሰራርና፣ አጠቃላይ የቤተ ክርስቲያንን ችግር አስመልክተው የዘገቡትን የግል ጋዜጦች ለማሳፈረና ብሎም ለመወንጀል የተቃዋሚዎቻቸውን አፍ በማስዘጋት ራሳቸውን ነጻ በማውጣት አዲስ የሰላም ኑሮ ለመመስረት የታቀደ እንደነበር ሥራዎቻቸው እያጋለጡ ናቸው።</p>

<p>የግል ጋዜጦችን "በሐሰት ወንጀል እየያዙ በመውጣታቸው አፈጻጸሙ ህዝበ ክርስቲያኑን ያሳዘነ ከመሆኑም በላይ በተመልካች ዘንድ ቤተ ክርስቲያኒቱን ለመከፋፈል የታቀደ ሴራ መሆኑን ለመገንዘብ ተችሏል ..." በማለት እስካሁን በፕትርክናቸው ዘመን የተፈፀመውን እኩይ ተግባር ሁሉ ለመካድ የሚዳዳቸው፣ አባ ጳውሎስ፣ ለዓመታት በቤተ ክርስቲያንና በተከታዮቿ ላይ የቀለዱትንና መራራ ሥራዎች ሁሉ በአቋቋሙት ኮሚሽን ተሸፋፍነው እንዲታለፉ የሚጥሩ፣ "ከደሙ ንጹህ" ለመሆን የሚናፍቁና የሚመኙ እንደሆኑ ምንጮቹ ይፋ ማድረጋቸው አልቀረም።</p>

<p>ስለ አጣሪ ኮሚሽኑ የመጨረሻ የሥራ ፍሬ መተንበይ ባይቻልም ከእስካሁን የሥራ ፍሬዎቹ መካከል፣ ካሁን ቀደም የተለገፁት እንዳሉ ሆነው ቤተ ክርስቲያኗ ከምትመራባቸው ደንቦችና ሕጐች በመንተራስ፣ ሚያዝያ 30 ቀን 1988 ዓ.ም በፓትርያርኩ የግል ተፅዕኖ ተጠሪነቱ ለቅዱስ ሲኖዶስ የነበረው የሲኖዶስ ዋና ፀሐፊ ተጠሪነቱ ለእሳቸው እንዲሆን ማድረጋቸውን፣ ቀደም ሲል በነበሩት ፓትርያርኮች አንድ ፓትርያርክ ከማዕረግ መውረድ ውሳኔን በተመለከተ፣ "የተዋህዶ ሃይማኖትን፣ የትምህርተ መለኮትን የሚያፋልስ፣ ሕግጋተ ቤተ ክርስቲያንን የማይጠብቅ፣ ማዕረጉን የሚያጐድፍ ሆኖ ሲገኝ በሲኖዶሱ ከተጠና በኋላ በሲኖዳሱ ጉባኤ ከማዕረጉ ይወርዳሉ የሚለውን አባ ጳውሎስ ግን ያለአንዳች ሃሳብ ከግበረ አበሮቻቸው አንድ ሁለት ደጋፊ እንደማያጡ በማመን ከ1968-1984 ድረስ የነበረውን የቤተ ክርስቲያን ሕግ ጥሰው በራሳቸው አምባገነንነት የሚመላለሱ መሆናቸውን ኮሚሽኑ በማረጋገጥ ለሲኖዶስ አጣርቶ አቅርቧል።</p>

<p>ለምሳሌ ያህል አንድ ሁለቱ ይጠቀሱ እንጂ ኮሚሽኑ በቀደምት ፓትያርኮች ያልተጣሰው በአባ ጳውሎስ ዘመን የተጣሰውን ዝርዝር ሁኔታ በሰፊው በመተንተን ነው ለቅዱስ ሲኖዶስ ጉባኤ ያቀረበው። "ፈረስ ያደርሳል እንጂ አይወጋሙ እንደሚባለው ድርሻውን በመወጣት ላይ ስለሆነ መወቀስ ቀርቶ መታማት የለበትም የሚሉት ወገኖችም ከእነዚህ የሥራው መግለጫዎቹ በመነሣት ይመስላል።</p>

<p>እንደ ቤተ ክህነቱ ሠራተኞች አባባል ግን፣ መፍረክረክ፣ ኃላፊነት ያለ መወጣት ችግር ያለው በጳጳሳቱ ዙሪያ እንደሆነ ነው የሚያወሱት።</p>

<p>እንደ ሠራተኞቹ ጥቆማ፣ ፓትርያርኩ በጳጳሳቱ ላይ ንቀት እንዳለባቸውና ኮሚሽኑንም ቢሆን እንደፍላጐታቸው ሆኖ ካልተገኘ የሚፈጥሩት አዲስ ዘዴ ይኖራቸዋል የሚል ሥጋት ነው ያላቸው።</p>

<p>ኮሚሽኑ ከሥራ እንዲታገዱ ከወሰነባቸው ሠራተኞች ጉዳይ ሲናገሩም፣ አጣሪ ኮሚሽኑ ከመጋቢት 30/1990 ጀምሮ እንዲታገዱ ለፓትርያርኩ ሲፅፍ ፓትርያርኩ ግን ኮሚሽኑንም ሆነ ሲኖዶሱን ለመከለልና ታዛዥ ለመምሰል በግንቦት እንዲታገዱ ሲያደርጉ፣ በሐምሌ ወር 1990 ስለታገዱትም እስካሁን ምንም ዓይነት የእገዳ ደብዳቤ እንዲደርሳቸው አላደረጉም ይላሉ።</p>

<p>ኮሚሽኑ ምንም እንኳ የአባ ጳውሎስን አምባገነናዊ አሰራር ሙሉ በሙሉ መጋረጃው ተገልጦለት እንዲታይ ቢያደርግም፣ የፓትርያርኩ ምኞትና እቅድ ግን እንዲህ እንዳልነበርና ድንገተኛ ክስተት መሆኑን ብዙዎቹ በመደመም ላይ ናቸው። የአባ ጳውሎስን የተሳሳተና የበቀል ጉዞ የሚቃወሙት የቤተ ክርስቲያን ልጆችም ሆኑ የግል ጋዜጦችን ለማሳፈር የጠነሰሱት የአባ ጳውሎስ ቅንነት የጐደለው ተግባር የሚያሳዝን ቢሆንም፣ የእስካሁኑ የኮሚሽኑ የሥራ ውጤት ግን የ "የባህራን" የሞት ደብዳቤ በእግዚአብሔር ቸርነትና ድንቅ ሥራ (በተአምር) ወደ ሕይወት እንደለወጠ ሁሉ እንደ ፓትርያርኩ ምኞት ሳይሆን ለቤተ ክርስቲያን የሚጠቅም ሆኖ የመገኘቱን ነገር በርካታዎች አንደበታቸውን ሞልተው በማድነቅ እንዲናገሩ እያደረጋቸው ነው።</p>

<p>ከሌላ አቅጣጫ የሚሰነዘረው አስተያየት ደግሞ ኮሚሽኑ አጣርቶ መወሰን የማይችልና ዞሮ ዞሮ ለዳኝነት ወደ አባ ጳውሎስ የሚኬድ ከሆነ አጉል ልፋት ነው፣ እንደነአለቃ አያሌው ዓይነት ሰዎችም ወደ ኮሚሽኑ ለመሄድ ያልፈለጉበት በዚህና በመሳሰሉት ሳይሆን አይቀርም፣ ሲሉ፣ ሌሎች ደግሞ የኮሚሽኑ ትልቁ ችግር ጊዜን የማራዘሙና የቤ.ክ ልጆች በችግር እየተቆሉ፣ ለችግሩ መፍትሔ የሚሆነውን ነገር አስቀድሞ ማቅረብ ሲገባው ወራትን በመቁጠር ጊዜ የማቃጠሉ ሁኔታ ነው ይላሉ።</p>


</body>
</html>
