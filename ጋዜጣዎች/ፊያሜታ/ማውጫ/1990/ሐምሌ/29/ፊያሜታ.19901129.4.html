<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታይቶና ተሰምቶ የማያውቅ የጅምላ ግድያ ተፈፀመ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ታይቶና ተሰምቶ የማያውቅ የጅምላ ግድያ ተፈፀመ!</h1>


<p>ህጻናት ወደ ሰማይ እየተወረወሩ በጦር ተወጉ፣ የታረዱ አሉ፣ እጅግና እግራቸውንም የተቆረጡትም ሆስፒታል ናቸው</p>

<p>በኦሮሚያ ክልል፣ ቦረና ዞን፣ ሃገረማርያም ወረዳ በኤላፈርዳና በአካባቢው በሚገኙ ቀበሌዎች ቁጥራቸው እጅግ በርካታ የሆኑ ታጣቂዎች ባለፈው ሳምንት የፈፀሙት አሰቃቂ ግድያ እስካሁን በመገናኛ ብዙሃን ያልተገለፀና በአይነቱ ከዚህ ቀደም በበደኖ እና ዋተር ከተፈፀሙት ግድያዎች የከፋ መሆኑን ከስፍራው የደረሰን ዘገባ ያስረዳል።</p>

<p>ይህ ዜና እስከተጠናቀረበት እስከ ትላንትናው ዕለት ድረስ የመንግሥት መከላከያ ሠራዊት በአካባቢው ተገኝቶ የማረጋጋት ተግባር እየፈፀመ መሆኑንና በየጫካው ውስጥ ተደብቀው የሚገኙትን ነዋሪዎች እያሰባሰበ መሆኑን ለማወቅ ችለናል። በሃገረ ማርያም ወረዳ፣ በእላፈርዳና በተዋሳኝ ቀበሌዎች ለተፈፀመው ከፍተኛ ጭፍጨፋ ኃላፊነት የወሰደ አንድም አካል ባይኖርም፣ አንዳንድ የአካባቢው ምንጮች ግን ድርጊቱ በኦነግ ታጣቂዎች ተፈፅሟል፣ ይላሉ።</p>

<p>ይህ ጭፍጨፋ የተፈፀመው በደቡብ ክልል በሚኖሩ የጌዲዮ ብሔረሰብ ተወላጆች ላይ ሲሆን፣ እነዚሁ የብሔረሰቡ አባላት ከቦረና የኦሮሞ ብሔሮች ጋር ለብዙ አመታት አብረው መኖራቸው የሚታወቅ ነው። ከስፍራው የደረሱን ምንጮች እንደገለፁት ከቅርብ ጊዜ ወዲህ በኦሮሚያ እና የደቡብ ክልል ባለሥልጣናት በኩል ስለጉዳዩ ውይይት ሲደረግ ቆይቷል። ይህም ህገ መንግሥቱ በሚፈቅደው መሰረት የራስን እድል በራስ መወሰን እስከመገንጠል በሚል መርህ በቦረና የሚገኙ የጌዲዮ ነዋሪዎች እራሳቸውን ከኦሮሚያ ገንጥለው በደቡብ ክልል ስር እንዲዋቀሩ መሆኑና የጌዲዮ ባንዲራ በክልሉ መሬት ላይ ከተተከለ በኋላ የተዳፈነው ግጭት መፈንዳቱን የቅርብ ምንጮች ለዝግጅት ክፍላችን ገልፀዋል።</p>

<p>ይህ ችግር ከተፈፀመ ከአምስት ቀናት በኋላ የደቡብ ክልል ፕሬዚዳንት አቶ አባተ ኪሾ እና የድርጅቱ ሊቀመንበር ዶ/ር ካሱ ኢላላ እንዲሁም ሌሎች የመንግሥት ባለሥልጣናት ግድያ የተፈፀመበትን አካባቢ ተዘዋውረው ጐብኝተዋል። ተፈፀመ ስለተባለው ተግባር እና የመንግሥት ከፍተኛ ባለሥልጣናቱን አስተያየት ለማግኘት አስፈላጊውን ጥረት ስናደርግ የቆየን ቢሆንም ሊሳካልን አልቻለም።</p>

<p>ይኸው በዘር ልዩነት መነሾ የተፈፀመው የጅማላ ግድያ እስካሁን ከተፈፀሙት ሁሉ በአይነቱ እጅግ የሚዘገንን እና በሩዋንዳ ወይም በላይቤሪያ ከታየው የእርስ በርስ ግጭት የሚብስ እንጂ የሚያንስ አይደለም ተብሏል። እነዚሁ ለዝግጅት ክፍላችን የደረሱ ዘገባዎች እንደሚያመለክቱት ህጻናትን ወደ ሰማይ በመወርወር በጦር መውጋት፣ አዋቂዎችን መሬት ላይ አጋድሞ ማረድ፣ ሴቶች ላይ ግዳጅ ሩካቤ ከመፈፀሙም በተጨማሪ እጅና እግራቸውንም የተቆረጡ ይገኙበታል። እጅና እግራቸውንም ተቆርጠው ከሚገኙትም መሃል አንዳንዶቹ በዲላ ሆስፒታል በህክምና ላይ የሚገኙ መሆናቸው ታውቋል።</p>

<p>ይህ ድርጊት በተፈፀመበት ወቅት በአካባቢው የሚገኘው ሠራዊት ከአቅሙ በላይ በመሆኑ ለማፈግፈግ መገደዱን በዚያን ጊዜና ከዚያ በኋላ ከሰራዊቱ አባላት የተገደሉ መኖራቸውን ዘገባው ያመለክታል። የአካባቢው ነዋሪዎችም ንብረታቸው ወድሟል፣ በሕይወት የነበሩትም ተሰደዋል። የስደተኞች ካምፕም ባልተጠበቀው ድንገተኛ የነዋሪዎች ፍልሰት መጣበቡ ተያይዞ ተዘግቧል።</p>

<p>በአሁኑም ወቅት በአካባቢው የሚገኝ ነዋሪ 106 ኪ.ሜ በእግሩ በማቋረጥ በዲላ፣ በጪጩ፣ በአናጐ፣ በይርጋ ጨፌ፣ በጨለለቅጡ፣ በገደብ፣ በጋልቻ እና በወርቃ መጠለያ ጣቢያዎች ሰፍሮ ይገኛል። ይህ እጅግ ዘግናኝ የተባለውና ከ10, 000 በላይ ነዋሪዎችን ያፈናቀለው ግጭት እስካሁን ለሕዝብ ይፋ ያለመደረጉ ምክንያት አነጋጋሪ ሆኗል። በዚህ ጉዳይ ይመለከተናል የሚሉ ወገኖች ለዝግጅት ክፍላችን ተጨማሪ መልዕክት በማድረስ ትብብር እንዲያደርጉ በዚህ አጋጣሚ እንገልጻለን።</p>


</body>
</html>
