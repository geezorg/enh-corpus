<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ንግድ ምክር ቤት አባላት... በጊዮን!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአዲስ አበባ ንግድ ምክር ቤት አባላት... በጊዮን!</h1>
<h3 class="align-center">(ከመጋረጃው በስተጀርባ ምን ነበር)</h3>




<blockquote>
የኢትዮጵያና የአዲስ አበባ ንግድ ምክር ቤቶች መካከል የተነሳው ውዝግብ ዛሬም እንደተዳፈነ እሳት ውስጥ ውስጡን እየነደደ ይገኛል። የኢትዮጵያ ንግድ ምክር ቤት አቶ ክቡር ገናን ከፕሬዚዳንትነት በማንሳቱ የአዲስ አበባው ንግድ ምክር ቤት የዳይሬክተሮች ቦርድ ሁኔታውን በመቃወም ላልተወሰነ ጊዜ ከኢትዮጵያ ንግድ ምክር ቤት እራሱን አግልሏል። በአቶ ክቡር ገና ላይ የተወሰደውንና የተባለውንም ይቃወማል። ሁለቱም ምክር ቤቶች አሁን በዚህ ሁኔታ ላይ ይገኛሉ። የአዲስ አበባ ምክር ቤት አባላቱን በጊዮን ሆቴል ጠርቶ በነበረበትም ወቅት ለአቶ ክቡር ገና እና ለሌሎቹም በርካታ ጥያቄዎች ቀርበው ነበር። አባላቱም አስተያየታቸውን ሰጥተዋል። ካለፈው ሳምንት የቀጠለውን ዝርዝር ቀጥሎ እናቀርባለን። በቅድሚያ የአቶ ክቡር ገና የማጠቃለያ ሃሳብ ይቀርብና የአባላቱን አስተያየት ደግሞ ከዚያው አያይዘን እንቀጥላለን። ከዚህ ሁሉ ጭቅጭቅ በስተጀርባ ምን ነበር? ለሚለውም ጥያቄ ምላሽ እናገኛለንና መልካም ንባብ!!</p>
</blockquote>

<p>አቶ ክቡር- ጥሩ ትምህርት ነው ለኔ። አለፍኩት ያንን። ግን ምን ለማለት እፈልጋለሁ። "ክቡር" እየተባለ ሲነገር፣ ካውንስሉን ይንቃል፣ እንደው ባህሪው ሌላ ነገር ነው። ያልተባለ ነገር የለም። ግን ምን እላችኋለሁ፣ የዛሬ ስድስት ወር ጥር ላይ የኢትዮጵያ ንግድ ምክር ቤት መደበኛ ጉባዔ ስብሰባ ያደርጋል። እንግዲህ ቀደም ተብሎ እንደተገለፀው የኢትዮጵያ ንግድ ምክር ቤት አባላት ስድስት ናቸው። ሻሸመኔ፣ደሴ፣ ጅማ፣ ድሬዳዋ፣ መቀሌ፣ አዲስ አበባ እነዚህ ናቸው እንግዲህ አባላቱ። እና ገና ጥር ላይ ክስ ነበር።</p>

<p>ክሱ ምን ነበር? አንድ ሁለቱን አነብላችኋለሁ። ምክንያቱም ብዙ ጊዜ እዚህ ላይ አናጠፋም። እንደው ስለተጠየቅኩበት ሃሳቡን እንድታገኙት ነው። ፍላጐቱም እሱ ይመስለኛል።</p>

<p>ክሱ ለምሳሌ የተወሰኑትን ባነብላችሁ "ፕሬዚዳንቱ ይላል። "ፕሬዘዳንቱ ተግባብተው የቦርድ ስራ መስራት አይፈልጉም... ፕሬዘዳንቱ ጉባኤው ያሳለፋቸው ውሳኔዎች በተግባር መተርጐማቸውን ክትትል ከማድረግ ይልቅ የራሳቸውን መመሪያ መስጠት ይመርጣሉ... ለጉባኤው አባላት ያላቸው ንቀት ይህ ነው የሚባል አይደለም።" ይሄ እንግዲህ ክስ ነበር። መልሱን እነግራችኋለሁ።</p>

<p>ክሱ በምክር ቤቱ ከታየ በኋላ እስኪ አቶ ክቡር ይምጡና እንነጋገርበት ተባለና ውሳኔ ላይ ደረሱ። ውሳኔውን አነብላችኋለሁ። "... የተገለፁት ግጭቶች የአቶ ክቡርን የስራ ባህሪ የሚገልፁ ሆነው አለመገኘታቸው..." ይላል። ከዚያ በኋላ ያሉትን አንድ ሁለቱን የውሳኔ ሃሳቦች ላንብብላችሁ "... በኢትየጵያ ንግድ ምክር ቤት ጽ/ቤት እና የሰራተኛ አቀጣጠርን የተመለከተው ቅሬታ፣ በወቅቱ አቶ ክቡር ገና የምክር ቤቱ ፕሬዘዳንት ሆነው ከመሥራታቸውም በላይ ዋና ፀሐፊ ባለመኖሩ ምክንያት ይህን ሃላፊነት ደርበው በመስራታቸውና በጽ/ቤቱ የሚያስፈልጉ ሰራተኞችን እንደአግባቡ መቅጠራቸው የሚያስወቅሳቸው ሳይሆን፣ ስልጣናቸው መሆኑን ያደረጉትም ጥረት የሚያስመሰግናቸው እንደሆን እንጂ..." እንግዲህ ሰራተኛን መቅጠር መብታቸው ነው ይላል።</p>

<p>ሌላው የጽ/ቤቱን ዋና ፀሐፊ ቅጥር አስመልክቶ የቀረበው ቅሬታ ተቀባይነት እንደሌለው እና ዋና ፀሐፊን መቅጠራቸው የንግድ ምክር ቤቱ ስራ እንዳይተጓጐል ሲሉ ያደረጉትና ስልጣናቸው የሚፈቅድላቸው በመሆኑ ተቃውሞው አግባብ አይደለም፣ ይላል። ይሄ በጥር ወር የምክር ቤቱ ውሳኔ ነው። ስለዚህ አኳኋኑን ነው የምነግራችሁ። ችግሮች ተያይዘው፣ ተያይዘው መስመር እንዴት እንደለቀቁ ነው የምናየው።</p>

<p>ስለዚህ ወደዚያ ጋር አንግባ። እንተወው። ምክንያቱም ጥያቄ ቀርቧል። በአዲስ አበባ ንግድ ምክር ቤት በኩል 3 ዋና ዋና ነጥቦች ቀርበዋል።</p>

<p>አንደኛው ፕሬዘዳንቱን ማንሳት... በነገራችን ላይ ጥያቄው ፕሬዘዳንቱ ይመለሱ አይደለም። ብመለስማ የማደርገውን እኔ አውቃለሁ።... ግን አልገባም። ያንንም ማድረግ አልፈልግም። እናም ጥያቄው ፕሬዘዳንቱ ተነሱበት የተባሉት ነጥቦች ትክክል አይደሉም ብሎ ስለሚያመን እንደገና ይታይ። ይህ ደግሞ የሁሉም መብት ይመስለኛል። የአንድ ሰው ዝም ብሎ መጥፋት ትክክል አይደለም። ፕሬዘዳንቱን እንመልሰው አይደለም፣ አሰራሩ ትክክል አይደለም።</p>

<p>በሁለተኛ ደረጃ ፕሬዘዳንቱ ገንዘብ አጠፋ ከተባለ ለምን ይተዋል? ለምን ጉዳዩ አይመረመርም?</p>

<p>በሶስተኛ ደረጃ ይሄ የተሰበሰበው ገንዘብ በነጋዴው ስም ነው የተሰበሰበው። እና ነጋዴው በብሔራዊ ደረጃ የተቋቋመ አካል ስላለ ገንዘቡ እዚያ ይግባለት። ለእነዚህ ጥያቄዎች መልስ ስጡ። መልስ ካልሰጣችሁ ግን አብረን መስራት አንችልም፣ የሚል ውሳኔ ያስተላለፈው። ስለዚህ ለዚያ እስካሁን መልስ አልተሰጠንም።</p>

<p>አሁን ግን እዚህ የተሰበሰባችሁትን የማሳስበው ወደ ኋላ ሄደን ያንን ታሪክ መስማት ሊያስደስተን ይችላል... ግን እስኪ እሱን እንተወውና ይህን ችግር በምን ዓይነት ልንወጣው እንችላለን፣ በሚል ብንወያይ።</p>

<p>ከአባላት አንዱ- እኔ የማቀርበው ሁለት ነገሮችን ሲሆን አንዱ ጥያቄ ነው። ጥያቄውን ደግሞ ክቡር ሰብሳቢው ሳይሆን የሚመልሱልን፣ እንዲመለስም ሳይሆን ለግንዛቤ እንዲሆን እዚሁ ለሚገኙ ጋዜጠኞች ነው። ሌላው አስተያየት ነው።</p>

<p>ከጥያቄዬ ብጀምር... በሚዲያ የሚቀርቡ ነገሮችን እንደገና የማጤን ልምድ አለወይ? ክቡር ፕሬዘዳንት እኔ ይሄንን ጥያቄ ለማንሳት የተገደድኩበት ምክንያት አለ። በቅርቡ በኢትዮጵያ ሬዲዮ እና ቴሌቪዥን የተላለፈው ሪፖርት ሁላችንም እንዳየነው ከመግረምም አልፎ እጅግ በጣም አሳዝኖናል።</p>

<p>ዘገባው እንደሚጠቁመው የኢትዮጵያ ንግድ ምክር ቤት ከሰኔ 25-3ዐ ባካሄደው አስቸኳይ ስብሰባ የምክር ቤቱ ፕሬዘዳንት ከስልጣን እንዲወርዱ ተደርጓል። የወረዱበትንም ምክንያት ሲገልፅ አንደኛ የምክር ቤቱን ዋና ፀሐፊ ገንዘብ አባክነዋል፣ ከስራ አላግባብ አግደዋቸዋል፣ ሁለተኛ በተመረጡበት የአንድ ዓመት ከመንፈቅ ጊዜ በአግባቡ ሃላፊነታቸውን አልተወጡም፣ እርዳታ እንዳይሰባሰብ እንቅፋት ሆነዋል የሚሉ ይገኙበታል።</p>

<p>ወደ ዋናው ጥያቄ ስገባ እነዚህን ጉዳዮች ሚዲያን በሚያክል ነገር የግለሰብ ስም ተነስቶ ነቀፌታና ውሳኔ ላይ ከመድረሱ በፊት የኢትዮጵያ ሬዲዮም ሆነ ቴሌቪዥን ትክክለኛነቱን አረጋግጧል ወይ? በመጀመሪያ ደረጃ የኢትዮጵያ ንግድ ም/ቤት ፕሬዘዳንት የምክር ቤቱን ተጠባባቂ ዋና ፀሐፊ ከስራ ያገዱት ለፕሮጀክት ማስፈፀማያ እንዲሆን ከጀርመን መንግሥት የተገኘ ገንዘብ ያለ አግባብ አባክነዋል፣ በሚል መሆኑ ተገልጿል። ይህ ደግሞ ተጨባጭ ማስረጃ ካለው ከስራ ማገድ አይደለም፣ በወንጀለኝነት የሚያስጠይቅ መሆኑ ለሁላችንም ግልፅ ነው።ሚዲያው የዚህን ነገር ተጨባጭነት አረጋግጧል ወይ?</p>

<p>ሁለተኛ፦ በአንድ ዓመት ከመንፈቅ ጊዜ ውስጥ በአግባቡ አላገለገሉም ለተባለው በኔ በኩል ከተመረጡበት ጊዜ አንስቶ አሁን እስካሉበት በመንግሥትም ሆነ በዓለም አቀፍ ነጋዴው ዘንድ ጐልቶ የሚታዩ አኩሪ ውጤቶች እየታየ ነገር ግን እንዳልሰሩ ተደርጐ የቀረበው ዘገባ ምን መረጃ ይዞ ነው? ሚዲያውስ ይህን በአትኩሮት ተመልክቶታል ወይ?</p>

<p>ሶስተኛ፦ እርዳታ እንዳይካሄድ እንቅፋት ፈጥረዋል፣ ተብሏል። በእውነቱ እኛ እስከምናውቀው ድረስ ጉዳት የደረሰባቸው ወገኖች በአስቸኳይ እንዲደርስ ተብሎ ከምክር ቤቱ ካዝና እና ከንግድ ም/ቤቱ አባላት የተሰበሰበው 1.3 ሚሊዮን ብር ለብሔራዊ ዕርዳታ አሰባሳቢ ኰሚቴ ገቢ እንደተደረገና የንግድ ም/ቤቱ ቀጣዩ እርምጃ የንግድ ሕብረተሰቡን በበጐ መልኩ ሊያስነሳ የሚያስችል የእርዳታ አሰባሰብ ስራ እንደሚያካሂድ ሃምሌ 1ዐ ቀን፣ 199ዐ ዓ.ም በተደረገ የማህበራት ስብሰባ ላይ ከተሰጠን ማስታወሻ ለመረዳት ችያለሁ። ስለዚህ እንደዚህ ዓይነት ቀና አመለካከትና እንቅስቃሴ እያለ፣ እንቅፋት ተፈጥሯል መባሉ ከምን የመነጨ ነው? አሁንም ሚዲያውን መጠየቅ የምፈልገው ይህንኑ ይሆናል።</p>

<p>ጥያቄዎቼን እዚህ ላይ ሳቆም አሁን ወደ አስተያየቴ እገባለሁ። አስተየየቴም ሁላችንም እንደምናውቀው በአሁኑ ጊዜ እብሪተኛው የሻዕቢያ መንግሥት ባደረገብን ወረራ ምክንያት ከቤት ንብረታቸው ለተፈናቀሉ ወገኖች እርዳታ ማሰባሰቡ በየቦታው በሚያስደንቅ ሁኔታ እንደቀጠለ ይገኛል። ከእነዚህ እርዳታዎች ደግሞ እጅጉን የሚጠበቀው ከንግድ ሕብረተሰብ መሆኑ ግልፅ ነው። ምክንያቱም ነግደን የምናተርፈውም አትርፈን የምናድገውም የአገራችን ሉዐላዊነት ሲከበር ብቻ ነው። ስለዚህም ንግድ ምክር ቤቱ ቅድም እንደጠቀስኩት 1.3 ሚሊዮን ብር ገቢ ተደርጓል። ይህም እንዳለ ሆኖ ሃምሌ 1ዐ ቀን፣ 199ዐ ዓ.ም ዘርፍ ማህበራት ተሰባስበን በተወሰነው መሰረት ጠንካራ የሆነ የእርዳታ አሰባሳቢ ከሚቴ ከተዋቀረ በኋላ የእርዳታ አሰባሰቡ በተቀላጠፈ መልኩ እንዲቀጥል ተወስኗል።</p>

<p>ይህ ፕሮግራም ደግሞ በንግድ ሕብረተሰቡና በአዲስ አበባ ንግድ ም/ቤት መካከል ያለውን ወዳጅነት የሚያጠናክርና በስተጀርባ አፍራሽ ተልዕኰ ያላቸውን ሴራ ጠንሳሾች ሰንሰለት ይበጥሳል የሚል እምነት አለኝ። እዚህ ላይ ወንድሞቼና አባቶቼ ልጠቅስ የምፈለገው አንድ ቀልድ ልንገራችሁ።</p>

<p>ሁለት የአገሬ ሰዎች ይነሱና በራስ አነሳሽ እንደሚባለው ነው። ከዚያ ድንገት ተነስተው ንግድ እንነግድ ይላሉ።ይመጡና እንነግድ ተባብለው ይጨርሳሉ። ሁለቱ ናቸው የሚመካከሩት፣ ሌላም ሰው አላማከሩም በምን እንጀምር? ይላሉ። በአረቄ።</p>

<p>ሁለቱም ጐን ለጐን ቁጭ ብለው አንዳንድ ጠርሙስ አረቄ ይገዙና ገዢ ይጠብቃሉ። ቢጠብቁ ቢጠብቁ ገዢ ይጠፋል። በመጨረሻ ውሳኔያቸው ምን ይሆናል። አንደኛው ለሌላኛው "ኧረ ገዢ ጠፋ። ገድ ልበልህ" ይለዋል። ያም ይጠጣል ሞቅታ ይመጣል። "እኔም አንድ ልበልህ!" ይለዋል። በመጨረሻ ሁለቱም ገድ ለበልህ ሲባባሉ ተፈነካክተው ተጫረሱ ይባላል። ስለዚህ እንደዚህ ዓይነት ነገሮች ሊመጡ ስለሚችሉ አሁንም ጥንቃቄ ተደርጐ መሄድ ያስፈልጋል፣ እላለሁ። አመሰግናለሁ።</p>

<p>(የንግዱ ህብረተሰብ በዚህ እና በሌሎች ጉዳዮች ላይ የተነጋገረባቸውን ነጥቦች ከነገ በስቲያ የአርብ ልዩ እትም ዝግጅት ወይም በመጪው ሳምንት እትማችን ይዘን እንቀርባለን።)</p>


</body>
</html>
