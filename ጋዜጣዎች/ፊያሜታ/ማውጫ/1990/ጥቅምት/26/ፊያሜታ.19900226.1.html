<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጄ/ል ኃይሌ መለስ ሽምቅ ተዋጊዎች ከአውደ ውጊያው ጐራ ተቀላቀሉ! ከፋኝ የጀግኖች ግንባር ከኰ/ል እምሩ አፈነገጠ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የጄ/ል ኃይሌ መለስ ሽምቅ ተዋጊዎች ከአውደ ውጊያው ጐራ ተቀላቀሉ! ከፋኝ የጀግኖች ግንባር ከኰ/ል እምሩ አፈነገጠ!!</h1>


<p>ጄ/ል ኃይሌ መለስ በሱዳን መንግሥት የቁም እስረኛ ሆነው ከቆዩ በኋላ በቅርቡ ነፃ ተለቀዋል። ከዚህ በኋላ ቀደም ሲል ከቤንሻንጉል ሽምቅ ተዋጊዎች ሊቀመንበር ከቱሃትና ከሌሎች አብረው መስርተውት የነበረው የኢትዮጵያ ዲሞክራሲያዊ አንድነት አርበኞች ህብረት ግንባርን ዳግም መምራት ጀምረዋል። መስከረም 30 ቀን 1990 ዓ.ም ለጊዜው ምስጥራዊ በሆነ ስፍራ ተገኝተው በሽምቅ ውጊያ የሰለጠኑ ተዋጊዎች አስመርቀዋል።</p>

<p>ጄ/ል ኃይሌ መለስ በዚሁ ዕለት ባደረጉት ንግግር በአገሪቱ የተለያዩ ማዕዘናት በእንቅስቃሴ ላይ የሚገኙ የአንድነት ኃይሎች በቅንጅት ውጊያውን እንዲቀጥሉ አሳስበዋል። የዜና ምንጩ ጨምሮ እንደገለፀው በተናጠል በሚደረገው ትግል ልንቀዳጅ የምንችለውን የድል ጊዜ የምናራዝም በመሆኑ ከታሪክ ተጠያቂነት አናመልጥም ብለዋል። ጄ/ል ኃይሌ መለስ ጨምረው እንደገለፁት ከሆነ በጐንደር፣ በጐጃም፣ በከፋ፣ በወለጋ፣ በአምቦ፣ በኦጋዴን፣ በሃረርጌና በአፋር አካባቢዎች ያለው የሽምቅ ውጊያ የወያኔን አገዛዝና ገዢዎቹን ውጪ ነፍስ ግቢ ነፍስ እያሰኛቸው መሆኑን ገልፀዋል።</p>

<p>ጄ/ል ኃይሌ መለስ በዚሁ ንግግራቸው እርሳቸው የሚመሩት የኢትዮጵያ ዲሞክሪሲያዊ አንድነት አርበኞች ህብረት ከማንኛውም ፀረ ኢሕአዴግ ኃይል ጋር ተባብረው ለመስራት መዘጋጀታቸውን ለሠራዊታቸው አሳውቀዋል። ሠራዊቱም ቀደም ሲል ኢሕአዴግ ይንቀሳቀስባቸው ወደ ነበሩ ስፍራዎች በመሄድ ለአውደ ውጊያው መስዋዕት የመሆን ቁርጠኝነት አረጋግጧል ተብሏል።</p>

<p>ይህ በእንዲህ እንዳለ ኰ/ል እምሩ ወንዴ የሚመሩት «ከፋኝ ህዝባዊ የአርበኞች ንቅናቄ» በተለያዩ አባላቱ ዲሞክራሲያዊ ምርጫ ተካሂዶ የአመራር ቦታ እንዲስተካከል ተጠይቆ አጥጋቢ ምላሽ በመታጣቱ በገዳሪፍና በጐንደር አካአባቢ ይንቀሳቀሱ የነበሩ የግንባሩ ኃይሎች ከኰ/ሉ አመራር ውጪ መሆናቸውን ይፋ አድርገዋል። በዚህም መሠረት «የአርበኞች ንቅናቄ» ከሚለው የኰ/ል እምሩ ጦር አፈንግጠው «ከፋኝ የጀግኖች ግንባር» በሚል ስያሜ እስከ ጐንደር ድረስ እየተንቀሳቀሱ ናቸው።</p>

<p>ተያይዞ በደረሰን ዜና መሠረት ይኸው ከኰ/ል እምሩ አፈንግጦ ራሱን ችሎ በመንቀሳቀስ ላይ የሚገኘው «ከፋኝ የጀግኖች ግንባር» በድንበር አካባቢ ከሚያደርገው እንቅስቅሴ በተጨማሪ ለአካባቢው ሕዝብ ወፍጮ ቤቶች በማስገባትና መንገዶችን በመጥረግ ሕዝባዊ ተልዕኮውን እየተወጣ መሆኑን ከስፍራው የደረሱን ምንጮች ገልፀዋል። ይኸው «ከፋኝ የጀግኖች ግንባር» በተለያዩ ጊዜያት ከወያኔ ሠራዊት ጋር በግንባር እየተፋለመ በአዋሳኝ ድንበሮች ላይ ቁልፍ ቦታዎችን በማስለቀቅ ነፃ መሬቶችን እየተቆጣጠረ መሆኑን እነዚሁ ምንጮች ጨምረው ይገልፃሉ።</p>

<p>በሌላ በኩል ደግሞ ካርቱም ውስጥ የሚገኘው የኰ/ል እምሩ ወንዴ «ከፋኝ ህዝባዊ የአርበኞች ንቅናቄ» ከትግሉ ጐራ ማፈንገጡ ብዙዎችን እያነጋገረ ነው። በተለይም ይኸው ድርጅት ከጄ/ል ኃይሌ መለስ ከኢአግ ጋር በአንዳን ሃሳቦች ባለመግባባት ከትግሉ ተገልሎ መቆየቱ የአንድነቱን ኃይል ይጐዳዋል የሚሉ ታዛቢዎች አሉ። አልፎ አልፎ በተቃዋሚ ድርጅቶችና በሠራዊታቸው መካከል በሚነሱ ግጭቶች ሳቢያ የሚጠፋው የሰው ሕይወትና ቁሳቁስ ቀላል ግምት የሚሰጠው አይደለም የሚሉ ወገኖች አሉ።</p>

<p>ይህ በእንዲህ እንዳለ ባለፈው ሳምንት በአማራውና በቤንሻንጉል አካባቢዎች ከፍተኛ ውጥረት በመንገሱ የመከላከያ ሚንስትሩ አቶ ተፈራ ዋልዋአ ውሎአቸውን በተጠቀሱት አካባቢዎች አድርገው ነበር። ይህም በኢሕአዴግ መራሹ መንግሥት የገባበትን የፖለቲካና ወታደራዊ ቀውስ ያመላክታል የሚሉ ወገኖች አሉ። ከዚህ ውጪ ግን በአካባቢው ስላለው ውጥረት በመከላከያ ሚንስትሩ በአቶ ተፈራ ዋልዋም በኩል ሆነ በሌሎች ወገኖች የተሰጠ ኦፊሴላዊ መግለጫ የለም።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ጥቅምት 26 ቀን 1990</a></p>


</body>
</html>	
