<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና የኤርትራ ብር በእኩል ቀን እንደሚለወጡ ተገለፀ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የኢትዮጵያና የኤርትራ ብር በእኩል ቀን እንደሚለወጡ ተገለፀ!!</h1>


<p>ኤርትራ የኢትዮጵያ ብር «በናቅፋ» እንደሚቀየር ይፋ ካደረገች በርካታ ወራት የተቆጠሩ ቢሆንም እስካሁን የብር ቅያሪውን ተግባራዊ ሳታደርግ ቆይታለች። በአስመራ የፊያሜታ ተባባሪ ሪፖርተር አንዳንድ ምንጮችን ጠቅሶ እንደገለፀው ከሆነ የሁለቱም ገንዘብ እኩል ቀን እንደሚለወጡ ገልጿል።</p>

<p>የኤርትራው ባንክ ገዢ ተክኤ በየነን ዋቤ አድርጐ የገለፀው ዘገባ እንደሚያመለክተው የኤርትራ ገንዘብ ሳይቀየር ብዙ የቆየው ኢትዮጵያ በጉዳዩ ላይ ለመተባበር ፍላጐት ሳያሳይ በመቆየቷ ነው ተብሏል። አሁን በቅርቡ ከስምምነት ላይ እንደደረሱበት ከሆነ ግን ሁለቱም ወገኖች የቀድሞውን ብር በአዲሱ ገንዘብ እንደሚቀይሩ ለማወቅ ተችሏል።</p>

<p>በኤርትራ በኩል ሁለቱም ብሮች እኩል ዋጋ እንዲኖራቸው ሃሳብ የቀረበ ቢሆንም ኢትዮጵያ ግን ታላላቅ ንግዶችን በተመለከተ በዶላር ብቻ መገበያየት እንዳለባቸው ሃሳብ ቀርቧል። በዚህ ሃሳብ ያልተስማማቸው ኤርትራ የኢትዮጵያ ብር መለወጥ በተለይም ንግድን በተመለከተ ከናቅፋ ይልቅ ዶላር ጥቅም ላይ እንዲውል መታሰቡ የኤርትራን ባለስልጣናት ስጋት ላይ ጥሏቸዋል።</p>

<p>ናቅፋ ወደፊት ሊኖረው የሚችለው አቅም ከኢትዮጵያ ብር ጋር ሲነፃፀር አነስተኛ ዋጋ ይኖረዋል የሚለው አስተያየት ደግሞ ከበርካታ አቅጣጫዎች እየተሰነዘረ ነው። የኤርትራ ባንክ ገዢ አቶ ተክኤ በየነ በበኩላቸው በየዓመቱ መጨረሻ የኤርትራ ናቅፋ አቅም እንደሚገመገም ሃሳብ እንደሚሰጥበትና አስፈላጊው እርምጃ እንደሚወሰድ ገልፀዋል። ይህ ማለት ደግሞ ወደፊት የናቅፋ አቅም ከተዳከመ እንደገና በኢትዮጵያ ብር የመጠቀም ህልም አላቸው የሚሉ ታዛቢዎች አሉ።</p>

<p>ከዚሁ ጋር ተያይዞ እንደተገለፀው በወደፊቱ የኤርትራና የኢትዮጵያ የንግድ ግንኙነት ኢትዮጵያ ከኤርትራ የምታስመጣው ወይም የምትገዛው ነገር ብዙም ስለማይኖር አሁንም የናቅፋን አቅም የሚፈታተን ሁኔታ ይፈጠራል ተብሏል። በአንፃሩ ናቅፋ ወደ ኢትዮጵያ መጥቶ የሚኖረው ተፅዕኖ ከግምት የማይገባና በአሁኑ ወቅት በሱማሌና በጅቡቲ ከሚገኙት ገንዘቦችም ሊያንስ እንደሚችል የዘርፉ ሙያተኞች ይገልፃሉ።</p>

<p>ይህ በዚህ እንዳለ ሁለቱም ወገኖች የቀድሞውን ገንዘብ በእኩል ቀን ለመቀየር ተደጋጋሚ ስብሰባዎች ሲያደርጉ ቆይተዋል። ውስጥ አዋቂ ምንጮች ጨምረው እንደሚገልፁት የገንዘብ ለውጡ በአንደኛው ቅዳሜ ቀን ሊሆን እንደሚችል ይገልፃሉ።</p>
<p class="align-center"><a href="/Gazettas/Fiameta/info/Fiameta.sera.html">ከፊያሜታ ጥቅምት 19 ቀን 1990</a></p>


</body>
</html>	
