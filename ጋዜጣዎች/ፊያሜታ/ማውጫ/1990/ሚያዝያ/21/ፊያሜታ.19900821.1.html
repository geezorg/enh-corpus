<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አንድነት ግንባር መግለጫ አወጣ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትዮጵያ አንድነት ግንባር መግለጫ አወጣ!!</h1>


<p>የኢትዮጵያ አንድነት ግንባር (ኢአግ) ወይም <span class="bold">Ethiopian unity Front (EUF)</span> በኢደኃቅ፣ በቤንሻንጐል ሕዝባዊ ነፃነት ንቅናቄ፣ በከፋኝ አንዱ ክፍል (ማለትም በከፋኝ ሕዝባዊ አርበኞች ንቅናቄ) ሕብረት የተቋቋመ ግንባር መሆኑን በመጋቢት 1/1990 ባወጣው መግለጫ አሳወቀ። በአቶ መርሻ ዮሴፍ ዋና ፀሐፊነት እንደሚመራ በተለያዩ የአገር ውስጥና የውጭ አገር የዜና አውታሮች የተገለፀው ይኸው ግንባር ድርጅቱን አስመልክቶ መግለጫ አውጥቷል። የካቲት 27 ቀን፣ 1990 በወጣው መግለጫ መሰረት በተለያዩ የደፈጣ ውጊያዎች ወታደሮችን በመግደል፣ በማቁሰልና በመማረክ ላይ መሆኑን ገልጾ የተለያዩ አውቶማቲክና ከፊል አውቶማቲክ መሳሪያዎችንና ሌሎችንም ጠቃሚ ዕቃዎች የድርጅቱ ንብረቶች ማድረጉን ገልጿል። ከኢትዮጵያ አንድነት ሠራዊት በኩልም 3 ታጋዮች ሲሰዉ፣ 4 ሌሎች ደግሞ ቀላል የመቁሰል አደጋ ደርሶባቸዋል፣ ብሏል። ይኸው መግለጫ ጨምሮ አብዛኛዎቹ ውጊያዎች በጐንደር ክፍለ ሃገር ጭልጋ አውራጃ መካሄዳቸውን አብራርቷል።</p>

<p>በሌላ በኩል ደግሞ በየአስራ አምስት ቀኑ እየታተመ የሚወጣውና የኢአግ ልሳን የሆነው አድማስ ጋዜጣ በቅፅ 2፣ ቁጥር 4 የመጋቢት 30፣ 1990 እትሙ የኢትዮጵያ አንድነት ግንባር የድጋፍና እርዳታ አስተባባሪ ኰሚቴ በየአካባቢው እንቅስቃሴያቸውን በትጋት መቀጠላቸውን ገልጿል። በዚህም መሰረት በኔዘርላንድ (ሆላንድ) የሚገኘው የኢአግ የድጋፍና የዕርዳታ ኮሚቴ ያወጣውን መግለጫ ይፋ አድርጓል።</p>

<p>ይኸው መግለጫ እንዳብራራው ከሆነ... ሕዝባችን ለተጫነበት አስከፊ ችግር መፍትሄ የሚገኘው አሁንም ሆነ ወደፊት ኢ-ፍትሃዊነቱ፣ አፈናውና ጭቆናው የማይደገምበት ሁኔታ ሲፈጠር፣ የሁሉም የኢትዮጵያ ሕዝቦች እኩልነት ሲረጋገጥና መብታቸው ሲጠበቅ መሆኑ አያጠያይቅም።ይህ ደግሞ መራራ መስዋዕትነት መክፈልን ይጠይቃል... ከሁሉ አስቀድሞ ውድና ብቸኛ ሕይወታቸውን ለቆሙለት ሕዝባዊ ዓላማ መስዋዕት ያደረጉና የሚያደርጉ ብርቅዬ የኢትዮጵያ ልጆች ለኢትዮጵያና ሕዝቧ የተለየ ሃላፊነትና ግዴታ አለባቸው በማለት ከገለፀ በኋላ የሠራዊቱን እን ቅስቃሴ "ቃል የእምነት እዳ እንጂ፣የእናት አባት እኰ አይደለም" በሚል ብሂል ሃተታውን አጠናቋል።</p>

<p>የኢትዮጵያ አንድነት ግንባር እንቅስቃሴን በተመለከተ ተደጋጋሚ የሆኑ መግለጫ ዎች እየተሰጡ ቢሆንም፣ በመንግሥት በኩል ግን ምንም ዓይነት ምላሽ አለተሰጠም።አልፎ አልፎ የመንግሥት አካላት ይህን እንቅስቃሴ የሽፍቶች እንቅስቃሴ ከማለት ውጪ ለኢትዮጵያ አንድነት ግንባር እውቅና የሰጠበት ጊዜ የለም። የኢትዮጵያ አንድነት ግንባር ልሳንም ለመጀመሪያ ጊዜ የሰራዊቱን እንቅስቃሴ የሚያሳይ ዘገባ በፎቶግራፍ አስደግፎ አውጥቷል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ሚያዝያ 21 ቀን 1990</a></p>




</body>
</html>