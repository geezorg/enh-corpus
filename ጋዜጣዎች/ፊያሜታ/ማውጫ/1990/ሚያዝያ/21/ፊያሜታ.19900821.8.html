<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዋሳ እስር ቤት ማስታወሻዎች!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአዋሳ እስር ቤት ማስታወሻዎች!</h1>
<p class="align-center"><span class="bold">(ከዳዊት ከበደ)</span></p>

<h3><span class="underline italic">መጋቢት 14 ቀን</span></h3>


<p>በደቡብ ኢትዮጵያ ፕሬዚዳንት ጉዳይ የልጃገረድ ጠለፋ ሪፖርት ለዝግጅት ክፍሉ ከቀረበልን ሳምንታት ተቆጠሩ። ከብዙ ስብሰባ እና ጭቅጭቅ በኋላ ዜናው ለህትመት እንዲበቃ ውሳኔ ላይ ደረስኩ። ከዚያ በፊት ግን ወደ ፕሬዚዳንቱ ቢሮ ደወልኩ። ሁኔታውን ለማጣራት ሳይቻል ቀረ። በአዋሳ ነዋሪ ወደ ሆኑ ሰዎች ስለጠለፋው እያደዋወልን ስንጠይቅ ነገሩ በወሬ ደረጃ ሲነገር አመታት መቆጠሩን ብቻ ነገሩን። ከዚህ አልፈን ማጣራት አልተቻለም።ዜናው እንዲሰራ ተፈቀደ።</p>


<h3><span class="underline italic">መጋቢት 15</span></h3>


<p>"ፕሬዚዳንቱ የ17 ዓመት ልጃገረድ አስጠለፉ የሚለው የዜና ርዕስ ኮምፒዩተር ላይ ተጽፎ እንዳለቀ፣ የኮምፒዩተሩ ባለሙያ ዞር ብሎ ተመለከተኝ። ከዚያም ፈገግ ብሎ እጁን ዘረጋልኝ። ለስንብት "በል እንግዲህ ቻው!" አለኝና ተጨባበጥን። ከዚያ በኋላ ዜና ዘገባው በዝርዝር ተፃፈ። ነገ ለህዝብ ይቀርባል።</p>


<h3><span class="underline italic">መጋቢት 16</span></h3>


<p>የፕሬዚዳንቱ ልጃገረድ የመጥለፍ ዜና ከወጣ ከሰዓታት በኋላ ጋዜጣው ከገበያ ላይ ጠፋ። ከወትሮው በበለጠ ሁኔታ የስልክ መልዕክቶች ወደ ዝግጅት ክፍሉ አንቃጨሉ።</p>

<p>ይሄ ሁሉ ሲሆን በደቡብ ኢትዮጵያ አዋሳ ከተማ የእስር ድግስ ይዘጋጅልኝ ነበር። እኔን አስረው ወደ አዋሳ እስር ቤት የሚወስዱ ታጣቂዎች የተላኩት ይሄኔ ነው።</p>

<p>... በአዋሳ አየር ማረፊያ የሚገኙ ፈጥኖ ደራሽ ታጣቂዎች የአዋሳን እስር ቤት እንዲጠብቁ መመሪያ ተሰጠ። በዚህም መሰረት አንድ ጋንታ ጦር እስር ቤቱን በፈረቃ የመጠበቅ ስራውን ቀጠለ። የዚህ ጽሑፍ አቅራቢ በዚህ እስር ቤት ከመቆየቱ በፊት በአዲስ አበባ አሳር መከራውን እየቀመሰ ነበር። የማዕከላዊ እና የአዲስ አበባ ፖሊሶችም አጥብቀው ይፈልጉታል። በዚህ ሁሉ መሃል ነው የደቡብ ታጣ ቂዎች የተሳካለት ጠለፋ ያደረጉት። ታሪኩም ይህን ይመስል ነበር።</p>


<h3><span class="underline italic">ሃሙስ መጋቢት 26/90</span></h3>


<p>ድንገት ስልክ ተደወለ። ከአዲስ አበባ ፖሊስ ኰሚሽን ቢሮ ነው። ዛሬውኑ ፖሊስ ጣቢያ እንድደርስ ተነገረኝ። በዚህ ዓይነት የጥድፊያ ቀጠሮ ወዴትም መሄድ የለብኝምና በሚመጣው ሳምንት ልመጣ እንደምችል ገልጬለት ስልኩ ተዘጋ።</p>

<p>ከዚያ ደግሞ አንድ ሰዓት ያህል ቆይቶ ስልኩ አንቃጨለ። ከፌዴራሉ ማዕከላዊ ፖሊስ ነው። መቶ አለቃው ነበር። አሁኑኑ ጊዜ ሳላጠፋ እንድቀርብ ቀጭን ትዕዛዝ ሰጠኝ።</p>

<p>በኔ በኩል የተከሰስኩበት ጉዳይ በርካታ መሆኑን ነግረውኝ ስለነበር... እና ለዚህ ሁሉ ክስ ዋስ ማቅረብ ዛሬውኑ ስለማልችል ሌላ ጊዜ እንድመጣ ጠየኩት። መቶ አለቃው ግን ዛሬውኑ በአስቸኳይ መጥቼ ቃሌን ከሰጠሁ በኋላ ሌላ ቀን ዋስ እንደምጠራ ገልጾልኝ ስልኩ ተዘጋ። እኔም አስቸኳይ ጉዞ አደረኩ፣ ወደ ማዕከላዊ ፖሊስ።</p>

<p>እዚያ ስደርስ ስብሰባ ላይ ናቸው። ከ30 ደቂቃ በላይ ቁጭ ማለት ነበረብኝና ተቀመጥኩ። ቆይቶ ደግሞ መርማሪ ፖሊስ ተመድቦልኝ ቃሌን የመስጠት ግዴታዬን ተወጣሁ። ሆኖም መቶ አለቃው ቃል እንደገባልኝ ሳይሆን ቢያንስ አንድ ዋስ ጠርቼ እንድወጣ፣ አሽራም እንድሰጥ ተደረገ። በመጨረሻም የማዕከላዊ ፖሊስ ዋና ኃላፊ ቢሮው እንድመጣ የስልክ ትዕዛዝ ሰጥቶ ክፉና ደግ ተነጋገርን።</p>

<p>ከማዕከላዊ ፖሊስ የተነሳሁ ፒያሳ አካባቢ ስደርስ በርካታ ጋዜጠኞች አገኘሁ። በሰላም የመውጣቴ ነገር ደስ አሰኝቷቸው ነበር። ጀንበር እስክታዘቀዝቅ ድረስ አብረን ቆየን።</p>

<p>ከእነሱ ተለይቼ በምሽት ጨረቃ ወደ ቤቴ ስሄድ ከከፍተኛው ባለስልጣን ጋር ያደረኩት ንግግር ጆሮዬ ላይ ያንቃጭል ነበር። "መጥፋት ካለብህ ትጠፋለህ ..." አፌን ሞልቼ "አትችልም!" ብለውም ልቤ መደንገጡ አልቀረም። እርግጥ ነው፣ መሞት ካለብኝ እሞታለሁ። ክብር የሌለው የውሻ ሞት ልሞት ግን አይገባኝም።</p>

<p>እቤት ስገባ ሁኔታዎች መልካቸውን እንደቀየሩ ገባኝ። ዛሬ እግሬ ከቤት ከመውጣቱ ፖሊሶች እኔን ፍለጋ በሚል ምክንያት ወደ ቤት ውስጥ ገብተው ፍተሻ ማድረጋቸው ተነገረኝ። እንዴት ሊሆን ይችላል? ቅንጅትና ቅን ብሩ ለጊዜው የማይፈታ እንቆቅልሽ ሆነብኝ።</p>


<h3><span class="underline italic">አርብ መጋቢት 25</span></h3>


<p>ቢሮ ለመግባት ፋታ አላገኘሁም። ማታ ከሁለቱ የጣሊያን ሴቶች ጋር ነበርኩ። ሰዓሊው ጓደኛዬ ከእኔ ጋር ነበር። አስተዋወኳቸው፣ አብረን አመሸን።</p>

<p>ማታ ወደ እቤት ስመጣ ሁለት ባትሪ የያዙ ሰዎች ከፊት ከፊቴ ሲመጡ አየሁ። አጠገቤ ደርሰው ሁሉንም ነገር ገለፁልኝ።</p>

<p>ዛሬ ደግሞ አካባቢው በፖሊስ መኪና፣ በታጠቁና ሲቪል በለበሱ ሰዎች ጭምር ተከቦ እኔ ስታሰስ ቆየሁ። እንደገና እቤት ድረስ ገብተው ፍተሻ አደረጉ። ይህን ከሰማሁ በኋላ ለሊቱን እንቅልፍ መተኛት አቃተኝ።</p>

<p>ቀጥሎ ወደውጭ አገር ደወልኩ። እየተደረገ ያለውን ሁሉ ገልጬላቸው ስንብት ፈፀምን። ለሚቀጥለው ረቡዕ የመጨረሻ እትም የሚሆኑ ስራዎች ሳዘጋጅ ቆይቼ ትንሽ አረፍ አልኩኝ።</p>


<h3><span class="underline italic">ቅዳሜ መጋቢት 26</span></h3>


<p>ገና ሰማይና ምድር አልተላቀቀም። ከቤት ወጥቼ ግራና ቀኝ ስመለከት ሲቪል የለበሱ ፀጉረ ልውጥ ሰዎች በአካባቢው አየሁ። የሰጋሁት አልቀረም። ከ5 ደቂቃ በኋላ ለጊዜው እኔ በማላውቀው ጉዳይ በኃይል ተቆጣጠ ሩኝ። "ፖሊስ 196" በምትለው አረንጓዴ መኪና ይዘውኝ ሸመጠጡ።</p>

<p>ይሄኛው አዳኝ ወይም አፋኝ ቡድን ከደቡብ ኢትዮጵያ ተልኰ የመጣ ነበር። ሁኔታው አግባብ ባይሆንም የአፈናው ተግባር ተፈፅሞ ወደ ደቡብ ኢትዮጵያ ርዕሰ ከተማ፣ አዋሳ ጉዞ ቀጠልን። ወላጅ አባቴ እስከ ሻሸመኔ ድረስ ከፖሊሶቹ እና ከኔ ጋር አብሮኝ ነበር ያለው። ከሻሸመኔ በኋላ ግን አብረን አልዘለቅንም።</p>

<p>ከአዲስ አበባ 275 ኪሎሜትር ርቀት ላይ ወዳለችው አዋሳ ከተማ ለመግባት ጥቂት ደቂቃዎች ከፊታችን አሉ። ጠዋት የጀመርነው ጉዞ የአዲስ አበባንና የኦሮሚያን ክልሎችን በማገባደድ ጥቁር ውሃ ላይ ደረሰ።</p>

<p>ይሄ ጥቁር ውሃ የኦሮሚያንና የደቡብ ሕዝቦችን የሚከልል ወይም የሚለይ የተፈጥሮ ድንበር ነው።ውሃው በተፈጥሮው ጥቁር ሲሆን፣ ፀሐይ ልትጠልቅ ስትል በላዩ ላይ የምታንፀባርቀው ቀይ ብርሃን ወንዙን የረጋ ደም ያስመስለዋል። እየተንከባለለ የሚወርድ ጥቁር ውሃ - - ጥቁር ደም የመሰለ።</p>

<p>ጥቁር ውሃን ተሻግረን አዋሳ ስንገባ ለፖሊሶቹ የእንኳን ደህና መጣችሁ አቀባበል ተደረገላቸው። የደቡብ ኢትዮጵያ ፍትህ ቢሮ ኃላፊ አቶ ዘሪሁን ስብሰባውን አቋርጦ እኔ ዘንድ መጣ። ወጣት ነው። ዓይኑ ውስጥ ግን ብልጣ ብልጥነት ይነበባል። ሁሉንም ሁኔታ ነገረኝ። በተለይ የደቡብ ክልል ፕሬዚዳንት የጠለፏት ልጃገረድ ታሪክ አሳስቦታል፣ ለዚህም ነበር እኔ ከአዲስ አበባ የተጠለፍኩት(?) ድርጊቱ ፍፁም ከህግ አግባብ ውጪ ቢሆንም ማድረግ የምችለው ነገር የለም፣ ከጥንቃቄ በስተቀር።</p>

<p>እኔ ወደ ፖሊስ መምሪያ ውስጥ ወደ ሚገኘው እስር ቤት ከመግባቴ በፊት በእስር ቤቶቹ ብረት ፍርግርግ ውስጥ እጃቸው በካቴና የታሰረና ሌሎችንም እስረኞች እያየሁና እያዩኝ ወደ ተዘጋጀው እስር ቤት ገባሁ። በዚህ እስር ቤት ውስጥ ሁለት የፖሊስ መኮንኖች ታስረዋል፣ ተቀብለው አስተናገዱኝ።</p>

<p>የፍትህ ቢሮ ኃላፊው እንደገና መጥቶ፣ ሁለቱ መኮንኖች እንዲወጡ ተደርጐ እስር ቤት ውስጥ ቁጭ ብሎ፣ እኔም ቁጭ ብዬ ስለታሰርኩበትና መሰል ጉዳዮች ብዙ አወ ራን። በምንግባባበት ተግባባን። በሌላው ግን ልንግባባ ቀርቶ... እኔ የምለው አይገባውም፣ እሱ የሚለኝም አይገባኝ ጀመር።</p>

<p>ለሊቱን ከመኰንኖቹ ጋር እራት ቀመስኩ። ሁለቱ የፖሊስ መኰንኖች በደቡብ ኢትዮጵያ ከፍተኛ ስልጣን የነበራቸውና ከዚህ ተዛውረው ሌላ ሥራ ላይ ቆይተው ሳለ ለጥያቄ ትፈለጋላችሁ ተብለው ነው የታሰሩት። ከእነዚህ መኰንኖች ስለከተማውና ነዋሪው፣ ግንዛቤ አገኘሁ።</p>

<p>እንግዲህ እስርን በደቡብ ኢትዮጵያ ውስጥ ሆኜ ሳልወድ ልቀበለው ሆነ። የፕሬዚዳንቱን ልጃገረድ መጥለፍ ወይም ሌላውን ሚስጥር የነገረህን ካልነገርከን አንፈታህም፣ አንለቅህም፣ ተብሎ በግልፅ ተነግሮኛል።እኔም ተባባሪ እንደማልሆን ገልጫለሁ። እንኳንስ አስገድደውኝ ቀርቶ ለምነውኝም በሆነላቸው። ታይቶ የማይታወቅ የድፍረት ጥያቄ ነው የሆነብኝ።</p>


<h3><span class="underline italic">እሁድ መጋቢት 27/90</span></h3>


<p>እሁድ በጠዋት የፍትህ ቢሮ ኃላፊው መጥቶ የሰለቸኝን ጭቅጭቅ አመጣብኝ። ነገረኝ - ነገርኩት- ... ከዚያ በኋላ ሄደ። እሱ ከሄደ በኋላ እስረኛው ሆነ ተረኛው ብዙ ያወራል፣ ያወራሉ። ደግነቱ ይህን ሁሉ አይሰማምና እድለኛ ነው።</p>

<p>ዛሬ የፅዳት ቀን ከመሆኑም በላይ የእስረኛ ቤተሰቦች ይመጣሉ። እኔን ከአዲስ አበባ ድረስ መጥቶ ማንም ሊጠይቀኝ አይችልም። ከአዋሳ በጥቂት ኪ.ሜ ርቀት ላይ ካለችው ከተማ እኔን ለመጠየቅ የመጣው የእህቴን ባለቤት እንዳናግረው አልተፈቀደልኝም። ከማንም ጠያቂ ጋር እንዳልገናኝ ትዕዛዝ መሰጠ ቱን ያወቅኩት ዘግይቼ ነው። ትዕዛዙን የሰጠውም ልጅ እግሩ የፍትህ ኃላፊ ዘሪሁን ነበር።</p>


<h3><span class="underline italic">ሰኞ መጋቢት 28</span></h3>


<p>ዘሪሁን የተባለው በጠዋት ቢሮው አስጠ ራኝ። ትልቅ የተንጣለለ ቢሮ ባለ አበባ ስጋጃ የተነጠፈበት ነው። ከተለመደው ውጭ ያመጣው ነገር የለም። ሆኖም የአሁን አነጋገሩ የወዳጅነት ሳይሆን የአለቃነት ወይም የባለ ስልጣን ዓይነት በመሆኑ ጩኸትና ቁጣ የተቀላቀለበት ነበር።</p>

<p>"አሁን አንተ ጋዜጠኛ ነኝ ትላለህ?" አለኝ። "አንተም የፍትህ ሰው ነኝ፣ብለህ እኔን በግፍ አስረሃል" እለዋለሁ። ሌላም ሌላም።</p>

<p>"ቆይ ግን ጋዜጣው ላይ ሰው ሞቷል ግድያ ተፈፅሟል ብለህ ያልከው የት ያየኸውን ነው?" ይላል በቁጣ።</p>

<p>"ለሱ መረጃነት እሩቅ አልወስድህም፣ እዚሁ እስር ቤት እናትና አባቱ ተገድለው፣ እሱን በካቴና አስራችሁ ያላችሁት እስረኛን መጥቀስ ብቻ ይበቃል" እለዋለሁ፣ እንጨቃጨቃለን። በጣም ብዙ።</p>

<p>ለሰዓታት ያህል የቆየሁበትን ጭቅጭቅ ሁሉ ለመግለፅ ባልችልም በመጨረሻ ወደ ህግ አማካሪዬ እንድደውል ፈቅዶልኝ አዲስ አበባ ደወልኩ።</p>

<p>እኔ ከሱ ቢሮ ስወጣ ለመርማሪው ፖሊስ ኃላፊ ትዕዛዝ ሰጠው። ብቻዬን እስር ቤት ውስጥ እንድሆንና መኰንኖቹ ሌላ ቦታ እንዲሄዱ ትዕዛዝ ሰጠ። እንዳለውም ሆነ። ብቻዬን ቀረሁ።</p>

<p>ከሰዓት በኋላ ፍ/ቤት በመኪና ወሰዱኝ። ግርግርና ወረፋ የለም። ጊዜ ቀጠሮ ተጠይቆብኝ ከመመለሴ በፊት ለዳኛው ማለት ያለብኝን አልኩት።</p>

<p>ከአዲስ አበባ እንዴት ባለ ሁኔታ ታፍኜ እንደመጣሁና አሁን ስለተከሰስኩበት ወንጀል በጠቅላይ አቃቤ ሕግ በኩል ተከስሼ ቃሌን አዲስ አበባ ማዕከላዊ ፖሊስ ቢሮ መስጠቴን፣ዋስ ጠርቼም የወጣሁ መሆኔን ገለፅኩ። በአንድ ወንጀል ሁለት ጊዜ ልከሰስ፣ሁለት ጊዜ ቃሌን ልሰጥና ለሁለተኛ ጊዜም ዋስ መጥራት ከህግ አግባብ ውጪ በመሆኑ እንደማልተባበር ተናገርኩ። ቢሆንም ፍ/ቤቱ ለሚያዚያ 5 ቀን ምርመራው ተጠናቆ እንድቀርብ አዘዘ።</p>

<p>ከፍርድ ቤት ከወጣሁ በኋላ ወደ ፖሊስ መምሪያው ተወሰድኩ። እዚያም የፖሊስ ም/ኮ ሚሽነሩ ጋር በኔ ጉዳይ ተነጋገርን። በውይይታችንም መጨረሻ ለህይወቴ እንደምስጋና ለሊት ሲሆን ማንም ወደኔ እንዳይመጣ፣ ቢመጣም ወደ ክፍሌ እንዳይገባ ትዕዛዝ እንዲሰጥልኝ በጠየቅኩት መሰረት፣ ምንም አይነት ነገር እንደማይደርስብኝ ቃል ተገብቶልኝ ወደ እስር ክፍሌ አመራሁ። ቢሆንም በእስር የመቆየቴ ነገር እውን ሆነ።</p>

<p>ጀንበር ወደ ምዕራብ ማቆልቆል ስትጀምር የፍትህ ቢሮው ኃላፊ መጣ። ፍ/ቤት የተናገርኩትን ጨምሬ ሌላም አልኩት። በእስርና በማንገላታት ምንም ውጤት እንደማያመጡና ይልቁንም እኔ ከህግ አግባብ ውጪ እንደማልተባበር፣ወደፊት ለሚሆነውም ሁሉ ከተጠያ ቂነት እንደማይድን ከንዴት ጋር ተናገርኩ። የዛሬው ቀን ከኔ ብስጭት ጋር ተዳምሮ ደስ የሚል ስሜት አልሰጥህ አለኝ። ለሊት ላይ ግን የተስፋ ህልም አየሁ።</p>

<p>ከድሮም ጀምሮ በህልሜ ወይ ባቡር አልያም አውሮኘላን ወይም መኪና ሲያመልጠኝ ካየሁ በዚያን ሰሞን የጀመርኩት ነገር አልሳካ ይለኛል። ዛሬ ለሊት ደግሞ አዲስ አበባ ውስጥ አንድ የማላውቀው ቀውጢ ጉዳይ ተፈጥሮ የምሳፈርበት መኪና አጥቼ ስዳክር አንዲት ታክሲ ከአፍ እስከ ገደፏ ሞልታ መጣች። ብዙ ከሮጥኩ በኋላ ታክሲዋ ቆማ ተጨናንቄ ተሳፈርኩ። እነሆ የሚቀጥሉት ቀናት ብሩህና የተስፋ እለቶች ሆነው እንደሚቆዩ አሰብኩ። በህልም መሰል ጉዳዮች ብዙ ሰዎች ጠንካራ እምነት የላቸውም። ምንም ተስፋ በሌለበት እስር ቤት ውስጥ መልካም ህልም ማየትም አንድ ቁምነገር ነው።</p>


<h3><span class="underline italic">ማክሰኞ መጋቢት 29</span></h3>


<p>ዛሬ የሙስሊሞች የአረፋ በዓል፣ ለክርስቲያኖችም የሆሳዕና እለት ነው። ለኔም የተስፋ ቀን።የምሽት ፀሐይ ወደቤቷ ልትገባ ግድም እኔ በእስር ክፍሌ መስኮት ወደ ውጭ እያየሁ ነበር። ከዛፎቹ ባሻገር በፖሊስ መም ሪያው ውስጥ የሚተራመሱት የፖሊስ መኪኖች እና ልዩ ልዩ ሰዎች በኔ ውስጥ ትርጉም ያለው ስፍራ አላቸው። እስረኛ ሆኖ ከነፃነት ውጪ መቆየትና በነፃነት መንቀሳቀስ ፍፁም የተለያዩ ነገሮች ናቸው። እናም ከእስር ቤት ማዶ ያለው ህይወት ያጓጓል። እንዲህ ወደ ውጭ እያየሁ እያለ የተለመደችው የኃላፊው መኪና መጣች። የውጪውን አየር በነፃነት ይስብ የነበረው እስረኛ እርጋታና ችኮላ በተቀላቀለበት ሁኔታ ወደ እስር ክፍሉ ገባ። ኃላፊው ስለመጣ። እኔም ገርበብ ብሎ የተከፈተውን በር ዘግቼ እንደገና በመስኮቴ ላይ ሆንኩና ከማዶ የሚመጣውን ኃላፊ እጠብቅ ጀመር።</p>

<p>ከኃላፊው ጋር ሰላምታ ከተለዋወጥን በኋላ ለተወሰኑ አፍታዎች ዝም አልን። "ምን አዲስ ነገር አለ?" ብዬ ዝምታውን ሰበርኩ።</p>

<p>"ምንም አዲስ ነገር የለም። ባንተስ በኩል ሃሳብህን አልቀየርክም?"</p>

<p>"አልቀየርኩም!"</p>

<p>"እነማን ይህን ሚስጥር እንዳቀበሉህ አትገልጽም?"</p>

<p>"በመጀመሪያ ደረጃ የኘሬስ ህጉ የዜና ምንጩን እንኳንስ ለፖሊስ ለፍ/ቤት እንዳሳውቅ አያስገድደኝም። አንተም በማሰር ምንም አታገኝም።"</p>

<p>"እንዴት?"</p>

<p>"ይልቅ የማይነካካ ነገር ነካክተህ ጉዳዩን ይብስ መጥፎ ደረጃ ባታደርሰው ይሻላል። አንተ ጉድጓድ ስትቆፍርልኝ እኔም ሰው ነኝና ላንተም መቆፈሬ አይቀርም። ሥልጣንህን ያለ አግባብ በመጠቀምህ ልትጠየቅ ይገባል። ይሄ ባይሆን እንኳ በተቆፈረው ጉድጓድ ብቻዬን አልገባበትም። ይሄን እወቅ።" አልኩት። እውነቴን ነበር።</p>

<p>ምንም የተቆፈረ ጉድጓድ እንደሌለ ከገለፀልኝ በኋላ እነዚያን ተስፋ አስቆራጭ ቃላት አመጣቸው። "እንግዲህ እንደወፍ በረህ አትሄድም። ሚስጥሩን እስካላወጣህ ድረስ ጋዝ ጋዝ እስኪልህ ትታሰራለህ።" አለኝ።</p>

<p>ሁኔታው እያሳቀኝ ስለመጣ ነገሩን ወደ ቀልድ መውሰድ ጀመርኩ።</p>

<p>"ስማ እንጂ!" አልኩት።</p>

<p>"እሺ?"</p>

<p>"ነገሩን ለምን በሌላ መልኩ አናየውም። ለምሳሌ ወንጀሉ በፕሬዚዳንቱና በተከታዮቹ ተፈፅሟል ተብሎ፣ እኔም ፅፌዋለሁ። ይሄ እንዳለ ሆኖ እንደ ህግ አዋቂነትህ ለምን እነሱ እንዲጠየቁ አታደርግም?" አልኩት። ይሄን ሁሉ ስናገር ፊቴን ወደ ፀሐይ መግቢያ አድርጌ ነበርና በፊቱ ላይ ምን እንደሚነበብ ለማወቅ አልቻልኩም። ትክ ብሎ ይመለከተኝ እንደነበር ግን እገምታለሁ።</p>

<p>ብዙ ክፉና ደግ ካወራን በኋላ "ድፍረትህን አደንቃለሁ" አለኝ፣ሽሙጥ ይሁን ምን ባይገባኝም የአመለካከት ለውጥ ማምጣቱን ጠርጥሬያለሁ።ቢሆንም ግን አብሽቅ ሰው ነው። ሰሞኑን በኔ ጉዳይ ስለወጡት ጋዜጦች እያነሳ "እንግዲህ የአዲስ አበባ ጋዜጠኞች በሄሊኮፕተር መጥተው፣ በፓራሹት ወርደው ሲያወጡህ እናያለን።" እያለ አብሽቆኝ መሄዱ የተለመደ ነበር።</p>


<h3><span class="underline italic">ረቡዕ መጋቢት 30</span></h3>


<p>ከኃላፊው ቢሮ ተጠርቼ ገባሁ። የዕለቱ ጋዜጦች ከኔ መታሰር ጋር በተያያዘ ያወጡትን ዜናዎች ያነበብኩትና ያነበበው እዚያው ቢሮ ውስጥ ሆነን ነበር። የማይነካካውን ነካክቶ ሁኔታዎች ፈር እየለቀቁ መምጣታቸውን ሳይገነዘብ አልቀረም።</p>

<p>"ሌላስ ምን ይባላል?" አለኝ።</p>

<p>"ፕሬዚዳንቱ መጀመሪያ ልጃገረድ፣አሁን ደግሞ ጋዜጠኛ አስጠለፉ፣ ይባላል" አልኩት። መልሴ እንደማሳቅም እንደማናደድም ሳያደርገው አልቀረም።</p>

<p>የዚያኑ ቀን መጀመሪያ ከኔ ጋር የነበሩት መኮንኖች ተጠርተው ምን እንደተባሉ አላው ቅም ... "ይፈሩኝ" ወይም ከኔ ጋር ላለመታየት ወይም ላለማውራት ይጥሩ ጀመር። ሁኔታው አስቂኝ ነበር። ሊያወሩኝ ቀርቶ አብረውኝ ከሆኑ ሊረሸኑ ጭምር እንደሚችሉ በፍርሃትና በቀልድ ገለፁልኝ። ሰላምታ እንኳ መለዋወጥ አልተቻለም። የዚያን ቀን ያመጣሁትን ጋዜጣ እንኳንስ ሊያነቡት ቀርቶ ርዕሱንም ያዩት አይመስለኝም። ምን ብለው እንዳስፈራሯቸው እግዜር ይወቀው።</p>

<p>ማታ ላይ ደግሞ የተንቀለቀሉ ተረኛ ጠባቂዎች (ታጋዮች) ጋዜጣውን ተቀብለው ስለኔ መታሰር ካነበቡ በኋላ የጋዜጣው ይዘት ፖለቲካ መሆኑን ሲያውቁ እንደሎጥ ሚስት ደርቀው መቅረት ጀመሩ። የዚያኑ ምሽት በጠርናፊው አማካኝነት አስቸኳይ ጥሪ ተደርጐ በግምገማ አሳራቸውን አዩ። እንኳንስ ጋዜጣውን ያነበቡ ቀርቶ ቡና ከቴርሙስ ቀድቼ የሰጠኋቸው ሳይቀሩ በደረቁ ሲገመገሙ እኔ ክፍል ድረስ ይሰማኝ ነበር። በተለይ አንደኛው ላይ ተረባረቡበት። "ጉድህ ፈልቷል!" አሉት። ብቻዬን መሳቅ ጀመርኩ። በእርግጥም ጉዱ ፈልቷል።</p>

<p><span class="underline">ሐሙስ</span>፦ ጠዋት ፊቴን ለመታጠብ ብቻዬን ታጅቤ ሄድኩ። እንዲህ ለብቻ ስንሆን ታጋዮቹ የልባቸውን ያወረኛል።</p>


<h3><span class="underline italic">ዛሬ ከሰዓት</span></h3>


<p>ወደ አዲስ አበባ ለመሄድ በብዙ ጉዳዮች መደራደር ነበረብኝ። አንደኛው ጉዳይ በጋዜጣው ላይ ማስተባበያ ማውጣት ሲሆን፣ ሌሎቹን ጉዳዮች ለጊዜው ከመግለፅ መቆጠብ የግድ ነው።</p>

<p>ማታ ላይ ሌሎች ያላወቁ ተሬ ጠባቂ ዎች (ታጋዮች) "እስኪ ጋዜጣው" ብለው ሳይቸግራቸው ማንበብ ይጀምሩና መጨረሻ ላይ በድንጋጤ ጋዜጣውን የት እንደሚጥሉት ግራ ይገባቸዋል። የዚህን ቀን ምሽት ደግሞ ጋዜጣውን በስህተት ያነበበው ዋናው ጠርናፊ ነበር። የፖለቲካ ጋዜጣ መሆኑን ሲያውቅ እንደ ኤሌክትሪክ ነዘረው። ሰው አየኝ አላየኝ ብሎ ጋዜጣውን ጣለው ወይም አስቀመጠ። ቢሆንም ግን አልማሩትም። ማታውን ሲራበሹ አመሹ። ብቻዬን ሆኜ ሁኔታቸውን ሁሉ እያሰብኩ እስቅ ጀመር። እሱም ጉዱ ፈልቷል።</p>


<h3><span class="underline italic">የዚያን ቀን ማታ</span></h3>


<p>አሁን ውጪ ያለ ጓደኛዬን በህልሜ ውስጥ አየሁት። ደቡብ ከመጣሁ በኋላ ያጋጠመኝን እየነገርኩት እንደድሮአችን እንስቅ ነበር። ሁለታችንም አንድ የምናምንበት የህይወት መመሪያ አለን። "በኑሮ ውስጥ ብዙ ፈተና አለ። ነገር ግን የፈተናውን መጥፎና አሳዛኝ ጐን ሳይሆን አስቂኙን ተመልከት" ይላል። ሁልጊዜ መከራ ውስጥ ስንገባ የምንባባለው ሃቅ ነው። አሁንም የህይወትን አስቂኝ ጐን እያየሁ መዝናናት ጀመርኩ።</p>

<p>ከዚህ እስር ቤት እስክወጣ ድረስ ከመከራው ባሻገር አንዳንድ ፍንጥቅጣቂ ፈገግታዎች አይጠፉም። ለልጃገረዲቱ መጠለፍ ስጨነቅ የኔም መጠለፍ በራሱ አስገራሚ ነበር።</p>

<p>(ብዙ ማለት ቢቻልም ከዚህ በኋላ የምጽፍበት ወረቀት የለኝም። ይህ ማስታወሻ ከዚህ ወጥቶ ለህትመት ከበቃም ድንቅ ነው፣ ከሃጢአት ተቆጥሮ የእስር ሰንሰለቴን እንዳያጠብቅብኝ እንጂ ብዙ ብናወጋ ደስ ባለኝ ነበር)</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ሚያዝያ 21 ቀን 1990</a></p>




</body>
</html>