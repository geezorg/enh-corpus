<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፊያሜታ አዘጋጅ ተፈታ የፊያሜታን ዜናዎች በኢንተርኔት ያገኛሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የፊያሜታ አዘጋጅ ተፈታ<br/>
የፊያሜታን ዜናዎች በኢንተርኔት ያገኛሉ</h1>


<p>መጋቢት 26 ቀን፣ 1990 ዓ.ም ሲቪል በለበሱ ሰዎች ታፍኖ ወደ ደቡብ ኢትዮጵያ ተግዞ የነበረው የፊያሜታ ጋዜጣ ዋና አዘጋጅ ዳዊት ከበደ ባለፈው ሳምንት አዲስ አበባ ተመልሷል።</p>

<p>በደቡብ ክልል ዋና ከተማ አዋሳ ከተወሰደ በኋላ በአካባቢው ወረዳ ፍ/ቤት እየቀረበና ሊስ ጊዜ ቀጠሮ እየጠየቀ ለበርካታ ሳምንታት በአዋሳ ፖሊስ መምሪያ እስር ቤት ውስጥ እንዲቆይ የተደረገው ዋና አዘጋጅ ወደ አዲስ አበባ እንዲመለስ የሆነው ዳግም በክልሉ ጉዳዮች ተመሳሳይ ዘገባዎች ላለማቅረብ እንዲፈርም ተደርጐ እና በዋስ አማካኝነት መሆኑ ታውቋል።</p>

<p>ይህ ከአገሪቱ የፕሬስ ህግ ውጭ በተፃራሪ መልኩ የተፈፀመው አስገራሚና አሳዛኝ የጠለፋ ተግባር ከተከናወነ በኋላ የክልሉ ባለሥልጣናት ለአዘጋጁ በሰጡት ማሳሰቢያ መሰረት ቀደም ብለው የተሰሩ ዜናዎች ሚዛናዊ ሆኖ እንዲሰራ ጥረት የተደረገ ቢሆንም፣ ዋናውን የሃገሪቱን ፕሬስ ህግ በመጣስ ረገድ የተፈፀመው ተግባር ግን ከአነጋጋሪነት አልፎ ይህ አይነቱ የአፈና ድርጊት ሌሎች ጋዜጠኞችንም ስጋት ላይ የሚጥላቸው መሆኑ የማይካድ ነው፣ተብሏል።</p>

<p>በፕሬስ አዋጅ 34/85 መሰረት ማንኛውም በአገር አቀፍ ደረጃ የሚሰራጭ የፕሬስ ውጤት የሚጠየቀው በማዕከላዊ መንግሥት መሆኑ በግልፅ ተደንግጐ ሳለ፣ ጋዜጠኞችን ወደ ክልል ማጋዝ ከተጀመረ የወደፊቱ እጣ ፈንታ ምን ሊሆን እንደሚችል ያሰጋል፣ በተግባር እየዋለ ነው የሚባለውንም ህግ የይስሙላ ያደርገዋል፣ የሚሉ ወገኖች በርካታ ናቸው።</p>

<p>በተለይም በፊያሜታ ጋዜጣ ዋና አዘጋጅ ላይ የተፈፀመውን የአፈና ተግባር ያስፈፀሙት በአዲስ አበባ ፖሊስ ኮሚሽን ከፍተኛ ባለሥልጣን የሆነ፣አዘጋጁንም የሚያውቅ አንድ የፖሊስ መኮንን መሆኑ ሲገለፅ፣ ይኸው የፖሊስ መኮንን ከዚህ ቀደም በደቡብ ክልል ሊስ መምሪያ የሚያገለግል የነበረ ነው። በህጉ መሰረት ጋዜጠኛ በማዕከላዊ መንግሥት አካላት መጠየቅ እንዳለበት ህጉ እንደሚደነግግ እነዚህ የፖሊስ ከፍተኛ ባለሥልጣኖች የሚያውቁ ቢሆንም ከህግ ውጪ የአፈናው ተግባር ተፈፃሚ እንዲሆን ለአዲስ አበባ ሲቪል ለባሽ ፖሊሶች ትዕዛዝ በመስጠት ተባባሪ መሆናቸው የፖሊስን ተግባር ጥያቄ ውስጥ የጨመረ ሆኗል። የፍትህ አካላትም ከህግ ውጪ ለተፈፀመው ተግባር ምንም አይነት ምላሽ አለመስጠታቸው ብዙዎችን ያሳዘነ ጉዳይ ሆኗል።</p>

<p>ይህ በእንዲህ እንዳለ የፊያሜታ ጋዜጣ በኢትዮጵያ ከሚታተሙት የአማርኛና እንግሊዝኛ ጋዜጦች "ምርጥ 10" በመባል በኤትሂኦፒአን ኘውስ ሐአድሊነስ ተመራጭነት በማግኘት ካለፈው ሳምንት ጀምሮ በኢንተርኔት፣ ዓለም አቀፍ አንባቢዎች እንዲኖራት ተደርጓል። በአገር ውስጥም ሆነ በውጭ አገር የምትገኙ የፊያሜታ ደንበኞች ጋዜጣው ለህዝብ ከሚቀርብበት ረቡዕ ጠዋት ጀምሮ ትኩስ የፊያሜታ ዜናዎችና ምርጥ ስራዎችን ስንጋብዝ፣ በኢንተርኔት ከሚተላለፈው የፊያሜታ ፅሁፎች ጋር ማስታወቂያ እንዲወጣላችሁ የምትሹ የንግድ ድርጅቶች ከዝግጅት ክፍሉ ጋር እንድትነጋገሩ በዚህ አጋጣሚ እንጋብዛለን። የፊያሜታ ኢንተርኔት አድራሻ ከዚህ ቀጥሎ ቀርቧል።</p>


<p class="align-center"><a href="http://ENH.EthiopiaOnline.Net/Fiameta/">http://ENH.EthiopiaOnline.Net/Fiameta/</a></p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ሚያዝያ 28 ቀን 1990</a></p>



</body>
</html>