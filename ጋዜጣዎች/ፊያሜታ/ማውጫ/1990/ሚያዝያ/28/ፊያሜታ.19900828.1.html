<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የደብሩ ገንዘብ ተመዝብሯል" በጸኃፊው የተነሳ 67 ካህናት ሊዛወሩ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"የደብሩ ገንዘብ ተመዝብሯል"</h1>
<h2 class="align-center"><span class="italic">በጸኃፊው የተነሳ 67 ካህናት ሊዛወሩ ነው!</span></h2>


<p>የመርካቶ ደብረ አሚን ተክለሃይማኖት ካህናት በደብሩ ፀሐፊ አቶ ዮሐንስ መኮንን የደብሩን ገንዘብ መዝብረዋል፣ ከደብሩ የጽ/ቤት ሠራተኛ ከሆኑ ሴት ጋር ማግጠዋል በማለት ለፓትርያርኩ አቤቱታ በማቅረባቸው ምክንያት 67 ካህናት ከቦታው እንዲነሱ ለዝውውር መታጨታቸው ተገለፀ።</p>

<p>የደብሩ ካህናት በፀሐፊው አምባገነንነት በደብሩ ላይ የሚፈፀመውን እኩይ ተግባር በመቃወም ለቤተ ክርስቲያኑ አስተዳዳሪ አባ ገ/ትንሳኤ ቢያመለክቱም፣ ከአስተዳዳሪው የተሰጣቸው መልስ እኔ የተቀመጥኩት ለይስሙላ ነው፣ አስተዳዳሪው ፀሐፊው ስለሆነ ከአቅሜ በላይ ነው በማለታቸው በፀሐፊ አማካኝነት የተመዘበረውን ገንዘብና ምግባረ ብልሹ መሆናቸውን በማተት የአቤቱታ ጽሑፍ በመፃፍ ለአባ ጳውሎስ መስጠታቸው ተዘግቧል። ፓትርያርኩን ቅ/ማርያም ቤተ ክርስቲያን አስቀድሰው ሲወጡ በመጠበቅ በተሰጧቸው የአቤቱታ ማመልከቻ መነሻነት ካህናቱ ከዕለታት አንድ ቀን ወደ ፓትርያርኩ ጽ/ቤት በመሄድ ፓትርያርኩን ማነጋገራቸውም ታውቋል።</p>

<p>በዚህ ካህናቱና ፓትርያርኩ ፊት ለፊት ተገናኝተው በተፋጠጡበት ዕለት ፓትርያርኩ 67 ካህናት ተፈራርመው በአቀረቡት አቤቱታ በመንተራስ የሰጧቸው መልስ ግን "67 ካህናት ቢያምፁ 67 ካህናት እንተካለን የሚል ከአንድ መንፈሳዊ አባት ነኝ ካለ ሰው የማይጠበቅ እንደነበር ምንጮች አመልክተዋሊ። በዕለቱ ፓትርያርኩ ዘንድ ቀርበው ከነበሩት የፀሐፊውን የከፋ ተግባር ከሚቃወሙት ካህናት መካከል፣ "67 ካህናት በአንድ ሰው ምክንያት ከተባረርንማ መንግሥትም ሆነ ሕግ የለም ማለት ነዋ!" በማለት ለፓትርያርኩ አንድ ካህን በሰጡት መልስ ነገሩ ትንሽ የረገበ ቢመስልም፣ስልሳ ሰባት ካህናት በአንድ ጊዜ ማዛወሩ ቀርቶ ቀንደኛ የተባሉት ቅድሚያ እንዲነሱ በሚለው ዙሪያ ላይ ነገሩ ጠዋት ማታ እየተጐነጐነ እንደሆነ ምንጮቹ ጠቁመዋል።</p>

<p>ካህናቱን ያስደነገጣቸውና ያሳዘናቸው ሌላ ነገር አለ። ፓትርያርኩ ለካህናቱ የሰጡት መልስ። ፀሐፊ የፈለገውን ቢሰራ ማንም እንዲነካብኝ አልፈልግም፣ማለታቸውና "ደመላሽ" የሚል ቅፅል ስም እንደሰጡትም እየተነገረ ነው። እንዲህ አይነቱን ድጋፍ ያገኘውና የልብ ልብ የተሰማው ፀሐፊ፣ካህናቱ ያቀረቡበት የእዳ ደብደቤ ተሰርዮለት እንዲያውም ካህናቱ ላይ ሽጉጥ እየመዘዘ ሰላም እንደነሳቸውም ምንጮቹ አስምረውበታል።</p>

<p>ከፓትርያርኩ የእህት ልጅ አቶ ያሬድ ከበደው እና ከፓትርያርኩ ጋር ባለው የፀና ግንኙነት የካህናቱ አቤቱታ ውድቅ እንዲሆን በአደረገው ፀሐፊ ምክንያት 67 የቤተ ክርስቲያን ልጆች ሊቃውንትና ካህናት አንገታቸውን በመድፋት እንባቸውን ወደ ቤተክርስቲያን አምላክ እየረጩ የሚመጣባቸውን መከራ ለመቀበል እንደተዘጋጁ ከአካባቢው የደረሰን ዜና ያስረዳል። የፀሐፊዎች የድራፍት ቡድን የሚባለው ሳይቀር ሽጉጥ አያነገተ አንድ ሰሞን ተክለ ሃይማኖት ቤተ ክርስቲያንን ያምሳት እንደነበር ስማቸው እንዲገለፅ ያልፈለጉ ወገኖች አስረድተዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ሚያዝያ 28 ቀን 1990</a></p>




</body>
</html>