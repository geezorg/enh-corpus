<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባህታዊ ገ/መስቀልና ጉባዔተኛው ሆድና ጀርባ ሆነው ተለያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ባህታዊ ገ/መስቀልና ጉባዔተኛው ሆድና ጀርባ ሆነው ተለያዩ</h2>


<p>ብዙ ህዝብ የሚከተላቸው መሆኑ የሚነገርላቸው ባሕታዊ ገ/መስቀል ኃ/መስቀል እና የሚከተላቸው ጉባኤተኛ ከቅርብ ጊዜ ወዲህ መቃቃር በመፍጠር ሆድና ጀርባ መሆኑ ያሳዘናቸው ወገኖች ከጉባዔ መካከል ገለፁ።</p>

<p>ጉባዔተኛው ለባሕታዊ ባለው ፍቅር እሳቸው እንዳሉት ሁሉ በመሆን ብዙ መከራና እንግልት የደረሰበት መሆኑን የጠቆሙት እነዚህ ወገኖች፣ ከቅርብ ጊዜ ወዲህ በተለይም በጾመ ፍልሰታ ሰሞን ጀምሮ በጉባዔተኛውና በባህታዊ መካከል የተፈጠረው በሃሳብ አለመጣጣም፣ ጥያቄ ስለሆነባቸው ነገር ጉባዔተኞቹ ባሕታዊውን ሲጠይቁ በኃዘንና በምሬት ሲገልፁ ይገኛሉ።</p>

<p>ጉባዔውንና ባሕታዊን እንዲቃቃሩ በር ከፋች ከሆኑት ነጥቦች መካከል፣ መስቀል እንዳትሳለሙ፣ ሥጋ ወደሙ እንዳትቀበሉ፣ የአባ ጳውሎስ ስምና የተከታዮቻቸው ስም በሚጠራበት ቤተ ክርስቲያን ላይ ቅዳሴ እንዳታስቀድሱ፣ ስዕለትም ሆነ ማንኛውንም ሙዳዬ ምፅዋት ስጦታ ለቤተ ክርስቲያን እንዳትሰጡ፣ ታላቁ ሊቅ አለቃ አያሌው ታምሩ እንዳወገዙት ተወግዛችኋል፣ እውነተኛ ፓትርያርክ እስክናገኝ ድረስ እንፀልይ እናልቅስ በማለት ቀደም ሲል ለሚከተላቸው ሕዝብ ባስተላለፉት መልዕክት መነሻነት ጉባዔተኛው ተግባራዊ ሲያደርግ ኖሮ ባለፈው ሣምንት ሥጋ ወደሙ በየአካባቢያቸው በየትኛውም ቤተ ክርስቲያን መቀበል፣ ማስቀደስ ትችላላችሁ፣ በመባላቸው መሆኑን እነዚህ ወገኖች በአፅንኦት አስረድተዋል።</p>

<p>"ማህበረ ሐዋርያት የሚል ማኅበር በባሕታዊ ጥረት ከተቋቋመበት ከ1989 ዓ.ም ጀምሮ ጉባዔተኛው ከምንም ጊዜ በላይ የመከራ ገፈት ቀማሽ እንደሆነ የገለፁት እነዚህ ወገኖች፣ በኢትዮጵያ ኦርቶዶክስ ተዋህዶ ቤተ ክርስቲያን ሕግ ከተበተነበት ማግሥት ጀምሮ ጉባዔተኛው ለተበተነው ጽሑፍ መልሱን በየአብያተ ክርስቲያኑ እየሄደ ኃላፊዎችን እንዲጠይቅና በተለይም ንግሥ በሚሆንበት ዕለት ጳጳሳት ባሉበት ቦታ ሁሉ በመሄድ ትምህርት ከመሰጠቱ በፊት ለጥያቄአችን መልስ ካልሰጣችሁን ትምህርት አንሰማም የሚል ጥያቄ እንዲነሣ በተሰጠው መመሪያና በተማማሉት ቃል ኪዳን መሰረት ጥያቄው በየደብሩ ተጣጥፎ የአንድ አባት ነፍስ ህልፈተ ሕይወትን ያደረሰ እንደነበር ጭምር ይናገራሉ።</p>

<p>በዚህ ባህታዊ ባስተላለፉት መመሪያ ተከታዮቻቸው ለጳጳሳት ጥያቄ ሲያቀርቡ ባሕታዊ ፈቃደ ሥላሴ ለህልፈተ ሕይወት ተዳርገዋል፣ በቅ/ዮሐንስ ቤተ ክርስቲያን ብዙ ሕዝብ ተደብድቦ ብዙ ህዝብ ታስሯል። ባህታውያንን ጨምሮ በርካታ አባቶች፣ ወንድሞች እና እህቶች እስካሁን ፍ/ቤት በቀጠሮ ይመላለሳሉ፣ በሃይማኖታችን ላይ በመሪዋ የተነሣ ችግር ደርሶበታል በማለት ስለተነሣው ጥያቄ መልስ ሳይሰጥ አዲስ አዋጅ በባሕታዊ በኩል በመተላለፉ ጉባዔተኛው እጅግ እየተናቆረ ግራ በመጋባት ደረጃ ላይ እንደሆነም ተነግሯል። ባሕታዊ ገ/መስቀል ከአባ ጳውሎስ ጋር በግላቸው ሳይታረቁ አልቀሩም የሚሉም አሉ፣ ይህም ራሱን የቻለ ጉባዔተኛውን ያነጋገረ ሆኗል።</p>

<p>በጉባዔውና በባሕታዊ መካከል መፈረካከስ ከተጀመረ ቆይቷል፣ ያሉት እነዚህ ወገኖች፣ ባሕታዊ ገ/መስቀል በታሰሩበት ወቅት ጉባዔውን ሲመሩ የነበሩት አባ አፈወርቅ መረሳም ጭምር ከጉባዔው በመለየታቸው ብዙ የባሕታዊ ተከታይ ወደ አባ አፈወርቅ እንዳደላና ከዚያን ጊዜ አንስቶ ክፍፍሎሽ መጥቶ በአሁኑ ሰዓት እየተባባሰ መሆኑን አመልክተዋል።</p>

<p>ግዝቱ የፀና ስለመሆኑና ሃይማኖታችንን በትክክል የሚመራ እስክናገኝ ድረስ ምንም አይነት ስጦትና ግንኙነት ከቤተ ክርስቲያን መሪዎች ጋር እንዳይኖር ያሉት ባሕታዊ ጉባዔውን እንዳሳዘኑት የሚጠቁሙት ወገኖች፣ በተላለፈው የማኅበረ ሐዋርያት መልዕክት መሰረት ቅዱስ ሲኖዶስ መልስ ባይሰጠን እንኳ ቤተ ክርስቲያንን በቦርድ እንድትመራ እናደርጋለን፣ ሲሉ ለህዝቡ ቃል የገቡት ባህታዊ በቃላቸው አልተገኙም ባይ ናቸው። በአሁኑ ሰዓት ጉባዔተኛው በማጉረምረም ላይ የሚገኝ፣ በጥያቄ ውስጥ ላይ ያለ፣ የአለቃ አያሌውን የግዝት ቃል የሚጠብቅ፣ የባህታዊ አቋም ከአለቃ አያሌው መልዕክት ጋር እንዳይጋጭ በስጋት ውስጥ የገባ መሆኑንም አስታውቀዋል።</p>

<p>በባሕታዊ ቃል ፀንቶ የካህናትን መስቀል ሳይሳለም፣ የአባ ጳውሎስ ስም በሚጠራበት ቅዳሴ ሳያስቀድስ ለብዙ ጊዜ ከተጓዘ በኋላ፣ ምክንያቱን ለህዝቡ ሳይገልፁ በአንድ ጊዜ በመቀልበስ መስቀል ተሳለሙ፣ ሥጋ ወደሙን ተቀበሉ የማለታቸው ነገር ለማመን የሚያስቸግር ቅዠት ነው እውነት ወደ ማለት ደረጃ የሚያደርስ ጉባዔው ምስቅልቅሉ እንዲወጣ ምክንያት የሆነ ሲሉ እነዚህ ወገኖች በማከል ገልፀዋል።</p>

<p>በባህታዊ ትዕዛዝ ቃላቸውን በማክበር በየቤተ ክርስቲያኑ እየሄደ ለሃይማኖት መሪዎች በአቀረበው ጥያቄ የተነሣ የተንገላታው የታሰረው፣ ጉባዔተኛ፣ በቂና አጥጋቢ መልስ ሳይሰጠው፣ ቀደም ሲል አውግዙ ከተባሉት ፓትርያርክ ጋር ተቀላቀሉ የመባሉ ጉዳይ እንቆቅልሽና አነጋጋሪ እየሆነ መምጣቱን ጉባዔተኞቹ አሳስበዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 27 ቀን 1990</a></p>

</body>
</html>
