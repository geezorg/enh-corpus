<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ካቢላ እጅ አልሰጥም አሉ በ2 ሳምንት ጊዜ ውስጥ እናሸንፋለን ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ካቢላ እጅ አልሰጥም አሉ በ2 ሳምንት ጊዜ ውስጥ እናሸንፋለን ይላሉ</h2>


<p>በኮንጐ ዲሞክራቲክ ሪፐብሊክ ውስጥ የፕሬዚዳንት ሎሬ ካቢላን አስተዳደር በማስወገድ ሌላ ዲሞክራሲያዊ መንግሥት ለመመስረት ካመፁ ሳምንታት ያስቆጠሩትን የባንያው ሉንጌ ቱትሲ አማፅያንን ከእንግዲህ ቢበዛ በሁለት ሳምንታት ውስጥ ጦሬ ያሸንፋል ሲሉ ፕሬዚዳንት ካቢላ መግለጣቸው ነሐሴ 25 ቀን ቢቢሲ በምሽት ዜናው ገልጧል።</p>

<p>ባለፈው ሳምንት ካቢላን ለመርዳት የገቡት የአንጐላና የዙምባቡዌ ወደታች ከኪንሻሳ ቅርብ ርቀት ላይ የሚገኙ በአማፅያኑ ተይዘው የነበሩ ከተሞችን መልሰው በቁጥጥራቸው ሥር ካስገቡ በኋላ ወደ ኪንሻሳ ሰርገው የገቡ አማፂያን ከተማዋን አሸብረዋት የከረሙና ካቢላንም ከዋና ከተማቸው እንዲጠፉ አድርጓቸው ነበር። ሆኖም ከውጪ ባገኙት ኃይል ጦራቸውን ያጠናከሩት የኮንጐ ወታደራዊ መሪዎች ከቀናት ትግል በኋላ ኪንሻሳን አፅድተዋል። አሁን ከፍተኛ ችግር ላይ ያለው ከፍተኛ የአማፂያኑ ይዞታዎች የሚገኙበት የምስራቃዊ ኮንጐ አካባቢ መሆኑ ታውቋል።</p>

<p>ባለፈው አዲስ አበባ ላይ የደቡብ አፍሪካ የታንዛኒያ የሞዛምቢክና የዛምቢያ የውጭ ጉዳይ ምኒስትሮችና የደቡብ አፍሪካዊ መከላከያ ምኒስትር ጆ ሞዲስ ከአፍሪካ አንድነት ድርጅት ጋር ስለኮንጐ ጉዳይ ለሁለት ቀናት ተወያይተው ነበር።</p>

<p>ከሁለቱ ቀን ስብሰባ በኋላ አ.አ.ድ የተሰጠው መግለጫ እንዳመለከተው በኮንጐ አስቸኳይ የተኩስ ማቆምም እንዲደረግ የአካባቢው መሪዎች ሰፊ ውይይት አስፈላጊ እንደሆነ ያመለክታል። ከዚሁ ጋር ተያይዞ ከሬውተር ድርጅትና የደቡባዊ አፍሪካ የምንስትሮች ልዑካን ቡድን ሃሙስ ለሊት በኮንጐ ዲሞክራቲክ ሪፐብሊክ አስቸኳይ የተኩስ አቋም ጥሪ እንዲደረግ ለመወሰን ሳይግባቡ መቅረታቸው ታውቋል።</p>

<p>ሬውተር በተጨማሪ በሰጠው ዝርዝር የአፍሪካ አንድነት ድርጅት አንድ የሃቅ አጣሪ ቡድን ወደ አካባቢው መላኩንና ሪፖርትም አለማቅረቡን ገልጦ አዲስ አበባ ውስጥ የሚገኙ ዲፕሎማቶች የአፍሪካ አንድነት ድርጅት የተኩስ አቁም ጥሪ ለማድረግ ለምን ተጨማሪ ጊዜ እንዳስፈለገው የገረማቸው መሆኑን እንደገለጡለት ጠቁሟል።</p>

<p>የአንጐላ፣ የዙምባቡዌና የናሚቢያ የውጭ ጉዳይ ምኒስትሮች ለካቢላ ድጋፍ ጦራችንን የላክነው የኡጋንዳና የሩዋንዳ መንግሥታት ስለወረራቸው የአገሪቱን ሉአላዊነት ለማስጠበቅ ነው ማለታቸው ሲገለጥ በሌላው በኩል ኡጋንዳ ቱትሲዎችን ለመርዳት ውጊያ ውስጥ የገባች መሆኑና ማሳወቋ ተዘግቧል። እስካሁን በኮንጐ ጦርነት ውስጥ እጃችን የለበትም በማለት ነሐሴ 25 ቀን የቢቢሲን ሪፖርተር ያነጋገሩት የሩዋንዳው የውጪ ጉዳይ ምኒስትር፣ ካቢላ በቱትሲዎች ላይ መፈፀም የጀመሩትን የዘር ማጥፋት ዘመቻ ካስቆሙ በሰብአዊ ደረጃ መግባታችን አይቀርም በማለት የአገራቸውን አቋም ገልጠዋል።</p>

<p>አሁን በመጨረሻ ላይ የተደረሰበትን ስምምነት የቢቢሲ ዘገባ ነሐሴ 25 ቀን ሲገልፅ ሁለቱም ተፋላሚ ኃይሎች ባሉበት ይዞታ ላይ እንዳሉ የተኩስ ማቆሙ እንዲደረግና የተፋላሚዎች ወገኖች የፖለቲካ መሪዎች ስብሰባ እንዲቀመጡ መታቀዱን ገልጧል።</p>

<p>ፕሬዚዳንት ካቢላና የውጪ ጉዳይ ምኒስትራቸውን የምንዋጋው ከኮንጐ አማፂያን ጋር ሳይሆን ከውጪ ወራሪዎች ነው ማለት መጀመራቸውንና ክስ ማቅረባቸው ዜናው ጠቁሞ ለዚህም ማስረጃ የሚሆናቸው ወራሪዎቹ ኃይሎች ምርኮኛ በእጃቸው እንዳላቸው ማሳወቃቸውን አብራርቷል።</p>

<p>የአንጐላና የሞዛምቢክ የውጪ ጉዳይ ምኒስትሮች ለቢቢሲ በተናገሩት ቃል ኮንጐ በሕዝብ የተመረጠ አመራር ያላት አገር ስትሆን ሕዝቧ በራሱ ፍላጐት የሚሆነውን መሪ የመምረጥ መብቱ የተጠበቀ ሆኖ እያለ ኡጋንዳና ሩዋንዳ ጣልቃ የሚያገባቸው ምክንያት የለም ብለዋል።</p>

<p>የኮንጐ ጦርነት በተመለከተ የፖለቲካ አዋቂዎች ስለ ጐረቤቷ አገሮች ጣልቃ መግባት የሚሰጡት ትንተና የተለየ ነው። በእነሱ እምነት ሩዋንዳ አማፂያኑ የምትረዳው በምስራቅ ኮንጐ በኩል የሚገቡባትን የሁቱ አመፀኞች ችግር ለመፍታት የተወሰነ የፈሪ መሬት በምስራቅ ኮንጐ በቱሲዎች ለማስያዝ ሲሆን አንጐላም ካቢላን በመርዳታ የገባችው ኮንጐን በሚያዋስናት ድንበር የዩኒታን መተላለፊያ በር ለመዝጋት እንደሆነ ያመለክታል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 27 ቀን 1990</a></p>

</body>
</html>
