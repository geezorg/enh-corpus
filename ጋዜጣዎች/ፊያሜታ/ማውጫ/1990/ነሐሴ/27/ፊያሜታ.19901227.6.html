<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኰ/ል መንግሥቱ ኃ/ማርያም ከሃራሬ ጠፉ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኰ/ል መንግሥቱ ኃ/ማርያም ከሃራሬ ጠፉ!</h1>
<h3 class="align-center">የት እንደደረሱ አልታወቀም!</h3>


<p>የቀድሞው የኢትዮጵያ ፕሬዚዳንት ኰ/ል መንግሥቱ ኃ/ማርያም ሃራሬን ለቀው መውጣታቸውና በአሁኑ ወቅት የት እንደሚገኙ ሊታወቅ አለመቻሉን ኢትዮ ኒውስ ሳምንት መግለፁና ጉዳዩን በፊያሜታ አውደ ሰንበት መቅረቡ የሚታወስ ነው።</p>

<p>ኰ/ል መንግሥቱ ኃ/ማርያም ቀደም ሲል በሃራሬ ጋንሂል ቪላ ውስጥ ሲኖሩ መቆየታቸው ሲታወስ ባለፈውም ወር ከቀድሞው ቪላ ወጥተው አዲስ ወደ ተዘጋጀው "ቪላ ጋርቪኑ ለመሄድ በእቅድ ላይ ነበሩ። ቀደም ሲል በነበሩበት ቪላ ውስጥ እያሉ በሁለት ኤርትራውያን የመግደል ሙከራ ተደርጐባቸው የነበሩት ኰ/ል መንግሥቱ ኃ/ማርያም አሁን ሊዛወሩ የነበረው አስተማማኝ ጥበቃ ወደሚደረግበት ስፍራ ነበር። ሆኖም ዝውውሩ ከመፈፀሙ በፊት ኰ/ል መንግሥቱ ከሃራሬ መሰወራቸው የሰሞኑ አቢይ መነጋገሪያ ሆኗል።</p>

<p>ቀደም ሲል በዙምባብዌ ጋዜጦች ላይ ኰ/ል መንግሥቱን በመቃወም ተደጋጋሚ ግፊቶችና ትችቶች ሲቀርቡ እንደነበር ይታወቃል። ከዚህም መሃል ኰሎኔል እጃቸው ተይዞ ለኢትዮጵያ መንግሥት እንዲሰጡና ለፍርድ እንዲቀርቡ የሚሉት ይገኝበታል። ሌላው የሚቀርበው ትችት ደግሞ ለኰ/ል መንግሥቱ ጥበቃ ብቻ በሚሊዮን የሚቆጠር ወጪ ይደረጋል። ለስልክ ወጪያቸው እስካሁን ከሁለት ሚሊዮን ብር በላይ መንግሥት ወጪ አድርጓል። ይህ ገንዘብ የዙምባብዌ ሕዝብ ለመንግሥት ከሚከፍለው ቀረጥ የሚሰጥ ነው። አግባብ አይደለም፣ በማለት ይቃወማሉ።</p>

<p>በሌላ በኩልም ሰሜን ኰሪያ ኰ/ል መንግሥቱ ኃ/ማርያምን የምትቀበል መሆኗን አንዳንድ ምንጮች የጠቆሙ ሲሆን፣ ይህንኑ ሁኔታ በአዲስ አበባ የሚገኘው የኰሪያ ኤምባሲ አስተባብሎታል። ቀደም ብሎ በደረሰን ሪፖርት መሰረት ግን ኰ/ል መንግሥቱ በማናቸውም ጊዜ ከሃራሬ ለቀው እንደሚወጡና ለዚህም ዝግጁ ሆነው በመጠባበቅ ላይ እንደነበሩ ለማወቅ ተችሏል። አሁን የት ደረሱ? ወዴት ሄዱ? ለሚለው ጥያቄ ግን አጥጋቢ ምላሽ ለማግኘት አልተቻለም።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 27 ቀን 1990</a></p>

</body>
</html>
