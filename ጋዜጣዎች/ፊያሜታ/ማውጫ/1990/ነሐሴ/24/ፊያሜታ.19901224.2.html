<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የግብፅን እርዳታ አልተቀበለችም!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢትዮጵያ የግብፅን እርዳታ አልተቀበለችም!</h1>
<h2 class="align-center">የግብፅ አምባሳደር "ምክንያቱን አናውቅም" አሉ</h2>



<p>በቅርቡ የግብፅ መንግሥት ለኤርትራ የቁሳቁስ እርዳታ መስጠቷን አስመልክቶ የተለያዩ አስተያየቶች ሲሰነዝሩ ቆይተዋል። ይህን በተመለከተ በኢትዮጵያ የግብፅ አምባሳደር የሆኑትን ማርዋን በድር በኢምባሲያቸው ቃለ መጠይቅ አድርገንላቸው ነበር። ስለትብብራቸው እያመሰገንን ከአምባሳደሩ ጋር የተደረገውን ቃለ ምልልስ በከፊል አቅረበነዋል።</p>

<p><span class="underline">ፊያሜታ፦</span> ሚስተር አምባሳደር በቅርቡ ለኤርትራ መንግሥት ዕርዳታ ሰጥታችኋል። ይህንኑ እርዳታ ለኢትዮጵያ መንግሥት መስጠት በፈለጋችሁ ጊዜ ደግሞ የተሰጣችሁ ምላሽ እንደሌለ ተገልጿል። ይህን እርዳታ አልቀበልም ያለው ክፍል ማነው? ምክንያቱስ ምንድን ነው?</p>

<p>አምባሳደር ማርዋን በድር፦ ለምን እርዳታውን አንቀበልም እንዳሉ አናውቅም፣ አልቀበለውም ያለውን ክፍል በተመለከተ በጋዜጣዊ መግለጫችን ላይ ገልፀናል።</p>

<p><span class="underline">ፊያሜታ፦</span> ለመሆኑ የእርዳታው ሁኔታ በምን ዓይነት የሚከናወን ነበር?</p>

<p><span class="underline">አምባሳደር፦</span> በኛ በኩል ከሌሎች የአፍሪካ አገሮች ጋር ተባብሮ የመስራት ፍላጐት አለን። በተለያዩ የአፍሪካ አገሮች ውስጥ የሚሰሩ 320 ኤክስፐርቶች አሉን። ከእነዚህ ውስጥ ከግማሽ በላየ የሚሆኑት ዶክተሮች ናቸው። ምን ዓይነት ሃኪሞች ለኢትዮጵያ እንደሚያስፈልጓት አውቀን እርዳታና ትብብሩን ለማድረግ ያቀረብነው ጥያቄም ምላሽ አላገኘም።</p>

<p>ባለፈው ጊዜ በናይሮቢ የቦንብ ፍንዳታ ሲደርስ ተመሳሳይ የሆነ እርዳታ አድርገናል። የጤና ጥበቃ ሚንስትራችን ራሱ ወደ ናይሮቢ ሄዶ ነበር። ሚንስትሩ የቀዶ ጥገና ሃኪም ነው። የፕላስቲክ ሰርጀሪ የሚያስፈልጋቸውን ሰዎች ከራሱ ጋር ወደ ካይሮ ይዞ በመሄድ እሱ ራሱ ሕክምናውን አድርጐላቸዋል። እኛ በሁሉም መስክ ከሌሎች የአፍሪካ አገሮች ጋር እንተባበራለን። ኢትዮጵያ ግን ፈቃደኛ አልሆነችም።</p>

<p>ጥሩ ምላሽ ለሚሰጡን ሁሉ አስፈላጊውን ትብብር እናደርጋለን። ኤርትራ የመርዳቱም ነገር ቢሆን አሁን ኢትዮጵያ ከኤርትራ ጋር ካላት ችግር አንፃር እየታየ ስለሚጋነን ነው እንጂ አንድ አገር ሌላውን ቢረዳ ምን ችግር አለው? ለምሳሌ ጣሊያንና ጀርመን ለኤርትራ በሚሊዮን የሚቆጠር ዶላር ረድተዋል አሁንም እየረዱ ናቸው። ማንም ግን ይህን የአውሮፓውያን እርዳታ የሚጠቅስ የለም። የግብፅ ነገር ብቻ ለምን እንደሚጐላ አይገባንም። ግብፅን አስመልክቶ ለምን የተስተካከለ ዜና አይሰራም። በጣም ያሳዝናል።</p>

<p>እስካሁን ከኢትዮጵያ ጋር ባለን ግንኙነት መልካም ምላሽ የሚሰጡን የአዲስ አበባ ዩኒቨርስቲ እና ኰሌጆች ናቸው። አሁንም ቢሆን ለምናደርገው የህክምና እርዳታ የውጭ ጉዳይ ሚንስትርና የጤና ሚንስትር ምላሽ አልሰጡንም።</p>

<p><span class="underline">ፊያሜታ፦</span> እናንተ እርዳታውን በውጭ ጉዳይ ሚንስትር በኩል ከምትጠይቁ በቀጥታ ለዚህ ለተቋቋመው ለእርዳታና ማስተባበሪያ ኰሚሽን ለምን አትሰጡም?</p>

<p><span class="underline">አምባሳደር፦</span> የኛ ግንኙነት የሚሆነው ከውጭ ጉዳይ ሚንስቴር ጋር ነው። እንደገና ደግሞ ሌላ የተወሳሰበ ነገር መፍጠር አንፈልግም። እንደአሰራራችን ከሆነ ይህ የኛ ሁኔታ የሚመለከተውና ምላሽ መስጠት የሚገባው የውጭ ጉዳይ ሚ/ር መስሪያቤት ነው። እስካሁን ድረስም መልካም የሆነ ግንኙነት አለን። ችግሩ አፋጣኝ የሆነ ምላሽ አለማግኘታችን ነው። በኛ በኩል ለኢትዮጵያ የምናደርገውን ድጋፍ የምንቀጥልበት ይሆናል፣ በማለት መልስ ሰጥተዋል።</p>


</body>
</html>
