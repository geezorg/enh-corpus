<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሱዳንን ለአሜሪካ ሚዛይል ጥቃት የዳረገው የመንግሥቱ ፖሊሲ ነው ሲል አማፂው ቡድን ኮነነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ሱዳንን ለአሜሪካ ሚዛይል ጥቃት የዳረገው የመንግሥቱ ፖሊሲ ነው ሲል አማፂው ቡድን ኮነነ</h2>



<p>በሰሜን ሱዳን በከሰላ አካባቢ ከፍተኛ እንቅስቃሴ በማድረግ ላይ ያለው የሱዳን መንግሥት ተቃዋሚ ቡድን የሆነው የብሔራዊ ዲሞክራሲያዊ ህብረት (ኝዽኣ) በቅርቡ ዩ.ኤስ.አሜሪካ ካርቱም አጠገብ በሚገኝ አንድ የኬሚካል ፋብሪካ ነው በተባለ ተቋም ላይ ያደረሰችው የሚዛይል ጥቃት ያስገረመው መሆኑን በመግለጥ ይህን ዱላ ያስከተለው የሱዳን መንግሥት የሚከተለው ፖሊሲ መሆኑን እንዳስታወቀ ነሐሴ 20 ቀን የጀርመን ድምፅ ከአስመራ ያገኘውን ዘገባ በመጥቀስ ገልጧል።</p>

<p>አማፂያው ቡድን በሰጠው ዝርዝር መግለጫ የሱዳን መንግሥት አሸባሪዎችን በማሰልጠን በማቀፍና በማሰማራት አደገኛ ሚና የምትጫወት መሆኑን ገልጦ በሕዝቡ ላይ በሚደርሰውም የሰብአዊ መብት ረገጣ የሰው ሕይወት እንደሚረግፍ አመልክቷል። ለዚህም በደቡብ ሱዳን በኑባ ያሉ ዜጐችን በአሰቃቂ ሁኔታ መደብደቡን ጠቁሟል።</p>

<p>የሱዳን መንግሥት ዕድሜውን ለማራዘም ሲል ከጽንፈኞች ጋር የተሰለፈ መሆኑን በመጠቆም የሱዳን ሕዝብ መብቶቹን ለማስከበርና ነፃነቱን ለመጐናፀፍ ይህን መንግሥት ታግሎ መጣል እንዳለበት ማሳሰቢያም መስጠቱን የሬዲዮው ዘገባ አመልክቷል።</p>

<p>የብሔራዊ ዲሞክራሲያዊ ህብረት (ኝዽኣ) በመጨረሻም በሰጠው ማሳሰቢያ የሱዳን መንግሥት በአገሩ ውስጥ ያለውን የኬሚካልና የባይዎሎጂካል መሳሪያዎች መፈብረኪያ ቦታዎች የት እንደሆኑ የሚያጣራ አንድ ቡድን መቋቋም እንዳለበትም ጠቋሟል።</p>

<p>የአሜሪካ መንግሥት ባለፈው ሐሙስ ካርቱም አጠገብ ደብድቤ አውድሜዋለሁ የሚለው ድርጅት የኬሚካል መሳሪያዎች መፈብረኪያ እንደነበር በእርግጠኝነት ከመናገሩም ሌላ በቂ ማስረጃ እንዳለው ሲገልጥ የሱዳን መንግሥት ግን የሁለት ወንድማማቾች ንብረት የነበረ የህክምና መሳሪያዎች ፋብሪካ እንደነበር በድጋሚ በመግለጥ የተባበሩት መንግሥታት ወደ ቦታው አንድ አጣሪ ቡድን እንዲልክ ጥያቄ አቅርቧል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 22 ቀን 1990</a></p>

</body>
</html>
