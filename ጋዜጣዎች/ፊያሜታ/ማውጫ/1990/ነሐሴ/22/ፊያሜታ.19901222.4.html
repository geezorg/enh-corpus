<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስለ ካህናት ጡረታ ስብሰባ ተካሄደ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ስለ ካህናት ጡረታ ስብሰባ ተካሄደ!</h1>
<h2 class="align-center">የልደታ ደብር ጉዳይ ይታሰብበት ተባለ!</h2>



<p>ስብሰባው የተካሄደው በመንበረ ፓትርያርኩ ጠቅላይ ጽ/ቤት ነሐሴ 18 ቀን 1990 ዓ.ም ከጠዋቱ 3:00 ሰዓት አካባቢ ጀምሮ ነው። በስብሰባው ዕለት የአዲስ አዲስ አበባ ገዳማትና አድባራት ከህናት፣ ልዩ ልዩ ሠራተኞች አዳራሿን አጨናንቀዋት ነበር ሲል በስብሰባው የተገኘው ሪፖርተራችን ዘግቧል።</p>

<p>የካህናቱ የጡረታ አከባበር በእንዴት ዓይነት ይሆን? ለሚለው ካህናቱ ከሚያገኙት ደመወዝ ከመቶ አራት ተቀናሽ እንዲሆን፣ ደብሩ ከመቶ ስድስት እንዲከፍላቸው በሚለው ያተኰረ ሆኖ አፈጻጸሙ ግን በሂደት እንደሚከናወን ነው የተካሄደው።</p>

<p>ከተሰብሳቢዎቹ መካከል አንዳንዶቹ እንደሚሉት ከሆነ ግን ስለ ጡረታ ተብሎ ካህናትን የመሰብሰቡ ነገር እንቆቅልሽና ግራ የሚያጋባ ነው። ጡረታው እንዲከበርለት የማይፈልግ ማንም የለም። ነገር ግን በባለሙያ ተጠንቶ፣ ተግባራዊ እንዲሆን ማድረግ እንጂ ካህናትን ስብሰቦ ማስጨብጨቡ ለጡረታ መከበር መፍትሔ አይሆንም ሲሉ ተሰምተዋል።</p>

<p>ታዛቢዎቹ ደግሞ፣ ካህኑ እንኳን ለራሱ ጥቅምና መብት መከበር ከመቶ አራት እንዲቀነስበት ተጠይቆ አይሆንም ሊል፣ የፓትርያርኩ ምስል ያለበትን ቲሸርት ብር 16.00 እየከፈለ እንዲወስድ ሲገደድ ገንዘቡን እያወጣ የከፈለ ምስኪን ስለሆነ፣ ስብሰባ ስለ ጡረታ ማወያየት ከፓትርያርኩ ጋር ያለውን ወቅታዊ ጥላቻ ለማለዘብ የተደረገ ዘዴ ሳይሆን አይቀርም ይላሉ።</p>

<p>በሌላ በኩል ከኢዲስ አበባ አድባራት መካከል ታላቁ የማህደረ ስብሐት ልደታ ቤተ- ክርስትያን ጉዳይ ይታሰብበት ሲሉ ከደብሩ ሠራተኞች መካከል ገለፁ። የጉዳያቸው መነሻ የሆነው ለምዝበራ ያመች ዘንድ የተቀየሰ ስልት አለ የሚል ሲሆን፣ በቤተ- ክርስቲያኑ መድረክ የሚሰበሰበው ገንዘብ ሙዳይ ምፅዋት ውስጥ እንዳይገባ በመሶብ ወርቅና በመሳሰሉ በምንጣፍ እንዲሰበሰቡ ተደርጐ ገንዘቡን እንዲሰበስቡ ከተመደቡት ተረኛ ካህናት ብሩን የሚረከቡት እነ ካህሳይ ከሌሉም ለሰብሳቢዎቹ ደረሰኝ ሳይሰጡ እንደሚያሰናብቱ ጠቁመዋል።</p>

<p>የተሰበሰቡውን ገንዘብ በነጭ ወረቀት ላይ በማስፈር ሰብሳቢዎችን ፈርሙ ካሉ በኋላ የፈረሙትን ወረቀትም እነ ካህሳዬ መልሰው እንደሚወስዱና አንዳንድ ጥያቄ በካህናቱ በኩል ሲቀርብም በማስፈራራትና እርምጃ በመውሰድ ካህናቱን እንደሚያሰቃዩ ጠቁመው በተለይም አጣሪ ኮሚሽኑ አግዷቸዋል ከተባለ ወዲህ ስንቅ ለመያዝ ነው መሰል ከፍተኛ የሆነ ትርምስ መኖሩን አስረድተዋል።</p>

<p>"ፓትርያርኩ እስካሉ ሞት ካልሆነ በስተቀር ከልደታ ደብር የሚለየን የለም በማለት እንደሚዝቱ የሚነገርላቸው ካህሳዬ እና ፍሥሐ፣ ይኄይስና ሀብታሙ በተባሉ ገንዘብ ያዥና ገንዘብ ሰብሳቢ አማካኝነት የረባ መጠለያ እንኳ ያልተሠራለትን ደብር እንዳያራቁቷት ቤተ-ክነቶች መላ መፍጠር አለባቸው ብለዋል። እንደታላቅነቷና የገቢዋ መጠን ከፍ ማለት ምንም የተሠራለት ነገር እንደሌለ እና ቢሮም ሆነ ደህና ዕቃ ቤት የሌላት ምሥኪን ደብር፣ የጥቂት ሰዎች መጠቀሚያ ናት ሲሉም አምርረዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 22 ቀን 1990</a></p>

</body>
</html>
