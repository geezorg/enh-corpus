<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓትሪያርኩ ንሰሐ የመግቢያ ጊዜያቸው አሁን ነበር ሲሉ አንድ የሃይማኖት አባት ገለፁ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ፓትሪያርኩ ንሰሐ የመግቢያ ጊዜያቸው አሁን ነበር ሲሉ አንድ የሃይማኖት አባት ገለፁ!</h2>



<p>መንበረ-ሥልጣኑን ከጨበጡበት ጊዜ አንስቶ በኢትዮጵያ ኦርቶዶክስ ተዋህዶ ቤተ- ክርስቲያን ላይ ከፍተኛ በደል እንደፈጸሙ የሚነገርላቸው አባ ጳውሎስ ለፈጸሙት በደል ንስሐ የመግቢያ ጊዜያቸው አሁን ነበር ሲሉ አንድ የሃይማኖት አባት ገለፁ።</p>

<p>ካሁን የተሻለ የንስሐ ጊዜ (ዕድል) የላቸውም ያሉት እኚህ አባት፣ መጽሐፍ ቅዱሳዊ ታሪክ በመጥቀስ ነው የተነተኑት። ንጉሥ ዳዊት እግዚአብሔርን የሚወድ፣ በእምነቱም ጠንካራ ነበር። ይሁን እንጂ የዓመፅና የጭካኔ ተግባራትንም የፈጸመባቸው ወቅቶች ነበሩ። ይኸውም የኦሪዮን ሚስት ደፈረ፣ የዓመፅ ተግባሩ እንዳይታወቅበት ፈልጐም ኦሪዮን በጦር ግንባር ላይ እንዳለ እንዲገደል አደረገ።</p>

<p>"ልበ - አምላክ" የተባለውና እግዚአብሔር የመረጠው፣ እንደልቤ የሚሆንልኝ የእሴይይን ልጅ አገኘሁ በማለት አምላኩ የተናገረለት ንጉሥ ዳዊት በዓመፅ ምክንያት ከአምላኩ ፈቀቅ ባለበት ወቅት ነቢዩ ናታን በምሳሌ በተነገረው ጊዜ በራሱ ላይ እስከ መፍረድ የደረሰበት አጋጣሚ ነበር ሆኖም ፈጣሪውን እንዳሳዘነው፣ በኦሪዮንና በሚስቱ ስለ መተላለፉ ሲረዳ ግን ንጉሥ ዳዊት ያለምንም ማወላወል ንስሐ ገባ፣ ማቅ ለብሶም በጾም በደሎት ወደ አምላኩ አለቀሰ። እግዚአብሔርም ፍቅር ነውና ኃጢአቱን ይቅር አለለት ካሉ በኋላ አባ ጳውሎስ በየጊዜው ለፈጸሙት በደል ንስሐ መግባት ማልቀስ ይገባቸዋል ብለዋል።</p>

<p>በማያያዝም በተለይም ንጉሥ ዳዊት የተመረጠበትን እግዚአብሔር ደስ የማሰኘት ዓላማ በአንድ ወቅት ዘንግቶ ፈጣሪውን እንዳሳዘነ፣ ፓትርያርኩም የተመረጡበትን መንፈሳዊ ዓላማ የሃይማኖት አባትነት ዘንግተው ባለንበት ዘመን በቤተክርስቲያንና በተከታዮቹ ላደረሱት በደል ተፀፅተው የማልቀስ ፣የማዘን ወቅት ዛሬ ብቻ ነው፣ ሲሉ ይናገራሉ።</p>

<p>ነቢዩ ናታን ወደንጉሥ ዳዊት በእግዚአብሔር ተልኮ በመሄድ ስለንጉሱ መተላለፍ በበግ ምሳሌ ከነገረው በኋላ ያለው ነገር ቢኖር "ኦ-ንጉሥ ፈታሕከ በርዕስከ" የሚል ነበር። (ንጉሥ ሆይ ራስህ በራስህ ፈረድህ የሚል) አሁንም ፓትርያርኩ ራሳቸው ወደውና ፈቅደው ችግሩን እንዲያጣራ ባቋቋሙት የቤተ- ክህነት አጣሪ ኮሚሽን በአምባገነንት የፈጸሟቸውን ተግባራት እንዲጋለጡ፣ ራሳቸው በራሳቸው የፈረዱ በመሆናቸው ንስሐ ከመግባት የተሻለ ሌላ ዕድል የላቸውም። ከእንግዲህ በኋላ የአምባገነንነቱ ኑሮ ማከተም አለበት ሲሉ አሳስበዋል።</p>

<p>ከእግዚአብሔርም ከሰውም ተጣልተው ሊቃውንትን በማሳደድ፣ ከህዝብ ጋር የአይጥና ድመት ያህል ተራርቆና በጠላትነት ተፈርጀው መኖር፣ ዕለት በዕለት ሥልጣንን በክስ ለማስረዘም ደፋ ቀና ማለት ለራሳቸውም የውርደት ውርደት መሆኑን መገንዘብና መታረም ለንስሐ መብቃት ይጠበቅበቸዋል በማለት ተናግረዋል። "የበሰበሰ ዝናብ አይፈራም" ዓይነት ከዚህ የባሰ ውርደት አይመጣም በሚል ዕብሪት መቀጠል እንደ ሌላባቸውም አመልክተዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 22 ቀን 1990</a></p>

</body>
</html>
