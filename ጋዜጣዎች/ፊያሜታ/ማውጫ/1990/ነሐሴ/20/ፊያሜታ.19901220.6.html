<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅ/ራጉኤል ቤ.ክ አለቃ አንዱ ናቸው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center"></h1>
<h2 class="align-center"><span class="underline">ፓትርያርኩ ከተቀሩት ወዳጆቻቸው እየተባሉ ነው!</span></h2>



<p>ችግሮች እያፈጠጡ በመጡ ቁጥር አንዱን ከአንዱ በማናቆር በአንድ መሶብ የበሉትን ሁሉ የለያያቸው የፓትርያርኩ አስተዳደር፣እራሳቸው በፈጠሩት ጣጣ ከተቀሩት ወዳጆቻቸው ጋር ሁሉ ሆድና ጀርባ መሆናቸውን ምንጮች ገለፁ።</p>

<p>ፓትሪያርኩ ከብዙ ቀደምት ወዳጀቻቸው ሳይቀር እየተባሉ እንደሆነ ይፋ ያወጡት ምንጮች በቅርብ ጊዜ ባለፈው ሳምንት ፓትርያርኩ ድረስ ተጠርተው የቁም ስቅላቸውን በማሳየት የቃላት ማስጠንቀቂያ ዛቻ የተሰነዘረባቸው የደብረ ኃይል ቅ/ራጉኤል ቤተ. ክርስቲያን ዋና አስተዳዳሪ መ.ኃ.አባ ቃለጽድቅ ናቸው።</p>

<p>ፓትርያርኩና አባ ቃለጽድቅ ፊት ለፊት ተገጣጥመው አንተ-አንቺ እስከ መባባል የተካረሩ ቃላትን የተወራወሩት በጾመ-ፍልሰታው ሰሞን ሲሆን፣ እስካሁን ከሠሩበት የደብረ ኃይል ቅዱስ ራጉኤል ቤተ- ክርስቲያን ለማስነሳት ተፈልጐ ሳይሆን እንደማይቀር የጠቆሙት ምንጮች እንዳመለከቱት፣ ወዳጆቻቸውን በሙሉ በማግለል ያሉት ፓትርያርክ ከተቀሩት ጥቂት ወዳጆቻቸው ጋር መነካከሱና መባላቱ የእግዚአብሔር ቁጣ ነው ሲሉ ገልፀዋል።</p>

<p>አስተዳዳሪው ከፓትርያርኩ የዛቻ ቃላት ይሰንዘርባቸው እንጂ ፓትርያርኩ ከራጉኤል ቤተ-ክርስቲያን አስተዳዳሪነት ለማንሳት ቢሉ እንኳ ሊሳካላቸው ስለማይችል፣ የመርካቶ ራጉኤል ህዝብም አስተዳዳሪውን ስለማይለቃቸው ፓትርያርኩ ተስማምተውና ይቅርታ ጠይቀው በሰላም አብሮ መኖር እንደሚሻላቸው ደግሞ ከመርካቶ ራጉኤል አካባቢ የደረሱን ምንጮች ያስረዳሉ።</p>

<p>መ.ኃ. አባ ቃለጽድቅ ከቦታው እንዲነሱ ፓትርያርኩ እርምጃ ለመውሰድ ቢቃጣቸው እንኳ የመርካቶ ህዝበ ክርስትያን ቀፎው እንደ ተነካ ንብ በአንዴ ተነስቶ ሌላ ታምር የሚፈጥር እንደሆነ ነው ምንጮቹ ያስታወቁት። አስተዳዳሪውም ቢሆኑ ፓትርያርኩ ጽ/ቤት ድረስ ተጠርተው በፓትርያርኩ በኩል ለቀረበባቸው ወቀሳና ዛቻ ምንም ዓይነት ቦታ እንዳልሰጡትና የፍራቻና የልምምጥ ሁኔታ እንዳልታየባቸው የገለፁት የቤተ-ክህነት ሰዎች እንዳሉት በአባ ጳውሎስ ቁጣና ግሳፄ የሚደርስባቸው ክፉ ነገር እንደማይኖር አስተዳዳሪው በኩራት እንደተናገሩም ጭምር አሳስበዋል። ፓትርያርኩና አስተዳዳሪው በተገኙበት ወቅት ከፍ ዝቅ አድርገው በማየት ፓትርያርኩ ቢያጉረጠርጡም፣ መልሱ ግን ያው ተናግረው መቅረት መሆኑንም አውስተዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 20 ቀን 1990</a></p>

</body>
</html>
