<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መድኅን ፓርቲ 4ኛ ጉባኤውን አጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትዮጵያ መድኅን ፓርቲ 4ኛ ጉባኤውን አጠናቀቀ</h1>
<h3 class="align-center"><span class="underline">አዲስ ምርጫ ተካሂዷል!!</span></h3>



<p>በየሁለት ዓመቱ በነሃሴ ወር የሚካሄደው የመድኅን ፓርቲ አራተኛ ጠቅላላ ጉባኤ በሁለት ዓመት ውስጥ የተከናወነውን የፓርቲውን እንቅስቃሴ ከገመገመ በኋላ አዲስ ምርጫ ማካሄዱን ኦገስት፣ 1998 ዓ.ም የወጣው የፓርቲው መግለጫ አሳውቋል። በዚሁ መግለጫ ላይ እንደተገለፀው ከሆነ፣ የቀድሞውን የመድኅን ዋና ሊቀመንበር ኰ/ል ጐሹ ወልዴን ተክተው ሲሰሩ የነበሩት ፕሮፌሰር እጅጉ ደምሴ በድጋሚ ሊቀመንበር ሆነው ተመርጠዋል። ዶ/ር ስዩም ገላዬ በተቀዳሚ ም/ሊቀመንበርነት፣ እንዲሁም አቶ ማሞ ይሁኔ የፓርቲው ም/ሊቀመንበር ሆነው ተመርጠዋል። የፓርቲውን መግለጫ ሙሉ ቃል ቀጥሎ አቅርበናል።</p>

<p>የኢትዮጵያ መድኅን ዲሞክራሲያዊ ፓርቲ (መድኅን) በጠላቶቹ የተደቀነበትን እንቅፋቶች በትግሉ አሸንፎ አራተኛ ጠቅላላ ጉባዔውን ከአሜሪካ ከካናዳ የተለያዩ ከተሞችና እንዲሁም ከአውሮጳ በመምጣት ተሳትፎ በአደረጉት አባላቱ ከመቸውም ጊዜ በደመቀና በአማረ ሁኔታ አካሂዷል። ጉባዔው በመጀመሪያ የፓርቲው ሊቀመንበር ፕሮፌሰር እጅጉ ደምሴን ሰፊ የሁለት ዓመት ሪፖርት ካዳመጠ በኋላ በሪፖርቱ ላይ ተመርኩዞ ዲሞክራሲያዊ የሆነ ውይይት በማካሄድ የድርጅቱንና የኢትዮጵያን ሁኔታዎች በጥልቀት ገምግሟል።</p>

<p>የሃገራችንን ሁኔታ በሚመለከት የወያኔ/ሻዕቢያ ጣምራ አስተዳደር ባለፉት ሰባት ዓመታት ውስጥ ኢትዮጵያችንን በጐሳ በመከፋፈል፣ የሀገሪቱን ንብረትና ሀብት በሙሉ የትግራይንና የኤርትራን ክፍለ ሀገር ብቻ በማልማትና በማሳደግ ላይ ማጥፋቱንና ሌላውን የኢትዮጵያ ክፍል እድገተ ቢስ ማድረጉን አብዛኛውን ሕዝብ ከስራ ገበታው በማባረርና በምትኩ የራሱን ጐሳ በመተካትና እንዲሁም በሀገሪቱ ውስጥ ያሉትን የንግድ ዘርፎችን የከተማና የእርሻ መሬት ባለቤቶችም እንዲሆኑ በማድረግ፣ የተቀረውን ኢትዮጵያዊ በረሀብና በድህነት ሲያሰቃየው የኖረ መሆኑን በሰፊው ተወያይቶበታል። ዛሬ በሻዕቢያና በወያኔ መሀል የተነሳውም ግጭትና የኢትዮጵያን ህልውና አስመልክቶ፣ ወያኔ እንደሚለው የኢትዮጵያ ህልውና የተደፈረው ዛሬ ሳይሆን ወያኔና ግብረአበሮቹ ሀገሪቱን በጦር ኃይል ከያዙበት ወቅትና የቀይ ባሕር ወደቧንና የሰሜን ጫፍ አስተዳደሯን ለሻዕቢያ ቆርጠው ከሰጡ ጊዜ ጀምሮ መሆኑንና ይህንንም አድራጐቱን ስር ለማስያዝ የኢትዮጵያ የመከላከያና የፀጥታ ኃይል ከመቅፅበት በትኖ አባላቱንና ቤተሰቡን በሙሉ በድኅነትና በበሽታ እንዲሰቃይ ማድረጉን ጉባዔው አውግዟል። በተጨማሪም እነዚህንና ሌሎችም የወያኔ ሀገር አጥፊ ድርጊቶቹን የተቃወሙ የድርጅቶችና የሙያ ማህበር አባላትን መግደላቸውን፣ ማሰራቸውንና በገዛ ሀገራቸው ፖለቲካም እንዳይካፈሉ ማድረጉንም በሰፊው ተወያይቶበታል።</p>

<p>በወያኔ ድጋፍና እርዳታ ኃይሉን ያጠናከረው ሻዕቢያ፣ የትግራይን ግዛት በመውረር በንብረትና በህይውት ላይ ጥፋት ማድረሱን አባላቱ በሙሉ አውግዟል። ሻዕቢያም ከያዘው የትግራይ አካባቢዎች ያለምንም ቅድመ ሁኔታ በአስቸኳይ እንዲወጣ ጠይቋል። በተጨማሪም የጉባዔው አባላት ለትግራይና ለአፋር ሕዝብ የትግል አጋርነቱን ገልጿል። እንዲሁም በዚህ በሻዕቢያ ጦረኝነት ለተጐዱት ወገኖቹና ባለፈው ሰባት ዓመታት በጐሳ ላይ በተመሰረተው የወያኔ ጭካኔ አስተዳደር ምክንያት በችግር ላይ ለሚገኘውና አጋዥ በማጣት ለሚሰቃየው ኢትዮጵያዊ ሁሉ የሚችለውን እርዳታ ከወያኔ መዋቅር ውጭ በተቋቋመ የተራድኦ ድርጅት አማካኝነት የሚረዳ መሆኑን የጉባዔው ተካፋይ በሙሉ ቃል ገብቷል። እነዚህንና ሌሎችም የኢትዮጵያን ሁኔታ ካጠና በኋላ ሀገሪቱ "ከድጥ ወደ ማጥ" እየገባች መሆኗን፣ ለዚህ ሁሉ መከራና ስቃይ ዋና ምክንያትና ተጠያቂውም የወያኔ አስተዳደር መሆኑን ጉባዔው አበክሮ ገልጿል። ኢትዮጵያችንንም ከገባችበት ማጥ ለማውጣት ተቃዋሚ ኃይሎች የጀመሩትን የመተባበርና በአንድነት የመንቀሳቀስ እርምጃቸውን በማጠናከርና የሀገሪቱን ሕዝብ ከጐናቸው በማሳለፍ የድሉን ትግል በፍጥነት ዳር እንዲያደርሱና የወያኔን አገዛዝ በዲሞክራሲያዊ አስተዳደር እንዲተኩ ጉባዔው አበክሮ ጠይቋል። ይህንኑም ከፍፃሜ ለማድረስ ይረዳ ዘንድ ዝርዝር ውሳኔዎችን አስተላልፏል።</p>

<p>በሌላ በኩል ጉባዔው የድርጅቱን የሁለት ዓመት የስራ ክንውኖች በሰፊው ከገመገመ በኋላ፣ የፓርቲውን ጠንካራና አጥጋቢ ድርጊቶችን አድንቆ የሚቀጥሉትን ሁለት ዓመታት የስራ ዕቅዶችን አፅድቋል። ጠቅላላ ጉባዔው ውሳኔዎቹን ከስራ ላይ የሚያውሉና ፓርቲውንም ለሚቀጥሉት ሁለት ዓመታት የሚመሩትን የአመራር ክፍሎች ማለት የፓርቲውን የመማክርት ጉባዔ፣ የስራ አስኪያጁ ኮሚቴ አበላትንና ሌሎችም የአመራር ክፍሎችን በዲሞክራሲያዊ ሥነ ሥርዓት መሰረት መርጧል። በዚህም መሰረት ፕሮፌሰር እጅጉ ደምሴን በድጋሚ መድኅንን በዋና ሊቀመንበርነት ለሁለት ተጨማሪ ዓመታት እንዲመሩ ጠቅላላ ጉባዔው በሙሉ ድምፅ መርጧቸዋል። እንዲሁም የፓርቲውን ምክትል ሊቀመናብርት ምርጫን በተመለከተ፣ ዶ/ር ስዩም ገላዬን በተቀዳሚ ምክትል ሊቀመንበርነትና አቶ ማሞ ይሁኔን በምክትል ሊቀመንበርነት በሙሉ ድምፅ መርጧል። የመማክርት ጉባዔውን በድጋሚ በሊቀመንበርነት እንዲያገለግሉ ፕሮፌሰር አቻምየለህ ደበላን ጉባዔው በሙሉ ድምፅ ሲመርጥ፣አቶ ደጀኔ አያሌውን ደግሞ የመማክርት ሸንጐውን በምክትል ሊቀመንበርነት እንዲያገለግሉ በሙሉ ድምፅ መርጧል። ይህ የመድህን የአራተኛ ጠቅላላ ጉባዔ በከፍተኛ የአገር ፍቅር ስሜትና በጠቅላላው ጉባዔ አባላት የቁርጠኝነት ድጋፍ ገለፃ እንዲሁም የመድኅን እንቅስቃሴዎች በይበልጥ ለማስፋፋት ይቻል ዘንድ ጠቃሚ የገንዘብም መዋጮ ተደርጐ በተሳካ ሁኔታ ጉባዔው ተፈፅሟል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 20 ቀን 1990</a></p>

</body>
</html>
