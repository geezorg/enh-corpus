<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>3ቱ ሊቃነ ጳጳሳት በሲኖዶሱ ጉባኤ እንዳይቀመጡ እየተዶለተ መሆኑ ተነገረ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">3ቱ ሊቃነ ጳጳሳት በሲኖዶሱ ጉባኤ እንዳይቀመጡ እየተዶለተ መሆኑ ተነገረ!</h2>


<p>ነገሩ "ብጥለው ገለበጠኝ" ዓይነት እየሆነ መጥቷል። ተወደደም ተጠላም በዚህ የቤተ- ክርስቲያኗ ቀውጢ ዘመን አለሁልሽ በማለት የሃይማኖት አባትነታችውን ድምፅ ከፍ አድርገው ያሰሙ፣ የኦሮቶዶክስ ተዋህዶ ባለውለታ፣ አኩሪ ገድልን የተጋደሉ፣ ስማቸውን በወርቅ ቀለም፣ በሕይወት መጽሐፍ የጻፉ፣ የታሪክ ባለቤቶች 3 ሊቃነ ጳጳሳት ናቸው።</p>

<p>ብፁዕ አቡነ ዮሴፍ፣ ሊቀጳጳስ ብፁዕ አቡነ ገብርኤል፣ ሊቀጳጳስና ብፁዕ አቡነ ጢሞቴዎስ ሊቀጳጳስ፣ (3ቱ) የኢትዮጵያን ህዝበ ክርስቲያን ያኮሩ፣ እውነትን ተናግረን እውነት መሥክረን እንደ አባቶቻችን ነቢያትና ሐዋርያት መከራ ብንቀበል እንመርጣለን ያሉ የዘመናችን የሃይማኖት አርበኞች ሆነው ተገኝተዋል። ፍሬያቸውም በቀላሉ የሚገመት አይደለም። መዘርዝር ባያስፈልግም እንደሻማ ነደው ብርሃን አሳይተዋል።</p>

<p>በእነዚህ ብፁሃን አባቶች ጥሪ የተከናወኑት ተግባራት ብዙ ቢሆኑም አንድ ሁለቱን ለመጥቀስ ያህል ኮሚሽን ለማቋቋም፣ ሲኖዶሱ መጠነኛ የሆነ ህልውና እንዲያገኝ ወ.ዘ.ተ ተጠቃሾች ናቸው። የእነዚህ ሁሉፍሬ ባለቤቶች በሆኑት አባቶች ላይ አዲስና አሳፋሪ ሤራ በቤተ- ክህነቱ ሰሞኑን እየተዶለተ መሰንበቱን የሰሙት ወገኖች ከማዘን አልፈው የውጥኑን ሴራም ኰንነውታል።</p>

<p>ሴራው እንዲህ ነው ይላሉ፣ እነዚህ ውስጠ ምሥጢሩ ላይ የደረሱት ወገኖች፣ የቤተ-ክህነት አጣሪ ኮሚሽን ለቅ.ሲኖዶስ በሚያቀርበው ዝርዝር ጉዳይ (ሪፖርት) በተመለከተ መወያየትና መነጋገር ያለባቸው ሌሎቹ ጳጳሳት እንጂ 3ቱ ሊቃነ ጳጳሳት ቀደም ሲል ጀምሮ ከሳሾች ናቸውና በሲኖዶሱ ጉባኤ መቀመጥ የለባቸውም በማለት አማካሪዎች ለፓትርያርኩ መዶለታቸውን ደርሰንባቸዋል ብለዋል።</p>

<p>እነ ቅዱስ ዮሐንስ አንገታቸው በሰይፍ እንዲቀለብ ምክንያት የሆነችው "እውነት" አሁንም እውነት ተናጋሪ አባቶች ላይ የተለያየ ስደትና መከራ እንዲርሳባቸው እያደረገች ነው። ያም ሆነ ይህ እውነት ድል መነሳቱ አይቀርም ሲሉ ወስጠ አዋቂዮቹ ተናግረዋል።</p>

<p>በውስጥ ሆነው በማስታመም ሰሚ ሲያጡ ችግሩን ለኢትዮጵያ ህዝበ " ክርስቲያን በግልፅ ካወጁ ዓመታቸውን እየደፈኑ ያሉት ብፁዓን ሊቀጳጳሳት ጩኸታቸው፣ ከነቤተሰቦቻቸው ጦም አድረው የቤተ- ክርስቲያንን ሃይማኖታዊና አስተዳደራዊ ችግር ለማስወገድ ለሚጥሩ በርካታ ሊቃውንት የቤተ-ክርስቲያን ልጆች ሳይቀር ከፍተኛ ድጋፍ ያስገኘ መሆኑ እየተነገረለት ነው።</p>

<p>የእነዚህ ገለልተኛ ወገኖች ሌላው አባባላቸው፣ የ3ቱ ሊቃነ ጳጳሳት ከቅ. ሲኖዶስ ጉባኤ መቀመጥ የለባቸውም የተቀናቃኞች ጥንስስ አይሆንላቸውምና ከንቱ ልፋት ስለሆነ አይድከሙ "ሌባ ላመሉ ዳቦ ይልሳል" ካልሆነ በቀር ካሉ በኋላ ይልቅስ ዳኛ ካለ ተከሳሽ የሆኑት አባ ጳውሎስ ስለሚከሠሱበት ጉዳይ ጉባኤውን መምራትም ሆነ በጉባኤው ውስጥ መቀመጥ የለባቸውም ይላሉ።</p>

<p>በመቀጠልም፣ ማንነቱን ማየት የተሳነውና ፓትርያርኩ ይሰሙኛል በሚል ጭፍን አስተሳሰብ ተነሳስቶ ለነገር ጉንጐና ደፋ ቀና የሚለው ሁሉ እያደር እራሱ ለሐፍረት ሊጋለጥ ከልሆነ በስተቀር የ3ቱን ሊቃነ ጳጳሳት ታሪክ ሊያደበዝዝም ሆነ ከጉባኤው ሊያስቀር አይቻለውም ከንቱ ጊዜውን ባያባክን መልካም ነው ሲሉ ፓትርያርኩ ድረስ ቀርበው ነገር የሚወተውቱትን አውግዘዋቸዋል። በኃዘን፣ በችግርና በመከራ ጊዜ ለቤተ-ክርስቲያኗ የደረሱላት ብርቅዬ አባቶችን መነካካት በአጠቃላይ የኦርቶዶክስን ተከታይ መንካት ነው ከማለት ሌላ የምንለው የለንም ባይ ናቸው።</p>

<p>ይህ እንግዲህ ወደ ትግራይ ክልል ለመጓዝ አቅደው የነበሩት ፓትርያርክ የአካባቢው ካህናትና ምዕመናን እንደማይቀበሏት ሲረጋገጥ መቅረታቸውን የቤተ ክህነት ታማኝ ምንጮች ገልፀዋል።</p>

<p>ከትግራይ ህዝብ ጋር ከተቆራረጡ አምስት ወራትን ያስቆጠሩት ፓትርያርክ በጐትጓቾቻቸው ጥረት ለተፈናቀሉት ወገኖች ዕርዳታ በመያዝ በዚሁ አጋጣሚ ከትግራይ ካህናትና ምዕመናን ጋር ተቀላቅለው ይምጡ፣ በማለት ምክር ቢለገሱም የመሄዳቸው ጉዳይ ከሽፏል ሲሉ ምንጮቹ አስታውቀዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 20 ቀን 1990</a></p>

</body>
</html>
