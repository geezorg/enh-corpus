<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳኑ መሪ በዩ.ኤስ.አሜሪካ ላይ እርምጃ እንደሚወስዱ ሲዝቱ ከብሪታኒያም አምባሳደራቸውን ጠርተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የሱዳኑ መሪ በዩ.ኤስ.አሜሪካ ላይ እርምጃ እንደሚወስዱ ሲዝቱ ከብሪታኒያም አምባሳደራቸውን ጠርተዋል</h2>


<p>ዩ.ኤስ አሜሪካ ከአሸባሪነት ጋር ንክኪ አላቸው በማለት የምትጠረጥራቸውን ሱዳንንና አፍግሃኒስታንን ባለፈው ሐሙስ፣ "በቶምሃውክ" ሚዛይል ከደበደበች ወዲህ በሱዳንና በአፍግሃኒስታን ከባድ የተቃውሞ ሰልፎች የተደረጉ ሲሆን በበርካታ የእስልምና ተከታይ አገሮችም ቁጣ መቀስቀሱን የቢቢሲ ሬዲዮ ጣቢያ ገልጧል።</p>

<p>የአሜሪካው ፕሬዚዳንት ቢል ክሊንተን የሚዛይል ጥቃቶቹ ከተፈፀሙ ከጥቂት ሰዓታት በኋላ ለህዝባቸውና ለዓለም እንደገለጡት ማጥቃቱ የተካሄደው ተገቢ መረጃዎች ከተሰበሰቡ በኋላ እንደሆነና ተጠቂዎቹም በዚሁ ወር በኬንያና በታንዛኒያ የአሜሪካ ኤምባሲዎች ላይ ቦምብ ካፈነዱት ጋር ግንኙነት እንዳላቸው ገልጠዋል።</p>

<p> ሱዳን ውስጥ ካርቱም አጠገብ የተደበደበው ቦታ የነርቭ ጋዝ ኬሚካል ማምረቻ እንደሆነ ሲገልጽ ከአፍግሃኒስታን የተደበደበው አካባቢ የሠራዊት ማሰልጠኛ ማዕከል ሆኖ ታላላቅ ሽብርተኞች የቦርድ ስብሰባ ባደረጉበት ወቅትም የተደበደበ መሆኑ በአሜሪካ በኩል ተገልጧል። ሱዳን በበኩሏ የተመታው የህክምና መሣሪያዎች ፋብሪካ ሲሆን ሃብትነቱም የሁለት ወንድማማቾች መሆኑን ገልጣ ከሆሳም ቢን ሳደን ጋር ምንም ግንኙነት እንደሌለው አመልክታለች። ሆኖም እስካሁን ድረስ የዩ.ኤስ.አሜሪካ መንግሥት የሱዳኑ ፋብሪካ ለነርቭ ጋዝ የሚሆን ንጥረ ነገር እንደሚያመርት በቂ መረጃ እንዳላቸው እየተናገሩ ነው።</p>

<p>በሌላ በኩል በዚህ ድብደባ በመጀመሪያ ረድፍ ተቃውሟቸውን ያሰሙት ከአረቡ ዓለም ኢራቅ፣ ኢራንና ሊቢያ ሲሆኑ ሌሎቹም በተከታታይ በመቃወም ዩ.ኤስ.አሜሪካ ፀረ እስልምና ፖለቲካ ትከተላለች የሚል አመለካከትን እንዲይዙ አድርጓል።</p>

<p>በሌላ በኩል በአፍግሃኒስታን ድብደባው ባስነሳው ቁጣ እዚያ ከሚሰሩት የተባበሩት መንግሥታት የእርዳታ ሠራተኞች ውስጥ አንዱን ጣሊያናዊ ኮሎኔል በታሊባን ጥይት ነሐሴ 15 ቀን ተመትተው ነሐሴ 16 ቀን ህይወታቸው አልፏል። በዚህም የተነሳ የተባበሩት መንግሥታት የቀሩትን ሠራተኞቹን አስወጥቷል።</p>

<p>የታሊባን ቃል አቀባይ በዩ.ኤስ.አሜሪካ የተፈፀመው ጥቃት አፀፋዊ ምላሽ እንደሚሰጠው ሲገልጽ ተፈላጊው የሳዑዲው ከበርቴ ሆሳም ቢን ሳንም በበኩሉ በአሜሪካ ኤምባሲዎች ላይ ጥቃት አለማድረሱን ገልጦ ጦርነቱ የተከፈተው ግን አሁን ስለሆነ አፀፋው እንዲመለስ አደርጋለሁ በማለት ከድብደባው ማግሥት በዩ.ኤስ.አሜሪካ ላይ ዝቶ ነበር።</p>

<p>የታሊባኑ መሪ ሙሳድ መሐመድ አማር የከበርቴው የሆሳም ቢን ሳደን ፉከራ ስላልተዋጠለት ማስጠንቀቂያ መስጠቱን የቢቢሲ ሬዲዮ ነሐሴ 18 ቀን ገልጧል። የታሊባኑ መሪ በሰጠው ማስጠንቀቂያ አፍግሃኒስታን አንድ አገር ስትሆን በውስጧ ሁለት መንግሥታት ሊኖሩ አይችሉም። እንግዳ ተቀባይ ሆነን በመልካም ሥነ ምግባር ስላስተናገድን የመንግሥታችን ክብር መደፈር የለበትም። አፍግሃኒስታን በመደፈሯ መንግሥቷ ምላሽ እንደሚሰጥ ገልጧል። የሆሳም ቢን ሳደን ፉከራና ዛቻ ግን ፈሩን የለቀቀ ስለሆነ ወደፊት ምንም አይነት ፉከራ እንዳያሰማ ማስጠንቀቂያ ሰጥተውት ቢንሳደንም ትዕዛዙን የተቀበለ መሆኑም ተገልጧል።</p>

<p>በሱዳን መንግሥት በኩል አልበሽር ጉዳዩን በክስ ለተባበሩት መንግሥታት የፀጥታው ምክር ቤት እንዲቀርብ ሲያደርጉ ፋብሪካውም ከህክምና ዕቃዎች ውጪ ያመርት እንደሆነ አንድ መርማሪ ቡድን እንዲላክላቸው ጠይቀዋል።</p>

<p>ስለተደበደበው ፋብሪካ ምንነት የማጣራት ጉዳይ አሜሪካኖች ያላቸው ሃሳብ የተለየ ነው። አሜሪካኖች ፋብሪካው ለነርቭ ጋዝ መፈብረኪያ የሚሆን ኬሚካል የሚሰራ ለመሆኑ ተጨባጭ መረጃ ስላለን የፀጥታው ምክር ቤት ወደ ቦታው መርማሪ መላኩ አላሰፈላጊ ነው በማለት ቅሬታ ማሰማታቸውን የቢቢሲ ሬዲዮ ነሐሴ 18 ቀን በሰጠው የ24 ሰዓት ዜና ገልጧል።</p>

<p>በሌላ በኩል የኬሚካል ኤክስፐርቶች በሚሳይል ተደብድቦ ፍርስራሹ ከቀረው ፋብሪካ ቅሪት ውስጥ አንዳንድ መረጃዎችን በመፈለግ ፋብሪካው የኬሚካል ይሁን ወይም የመድሃኒት ፋብሪካ መሆኑን በቀላሉ እንደሚለዩት ገልጠዋል። ከዚህም በተጨማሪ በፋብሪካው ውስጥ ከሚሰሩት እስታፎችና ወዘአደሮች ውስጥ የተወሰኑትን በማነጋገር ፋብሪካው በአንዳንድ አካባቢዎቹ ማንም እንዳይደርስ ይደረግ እንደነበርና እንዳልነበረ በማጣራት ምንነቱን በሚገባ እንደሚለዩ አመልክተዋል ሲል ቢቢሲ ገልጧል።</p>

<p>በዚህ የአሜሪካ ድብደባ ራሽያና ፈረንሣይ ተቃውሟቸውን የገለጡ ሲሆን ጀርመንና ብሪታኒያ ከአሜሪካ ጐን በመቆም እርምጃው ትክክለኛ ነው ብለዋል። በዚህ የተነሳም ሱዳን አምባሳደሯን ከብሪታኒያ የጠራች ሲሆን የብሪታኒያ መንግሥትም ተመሳሳይ እርምጃ ለመውሰድ ማሰቡ ተገልጧል።</p>

<p>በአሜሪካ መንግሥት በኩል ግን አሸባሪዎችን በመሳሪያ ከመኮርኮም በስተቀር ሌላ ምርጫ እንደሌለ የአሜሪካ መከላከያ መሥሪያ ቤት ሲገልጽ አሁን በተወሰደውም እርምጃ የሰዎች ደም ፈሶ መቅረት ስለሌለበት እርምጃችን ተደጋፊነት አለው ብሏል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 20 ቀን 1990</a></p>

</body>
</html>
