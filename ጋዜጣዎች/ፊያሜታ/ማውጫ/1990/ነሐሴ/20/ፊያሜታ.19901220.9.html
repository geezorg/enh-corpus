<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግሥት ወረራ ያስከተለው የሰብአዊ መብት ረገጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የኢሰመጉ መግለጫ</span></h3>
<h1 class="align-center">የኤርትራ መንግሥት ወረራ ያስከተለው የሰብአዊ መብት ረገጣ</h1>
<p class="align-center">ልዩ መግለጫ ቁጥረ22<br/>ነሐሴ 18 ቀን 1990 ዓ.ም</p>



<p>1. የኤርትራ መንግሥት ከግንቦት 4 ቀን 1990 ዓ.ም ጀምሮ የኢትዮጵያን መሬት በጦር ኃይሉ ወርሮ ይዟል። በባድመ በኩል በጀመረው ወረራ ባድመንና ከፊል ሽራሮን ተቆጣጥሮ ሰላማዊ ሰዎችን ገድሏል፣ ትምህርት ቤቶችና የጤና ተቋማትን አፈራርሷል፣ የአካባቢውን ነዋሪዎች ከቀያቸው አፈናቅሏል።</p>

<p>በዘላንበሳ በኩል በከፈተው ወረራም የዛለንበሳን ከተማ በከባድ መሳሪያ አውድሟል፣ የከተማውንና የአካባቢውን ነዋሪዎችም አፈናቅሏል።</p>

<p>ግንቦት 28 ቀን 1990 ዓ.ም መቀሌ ያለውን የአይደር 2ኛ ደረጃ ትምህርት ቤት በአውሮፕላን ደብድቦ የትምህርት ቤቱን ሕፃናትና በቦታው የነበሩ ሰላማዊ ሰዎችን ገድሏል፣ አቁስሏል፣ አካለ ጐደሎ አድርጓል። በአዲግራት ከተማም ወታደራዊ ያልሆኑ ኢላማዎችን በአውሮፕላን ደብድቦ በሰለማዊ ሰዎች ላይ ተመሳሳይ ጉዳት አድርሷል። በመጋዘን የተከማቸ የዕርዳታ እህልና ዘይትም ከነመጋዘኑ አቃጥሏል።</p>

<p>እንዲሁም በኤርትራ እየሰሩ የሚኖሩ ብዙ ኢትዮጵያውያንን ከሥራ አስወጥቷል፣ ንብረታቸውን ሳይዙ ካገር አባርሯል። ወረራው በተጀመረ ዕለት ከሥራ የተባረሩት አሰብ በሚገኘው አየር መንገድ መ/ቤት በዕቃ ተሸካሚነት ይሰሩ የነበሩት ናቸው። የአሰብ ወደብ ከግንቦት 10 ቀን 1990 ዓ.ም ጀምሮ ሥራ ስላቆመ በወደቡ ይሰራ የነበሩ ኢትዮጵያውያን በሙሉ ከሥራ ተሰናብተዋል። ኢትዮጵያውያን መውጣትም ሆነ መግባት እንደማይችሉ አሰብ ባሉ የኤርትራ ባለሥልጣኖች ግንቦት 19 ቀን ተነግሯል። ከዚህ በኋላ የኤርትራ ወታደሮች ኢትዮጵያውያንን እየያዙ በተለያዩ እስር ቤቶች አጉረዋል። አንዳንዶቹንም እየደበደቡ አሰቃይተዋል። ከማጐሪያና ከማሰቃያ ቦታዎቹ መካከል ጥቂቶቹ የሚከተሉት ናቸው።</p>


<ul>
 <li>ዞባ 2 መምህዳር 06 ክልል የሚገኘው ካምቦ ሱዳን ፖሊስ ጣቢያ፣</li>
 <li>ዞባ 2 መምህዳር 02 ክልል የሚገኘው የአሰብ ወረዳ ፖሊስ ጣቢያ፣</li>
 <li>ዞባ 1 መምህዳር 01 ክልል የሚገኘው የአሰብ ወህኒ ቤት፣</li>
 <li>ዞባ መምህዳር 01 ክልል አሰብ ሰቂር በሚባል ቦታ የሚገኘው የቀድሞ ወንጀል ምርመራ፣</li>
 <li>በምፅዋ መንገድ ከአሰብ 5 ኪሎ ሜትር የሚርቀውና አሰብ ኤርፖርት ፊት ለፊት ልዩ ስሙ ቀይ ጐራ በሚባለው ቦታ የሚገኘው የቀድሞ 30ኛ ክፍለ ጦር ካምፕ</li>
 <li>ከአሰብ ወደብ ወደ ቡሬ በሚወስደው መንገድ 7 ኪሎ ሜትር ርቀት ላይ አዲ ንፋስ በሚባለው ቦታ የሚገኘው የቀድሞ የዓለም የምግብ ድርጅት መጋዘን፣</li>
 <li>በጂቡቲ መስመር 55 ኪሎ ሜትር ርቀት ላይ የሚገኘው እይሉ የሚባለው እስር ቤት፣ እዚህ የሚታሰሩት ኢትዮጵያውያን በግዳጅ ጨው ያመርታሉ።</li>
</ul>


<p>ከሰኔ 18 እስከ ነሐሴ 2 ቀን 1990 ዓ.ም ድረስ 548 ኢትዮጵያውያን ከአሰብ ተፈናቅለው ወደ አዲስ አበባ መጥተዋል። ከነዚህ መካከል 346 የሚሆኑት በዓሣ ማጥመጃ ጀልባ ከአሰብ ወደ ጅቡቲ ከተወሰዱ በኋላ ከጅቡቲ በባቡር ወደ አዲስ አበባ መጥተዋል። በጀልባ ወደ ጅቡቲ የተወሰዱት ሁሉም ኢትዮጵያውያን ዕዳ የሌለባቸው መሆኑን የሚገልጽ ማስረጃ ከውሀ፣ከመብራት ከቴሌ፣ ከባንክ፣ ከኪራይ ቤቶች ድርጅትና ከንግድ ቢሮ እንዲያመጡ ታዘው ለእያንዳንዱ መ/ቤት 50 ናቅፋ ከፍለዋል። እንዲሁም ለኢሚግሬሽን መ/ቤት 150 ናቅፋ ለወደብ ታክስ 12 ናቅፋ፣ ለጀልባ 300 ናቅፋ፣ በድምሩ 762 ናቅፋ እያንዳንዳቸው ተገድደው ከፍለዋል። መክፈል ያልቻሉ ከአሰብ እንዲወጡ አልተፈቀደላቸውም። ዕዳ ያለባቸው እንዳይወጡ ተከልክለዋል።</p>

<p>ከነዚህ ተፈናቃዮች መካከል አብዛኞቹ እዚያው አሰብ ተወልደው ያደጉ፣ ለረዥም ጊዜ የሰሩና ንብረት ያፈሩ ናቸው። አንዳንዶቹ በመምህርነት፣ አንዳንዶቹ በኮንስትራክሽን ሠራተኛነት፣ ሌሎቹ ደግሞ በንግድና በዝቅተኛ ሥራ የተሰማሩ ነበሩ።</p>

<p>እነዚህ የአሰብ ተፈናቃዮች በአሁኑ ጊዜ ሸጐሌ በሚገኘው ፖሊስ ካምፕ፣ልዕለ ግቢና ወረዳ 13 ቀበሌ 09 ክልል በተጨናነቀና በተጐሳቆለ ሁኔታ ይኖራሉ። የተወሰኑ ተፈናቃዮችም በየዘመዶቻቸው ተጠግተው ይኖራሉ።</p>

<p>እንዲሁም ከቀረው የኤርትራ ግዛት የተፈናቀሉና የኤርትራ ወታደሮች በድብደባ ከፍተኛ የአካል ጉዳት አደረሱብን ያሉ ሰዎች የደረሰባቸውን ስቃይ ለጋዜጠኞች ሲያስረዱ በቴሌቪዥን ተከታትለናል።</p>

<p>የኤርትራ መሪዎች የኢትዮጵያን ዜጐች ሰብአዊ መብቶች ሲረግጡ ይህ የመጀሪመያው ጊዜያቸው አይደለም። የዛሬ ሰባት ዓመትም በኤርትራ ይኖሩ የነበሩ ብዙ ሺህ ኢትዮጵያውያንን ንብረታቸውንና ገንዘባቸውን ሳይዙ ከኤርትራ አስወጥተዋል። ከኢትዮጵያን ባሎቻቸው ልጆች የወለዱ የኤርትራ ሴቶችንም ከነልጆቻቸው ከኤርትራ አባርረዋል። ከእነዚህ ከኤርትራ ከተባረሩ ኢትዮጵያውያን መካከል በየጐዳናው እየተንከራተቱና እየለመኑ በላስቲክ ዳስ የሚኖሩ ብዙ ናቸው። ስለእነዚህ ተፈናቃዮች በኢሰመጉ 3ኛ፣ 4ኛ፣ 5ኛና 6ኛ መግለጫዎች የተዘገበ ቢሆንም የኢትዮጵያ መንግሥት መብታቸውን ለማስከበር የወሰደው ርምጃ የለም።</p>

<p>2/ የኤርትራ መንግሥት በኢትዮጵያ ላይ ወረራ ከፈፀመና በሰውና በንብረት ላይ ከፍተኛ ጉዳት ካደረሰ በኋላ የኢትዮጵያ መንግሥት ለብሔራዊ ፀጥታ ያሰጋሉ ያላቸውን ኤርትራውያን ካገር አባርሯል፣ በወታደራዊ ማሰልጠኛ ካምፖችም አግቷል። በዚህ ርምጃ ባል ከሚስቱ፣ ወላጆች ከልጆቻቸው የተለያዩባቸው ሁኔታዎች አጋጥመዋል።</p>

<p>በተለያዩ የመንግሥት መሥሪያ ቤቶችና ድርጅቶች ከሚሰሩ የኤርትራ ተወላጆች መካከልም አንዳንዶቹ ከሥራ ተባረዋል፣ ብዙዎቹ ደግሞ ደመወዝ እየተከፈላቸው እረፍት እንዲወስዱ ተደረገዋል።</p>

<p>ለብሔራዊ ፀጥታ ያሰጋሉ የተባሉት በርካታዎቹ በአዲስ አበባ የሚኖሩት የኤርትራ ተወላጆች በፀጥታ ኃይሎች የተያዙት ሌሊት ነው። ወደ ኤርትራ የተወሰዱትም ወደ ሌላ አገር መሄድ ይፈልጉ እንደሆነ ምርጫ ሳይሰጣቸው ነው። እነዚህ ካገር የተባረሩት ኤርትራውያን ለንብረታቸው ሰው እንዲወክሉና ቤተሰቦቻቸውም ከፈለጉ እዚሁ መኖር እንደሚችሉ ተገልጾ ነበር። በኋላ ግን የቀሩት ቤተሰቦቻቸውም ንብረታቸውን እየሸጡ ካገር እንዲወጡ በየወረዳዎቹ መስተዳድሮች ታዘዋል።</p>

<p>3. በሲቪልና የፖለቲካ መብቶች ዓለም አቀፍ ቃል ኪዳን አንቀፅ 4(1)ና 13 እንደተደነገገው በመንግሥት በይፋ የተገለፀ የአገርን ሕልውና አደጋ ላይ የሚጥል ሁኔታ ሲፈጠር አግባብ ያላቸው ያገሩ ባለሥልጣኖች በሕግ ላይ ተመስርተውና ሕጋዊ ሥርዓትን ተከትለው በሚሰጡት ውሳኔ መሰረት የውጭ አገር ዜጐች ካገር እንዲወጡ ሊደረግ ይችላል። በኢትዮጵያና በኤርትራ መካከል በመንግሥት በይፋ የተገለፀ ጦርነት ተጀምሯል። በዜጐችና በንብረት ላይም ብዙ ጉዳት ደርሷል። የኢትዮጵያ መከላከያ ኃይል የአገሪቱን ዳር ድንበር ለማስከበርና የኤርትራ መንግሥት የከፈተውን ወረራ ለማክሸፍ አስፈላጊ ሆኖ የተገኘውን ርምጃ ሁሉ እንዲወስድ ታዟል። የኢትዮጵያ ሕዝብም ከመከላከያ ሠራዊቱ ጐን እንዲሰለፍና የአገርን ዳር ድንበር ለማስከበር የሚያስችሉ ርምጃዎችን ሁሉ እንዲወስድ ጥሪ ተደርጐለታል። ስለዚህ ወረራው ያገርን ሕልውና አደጋ ላይ የሚጥል ስለሆነ መንግሥት ለብሔራዊ ፀጥታ ያሰጋሉ ያላቸውን የውጭ አገር ዜጐች ካገር ማስወጣት ይችላል።</p>

<p>4. ነገር ግን ፣ ንፁሓን ሰዎች እንዳይበደሉ አሰራሩ ሕጋዊ ሥርዓትን የተከተለና ግልፅ መሆን አለበት። አሰራሩ ሕጋዊ ሥርዓትን ካልተከተለና ግልፅ ካልሆነ እንደ ዘመነ ቀይ ሽብር "ከሚደርስብህ ችግር እንዳድንህ ይህን አድርግልኝ፣ ይህን ያህል ገንዘብ ስጠኝ" ለሚል የሕገ ወጥ መጠቃቀም (ጮሩፕቲኦን) በር ይከፍታል። ስለዚህ የንፁሓን ሰዎች ሰብአዊ መብት እንዳይረገጥና ለሕገ ወጥ መጠቃቀም አመቺ ሁኔታ እንዳይፈጠር፣ የኢትዮጵያ ዜጐች የሆኑ የኤርትራ ተወላጆችም ስጋት ላይ እንዳይወድቁ ካገር የሚባረሩትን የውጭ አገር ዜጐች ጉዳይ የሚያይና ውሳኔ የሚሰጥ አንድ አካል መፈጠር አለበት፣ ሕግም መውጣት አለበት። ምክንያቱም የውጭ አገር ዜጋ ካገር መውጣት ያለበት አግባብ ያላቸው ያገሩ ባለሥልጣኖች <span class="underline italic">በሕግ ላይ ተመሰረተው</span> በሚሰጡት ውሳኔ መሰረት ብቻ ነው።</p>

<p>5. የሚያሳዝነው የኤርትራ ተወላጆች ከኢትዮጵያ የተባረሩት የዜግነታቸው ጉዳይ እንኳን በወጉ ውሳኔ ሳያገኝ መሆኑ ነው። ኤርትራ ከኢትዮጵያ ተገንጥላ ነፃ አገር ስትሆን በኢትዮጵያ የሚኖሩ የኤርትራ ተወላጆች የኤርትራን ዜግነት ይምርጡ ወይም የኢትዮጵያን ዜግነት እንደይዙ ይቆዩ እንደሆነ አልተጠየቁም። ስለዚህ፣ አሁን ድንገት የተፈጠረው ሁኔታ የኢትዮጵያ ዜጐች የሆኑትን የኤርትራ ተወላጆች ጭምር ስጋት ላይ ጥሏል።</p>

<p>ኤርትራ ነፃ አገር ከመሆኗ በፊት ሁሉም የኤርትራ ተወላጆች የኢትዮጵያ ዜጐች ነበሩ። የኤርትራ ዜግነት የተፈጠረው ከሚያዝያ 15 እስከ 17 ቀን 1985 ዓ.ም በተደረገው ሪፈረንደም ውጤት መሰረት ኤርትራ ከኢትዮጵያ ተገንጥላ ነፃ አገር ስትሆን ነው። ኤርትራውያን በዚህ ሪፈረንደም ድምፅ የሰጡት በኤርትራ ተወላጅነታቸው እንጂ በኤርትራ ዜግነታቸው አይደለም። በኢትዮጵያ የሚኖሩ የኤርትራ ተወላጆች ኤርትራ ነፃ አገር ከሆነች በኋላ የኢትዮጵያ ዜግነታቸውን ለውጠው የኤርትራን ዜግነት መቀበላቸው ሳይረጋገጥ በሪፈረንደሙ ድምፅ ስለሰጡ ብቻ የኢትዮጵያ ዜግነታቸው ሊገፈፍ አይችልም። የኢትዮጵያ ዜጋ የነበረ ሰው የኢትዮጵያ ዜግነቱን የሚያጣው ዜግነቱን በፈቃዱ ለውጦ የውጭ አገር ዜጋ ሲሆን ብቻ ነው።</p>

<p>6. የኤርትራ ዜጐች ኢትዮጵያ ውስጥ ይኖሩ የነበረው እንደ ኢትዮጵያ ዜጐች ነበር። እንዲያውም መንግሥት ለእነሱ ከራሱም ዜጐች የተሻለ በጐ አመለካከት ነበረው። ይሁን እንጂ፣ የእነዚህ ኤርትራውያን ጉዳይ ሕጋዊ ሥርዓት እንዲይዝ ብዙ ሰዎች በተለያየ ጊዜ ወትውተው ነበር። ለምሳሌ የውጭ ጉዳይ ሚኒስትሩ ክቡር አቶ ስዩም መስፍን ስለ መ/ቤታቸው የሥራ አፈፃፀም ሚያዝያ 22 ቀን 1988 ዓ.ም ለተወካዮች ምክር ቤት ሪፖርት ባቀረቡበት ጊዜ ሁለት የምክር ቤት አባላት ይህን ጉዳይ አንስተውባቸው የሚከተለውን መልስ ሰጥተዋል።</p>

<p>የኤርትራ ሉዐላዊነት በሕዝቡ ትግል የተገኘ ቢሆንም ወዲያው በሰላም አብሮ መኖር ይመጣል ብሎ መደምደም አይቻልም ነበር። ነገር ግን በኤርትራና በኢትዮጵያ መንግሥታት የተመረጠው መንገድ የሰላምና የጨዋ ሕዝብ ነው። ያለፈው አልፏል። ደም መፋሰስ በቃ። ሽኩቻ ይቁም። ከእንግዲህ በኋላ የፈረሰ ቤታችንን አብረን በሰላምና በእኩልነት እንገነባለን ነበር እኛ ያልነው። ለዚህ ሂደት ትልቅ ዋጋ የማንሰጠው ከሆነ ይህ ትውልድ ትልቅ ስሕተት የሚሰራ ይመስለኛል። ስለዚህ፣ ማንኛውም የኤርትራ ዜጋ ከኢትዮጵያ ጋር ጐን ለጐን በመሥራት ራሱንና የኢትዮጵያን ሕብረተሰብ መጥቀም የለበትም የሚባል ከሆነ ያለፈውን ስሕተት መድገም ይመስለኛል። በኢትዮጵያውያንና በኤርትራውያን መካከል ብዙ ትስስር አለ። ማን ያውቃል፣ በኢኮኖሚ ወይም እንዲያውም በፖለቲካ በእኩልነትና በጋራ ጥቅም ላይ የተመሰረተ ውሕደት አንድ ቀን ይመሰርቱ ይሆናል።</p>

<p>የቀድሞው ም/ጠቅላይ ሚኒስትርና የመከላከያ ሚኒስትር አቶ ታምራት ላይኔም ጋዜጠኞች ላቀረቡላቸው ጥያቄ የሚከተለውን መልስ ሰጥተው ነበር።</p>

<p>"ኢትዮጵያውያን እያሉ ኤርትራውያን በአንዳንድ ቦታዎች ላይ ቅድሚያ ይሰጣቸዋል የሚለው በደረጃ መታየት ያለበት ይመስለኛል፣... ይኼን ጉዳይ መንግሥት የሚመለከተው በአንድ በኩል መሰረታዊ በሆኑ መንግሥታዊ ተቋሞች ውስጥና መንግሥታዊ የሆኑ የአመራር ቦታዎች ላይ አሁን ያሉት ኢትዮጵያውያን ዜጐች መሆናቸውን ነው። ኢትዮጵያውያን ዜጐች በምንልበት ጊዜ በትውልድ ኤርትራዊ ሆነው ነገር ግን በዜግነታቸው ኢትዮጵያዊ መሆን የፈለጉና ይህንንም ያረጋገጡ ጭምር ማለታችን ነው። ኤርትራዊ በትውልድ ሆነው ኢትዮጵያዊ ዜግነት ኖሯቸው በማንኛውም ቦታ ላይ ሊሰሩ መብት ስላላቸው ነው። መሰረታዊና ቁልፍ በሆኑ ከፍተኛ ቦታዎች ላይ አሁንም የዚህ ዓይነት ሁኔታ ነው ያለው፣... በትውልድም በዜግነትም ኤርትራውያን የሆኑ በተለያየ መስሪያ ቤት ውስጥ ይኖራሉ። እነዚህን ደረጃ በደረጃ ልናያቸው እንደሚገባ ከኤርትራ መንግሥት ጋርም ተነጋግረን ባለፈው ሁለት ዓመት አካባቢ በኤርትራና በኢትዮጵያ መንግሥታት መካከል በነበረው የጋራ የሚኒስትሮች ስብሰባ ላይ ይኼ ጉዳይ ተነስቶ ውይይት ተካሂዶበታል። በዚያ ስብሰባ ላይ በዜግነትም ኤርትራውያን የሆኑ እንደ ማንኛውም የውጪ ዜጋ ሁሉ የሚታዩበትና የሚያዙበት ተግባር ምን መሆን አለበት የሚል ውይይት ነበር ያደረግነው። እዚያው ውይይት ላይ በመሰረቱ ሁለቱ መንግሥቶች በዜግነት ኤርትራውያን የሆኑ ሁሉ እንደ ማንኛውም የውጭ አገር ዜጋ መታየትና ከዚያም አንፃር ዕድገታቸውም ኃላፊነታቸውም መወሰን እንደሚኖርበት ስምምነት ላይ ተደርሷል። በዚህ ላይ ምንም ዓይነት የመርህ ልዩነት የለም፣ ሊኖርም አይችልም።</p>

<p>አፈፃፀሙን በሚመለከት ግን ደረጃ በደረጃ መደረግ እንዳለበት ነው የተስማማነው። ለምሳሌ ኤርትራዊ ዜጋ የሆኑ ተማሪዎች አሉ። የውጪ አገር ዜጋ እዚህ አገር በሚማርበት ጊዜ መክፈል ያለበት ከሆነ በመንግሥት ትምህርት ቤቶች ሕግ እነሱም መክፈል አለባቸው ማለት ነው። ነገር ግን የኤርትራ መንግሥት በመጀመሪያ ላይ የዝግጅት ጊዜ እንዲኖረን ለሰዎቹ ለራሳቸው ተነግሯቸው ይኼ ነገር ምን መደረግ እንዳለበት ተዘጋጅተው እንዲገቡበት፣... ከዚያ በኋላ በአግባቡ እንዲፈፀም በሚል ነው የተስማማነው። ይኼ የዝግጅት ጊዜ በስምምነታችን መሰረት ምናልባት በዚህ ዓመት መጨረሻ ገደማ ይጠናቀቅ ይሆናል። ከዚያ በኋላ እንደ ማንኛውም የውጪ ዜጋ ማድረግ ያለባቸውን ሁሉ የሚያደርጉበት ሁኔታ ይፈጠራል ማለት ነው። ይሄን ለማድረገ ግን አብሮ የኢትዮጵያ መንግሥትም መመሪያዎችና አሰራሮችን ማዘጋጀትና ማሳወቅ ይኖርበታል። ይኼንንም እያደረገ ነው። ይሄ እንዳለ ሆኖ ግን የኤርትራ ዜጐች ይሰራሉ በሚባሉበት ሊሰሩ በሚገባቸውና በሙያም በብቃትም በመሳሰሉት መንገዶች ሁሉ ሊሰሩ የሚችሉ መሆናቸው መታወቅ ይኖርበታል። እንደማንኛውም የውጪ አገር ዜጋ ግዴታዎቻቸውን አሟልተው የመንግሥትን ፖሊሲና አሰራር አሟልተው በማንኛውም የሥራ መስክ መሥራት መቻል ይኖርባቸዋል።</p>

<p>ክቡር ጠቅላይ ሚኒስትር መለስ ዜናዊም የገንዘብ ለውጥ ከተደረገ በኋላ እንዲህ ብለዋል፣</p>

<p>በሁለቱም አገሮች የሚኖሩ የሁለቱ አገሮች ዜጐች የሚኖሩበትን ሁኔታ በተመለከተ በኢትዮጵያ መንግሥት በኩል ከዚህ በፊት ከነበረው ፖሊሲ የተለወጠ የለም። ለወደፊትም አይኖርም። በኤርትራ መንግሥት በኩል ከፖሊሲ አኳያ እስካሁን ድረስ እኔ የማውቀው የተለወጠ ፖሊሲ የለም። ስለሆነም በሕዝቦች እንቅስቃሴና ኑሮ ላይ እንቅፋት የሚፈጥር የፖሊሲ ለውጥ አለ ብዬ አላምንም።</p>

<p>እነዚህ ከዚህ በላይ የተጠቀሱት የኢትዮጵያ ባለሥልጣኖች መግለጫዎች በኢትዮጵያ የሚኖሩ ኤርትራውያን እንደ ኢትዮጵያ ዜጐች ለመኖር እንችላለን የሚል ግምት እንዲያድርባቸውና እንዲዘናጉ አድርገዋቸዋል። የክቡር አቶ ስዩም መስፍን "ማንኛውም የኤርትራ ዜጋ ከኢትዮጵያዊ ጋር ጐን ለጐን በመሥራት ራሱንና የኢትዮጵያን ሕብረተሰብ መጥቀም የለበትም የሚባል ከሆነ ያለፈውን ስሕተት መድገም ይመስለኛል" የሚለው አነጋገር ኢትዮጵያ ውስጥ የሚኖሩ የኤርትራ ተወላጆች ምንም ዓይነት ችግር ሳይገጥማቸው እንደቀድሞው ለመሥራትና ለመኖር የሚችሉ መሆኑን ያረጋግጥላቸዋል።</p>

<p>"የኤርትራ መንግሥት በመጀመሪያ ላይ የዝግጅት ጊዜ እንዲኖረን፣ ለሰዎቹ ለራሳቸው ተነግሯቸው ተዘጋጅተው እንዲገቡበት፣ ... ከዚያ በኋላ በአግባቡ እንዲፈፀም ነው የተስማማነው። ይኼ የዝግጅት ጊዜ በስምምነታችን መሰረት ምናልባት በዚህ ዓመት መጨረሻ ገደማ ይጠናቀቅ ይሆናል። ከዚያ በኋላ እንደ ማንኛውም የውጪ ዜጋ ማድረግ ያለባቸውን ሁሉ የሚያደርጉበትም ሁኔታ ይፈጠራል ማለት ነው። ይሄን ለማድረግ ግን አብሮ የኢትዮጵያ መንግሥትም መመሪያዎችንና አሰራሮችን ማዘጋጀትና ማሳወቅ ይኖርበታል፣" የሚለው የአቶ ታምራት ላይኔ መግለጫም እነዚህ የኤርትራ ተወላጆች የኢትዮጵያ መንግሥት ገና መመሪያዎችንና ደንቦችን አውጥቶ ምን ማድረግ እንዳለብን ያሳውቀናል ብለው እንዲጠብቁ አድርጓቸዋል።</p>

<p>በሁለቱም አገሮች የሚኖሩ የሁለቱ አገሮች ዜጐች የሚኖሩበትን ሁኔታ በተመለከተ በኢትዮጵያ መንግሥት በኩል ከዚህ በፊት ከነበረው ፖሊሲ የተለወጠ የለም፣ ለወደፊትም አይኖርም፣" የሚለው የክቡር ጠቅላይ ሚኒስትር መለስ ዜናዊ ቃለ ምልልስም የኤርትራ ዜጐች በኢትዮጵያ የሚኖርበት ሁኔታ እንደማይለወጥ ስለሚያረጋግጥ የኤርትራ ዜጐች እንደውጭ አገር ዜጐች ሳይሆን እንደ ኢትዮጵያ ዜጐች እንኖራለን ብለው እንዲያምኑ አድርጓቸዋል።</p>

<p>7. ነገር ግን፣ የኤርትራ መንግሥት የኢትዮጵያን መሬት በጦር ኃይል ወርሮ በመያዙ፣ በኤርትራ በሚኖሩ ኢትዮጵያውያን ላይ ከፍተኛ ግፍ በመፈፀሙና የሀገርን ሕልውናና የሕዝብን ደኅንነት አደጋ ላይ በመጣሉ የኢትዮጵያ መንግሥት ለሀገር ደኅንነት ያሰጋሉ ያላቸውን ኤርትራውያን ሕጋዊ ሥርዓትን ሳይከተል ወደ ኤርትራ አባርሯል፣ በወታደር ማሰልጠኛ ካምፕችም አግቶ አስቀምጧል። ወደ ኤርትራ የተባረሩት ወደ ሌላ አገር ለመሄድ ይፈልጉ እንደሆነ ምርጫ አልተሰጣቸውም። ያፈሩትን ንብረት ይዘው ወይም ሸጠው እንዲሄዱም በቂ ጊዜ አልተሰጣቸውም። በአንዳንድ ሁኔታዎችም ባል ከሚስቱ፣ ወላጆች ከልጆቻቸው ተለያይተዋል። ይህ ድርጊት ሰብአዊ መብትን የሚፃረር ነው።</p>

<p>ስለዚህ፣ የኢትዮጵያ መንግሥት የኤርትራ መንግሥት ከተከተለው ሕገ ወጥ አሰራር ራሱን አቅቦ፣ ለብሔራዊ ፀጥታና ለሀገር ደኅንነት ያሰጋሉ የሚባሉ የኤርትራ ዜጐችን በሚያስወጣበት ወይም በሚያግትበት ጊዜ ሕጋዊ ሥርዓትን (ዱአ ፕሮቸስስ ኦፍ ትሀ ላው) እንዲከተል ኢሰመጉ ይጠይቃል።</p>

<p>እንዲሁም ለሰብአዊ መብቶች መከበር የቆማችሁ ግለሰቦች፣ ድርጅቶችና ዓለም አቀፍ ተቋማት ሁሉ የኤርትራና የኢትዮጵያ መንግሥታት የውጭ አገር ዜጐችና ከየአገሮቻቸው በሚያስወጡበትና በሚያግቱበት ጊዜ ሕጋዊ ሥርዓትን እንዲከተሉና ሰብአዊ መብቶችን እንዲያከብሩ የበኩላችሁን ግፊት እንድታደርጉ ኢሰመጉ ጥሪ ያቀርባል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 20 ቀን 1990</a></p>

</body>
</html>
