<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኢትዮጵያ ህልውናና ዕድገት መከላከያና ልማት የአንድ ሳንቲም ሁለት ገጽታዎች ሆነው ይኖራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3><span class="underline">የፊያሜታ መልዕክት</span></h3>
<h2 class="align-center">ለኢትዮጵያ ህልውናና ዕድገት መከላከያና ልማት የአንድ ሳንቲም ሁለት ገጽታዎች ሆነው ይኖራሉ</h2>


<p>ኢትዮጵያ ለረጅም ዘመናት ጦርነት ውስጥ ገብታ ውጊያዎች ማካሄዷን ታሪክ ይነግረናል። ኢትዮጵያ ተስፋፊም ወራሪም ሆና አልነበረም ውጊያን እንደምርጫ ለመውሰድ የተገደደችው። ይልቁንም የውጪ ወራሪዎች አገሪቷን ለመቆጣጠር በተለያዩ ሁኔታዎችና በተለያዩ ጊዜያት በመምጣታቸው የተደረገና ህልውናንም ለመጠበቅ ተገዳ ለጦርነት የተዳረገችበት ወሳኝ ወቅቶች እንደሆኑ እናያለን።</p>

<p>በኢትዮጵያ በርካታ ሥርዓቶች መጥተው ሄደዋል። ሥርዓቶቹ በአብዛኛው የአገሪቷን ዳር ድንበር ለመጠበቅ ተዋግተው አልፈዋል። ግን ሁሉም ጊዜያዊ ድልን ሲያገኙ የጦርነት መነሾ የሆኑትን ምንም እልባት ሳያበጁላቸው በማለፋቸው እነዚያ ኢትዮጵያን የሚያስጠቁ መነሾዎች በውርስ ተላልፈው ይኸው በእኛ ጊዜ እየተንጸባረቁ ከማታየታቸውም ሌላ አመቺ ወቅትን እየጠበቁም ብስጭት ማለት ጀምረዋል።</p>

<p>የሁሉንም ሥርዓቶች ጥፋት ስንመለከት ሁሉም ይህችን በላዩዋና በከርሰ ምድሯ ከፍተኛ የሀብት ምንጭ የያዘች አገር ህልውናዋን በአተማማኝ ሁኔታ ጠብቀው የሀብት ምንጮቿን በሥራ ላይ በማዋል ህዝቧን ለሥልጣኔና ለብልጽርና ሊያበቋት አልጣሩም። ጥረት አድርገዋል የሚባሉ ቢኖሩ እንኳን በብሔራዊ ደረጃ ወሳኝነትና ተግባራዊ የሚሆን እቅድ ነድፈው ከመጓዝ ይልቅ ከሥርዓቱና ከአራማጆቹ ፍላጐት ያለፈ ነበር ማለት አይቻልም። ወደፊትም ይኸው ሁኔታ ይቀጥላል የሚል ስጋትም አለ።</p>

<p>በኢትዮጵያ ላይ አመቺ ወቅቶችን እየጠበቁ የሚነሱባት ጠላቶች በርካታ ቢሆኑም ጥቂት የማይባሉት ግን ጭራሽ ህልውናዋን የሚፈታተኑ ናቸው። ከጥንት ጀምሮ ከአገራችን የሚመነጨውና ባዕዳን አገሮችን ሲያበለጽግ የኖረው አባይ የገዛልን ጠላትነት አገራችንን በየወቅቱ የሚፈታተን ትልቁ ነው። ኢትዮጵያ የተወሰነ ፋታ አግኝታ ፊቷን ወደ ልማት ባዞረች ቁጥር እነዚህ ጠላቶች በልማት መበልፀጋችንና ማደጋችን ለወደፊት ህልውናቸው ፈታኝ ስለሚመስላቸው የልማት እቅዳችን በጅምር እንዳለ እንዲቋጭ የውጪና የውስጥ ከፋፋዮችን አይዟችሁ በማለት በገንዘብና በሌላም በመርዳትና በማስነሳት ሰላምና መረጋጋት እንዳይኖረን ያደርጉናል። አሁንም ከሻዕቢያ ጐን በመሆን ሌሎች ተቃዋሚ ሃይሎችን አሰልፈውብናል።</p>

<p>በሌላ በኩል በጊዜው በአገራችን ላይ ለሚነሳብን ጦርነት አንድ ምክንያት በአፍሪካ ቀንድ እስራቴጂክ ሥፍራ የመያዛችን ሁኔታ ነው። ይህም በመሆኑ በዓለም ላይ በበለፀጉ ጐራዎች ከፍተኛ ትኩረት እንዲጣልብን ያደርገናል፣ ይህም ብቻ ሳይሆን እንደሌሎች ፍላጐት ማደር ካልቻልን በእጅ አዙር እኛን ለመከፋፈል ለሚንቀሳቀሱ ሃይሎች የመሣሪያና የገንዘብ ድጋፍ በመስጠት ሰላማችን እንዲናጋ ይዳርገናል። አንዳንድ የኢትዮጵያን አንድነት ለማናጋት ወዲያ ወዲህ የሚሉ ቡድኖችን አሰባስበው በማጠናቀር አገራዊ ሰላም እንድናጣ ከማድረጋቸውም ሌላ የልማት እንቅስቃሴያችን ፍጹም ተገትቶ ተመጽዋች እንድንሆን ሁኔታዎች ሁሉ ስንክልክል እንዲሆኑ ይጥሩልናል።</p>

<p>ከዚህ በላይ ለመግለጽ እንደሞከርነው ኢትዮጵያ ጊዜ ሊያስወግዳቸው ያልቻሉ ታሪካዊ ጠላቶች አሏት። እነዚህ ጠላቶች ደግሞ ኢትዮጵያ ምን ጊዜም በልማት ተንቀሳቅሳ የበለጸገች አገር እንድትሆን በሃይልም እንድትደራጅ አይፈልጉም። ስለዚህ በዚህ ሁኔታ የኢትዮጵያ ሕዝብ የመጠነ ሰፊ የሀብት ምንጮች ባለቤት ሆኖ እያለ ጥቅም ላይ አውሎ ራሱን ከድህነት ማላቀቅ የሚችለው መቸ ነው?</p>

<p>የዚህ መልሱ ኢትዮጵያ ሉአላዊነቷን በማስከበር በልማት ጐዳና ተንቀሳቅሳ የሀብት ምንጮቿን ለብልጽግናዋ ለማዋል የምትችለው መከላከከያዋን በማደራጀት መንቀሳቀስ ስትችል ብቻ ነው። ያለ ጠንካራ መከላከያ እንኳን ሰፊ የልማት እንቅስቃሴ አድርጋ ለመበልጸግ ቀርቶ ሉአላዊነቷን አስከብራ ለመቀጠል አስቸጋሪ እንደሚሆንባት ከወዲሁ አውቆ መንግሥት መከላከያን ከልማት ጐን ለጐን ማራመድ እንደሚኖርበት ልናሳስብ እንወዳለን፡</p>

<p>በየጊዜው ጠላቶቻችን በሚሰነዝሩብን ወረራና ማጥቃት ሳቢያ ብቻ እየተገደድን ሃይል አሰባስበን ለጊዜው የተደቀነውን ችግር በሰው ሃይል መስዋዕትነት መፍታት ወይም ማስወገዱ ዘላቂ መፍትሄን አይሰጥም። የሃብት ምንጮቻችንንም አሟጠን በመጠቀም ለመበልጸግ ከድህነት ጐራም ሊያወጣን አይችልም።</p>

<p>ስለዚህ የኢትዮጵያን ሉአላዊነት ለዘለቄታው አስከብሮ ለመኖርና ያለአንዳች የውጪና የውስጥ ተጽእኖ የሃብት ምንጮቻችንን ለብልጽግና ለማዋል ጠንካራ መከላከያ ለኢትዮጵያ ወሳኝ ይሆናል። ልማትን ማፋጠን የሚቻለው አደናቃፊ ሃይሎች ከውጪም ከውስጥም የሚሰነዝሩትን ጥቃቶች ሳያፍሩና ሳይዋከቡ መመለስ ሲቻል መሆኑን ልናሳስብ እንወዳለን።</p>

<p>በቅርቡ ሻዕቢያ በኢትዮጵያ ላይ መነሳቱና የሩዋንዳ ባንዳሙሉንጌ ቱትሲዎች በዲሞክራቲኳ ኮንጐ መሪ በሎሬንት ካቢላ ላይ በጠላትነት መሰለፋቸው የሚያሳየን ቁም ነገር የተማመኑበት ሌላው የጐረቤት አገር በተለየዩ ጥቅማጥቅሞች በቀላሉ አቋሙን ለውጦ ጠላት ሆኖ ሊሰለፍ መቻሉን ነው።</p>

<p>በተለይ በአሁኑ ጊዜ የሙስሊም አክራሪዎች ውስጣችን እንዲዘልቁ ታሪካዊ ጠላቶቻችን የተለያዩ ሥልቶችን በማውጣት በሚዶልቱበት ወዳጅ የነበረችው ኤርትራ ከሌሎች ጋር በማሴር በኢትዮጵያ ላይ በተነሳችበት ሶማሊያ መንግሥት አልባ ሆና የተለየዩ አክራሪ፣ አሸባሪና ነውጠኛ ቡድኖች ግልጽ መደራጃና መነሻ በሆነችበት ኢትዮጵያ ለአንድነታቸው ስትደክምላቸው በአረብ ሊግ አባሏ በግብፅ የተንኮል ሴራ የሶማሊያ አንጃዎች ተገልብጠው ኢትዮጵያን ጠላት አድርገው ማየት በጀመሩበት በአሁኑ ጊዜ ኢትዮጵያ ሉአላዊነቷን ጠብቃ ወደፊት በሰላም እንድትቀጥል አስተማማኝ የመከላከያ ሃይል እንዲኖራት ያስፈልጋል።</p>

<p>ኢትዮጵያ የአባይን ወንዝ በአይን እየሸኘች ለብልጽግና ለሱዳን ዕድገትና ብልጽግና ስትዳርገው የራሷ ሕዝብ ግን የዓለም ተመጽዋች የሆነው የአባይን ውኃ ለልማት ለማዋል የኢኮኖሚ አቅሙ ብቻ ሳይሆን የጉልበት አቅሙም ስለሌላት ነው። ይህ ውኃ ለዘመናት መልኩን እያሳየን ለሌላ ሲሳይ የሆነበት ሁኔታ በግድ መለወጥ ይኖርበታል። ይህን ለመለወጥ ደግሞ ጠንካራና በዘመናዊ መሳሪያዎች የታጠቀ የመከላከያ ሃይል ያስፈልጋል። ለመከላከያ የሚወጣው ወጪ መከላከያችንን አስተማማኝ ሲያደርገው በምናገኘው የደህንነት ዋስትና የልማት ተግባሩ በሰፊው መካሄድ ስለሚችል በአጭር ጊዜ የሚመልሰው ይሆናል። መመለሱ ብቻ ሳይሆን የተገነባው የደህንነት ዋስትና ብልጽግናንም ያፋጥናል።</p>

<p>ስለዚህ አሁንም በድጋሚ ለኢትዮጵያ ዳር ድንበር ተከብሮ መኖርን ለብልጽግናዊ ሰፊ የልማት እንቅስቃሴ ሲታሰብ መከላከያ ከልማት ተነጥሎ መታየት የለበትም። ሁለቱ ለኢትዮጵያ የአንድ ሳንቲም ሁለት ገጽታዎች ናቸው።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 6 ቀን 1990</a></p>

</body>
</html>
