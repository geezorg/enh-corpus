<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወጣቷ ራዕይ (ትንቢት) የእኛም ሆኖ ይታያል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የወጣቷ ራዕይ (ትንቢት) የእኛም ሆኖ ይታያል!</h1>
<p class="align-right">ከይርኤ</p>


<p>አንድ ገበሬ ከብቶቹን እንዳይተናኮልበት የሚፈራው ቀበሮ ነበር። ታዲያ አንድ ቀን አዳኞች ወደ አደን ሲሰማሩ ይህን ቀበሮ ያገኙታል። ሊገድሉትም ያባርሩታል። ይህ ቀበሮ ደግሞ ወደዚያ ወደሚያውቀው ገበሬ ቤት ይሮጣል። ይሸሻል። ገበሬውን ያገኘውና ደብቀኝ፣ አድነኜ ይለዋል። ገበሬውም ወደ ቤት ገብቶ እንዲደበቅ ይነግረዋል። ገብቶ ይደበቃል። ከዚያ እነኛ አዳኞች ይመጣሉ። ገበሬውንም ቀበሮ በዚህ በኩል ሲያልፍ አይተሃል? ብለው ይጠይቁታል። ገበሬውም በጣቱ ቀበሮው ወደ ተደበቀበት እያመለከተ በአፉ፣ አላየሁም፣ ወደዚህ የመጣ ቀበሮ የለም" ይላቸዋል። በነገሩ ግራ የተጋቡ አዳኞች፣ "ጣትህን የምታወናጭፍ ምንድን ነው?" ይሉታል። ገበሬውም "አመል! አመል! "ይላቸዋል አሁንም በጣቱ ቀበሮው ወደ ተደበቀበት እያሳያቸው። አዳኞቹም ነገሩ ስላልገባቸው በጥፊ ጠፍጥፈው ጥለውት ይሄዳሉ። ቀበሮውም ከተደበቀበት ወጥቶ ሲሄድ ገበሬው "ሌላው ቢቀር ስለደበቅኩህ አታመሰግነኝም?" ቢለው ቀበሮው መለስ ብሎ አንደበትና ምግባርህ (ልብህ) አንድ ቢሆን ከልብ ባመሰገንኩህ ነበር" ብሎ ሳያመሰግነው ሄደ ይባላል።</p>

<p>ፍርሃት፣ጥርጥር፣ ብልጣብልጥነት እንደማያዋጣ (እንደማያስመሰግን) እንደማይጠቅምም ከፍ ብሎ ተመልክቷል። በማህበራዊ ኑሮ ቅሬታን፣ እንዲሁም፣ ቂም በቀልን፣ ከመፍጠር፣ የግል ፍላጐትን ብቻ ከማራመድ መራቅ፣ አታላይነትና ሐሰተኛነትን መጥላት፣ በአጠቃላይ ማህበራዊ ኑሮን ከሚያደፈርሱ ጉዳዮች ሁሉ መራቅ ሰላማዊነትን ያሳያል። ሰላምን ለማግኘት እያንዳንዱ የሚጠየቀው ዋጋም (መስዋዕትነት) ይኸው ነው። ዛሬ ነገ ሳንል ለሰላም ዝግጁ እንሁን፣ ከሕዝብ ሰላምን እንፍጠር። የሚያዋጣን ይኸው ብቻ ነው። ሮሜ 5፣1 ኤፌ 2፣14-17 ገላ 5፣22 ዮሐ 14፣27 ፊልጵ4፣6፣7 ሮሜ፣12፣18 እየተደማመጥን ነው? ሰላም የምትገኝ ሆነ የምትጀምር ከዚህ ነውና!</p>

<p>በ1988 ዓ.ም የታተመ አንድ መፅሔት እንዲህ የሚል ራዕይ (ትንቢት) አስፍሮ ነበር። ወጣቷ እህተ-ማርያም ትባላለች። እንዲህ ትላለች ሰኔ 28 ቀን 1987 ዓ.ም ከቀኑ 6፡30 ያየሁት ህልም ወይም ራዕይ፣ ዕንቅልፍ አልወሰደኝም። እንደዚያው እንዳለሁ ነፍሴ ከስጋዬ ልትለይ ትንፋሼ ሁሉ ወደላይ ወደላይ በጣም እየተነፈስኩኝ ወይኔ ተበላሸሁ፣ የሚያየኝም የለም። እንቅልፍ ተኝታ ነው የሚሉት እያልኩ በጣም እየተጨነቅሁ እመቤቴ ከዚህ ከበሽታዬ ፈውሽኝ እያልኩኝ ስማፀን በዓይን አላያትም በድምፅ ብቻ ሂጂ ወደላይ ውጭና ለሱ ንገሪ ትለኛለች። እሺ ብዬ ስሄድ ቅዱስ ጊዮርጊስ በፈረስ ላይ ተቀምጦ ይጋልባል። እባክህን ይዘኸኝ ሂድ እለዋለሁ። በይ ነይ ይለኝና በፈረሱ አፈናጦኝ ስንሄድ ዞር ይልና ያውልሽ ቅዱስ ዑራኤል ከእኔ ይልቅ የእሱ ክብር ይበልጣል በሰረገላው ይዞሽ ይሂድ ብሎ ከሰረገላው ላይ ይወረውረኛል። እሱም ይዞኝ ይሄድና በጣም ወደ ሰማይ ካወጣኝ በኋላ ትልቅ አዳራሽ እናገኛለን። ከዚያ ስፀልይ የምፀልየው ቪዲዮ ሲቀርፅ የሚበራ መብራት ባለ ነገር ውስጥ ነው። እሱ ውስጥ ስነጋገር ለመድኃኒዓለም ይደርሰዋል።... አሁን ግን ሶስት ቀን የጨለማ ቀን አለ። ከጨለማው ከተረፋችሁ... አለኝ። ይህን ካልተናገርሽ እነሱ ሳይጠፉ አንቺ ትጠፊያለሽ እያለ ሰይፉን ያሳየኛል። የማርፍበትንም ዕድሜ (ነፍስ ከስጋዬ የምትለይበትን ጊዜ) ነግሮኝ ወደ መሬት ለቀቀኝ።</p>

<p>ከዚህ ራዕይ አስደናቂ የሆኑ እውነቶችን ወይም ክስተቶችን እናገኛለን። ይኸውም ከጨለማው ከተረፋችሁ፣ እነሱ ሳይጠፉ፣ የጨለማ ቀን አለ፣ በሚል ቃል ጥፋት (መቅሰፍት) እንደሚደርስ አስቀድሞ መነገሩ ነው። ይህ የተነገረ ጭለማ ደርሶብናል። የጨለማ ቀን አጋጥሞናል። ጦርነት ታውጆብናል፣ ጭለማው ጠንከሮአል። ሕዝበ ክርስቲያኑን ለመበታተንና ሀገሪቱን ለማፍረስ (የጥቂቶች መጠቀሚያ ለማድረግ) ያልታሰበና ያልተሞከረ ተንኰል አለ ለማለት አያስደፍርም። የኢትዮጵያ አምላክ ጠብቆን የጠላቶቻችን ምኞት ባይፈፀምም ችግሩ ለጊዜውም ቢሆን የኢትዮጵያን ሕዝብ ከጭለማ ውስጥ ወርውሮታል። የወጣቷ ራዕይ የእኛም ሆኖ ይታያል፣ ይታሰባል። እነዚህ በጭለማ የተመሰሉት ቀናት (ዘመናት) ማለት የጨለማ ቀን የተባሉት ሶስት ቀናት (ዓመታት) ሲፈፀሙ (1988, 1989, 1990 ዓ.ም) ብርሃን የሚፈነጥቅ ይመስላል። ምክንያቱም ጭለማ የተባሉት ቀናት (ዘመናት) ሶስት ብቻ ናቸውና። ታዲያ መሪዎቻችን ምን ይላሉ? ብርሃን ጭለማን ይገፋልና በእርግጥም በጉዳዩ ሊያስቡበት ይገባል። ሁልጊዜ ጭለማ ሆኖ መኖር ማለት ለሌሎች ጭለማ መሆን አይቻልም። ስለዚህ ሐዋርያት ሲያስተምሩ፣ በክርስቶስ ፊት የእግዚአብሔርን የክብሩን ዕውቀት ብርሃን እንዲሰጥ በልባችን ውስጥ የበራ፣ በጨለማ ብርሃን ይብራ ያለ እግዚአብሔር ነውና። 2 ቆሮ 4፣6 አዎ! የጨለማው ኑሮ ይብቃን። 1991 ዓ.ም የብርሃን ዓመት እንደሚሆን በተስፋ እንጠብቃለን።</p>

<p>ይህ ለመሪዎቻችን የማይዋጥ ጠጣር ጉዳይ ሊሆንባቸው ይችላል። አለመደማመጥ ጐጂነቱ ብዙ ነው። በእነ አካዝና በሌሎችም የአገዛዝ ዘመን የሆነውን ስንመለከት እውነቱ ይበልጥ ግልፅ ይሆናል። በአካዝና በሕዝቅያስ ዘመነ መንግሥት ኢሳያስ የቤተ መንግሥት አማካሪ ነበር። በንጉሱ በአካዝ ዘመን የሶርያ ሠራዊት ወደ ይሁዳ ዘመተ። በዚህም አካዛ ፈራ፣ በይሁዳ አምላክ ፈፅሞ ሊተማመን አልቻለም። ስለዚህ ብዙ የተሳሳተ ሃሳብን ያስብና ያደርግ ነበር። ይህ ደግሞ በእስራኤል አምላክ የሚተማመኑ ወገኖቹን ሁሉ አሳዘነ። ኢሳያስም በዚህ ነገር ተቆጣ፣ ወደ ንጉሱም ቀርቦ በአምላኩ እንዲመካ፣ እግዚአብሔርን ተስፋ እንዲያደርግ፣ በራሱ ይሆነኛል ብሎ የሚያስብና የሚያደርገውን ነገር እንዲተው ለእግዚአብሔር እንዲገዛ፣ ሰው በራሱ መንገድ እግዚአብሔርን የሚያስቆጣ መሆኑን ነገረው። አካዝ ግን የነቢዩ ኢሳያስን ምክር አልተቀበለም፣ አላዳመጠም። ኢሳ 7፣1-17 2ዜና 28፣16-21 በዚህም ነቢዩ ኢሳያስ አስቀድሞ እንደተናገረ የእግዚአብሔር ቁጣ ተቀሰቀሰ። ይሁዳ በጠላቶቹ እጅ ጥቃት ይደርስበት ጀመር። ሕዝቡ መከራ እንዲያገኘው ሆነ። ይህ ጭለማነት እንጂ ሌላ አይደለም። አካዝ የተከተለው ዘዴ ራሱንም ሆነ ወገኖቹን አልጠቀመም። እንቢ ባይነቱም ጐዳው እንጂ! ዛሬ እንደ አካዝ መሪዎቻችን የእግዚአብሔርን ቁጣ ቀስቅሰዋል። ይልቁንም አባ ጳውሎስ ከፍተኛ ትብብር አድርገዋል። ስለዚህ ራሳቸውንም ሆነ መንግሥትን መጥቀም አልቻሉም። ጭለማውን አባባሱት እንጂ! አለመዳማመጡ የጐዳው ሁሉንም ነው።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 6 ቀን 1990</a></p>

</body>
</html>
