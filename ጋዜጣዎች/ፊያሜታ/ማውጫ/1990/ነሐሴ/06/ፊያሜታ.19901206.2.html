<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳን አማጺያን መሪዎች የአዲስ አበባውን ስብሰባ አቋርጠው ካይሮ ላይ ተሰየሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የሱዳን አማጺያን መሪዎች የአዲስ አበባውን ስብሰባ አቋርጠው ካይሮ ላይ ተሰየሙ</h2>


<p>የሱዳን መንግሥት ተቃዋሚ መሪዎች የዩናይትድ ዲሞክራቲክ ፓርቲ መሐመድ ኦስማን አልሚርጋኒሽ የኡማ ፓርቲው ሳዲቅ አልመሃዲና የኤስ.ፒ.ኤል.ኤፍ ጆን ጋራንግ በብሔራዊ ዲሞክራሲያዊ ህብረት (ማሆሀ) ፓርቲ አመራር ካውንስል ስብሰባ ላይ እንደሚገኙ የሬውተር የዜና ምንጭ ገለጠ።</p>

<p>የኤስ.ፒ.ኤል.ኤው መሪ ጆን ጋራንግ በዚሁ ስብሰባ ላይ ለመገኘት ካይሮ የገቡት ባለፈው እሁድ ሲሆን ከግብፁ የውጪ ጉዳይ ምኒስትር ኡመር ሙሣ ጋር በደቡብ ሱዳን ስላለው ሁኔታና በሱዳን መንግሥትና በኤስ.ፒ.አል.ኤ መካከል ባለፈው ሳምንት አዲስ አበባ ላይ ስለተደረገው የሰላም ንግግር በማንሳት እንደተወያዩ ታውቋል። የሰላም ንግግሩ ያለ ስምምነት መቋረጡ ይታወቃል።</p>

<p>ጋራንግ በሚቀጥሉት ሁለት ቀናት ውስጥ ከብሔራዊ ዲሞክራሲያዊ አንድነት (ማሆሀ) ስብሰባ ላይ እንደሚገኙም ታውቋል።</p>

<p>	በሌላ በኩል የሱዳን የውጪ ጉዳይ ምኒስትር ሙስጠፋ ኦስማን ኢስማኤል ባለፈው ቅዳሜ በሰጡት መግለጫ ምንም እንኳን አዲስ አበባ የተካሄደው የሰላም ንግግር ቢቋረጥም መንግሥታቸው ሰላማዊ መፍትሄ በማምጣት የ15 ዓመቱን ጦርነት ለማቆም ቆርጦ መነሳቱን አመልክተዋል።</p>

<p>እስማኤል በሰጡት ተጨማሪ ቃል ካርቱምና ኤ.ስ.ፒ.ኤል.ኤ በሁሉም ከፍተኛ ጥያቄዎች ላይ ያልተስማሙ መሆናቸውን ገልጠው በደቡብ በጦርነትና በርሃብ የተመታው ህዝብ የሚቀርብለት እርዳታ ቀጣይነት እንዲኖረው የመንግሥታቸው ፍላጐት እንደሆነ ገልጠዋል።</p>

<p>የኤስ.ፒ.ኤል.ኤ ቃል አቀባይ ፓጋን አሙም ካይሮ ውስጥ በሰጠው መግለጫ ሁለቱ ወገኖች የተስማሙበት ጉዳይ ቢኖር ለተራበው ህዝብ የሚቀርበው እርዳታ ቀጣይነት እንዲኖረው ብቻ ነው ብሏል። ከዚህም ሌላ የትራንስፖርት ድጋፍንና የእርዳታ ማስተላለፊያ መንገዶችን ለመፍጠር በሚቀጥሉት 2 ሳምንታት ውስጥ መንግሥት ኤስ.ፒ.ኤል.ኤና የተባበሩት መንግሥታት ኦፕሬሽን ላይፍ ላይን ሱዳን ናይሮቢ ውስጥ እንደሚገኙ ገልጧል።</p>

<p>አዲስ አበባ ውስጥ በሱዳን መንግሥትና በኤስ.ፒ.ኤል.ኤ መካከል የ4 ቀን የሰላም ንግግር ከተካሄደ በኋላ የተሰጠው መግለጫ እንዳመለከተው ሁለቱም ወገኖች በደቡብ ሱዳን በርሃብ የተመታው አካባቢ እርዳታ እንዲደርሰው ለማድረግ የ3 ወራት የተኩስ አቁም ስምምነት ማድረጋቸውን አመልክቷል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 6 ቀን 1990</a></p>

</body>
</html>
