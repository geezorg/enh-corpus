<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ህዝባዊ ጥያቄና ፍላጐት የሌለው የትግል ሩጫ እርባና የለውም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ህዝባዊ ጥያቄና ፍላጐት የሌለው የትግል ሩጫ እርባና የለውም</h1>


<p class="align-right">በላይ ቻቻ (ከጀርመን)</p>


<p>ስለሀገራችን ኢትዮጵያ በጋዜጦች፣ መፅሔቶች ስለድክመታችን በተጨማሪም ድክመታችን ተወግዶ ለማጠናከር፣ ጠንካራዎቹ እንዲቀጥሉ ለማበራታት ትግሉ እንዲቀጥል የራሳችን አላማ ከመነሻ እስከ መድረሻው እንድናውቅ ብዙ ተብሏል። እነዚህ እናውቅልሃለን የሚሉ የዘርና ህብረ ብሔር ድርጅቶች መስፈርቶቻቸውን ከነድክመቶቻቸው በጉያቸው አዝለው ሲሸፋፍኑን በጥቅሉ አባባል እንደ ጋሪ ፈረስ እነሱ በሚመቻቸው ይዘውን ሊጓዙ የመረጡ መሆናቸው የዛሬው አካሔዳቸው ቁልጭ አድርጐ ያሳየናል።</p>

<p>ከህዝብ ጋር የሌሉ ለግል ጥቅማቸው የተሰለፉ መሆናቸውን አካሔዳቸው በቂ ምስክር ነው። የጊዜው የህዝቡን ጥያቄና ፍላጐት ይዘው አለመነሳታቸው እርቃናቸውን አስቀርቷቸዋል። በዚህም ላይ በውስጣቸው ሠላምና መተማመን አይታይባቸውም፣ እርስ በርሳቸው ሲናቆሩና ሲታመሱ ይታያሉ። አጠቃላይ ክርክር፣ በግሩፕ መከፋፈል፣ እንደጠላት መተያየት፣ ራሳቸውን የሀገር ጉዳይ አዋቂ ማድረግ፣ የትብብር መንፈስና መስማማት ሊኖራቸው ቀርቶ ከእርቅ ይልቅ በመተነኳኮስ፣ በርስ በርስ ውንጀላ፣ በንክሻ፣ በሁካታ፣ በሐሜት በመጠመድ ጊዜያቸውን እያጠፉና እያባከኑ ይገኛሉ።</p>

<p>የነዚህ የድርጅት መሪዎቻቸው ከህዝብ ፍላጐት ጋር ሳይሆን የሚሔዱት እነሱ ባሉት ብቻ ነው። በአጠቃላይ እኔ ያልኩት ብቻ ትክክል ነው፣ በሚል መንፈስ ግትር አቋም ይዘው ይንገታገሉ። ገንቢ ሐሳብ ያላቸው ሰዎችን በጠላትነት ይፈርጃሉ። ከትግሉ መድረክ ለአይን እሰኪሰወሩ ድረስ ያወግዟቸዋል፣ ያባርሯቸዋል። የእነዚህ ድርጅትቶች ሩጫ ለአንድ አገርና ለአንድ ህዝብ ለጋራ ግብ ሳይሆን ለግላዊ ብልፅግና፣ ለዝና ስኬታማነት ብቻ ደፋ ቀና የሚሉ ወገኖች ናቸው። ቁጥራቸውም የበዛበት ዘመንና ጊዜ ላይ ደርሰናል። የሀገራችን አዋቂዎች በትዕቢት ልባቸውን ያሳበጡ በህዝብና በሀገር ስም እየቀጠፉ ለጥቅም ያደሩ እልፍ አዕላፍ መሆናቸው በተግባር የሚታይ ነው።</p>

<p>ዛሬ ባለንበት ኤምፓየር ውስጥ ስማቸው የሚታወቅና ገና ሊታወቁ በመሠናዶ ላይ ያሉትን የጊዜውን የህዝብ ጥያቄ እናውቃለን ባዮች ህብረ ብሔርና የጐሳ ድርጅቶች አካትቶ በዚህ ቀውጢ ወቅት፣ የአለንበትን ተጨባጭ ሁኔታ በመገንዘብ ወደ ህብረቱ በመጠጋት የጋራ ትግል ማድረና ይገባ ነበር። የሚያስገርመው የጉዞ መስመርና አቅጣጫቸው የሕዝብን ችግር ለማስወገድ ሳይሆን፣ ሀገርን ለማገልገል ሳይሆን፣ በሀገርና በህዝብ ጫንቃ ላይ በመቀመጥ የሀገርንና የህዝብን ሀብት ለመዝረፍ መሆኑን ገና ከአመሰራረታቸውና ከአመጣጣቸው በግልፅ እንረዳለን። ገና ወደ ሥልጣን እርከን ሳይወጡ የሚሰሩት ሥራ ለኛ ጥሩ ምሳሌያችን ነው። በየድርጅቶቻቸው ያወጡት ፕሮግራም ላይ ያሰፈሩት ስለ ፍትህ፣የሰው ልጅ የመናገር መብት፣ የሰው ልጅ የመጻፍ መብት፣ የመቃወም መብት፣ ሰብአዊ መብቶች መከበር የመሳሰሉትን ሲያበስሩ እነሱ ግን ባለመንታ ልሳኖች ሆነው በማር የተለወሰ መርዝ ይተፋሉ። ያስፈራሩናል እኛ መርጠናቸው በማይታወቅ ሚስጥር ሥልጣን ላይ ተቀምጠው እኛኑ ሲያንገላቱን፣ ሲያሰቃዩን፣ ሲያስበረግጉን በፕሮግራማቸው ላይ የሰፈረውን የዲሞክራሲ መብት በተግባር ሳያውሉ ጤዛ ሆኖ ይጠፋል።</p>

<p>አምባገነን የድርጅት መሪዎችና ገዢዎቻችን ስለ ዲሞክራሲያዊ መብቶች በጥሩ ጣፋጭ ማር እየለወሱ ያወራሉ። ታዲያ የመናገሪያ አንደበታቸው የመሳሪያ አፈሙዝ በመምዘዝ በማስፈራራት፣ ስም በማጥፋት እነሱ በመረጡልን መንገድ ተለጉመን እና ተዘግተን እንድንሄድ ሃሳባቸው ነው። የሀገራችንን የውስጥ ችግር እያወቁ ሌላ እንዳለ ለማሳየትና ለመናገር ይሻሉ። ይህንን የተሳሳተ አባባላቸውን የሚቃወም ካለ የተለያየ ስም በመስጠት የጥቃት መርዛቸውን ይረጬበታል። በዚህ ምክንያት ፈርተን እጃችንን አጣምረን፣ አይናችንን ጨፍነን እንድንከተላቸው፣ እንድንቀበላቸው ያስገድዱናል።</p>

<p>ድርጅታቸው ዘርና ጐሳ እንቃወማለን እያለ የዘርና የጐሳ መስመር ይዘው ይንቀሳቀሳሉ። በሀገር ላይ እሳት ለማንደድ ይሞክራሉ። በሀገር ውስጥ ያለው ኢትዮጵያዊ ከስቃይ በላይ ስቃይ፣ ከውርደት በላይ ውርደት ላይ መሆኑን እያዩ እነሱ በአውሮፓና በአሜሪካ በሰላሙ መንደር ተቀምጠው ሰላማዊ ሰልፍ እያዘጋጁ የኔ ድርጅት ባዘጋጀው የሰልፍ ቀን ነው ሰላማዊ ሰልፉ መደረግ ያለበት እያሉ ስደተኛውን ያምሱታል። የሀገራችን አዋቂ ነን ባዮች የጋራ ትግል መድረክ እያፈረሱ የሕዝብ የትግል መንፈስ ላይ የብረት በር ዘግተው በራሳቸው ድርጅት ብቻ መፍትሄ ለማምጣት በቅዠት ይዳክራሉ። በሰላማዊ መንገድ ተባብረው የስምምነት በር በርግደው የወያኔ ሽቦውን ከመበጣጠስ እርስ በርሳቸው መጠላለፍ፣ ችግሮች እንደተወጠረ እንዲቆይ መርጠዋል።</p>

<p>በዚህ ምክንያት የሀገር ህልውና ጥያቄ ውስጥ መግባቱንና የነገው ችግር አይኑን አፍጥጦ፣ ጥርሱን አግጥጦ የሚያደርሰውን ጥፋት መገመት አለመቻላቸው በጣም ያሳዝነኛል። ጠላትን ማስወገድ ትተው እርስ በርስ በመናቆርና በማናቆር ጊዜያቸውን በከንቱ ያጠፋሉ። ዛሬም ሆነ ነገ የወያኔ ኢሕአዴግን የብረት አጥር ማፍረስና የሻዕቢያን ወራሪ ጦር ማስለቀቅ፣ የህዝባችንን መብት አስከብረን የሕዝብን ፍላጐትና ምኞት ማስጠበቅ ይገባናል። ይህን ስል የሀገር ሕልውና፣ የሕዝባችን አንድነት እንደተጠበቀ እንዲቆይ መስማማቱ በጋራና በአንድ ማዕከል መሰባሰብ ብሎም መታገል ጠላቶቻችን ሳይወዱ በግድ በሰላሙ መድረክ እንዲገኙ ያስገድዳል። አልያም ችግሩ በሚፈታበት መንገድ ሌላ አማራጭ ሊኖረን ይገባል።</p>

<p>በሀገራችን ላይ ፍትህ፣ ነጻነት አጥተን የስደት ኑሮ የመረጥን የህሊና ባሮች የሆንን የባሕር ማዶ ታጋዮች ዝም ብለን ባዶ የሆነውን ድርጅት ታቅፈን መቀመጡ ፋይዳ የለውም። የሰው ልጅ መብት ፍትሀዊነት በሀገራችን በኢትዮጵያ ምድር እስከሚሰፍን ድረስ የዲሞክራሲ መብት ቀበኞችን መታገል የወቅቱ አንገብጋቢ ጥያቄ ነው። ከአምባገነኖች በጥቅም ከታወሩ ከእባብ እንቁላል ውስጥ እርግብ ልትወጣ እንደማትችል ሁሉ ለሥልጣን የቋመጡ ጥመኞች፣ የጊዜው መሪዎችን በሰላማዊ መንገድ በዲሞክራሲያዊ አካሄድ የመተካት ልምድ የላቸውም።</p>

<p>እነሱ የፈጠሩትና የአመጡትን የተስማሙበትን የዛሬውን ወረራ እያወሩ ሊያዘናጉን ይሞክራሉ። የሥልጣን ዕድሜያቸውንም ያራዝማሉ። በሀቀኛ ወገኖች ላይ የህሊና እስረኞች እነ ዶክተር ታየ ወ/ሰማያት፣ ፕሮፌሰር አስራት ወልደየስ ነጻ ፕሬስ ጋዜጠኞችና የመሳሰሉትን በማሰር በሕዝቡ ላይ የሥነ ልቦና ጦርነት ያካሂዳሉ። ለእውነት ሲል የተሰባሰበው፣ የሀገሩ ቁስል የተሰማው በድርጅቶቹ ዙሪያ ተሰባስቦ ሲታይ ኩራት ሊሰማቸው ይገባ ነበር። አምባገነን መሪዎችና ገዢዎቻችን ለሕዝብና ለሀገር ደንታ ሊኖራቸው ይገባል። አያተራምሱን።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 6 ቀን 1990</a></p>

</body>
</html>
