<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጉጂ ኦሮሞዎች የፈፀሙትን ጥቃት በሽምግልና ለመጨረስ ጥረት እየተደረገ ነው!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የጉጂ ኦሮሞዎች የፈፀሙትን ጥቃት በሽምግልና ለመጨረስ ጥረት እየተደረገ ነው!!</h2>
<h1 class="align-center">ኬንያ ለኦነግ ማስጠንቀቂያ ሰጠች!</h1>



<p>በሐምሌ ወር አጋማሽ ላይ የጉጂ ኦሮሞዎች በሰነዘሩት ጥቃት በአካባቢው ነዋሪ የሆኑት የጌዲዮ ብሔር ተወላጆች ዛሬም በስደት ላይ መሆናቸው ታውቋል። እነዚሁ ስደተኞች ወደ አካባቢው ከተሞች፣ አልፎ ተርፎም እስከ አዲስ አበባ ድረስ ዘልቀዋል። መንግሥትም ሆነ የመገናኛ ብዙሃን ግን ለጉዳዩ ትኩረት አልሰጡም።</p>

<p>ከዚሁ ጋር ተያይዞ የደረሰን ዜና እንደሚያስረዳው በመንግሥት በኩል ከኦሮሚያና ከደቡብ ክልል እንዲሁም የአካባቢውን ከፍተኛ ባለስልጣናት ያከተተ አካል ሁኔታውን ለማጣራት ጥረት በማድረግ ላይ ይገኛል። ሆኖም የጉጂ ኦሮሞዎች በጌዲዮ ብሔሮች ላይ እርምጃውን የወሰዱት በወሰን ይገባኛል ጥያቄ ሲሆን፣ የድርጊቱም አፈፃፀም በአካባቢው የገዳ ስርዓት አማካኝነት ጦረኞች ተመልምለውና በሽማግሌዎች ምርቃት ተደርጐላቸው መሆኑን የአካባቢው ምንጮች ጠቁመዋል።</p>

<p>በሁለቱ ተጐራባች ነዋሪዎች መካከል በተነሳው በዚህ ግጭት ቁጥራቸው እስከ 5,00 (አምስት ሺህ) የሚደርሱ ዜጐች መገደላቸውና እስከ 1ዘ000 (አስር ሺህ) የሚደርሱ ደግሞ አካባቢውን ለቀው መሰደዳቸውን አንዳንድ ምንጮች ጠቁመዋል። ባለፈው ሳምንት ወደ ስፍራው ተጉዞ የነበረው የፊያሜታ ሪፖርተር እንደገለፀው አሁንም በአካባቢው መረጋጋት የለም፣ ስደተኞች ቤት ንብረታቸውን እየለቀቁ ወደ ተለያዩ የስደተኛ መጠለያ ካምፖች ይገኛሉ፣ ብሏል።</p>

<p>ይህ በመንግሥት በኩል በሚስጥር የተያዘው የአካባቢው ጭፍጨፋ በክልል እና በፌዴራል ምክር ቤት ወደፊት ሊታይ እቅድ ተይዟል ከሚሉ ጭምጭምታዎች ባሻገር፣ መንግሥት በአሁኑ ወቅት በኤርትራ በኩል ያለው ጉዳዩ ሳያበቃ ይህ የደቡብ ግጭት በድንገት መነሳቱ አሳሳቢ ሆኖበታል ነው፣ የሚባለው። እንደ አማራጭ የተወሰደውም ሁኔታውን ከሕዝብ ጆሮ በማራቅ ውስጥ ውስጡን በእርቅ መጨረስ መሆኑን የአካባቢው ምንጮች ጠቁመዋል። አሁንም እንደ አማራጭ የተወሰደው ጉዳዩን በሽምግልና ለመጨረስ ሲሆን፣ ይኸው የሽምግልና እንቅስቃሴ በመካሄድ ላይ ይገኛል፣ ተብሏል።</p>

<p>በሌላ በኩል ደግሞ ኬንያ በዚሁ የደቡብ የኢትዮጵያ ድንበር ዘልቆ ለገባው የኦነግ ሰራዊት ኦፊሴላዊ ማስጠንቀቂያ የሰጠች መሆኑ ታውቋል።</p>

<p>በማስጠንቀቂያውም ላይ ድንበር አልፎ የገባው ሠራዊት የኬንያን ሉዓላዊነት የደፈረ በመሆኑ በአስቸኳይ እንዲወጣና ማንኛውም ተቃዋሚ አካል የጐረቤቱን ሰላም ለመንሳት ኬንያን እንደ ቤዝ መጠቀም እንደማይችል አስታውቆ ሠራዊቱ በአስቸኳይ ግዛቷን ለቆ ካልወጣ እሱንም መንግሥት እንደ ወራሪ ሃይል እንደሚቆጥርና እርምጃ እንደሚወስድ አስታውቋል። በማስከተልም በዚህ በተፈጠረው የግዛት መጣስ ምክንያት ሠራዊቷ በሙሉ ዝግጁ እንደሆነ ኬንያ ለሠራዊቷ አስታውቃለች።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 8 ቀን 1990</a></p>

</body>
</html>
