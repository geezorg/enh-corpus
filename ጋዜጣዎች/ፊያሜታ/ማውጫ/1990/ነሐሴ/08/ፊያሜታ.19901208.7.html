<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ፈረሱ ዳኘው ሚስቱ ጣይቱ ምጥዋ ወርዳ ቀዳች ወጥቤቱ"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<center border bgcolor="#bfbfbf">
<table>
<tr><td>

በዓለም ሁለት ታላላቅና አስደናቂ የድል ታሪኮች አሉ። አንደኛው ከ2ሺህ ዓመት በፊት ሃኒባል ሮማውያንን ያሸነፈበት ነው። ሁለተኛው ደግሞ ከ2ሺ ዓመት በኋላ ምንሊክ እኚሁ ሮማውያን በአድዋ የቀጡበት ነው። ይህም ለጥቁር ሕዝባች ሁሉ የነፃነት ጐህ ቀዷል፣ አውሮፓውያንም ለጥቁር ያላቸውን ግምት አስተካክለዋል። የዴቪድ ካርል ጥንቅር እንዲህ ይነበባል።</p>


<h1 class="align-center">"ፈረሱ ዳኘው ሚስቱ ጣይቱ ምጥዋ ወርዳ ቀዳች ወጥቤቱ"</h1>

<p class="align-right">(ዴቪድ ካርል)</p>
</td></tr>
</table>
</center>


<p>ዛሬም ሸጋ ሆኖ የተሰናዳ የታሪኩ ቡፌ ለክቡራን የፊያሜታ ደንበኞች አቅርበናል። ታላቁንም የሃበሾች ተጋድሎ ትኮመኩሙ ዘንድ ግብዣችን ነው። አንዳች የሚጣል የለውም! ... እነሆ የታሪክ በረከት!</p>

<p>እንግዲህ የዕርቀ ሰላሙን ስብሰባ ለሳምንት እናቆየውና፣ በፊት ጊዜ በቦታ ጥበት ምክንያት የተውናቸውን ጣፋጭ ታሪኮች እናወጋለን። የዚያን ዘመን ማስታወሾዎችና ደብዳቤዎችም አሉን፣ ሁሉም በትዝታ ያዋዙናል። የጣሊያን ምርኮኞች ታሪክ ይቀጥላል...</p>

<p>የአድዋ ድል በአውሮፓ እንደተሰማ ከባድ ድንጋጤ ሆነ። የኢጣሊያም ምክር ቤት አስቸኳይ ስብሰባ ጠራ። የምክር ቤት አባላት እንደዚያን ቀን አዳራሹን አጣበውት አያውቁም። ጠቅላይ ሚንስትሩ፣ ሲኞር ክሪስፒ በታላቅ የፖሊስ አጀብ ወደ ምክር ቤት ሲገባ በሃፍረት አንገቱን ደፍቶ ነበር... ሲኞር ክሪስፒ የሚመራው የቀኝ ክንፍ ፓርቲ አባላትም ልባቸው በሃዘን ተሰብሯል፣ ስብሰባው ተጀመረ።</p>

<p>የሶሻሊስትና የሪፐብሊካን ፓርቲ አባላት "ጠቅላይ ሚኒስትሩንና በኢትዮጵያ የሚገኙት የጣሊያን ጦር አዛዦች ለፍርድ እንዲቀርቡ" በማለት ምክር ቤቱን በጩኸት ሞሉት። የተከበረውም ጠቅላይ ሚንስትር ወደ መድረኩ ወጥቶ...</p>

<p>የተከበራችሁ የምክር ቤት አባላት... የኢጣሊያ ሠራዊት እስከቻለው ድረስ በጀግንነት ተዋግቷል። በአጋጣሚ ድሉ ለምንሊክ መሆኑ እንደማናችሁም ሁሉ አሳዝኖኛል... በአሁኑም ወቅት ለንጉስ ኡምቤርቶ የስንብት ወረቀት ጠይቄ፣ ስራዬን በገዛ ፈቃዴ ለቅቂያለሁ..." ሲኞር ክሪስፒ፣ የጣሊያን ጠቅላይ ሚንስትር ንግግሩን አልጨረሰም። አዳራሹ በጩኸት ተናጠ...</p>

<p>"ውጣ! ይሄን ከሃዲ አስወጡልን! እንግዲህ" ብዙ ተጮኸ፣ ሰደቡትም። ክሪስፒ ግን አለ፣ ካቢኔው "ለተወሰነ ጊዜ በስራ ላይ ይቆያል!" በዚህ ጊዜ ዛቫቴሪ የሚባለው የም/ቤት አባል ተነስቶ ነበልባላዊ የስድብ መዓት አውርዶበት ሲያበቃ... "እንግዲህ አንተን በፍርድ ቤት እንጂ፣ በምክር ቤታችን ውስጥ አንፈልግህም። በቅተኸናል..." አለው።</p>

<p>የምክር ቤቱ ፕሬዚዳንት ረብሻውን ለማቆም ጥረት ቢያደርግም ከቶ አለተሳካለትም... የምክር ቤቱም ስብሰባ ለሌላ ጊዜ ተዛወረ። የካቲት 27 ቀን 1888 ዓ.ም።</p>

<p>ከዚህ በኋላ በኢጣሊያ ዋና ከተሞች ከፍተኛ ረብሻ ሆነ። በሮም ከተማ፣ የትሪቶኒ ጐዳና በሰላማዊ ሰልፈኞች ተጨናነቀ። በዚሁ ትሪቶኒ ጐዳና ኦዲስካልኬ የሚባለው የጣሊያን መስፍን በሰረገላ ሲሄድ ሳለ በሞልሜንቲ ፖምፒዮ የሚመሩት ሶሻሊስቶች ሰረገላውን ገለበጡበት። መስፍኑንም ጭቃ እየቀቡ "ምንሊክ ህያው ይሁን!" አሰኙት።</p>

<p>ያን ሰሞን የጣሊያን ቲያትር ቤቶችና ዩኒቨርስቱዎች ላለተወሰነ ጊዜ ተዘጉ። ቀኝ ክንፎቹ የክሪስፒ ተከታዮች ተጨማሪ ጦር ወደ ኢትዮጵያ እንዲላክ ጠየቁ... ሶሻሊስቶቹ ደግሞ በኢትዮጵያ ያለው ጦር ባስቸኳይ ወደ ሮም እንዲመለስ... አሉ። በዚሁ ግርግር በሚላኖ ከተማ አንድ ሰው ሞተ፣ አገር ትናጥ ጀመር። ጋዜጦችም በካርቱን ስዕል ጠቅላይ ሚንስትር ክሪስፒ ላይ ቀለዱበት።</p>

<p>ብዙዎች ወደ ጠቅላይ ሚኒስትሩ ወደ፣ ሲኞር ክሪስፒ ቤት ሄደው ቤቱን በድንጋይ ናዳ አክለበለቡት። በኔፓል የወጣውም ሕዝብ ከፖሊስ ጋር ከፍተኛ ግጭት አድርጐ ጉዳት ስላደረሰ በጦር ሰራዊቱ ኃይል ተበተነ። በቱሪንና በፓቪያ ያሉ ሰዎች ደግሞ ተጨማሪ ወታደር ወደ ኢትዮጵያ እንዳይሄድ የባቡሩን ሃዲድ ከጥቅም ውጪ አደረጉት... የጣሊያን ቤተ ክርስቲያናትም ለሞቱትም ሆነ ለተማረኩት የኢጣሊያ ወታደሮች ፍታት አደረጉላቸው... መጋቢት 7 በታላቅ ድምቀት ይከበር የነበረውም የንጉስ ኡምቤርቶ የልደት ቀን በሃዘን እንዲከበር ተወሰነ። በለንደን በኒዮርክ፣ በቺካጐና በቦነስ አይረስ የሚገኙ ጣሊያኖች ገንዘብ አዋጡ... ለሟች ወታደሮች ቤተሰብም ሰጡዋቸው።</p>

<p>አንድ ወር ባልሞላ ጊዜ ውስጥ የኢጣሊያን ምክር ቤት ተናወጠ። አዲስ ጠቅላይ ሚንስትርና አዲስ ካቢኔ እንዲቋቋምም ሆነ። ደግሞም ጠቅላይ አዛዥ፣ ጄኔራል ባራቲየሪ ባስቸኳይ ሮም መጥቶ እንዲፈረድበት ተወሰነ፣ እንደ ሃሳባቸውም አደረጉ።</p>

<p>አስደሳቹ ዜና ግን ወደ ኢጣሊያ የደረሰው ዘግይቶ ነበር። እስከ 4,00 የሚጠጉት የጣሊያን ምርኮኞች በኢትዮጵያ መኖራቸው ሲነገር የወላድ አንጀት ዳግም ተንሰፈሰፈ። "ልጄ ሞቷል" ያለች እናት እንደገና በተስፋ አለቀሰች... ትግሉ ኢትዮጵያን በጦርነት ለማሸነፍ ሳይሆን ምርኮኞችን ለማስለቀቅ ሆነ። ሰላማዊ ሰልፈኞችም፣ "የኢትዮጵያ ሉአላዊነት ታውቆና የጦር ካሳ ተከፍሎ ወንድሞቻችን ከሃበሻ ምድር ይፈቱ" አሉ። ሮም ዳግም ተረበሸች።</p>

<p>እነሆ የሃበሻ ምድር ከትግራይ ግድም፣ በደም መዓት ተጨማልቃለች። የሞተው ሞተ፣ የቆሰሉትም ጣሊያኖች ለትግራይና ለአካባቢዋ ገዢዎች በጦር ምርኮኛ ደንብ ተሰጥተዋል። እዚያ የቀሩ የምንሊክ ወታደሮችም ነበሩ... አብረው ወደ ሸዋ የወረዱም አሉ... ሚያዝያ፣ 1888 ዓ.ም።</p>

<p>አብረው ወደ ሸዋ የወረዱት ብዙ ተረትና ታሪክ አላቸው። ሸንጌ ላይ፣ ዞብል አካባቢ በደረሱ ጊዜ ከአዘቦ ኦሮሞዎች ጋር ተዋግተዋል። ወደ አዲስ አበባ በተደረገው የመልስ ጉዞ የእቴጌ ጣይቱ ገረዶች የተደፈሩበት አጋጣሚም አለ... በጉዞ ላይ ብዙ ገጠመኝ ይኖራል። እሱ ይቆየንና አዲሳባ ስለገባው ድል አድራጊ የምንሊክ ጦር እናውጋ... የጣሊያን ሕዝብና ምክር ቤቱ በጭንቅ ላይ ነው። እናቶች ዘወትር ያለቅሳሉ። የአድዋ ድል ሰሞን ምፅዋ የተራገፈውና በጄ/ል ባልዲሴራ የሚመራው አዲስ ጦር ደግሞ በጣሊያን ሽንፈት ቁጭት ውስጥ ገብቷል። የበቀል ሰናድሩም በደም ቆሌ ተቅበዝብዟል... የምንሊክ ጦር ግን "ሆ!" እያለ አዲስባ ገባ!</p>

<p>ልብስና ጫማቸው ያለቀ፣ ቡቱቶ የለበሱ የጣሊያን ምርኮኞች በዚህ ሁሉ የሃበሾች ደስታ መሃል አንገታቸውን ደፍተው አለፉ። ፉከራውም፣ ቀረርቶውም፣ እልልታውም፣ ሽብሸባውም ሁሉ በምርኮኞች ልብ ውስጥ የሃዘን እሳት ነው የሚፈጥር፣ የሰቆቃ ትንታግ ሁለመናቸውን ይፈጀዋል። እነሆ ናፍቆትና ቁጭት እያንበለበላቸው ከነፃይቱ ከተማ፣ ከኢትዮጵያ መዲና ደረሱ። ግንቦት 15፣ 1888 ዓ.ም።</p>

<p>ሽለላው የእንጦጦን ጋራ ሸበለቀው... ግጥምና ገጣሚው ተስተካክለው ግጥም አሉ።</p>

<blockquote>
<em>
	ጣሊያን ገጠመ ከዳኘው ሙግት<br/>
	አግቦ አስመሰለው በሰራው ጥይት...<br/>
	አሁን ማን አለ በዚህ ዓለም<br/>
	ጣሊያን አስደንጋጭ ቀን ሲጨልም...<br/>
	ሸዋ ነው ሲሉት አድዋ የታየው<br/>
	ጣሊያንን መላሽ ወንዱ አባ ዳኘው...<br/>
	አይኰረተም እጁ የዘናው<br/>
	ወንዱ ምንሊክ ዘላለም ይቅናው...
</em>
</blockquote>

<p>የግንባር ቀደሙ ጦር እንዲህ በፊታውራሪዎች እየተመራ አገር በደስታ ነወጠች። ከፊታውራሪዎቹ ጦር ቀጥሎ በብር ያጌጠች በወርቅና በኢትዮጵያ ባንዲራ የተንቆጠቆጠች በቅሎ አለች፣ ምንሊክ ከዚህች በቅሎ ላይ ነው ያሉ። ግራና ቀኝ በታላላቅ መኳንንቶች ታጅበዋል። ደንገላሳ የሚጋልቡት የኦሮሞ ፈረሰኞችም የምንሊክ አጀብ ናቸው።</p>

<p>አፄ ምንሊክ የዘወትር የሃር ካባቸውን ነፋስ እያሸለበለበው በታላቅ ግርማ ታዩ። የንጉስ ነገስታትነታቸውን ምልክት ነጭ የሃር ጨርቅ በግንባራቸው ሸብ አድርገዋል፣ በአናታቸውም ላይ ባለወርቅ ክፍካፉን ጥቁር የሞስኮ ባርኔጣ ደፍተዋል፣ እንደ ጃንሆይነት ደንብም ትላልቅ ቀይ ዣንጥላዎች ተይዞላቸዋል... አገር በደስታ ቀለጠች።</p>

<p>ከምንሊክ ቀጥሎ እቴጌ ጣይቱ ሁለመናቸው በሃር ጨርቅ ተሸፋፍኖ በበቅሎ እየሰገሩ፣ አጀቦቻቸውም እየፈከሩ ነው ያሉ...</p>

<blockquote>
<em>
	"ፈረሱ ዳኘው ሚስቱ ጣይቱ<br/>
	ምጥዋ ወርዳ ቀዳች ወጥ ቤቱ" እየተሰኘ።
</em>
</blockquote>

<p>ከእቴጌ ጣይቱ ቀጥሎ ራሶች አሉ። የበቅሎና የአህያው ቁጥር ይታክታል። ስንቅ ተጭኖባቸው የነበሩት ግመልና ዝሆኖችም በእርጋታ ይሰግራሉ... ወደ ነፃይቱ የምንሊክ ከተማ!</p>

<p>ከጣሊያን ምርኮኞች ቀጥሎ ሴቶችና ሕፃናቶች አሉ። እንግዲህ "ስምን መልዓክ ያወጣዋል" እንዲሉ፣ ከተከታዮቻቸው አንዱ ቶክልት "ዓሊ" ሳይላቸው አልቀረም... የጣሊያን ምርኮኞች ካገር እስኪወጡ ድረስ የቅፅል ስማቸው ዓሊ ነበር። እነሆ በሃዘናቸው ላይ ቅፅል ስም፣ በቅፅል ስማቸው ላይ የካህናት ዝማሬ ተጨመረላቸው። ዜማው ደስ ይላል..</p>

<blockquote>
<em>
	"ሰላም ለዝክር ስምከ መልዕክተ ኩሉ ዘኰነ<br/>
	ወበግርማሁ ግሩም እንተ አጥፍዓ ጣልያነ<br/>
	ንጉስ ነገስት ምንሊክ ዘኢትዮጵያ መድኅነ<br/>
</em>
</blockquote>

<p>ቀተልኮ ለአላዊ በምድረ ትግሬ መካነ "የእንጦጦ ማርያም፣ የራጉኤል፣ የስላሴና የኡራኤል ደግሞም የጊዮርጊስ ካህናት ልብሰ ተክህኗቸውን ዝቅ አድርገው በያሬድኛ አሸበሸቡ። "...ወምድርኒ ትገብር ፋሲካ ተሐፂባ በደመ ኢጣሊያ" እያሉ አዜሙ። (የድጓን ዜማ ያስታወሱማ!)</p>

<p>በዚህ ሁሉ ሁካታና ደስታ መሃል ቀደም ብሎ አዲሳባ የገባው የሊቀ መኳስ 50 መድፍ ተንቧተጉ፣ በፈረቃ አገር አቀለጡ። የአዲስ አበባ ጋራዎች የመድፉን ድምፅ ደግመው ደጋግመው አስተጋቡ። የድል ምስራችም ሆነ። አሸሼ ገዳሜው ከምርኮኞች በቀር ለሀበሾች ትርጉም ነበረው።</p>

<p>ደግሞም ባሏንና ልጅዋን ከአጅቡ መሃል የምትፈልግ ሴት ባሏን ብታገኝ ደስ ብሏት፣ ልጅዋንም ብታገኝ አገላብጣ ስማ በደስታ ታለቅሳለች። የሞተባትም እንዲሁ ታለቅሳለች...</p>

<p>በአድዋ ዘመቻ ጊዜ የምንሊክ ዙፋን የተረከቡትና ምንሊክ ቤተመንግሥት የነበሩት ራስ ዳርጌም በደስታ ማልቀሳቸው ከቶ አይዘነጋም። የምንሊክ አጐት፣ ራስ ዳርጌ የወንድማቸውን ልጅ በደስታ ዕንባ ነው የባረኩ... የደስታውም መድፍ ሲንፈቀፈቅ ሁላቸውም በደስታ ጭምር አለቀሱ። ምርኮኞቹ ግን በሃዘን...
</p>

<p>ሁሉም ያልፋል። ያቺም ቀን አለፈች። አሁን የምርት ዘመን ተጀምሯል። ምርኮኞቹም የጣሊያን ወታደሮች በየባላባቱ ቤት ተመሩ። የዚያ ዘመኑን የታሪክ ማስታወሻ እንናበብ...</p>

<p>"አንድ ግብጣን (ካፒቴን) አዲስ አበባ ላይ ታሞ ሞተ። የቀሩት ወታደሮች በያገሩ ተመሩ። ምግቡን እጠገቡ ድረስ ይብሉ ብለው ምንሊክ አዘዙ። ዛሬ ከባላገር ጋር በጣም ተሰማምቷል። ልብሱንም እንዳገሩ እየሰፋ ሰጡት። ምንሊክም ሰባት ሰባት ብር ደሞዛቸውን ሰጧቸው... ከመንገዱም ላይ የኢጣሊያ ሹማምንት የወደደውን እንዲገዛ አራት አራት ብር ሰጥተዋቸው ነበር። በቀረው ሰራተኛው ስራው እየተጠየቀ በየስራው ለሰራተኛው አከፋፈሉት። ደሞዙንም፣ ምግቡንም እንደስራው ሰጡት። ደግሞ ከወዲያ አገር ፖስታ ሲመጣ ስማቸው እንዳይጠፋ በያሉበት አገርም ለመስደድ ስማቸውን አፅፈነዋል..." የግራዝማች ዮሴፍ ማስተወሻ ብዙ ነው።</p>

<p>ይልቅዬ ሁልጊዜ አንጀቴን የሚበላ ታሪክ አለ፣ እሱ ታወሰኝ። አንድ ቀን በአዲስ አበባ ጡሩምባ ተነፋ። "ከኢጣሊያ ደብዳቤ በፖስታ መጥቷልና የየራሳችሁን ወረቀት ከጊቢ እንድትወስዱ ተብሏል።" ይባላል።</p>

<p>"ጊቢ" ማለት ቤተ መንግሥት ነው።ይሄን ጊዜ ከጄኔራሉ እስከተራ ወታደሩ ድረስ በምንሊክ ቤተመንግሥት ይግተለተላል። ስሙን ከዝርዝር መሃል ካገኘ ታላቅ ደስታ ነው... ደብዳቤውንም ሲቀበል በደስተና በሲቃ ነው።</p>

<p>ያን ቀን ቤተመንግሥቱ ተሸበረ። አንድ ወጣት ምርኮኛ ደብዳቤውን ተቀብሎ ሲያበቃ እዚያው አንብቦ እዚያው ይንፈቀፈቅ ጀመር። በቃ እንደሕፃን ልጅ ሆነ። ህቅ ስቅ እያለ አንጀቱ እንኪንሰፈሰፍ ድረስ አለቀሰ...</p>

<p>ምንሊክ ይሄን ነገር ሰምተው ወጣቱን የጣሊያ ወታደር አስጠሩት። አስጠርተውትም ያለቅሳል። የጣሊያን አፍ የሚያውቁት እነ ግራዝማች ዮሴፍ አስለቃሹን ደብዳቤ እንዲያነቡ ታዘዙ። እንዲህ ይላል..</p>

<p>የምወድህ ትንሹ ልጄ አሁን የት እንዳለህ አላውቅም። ትንሹ የሮማ ወታደር የምወድህ ልጄ... ሞትህን ባውቅ እንደሌሎቹ እናቶች አልቅሼ ይወጣልኝ ነበር። አሁን ግን ቀንም ለሊትም አለቅሳለሁ። አሁን የት እንደወደቅክ አላውቅም ልጄ። ከአፌ እየነጠልኩ ያሳደኩህ ልጄ፣ አሁን ምን እንደምትበላ አላውቅም... እንደምወድህ ታውቃለህ። እናም በሕይወት እስካገኝህ ድረስ ውሎዬ በቅድስተ ማርያም ቤተክርስቲያን ነው። ለእምዬ ማርያምም አንዳንድ ሻማ በየቀኑ እያበራሁ ስለቴን እንድትሞላልኝ እፀልያለሁ። እስኪ አንተም ባለህበት ፀልይ። ደግሞም እንደምንም ብለህ ኑር፣ አይዞህ ፀሎታችን ነፃ ያወጣሃል። የምወድህ ልጄ ፀሎቴም ለቅሶዬም ባክኖ አይቀርም። አንተም ብትሆነ እንደምትናፍቀኝ አውቃለሁ..." አንዳንድ መኳንንቶች ሳያስቡ አለቀሱ... ልጁ እንደሆነ አልቅሶ ጨርሷል።</p>

<p>ምንሊክ ግን አሉ፣ ከዛሬ ጀምሮ በነፃ አሰናብቼአለሁ። የእናትህ እንባ አማለደህ..." አስፈላጊውን በቅሎና ስንቅ ሰጥተውት የይለፍ ጦማር፣ ደግሞም ለእናቱ የሚሰጥ ደብዳቤ ይዞ በሃዘን ወደምትናጠው ሮማ ሄደ። እናቱም ቅድስተ ማርያም ቤተክርስቲያን ሻማ አብርተው እየፀለዩ ነበር...</p>

<p>እናም በምርኮኞች ታሪክ ነፃ የተለቀቀው ይሄ ልጅ ብቻ ነው። የተቀሩት አዲሳባ ነው ያሉ። ወጋችን ሳምንት ይቀጥላል። በነገርዎ ላይ ይህ ወደ እናቱ የተላከ ጣልያን በአዲስ አበባ ሳለ ጥሬ ስጋ መብላትና ጠጅ መጠጣት ለምዶ ነበር። እንደው ነገሩን ካልረሳነው ሳምንት ወይም በሌላ ሳምንት ወጋችን መቀጠሉ እውን ነው።</p>

<p>ምንሊክ ሕያው ይሆን... አዲዮስ ክሪስፒ!!</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 8 ቀን 1990</a></p>

</body>
</html>
