<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱን ስናስብ ሙስናን እንዳንዘነጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልዕክት</span></h3>
<h1 class="align-center">ጦርነቱን ስናስብ ሙስናን እንዳንዘነጋ</h1>


<p>በአህጉራችን ካሉብን ገዳይ እንቅፋቶች ዋናው የሕዝብ ገንዘብ በኃላፊነት ላይ በተመደቡ ሰዎች አለአግባብ መባከን ነው። ኋላቀር በሆኑ የማምረቻ ዘዴዎች የሚገኙ የምርት ውጤቶች ለአገር ውስጥም ይሁን ለውጪ ገበያ ቀርበው በአግባቡ ተሰብስበው ለአገሪቱ የተመጣጠነ ዕድገትና ለሕዝቡ ኑሮ መሻሻል ሳይውሉ በተወሰኑ ኃላፊነት በማይሰማቸው ሰዎች ኪስ እየቀረ በርካታ የአፍሪካ አገሮች ለከፋ ድህነት ተዳርገዋል።</p>

<p>በአገራችን ባለፉት 7 ዓመታት በስፋት የሕዝብ ገንዘብ መባከኑ በመገናኛ ብዙሃን በየጊዜው የተገለጠ ጉዳይ ነው። አገራችን ካላት አነስተኛ አመታዊ ባጀት እየተመጠነ ለክልሎች እንደየድርሻቸው የሚሰጠው ገንዘብ ለነዚያ ክልሎች ዕድገት በወጉ ሳይሰራበት አብዛኛው በመባከኑ ብዙ ይጠበቅ የነበረ ተመጣጣኝ ዕደገት ውሃ በልቶት ቀርቷል። ብዙዎቹ ገንዘቡን አባከኑ የተባሉ ግለሰቦች ቢያዙም ህግ ፊት ቀርበው የሚፈረድባቸውን የእስራት ቅጣት የሚቀበሉ ካልሆኑ በስተቀር የጠፋውን ከፍተኛ የህዝብ ገንዘብ መልሰው መተካት የሚችሉ ዓይነት አይደሉም፣ በዚህም ሳቢያ የጠፋው ገንዘብ ባክኖ መቅረቱ ነው ማለት ነው።</p>

<p>በአሁኑ ወቅት አገራችን ሳይታሰብ ከጐረቤቷ ከኤርትራ የገጠማት ወረራ አላማችንን ከልማት ትኩረት ወደ ጦርነት ያስገባው በመሆኑ ላልታሰበው ጦርነት ከልማት ወጪያችን ቀንሰን እንድንዘጋጅ ዳርጐናል። ከዚህም ሌላ ጦርነቱን ለመደገፍ መላው የኢትዮጵያ ህዝብ የቻለውን በማዋጣት ጦርነቱን በድል እንድንወጣ እየተረባረበ ነው።</p>

<p>እዚህ ላይ ከፍተኛ ትኩረት ሊሰጠው የሚገባው የተለመደው የሙስና ተግባር አሁን ሁሉም ትኩረቱን ወደ ጦርነቱ ባደረገበት ሰዓት የበለጠ እንዳይስፋፋ በሁሉም አቅጣጫ መረባረብ አስፈላጊ ይሆናል።</p>

<p>በተለይም የሕዝብ ገንዘብ በብዛት እየባከነ ባለባቸው በጠረፍ ክልሎች ውስጥ በጥቂት ግለሰቦች ጠፋ እየተባለ በየጊዜው የሚነገረው በርካታ ሚሊዮን ብሮች በመሆኑ መልሶ ለመተካት ከማስቸገሩ ባሻገር በየጊዜው በሌላ ገቢ አገሪቱ የምታጣው ገንዘብ ጐጂ ነው።</p>

<p>ስለዚህ በእነዚህ ክልሎች በፋይናንስ ሙያ ዕውቀትና ልምድ ያላቸውን ግለሰቦችን በመመደብ በየጊዜውም ወጪዎችን ኦዲት ማድረግ መቻሉ ጊዜ የማይሰጠው የእርምት እርምጃ ስለሆነ በክልሎችና በተለይም በፌደራል መንግሥት ደረጃ ትኩረት ሊሰጥበት የሚገባ ጉዳይ ነው።</p>

<p>በአንዳንድ ክልሎች የፋይናንስ ባለሙያዎች ያለመኖር ችግር በቀላሉ በራሳቸው የሚፈታ ስለማይሆን ለተወሰነም ጊዜ ቢሆን ይህን ችግራቸውን መንግሥት ጣልቃ ገብቶ ሊፈታላቸው ይገባል። መብታቸው ስለሆነ ጣልቃ አልገባም ቢል ግን የገንዘብ ማባከን መብታቸውን የጠበቀ ያህል ስለሚያስቆጥር በህዝብ ገንዘብ ላይ መፍረድ ይሆናል። በተለይም አሁን ከጦርነቱ ወጪ ጋር አገራችን ብክነትን አጣምራ መሸከም ስለማትችል ይህን አስከፊ ችግር ለመቅረፍ መንግሥት የራሱን ሜካኒዝም ከወዲሁ ቀይሶ ማስተዋወቅ ይኖርበታል እንላለን።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ልዩ ዕትም ነሐሴ 29 ቀን 1990</a></p>

</body>
</html>
