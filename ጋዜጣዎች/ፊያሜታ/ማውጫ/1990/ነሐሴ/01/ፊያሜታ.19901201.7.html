<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አብሮ የተጠመደ በሬ አብሮ ይፈታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አብሮ የተጠመደ በሬ አብሮ ይፈታል</h1>
<p class="align-right">ከጌታቸው ጋረደው (ጀርመን)</p>


<p>የኤርትሪያን ወረራ ምክንያት በማድረግ ጀርመን አገር የምንገኝ ኢትዮጵያውያን ስደተኞች ሐምሌ 25-1990 ፍራንክፈርት ከተማ ለውይይት እንድንሰበሰብ ቦን የሚገኘው ኢምባሲ ስለጋበዘን ሁላችንም ለመገኘት በጉጉት ስንጠባበቅ የምክር ቤቱ አፈጉባኤ ዳዊት በ24/11/90 በሰጡት ጋዜጣዊ መግለጫ፡-</p>

<p>"11 ተቃዋሚ ኃይሎች የኢትዮጵያን ህልውና ለመደርደሪያነት አቀረቡት" በማለት አውግዘው የተቃዋሚ ኃይሎችን ለአንድነት መቆም እንደ ከሀዲነት እንደሚቆጥሩት በመግለፅ ማናቸውም ወገኖች በሀገሪቱ ህልውና ላይ የመጣውን ችግር አንድ ላይ በመሰለፍ የመጋፈጥ ሀላፊነት እንዳላቸው ጠቁመው ቀዳዳውን በመጠቀም የህዝብ ደጋፍ ያገኙ ዘንድ እንደራደር በማለት ከኢትዮጵያ ጠላቶች ጋር ጎን መሰለፍ እንደሆነ አምርረው ጠቁመዋል።</p>

<p>ከላይ የተጠቀሱት ድርጀቶች ሆነ ግለሰቦች ያቀረቡት ሀሳብ የገጠመንን ችግር በጋራ በመተባበር ለማስወገድ እንድንችል በቅድሚያ ብሔርዊ ዕርቅ አድርገን ህዝቡን እናስተባብር አሉ እንጂ የራሳቸውን ፍላጐት ግብ ለማድረስ የአንድነቱን ህልውና እናጥፋ አላሉም። የኢትዮጵያ ህልውና ለጊዜው በሙሉ ባይጠፋም አሁን ያለችበት ሁኔታ ላይ ያደረሷትና እኛን የሚከሱን የወያኔ መሪዎች ለመሆናቸው የኢትዮጵያ ህዝብ ስለሚያውቅ አንድ ቀን ታሪክ ምስክርነቱን ይሰጣል። የሚፈልጉትን ሰው ሂድ አይሉትም እንዲሄድ ያደርጉታል እንደሚባለው ምሳሌ የመሃል አገር ኢትዮጵያውያን በስብሰባው አንዳንገኝ የተደረገ ዘዴ ስለሆነ በስብሰባው ከተገኙት ውስጥ አብዛኛው እጅ የትግራይ ተወላጆች ናቸው።</p>

<p>በስብሰባው ተገኝተው ገለፃ እንዲያደርጉ ከአገርቤት የተላኩት የወያኔ ባለሥልጣን የፌዴራል ምክር ቤት ፕሬዚዳንት ወይዘሮ አልማዝ መኮ ስለነበሩ ባደረጉልን ገለፃ ባንደሰትም ኢትዮጵያዊ ባህል በያዘ የጨዋ ወግ የቀረበላቸውን ጥያቄ ሁሉ ሲመልሱ ቁጣ ግንፈላ ስድብ ባለማሳየታቸው አቶ መለስ በስብሰባው ተገኝተው እመቤቲቱን በተመለከቱ አሰኝቶናል።</p>

<p>ወይዘሮ አልማዝ ንግግራቸውን ከመጀመራቸው በፊት ስለምንወያየበት አራት አዠንዳዎች ከመንግሥታቸው የተቀበሉትን ሲገልፁልን 1/ ስለሻዕቢያ ወረራ 2/ የወረራው ዓላማና ግብ ምን እንደሆነ 3/ በኢትዮጵያ የሚኖሩ ኤርትሪያውያን ላይ ስለሚወሰደው እርምጃ 4/ በውጭ አገር ከሚገኘው ኢትዮጵያን ሕብረተሰብ ምን እንደሚጠብቅ ነው። ወይዘሮ አልማዝ ስለአራቱም አዠንዳዎች አስቀድመው አጥንተው እንደሆነ አናውቅም ምንም ማስታወሺያ ወይም የተፃፈ መልዕክት ሳይዙ እንደውርድ ንባብ በለዘብታ አነጋገር ካሰሙን በኋላ ጥያቄዎች እንድናቀርብ ጠየቁ።</p>

<p>እኛ ከእመቤቲቱ የጠየቅነው ሌላ አዳዲስ ነገሮች ሲሆን በሙሉ ያሰሙን ከአገር ቤትና ከውጭ አገር የዜና ማሰራጫዎች የሰማነውን በመሆኑ አዘንን። ይሁንና አንገብጋቢና ወቅታዊ ችግሮችን አንስተን ጥያቄ ብናቀርብ ከመጀመሪያ እስከመጨረሻ የተሰጠን መልስ ጥያቄው ከአዠንዳው ውጭ ስለሆነ መልስ አይሰጥበትም በማለት ዕገዳ ተደረገ። የስብሰባውን አስፈላጊነት በመረዳት የፌዴራሉ ምክር ቤት አፈ ጉባኤ ወደ ጀርመን ሲላኩ ስብሰባውን መምራት የአምባሳደሩ ግዴታ ነበር። ነገር ግን ከመሀል አገር ተሰብሳቢ የሚቀርበውን ጥያቄ ለማፈን እንዲያስችለው አንድ አፈ ጮሌ ስደተኛ በሥፍራው አስቀምጠው እንዲመራ ስላደረጉ ጠያቄው ፍላጐቱን በሙሉ ከመግለፁ በፊት አፉን ያዘጋዋል።</p>

<p>የትግራይ ተወላጆች ያቀረቡት ጥያቄዎች የሻዕቢያን ወረራ የተመለከተ አረመኔው ኢሳያስ በትግራይ ውስጥ ስላደረጉት ግድያ ብቻ ስለነበር ጥያቄውም መልሱም በከፍተኛ ጭብጨባ ሲታጀብ የመሀል አገር ተካፋዮች ጥያቄ የራሳችንን ችግር የቤታችንን በሽታ ለዛሬው ውድቀት ያበቁን የወያኔ መሪዎችን የሚመለከት ስለነበረ ጥያቄው ተጀምሮ ሳያልቅ በሞተ አህያ ጥምብ ላይ እንደሚረባረብ ጅብ ይጮሁበታል።</p>

<p>ለምሳሌ ሻዕቢያ በትግራይ ሕዝብ ላይ የፈፀመው ወንጀል እንደታላቅ በደል ሲወገዝ በ1983 ዓ.ም ተመሳሳይ ግፍ በኢትዮጵያ ወታደሮች ላይ ተፈፅሟል በማለት ለቀረበው ስሞታ ወይም ሻዕቢያ የኢትዮጵያን ሀብት እየበዘበዘ ለሰባት ዓመታት የኖረው የወያኔ መሪዎች ስለፈቀዱለት ስለሆነ እነሱም ጥፋተኛ ናቸው ስለሚለው ክስ የትግራይ ተወላጆች ምንም ስሜት አልሰጣቸውም። የመሀል አገር ተካፋዮች በስብሰባው ላይ እንዳንገኝ የአዘጋጆቹ ፍላጐት ቢሆንም እልሀቸውን ለማስጨረስ አቶ በላይ ወንድአፍራሽ የሚባሉ ስደተኛ ያቀረቡት ጥያቄ ወይዘሮ አልማዝ መልስ እንዲሰጡ ስለተገደዱ የእምቤቲቱን ማን መሆን ያላቸውን ጥያቄ መለስ ዜናዊ በኢትዮጵያ ሕዝብ ላይ ከፍ ያለ ግፍና በደል ስለፈፀሙበት ዛሬ የወደቅንበት ችግር ላይ ስለጣሉን ጥፋታቸውን በይፋ አምነው የኢትዮጵያን ሕዝብ ይቅርታ መጠየቅ ይገባቸዋል የሚሉ ስለነበር የመሀል አገር ተካፋዮች የጥያቄውን ተገቢነት በጭብጨባ ስንቀበል የትግራይ ተወላጆች በድንጋጤ ሲመለከቱ ወይዘሮ አልማዝ ጥፋት አላጠፉም ይቅርታም መጠየቅ አይገባቸውም ሲሉ የድንጋጤ መልክ አየፈካ ለእመቤቲቱ ያላቸውን አድናቆት በጭብጨባ ገለፁ።</p>

<p>ወይዘሮ አልማዝ የመንግሥቱ አካል ሆነው አለቃቸውን ያወግዛሉ ጥፋተኛ ናቸው ይላሉ ብለን ባንጠብቅም የሰጡን መልስ እጅግ የሚያሳዝን ነው። የአቶ መለስን ትክክለኛነት ሲገልፁ እንዲህ አሉ። አናሳ ጐሳዎች ከሌላው ሕዝብ ጐን ተሰልፎ ማንነቱን እንዲያውቅ፣ ቋንቋውን ባህሉን እንዲያዳብር፣ መብቱን እንዲያስከብር ባደረጉት ጥረት አንዳንድ ጥቃቅን ስህተቶች ተሰርቶ ይሆናል። ይህም ጥረት በተግባር ስለዋለ አናሳ ጐሳዎች የራሳቸውን ክልል እንዲመሩ የወደፊት ዕድላቸውን ራሳቸው እንዲወስኑ አስፈላጊው ነገር ስለተደረገላቸው አጥጋቢ ውጤት አስገኝቷል፣ በማለት መለስ ዜናዊ ለፈፀሙት ሥራ አዎንታዊ ውጤቶች አጥጋቢ ነጥቦች ሰጥተዋቸዋል። ወይዘሮ አልማዝ ለመለስ ዜናዊ የመሰላቸውን ምስክርነት ለመስጠት መብት ቢኖራቸውም አንድ የዘነጉት ነገር አለ። አናሳዎችን (ጐሳዎች) መርዳት ማበረታታት ተገቢ ቢሆንም እናንተን የጨቆነ ገባር አድርጐ የዘረፉዋችሁ ነፍጠኛው ትምክህተኛው ጐሳ ስለሆነ በሉት፣ ግደሉት፣ ከክልላችሁ አስወጡት፣ በማለት በተደረገው የጥላቻ ሥራ አያሌ ዜጐች ሕይወታቸውን አጥተዋል በሕይወታቸው እያሉ ዓይናቸው ተሸፍኖ ገደል ተጥለዋል።</p>

<p>ከተወለዱበት ካደጉበት አያቶቻቸው ከተቀበሩበት መሬትና አገር ተባረው በአገራቸው ስደተኛ ሆነው ቀርተዋል። አቶ መለስ በጀመሩት የጐሳ ፖለቲካ በመላ ኢትዮጵያ አሁን ያለው መተረማመስ የዚህ የጐሳ ፖለቲካ ውጤት ለመሆኑ ወይዘሮ አልማዝ እየተረዱ በአገራችን የጐሳ ፖለቲካ የለም በማለት ስለካዱ ትዝብት አትርፈዋል። ስለመለስ ዜናዊ ያላቸውን አድናቆት ሲናገሩ መንግሥታችን ያተኮረው በልማቱ ላይ ስለሆነ አንዳንድ ያልተሟሉ ነገሮች ቢኖሩም በጠቅላላው ሲታይ ማናቸውም ነገር ስለተሟላ ኤኮኖሚያችን በመቶ ሰባት ለማሳደግ ስለቻልን ፍላጐታችንን ከማርካት አልፈን አሁን ለጀመርነው ጦርነት ወጪውን የሚሸፍንልን ያደረግነው የኢኮኖሚ ዕድገት ነው በማለት ያላቸውን ምስክርነት ሰጥተዋል። ግን ወይዘሮ አልማዝ የዘነጉት ነገር አለ።</p>

<p>የኢኮኖሚው ዕድገት በተግባር ሳይሆን በወረቀት የሰፈረ በአህዝ ብቻ ስለሆነ ሕዝቡ የሚበላው አጥቶ በረሀብ መሰቃየቱን በብዙ ሺህ የሚቆጠሩ ሕፃናት ማለቃቸውን እናቶች የደረቀ ጡታቸው ልጆቻቸውን ሊያጠግብ ስለአልቻለ ከትውልድ አገራቸው ወደመሀል አገር እየተሰደዱ በልመና እንደሚኖሩ በዓይናቸው ያዩትን ምስክርነት ለመናገር አልፈለጉም። የመሀል አገር ሕዝብ ችግርና ረሀብ ባይ ሰማቸውም በእሳት የተፈተነ ወርቅ የተባለው የትግራይ ሕዝብ ያለበትን ችግር በመደበቃቸው አቶ መለስ ሳይቀሩ ይታዘቧቸዋል። ሳይኖራት አበደረች እንደሚባለው ምሳሌ የዓለምን ሕዝብ ለመሸንገል የውጭ አገር ባለሀብቶችን ለማበረታት ያመረትነው ሰብል ብዙ ስለሆነ ለኬንያ በቆሎ ሸጥን ብለው ከአሜሪካ መሪዎች በተመሰገኑ ማግሥት በአገራችን ከፍ ያለ የረሀብ ችግር ስለገባ እባካችሁ ዕርዱን በማለት ለተባበሩት መንግሥታት ዕርዳታ መጠየቃቸውን ወይዘሮ አልማዝ እያወቁ አቶ መለስ ለኢትዮጵያ ሕዝብ ጠቃሚ ነገር እንጂ መጥፎ ነገር አልሰሩም ጥፋተኛ አይደሉም በማለት ይቅርታ መጠየቅ እንደማይገባቸው አፋቸውን ሞልተው ቢናገሩም ሕሊናቸው ስለሚወቅሳቸው የመንፈስ ሰላም አያገኙም። እንቅልፍም አይወስዳቸውም። አብሮ የተጠመደ በሬ አብሮ ስለሚፈታ ወይዘሮ አልማዝ እውነቱን የሚናገሩት መለስ ዜናዊ ሕዝብ ፍርድ ሲቀርቡ ነው።</p>

<p>በዚህ ስብሰባ ከመሀል አገር ተሰብሳቢዎች በተደጋጋሚ ቀርቦ " አዠንዳ ውስጥ አልገባም በአንድ ቀን ጀምበር ሁሉንም ነገር ለመወያየት አንችልም" በማለት በአምባሳደሩና በዋናው ፀሐፊው ተድበስብሶ እንዲቀር የተሞከረው ሁለት ጥያቄዎች ሀ/ ስለፖለቲካና ጋዜጠኞች ከእስር መፈታት ለ/ ስለብሔራዊ ዕርቅ ነበር።</p>

<p>ስብሰባው የተጀመረው በአገራችን ባህል መሰረት አንድ ሰዓት ተኩል ዘግይቶ ስለነበር በተከታታይ የምሽት ፕሮግራም ጊዜ ስለሚያጥረን እራት ለመብላት በዘፈን በጭፈራ ለመዝናናት ጊዜ ያሳጥረናል የሚል ምክንያት ስለነበር አቶ ቢተወደድ አዛናው የሚባሉ የመሀል አገር ጠያቄ ስለፖለቲካ እስረኞች መፈታት በተለይ ፕሮፌሰር አስራትና ዶክተር ታዬን ጠቅሰው ላቀረቡት ጥያቄ ወይዘሮ አልማዝ መልስ መስጠት ስለተገደዱ ከላይ ለተጠቀሱት ሁለት ጥያቄዎች ወሽመጥ የሚያስቆርጥ መልስ ሰጡ። ስለፖለቲካ እስረኞች በሰጡት መልስ ስለዚህ ጉዳይ መንግሥት ምንም ለማድረግ ስለማይችል ውሳኔ የሚሰጠው ፍርድ ቤቱ ስለሆነ መጠበቅ ይገባቸዋል አሉ።</p>

<p>ፍትህን በሚመለከት ረገድ ወሳኙ ፍርድ ቤት መሆኑን በህገ መንግሥቱ የተደነገገ ሲሆን የተያዘ ሰው በአርባ ስምንት ሰዓት ፍርድ ቤት መቅረብ ይገባዋል በማለት ሕገ መንግሥቱ አንቀፅ 19 ቁጥር 3 መብቱን ሲጠብቅለት ፕሮፌሰር አስራት ከሰኔ 20 1986 በእስር ሲገኙ እስከዛሬ ያሰራቸው ፍርድ ቤቱ ነው። የተፈረደበት እስረኛ መልካም ጠባይ ካሳየ የፍርዱን ጊዜ በሙሉ መታሰር ስለማይገባው ቀደም ብሉ በአመክሮ ይፈታል ስለሚል ፕሮፌሰር አስራት በማያውቁት ባልፈፀሙት ወንጀል ተፈርዶባቸው እስር ቤት ከገቡ ጀምሮ መልካም ጠባይ በማሳየት የእስር ቤቱን ሕግ በማክበር አምክሮ ከማሳየታቸውም በላይ የራሳቸውንና ከወዳጆች የመጣላቸውን መፃሀፍት በማሰባሰብ ለእስረኛው መፃህፍት ቤት ከፍተው እስረኛው እንዲጠቀምበት ስላደረጉ ይህ ቅን ወገናዊ አስተሳሰባቸው ግምት ውስጥ ገብቶ እንደሌላው እስረኛ ለምን ፍርድ ቤት አለቀቃቸውም? ጤና ሆነው እስር ቤት የተወረወሩት አዛውንት በሽተኛ ሆነው ሀኪም ቤት ገብተው በዘበኛ የሚጠበቁት እስከመቼ ድረስ ነው? እኝህ አንጋፋ የኢትዮጵያ ልጅ በዚህ ዕድሜያቸው በደረሰባቸው ህመም እስር ቤት ቢሞቱ በአማራና በትግራይ ሕዝብ መካከል ከፍ ያለ ቄም እንደሚፈጥር የወያኔ መሪዎች አልተገነዘቡም?</p>

<p>በበለጠጉት አገሮች ዕድሜው የገፋ ወይም በሽተኛ እስረኛ እይታሰረም ከታሰረም ወዲያውኑ ይለቀቃል። ይህ ሰብአዊ ህግ ካላቸው አገሮች ጀርመን አንደኛዋ ስለሆነች የሂትለር ባለሥልጣኖች የነበሩ ናዚዎች ወንጀላቸው የተረጋገጠ ቢሆንም ባደረባቸው ሕመም ወይም በዕድሜያቸው መግፋት በነፃ ተለቀዋል። ፕሮፌሰር አስራት ሰሩ የተባለው ወንጀል ነፃ የማያስለቅቃቸው እንኳን ቢሆን ዕድሚያቸውና ያደረባቸው በሽታ አንዲት ቀን እስር ቤት እንዲቆዩ የሚያደርጋቸው አልነበረም። የወያኔ የፌዴራሉ ምክር ቤት አፈ ጉባኤ ወይዘሮ አልማዝ ስለፕሮፌሰር አስራት መታሰር ምን ይላሉ?</p>

<p>የምክር ቤቱ አፈ ጉባኤ ስለብሔራዊ ዕርቅ በሰጡት መልስ በቅድሚያ ማሰብ የሚገባን የአገራችንን አንድነት ስለሆነና ሕልውናችንን ለማስከበር እንደዚህ ዓይነት ቅድመ ሁኔታ መጠየቅ ጊዜው አሁን አይደለም። ጠላትን ያጠናከራል... በማለት የአቶ ዳዌት ዮሐንስን መግለጫ ደገሞት አረጋገጡ ሁለቱም የሰጡን መልስ መንግሥታቸው የሰጣቸውን ትዕዛዝ ስለሆነ አቶ መለስ ዜናዊ ስንት ዳዊት ስንት አልማዝ አላቸው?</p>

<p>ውጭ አገር ካለነው ኢትዮጵያውያን ምን ይጠበቃል? ስለሚለው ትናትናም ዛሬም ነገም ገንዘብ ማዋጣት ብቻ ነው፣ በማለት በአጭር ሲደመደም በተጨማሪም ብዙ ኤርትራውያን የኢትዮጵያ ፓስፖርት ስላላቸውና ስለአልመለሱ በዚህ በኩል እንድንተባበር ስለጠየቁ አንድ የትግራይ ተወላጅ ባቀረበው ሀሳብ በየምንኖርበት ከተማ የሰፈር ድርጅት አቋቁመን ፓስፖርት ያላቸውን ኤርትራውያን መከታተልና ለኢምባሲው ማስታወቅ ይጠቅማል፣ ስላለ ሀሳቡ ተቀባይነት አግኝቷል። አቶ መለስ የኢትዮጵያ መሪ እንዲሆኑ አቶ ኢስይያስ ስለረዱ ውለታውን ለመክፈል አቶ መለስ የኢትዮጵያን ፓስፖርት ሲቸሩ ሲመሰገኑበት በማስመለሱ በኩል እኛን በበላይነት ማስማራት የትናንትናው ፍቅር አልቆ ዛሬ ፀብ ስለመጣ በሁለቱ መሪዎች ምክንያት ኢትዮጵያውያንና ኤርትራውያኑ የበለጠ እንዲለያዩ ማድረግ ትልቅ ስህተት ነው። አንድ ኢምባሲ ለአንድ ሰው ፓስፖርት ሲሰጥ የመዝገብና የፓስፖርት ቁጥር ሰጭና አድራሻ ማስቀረት ሲገባው መዝገቡን እያየ በማስመለስ ፈንታ እኛን ለስለላ ሥራ ማባበል የዲፕሎማትን ስነ-ሥርዓት ያልተከተለ ሕገ ወጥ ሥራ ስለሆነ የጀርመን መንግሥትና አዲስ አበባ የሚገኘው ኢምባሲው በጉዳዩ ማሰብ ይገባዋል።</p>

<p>በተደረገው ስብሰባ ውጤት ብናዝንም ኢትዮጵያን የሚያጠፉት የወያኔ መሪዎች ብቻ ሳይሆኑ በጥቅም የተገዙ ነገ ያስጠይቀኛል በማለት የማያስቡ ሰዎች ለመሆናቸው ወይዘሮ አልማዝ በቂ መረጃ ናቸው። ዳዊት ዮሐንስ በየጊዜው በአገርና በውጭ አገር የሚሰጡት መግለጫ ሥጋን አልፎ እስከ አጥንት የሚሰማ ቢሆንም ወይዘሮ አልማዝ ከደሀ ገበሬ ከችግረኛ እናት ተወልደው በኢትዮጵያ ሕዝብ የግብር ገንዘብ ተምረው ዛሬ የህዝቡን ችግር ለመደበቅ በሀሰት የወያኔ ፕሮፓጋንዳ የውጭውን ዓለም ለማታለል እኛን የችግሩን ባለቤቶች ለማሳመን በመሞከራቸው የአዋቄ አጥፊ ናቸው። የንጉሡ ባለሥልጣኖች ምን እንደሆኑ እንዴት ዘነጉት? የደርግ ታማኞች ዛሬ በምን ዓይነት እንደሚገኙ ጠዋትም ማታም እየተመለከቱ ከነሱ ስህተት በመማር ፈንታ ተደልቦ እንደሚታረድ በሬ በመሆናቸው እናዝንላቸዋለን። "እንደ ሰራ አይገድል" ይላል የአገሬ ሰው።</p>

<p>በዚህ ፅሁፍ መጨረሻ አንባቢ በአትኩሮት የሚመለከተው ነገር አለ አቶ መለስ አገራችንን ያስመዘበሯት በሻዕቢያ ዘራፊዎች ብቻ ሳይሆን የጐሳን ፖለቲካ በመከተል የመሀል አገርን ሕዝብ እያስራቡ ወደ ትግራይ የወሰዱት ሀብት ከፍተኛ ኢንዱስትሪና ፋብሪካዎች ለመገንባት ስለረዳቸው የውጭ አገሮችን ባለሀብቶች ለማሳመን የተሰሩትን ግንባታዎች በሙሉ በቀለማዊ ፎቶግራፍ ከነመግለጫው አዘጋጅተዋል። ከወረራው በፊት አቶ ሰዬ አብርሃ ጀርመንና ፈረንሳይን በጐበኙበት ጊዜ ይህንን የሥራ ውጤት የሚያሳይ መፅሔት ለመንግሥት ባለሥልጣኖችና ለንግድ ድርጅቶች በመሰጠት ተጨማሪ ብድርና ዕርዳታ አግኝተዋል። የተሰሩት ግንባታዎች በሙሉ በሥራ ላይ ሲውሉ ለመላ ኢትዮጵያ የሚበቃ ምርት ለማቅረብ ስለሚችሉ አቶ ኢሳይያስ ተቆጥተው ትግራይን የወረሩት የተሰራውን ግንባታ ለማጥፋት የጣሩት በኢኮኖሚ ጥቅም ነው። የኢሳይያስ ፍላጐት ከኢትዮጵያ በተገኘው የተዘረፈ ሀብት አገራቸውን አዳብረው ኢትዮጵያን የሸቀጥ መጣያ ለማድረግ ሲሆን የትግራይ ባለሥልጣኖች በቅድሚያ ስለተደራጁ የወረራው ምክንያት ኢኮኖሚ መሆኑን ለመረዳት ተችሏል። ይህ መፅሔት ኤኝዽኦዌሜኝጥ ፍኡኝዽ ፍኦር ጥሔ ሬሕኣብእልእኣጥእኦኝ ኦፍ ጥእጝርኣይ (ኤ.ፍ.ፍ.ኦ.ር.ጥ.) ሲባል ብድሩና ዕዳው በኢትዮጵያ ስም ገንዘቡ የዋለው ለትግራይ መሆኑን ከዚህ መፅሔት የበለጠ ማስረጃ አይገኝም።</p>

<p>"ሁለት ዝሆኖች ሲታገሉ የሚጐዳው ሰንበሌጡ ነው" እንደሚባለው ምሳሌ ሻዕቢያና ወያኔ ሲፋቀሩ የሚጠቀሙት እነሱ፣ ሲጣሉ የሚጐዳውና የሚሰቃየው ያልታደለው የኢትዮጵያ ሕዝብ ስለሆነ የእኛ ትልቁ ድክመት ጠላታችንና ወዳጃችንን ለይተን አለማወቃችን ነው። ፈረስ ያደርሳል እንጂ አይዋጋም። የከርሞ ሰው ይበለን።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 1 ቀን 1990</a></p>

</body>
</html>
