<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፖሊስ ባህታውያኑን ይቅርታ መጠየቁ ተገለፀ! ካህናቱ "ዳር ድንበራችን ቀይ ባሕር ነው" አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ፖሊስ ባህታውያኑን ይቅርታ መጠየቁ ተገለፀ! ካህናቱ "ዳር ድንበራችን ቀይ ባሕር ነው" አሉ</h2>



<p>ጥር 1 ቀን 1989 ዓ.ም ባሕታዊ ፈቃደ ሥላሴ በእስጢፋኖስ ቤተ ክርስቲያን መድረክ ከተሰዉ ማግሥት ጀምሮ በፖሊስ ቁጥጥር ሥር በመሆን በበርካታ እስር ቤቶች በመንገላታት፣ በመጨረሻም ወህኒ ቤት በመውረድ ለአንድ ዓመት ትንሽ ቀናት እስኪቀራቸው በእስር ቤት የማቀቁት ባህታዊ ገ/መስቀልን እና ባህታዊ ሶፎንያስን ፖሊስ ይቅርታ መጠየቁ ተገለፀ።</p>

<p>ከባህታዊያኑ አካባቢ የደረሱን ምንጮች እንዳመለከቱት፣ ሁለቱ ባህታውያን ባለፉት ሣምንታት አዲስ አበባ ፖሊስ ጣቢያ ድረስ ተጠርተው በመሄድ በፖሊስ ኃላፊዎች በኩል ይቅርታ መጠየቃቸውን አውስተው፣ በተለይም ስለፀጉራቸው እንዲላጩ መደረግ ባለሥልጣናቱ በእጅጉ ያዘኑ መሆናቸውን ለባህታውያኑ በይቅርታ መልስ መግለፃቸውን ምንጮቹ ይፋ አድርገዋል።</p>

<p>ባህታውያኑ ከተፈቱ ወዲህ ባለፈው ሣምንት ሐምሌ 23 ቀን 1990 ዓ.ም ባህታዊ ሶፎንያስ ዳግም ለእስር ተዳርገው የነበሩ ሲሆን በታሰሩበት ዕለት ማታውኑ መለቀቃቸውንም ምንጮቹ ጠቅሰዋል። ከባሕታዊ ገ/መስቀል ጉባዔ አካባቢ ለዝግጅት ክፍላችን እንደገለፁት ውስጥ አዋቂዎች፣ የባሕታውያኑ ተጠርተው ይቅርታ የመጠየቃቸው ጉዳይ ባህታውያኑን እጅግ እንዳስደሰታቸው ጭምር ተናግረዋል።</p>

<p>ይህ በእንዲህ እንዳለ ሐምሌ 25 ቀን 1990 ዓ.ም በአዲስ አበባ ባሕልና ትአቴር አዳራሽ ስለወቅቱ የሃገር ጉዳይ ተሰብስበው የነበሩት የአዲስ አበባ ገዳማትና አድባራት ካህናት ዳር ድንበራችን እስከ ባድመና ሽራሮ ብቻ ሳይሆን ቀይ ባሕር ነው ማለታቸውን ከተሰብሳቢዎቹ መካከል ለፊያሜታ ዝግጅት ክፍል አስታውቋል።</p>

<p>በዚሁ ስብሰባ የገዳማትና አድባራት አስተዳዳሪዎች፣ ምክትል ሊቃነ- መናብርት፣ ፀሐፊዎች፣ የሂሳብ ሹሞች፣ ተቆጣጣሪዎችና ልዩ ልዩ አገልጋይ ካህናት መገኘታቸውን ገልፀው፣ የተለያዩ ሃሳቦች ከተለያዩ ሰዎች ሲሰነዘሩ ከቆዩ በኋላ በአንድ አንድ አስተዳዳሪዎች ዳር ድንበራችን እስከ ቀይ ባህር ነው። አስመራ፣ አሰብ ተብሎ ነገር የለም በማለት የቀረበው ሃሳብ በጉባዔ ጨብጨባው ቢቀልጥም በስፍራው በነበሩ ባለሥልጣናት ቁጣን በማስከተል "የደርግ ወታደር በመካከላችሁ አለ ወይ" የሚል ኃይለ ቃል እንደተናገሩ እና በካህናቱ የቁጣ መልስም ባለሥልጣናቱ ይቅርታ መጠየቃቸውን ተሰብሳቢዎቹ አስታውቀዋል።</p>

<p>ካህናቱ ሻዕቢያዎቹ ሰላም የማይፈልጉ ከሆነ በፀሎት ብቻ ሳይሆን በትግልም ጭምር እንሳተፋለን ማለታቸውንና ሰላም ለማይፈልገው ዕብሪተኛ ሻዕቢያ ከእንግዲህ በኋላ የሚያስፈልገው ኃይል ነው። "ይከን ሰላመ በኃይልከ" ይላል በማለት ቃለ እግዚአብሔር ጠቅሰው መናገራቸውን ተሰብሳቢዎቹ አስረድተዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 1 ቀን 1990</a></p>

</body>
</html>
