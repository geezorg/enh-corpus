<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ካህናት ከአጣሪ ኮሚሽኑ ጋር እንዳይገናኙ ስልት መቀየሱ ተነገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ካህናት ከአጣሪ ኮሚሽኑ ጋር እንዳይገናኙ ስልት መቀየሱ ተነገረ</h2>


<p>በአዲስ አበባ ገዳማትና አድባራት የሚገኙት ካህናት "ዘመቻ ፊልጶስ" ን በማሳበብ ትምህርት እንዲሰጣቸው በማለት ከቤተ ክህነት በተላለፈው መመሪያ መሠረት በያሉበት ገዳምና ደብር ለተከታታይ ቀናት ታጉረው መሰንበታቸውንና ከአጣሪ ኮሚሽኑ ጋር በአንድ ገጽ አቤቱታ እንዳይገናኙ የተቀየሰ ስልት ነው ሲሉ ካህናት አማረሩ።</p>

<p>እንደ ካህናት አባባል፣ "ሙሸራ ደረሰ በርበሬ ቀንጥሱ" ዓይነት የወንጌል ትምህርት የሚሰጠው አሁን በዘመቻ ፊልጶስ ምክንያት አይደለም። እኛ እንደገባን ግን የአጣሪ ኮሚሽኑ ይዘት ያላማራቸው የቤተ ክህነት ኃላፊዎች ካህኑ ኮሚሽኑ ጋር እየተገናኘ ልዩ ልዩ በደሎችን እያቀረበ በማስቸገሩ የዕዳ ደብዳቤውን ለማቃለል ሲባል አቤቱታ አቅራቢው ካህን ወደ ኮሚሽኑ እንዳያመራ የተደረገ ምስጢራዊ ጥበብ ነው ብለውታል።</p>

<p>በተለያዩ አድባራት የሚኖሩ ካህናት እንደገለፁት፣ በደል ደርሶብኛል፣ ገንዘብ ተመዝብሯል፣ ወዘተ በማለት ወደ ኮሚሽኑ ቀን በቀን የሚጐርፈውን ካህን ሰበብ ፈጥሮ የቤተ ክህነት መሪዎች ራስ ምታት በመሆን ከሚያባንናቸው ኮሚሽን ጋር የሚያገናኛቸውን ድልድይ መስበሩን እንደ አማራጭ አግኝተውት ሳይሆን እንደማይቀር ካህናቱ አስታውቀዋል።</p>

<p>እንደ እውነት ከሆነ ይላሉ ካህናቱ፣ እንደ እውነት ከሆነ የኦርቶዶክስ ተዋህዶ ሃይማኖት ተቀናቃኞች እጅግ ብዙ መሆናቸውን ብናውቅም፣ የመጀመሪያ ጠላቶቿ ግን በውስጧ ያሉት ያውም ኃላፊዎቹ ናቸው። አሁን ደግሞ ካህኑን በቅፅሩ ቤተ ክርስቲያን አጉሮ ማዋሉ ለወቅታዊ የዘመቻ ፊልጶስ ምንም የማይፈይድ እንዲያውም ተንቀሳቅሶ የንስሐ ልጆቹን ለስህተት ትምህርት እንዳይዳርጉ ማስተማርና መምከር እንዳይችል የገደበ ነው ብለዋል።</p>

<p>በመቀጠልም ከነሐሴ 1 ቀን ጀምሮ ፆመ ፍልሰታ ስለምትገባ ካህናቱ በፆም ወቅት የትም ቦታ ስለማይሄዱ፣ እስከዚያው ባለችው አጭር ጊዜ የሚያውቁትን የየአካባቢያቸውን ጉዳጉድ እንዳያስመዘግቡ፣ ኮሚሽኑ ያጣራውን አንደኛ ውጤት ለፓትርያርኩ ካቀረበ ወዲህ የተፈጠረ የአድባራት ሠራተኞችና ኮሚሽኑ የሚያደርጉት አንዳንድ ማጠናከሪያ እንዳይኖር ሰንሰለቱን በመቁረጥ ግንኙነት እንዳይኖር የተደረገ ዘዴ ነው በማለት የተለያዩ ካህናት አስተያየታቸውን ሰንዝረዋል።</p>

<p>ኃላፊዎቹ የእራሳቸውን የዕድሜ ማራዘም እያመቻቹ ኦርቶዶክስ እንደነገሩ ብቻ ሆና እንድትኖር፣ ቅጥ ባጣ አጣብቂኝ ውስጥ ሆና ከጊዜ ወደ ጊዜ እየዘቀጠችና እየተሽመደመደች የራሳቸውን የመኖር ጉዳይ ስለሚያልሙ፣ ጉዳዩ ተድበስብሶ እንዲታለፍ ካላቸው ፅኑዕ ምኞት ካህኑ ሁሉ ወደ ኮሚሽኑ የሚሄድ ስለመሰላቸው በሥጋት ብቻ ካህኑን ሙሉ ቀን እያስጠበቁት መሆኑን ካህናቱ አስረድተዋል።</p>

<p>በማከልም ካህናቱ በወንጌል ትምህርት እንዲሰለጥኑ ቋሚና ዘላቂ ትምህርት እንዲሰጥ ቢታቀድ መልካም ነው። ምክንያቱም ካህኑ የበሰለ የወንጌል ትምህርትና እውቀት እምብዛም ስለሌለው፣ ለመጤ ሃይማኖቶች መስፋፋት በር ከፋች ስለመሆኑ የሚታበል አይሆንም። ከንስሐ ልጆቻቸው አንዳንድ ከበድ ያለ ጥያቄ ሲቀርብ እንኳ ከመናፍቃን ጋር ተገናኝተህ ነበር መሰል፣ ከማለት በስተቀር አጥጋቢ መልስ አይሰጡም። በመሆኑም ዘላቂ የትምህርት ዘዴ መቀየስ እንጂ የሳምንት ቀናት ትምህርት ለኦርቶዶክሳችንም ሆነ ለካህናቱ መፍትሔ ሰጪ ሊሆን አይችልም። የሰሞኑ ትምህርት ተብዬም ካህናትን የሚያንፅ ሳይሆን ወግና ምሥጢር የተካለበት ከማለታችን ውጭ ሌላ የምንለው የለንም ብለዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 1 ቀን 1990</a></p>

</body>
</html>
