<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግሥት ባድሜ በኢትዮጵያ ብትስተዳደርም ከኤርትራ በጦር ኃይል የተነጠቀች መሆኗን አ.አ.ድ ማመኑን ገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የኤርትራ መንግሥት ባድሜ በኢትዮጵያ ብትስተዳደርም ከኤርትራ በጦር ኃይል የተነጠቀች መሆኗን አ.አ.ድ ማመኑን ገለጠ</h2>


<p>ባለፈው ቅዳሜና እሁድ በአ.አ.ድ የኢትዮጵያንና የኤርትራን የድንበር ውዝግብ እንዲያጠና የተሰማራውን ቡድን ሪፖርት ለመግለጥና የኤርትራና የኢትዮጵያን የውጪ ጉዳይ ምኒስትሮች በተናጠል ለማነጋገር ቡርኪናፋሶ ዋና ከተማ በኡጋዱጉ የተሰበሰበው ልዑክ የሁለቱን አገሮች የውጪ ጉዳይ ምኒስትሮች አቶ ሥዩም መስፍንንና አቶ ሐይሌ ወ/ተንሳይን ለየብቻ አነጋግሮ መሆኑንና የባድሜ አካቦቢ ከግንቦት 4 ቀን በፊት በኢትዮጵያ አስተዳደር ስር የነበረ የኢትዮጵያ ግዛት መሆኑን እንዳረጋገጠ ከዚህ በፊት በዓለም መገናኛ ብዙሃን መገለጡ ይታወሳል።</p>

<p>ሐምሌ 29 ቀን ከቡርኪናፋሶ ወደ አስመራ የተመለሱት የኤርትራ የውጪ ጉዳይ ምኒስትር በበኩላቸው ለጋዜጠኞች በሰጡት መግለጫ አመርቂ ሥራ አከናውነው መመለሳቸውን በመግለጥ ልዑኩ የኢትዮጵያን ሃሳብ ቢቀበልም በኤርትራ በኩል በመጀመሪያ የተኩስ ማቆም ቀጥሎ አፍሪካዊ ሃይል ቦታውን እንዲይዘውና የጠረጴዛ ውይይት እንዲያረግ ማድረግ ለችግሩ ዘላቂ መፍትሄ ያስገኛል ተብሎ የቀረበው ሃሳብ በድርጅቱ ከፍተኛ ተቀባይነትን አግኝቷል ሲሉ መግለጣቸውን የጀርመንና የአሜሪካ ድምጽ ሬዲዮኖች ገልጠዋል።</p>

<p>በሌላ በኩል በዚሁ በተላለፈ የቢቢሲ ሬዲዮ የአፍሪካ ፕሮግራም ላይ የኤርትራው ቃል አቀባይ አቶ የማነ በቢቢሲ ሪፖርተር ለቀረበላቸው ጥያቄ በሰጡት መልስ ባድሜ በኢትዮጵያ አስተዳደር ስር ብትሆንም ቀደም ሲል የኤርትራ ግዛት የነበረች በኋላ በኢትዮጵያ መንግሥት በሃይል የተነጠቀች መሆኗን አሁን ዓለም ተረድቶታል ከማለታቸው ሌላ እስካሁንም ቦታው በኢትዮጵያ እንደተያዘና ወሳኙ መፍትሄ ተኩስ በማቆም ድንበሩን መከለል ብቻ መሆኑን ገልጠዋል።</p>

<p>አቶ ሐይሌ ወ/ተንሳይ በሰጡት ዝርዝር በቡርኪናፋሶው ውይይት ኢትዮጵያ አዲስ ሃሳብ ይዛ ያልቀረበች መሆኑን ገልፀው የኢትዮጵያ መንግሥት አቋም ዘላቂ መፍትሄ እንዳይገኝ አድርጓል ማለታቸውን ዘገባው ጨምሮ ገልጧል።</p>

<p>አቶ ሐይሌ የቡርኪናፋሶው ስብሰባ ውሳኔ ሰጪ ሳይሆን የሁለቱን አገሮች ሃሳብ ተቀብሎ ካለው መረጃ ጋር የሚያመሳክር መሆኑን በመግለጥ በአሁኑ ጊዜ ከሌላ አቅጣጫ ስለዚሀ በቂ መረጃ ያገኘ መሆኑን በማመልከት ችግሩ የሚፈታው ድንበሩ ሲለይ እንደሆነ ኤርትራ ያቀረበችውን ሃሳብ ተቀብሎታል ሲሉ በእርግጠኝነት መናገራቸውን የጀርመን ሬዲዮ ገልጧል።</p>

<p>በኢትዮጵያ በኩል የቢቢሲ ሬዲዮ የውጪ ጉዳይ ምክትል ሚኒስትር ዶክተር ተቀዳ አለሙን አነጋግሮ በኢትዮጵያ መንግሥት በኩል የሚጠበቀው የአፍሪካ አንድነት ድርጅት ወራሪውን የኤርትራ መንግሥት ጦርህን አውጣ የሚል ትዕዛዙን እንዲሰጥ ነው ብለው መግለጣቸው ተደምጧል።</p>

<p>በሌላ በኩል ሪፖርተሩ ከኤርትራ መንግሥት ጋር በቀጥታ ለምን እንዳልተነጋገሩ ጠይቋቸው የኢትዮጵያ አቋም ከመጀመሪያ ጀምሮ የኤርትራ መንግሥት ወደ ኢትዮጵያ ግዛት ድንበር ደፍሮ ያስገባውን ሃይል እስካላስወጣ ድረስ ምንም ዓይነት የቀጥታ ውይይት እንደማይደረግ አረጋግጠውለታል።</p>

<p>የቡርኪናፋሶው ልዑክ የባድሜን ኢትዮጵያዊነት ቢያረጋግጥም የኤርትራ መሪዎች በለመደ ቅጥፈታቸው ባድሜ ጥንት የኤርትራ መሬት መሆኗንና ኢትዮጵያ በሃይል መውሰዷን በመግለጥ የእነሱን ወራሪነት በመደበቅ የአ.አ.ድንም ሆነ የዓለም ህብረተሰብን ግንዛቤ አሁንም ለማምታታት እየጣሩ በመሆናቸው በኢትዮጵያ በኩል ትልቅ ትኩረት ሊሰጠው የሚገባ ነው።</p>

<p>የኤርትራ መሪዎች ድሮ የኛ ነበር የሚለው ምክንያታቸው ተደጋግሞ የሚቀርበው ጣሊያን የኤርትራ ቅኝ ገዢ በነበረበት የመጀመሪያ ዘመናት የተሰራ ካርታን ለማቅረብና ማስረጃችን ይህ ነው በማለት ለማወናበድ መሆኑን ከወዲሁ ማጤን ይገባል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 1 ቀን 1990</a></p>

</body>
</html>
