<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤ.ጭ.ኣ የሚገኙ 27 ኤርትራውያን የስንብት ወረቀት ደረሳቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በኤ.ጭ.ኣ የሚገኙ 27 ኤርትራውያን የስንብት ወረቀት ደረሳቸው</h1>
<h3 class="align-center"><span class="underline">በፊያሜታ ላይ የዛተችውም ሴትዮ ጓዟን እየጠቀለለች ነው!</span></h3>



<p>በአፍሪካ የኢኮኖሚ ኮሚሽን ውስጥ ይሰሩ የነበሩ ቁጥራቸው እስከ 27 የሚደርሱ ኤርትራውያን የመሸኛ ደብዳቤ የደረሳቸው መሆኑን ተባባሪ ሪፖርተራችን ከስፍራው ገልጿል። እንደደረሰን ዘገባ ከሆነ ኤርትራዊያኑ የእቃ ርክክብ በማድረግ ላይ ናቸው። ዝርዝር ዘገባው ቀጥሎ ቀርቧል።</p>

<p>በኢ.ሲ.ኤ ውስጥ ከሚገኙት ኤርትራዊያን መካከል አንዳንዶቹ በከፍተኛ ስልጣን ላይ የነበሩና ሌሎች ኢትዮጵያውያንን በንቀት መልክ ሲመለከቱና ሲያንጓጥጡ የቆዩ ናቸው። ሌሎቹ ደግሞ የኤርትራ ኰሙዩኒቲ አባል ከመሆን ጀምሮ እስከ ሊቀ መንበር ደረጃ የሚገኙት በዚሁ በኢ.ሲ.ኤ ውስጥ ነው። ለኤርትራ ኤምባሲ የኢ.ሲ.ኤን መኪና ከመፍቀድ ጀምሮ በዲፕሎማቲክ ሽፋን የጦር መሳሪያ ያስተላልፉ እንደነበር አንዳንድ የመንግሥት ምንጮች ጠቁመዋል።</p>

<p>በዚህ በኢ.ሲ.ኤ ውስጥ የኤርትራ ኰሚዩኒቲ ሊቀመንበር የነበረው አቶ መስፍን ኃ/ሥላሴ የመንግሥት ኃይሎች ክትትል እያደረጉበት ሳለ እዚያው ኢ.ሲ.ኤ ውስጥ ቢሮው አልጋ አስገብቶ እንዲተኛ መደረጉም የቅርብ ጊዜ ትዝታ ነው። አቶ መስፍን ኃ/ስላሴ በመጨረሻም ወደ ኬንያ በመሄድ በአሁኑ ወቅት በናይሮቢ እንዲኖር መደረጉንም ቀደም ብለን በዚህ ጋዜጣ መዘገባችን ይታወሳል።</p>

<p>አቶ መስፍን ኃ/ስላሴ ኢትዮጵያን ለቅቆ ከወጣ ከ15 ቀናት በኋላ በኢ.ሲ.ኤ ሴኩሪቲዎች ቢሮው እንዲፈተሽ ተደረገ። ከዚህ ፍተሻ በኋላ በቢሮው ውስጥ እጅግ ጠቃሚ የሆኑ የፅሁፍ መረጃዎች ተገኝተዋል። እነዚህ መረጃዎች በትግሪኛ የተፃፉ፣ የዕርዳታ መሰብሰቢያ ቅጾችና ሌሎች ሰነዶች ይገኙበታል። እነዚህ ሰነዶች በኢ.ሲ.ኤ የሴኩሪቲ ኃላፊ በናይጄሪያዊው ኦሎ ኰዳና ስር የሚገኙ ሲሆን፣ ይህን ዘገባ ለሕዝብ እስካሳወቅን ድረስ ስለመረጃዎቹ እና ሰነዶቹ በመንግሥት በኩል ምንም የታወቀ ወይም የተደረገ ክትትል አለመኖሩን ከአንዳንድ ምንጮች ለማወቅ ተችሏል።</p>

<p>ናይጄሪያዊው ኦሎ ኰዳና አርብ እለት ነሐሴ 8 ቀን፣ ደግሞ ከተባራሪዎቹ ኤርትራዊያን መካከል አንዳንዶቹ ወደ ኢ.ሲ.ኤው ዋና ፀሐፊ ወደ ጋናዊው ሚስተር አማኰ ዘንድ ቀርበው የምልጃ ጥያቄ አቅርበው እንደነበር ታውቋል። የቀረበውም ጥያቄ ወደ ኤርትራ እንዳይመለሷቸውና በራሳቸው ወጪ ወደ ሌላ አገር ለመሄድ እንዲፈቀድላቸው መሆኑ ታውቋል።</p>

<p>በዚሁ በኢ.ሲ.ኤ ውስጥ ለኢትዮጵያውያን የተዛባ አመለካከት አላቸው ከሚባሉት መካከል ደግሞ ሌላኛዋ የፐርሶኔል ሃላፊዋ ወ/ሮ ፔሻ ተጠቃሽ ናቸው። ወ/ሮ ፔሻ ባለፈው ቅዳሜ ነሐሴ 9 ቀን፣ 1990 ዓ.ም በኤርትራዊያን ሴቶች ግብዣ ተደርጐላቸው ነበር። በኢ.ሲ.ኤ የሚገኙ ኤርትራዊያን ሴቶች ባደረጉት በዚሁ ግብዣ ለዋና ፀሐፊው ለሚስተር አማኰ እንደቀረበው ዓይነት ወደ አስመራ እንዳይመልሷቸው መጠየቃቸውን ለጉዳዩ ቅርበት ያላቸው ምንጮች ገልፀውልናል።</p>

<p>ሌላኛዋ ወ/ሮ ደግሞ በዚሁ በኢ.ሲ.ኤ ውስጥ የምትሰራው የፕ/ት ኢሳያስ አፈወርቂ የአክስት ልጅ ናት። ቀደም ብሎ በብሩንዲ ኤምባሲ ውስጥ በጥገኝነት ትገኝ እንደነበር እና የመንግሥት ኃይሎች ክትትል እንደሚያደርጉባት ለማወቅ ችለናል።</p>

<p>ከዚህ ውጪ ደግሞ ከዚህ ቀደም በፊያሜታ ጋዜጣ ላይ ስሟ ተገልጾ የተፃፈችው የወ/ሮ ሰማይነሽ ጉዳይ አነጋጋሪ ሆኗል። ወ/ሮ ሰማይነሽ ስሟ በጋዜጣ በወጣበት እለት ወደ ዝግጅት ክፍሉ በመደወል አዘጋጁን እንኳ ለማነጋገር ፈቃደኛ ሳትሆን ፀሐፊዎቹን ስድብ ያስታጠቀች ናት። በመጨረሻም "እናሳያችኋለን!!" በማለት ዛቻ ሰንዝራ የተሰናበተችን ወ/ሮ ናት። ወ/ሮ ሰማይነሽ በአሁኑ ወቅት የስንብት ደብዳቤ ከደረሳቸው 27 ኤርትራዊያን መካከል አንዷ መሆኗን ተያይዞ የደረሰን ዘገባ ያመለክታል።</p>

<p>በአሁኑ ወቅት ደብዳቤ ከደረሳቸው ኤርትራዊያን መካከል አንዳንዶቹ ወደ ውጭ ጉዳይ ሚ/ር በመሄድ ኢትዮጵያዊ መሆናቸውን ለማሳወቅ ጥረት በማድረግ ላይ ናቸው። ኤርትራዊያን ተብለው ከሚባረሩት መካከል ለምናልባት ሰላማዊ ሰዎች ወይም ኢትዮጵያውያን ቢኖሩ "ከኑግ የተገኘህ ሰሊጥ፣ አብረህ ተወቀጥ" እንዳይሆን መንግሥት በዚህ በኩል ትኩረት መስጠት እንዳለበት ከስፍራው የደረሰን የሰራተኞቹ አስተያየት የሚሰመርበት ነው።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 13 ቀን 1990</a></p>

</body>
</html>
