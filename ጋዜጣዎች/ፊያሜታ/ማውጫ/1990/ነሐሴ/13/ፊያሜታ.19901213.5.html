<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ደም ያፋሰሰው ዘመነ ፕትርክና ችግሮቹን እያባባሰ መሆኑ ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ደም ያፋሰሰው ዘመነ ፕትርክና ችግሮቹን እያባባሰ መሆኑ ተገለፀ!</h2>


<p>የቤተ-ክህነቱ ችግር ይፋ የወጣውና ተቃውሞ የተጧጧፈው ከመጋቢት 1988 ዓ.ም ጀምሮ ነበር። መጋቢት 3 ቀን 1988 ዓ.ም የነደደው እሳት እየተቀጣጠለ፣ እየተቀጣጠለ ጥር 1 ቀን 1989 ዓ.ም በእሲጢፋኖስ ቤተክርስቲያን ዓውደ ምህረት ፓትርያርክ (አባ ጳውሎስ) ባሉበት ባህታዊ ፈቃደ ሥላሴ የተባሉት በጥይት ተደብድበው አረፉ።</p>

<p>በፓትርያርኩ እህት ልጅ አቶ ያሬድ ከበደውን ጨምሮ ሌሎችም በገዳይነት ተጠርጥሮ በወቅቱ ይታሰሩ እንጂ ከጥቂት ቀናት እሥራት በኋላ በመለቀቅ ወደ ሥልጣናቸው ተመልሰው ቤተ ክህነቷን ሲያሽክረክሩ፣ ፓትርያርኩም እንደ ጄኔራል በአፈሙዝ በመታጀብ የፕትርክናቸውን ዘመን በጦር መሳሪያ እገዛ ያራዝሙት ጀመር። የባህታዊው ደም ግን አሁንም እንደ አቤል ደም በመጮህ ላይ ነው።</p>

<p>ከሁለት ዓመታት በፊት ጀምሮ በአባ ጳውሎስ ላይ ያነጣጠረው ተቃውሞ በአሁኑ ሰዓትም እጅግ እየተባበሰ መምጣቱንና ይህ የተቃውሞ ሂደት በአባ ጳውሎስ አምባገነንነት ዳግም በማገርሸት ላይ መሆኑን ውስጥ አዋቂዎች ገልፀዋል። "ደም ያፋሰሰው ዘመነ ፕትርክና..." በማለት የገለፁት እነዚህ ወገኖች መፍትሔ የመገኘቱ ጉዳይ አጠራጣሪ እና ተስፋ የለሽ ሳይሆን እንደማይቀር ግምታቸውን እያስቀደሙ ናቸው።</p>

<p>አጣሪ ኮሚሽን በማለት እራሳቸው ከሰየሙት ጋር ሳይቀር እንዳልተጣጣሙ ያሰሙሩት እነዚህ ወገኖች እንደአመለከቱት፣ አጣሪ ኮሚሽኑ እንዲታገዱ የወሰነባቸውን ችግር ፈጣሪ የተባሉትን ሰራተኞች ሁሉ እስካሁን እንዳላገዱና፣ ሁለት አስተዳዳሪዎችንም እስካሁን ካሉበት ቦታ እንዲነሱ በማለት ሲወስን ሁለቱን ብቻ ማንሳቱ ሽንፈት መስሏቸው ከ20 በላይ አስተዳዳሪዎችን ማንሳቱ ችግሮቹን አበራክቷል በማለት ይናገራሉ።</p>

<p>ችግሩ ይህ ብቻ አይደለም፣ በርካታ የቤተክርስቲያኗ ልጆች ከነቤተሰቦቻቸው በችግር እየተቆራመዱ ፓትርያርኩ ግን የእህት ልጅ አቶ ያሬድና መሰል ጓደኞቻቸው ወደ ሥራ እንዲመለሱላቸው ሸንጣቸውን ገትረው እየታገሉላቸው እንደሆነ አመልክተዋል።</p>

<p>በሌላ በኩል የቤተ ክርስቲያኗ ችግር ያሳሰባቸው ወገኖች እንደሚሉት ደግሞ፣ የአጣሪ ኮሚሽኑ በአስተዳደር በደልና በገንዘብ ምዝበራ ዙሪያ ያለውን ችግር ካልሆነ በስተቀር በሃይማኖት ሕፀፅን በተመለከተ ከፍተኛ ተቃውሞ ሲያሰሙ የነበሩት የሊቃውንት ጉባኤ ዋና ሰብሳቢ አለቃ አያሌው ታምሩ ከ1988 ዓ.ም ጀምሮ ግልፅ ተቃውሞአቸውን ያሰሙ እንጂ የተቋቋመው ኮሚሽን በቃልም ሆነ በደብዳቤ በመጥራት የመፍትሔ ሃሳብ የሚሉትን እንዲለግሱ ጥረት አድርጐ አለመሳካቱን የገለፁት ወገኖች እንደሚሉት፣ አጣሪ ኮሚሽኑም በአለቃ አያሌ ሃሳባቸውን አለመስጠት ቅሬታ ሳይሰማው እንዳልቀረ ጠቁመዋል፣ አለቃ አያሌውን በተመለከተ እንደሚከተለው በማለት ለቅዱስ ሲኖዶስ ሪፖርት ማቅረቡን ገልፀዋል።</p>

<p>"እምነት ተፋለሰ፣ ቀኖና ቤተክርስቲያን ተጣሰ፣ ወ.ዘ.ቱ በማለት በግንባር ቀደምትነት በተለያዩ እንቅስቃሴዎችና በልዩ ልዩ የግል ጋዜጦች አማካኝነት ቅሬታቸውና የማይገባቸውን የውግዘት ናዳ ሲያራምድ የሚገኙትን የሊቃውንት ጉባኤ ሰብሳቢ የነበሩትን አለቃ አያሌው ታምሩ ግን በተመሳሳይ ሁኔታ በግላቸውም ሆነ በቤተ ክርስቲያኗ አመራርና አስተዳደር ዙሪያ ደረሰ የሚሏቸውን በደሎች ተጨባጭነታቸውን እንዲያስረዱ የበኩላቸውን የመፍትሔ ሃሳብ የሚሉትን እንዲለግሱ በማለት በኮሚሽኑ አባላት ችግሩ እንዲመረመርና ተገቢውን መፍትሔ እንዲያገኝ ቀና አመለካከት ባላቸው ወገኖች በቃልም ሆነ በደብዳቤ.... መኖሪያ ቤታቸው ድረስ በመድከም የቀረበላቸውን ጥሪ ሳይቀበሉና ቀና ትብብር ለማድረግ ፈቃደኛ ሳይሆኑ ቀርተዋል።" በማለት ኮሚሽኑ ከደረሰበት የሥራ ሂደት በመነሳት ለሲኖዶሱ አቅርቧል።</p>

<p>እንደ ውስጥ አዋቂዎቹ አባባል ግን ይህም እራሱን የቻለ ችግርና የአለቃ አያሌው በተቃውሞአቸው ፀንቶ ራሳቸውን አግለው መቀመጥ አሁንም ለቤተ ክርስቲያኗ ችግር የጐላ ድርሻ ያለውና ሕዝቡንና ቤተክርስቲያንን ሆድና ጀርባ የሚያደርግ፣ ከመሆኑም በላይ ኮሚሽኑ የወሰናቸው ውሳኔዎች ከአባ ጳውሎስ ሲደርሱ ተግባራዊ የማይሆኑ ከሆነ አለቃ አያሌው ሃሳባቸውን አለመግለፅም አግባብነት ሳይኖረው አይቀርም ባይ ናቸው።</p>

<p>ፓትርያርኩ የራስ ምታት የሆነባቸው በባህታዊ ፈቃደ ሥላሴ መሞት ተጠርጥሮ ታሥሮ የነበረው የእህት ልጅ አቶ ያሬድ ከበደው ከሥራ የመታገድ ጉዳይ እንጂ ስለሌላው የቤተ ክርስቲያን ችግር ቦታ ስላልሰጡት፣ አሁንም በእሳቸው አምባገነንነትና ዕብሪት ችግሮቹ ይፈታሉ ማለቱ ከንቱ ልፋት ነው፣ የሚሆነው ሲሉ ውስጥ አዋቂዎቹ በሥጋት እየተናገሩ ነው። ይህ ደም ያፋሰሰው ዘመነ ፕትርክና ጉዳይ አሁንም ችግሮቹን ያስፋፋ ይመስላል ብለዋል። ታዛቢዎቹ ግን ኢሕአዴግ እስካለ ዘመነ ፕትርክናውም አለ በማለት ለውጥ እንደማይኖር ሃሳባቸውን ደምድመዋል። የቤተ ክርስቲያኗ ችግርም ከማጡ ወደ ድጡ ዓይነት መከራው እንዳንዣበበ ነው የሚያስረዱት።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 13 ቀን 1990</a></p>

</body>
</html>
