<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ ተቃውሞ ሊፋፋም ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲስ ተቃውሞ ሊፋፋም ነው!</h1>
<h3 class="align-center"><span class="underline">የአለቆች ዝውውር ቀውጢ ፈጥሯል!</span></h3>


<p>ከአሥር ቀን በፊት በጾመ ፍልሰታ በሱባኤው ምድር ባልታወቀ ምክንያት በአፋጣኝ ሁኔታ ጥናት በጐደለው መንገድ ዝውውር የተፈፀመባቸው የአዲስ አበባ አድባራት አለቆች ጉዳይ ቀውጢ ፈጥሯል።</p>

<p>ዝውውሩ የተፈፀመው የፓትርያርኩ ነገር አሳባቂዎች ጉንጐና ጭምር ታክሎበት እንደሆነ ፓትርያርኩም የልብ ወዳጆቻቸውና አማካሪዎቻቸው ሁሉ በሰሩት ክፉ ተግባር ከፊሎቹ እንዲታገዱ፣ ከፊሎቹ እንዲዛወሩ፣ ሲባል ሆድ ስለባሳቸው ከደሙ ንፁሕ በሆኑ አባቶች ላይ የበቀል እርምጃ መውሰዳቸውን ከቤተ ክህነቱ የደረሱን ምንጮች አስተውቀዋል። ከጾመ ፍልሰታ (ከሱባኤው) በኋላ አዲስ ተቃውሞ ሊፋፋም እንደሆነም አስረድተዋል።</p>

<p>በጾሙ ወቅት በጥድፊያ የተነሱት አስተዳዳሪዎች ብዛት ከ26 ያላነሱ መሆናቸውን የገለፁት እነዚህ ምንጮች፣ አዲስ ተቃውሞ ለማንሳትና ለማደፍረስ እሳት ቆስቋሽ የሆኑትን ፓትርያርኩንም ሆነ፣ ነገር በማሳበቅ ከርሳቸውን ለመሙላት ታጥቀው የተነሱትን አማካሪዮቻቸውን ይኰንኗቸዋል። ከነሐሴ 1 ቀን 1990 ጀምሮ ከቦታ ቦታ የተመሰቃቀሉት አለቆች ሱባኤውን በመንገድ (በጉዞ) ላይ ከርመው ትዕዛዝ ስለሆነባቸው ብቻ እስከ ነሐሴ 10 ቀን ድረስ በመንጠባጠብ ወደየታዘዙበት ደብር በማምራት ላይ መሆናቸውንም ለማወቅ ተችሏል።</p>

<p>ቤተ ክህነቱ ውስጥ ያለውን ክፉ ጋኔን ሊቃውንት ማሳደድ ከጀመረ ቆይቷል፣ አሁንም እንደቀጠለ ነው ያሉት የቤተ ክህነት ሠራተኞች፣ በጾመ ፍልሰታውና በክረምቱ ደመወዛቸው እየተቀነሰ ስደት ከገጠማቸው የቤተ ክርስቲያን ሊቃውንት (አባቶች) ውስጥ የፀርሐ አርያም ቅ/ሩፋኤል አስተዳዳሪ የነበሩት መልአከ ሕይወት ሐረገ ወይን ብርሃኑ፣ መልአከ ሕይወት ወ/ሰንበት አድኃና፣ (የፈለገ ሕይወት ሳሪስ አስተዳዳሪ የነበሩት) ሊ.ብ. አባ ወ/ሳሙኤል የብርሃናተ ዓለም ጴጥሮስ ወጳውሎስ ቤተ ክርስቲያን አስተዳዳሪ፣ መልአከ ፅዮን አባ ወ/ሐዋርያት ደምሴ የደብረ ከዋክብት አቡነ አረጋዊ አስተዳዳሪ የነበሩ የሚጠቀሱ ሲሆኑ እነዚህ አባቶች ደመወዛቸው እየተቀነሰባቸው ከታላቅ ደብር ወደ ዝቅተኛ የተላኩ መሆናቸውንም አመልክተዋል።</p>

<p>በማያያዝም የቤተ ክህነቱ ሠራተኞች ስለ መልአከ ፅዮን አባ ወ/ሐዋርያት ደምሴና ስለደረሰባቸው ግፍ አስመልክተው ሲገልፁ፣ ከአዲስ አበባ ወደ መተሃራ ከዚያም 5 ወር ባልሞላ ጊዜ ውስጥ ወደ ድሬደዋ፣ ከዚያም ሳሪስ አቦ በማምጣት ለትንሽ ጊዜ እንደቆዩ ወደ አቡነ አረጋዊ ላኳቸው፣ አሁንም ላፍታም ሳያቆዩአቸው ሰሞኑን ደግሞ ወደ ዮሴፍ ቤተ ክርስቲያን ማዛወራቸውን በመግለፅ ቅጥ ያጣ በማለት ዝውውሩን ይተቹታል።</p>

<p>በየ5 ወሩ ከቦታ ቦታ የሚንገላቱት መልአከ ፅዮን አባ ወ/ሐዋርያት ደምሴ ወደ ዮሴፍ ደብር ከመምጣታቸው በፊት በነበሩት ደብረ ከዋክብት አቡነ አረጋዊ ደብር እያሉም በዳኛ እጦት የተለያየ ግፍ የደረሰባቸው መሆኑን ጠቅሰው፣ ቤተ ክርስቲያናዊ እውቀታቸው የተሟላ የሐዲስ፣ የቅኔና የዜማ መምህር የሆኑ እንደእሳቸው ዓይነት አባቶች ተንከባካቢ በማጣት በየአቅጣጫው ማንገላታቱ ጉዳቱ የቤተ ክርስቲያኗ ነው ይላሉ እነዚህ ውስጥ አዋቂ የቤቱ ሠራተኞች። በተማሩት በሚያውቁት ሙያ ቤተ ክርስቲያንን አገልግለው ፍሬ እንዳያፈሩ፣ ነጣቂ በበዛበት ዘመን ትምህርታቸውን መቅሰም ምዕመናን በጉጉት የሚጠብቋቸውን አባቶች በርካታ ሕዝበ ክርስቲያን ከሚገኝበት ደብር እየነቀሉ፣ በዘመድ አዝማድ ሙያ የሌላቸውን ሰዎች በታላላቅ አድባራት መትከሉ ቤተ ክርስቲያንን ለማቆርቆዝ የሚደረግ ሴራ ነው ብለዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 13 ቀን 1990</a></p>

</body>
</html>
