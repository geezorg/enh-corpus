<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢ ሰብአዊና ክብርን የሚያዋርድ ቅጣት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢ ሰብአዊና ክብርን የሚያዋርድ ቅጣት</h1>
<p class="align-center">ልዩ መግለጫ ቁጥር 21<br/>ነሐሴ 11 ቀን 1990 ዓ.ም</p>


<p>ዶ/ር ታዬ ወልደሰማያት ሐምሌ 21 ቀን 1990 ዓ.ም ለነበረው ቀጠሮ ፌዴራል ከፍተኛ ፍ/ቤት ሁለተኛ ወንጀል ችሎት ቀርበው እርሳቸውና ሌሎች 5 ሰዎች አብረው የተከሰሱበት ጉዳይ በመጀመሪያ ታይቶ ለመስከረም 5 ቀን 1991 ዓ.ም ተቀጠረ። ከዚህ በኋላ የዶ/ር ታዬ ወልደሰማያት ተከላካይ ጠበቃ "ትላንትና ማረሚያ ቤት ሄጄ ደምበኛዬን ለብቻ እንዳነጋግር ብጠይቅ አልተፈቀደልኝም። ደምበኛዬም ለፍ/ቤቱ የሚያመለክቱት ስለአለ ፍ/ቤት ይስማልኝ" በማለት አመለከቱ። ሰብሳቢ ዳኛው የእሳቸውን አቤቱታ በየጊዜው መስማት ሰልችቶናል፣ አንሰማም፣" አሏቸው። በዚህ ጊዜ ዶ/ር ታዬ "የሚፈፀምብኝን በደል ለዚህ ፍ/ቤት ካላመለከትኩ ለማን ላመለክትነው? እንድትታሰር ያዘዘው ይህ ፍ/ቤት ነው። ፍ/ቤቱ ባሰረው እስረኛ ላይ ሕገወጥ ድርጊት ሲፈፀምና በደል ሲደርስ የእስረኛውን አቤቱታ አዳምጦ ርምጃ መውሰድ የለበትም ወይ? " በማለት ፍ/ቤቱን ጠየቁ። ሰብሳቢ ዳኛውም "ጨርሰናል፣ የበደለህን ሰው ልትከስ ትችላለህ። ፖሊስ! አስወጣ!" ብለው አዘዙ። ዶ/ር ታዬ "ለማን ነው አቤት የምለው? የት ነው የምከስሰው?" በማለት እየተናገሩ ችሎቱን ለቅቀው ለመውጣት በሩ ጋር ሲደርሱ ሰብሳቢ ዳኛው "ፖሊስ! የቀሩትን እስረኞች ይዘህ ሂድ፣ እሱን መልሰው፣" ብለው አዘዙና ፖሊሱ ዶ/ር ታዬን መለሳቸው። ከዚያም ሰብሳቢ ዳኛው "ቁጭ በል! አንተ ክብር አይወድልህም፣ ፖሊስ! አስቀምጠው!" ብለው አዘዙና ዶ/ር ታዬ ተቀመጡ።</p>

<p>ከዚህ በኋላ ፍ/ቤቱ የሌሎች ተከሳሾችን ጉዳይ ሲመለከት ቆየ። በመጨረሻም ሰብሳቢ ዳኛው ዶ/ር ታዬን አንተ "እንደሌሎቹ እስረኞች ጠባይህን አሳምረህ የማትቀመጠው ለምንድን ነው? ምነው አብረውህ የተከሰሱት እንደ አንተ አቤቱታ አያቀርቡ?" አሏቸው። ዶ/ር ታዬም "እርስዎ ይኼን የሚናገሩት ለመሆኑ የእኔ አቤቱታ ምን እንደሆነ መቼ ሰሙኝና ነው?" ብለው መለሱላቸው። የቀኝ ዳኛው ለጠቁና "ችሎቱ የሚመራበትን ሥነ ሥርዓት ታውቃለህ? " በማለት ጠየቋቸው። ዶ/ር ታዬ "የፈተና ጥያቄ ለመመለስ አልመጣሁም፣ ፍትሕ እንዲታይልኝ እንጂ" በማለት መልስ ሰጡ። በዚህ ጊዜ የቀኝ ዳኛው "እዚህ ምን ታቅራራለህ " አሏቸው። ዶ/ር ታዬም "እኔ ፍትሕ ይታይልኝ አልኩ እንጂ አላቅራራሁም። አቤቱታ አለኝና ስሙኝ ብሎ ማመልከት ማቅራራት ነው?" አሉ። ከዚህ በኋላ ፍ/ቤቱ "እጁ በካቴና ይታሰር" ብሎ አዘዘ። ቀጥሎም የዶ/ር ታዬ ሁለት እጆች ተደራርበው በሰንሰለት ታሰሩና ሰንሰለቱ እንዳይፈታ በጋንች ቁልፍ ተቆለፈ። ፍ/ቤቱም "ተለዋጭ ትዕዛዝ እስኪሰጥ ድረስ በዚሁ ሁኔታ ይቆይ" በማለት አዝዞ ዶ/ር ታዬ ከችሎት ወጡ።</p>

<p>በዋዜማውም አቶ ደንድር የተባሉ የቀይ ሽብር ተከሳሽ የችሎት ሥነ ሥርዓት አጓድለዋል በሚል ፍ/ቤቱ ተመሳሳይ ትዕዛዝ ሰጥቶ እጆቻቸውን የፊጥኝ ሲታሰሩ በቴሌቪዥን ለሕዝብ ታይቷል።</p>

<p>ፍ/ቤቱ ክሱ እየተሰማ ባለበት ወቅትም ሆነ መስማቱ ካበቃ በኋላ በአንድ ተከሳሽ ላይ እንዲህ ዓይነት ቅጣት መወሰን አይገባውም። የወንጀለኛ መቅጫ ሕግ ሥነ ሥርዓት ቁጥር 127 (2) የሚለው "ተከሳሹ... አደገኛ ለመሆኑ ወይም የኃይል ተግባር የሚፈፅም ለመሆኑ ወይም ለማምለጥ የሚሞክር መሆኑን የሚያረጋግጥ በቂ ምክንያት ከሌለ በስተቀር በሰንሰለት አይታሰርም፣" ነው። የወንጀለኛ መቅጫ ሕግ ቁጥር 443(1) የሚለውም "ማንም ሰው... በችሎት ላይ ፍ/ቤቱንና ዳኛውን የደፈረ፣ የሰደበ፣ በፍ/ቤቱና በዳኛው ወይም ከአባሎቹ ባንደኛው ላይ ያፌዘ፣ የዛተ ወይም በማንኛውም ዓይነት አድራጐት የሥራውን መልካም አካሄድ በማሰናከል ሁከት ያደረገ እንደሆነ እስከ ስድስት ወር በሚደርስ እስራት ወይም እስከ ሺህ ብር ለመድረስ በሚችል የገንዘብ መቀጮ ይቀጣል፣" ነው። ዶ/ር ታዬና አቶ ደንድር የፈፀሙት ድርጊት ይህን ድንጋጌ አያሟላም እንጂ የሚያሟላ ቢሆን እንኳን ሊወሰንባቸው የሚችለው ቅጣት በዚህ የወንጀለኛ መቅጫ ሕግ የተደነገገው ነው። በወንጀለኛ መቅጫ ሕግ ሥነ ሥርዓት ቁጥር 127(2) የተደነገገው ሁኔታም አልተከሰተም። ስለዚህ፣ እጃቸው በሰንሰለት እንዲታሰር ፍ/ቤቱ የሰጠው ትዕዛዝ ሕጋዊ አይደለም።</p>

<p>የሲቪልና የፖለቲካ መብቶች ዓለም አቀፍ ቃል ኪዳን አንቀፅ 7 "በማንኛውም ሰው ላይ ጭካኔ የተሞላበት ወይም ኢሰብአዊ የሆነ ወይም ክብርን የሚያዋርድ ድርጊት ወይም ቅጣት አይፈፀምም" ይላል። የኢፌዴሪ ሕገ መንግሥት አንቀፅ 18(1)ም ማንኛውም ሰው ጭካኔ ከተሞላበት፣ ኢሰብአዊ ከሆነ ወይም ክብሩን ከሚያዋርድ አያያዝ ወይም ቅጣት የመጠበቅ መብት አለው፣" በማለት ደንግጓል። ተለዋጭ ትዕዛዝ እስኪሰጥ ድረስ የተከሳሹ እጆች በሰንሰለት ታስረው እንዲቆዩ በማለት የወሰነው ቅጣት ኢሰብአዊና የሰውን ልጅ ክብር የሚያዋርድ ነው። እጆቹ በሰንሰለት የታሰሩበት ሰው ምግቡን ለመመገብ፣ ልብሱን ለመቀየርና ለመፀዳዳት አይችልም። ሳይወድ በግድ የሰውን ዕርዳታ ለመለመን ይገደዳል፣ እንደ እንሰሳ በመታሰሩ ስብዕናው ይዋረዳል።</p>

<p>ስለዚህ፣ እንዲህ ዓይነት ኢሰብአዊና የሰውን ክብር የሚያዋርድ አያያዝና ቅጣት እንዲቀርና የዶ/ር ታዬና የአቶ ደንድር እጆች ከእስር እንዲፈቱ ኢሰመጉ ይጠይቃል።</p>

<p>እንዲሁም ለሰብአዊ መብቶች መከበር የቆማችሁ ግለሰቦችና ዓለም አቀፍ ድርጅቶች ሁሉ ይህ ኢስብአዊና የሰውን ልጅ ክብር የሚያዋርድ ቅጣት እንዲታገድ እንድትጠይቁ ኢሰመጉ ጥሪ ያቀርባል በማለት መግለጫውን አጠናቋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 13 ቀን 1990</a></p>

</body>
</html>
