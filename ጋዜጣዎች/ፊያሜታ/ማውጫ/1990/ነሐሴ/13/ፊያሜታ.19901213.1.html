<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራዊያን በኤርትራዊነታቸው ብቻ ከሻዕቢያ ጋር ተፈርጀው መታየት የለባቸውም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልዕክት</span></h3>
<h2 class="align-center">ኤርትራዊያን በኤርትራዊነታቸው ብቻ ከሻዕቢያ ጋር ተፈርጀው መታየት የለባቸውም</h2>


<p>የኤርትራ ተወላጆች ከሌላው የኢትዮጵያ ህዝብ ጋር አብረው በመኖር በአገሪቱ ግንባታ ከፍተኛ አስተዋጽኦ ያደረጉና በሰላምና በፍቅር እንደማንኛውም ኢትዮጵያዊ ቤት ሰርተው ንብረት መስርተውና ቤተሰብ አፍርተው ኢትዮጵያን አገሬ ብለው የኖሩ ናቸው።</p>

<p>ምንም እንኳን ከዚህ ቀደም በፋሺስት ኢጣሊያ ከዚያ ቀጥሎም በሻዕቢያ ቡድን ካድሬዎች አቅደውት ለነበረው አፍራሽ አላማ ኤርትራዊያን ለረጅም ጊዜ ልዩ ፍጡሮች እንደሆኑ አድርገው ቅጥና ወሰን ያጣ የብሔር ትምክህተኝነት እንዲሰርጽባቸው በማድረጋቸው ለስብከቱ የተንበረከኩት ጥቂት የማይባሉ በኢትዮጵያ የሚኖሩና ይኖሩ የነበሩ የኤርትራ ተወላጆች በአሁኑ የኤርትራ የወረራ ዘመቻ ለሻዕቢያ መንግሥት አጋር ሆነው ኢትዮጵያን ወግተዋል።</p>

<p>እነዚህ ጠባብ የሆነ ብሔረተኝነት ሲያራምዱ የነበሩ ሰዎች የሻዕቢያ መንግሥት ኢትዮጵያ ውስጥ በዘረጋው ፀረ ኢትዮጵያ ህቡዕ ድርጅት ስር ተደራጅተው የስለላ የመረጃ ማቀበልና ለሻዕቢያ ውጊያ ማጠናከሪያ የገንዘብ ማሰባሰብ ተግባር ሲፈጽሙ ቆይተዋል። በመንግሥት ተደርሶባቸውም በተከታታይ መንግሥት አስፈላጊ ነው ያለውን እርምጃ እየወሰደባቸው ነው። በሺዎች የሚቆጠሩትም ከኢትዮጵያ እንዲወጡ ሲያደርግ የተወሰኑት በቁጥጥር ስር ሆነው ጉዳያቸው እየተጣራ ነው።</p>

<p>ይህን ተግባር በመፈፀም ለኤርትራ መንግሥትና ለሻዕቢያ መሪዎች የውስጥ አርበኛ ሆነው ኢትዮጵያን በወታደራዊና በኢኮኖሚ ሲወጉ የነበሩት ዜጐች ኢትዮጵያ ውስጥ ከሚኖሩት በመቶ ሺዎች ከሚቆጠሩት ኤርትራውያን መሐል በ10 ሺዎች ወይም ከዚያ በላይ ሊሆኑ የሚችሉት እንጂ በጠቅላላው የኤርትራ ተወላጅ የሆኑት አይደሉም።</p>

<p>በርካታ ኢትዮጵያ ውስጥ የሚኖሩ የኤርትራ ተወላጆች በአሁኑ የሻዕቢያ መንግሥት ወረራ የተቃጠሉና ድርጊቱንም የሚያወግዙ መሆኑ በየአካባቢው የሚታይ ነው። የሻዕቢያ መንግሥት እንዲህ አይነቱን ለኤርትራ ህዝብ የማይበጅ ጦርነት በኢትዮጵያ ላይ የከፈተው ኢትዮጵያ ውስጥ የምንኖረው የኤርትራ ተወላጆች ከኢትዮጵያዊያን ወንድሞቻችንና እህቶቻችን ጋር በሰላምና በፍቅር እንዳንኖር ለማድረግ ነው በማለት በቁጭትና በምሬት ሲናገሩ ይሰማል። በትክክልም።</p>

<p>የሻዕቢያ መንግሥት ኢትዮጵያ የምትባል አገር ፈራርሳና ጠፍታ በምትኳ ሃያል</p>

<p>የሆነች በወታደራዊና በኢኮኖሚ አቅሟ የአፍሪካ 'እስራኤል' የሆነች ታላቋን ኤርትራ ለመፍጠር ካቀደ ቆይቷል። የኢትዮጵያንም ኢኮኖሚ የተቻለውን ያህል ሲበዘብዝና ሲያዳክም አመታትን አስቆጥሯል። ሉአላዊነቷ በተከበረው ኢትዮጵያ መንግሥት አስተዳደርም ጣልቃ ገብቶ የማዘዝና የመወሰን ዕድልም ተሰጥቶት ብሔርና ብሔረሰቦች አንድነት እንዲያጡ በሰላምና ህብረት ኖሯቸው ለጋራ ብልጽግና እንዳይሰሩ ለማድረግ የተቻለውን ያህል አፍራሽ ናቸው ያላቸውን ሚናዎች ተጫውቷል። ለዚህም ተግባሩ የውስጥ አርበኞቹ ከፍተኛ ጐጂ ሥራዎችን ሰርተዋል።</p>

<p>ከዚህ በላይ በተወሰኑ ምርጥ የሻዕቢያ የውስጥ አርበኞች የተፈፀሙ ተግባራትን መላው የኤርትራ ተወላጅ እንዳደረገው አድርጐ በመውሰድ ለሻዕቢያ ሃጢያቶችና ወንጀሎች ተጠያቂ ማድረግ አይቻልም። ምንም አይነት ፀረ ኢትዮጵያ ተግባሮችን ያልፈፀሙት የአሁኑን የኤርትራ መንግሥትና የሻዕቢያ መሪዎች የእብደት ተግባር ከልባቸው የሚቃወሙት ኤርትራዊያን በሻዕቢያ መሪዎች አኳያ መታየት የለባቸውም።</p>

<p>እንደነዚህ አይነቶቹን ኤርትራዊያን እንዳናስኮርፍ ከፍተኛ ጥንቃቄ ማድረግ ይገባናል። ንፁሃን ኤርትራዊያን በደል የፈፀሙ አድርገው አስመስለው የሚያቀርቡ የሻዕቢያ ስውር ተልእኮ አራማጆችም ስለማይታጡ ከፍተኛ ጥረት ሊደረግበት ይገባል።</p>

<p>ባጠቃላይ መንግሥትና የኢትዮጵያ ህዝብ ተንኮለኛ በሆኑ የሻዕቢያ የውስጥ አርበኞች ላይ በጋራ በምንወስደው የማጽዳት ዘመቻ በዚህ ተግባር ውስጥ የሌሉት ኢትዮጵያን አገራቸው አድርገው የሚኖሩት ኤርትራዊያን ተወላጆች እንዳይበደሉ ጥንቃቄ ማድረግ ይኖርብናል። ከዚህም በላይ በደሙ ኤርትራዊ የሆነ ሁሉ የሻዕቢያ እኩይ አላማ አራማጅ እንደሆነ አድርገን ከማሰብና ከማመን እንወገድ፣ እንጠንቀቅም እንላለን።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 13 ቀን 1990</a></p>

</body>
</html>
