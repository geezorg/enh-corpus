<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጾመ ፍልሰታ፣ ቤተክርስቲያንና ምዕመናን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<blockquote><em>

<p>ለዛሬው ለንባብ ካበቃናቸው መጣጥፎች መካከል ከኢትዮጵያ ኦርቶዶክስ ተዋህዶ ቤተክርስቲያን ሊቃውንት መካከል በአንድ አባት "ጾመ ፍልሰታ፣ ቤተ ክርስቲያንና ምዕመናን" በሚል ርዕስ ተጀምሮ የቤተ ክርስቲያኗን ውስጣ ውስጥ ሁለተናዊ ገፅታ ከ26 ዓመታት በፊት ጀምሮ የነበረውን ሕይወትና በአሁኑ ዘመን ያለችበትን ደረጃ በደረጃ በመዳሰስ ችግሮቹን የሚያፍረጠርጥ ፅሁፍ ነው።</p>

<p>ፅሁፉ አገር አቀፍ ችግሮችን ሳይቀር ይቃኛል። መፍትሔ የሚላቸውንም ያመለክታል። ለማንኛውም ፍሬ ሃሳቡን ከፅሁፉ ያገኛሉና እነሆ።</p>
</em>
</blockquote>

<h1 class="align-center">ጾመ ፍልሰታ፣<br/>ቤተክርስቲያንና ምዕመናን</h1>
<p class="align-center">ከመልአከ ሕይወት ይትባረክ አለሙ</p>


<p>በመሰረቱ ጾም ሁለት ዓላማዎች አሉት። የመጀመሪያው ሥጋዊ ምኞትን ወይም ፍትወትን በመቀነስና በማስታገስ ራስን ማረቅ ሲሆን፣ ሁለተኛው በፍፁም ልብ ሆኖ በንፁህ ሕሊና ወደ እግዚአብሔር በሚቀርብ ፀሎት የነፍስ ደህንነትን የሚያስገኝ መሰላል ነው።</p>

<p>ጾም ከጥንት ሲያያዝ የመጣ እንጂ ትላንት የተጀመረ አይደለም። ለዚህም መነሻ ሆነው የሚጠቀሱ ጾመ ሙሴ፣ ጾመ ኤሊያስ፣ ጾመ ዳንኤልና ሰለስቱ ደቂቅ፣ ምስጋና ይግባውና የጌታችን ኢየሱስ ክርስቶስ የገዳመ ቆርንቶስ ጾም፣ የበርናባስና ሳኡል (ቅዱስ ጳውሎስ) የተመረጡበት የአንጾኪያዋ ቤተክርስቲያን ጾም ዋነኞቹ ናቸው። እነዚህንም አንብቦ ለመረዳት የሙሴን ኦሪት ዘፀዓት ም.24ቁ.15 ጾመ ኤልያስን 1ኛ ነገሥት ም.19 ቁ.1 የዳንኤልና የሰለስቱ ደቂቅን በትንቢተ ዳንኤልም 1 ቁ.4-18 የጌታቸን የኢየሱስ ክርስቶስን በማቴዎስ ወንጌል ም.4ቁ.2 ሉቃ ም.4 ቁ.1 መመልከት ይቻላል።</p>

<p>ከጾም የተገኘው ጥቅም፣ ሙሴ የእስራኤልን ሕዝብ ለመምራት የሚያስችል የዋህነትንና ጥበብን እንዲሁም ማስተዋልን የኪዳኑን ታቦት ለመቀበልና ከእግዚአብሔር ጋር ለመነጋገር እድልን አገኘ። ኤልያስ ከእግዚአብሔር ተራራ ተጉዞ እዚያም በፊቱ የተደቀኑ ፈተናዎችን በትዕግሥት በማለፉ ለሶርያ አዛሄልን ለእስራኤል እዩን እንዲቀባና በእርሱ ፋንታ የሚተካው ኤልሳ መሆኑን ለማወቅ አስችሎታል። ከዚህም ሌላ በቅቶ ወደ ሰማይ የማረግ ስጦታ አግኝቷል። ዳንኤልና ሰለስቱ ደቂቅ ደግሞ በጾም ትምህርትን፣ ጥበብን፣ እውቀትን፣ ማስተዋልን አግኝተዋል። ጌታችን ኢየሱስ ክርስቶስም ሞትና ጨለማ በዋጣት ዓለም ተወልዶ በሰዎች ዘንድ መወደድን በሞት ላይ ድልን የአበውን ተስፋ መፈፀምንና እንዲሁም የቅዱስ ጳውሎስ የወንጌል ብርሃን በዓለም ያበራ ለቤተክርስቲያን መመስረት ፈር የቀደደ የጾምን ኃይል በተግባር በማሳየት ነው።</p>

<p>በጾም ወቅት ራስን ከምግብ በመከልከል ግን ከእግዚአብሔር ፀጋ በመቋደስ ዳንኤልና ሰለስቱ ደቂቅ ፊታቸው ወዝቶና አምሮ ግርማ ተላብሶ ሱባኤና ጾማቸውን ጨርሰዋል። ስለሆነም ሐዋርያዊት ተዋሕዶ ቤተ ክርስቲያን ሰባት አጽዋማት ያሏት ሲሆን ከነዚህም አንዷ ጾመ ፍልሰታ ነች።</p>

<p>በአገራችን ፍልሰታ በናፍቆት የምትጠበቅ ጾም ነች። ምዕመናን ጾመው የእመቤታችንን ክብር ለማግኘት ልጆች ወላጆቻቸውን ተከትለው ጾመው አስቀድሰው በመቁረብ የታዳጊነታቸውን መንፈሳዊ ሕይወት የሚጀምሩበት ካህናት በፍፁም ተመስጦና ፍቅር አገልግለው የእግዚአብሔርንና የእመቤታችንን በረከት የሚጋሩበት ነው። እንዲሁም የቀደሙ ነገሥታትና መኳንንት አገር የሚያስተዳድሩበት ህሊናቸው ማስተዋልን ጥበብን እንዳያጣ በጾመ ፍልሰታ ወደ እምቤታችን ቀርበው የሚማፀኑበት ነው። ከዚህም በላይ እነርሱ የሚመሩት ሰራዊት ዳር ድንበሩን አስከብሮ እንዲኖር አምላካቸውን የሚያስተውሉበት አጋጣሚ ነው። በከተሞችና በገጠሮች የሚኖረው የመንግሥት ሠራተኛም ራሱን ከእመቤታችን ረድኤት ለማሳተፍ በተቻለው መጠን ጾሞ ያስቀድሳል። በገዳማት የሚገኙ አበውና መነኮሳት የእመቤታችንን ፍቅር ተላብሰው በእፍኝ ቆሎና በጥርኝ ውኃ ተወስነው ሱባኤያቸውን የሚይዙበት ወቅት ነው።</p>

<p>ጾመ ፍልሰታ በምትገባበት ዋዜማ ከነገሥታት ጀምሮ እስከ ተራው ዜጋ ለእመቤታችን ያለውን ፍቅርና ክብር ለመግለጥ በአማላጅነቷ ከሚገኘው ረድኤት ለመካፈል ሲሉ ለቤተክርስቲያን አገልግሎት የሚገባውን ዕጣን ጧፍ ስንኤ ዘቢብ ሲያስገቡ እንዲሁም በሱባኤ ለሚጠመዱ መነኮሳት የአትርሱኝ ጥራጥሬና እህል ይሰጣሉ። ገበሬው ጠንክሮ የሚሰራበት የክረምት ወቅት በመሆኑ እናትህ ሞተች ቢሉት እንኳን ጥድፊያውን ወደ እርሻና ወደ ዘር የሚያደርግበትና የሚተጋበት ጊዜ ነው። ታዲያ ከዚች ከክረምት ጥሪቱ ከፍሎ ዘር ለሌላቸው ደሀ ገበሬዎችና ለአካባቢው አብያተ ክርስቲያናት ርዳታ ይሰጣል። በዚች በፍልሰታ በቤተ ክርስቲያን በመደበኛነት የማያገለግሉ ካህናትና ደብተራዎች በማህሌት በሰዓታት በስብሐተ ነገህ በመሳተፍና በማገልገል የእመቤታችንን ረድኤት እንዳይለያቸው ያደርጋሉ።</p>

<p>የሱባኤና የጾመ ፍልሰታ ዝርዝር ሥርዓት ከዚህ በላይ እንደተገለፀው ሆኖ ሳለ በአሁኑ ጊዜ በኦርቶዶክሳዊት ተዋህዶ ቤተክርስቲያናችን ያለው አጠቃላይ ሁኔታ መንፈሳዊ ምግባራትን መፈፀም ቀርቶ ራሷ ቤተክርስቲያንንም ፈተና ላይ የጣላት ሆኖ እናገኘዋለን። ይህም ማለት ዛሬ የሃይማኖት መዛባት፣ የሥርዓተ ቤተክርስቲያን መፋለስ፣ የአስተዳደር በደልና ዘረኝነት የሰፈነበት ሁኔታ በገሐድ መታየት ከጀመረ ውሎ አድሯል። ይህን ሁሉ የሚቃወሙት ሊቃውንት በሰንካላ ምክንያት እየተባረሩ በምትካቸው ሙያውን የማይመጥኑ እምነቱንና ሥርዓቱን የማያውቁ ልዩ ቁስል ያለባቸው ዘራፊዎች እግዚአብሔር በፊታቸው የሌለ የአስተዳደሩን ቁንጮ ብቻ በማወደስ የዕለት ጥቅማቸውን የሚያሳድዱ፣ ቤተክርስትያኒቷን በአፍጢሟ ለመድፋት ያሰፈሰፉ፣ የሐሰት ካባ የደረቡ፣ ለማስመሰል መስቀል የሚያሳይ በውስጣቸው ግን ሽጉጥ የታጠቁ ደም ለማፍሰስ ወደ ኋላ የማይሉ ገብተዋል።</p>

<p>እነዚህ ሰዎች በሕዝቅኤል ም.8 ቁጥር 16 እንደተነገረው። የክህነትን ልብስ ለብሰው መንፈሳዊ መገልገያውን ይዘው ፊታቸውን ወደ ፀሐይ ጀርባቸውን ወደ እግዚአብሔር ያዞሩ ናቸው። የሐዋርያት ሥራ ም.20 ቁ.28 እንደሚያስጠነቅቀን እነዚህ መንፈሳዊውን ካባ የደረቡ እንመራዋለን የሚሉት መንጋ መግዘን ደንታ የማይሰጣቸው ለጥቅም ሲሉ ዘረኝነትን የሚያስፋፉ የቤተ ክርስቲያኗን ውድ ልጆች ስም በማጥፋትና ሞራላቸውን በመንካት እንዲባረሩ ያደረጉ ናቸው። ድርጊታቸው በዚህ የተገደበም አይደለም ካሁን ቀደም መንፈሳዊ አባትን ለሞት አሳልፎ መስጠታቸው አልበቃ ብሏቸው፣ በእግዚአብሔር ታቦት ፊትና በምዕመናን መካከል ንፁሕ ደም ያፈሰሱ፣ ክቡር የሆነውን የሰው አስከሬን ለቀብር ያላበቁ ናቸው። ይህም ብቻ አይደለም መንፈሳዊ ትሩፋት የሌላቸው በመሆኑ ለገዳማትና አብያተ ክርስቲያናት የሚያስፈልጋቸው መቀደሻ ልብስ፣ ዕጣን፣ ጧፍ ሌላውንም ሁሉ ሊሰጡ ቀርቶ እንዲያውም ከየአድባራቱ በየምክንያቱ ገንዘብ በመሰብሰብ የግል ጥቅም አሳዳጆች ናቸው። ስለሆነም የዚህ ሁሉ ውጤት ሆኖ የምናየው ከእግዚአብሔር ቤተ መቅደስ የሚፈሰው በረከት በመቋረጡ በሰላም ፋንታ ጦርነት፣ በፍቅር ፋንታ ጥላቻ፣ በአንድነት ፋንታ መለያየት፣ በጥጋብ ፋንታ ረሃብ፣ በልብስ ፋንታ ራቁትነት፣ በመስጠት ፋንታ ልመና፣ በእውነት ፋንታ ሐሰት፣ በመተማመን ፋንታ መከዳዳት፣ በሃይማኖት ፋንታ ክህደትና ኑፋቄ ሰፍኖ እናያለን። የሀገሪቱም መልክዐ ምድር ስፋት በነዚህ ሁሉ የተነሳ እየጠበበ መምጣቱን እናስተውላለን።</p>

<p>ውድ አንባብያን ከዛሬ 28 ዓመት በፊት የኢትዮጵያ ሕዝብ ከንጉሠ ነገሥት እስከ ተራው ገበሬ ከዳር እስከ መሃል አገር ያሉ የኢትዮጵያ ልጆች በአንድነታቸው እግዚአብሔርን በማስቀደም በፀሎት ተወስነው ታጥቀው በመስራት ሀገሪቱን የዳቦ ቅርጫት አድርገው ጀግኖችዋ ተፈሪዎች ሆነው ገበሬው የበግና የፍየል ጠቦት ከጉረኖው፣ እሸት ከጓሮው፣ ማር ከቀፎው፣ ወተት ከላሙ ስለማያጣ ሕዝቡ ልመናን የማያውቅ ኩሩ ነበር።</p>

<p>ከየካቲት 66 ዓ.ም ጀምሮ የመሪዎች ዓላማ የእግዚአብሔርን ህልውና የሚጋፋ በመሆኑ ገበሬው ሳይቀር እምነቱ ተወስዶበት ከላይ የጠቀስናቸውን ጥቅሞች ለሌላው ሕዝብ ሊያቀርብ ቀርቶ ራሱም ተመጽዋች ለመሆን በቃ። የሀገሪቱም ሰራዊት በየግንባሩ ድል ርቆት መሸነፍ መጣ። ሰላም ሰፍኖባት የነበረችው አገራችን በውጭ ጠላት መደፈርና በውስጥ ርስ በርስ መተላለቅ ተጀመረ። ንጉሠ ነገሥቱ ታፍነው ፓትርያርኩ በገመድ ታንቀው ሌሎችም ያገሪቱ ልጆች ያለፍርድ ሲገደሉ ምሁራንና ወጣቶች በየሜዳው ረገፉ። በምግብ አቅርቦት ራሷን ችላ የነበረችው ኢትዮጵያ የለማኞች አገር ተባለች።</p>

<p>የቤተ ክርስቲያንም ልጆች ለኮሚኒዝም ዓላማ ሰለባ በመሆናቸው ከአስተዳደሩ ጐን በመሰለፍ እግዚአብሔር የአድሃርያን መሣሪያ ነው፣ ቤተ ክርስቲያንም የእነሱ አቀንቃኝ ናት እስከ ማለት ደረሱ። በቅርቡ ደግሞ የኢትዮጵያ ኦርቶዶክሳዊት ቤተ ክርስቲያን የነፍጠኞች መሣሪያ ነች በመባሉ የአውሮፓውያን እምነት አገሪቱን ወርሮ የኦርቶዶክስ ተዋህዶ ምዕመናን በከፍተኛ ችግርና ስቃይ ላይ ይገኛሉ። የቤተክርስቲያኒቱ መሪዎች ሃይማኖቱን የሚያዛባ መጽሐፍ በማውጣታቸው ይህንን የሊቃውንቱ ጉባዔ ተቃውሞ በተለይም ሊቀ ሊቃውንት አያሌው ታምሩ ፓትርያርኩንና የሲኖዶሱ ፀሐፊ የነበሩትን በማውገዛቸው ስማቸው እንዳይጠራ በቅዳሴም ሆነ በሌላ ስማቸውን የሚጠራውን ካህን ሳይቀር በአብ በወልድ በመንፈስ ቅዱስ ስምና በሀዋርያት ሥልጣን ገዝተዋል። በዚህ ግዝት ምክንያት አለቃ አያሌው ታምሩ ከሥራቸው ተባርረዋል። ሌሎችም የአለቃ አያሌውን ግዝት ደገፋችሁ ተብለው ከሥራ ተባርረዋል። ከነዚህም ልጅ የሞተባቸውና የሚሞትባቸው የመቃብር ቦታ ተከልክለዋል። ባሕታውያንም ይህንኑ በመደገፍ የፓትርያርኩን ሥልጣን ተቃወማችሁ ተብሎ ፀጉራቸው እየተላጨ ለእስራት ተዳርገዋል። ባሕታዊ ፈቃደ ሥላሴም ጥር 1ቀን 1990 ዓ.ም በቅዱስ እስጢፋኖስ ቤተክርስቲያን የሃይማኖቱን መፋለስ በመቃወም የአቤቱታ ደብዳቤ ሲያቀርቡ በጥይት ተደብድበው በታቦተ ሕጉ ፊት ተገድለዋል። ይህ ሁሉ ሲሆን የኢትዮጵያ ኦርቶዶክስ ተዋህዶ ቤተ ክርስቲያን ቅዱስ ሲኖዶስ የተጣለበትን መንፈሳዊ ግዳጅ ባለመወጣቱና ተገቢ እርምጃ ባለመወሰዱ የቤተ ክርስቲያኒቱ አስተዳደር እንደሰከረ ሰው በመወላገድ ላይ ይገኛል። የዘንድሮው የ1990 ዓ.ም የፍልሰታ ጾም ተጀምሯል። ጾም ሲያዝና ሱባኤ ሲገባ የበደለ ክሶ የወሰደ መልሶ ይቅርታ ተጠይቆ ነው። እንኳን ቀዳሹ ካህን ቀርቶ ምዕመናኑም ይህን መፈፀም እንዳለባቸው የእግዚአብሔር ቃል "መባህን በመሰዊያው ላይ ብታቀርብ በዚያም ወንድምህ አንዳች በአንተ ላይ እንዳለው ብታስብ በዚያ በመሰዊያው ፊት መባህን ትተህ ሂድ አስቀድመህም ከወንድምህ ጋር ታረቅ።" (ማቴ 5.23-25) ያዛልና።</p>

<p>ይህ ሆኖ ሳለ በሰሞኑ የኢትዮጵያ ኦርቶዶክስ ቤተክርስቲያን የአድባራትና የገዳማት አለቆች ላይ የተደረገው ዝውውር ከዚህ በፊት ተደርጐ በማይታወቅ ሁኔታ በተገልጋዮች ምዕመናንና በአገልጋዮች ካህናት ዘንድ የሥነ ልቦና ሽብር የፈጠረ በመሆኑ የሱባኤያችንን አላማ ያልተከተለ ነው።</p>

<p>ሁለተኛውን ፓትርያርክ አቡነ ቴዎፍሎስን በ1968 ዓ.ም አሳልፈው የሰጡ የሲኖዶሱ አባላትና አንዳንድ የመምሪያ ኃላፊዎች እንደገና ደግሞ ሐምሌ 4 ቀን 1989 ዓ.ም ዝክረ ቴዎፍሎስ ሰማዕት በሚለው መፅሔት ላይ አለጊዜያቸው የተፈጠሩ እግዚአብሔርንና ሰውን ወዳድ ነበሩ ብለው ባንድ ራስ ሁለት ምላስ አስተያየት ያሰፈሩ በቤተክርስቲያን ላይ የሚቀልዱ በደለኞች ናቸው።</p>

<p>ሌላው ወጣት ባሕታዊ አምሃ ኢየሱስ በዲላና በአዲስ አበባ እየተዘዋወሩ ወንጌልን በማስተማር የቤተክርስቲያናችንን ተከታዮች በማብዛት ብዙ የደከሙ ናቸው። እኒህ ባሕታዊ በ1983 መጨረሻ ላይ በሚያስተምሩበት ጊዜ ወቅቱ የኢትዮጵያ አንድነትና ባንዲራ አደጋ ላይ የወደቀበት በቤተክርስቲያናችን ውስጥ አለመረጋጋት የተከሰተበት ስለነበር አንድነታችን እንዳይናጋ አገሪቱ መከፋፈልና መገነጣጠል የለባትም በማለት ቁርጥ አቋም በመያዛቸው ብዙ እንግልት ደርሶባቸዋል። በ1984 ዓ.ም መጨረሻ ላይ በጐንደር ከተማ በአደባባይ ኢየሱስ ሲያስተምሩ በተፈጠረው ሁኔታ መንግሥት ይዞ በማሰሩ እስከዛሬ ያለፍርድ በወህኒ ቤት ይገኛሉ። ይህ ሆኖ እያለ የቤተክርስቲያናችን ባለውለታ ወንጌል ሰባኪ ባህታዊ አምሃኢየሱስ ሲማቅቁ በዚሁ ወቅት ለሥልጣን የበቁት ፓትርያርክና ሌሎች የሲኖዶስ አባላት ለማስፈታት ምንም ያላደረጉና የት ወደቁ ብለው እንኳን አላሰቡላቸውም። ቤተክርስቲያናችን ሊኖራት ከሚገባው የመሀሪነትና የአማላጅነት ሚና አኳያ ሲታይ ሁላችንንም አንገት የሚያስደፋና የሚያሳፍር ተግባር ነው።</p>

<p>ሌላው ደግሞ የሽግግሩ መንግሥት በተቋቋመበት ጊዜ በሕዝብ ሲናፈቁ የቆዩትን ዲሞክራሲያዊ መብቶች በአዋጅ በማፅደቅ የመደራጀት፣ የመሰብሰብ፣ የመጻፍና ሰላማዊ ሰልፍ የማድረግ ነጻነት ፈቅዶ ነበር። ይሁን እንጂ በጐሣ የተደራጁ ለብቻቸውም ሆነ ከመንግሥት ጋር ቅንጅት የፈጠሩ ቡድኖች ቀደም ሲል በአሶሳ አማራውን ለይቶ የመጨፍጨፍ ድርጊታቸውን በሽግግሩ ጊዜ በማፋፋም በወተር፣ በበደኖ፣ በአረካ፣ በአሰቦት ገዳም ንፁሐን ላይ የከፋ ጭፍጨፋ ፈፅመዋል።ይህ ጭፍን ዘረኛ ጭፍጨፋ በአርሲ አርባጉጉ ላይ በርካታ የአማራ ተወላጆችን ፈጅቷል። የዚህ ጭፍጨፋ አካሄድ እጅጉን ያሳሰባቸው ምሁራንና አገር ወዳዶች ተሰብስበው አማራው ተጠቂ የሆነበት ዘመቻ እንዲቆምና መብቱ እንዲረጋገጥለት ፕሮፌሰር አሥራት ወልደ ኢየሱስ ለአርባ ዓመታት በሕክምና ዘርፍ ወገኖቻቸውን ሲረዱና ሲያድኑ የኖሩ ሲሆን አሁን የተፈጠረው የጐሣ መከፋፈል ለአገር አንድነትና ለጋራ ዕድገት አይበጅም ብለው የአማራው ብቻ ሳይሆን የመላው የኢትዮጵያ ሕዝብ መብትና የጋራ ጥቅም ይረጋገጥ በማለት ሲታገሉ ቆይተዋል። ሁላችን እንደምናውቀው ክስ ተመስርቶባቸው በእስር ቤት ላለፉት አራት አመታት ቆይተዋል። ይሁንና ባሁኑ ሰዓት አሳሳቢ የጤንነት ቀውስ ገጥሟቸው ባለበት ሁኔታ እንኳን ታስረው እያሉ መጠነኛ ህክምና እየተከታተሉ ይገኛሉ። ታዲያ ቤተክርስቲያናችን ከምትከተላቸውና ከምታስተምራቸው መርሆዎች ዋነኞቹ የታሰረን መጠየቅ፣ የታመመን እግዜር ይማርህ ማለት፣ ያዘነን ማፅናናት ይገኙበታል። ይሁን እንጂ የቤተክርስቲያናችን መሪዎች እኒህ ትልቅ አባት ባሉበት ሁኔታ ቢቻል እንዲፈቱ ለመንግሥት ማማለድ ሲገባቸው ይህ ሁሉ ይቅርና እግዚአብሔር ይፍታህ ወይም ይማርህ ብለዋቸው አያውቁም። ይህንንም በርካታ ታዛቢዎች ይመሰክራሉ።</p>

<p>እንደምናስታውሰው በደርግ ውድቀት ማግስት ከኤርትራና ከአሰብ የተፈናቀሉ አያሌ ወገኖች በተለይም የባሕር ትራንዚት ሰራተኞች ከሥራ፣ ከደመወዝ፣ ከአበል ወይም ከካሣ ተከልክለው በመንገላታታቸው በመስቀል አደባባይ የረሃብ አድማ በማድረግ ለሶስት ወር ያህል ሙሉ ክረምት መከራውን ታግሰው እያሉ ፓትርያርኩ ሊጠይቋቸው ሲሄዱ በአባትነታቸው በመመካት ለመንግሥት ነግረውላቸው ችግራቸው ይቀረፍ ዘንድ ቢያሳስቧቸው ሁሉን ሰምተው ምንም ሳያደርጉላቸው ቀሩ። እንዲያውም ከመስቀል አደባባይ በፖሊስ ኃይል እንዲባረሩ ተደርጓል። ፓትርያርኩ ዘውዳቸውን ደፍተው በግል ከሚያከብሩበት ስፍራ በረሃብ የተጐሳቆለ ማየት ስላልፈለጉ የአባትነት ተልዕኳቸውን ራሳቸው ሰርዘውታል።</p>

<p>ከላይ እንደተጠቀሰው ከሐዋርያት ጀምሮ እስከ ቅርብ ጊዜ ድረስ ሲሰራበት የቆየው ቤተክርስቲያን ቀኖና ማለትም ጌታችን መድኃኒታችን ኢየሱስ ክርስቶስ ለሐዋርያት በምድር ያሰራችሁት በሰማይ የታሰረ ይሆናል በምድር የፈታችሁት በሰማይ የተፈታ ይሆናል ብሎ የሰጣቸውን መንፈሳዊ መመሪያ ቤተክርስቲያናችን ስትጠቀምበት ቆይታለች።</p>

<p>በ1988 ዓ.ም በየካቲት ወር አካባቢ የቤተክርስቲያናችን መሪዎች ትክክለኛውን መንፈሳዊ አቅጣጫ መሳት የሊቃውነት ጉባዔው በመቃወሙና አለቃ አያሌው ታምሩም ስለገዘቱ አያሌ ምዕመናን የፓትርያርኩ ስም በሚጠራባቸው አብያተ ክርስቲያናት ግዝቱን በማክበር አይሄዱም።</p>

<p>ውድ አንባብያን ልብ በሉ ከሊቃነ ጳጳሳት ጀምሮ ለሚቀርብላቸው ጥያቄ የሚሰጡት መልስ ተራ ካህን ፓትርያርክን መገዘት አይችልም የሚል ነው። ይህን ካሉ ደግሞ ፓትርያርክ በአስተዳደር በመሾም በመሻር ካልሆነ በስተቀር በማጥመቅ በመናዘዝ ሥጋው ወደሙን በመለወጥና በማቁረብ በማሰርና በመፍታት መንፈሳዊ ሥልጣናቸው እኩል ነው። ይህ ከሆነ ደግሞ ግዝቱ የተጣለባቸውን ስማቸውን የሚያነሳውም ካህን ውጉዝ ነው። ውጉዝ ከሆነ ደግሞ ማጥመቁም መቀደሱ ማቁረቡ መናዘዙም ዋጋ የለውም።</p>

<p>ምክንያቱም በእግዚአብሔር መንፈሳዊ ኃይል ታሽሯልና። ለዚህም ማረጋገጫችን ቅዱስ ጳውሎስ እንኳን ምድራውያን ገዢዎችን ይቅርና በመላዕክት ላይ ሥልጣን እንዳለን አታውቁምን ብሎ ለቆሮንቶስ ምዕመናን ጽፏል። ከዚህ በተጨማሪ ታላቁ ነቢይ ኤልያስ ከአፌ ቃል ካልወጣ በቀር ዝናብ እንዳይዘንብ ምድርም የዘሩባትን እንዳታበቅል ገዘተ። ሰማይና ምድርም የእግዚአብሔርን ሰው ድምፁን ስሙ ቃሉንም ተቀበሉ። ቃሉም ሕያው ሆኖ ለሶስት ዓመት ከስድስት ወር ዝናብ ጠፋ መሬቱ ደረቀ።</p>

<p>ይህንን የምታምንና የምታስተምር ቤተክርስቲያን የካህናትን ሥልጣን ማበላለጥ ከጀመረች ውጤቱ የሃሰት ካህናት መሆን ነው።</p>

<p>ስለዚህ የቤተክርስቲያኒቱ ምዕመናንና አባላት የምንገኝበትን አሳሳቢ የውድቀት አቅጣጫ ለመግታት ባጭር ጊዜ ተሰብስበው ርምጃ ካልወሰዱ እግዚአብሔር ራሱን አይክድምና ውግዘቱ ይፀናል። የቤተ ከርስቲያኒቱ የውስጥ ጠላቶች ይጠፋሉ። ርሷ ራሷ ቤተክርስቲያኒቱ ግን አምላኳ በሰጣት ተስፋ ፀንታ ትኖራለች። ምክንያቱም የሲኦል ኃይሎች ሊያጠፏት አይችሉምና።</p>

<p>ወስብሐት ለእግዚአብሔር የሀገር ውስጥ የቤተክርስቲያን ስደተኛ</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 13 ቀን 1990</a></p>

</body>
</html>
