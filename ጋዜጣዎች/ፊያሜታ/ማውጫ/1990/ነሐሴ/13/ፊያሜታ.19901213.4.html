<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሬዚዳንት ካቢላን ለማስወገድ የተነሱት አማጺያን ድል እንደሚያደርጉ አሳወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ፕሬዚዳንት ካቢላን ለማስወገድ የተነሱት አማጺያን ድል እንደሚያደርጉ አሳወቁ</h2>


<p>በዲሞክራቲክ ኮንጐ የሎሬት ዴዚሬ ካቢላን መንግሥት ከሥልጣን ለማውረድ ከመንግሥቱ ወታደሮች ጋር ጦርነት የገጠሙት በባንዳሙሉንጌ ቱትሲዎች የሚመሩት አማጺያን በርካታ ቁልፍ ቦታዎችን እየተቆጣጠሩ ወደ አገሪቱ ዋና ከተማ ወደ ኪንሻሳ በመገሥገሥ ላይ በሚገኙበት በአሁኑ ጊዜ በአገሪቱ ውስጥ ካሉ ልዩ ልዩ የፖለቲካ ድርጅቶችና ከበርካታ ጐሣዎች ጋር የትግል አንድነት ያጠናከሩ መሆናቸውን በቅርቡ ኪንሻሳ ዘልቀው የካቢላን አስተዳደር እድሜ እንደሚያሳጥሩት ማሳወቃቸው ተገለጠ።</p>

<p>በሌላ በኩል ሰሞኑን ከኪንሻሳ ጠፍተው የከረሙት ፕሬዚዳንት ሎሬ ካቢላ እሁድ ዕለት ከካታንጋ ጠንካራ ይዞታቸው ተመልሰው ኪንሻሳ ሲገቡ በሰጡት ቃል ባላቸው ጠንካራ ሃይል አመፀኞቹን ድል እንደሚያደርጉና ባሉበትም ሁኔታ እንደሚቀጥሉ መግለጣቸውን የጀርመንና የኬንያ የሬዲዮ ዜናዎች ነሐሴ 11 ቀን ገልጠዋል። ሆኖም የአማጺያኑን ግሥጋሴ ማቆም ያልቻለው የካቢላ ኃይል አማጺያኑ ከኪንሻሳ መቶ ኪሎ ሜትሮች ርቀት ላይ እንዲደርሱ ስላስቻላቸው የካቢላን ቃል ተአማኒነት ያሳጣው መሆኑን የጀርመን ድምፅ ሬዲዮ ጠቁሟል።</p>

<p>አማጺያኑ ቀደም ሲል ሎሬ ካቢላ የቀድሞውን የኮንጐ ዛየር መሪ የነበሩትን ሞቡቱ ሴሴኮን ከሥልጣን ለማባረር የተጠቀሙባቸው ለድል ያበቋቸውና ሥልጣን ያስጨበጧቸው ዋና ኃይላቸው ነበሩ፣ካቢላ ሥልጣን በያዙበት ባለፉት 18 ወራት ጊዜ ውስጥ እነዚህን አጋሮቻቸውን በማግለለል ሥልጣኑን ሁሉ ለዘመዶቻቸው በማደል መጠቃቀሚያ ስላደረጉት የባንያ ሙሉንጌ ቱትሲዎች በካቢላ ላይ ቂም ቋጥረው ቆይተዋል።</p>

<p>ካቢላ ሥልጣን እንደያዙ ህዝቡ ይጠብቅ የነበረው የሞቡቱ አምባገነን አገዛዝ ተወግዶ በምትኩ ዲሞክራሲያዊ ሥርዓት መዘርጋቱን ነበር። ሆኖም ካቢላ ከቀድሞው በባሰ ሁኔታ የህዝቡን ሰብአዊ መብት በመርገጥ ሙስናን በማንገሥ ሥልጣንን የዘመዶቻቸው መጠቀሚያ በማድረግ የተበላሸ አስተዳደር በመተካታቸውና በመጨረሻም ለድል ያበቋቸውን ቱትሲዎች ከአገር በማባረራቸው ምክንያት የባንያሙሱንጌ ቱትሲዎች በአገሪቱ ምስራቅ ከሚገኙት የኮንጐ ቱትሲዎች ጋር ግንባር በመፍጠር ይሀን ጦርነት አውጀውባቸዋል።</p>

<p>እስካሁን አማጺያኑ ጐማ፣ ሉካሽ፣ ዩቬራ፣ ሙአንዳናና ባናና የተባሉ ቁልፍ ቦታዎችን ሲይዙ የግሥጋሴያቸው አቅጣጫም አሁን ወደ ዋና ከተማዋ መሆኑ ታውቋል። አስር የሚሆኑ የአማጺያኑ የጦር መሪዎች በአገሪቱ በካቢላ እንዳይንቀሳቀሱ ከታገዱ የፖለቲካ ድርጅቶች ጋር ግንባር በመፍጠር አንድ ሁሉን ጐሣዎቸ ያቀፈ ብሔራዊ ፓርቲ ማቋቋማቸውንም የአሜሪካ ድምፅ ሬዲዮ ነሐሴ 11 ቀን በሰጠው ዜና ገልጧል።</p>

<p>ከዚምባቡዌ ወታደሮችንና ከኩባ መንግሥትም 2 ፓይለቶች ለመከላከል ጦርነት እርዳታ የተደረገላቸው ካቢላ አሁንም ከኪንሻሳ እንደገና መሰወራቸው ምሽት ላይ ተገልጧል። አማጺያኑ በበኩላቸው ጦርነቱን በሁለት ሳምንት ውስጥ አጠናቀን ሥልጣን ከካቢላ እንረከባለን ማለታቸውም በዚሁ ዘገባ ተገልጧል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 13 ቀን 1990</a></p>

</body>
</html>
