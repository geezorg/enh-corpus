<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊነት ድርጅት ጋዜጣዊ መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢትዮጵያዊነት ድርጅት ጋዜጣዊ መግለጫ</h1>


<p>በያዝነው ዓመት ባለፈው ግንቦት ወር መጀመሪያ በአገራችን በሰሜን ክፍል የተነሳው ግጭት የተፋፋመ የጦርነት ሁኔታ አሳይቶ ነበር። ጦርነቱ በዚያ መልኩ እና ፍጥነቱ የሚቀጥል ቢሆን በዚህ በተነሳበት ቦታ ብቻ የሚወሰን ሳይሆን የሰሜን ምሥራቅ አፍሪካንና የቀይ ባሕርንም አካባቢ ሰላምና ፀጥታ ይነሳል ተብሎ ያሳሰበ ይሆናል። ስለዚህ ነው በዚያው ሳምንት ከተለያዩ የአፍሪካ አገሮች መልዕክተኞች በአሜሪካ አቀናጅነት በጋራ ወይም ለየብቻ የሽምግልና አገልግሎት በማቅረብ ስም አዲስ አበባና አሥመራን መጐብኘትን ያዘወተሩት።</p>

<p>በዚህም ሙከራ ከአሜሪካንና ከሩዋንዳ የቀረበው የግልግል መደራደሪያ አሳብ በተባበሩት መንግሥታት የፀጥታ ጥበቃ ምክር ቤትና የአፍሪካ አንድነት ድርጅት ተደግፎ ለተጋጩት ወገኖች ቀርቧል።</p>

<p>የኢትዮጵያዊነት ድርጅት ስለ ኤርትራ መገንጠል አቋሙ የታወቀ ነው። በዚህ ጊዜም ያንኑ የታወቀውን ባለፈ ታሪክ አጠናክሮ ማሳወቁ ተገቢ መስሎ ታይቶናል፦</p>

<p>ያቺ ጥንታዊት የኢትዮጵያ ክፍለ ሀገር በታወቀው የጠላት ተንኮል ከእናት አገር አካልዋ መገንጠሏ የሁለቱንም ክፍሎቸ ሕዝብ ካሁን በፊት ሲበድል የኖረ ነበር። ያ! ሁኔታ ከዘመናት በኋላ በጊዜው በደረሰ የድል ጊዜ እንዲተካከል ጉዳዩ ለተባበሩት መንግሥታት ድርጅት ጠቅላላ ጉባኤ ቀርቦ ኮሚሽኖችን (መልክተኞችን) በየጊዜው እየላከና እያጣራ በኮሚቴዎችም እያስጠና በተናጠልም የሕዝቡን አቤቱታ በተጠሪዎቹ አማካይነት በመስማት ከ7 ዓመታት በላይ ጊዜ ወስዶ ካጣራና የሕዝቡን ፍላጐትና የኢትዮጵያን ጥያቄ ተገቢነት ካረጋገጠ በኋላ በትልቁ የዓለም ሸንጐ የአደባባይ ውሳኔ ተገኝቶለት ኤርትራ ከኢትዮጵያ እንድትቀላቀል በመደረጉ ለበደሉ ፍትሕ ተገኝቶአል፣ ታሪክም ተስተካክሎአል።	ከዚህ ሁሉ በኋላ ያ! የተደከመበት እንዳልነበረ ሆኖ ለጥቅም በተባበሩ የውጭ ኃይሎች ሥውር ደባ ከሕግና ከልማድ ውጭ በሆነ አሰራር የአገሩ ባለቤት የሆነው የኢትዮጵያ ሕዝብ ሳይጠየቅ ያልተወከለው መንግሥት ኃላፊነት በጐለውና ግዴለሽነት በተመራ አሰራሩ ለጊዜው በዚያው የችግር አዙሪት ውስጥ ስላስገባን ነው ችግሩ የተፈጠረው።</p>

<p>የተባበሩት መንግሥታት በበኩሉ እንደቀደመው የዓለም መንግሥታት ማኅበር ለታሪክ ፍርድና ለትውልድ ወቀሳ ተጋልጦ ነው የሚገኘው።</p>

<p>ድርጅታችን የጊዜውን ሁኔታና ያካባቢውን አስተያየት ከዚህ የታሪክ እውነታ ጋር ሲያገናዝብ ቁጣውን አምቆ ይዞ ቆይቷል። ባሁኑ ጊዜ ግን ከእንግዲህ ወዲያ የማይታገሰው ሁኔታ ላይ ስለደረሰ የመከላከል ግዴታውን ለመወጣት ወደ ጦር ግንባር በመንቀሳቀስ ላይ ይገኛል። ይህ አስፈላጊ የሆነ የባለአገርነት ግዴታው ነው። ለሰላማዊ መፍትሔ የሚደረገው ጥረት ካልተሳካ ሌላ ማማረጫ የለም።</p>

<p>ከላይ እንደተዘረዘረው ከሁሉ በፊት በታሪክ ማስታወሻ መያዝ ያለበት ይህ አሁን የተከሰተው አጥፊ ኃይል የተወለደው "ነፃ አውጪ ነን" ከሚሉት የፖለቲካ ድርጅቶች እምነትና አሰራር መሆኑ ነው። የሚያስከትለው ጠንቅ በጊዜው ታውቆ ማናቸውም የወዳጅነት ምክርና ማስጠንቀቂያ ቢቀርብላቸው መሪዎቹ ለመቀበል ፈቃደኞች ባለመሆናቸው ሳያስፈልግ የመጣ ችግር ነው። አሁንም ቢሆን ከወደፊት አደጋ ለመዳን የመታረም ጊዜው ያላለፈ ስለሆነ ጉዳዩ በምርና በእውነት ታስቦበት በጊዜው ካልተገታ ለማንም የማይበጅ የማያቋርጥ የችግር ምንጭ ሆኖ መቆየቱ የማይቀር ነው። ስለዚህ የኢትዮጵያን አንድነትና ነፃነት ክብርና ያካባቢውንም ሰላምና ፀጥታ ለማረጋገጥ ከተፈለገ ገና ሲጀመር በሂደቱ ላይ አስከፊ መልኩን ያሳየውን ይኸን የመለያየት አሰራር ሌላ ችግር ሳያስከትል አሁን በጊዜው አርሞ ሕዝቡን በእኩልነት በአንድነትና በስምምነት በሰላም ለሚያኖረው ዴሞክራሲያዊ ስርዓት መገዛት ግድ ይሆናል ነው የምንለው።</p>

<p>የሕዝብ ፈቃድና ሙሉ ትብብርም የሚገኘው እንደዚህ ያለ አመራር ሲኖር ነው። የኢትዮጵያዊነት ድርጅት ይህንን በጠቅላላው ለሕዝቡ በተለይም በሥልጣን ላይ ላሉት ወገኖች ከማመልከትና ከማስጠንቀቅ ያረፈበት ጊዜ የለም። አሁንም በዚህ አጋጣሚ ይህንኑ አቤቱታ ማሰማቱ ነው።</p>

<p>ያለንበትን ሁኔታ በተመለከተ ሌላ ያሰጋን ነገር አለ። ከሽምጋዮች የቀረበው የመስማሚያ ሀሳብ ምናልባት ተኩሱን በማቆም በሁለቱም ወገኖች የማሰቢያ ጊዜ ስለሚሰጥ ሁለቱም ለዘላቂ ጥቅማቸው ቢጠቀሙበት መልካም ነው። ካልሆነ ግን አስጊ ለሆነው ጉዳይ ማደናገሪያ ከመሆን አያልፍም።</p>

<p>ከዚህም በቀር ከቀረበው የእርቅ መደራደሪያ ሃሳብ እንደምናየው የመጀመሪያ ጥረቱ የወሰኑ ክልል የሩቁን የቅኝ ግዛት ጊዜ መስመር ተከትሎ በተባበሩት መንግሥታት ባለሙያዎች ተስናድቶና እውቅና አግኝቶ እንዲመዘገብ ነው።</p>

<p>በዚህ ላይ የታየው ጥድፊያና የአሰራር መንገድ በዚህ ጊዜ የገለጠው ምስጢር የለምን? ለዚህ መልሱን የሚሰጠው ጊዜ ቢሆንም መከታተሉ የእኛ ፈንታ ነው።</p>

<p>አሰራሩ በታሪክ ወደኋላ ተመልሰን አንዳንድ ነገር እንድናስታውስ ይረዳናል። በ1928 ዓ.ም የአምስቱ ዓመት የፋሽስት ኢጣሊያ ወረራ በሀገራችን ላይ የተጀመረው በኡጋዴን በኩል በመጀመሪያ በወልወል ላይ በተፈጠረው ግጭት መንስኤ ነበር። በዚያ ጊዜ ሽምግልና ቢሞከርም ውስጡ ደባ ስለነበረበት ከማስመሰል አሰራር ያላለፈ በመሆኑ ኢትዮጵያን ከግፍ ወረራ የሚታደጋት አልሆነም ነበር። በጊዜው ከተገኘው ድል በኋላም እንደዛሬው ሳይጠየቅ የደረሰላት አልነበረም። ያ ለዘመናት ቆይቶ እያለ ይህ የአሁኑ የኤርትራ ወሰን ጥያቄ በሀሳብ በቅፅበት ተፈፅሞ በተባበሩት መንግሥታት ድርጅት መዝገብ ቤት (አርሽቭ) እንዲገባ ልዩ ትኩረት የተሰጠው ኤርትራን ለአንድ የተለየ ወገን ጥቅም ሊያዘጋጃት ካልሆነ በቀር ሌላ ምን ትርጉም አለው? በዚህ አሰራር ደግሞ የኢትዮጵያ የቀድሞ ጠላቶች የሚንቀሳቀሱት የየራሳቸውን ጥቅም ለማረጋገጥ መሆኑ የተሰወረ አይደለም።</p>

<p>እንዲሁም ደግሞ ሁልጊዜ ሲከተለን የኖረው የጠላት ስውር አሰራር ስንመለከተው፣ ደቡብ ምሥራቅ ኢትዮጵያ በኡጋዴን ወሰኗ ክፍት ሆኖ ለዘወትር ጥቃት እንድትጋለጥ ሆኖ በሰሜን በኩል ደግሞ ወገንን ከወገኑ ለይቶ ሁለቱንም አድክሞ ለማሳየት በየመግቢያው ቁጥጥር በማጥበቅ ምን ጊዜም ኢትዮጵያ ከመሻሻልና ዕድገት ደረጃ ሳትደርስ ዘወትር ኋላ ቀር እየተባለች እንድትኖርና በመጨረሻም ከሴረኞቹ የተንኮል እቅድ ሥር እንድትገባ የተፈረደባት መሆንዋ ነው ግልፅ ሆኖ የሚታየው። ይህ ለጥፋት የሚያዘጋጀን ተጋፊ ኃይል በጊዜ ካልተገታ ድፍረቱ ይቀጥላል። እንደዚህ ያለውም የድፍረት አሰራር በአንድ ሀገር ላይ የሚሰለጥነው በዚያ ሀገር ሕዝብ መካከል ፍቅር ሲበርድ አንድነት ሲላላ ነው። በዚህ አስተሳሰብ በዚህ ጊዜ ኢትዮጵያውያን ሁሉ ኤርትራውያንም ሳይለዩ በአደጋው ውስጥ ነው የሚገኙት ማለት ነው።</p>

<p>ስለዚህ ሁሉም ኢትዮጵያውያን በዚህ ጊዜ ለኃላፊነታቸው ነቅተው በአንድነት ኃይላቸውን በማጠንከር ብሔራዊ ክብራቸውን ለማስጠበቅ በኢትዮጵያዊው ክብራቸው ይገደዳሉ።</p>

<p>በዚህ ጊዜ ነው መንግሥትም በበኩሉ ለሕዝቡ ፈቃድ የሚታዘዙና የሕዝቡንም ፍላጐት በሚተረጉም ሁኔታ ላይ መገኘት ያለበት። ምንጊዜም ሕዝብና መንግሥትን በአንድነት ጠብቆ የሚይዝ ተስማሚ ፖለቲካዊ ፈቃድ ወሳኝ መሆኑ መታወቅ አለበት።</p>

<p>ይህን ፍላጐት ለማሟላትና በሕዝብ ልብ ያለውን የሀገር ፍቅር ለማነሳሳት ከጥንታዊ ታሪኩ ከመነሻው በዚህ ላይ በጥቂቱ ማውሳት ቦታውና ጊዜውም ስለሆነ እነሆ በከፊል ቀርቧል።</p>

<p>የታራክ መግቢያ፦</p>

<p>"... ከጥፋት ውኃ በኋላ ከክርስቶስ ልደት በፊት በ3ኛው መቶ ዘመን የእግዚአብሔር ሰው የኖህ ዘር በምድር ሁሉ ሲሰራጭ በመጀመሪያ የካም ልጅ ያረፈባት፣ በኋላም ልጆቿ በአባታቸው ስም ያስጠሯት በጥንታዊነቷ ከሌሎች ተለይታ የምትታወቀው ሀገራችን ኢትዮጵያ መጀመሪያው የሰው ዘር ቅርታ የተገኘባት፣ ከአምስቱ ክፍለ ዓለማት በአንደኛው በሰሜን ምሥራቅ አፍሪካ የምትገኝ ራስዋን የቻለች የጥንታዊ ሥልጣኔ ባለቤት የሆነች ጥንታዊት ሀገር ናት።"</p>

<p>የሕዝብን አመጣጥና አኗኗርንም በተመለከተ በረጅሙ የነፃነት ጊዜ ውስጥ ከልዩ ልዩ የሰው ዘሮች የብዙ ቋንቋና የባሕል ባለቤቶች የሆኑ ወገኖች በቀይ ባሕርና በሕንድ ውቅያኖስ በኩል በየጊዜው እየገቡ ከጥንተ ነዋሪው ሕዝብ ጋር እየተቀላቀሉ በስምምነት ሲኖሩ አልፎ አልፎም ሲጋጩ በትግል ታሪክ ሂደት ውስጥ አልፈው የኢትዮጵያዊነት ባለሀገርነታቸውን አፅንተው በአንድነት በነፃነትና በስምምነት አብረው ኖረውባታል። ይህች ሀገራችን የመልካአ ምድር አቀማመጧ የዓለም የጥቅም መገናኛ ማዕከል በሆነው በመካከለኛው ምሥራቅና በአፍሪካ መካከል ያሰገኛት፣ የጥቁር ዓባይ ምንጭ መነሻ መሆንዋ፣ የአክሱም ዘመነ መንግሥት ገናናነትና የቀይ ባሕር ባለቤትነቷ፣ ከሁሉ በላይ የረጅም ጊዜ የነፃነት ታሪኳ፣ ጥንታዊ ሥልጣኔዋ፣ የፊደል ቅርፅና ስነፅሁፍ እንዲሁም ልዩ ጣዕም ያለው ያሬዳዊ ዜማዋና የቅኔ ድርሰቷ፣ ይህንን የመሰለው ጥንታዊ ቅርስና ውርስ በሰፊው ዓለም ያሳወቋት፣ በተፈጥሮ ስጦታ የተባረከች ውብና ሲሳያማ የሆነች ለኢትዮጵያን ሁሉ የጋራ ርስት ሀገር ናት።</p>

<p>በዚህ ሁሉ ስጦታዋ የሚቀኑባት ጠላቶቿ በየጊዜው መፈታተናቸው ባያቋርጥም እስከ ዛሬ ድረስ ልዩ ልዩ ነገዶቿ በነፃ ሕዝብነታቸው የጠላትን ኃይልና ተንኮል በአንድነት እየተቋቋሙና እያሸነፉ የኖሩ ናቸው። ወደፊትም ለጋራ ክብራቸውና ጥቅማቸው ሲሉ ተስማምተው አብሮ መኖርና መስራት፣ አብሮ መክበርና መከበር አለባቸው። በዚህ አሰራር ይህ ነፃ ሕዝብ ከብሮና ተከብሮ ፍትህ ባልተለየው ሰላም በአንድነት አብሮ ከመኖር የተሻለ ሌላ አማራጭ የለውም ነው የምንለው።</p>

<p>ለክብራችንና ለጥቅማችን ለመነሳሳት ካለፈው ታሪካችን ይህን ያህል ካመለከትን የትግል የማስተዳደር መብት እስከመገንጠል የሚለውን በቅኝ ግዛት አስተዳደር ስር ለሚገኙት እንጂ የተባበሩት መንግሥታት ድርጅት አባል በሆኑ ነፃ ሀገሮች ያልተሰራውን መመሪያና የጐሳን ስሪት ተከትለው ሲያደራጁ (ሲከልሉ)፣ ሊያስከትል የሚችለውን ችግር አስቀድሞ በማየት የኢትዮጵያዊነት ድርጅት በተለያዩ ጊዜዎች ምክርና ማስጠንቀቂያዎች አቅርቦ እንደነበር ይታወሳል። ከላይ እንዳወሳነው ይህ ከፍተኛ የሀገር ጉዳይ በመሪዎቻችን ዘንድ የሚገባውን ቁም ነገረኝነት ሳያገኝና በምር ሳይታሰብበት ኃላፊነትና ሃቀኝነት የጐደለውን አሰራር በመከተል ነው የተፈፀመው። የኤርትራን መገንጠል በተመለከተም ይህንኑ አስተሳሰብና አሰራር በመከተል በተፈፀመው ሥራ ታላቅ ስህተት ተደርጓል፣ በሕዝብም ላይ ታላቅ በደል ደርሷል።</p>

<p>ከዚያም ወዲህ ከዚሁ አሰራር የተነሳ ችግሩ እየሰፋና እያደገ ሲሄድ የሚታይ ቢሆንም ከስህተቱ ተምሮ የመታረም አዝማሚያ እስካሁን አለመታየቱ የሚያስገርም የሚያሳዝንም ነው። ስለዚህ በዚህች በተፈጥሮ ስጦታ ሁሉ የተባረከች ሀገራችንን በደንብ ተደራጅተንና ተጠንቅቀን በዲሞክራሲ ሥርዓት በእኩልነትና በነፃነት በሰላምና በብልፅግና አብሮ በመኖር ፈንታ በገባርነት ሊያኖሩን ቆርጠው ለተነሱ ጠላቶችና የወዳጅ ጠላቶች የጥቅም ወረራ በራሳችን ኪሳራ መንገዱን በመጥረግ ላይ ነው የምንገኘው።</p>

<p>ካለፈው ታሪክ የመማር ፍላጐትና ችሎታው ካለን ሌላውን ወደኋላ ትተን የአፄ ዮሐንስ 4ኛ እስከ ቀዳማዊ ኃይለሥላሴ ዘመነ መንግሥት በተዘረጋው ጊዜ ውስጥ ብቻ የተካሄደብንን ስውር ደባና ግልፅ ወረራ በሀሳባችንን ብናመላልሰው ከሚያራርቀን ይልቅ ለዘላለም የሚያስተባብረን ትምህርት ባገኘንበት ነበር። ይህ መሆኑ ቀርቶ የአሁኑ ሀገርን የማፈራረሱ ሁኔታ ከቀጠለ የሚያስከትለው ጠንቅ በጊዜያዊ ችግር ላይ የሚወሰን ብቻ ሳይሆን የነፃ ሕዝብ ሕልውናን ሊያሳጣ የሚችል መሆኑ ግልፅ ነው። ይህ ሁኔታ የሚጠይቀው መስዋዕት ተከፍሎ በጊዜ መታገድ አለበት። ስለዚህ ከፋፋይ አመራር ከግቢና ከውጭ የሚሰማውና ከጋዜጦችም የሚነበበው ሁሉ ጠቅላላውን የሕዝብ ሃሳብ ወይም ብይን የሚያስተጋባ ነው።</p>

<p>ለሀገራቸው ለትውልድ የሚያስቡ እውነተኛ ኢትዮጵያውያን መሪዎች ካሉ ከዚህ ስህተት ፈጥኖ በመማር ለሕዝብ ፈቃድ በመታዘዝ ሁኔታዎችን የማስተካከያው ጊዜ አሁን ነው።</p>

<p>ይህ ካልሆነ በዲሞክራሲያዊ ሥርዓት በሚመሩ ሀገሮች እንደሚደረገው በስልጣን ላይ ያሉት የሕዝብ አመኔታ አጥተዋልና ከሥልጣን ይውረዱ፣ ወይም የችግሩ ጊዜ እስኪያልፍ ከሌሎች ተወዳዳሪዎች ጋር ተቀናጅተው ሀገርን ይምሩ፣ የሚል የሕዝብ ድምፅ የሚሰጥበት ጊዜ መድረሱ አይቀርም።</p>

<p>በጊዜው ሁኔታ ከመቸገራችን የተነሳ ሁሉንና እያንዳንዱን ባለሀገር መሪዎቹንም ጭምር ለጋራ ኃላፊነታቸው ካነቃንና የችግሩን ክብደት ካሰማን እንግዲህ ለዚሁ ተግባር መከናወን መንገድ ጠራጊ ይሆን ዘንድ በቅድሚያ ሊፈፀሙ ይገባል የምንላቸውን ከዚህ በታች እናቀርባለን።</p>

<dir>
<p>1ኛ/ ማናቸውንም ችግር አስወግዶ ከዚህ ከገጠመን ሁኔታ በድል አድራጊነት ለመወጣት እንዲቻል ከሁሉ በፊት ብሔራዊ የእርቅና ሰላም መንፈስ መፈጠር ስላለበት ለዚህ መልካም ፍፃሜ መጣር፣</p>

2ኛ/
<dir>
<p>ሀ) በፖለቲካም ሆነ በኢኮኖሚ ፍትሕ ለጐደለባቸው ፍትህ ማድረግ፣</p>

<p>ለ) የኢትዮጵያ ሕዝብ የባላገርነት መታወቂያ "የግል ርስቱ ባለቤት መሆኑ ታውቆ
"የእኔ ነው" ብሎ እንዲያሰማው መብቱ የሚከበርበት ሁኔታ እንዲፈጠር</p>
</dir>

<p>3/ ሀ) ሰብአዊና ዲሞክራሲያዊ መብት በትክክል መከበራቸውን ማረጋገጥና</p>

<p>ከፖለቲካ እንቅስቃሴ ጋር በተያያዘ ምክንያት ፍርድ ሳይሰጥ በቀጠሮ መራዘም የቆዩት ችግራቸው እንዲቃለል፣ ተፈርዶባቸው እስር ቤት ላሉት ምህረት እንዲደረግ</p>

<p>4ኛ/ ከግጭቱ ጋር በተያያዘ ምክንያት ካልሆነ በስተቀር ማንኛውም የኤርትራ ተወላጅ ሰብአዊ መብቱ እንዳይደፈር ማድረግ፣</p>

<p>5ኛ/ የዚህ ሁሉ አሰራር መልክና ቅርፅ ከያዘ በኋላ ጠብ አንሽውና ተከላካዩ ሁለቱም ወገኖች ጦርነቱን ማቆም ብቻ ሳይሆን የችግሩን መንስኤ ለማስወገድ ጥረት ማድረግ አለባቸው፣</p>
</dir>

<p>በጠቅላላው ባለሀገሩ በተለይም የአገር ሽማግሌዎች ይህን የቸግር ምንጭ የሆነውን የመለያየት ሃሳብ ለማስወገድ እንደቀድሞው የኢትዮጵያ የተቀደሰ ልማድ በዕርቅ መልካም ፍፃሜ እንዲያገኝ ግፊት እንዲያደርጉ ኢትዮጵያዊነት ድርጅት ጥሪ ያቀርባል።</p>

<p>ኢትዮጵያዊነት ድርጅት</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 15 ቀን 1990</a></p>

</body>
</html>
