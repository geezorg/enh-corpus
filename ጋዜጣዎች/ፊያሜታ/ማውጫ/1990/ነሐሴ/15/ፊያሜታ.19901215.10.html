<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከጀግንነት ነው ወይስ ከፍራቻ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከጀግንነት ነው ወይስ ከፍራቻ</h1>
<p class="align-center">ከጌታቸው ጋረደው (ጀርመን)</p>


<p>ለአምስት ዓመታት የፋሽስትን ጦር መግቢያና መውጪያ ያሳጣው በላይ ዘለቀ ላደረገው ጀብዱ መሾም መሸለም ሲገባው በንጉሥ ኃይለ ሥላሴ ትዕዛዝ እንዲሰቀል ተፈርዶበት ገመዱ አንገቱ ላይ ገብቶ በመጨረሻ ደቂቃ ባሰማው ቃል "ኢትዮጵያ አገሬ ወንድ አይብቀልብሽ" የሚል ነበር። ብናምንም ባናምንም ይህ እርግማን ስለደረሰብን ከ1933 ዓ.ም ሕዝባችን ሲሰቃይ ግፍ ሲዋልበት ጊዜ የፈጠራቸውን ገዥዎች በቃችሁ፣ ሕዝቡን አታጉላሉ፣ ያለ ወንድ ባለመኖሩ ያለቀውን ሕዝብ ቤት ይቁጠረው።</p>

<p>ጃንሆይ ኃይለ ሥላሴ በወጣትነታቸውም ሆነ በሽምግልና ዘመን ለስልጣን ያላቸው ጉጉት በጣም ጠንካራ ስለነበረ እስከመጨረሻው ደቂቃ ሕዝቡ ከመዳፋቸው እንዳይወጣ ጨብጠው ሲያዙት ከሳቸው ሕይወት በኋላ የሚተካቸው ብቁ ሰው እንዳይገኝ ሲከላከሉ በተለይ ልጃቸውን አልጋ ወራሽ አስፋ ወሰንን በጣም ያገሏቸው ነበር። በመጨረሻ አንከብክበው ያሳደጓቸው ወታሮቻቸው እጅግ በሚያሳዝን ሁኔታ ገደሏቸው። ንጉሡን በወቅቱ ብንነቅፋቸውም የተሰራባቸው ግፍ ይቅርታ የማይገባው የዱር አውሬ የሚያደርገው አፀያፊ ሥራ ነበር።</p>

<p>እሳቸውን ገድለው ሕዝቡን የተረከቡት ወታደሮች ንጉሡን እያኮሰሱ ሕዝቡ ልብ ገብተው ቁስሉን ሕመሙን ስለነኩለት ፈዋሽ አገኘን በማለት አቅፎ ደግፎ ስለተቀበላቸው በመጨረሻ እነማን እንደሆኑ እውነተኛ ፍላጐታቸውን በተግባር ስለአሳዩት ኃይለ ሥላሴ ይግደለኝ ማለት ጀመረ።</p>

<p>የደርጉ መሪ የአገዛዙን ልጓም ጨብጠው ሕዝቡን በፈለጉት መንገድ ሲመሩት እንደንጉሡ ተከታይ ወራሽ እንዳያገኝ ጠቃሚ ሰዎችን ስለረሸኑ አሁንም ተቀባይ ያልተጠበቀ ሰው መለስ ዜናዊ መጡ። እሳቸውም እንደደርጉ ያለፈውን በማውገዝ የሕዝቡን ልብ ለማግኘት ቢሞክሩም የጐሳን ፖለቲካ ስለጀመሩ ሕዝቡ ራቃቸው። የጐሳው ፖለቲካ እንደወረርሽኝ በሽታ በመላ አገሪቱ በፍጥነት ስለተስፋፋና ብዙ ሕይወት ስለጠፋ ሕዝቡ እንባውን ሲያፈስ አሁንም የበላይ ዘለቀ እርግማን አገሪቱን ያለወንድ ስለአስቀራት ይሄው እንደምናየው በነጠላ ጫማ በቁምጣ ሱሪ በረሕኞቿ ምኒሊክ ቤተ መንግሥት ገብተው ያንን ያልታደለ ሕዝብ በፈለጉት መንገድ ከፋፍለው ይጫወቱበታል።</p>

<p>በላይ ዘለቀ ከመቃብሩ ቀና ብሎ ቢመለከት እርግማኑ ስለደረሰለት ያዝናል ወይስ ይደሰታል? እሱና ጓደኞቹ ለአምስት ዓመታት የታገሉለት የኢትዮጵያ ሕዝብ በዛሬው ሁኔታ በመገኘቱ ተንሰፍስፎ ባለቀሰ ነበር። ሀዘኑ ከሥጋው አልፎ አፅሙን በሰበረው ነበር። ይህንን ግፍና በደል ንቀትና ውርደት ለማየት ባለመቻሉ በጣም ዕድለኛ ነው። የደርግ አመራር በጣም በከፋበት ወቅት የመንግሥቱ ኃ/ማርያም የቅርብ ወዳጅ የነበሩ አንድ አዛውንት ለመንግሥቱ አንድ ምክር እንዳቀረቡ ይነገራል። "አጀማመራችሁ መልካም ነበር አሁን ግን ሕዝቡ እየተማረረባችሁ ስለሄደ ምናልባት አንድ ወንድ ቢነሳ ሊያጠፋችሁ ስለሚችል የአገዛዙን ልጓም ለቀቅ አድርጉለት ብለው ይመክራሉ"። መንግሥቱ በፅሞና ካዳመጡ በኋላ "ለመሆኑ ወንዱ ማነው? የኢትዮጵያ ወንድ እንኳንስ እኛን ሊያጠፋ ነገ በሶስት ሰዓት መጥታችሁ ብልታችሁን እንድታስቆርጡ የሚል ትዕዛዝ ቢወጣ ከተወሰነው ሰዓት በፊት ወንዱ ተሰብስቦ በመጀመሪያ የእኔ ብልት ይቆረጥ እኔ መቅደም አለብኝ ብሎ ይጣላል" በማለት በኢትዮጵያ ወንዶች ላይ ያላቸውን ንቀት ገለፁ ይባላል። መንግሥቱ ይህንን አሉም አላሉም የወንዱን ብልት ባይቆርጡም ወኔውን ሰልበው ስለኮበለሉ አገሪቱ ዛሬም ወንድ አጥታ የመለስ መጫወቻ ሆናለች። ስለሆነም ሕዝባችን ወንድ አጥቶ ያለው መከታና ተስፋው ፈጣሪው ብቻ ስለሆነ ያፈሰሰው ዕንባ ሰሚ ስላገኘ መለስና ኢሳይያስ እሳትና ጭድ ሆነው ፍቅሩ ሴራው አልቆ አንዱ ሌላውን ለማጥፋት ተነስተዋል።</p>

<p>የፀቡን መነሻ የትግራይ ሕዝብ ባለማወቅ የመለስ መሳሪያ በመሆን ባለፉት ሰባት ዓመታት ከመሀል ኢትዮጵያ የተዘረፈውን ሀብት ለኤሪትሪያ ጥቅም ብቻ ስለሆነ ዛሬ እውነተኛውን ነገር በመገንዘብ ወሰኑን ስለዘጋ የኤሪትሪያ ሕዝብ ረሀብ ስለበዛበት ኢሳይያስ ሕዝቡን ለማዘናጋት በአንድ ቀን ጀምበር የትግራይን ወሰን ወረው የአለኝታ ጥያቂ አቀረቡ። ይህንን ያደረጉት ሁለቱ መሪዎች በረሀ በነበሩበት ጊዜ በ1969 ዓ.ም ዛሬ በወረራ የተያዘው መሬት የሻዕቢያ ግዛት መሆኑን መለስ በፊርማቸው ያረጋገጡ መሆኑን ከወያኔ መሪዎች አንዱ አቶ አባይ ፀሐዬ በሰኔ ወር ገልፀዋል። ኤሪትሪያን ወክለው ስምምነቱን የፈረሙት አቶ ሰለሞን ጴጥሮስ ናቸው። ስምምነቱ በይፋ እንዳይገለጽ ሁለቱ በዚያን ወቅት ቢስማሙም ኢሳይያስ ይህንን ክልል ለመረከብ በጥር ወር ጥያቄ አቅርበው አዲስ አበባና አስመራ ውስጥ ከተነጋገሩ በኋላ መለስ አሻፈረኝ ስላሉ ኢሳይያስ ፍላጐታቸውን በመድፍ ኃይል አሰከበሩ። ከወረራው በኋላ መለስ ምንም እንደማያውቁ በመምሰል "ዱብ ዕዳ ሆነብኝ አሉ"።</p>

<p>ዱብ ዕዳው ወረራው ሳይሆን አጸፋውን መመለስ ነው። በ1987 መለስ ባደረጉት ንግግር ከሰሜን የሚደርስብን አደጋ የለም ኤሪትሪያ ነፃነቷን ስለምትጐናፀፍ ያለንን መሳሪያ ለማጭድና ለማረሺያ እናውለዋለን ካሉ በኋላ፣ በሙሉ ለአረብ አገሮችና ለላቲን አሜሪካ አገሮች ሲሸጡ የወታደር መኪናዎችን በሀራጅ ለኤሪትሪያ ነጋዴዎች ሲሸጡ የኢትዮጵያን ወታደር ያላንዳች ዋስትና በታተኑ። ኢሳይያስ ወረራውን የፈፀሙት የመለስን ጓዳ ስለሚያውቁ ስለሆነ በሌላ መሳሪያ በተበታተነ ወታደር የተወረረ አገር አይመለስም። ግን የኢትዮጵያ ሕዝብ አገር ተወረረ ድንበር ተደፈረ ሲባል ስለሚያንገበግበው ለመዝመት ፈቃደኝነቱን ገለፀ። ሕዝባችን በመለስ ላይ ያለው ጥላቻ ከፍ ያለ ቢሆንም ከአባቶቹ በወረሰው አኩሪ ባህል ጥላቸውን ወደጐን ትቶ ኢትዮጵያን ለዛሬው ውርደት ካበቋት ከመለስ ዜናዊ ጐን ለመሰለፍ ጉልበቱን፣ ገንዘቡን፣ ሕይወቱን ለመስጠት ተነሳ። ግን ይህንን አኩሪ ባህላዊ ዕርዳታ በምስጋና በመቀበል ፈንታ አመራሩን በቀድሞው መልክ በመቀጠል ምንም በጐ ፍቃድ አላሳየም። ዕርዳታውን ማድረግ ይገባዋል በሚል እንደ ግዴታ ሲቆጥሩት ሕዝቡ ያቀረበውን ብሔራዊ ዕርቅ እንደክህደት ቆጠሩት። የሕዝቡ ጥያቄ የታሰሩ ፖለቲከኞች፣ ጋዜጠኞች እንዲፈቱ፣ ብሔራዊ መብት፣ ፍትህ እንዲከበር፣ የተዋረደው ሰንደቅ ዓላማ ክብሩን እንዲያገኝ፣ ሕዝቡንና አገሪቱን የሚከፋፍለው ህገ መንግሥት እንዲለወጥ የሚል ነው። ይህ አሉታዊ መልስ ሕዝቡን ስለአስቆጣው የምሞተው ለማነው እኔ ሕይወቴን ብሰዋ ነገ ልጆቼን የሚሰበስበው ማነው? ሞቴ ትርጉም አለው? በማለት ራሱን በራሱ መጠየቅ ተገዷል። አቶ መለስ በመላ የኢትዮጵያ ሕዝብ ተጠልተው መውደቂያቸው ሲቃረብ የሻዕቢያን ወረራ እንዲንሰራሩ ስለረዳቸው በዚህ ዕድል በመጠቀም ፈንታ አሁንም ሕዝቡን ለማበታተን በህገ መንግሥቱ የተፃፈውን በሥራ በማዋል ያለፈው ጥፋታቸውን ትክክለኛና ሕጋዊ ለማድረግ ይሞክራሉ። ለምሳሌ የአገሪቱን መከላከያ ለማጠንከር የበታተኑአቸው የቀድሞ ወታደሮች ወደ ሥራቸው እንዲመለሱ በተደረገው ጥሪ መሰረት አርባ አንድ የአየር ኃይል ባልደረቦች ለመመለስ ሲመዘገቡ አርባ ጥያቄዎችን የያዙ ቅፅ ቀርቦላቸው ሞልተው እንዲያቀርቡ ሲጠየቁ በአንደኛ ተራ ቁጥር የተፃፈው ስለ ህገ መንግሥቱ ያለህን አስተያየት ፃፍ የሚል መሆኑን ኢትኦጵ ጋዜጣ በቁጥር 49 ሐምሌ 22/90 ገልጾታል። እነዚህ የቀድሞ ወታደሮች በህገ መንግሥቱ የሰፈሩትን 106 አንቀጾች በሙሉ ስለማያውቁ በአዎታዊ መልስ እንደሚፈርሙ የታወቀ ነው። ይህንንም ካደረጉ ሕዝቡንና አገሪቱን የሚከፋፍለውን አንቀፅ 39 ቁጥር 2 መቀበላቸው ነው። የወያኔ መሪዎች በአሁኑ ወቅት ሕዝቡ አገሬ ወገኔ ብሎ በፈቃደኝነት ሲወጣ ይህንን ተንኮል የሞላበት ጥያቄ ለምን አዘጋጁ? ወታደሮች ይህንን ከፈረሙ የኤሪትሪያን መገንጠል ወይም ለወደፊቱ በሚደረገው ጦርነት የሚመጣውን መከፋፈል ይቀበላሉ ማለት ነው። እነዚህ ወታደሮች ይህንን በማድረጋቸው በፍርድ ባይጠየቁም ከፍተኛ የህሊና ፀፀት እንደሚደርስባቸው ግልፅ ነው።</p>

<p>በግንቦት ወር ጦርነቱ እንደተጀመረ በሁለቱም በኩል ሽለላውም ፉከራውም ማስፈራራቱም ተጋግሎ ነበር። አሁን ለምን ድምፃቸው ጠፋ? ሁለቱ አገሮች በጀመሩት ጦርነት የበለጠ የሰጋው የአሜሪካ መንግሥት ነው። ከሩዋንዳ መንግሥት ጋር ሆኖ የዕርቅ ሀሳብ እንዳቀረበ ሲታወስ የወያኔ መሪዎች ሲቀበሉት ኢሳይያስ አሻፈረኝ ስላሉ የተባበሩት መንግሥታት የፀጥታ ምክር ቤት የዕርቁን ሀሳብ በውሳኔው መልክ ሲያሳልፈው ተፈፃሚ ካልሆነ ምን እርምጃ እንደሚወስድ ስላአልገለፀ ኢትዮጵያ በዲፕሎማሲ መስክ ሰሚ ብታገኝም የተነጠቀችውን ለማግኘት አልቻለችም። የአሜሪካ ድካም ለሁለቱ አገሮች በማሰብ ሳይሆን ሃምሳ ሁለቱን የአፍሪቃ ነፃ አገሮች በስድስት ዞን ከፋፍሎ ዘመናዊ የቅኝ ግዛት በመፍጠር በፖለቲካና በኤኮኖሚ ለመቆጣጠር እንዲያስችለው በምስራቅ አፍሪቃ በኩል መለስና ኢሣይያስ መሳሪያ ሆነው እንዲያገለግሉት ስለመረጣችው ሁለቱም ከስልጣናቸው እንዳይባረሩ ለማዳን ይፈልጋል። ይህም የአስታራቂነት ሙከራ ስለአልተሳካለት የኢጣሊያ መንግሥት እንደቀጠለበት ጉዳዩን ወደሮም ስላስተላለፈ የኢትዮጵያና የኤሪትሪያ ወኪሎች በምስጢር ለመነጋገር ወደ ሮም ከሄዱ ሰንበት ቢልም እስካሁን አልተስማሙም። ሁለቱም መሪዎች በጦርነቱ ምክንያት ከስልጣናቸው እንዳይባረሩ አስታራቂ መንገድ ቢፈልጉም ያላቸውን አቋም ለውጠው በሕዝቦቻቸው ጀርባ ቢስማሙ የሕዝብ ቁጣ ስለሚደርስባቸው ሸሽተው የማያመልጡት ችግር ውስጥ ገብተዋል። ሁለቱም ያላቸውን ኃይሎች ቢያጠናክሩም ጦርነት እንዲነሳ አይፈልጉም። የኢሳይያስ ፍራቻ ጦርነቱ እንደገና ከተጀመረ የተወረረው ግዛት ወደባለቤቱ ከመመለሱ ሌላ የኢትዮጵያ ጦር ኤሪትሪያ ውስጥ ገብቶ ብዙ ነገር ስለሚያበላሽ በመጨረሻ የኤሪትሪያ ሕዝብ የፖለቲካና የኤኮኖሚ ነፃነቱን ያጣል የሚል ስጋት አላቸው። የመለስ ስጋትና ችግር የሻዕቢያን ኃይል ለመስበር ቢችሉም ኢሳይያስ አጥፍተው ለማጥፋት የተነሱ ሰው ስለሆኑ በትግራይ የተገነባውን የልማት ሥራዎች በሙሉ ለማጥፋትና ትግራይን ከቀድሞው የበለጠ በረሃ ሊያደርጓት ይችላሉ በማለት ነው። ይህ እውነት ነው ለማድረግም በቂ ኃይል አላቸው። መለስ የትግራይን ክልል ለማልማት ከፍተኛ ጥረት ሲያደርጉ ይህ ድካማቸው በከንቱ ከማፈራረስ የተወረረውን ግዛት ቢቻል ለሻዕቢያ ለመተው ወደኋላ አይሉም። ሻዕቢያ የወረረችው ዛልአንበሳና ሸራሮ፣ ባድመ በጐጃም፣ በሲዳሞ፣ በአሩሲ ቢሆን ኖሩ መለስ ያላቸውን ኃይል አሰባስበው ሻዕቢያን ይቋቋሙ ነበር፣ ግን ወርቃዊ ለሆነው የትግራይ ሕዝብ የገነቡለት ልማት እንዳይጠፋ ተሸናፊ ሆነው ሕዝቡን አስደፈሩት። ሌላውን ሕዝብ የሚመለከቱት በሁለተኛ ደረጃ መሆኑን ለመረዳት የምንችለው ባድመና መቀሌ በተደበደበ ማግስት የኢትዮጵያ ሕዝብ ገንዘብ እንዲረዳ የውጭ ዓለም የደረሰውን ጉዳት ተመልክቶ የልግስና እጁን እንዲዘረጋ በሬዲዮና በቴሌቭዥን ልመናውን ሲያሰሙ በሰሞኑ በደቡብ ኢትዮጵያ በተነሳው የጐሳ ፖለቲካ ጦርነት በብዙ ሺህ የሚቆጠር ሕይወት ሲጠፋ ዜናው ለአገርም ለውጭ አገርም እንዳይተላለፍ አፍነው በመያዝ ከመከላከላቸው በላይ አንድም እርዳታ እንዲደረግ ጥሪ አላደረጉም። ይህ የሳቸው የጐሳ ፖለቲካ አመራር ውጤት ስለሆነ ተጠያቄው እሳቸው ናቸው።</p>

<p>መለስና ኢሳይያስ ደበቢት በረሃ በነበሩበት ጊዜ ኤሪትሪያ አንድነቷን ጠብቃ እንድትኖር ኢትዮጵያ በጐሳ ተከፋፍላ እንድትዳከም በተስማሙት መሰረት ትግራይ አንደኛ ክልል በመባል የልማቱ ሥራ ሲጀመር የወያኔ መሪዎች በትግላቸው ዘመን ከሕዝብና ከባንክ ቤቶች የዘረፉትን ገንዘብ ለመላው ሕዝብ የጋራ ጥቅም በማዋል ፈንታ ለትግራይ ሕዝብ ከኛ መነሻ ካፒታል አድርገው ልማቱን ሲጀምሩ "ትግራይን መልሶ ማቋቋም የሚል (ለላላምሣሦ) መስርተው በኢትዮጵያ ስም ከውጭ አገር ያገኙትን ዕርዳታና ብድር ለዚሁ ክልል ብቻ በማዋላቸው በሚሊዮን የሚቆጠር ሀብት ሲያከማቹ የኢትዮጵያ ሕዝብ እንዳያውቅባቸው ደብቀው ሲይዙት የውጭ አገር ዕርዳትና ብድር ሰጪዎችን ለማሳመን የሥራቸውን ፍሬ በስዕል ቀርፀው አቶ ስዬ አብርሃ በሚያዝያ ወር አውሮፓን ስለጐበኙ ተጨማሪ ገንዘብ አግኝተው የትግራይን ምርት ለአውሮፓ ለመሸጥ ተስማምተው ስለተመለሱ ይህ ለኢሳይያስ ከፍ ያለ ድንጋጤ ስለአመጣባቸው ለወያኔ መሪዎች ትምህርት መስጠት አስፈላጊ ስለሆነባቸው የተሰራውን የልማት ግንባታ በቦንብ ደበደቡ። ከኢትዮጵያ ሕዝብ ተደብቆ በምስጢር የተያዘው የሁለቱ ስምምነት ይህ ነው። ሁለቱም ከመሀል አገር እየዘረፉ በሚያገኙት ፀጋ ኤኮኖሚያቸውን ሲያዳብሩ የወያኔ መሪዎች የስሚንቶና፣ የጥጥ፣ የእብነ በረድ ፋብሪካ እንዳይሰሩ ተስማምተው ነበር። ግን ወያኔዎች የገቡትን ቃል ማክበር ስላልለመዱ እነዚህን ፋብሪካዎች ሰርተው ወደመሀል አገር ለመሸጥ ስለተዘጋጁ ድሬዳዋ የሚገኙት የአቡጀዲና የስሚንቶ ፋብሪካዎች ቀስ በቀስ እንዲቆሙ አደረገ።</p>

<p>ይህንን ዕቅዳቸውን በተግባር ካዋሉ ኢሳይያስ የሚያሰሩት የጥጥና የሲሚንቶ ፋብሪካ ምርቶች ገዥ ስለማያገኙ ትግራይን በቦንብ መምታት ተገደዱ። የተጀመረው ጦርነት ወሰንን ለማስፋፋት ብቻ ሳይሆን የሸቀጥ መጣያ ሕዝብ ለመገኘት የኤኮኖሚ ውድድር ነው። እዚህ ላይ አንድ ነገር መዘንጋት አይገባንም። ሁለቱም መሪዎች መለስ ለትግራይ ኢሳይያስ ለኤሪትሪያ የሚያደርጉት የልማት ግንባታ ጥሬው ዕቃ የሚመጣው ከመሀል ኢትዮጵያ ሲሆን በኢንዱስትሪና በፋብሪካ ተሰርቶ የሚሸጡት ኢትዮጵያ ውስጥ ስለሆነ እኛ የመሀል አገር ነዋሪዎች ጥሬ ሀብታችንን በርካሽ ሸጠን ውጤቱን በውድ ለማግዛት ልንገደድ ነው። በዚህ ሁኔታ መለስም ኢሳይያስም የኢትዮጵያ ጠላቶች ስለሆኑ መወገድ የሚገባቸው ሁለቱም ናቸው።</p>

<p>በዚህ ፅሁፍ መጨረሻ ሶስት የተለያዩ ጥያቄዎች እንዳቀርብ ይፈቀድልኝ። ለትግራይ ሕዝብ የወያኔ መሪዎች በሀሰት ሽንግለው ካስታጠቁ በኋላ ኤሪትሪያን ለመገንጠል እንደመሳሪያ ሲጠቀሙብህ ይኸው ዛሬ የዘራኸው በርበሬ ተመልሶ አንተኑ ይለበልባል። አንተን ከሌላው ሕዝብ አብልጦ በማየት አንተ በዓይንህ የምታየው እንጂ በልተህ ረሀብህን የምታስወግድበት ነገር ሳይሰራልህ ከወገኖችህ ጋር አቃቃሩህ። ተደረገ የተባለው ልማት ለአገር ጥቅም ቢውል ኖሮ ደስ ባለን ነበር። ትግራይ የኢትዮጵያ ግዛት አንተ ኢትዮጵያዊ ስለሆንክ ተሰራልህ የተባለውን ልማት እንደግፋለን እንጂ አንቃወምም። ግን ለምን አድልዎ ተደረገ? ይህ የጐሳ ፖለቲካ የሚደረገው መበላለጥ በማቀራረብ ፈንታ እንደሚያራርቀን አልተገነዙብክም? የአንተ ክልል ተፈጥሮ የበደለው ስለሆነ ጠግበህ ለመብላት፣ ሰርተህ ለማፍራት ስለማትችል የእኛን የወገኖችህን ዕርዳታ ስትፈልግ እኛን መልሰህ ማስጠቃት አገርህን ለሚከፋፍሉ ማሳሪያ መሆን ተገቢ ነው? ለወደፊቱ ከኛ ጋር ተባብረህ ተቻችለህ መብትህንና ግዴታህን አስከብረህ የምትኖረው እንዴት ነው? 	ለኤሪትሪያ ሕዝብ- አንተም እንደእኛው በአምባገነን ስር ስለሆንክ ችግርህ ይገባናል። ያለፉት መሪዎች በእኛ ላይ ያደረጉትን ጭቆና በአንተም ላይ ስለፈፀሙ መብትህን ለማስከበር ብትነሳ ተገንጠል ብለው አለያዩህ። ተገንጥለህ አለ እኛ ዕርዳታ እንደማትኖር ስለተረዳህ በመሪዎችህ አማካይነት ከኛ የተዘረፈውን ሀብት ሰጥተው የጊዜውን ችግር አስወገዱልህ፣ መገንጠሉ ምንም ጥቅም እንዳላመጣለህ ሁሉ ጦርነቱም ስለማይጠቅምህ በከንቱ ደምህን አታፍስ። ልጆችህን ያላባት ያለእናት ሜዳ ላይ አታፍሳቸው። 	አንተ ካልፈለግህ ከኛ ጋር እንድትኖር አናስገድድህም። ግን በመልካም ጉርብትና በሰላም ለመኖር ስለምንፈልግ እኛ ብንደርስብህ ራስህ በማታውቀው ነገር ከኛ ጋር ለመዋጋት አትሞክር። ከፊትህ የተደቀነውን ችግር ተገንዝበሀል?</p>

<p>ለመሀል ሕዝብ-- ያለፉትን ሰባት ዓመታት ተዋርደህ፣ ተንቀህ እንድትኖር ስትገደድ፣ መለስ ዜናዊ ባመጡት ችግር ለጦርነት እንድትሰለፍ ስለተገደድክ በአገርህ ባህል መሰረት ጥሪውን ተቀብለሀል የተጣራኸውም የጉዳዩ ባለቤት በመሆንህ በሚደረገው መከላከል የዕቅዱ መግቢያና መውጪያ እንደሆንክ ሳይነገርህ ጉልበትህ ብቻ ስለተፈለገ እንደቅጥረኛ ወታደር ነህ። ባለፉት ሰባት ዓመታት የአገርህን ጉዳይ የወደፊት ዕድልህን እንድትወስን ዕድል እንዳሳጣህ ሁሉ አሁንም ደምህን አፍሰህ ስትመለስ መብትህ ለመከበሩ ቃል አልተሰጠህም። አንተ ሞተህ ልጆችህ በምን ዓይነት እንደሚኖሩ ዋስትና የለህም። ለአገርህ ክብር ሞተህ ወሰንህን ካስከበርክ በኋላ የጐሳው ፖለቲካ ጠፍቶ ኢትዮጵያ አገርህ አንድ ለመሆኗ አላረጋገጥክም። ይህ ከሆነ የአንተ ሞት ለገዢዎች ጥቅም ስለሆነ በግድ ካልሞትኩ ማለት ይገባሀል? የራስህን መብት ለማስከበር ፈርተህ ተንቀህና ተዋርድህ መሳለቂያ ሆነህ ከኖርክ በኋላ ዛሬ ደሜን ላፍስ የምትለው ከጀግንነት ነው ወይስ ከፍራቻ የመጣ?? ከባለቤቱ ያወቀ ቡዳ ነው። ማንና ምን መሆንህን፣ ምን እንደምትሰራ ታውቃለህ? ሁላችሁንም የኢትዮጵያ አምላክ ይጠብቃችሁ።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 15 ቀን 1990</a></p>

</body>
</html>
