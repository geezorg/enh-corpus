<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአፓ ከፍተኛ አመራር አባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢህአፓ ከፍተኛ አመራር አባል</h1>
<h3 class="align-center">"ወያኔ/ ኢህአዴግ ስህተቱን አርሞ መጓዝ አልቻለም!" አሉ</h3>


<p>የኢህአፓ ከፍተኛ አመራር ኰሚቴ አባልና ባለፈው የረዥም የትግል አመታት የፓርቲው የውጭ ኰሚቴ አባል ሆነው ሲንቀሳቀሱ ነበር የተባሉት አቶ መሃመድ አህመድ " ወያኔ/ኢህአዴግ አገር ተቆረሰ በሚል ሰበብ ከስሬ ተሰለፉ አለ እንጂ፣ አጋጣሚውን በመጠቀም ስህተቱን አርሞ ፖለቲካውን ከህዝብ ፍላጐትና ጥቅም ጋር አዛምዶ ሊገኝ አልቻለም" ሲሉ በካናዳ ለሚታተመው ሃዋሪያ ጋዜጣ ገለጡ።</p>

<p>አቶ መሃመድ አህመድ ከገለፁት ነጥቦች ዋናኞቹን ጉዳዮች ቀጥሎ አቅርበናል።...." ...የወያኔ/ ኢህአዴግ መንግስት የኤርትራን ቅኝ ግዛትነት ተቀብሎ ነፃ መውጣት አለባት ብሎ በህይወት በንብረት ክፍያ ጭምር የታገለ ድርጅት ነው። ደርግ ሲገረሰስ ለይስሙላ እንኳን የኢትዮጵያን ህዝብ ሳይጠይቅ ኤርትራ ራሷን የቻለች አገር መሆኗን ተቀበለ። ግንጠላው ዓለማቀፋዊ እውቅና እንዲያገኝ በተባበሩት መንግሥታትና በአፍሪካ አንድነት ድርጅት በኩል ትልቅ ጥረት አደረገ።</p>

<p>"የአዲስ አበባ ዩኒቨርስቲ ተማሪዎችና ሌሎች የግንጠላው ተቃዋሚዎች ሰላማዊ ሰልፍ አድርገው የኢትዮጵያን መሰነጣጠቅ፣ መከፋፈል ሲቃወሙ በጠራራ ፀሐይ ተረሸኑ። በመሃል አገር የሚገኙ ኤርትራዊያን በሪፈረንደሙ እንዲሳተፉ ወያኔው ማበረታቻ ብቻ ሳይሆን የሁለት አገር ዜግነት እንደማይኖራቸው ዋስትና ሰጥቶ አዎንታዊ መልስ እንዲሰጡ ገፋፍቷል።" በማለት በዚህ ሌሎች የተፈፀሙ ግፎችን ዘርዝረዋል።</p>

<p>በመጨረሻም "ወያኔ/ኢሕአዴግ ኢትዮጵያዊነትንና ኢትዮጵያን የሚንዱ ሕጐችና ደንቦች መመሪያው አድርጐ ሃገርን ሕዝብን ከፋፍሎ በፈላጭ ቆራጭነት በኃይል በጠመንጃ አማካኝነት እየገዛ ነው። ዲሞክራሲያዊ ሰብአዊ መብቶች ተረግጠው ዜጐች በየአካባቢው እየተረሸኑ ነው። በየእስር ቤቱ እየታጐሩ ነው። የተቃዋሚ ድርጅቶች ላደረጉት የሰላም ጥሪ አሻፈረኝ ብሎ በእብሪትና በንቀት፣ በጦረኝነት እየገዛ ባለበት ወቅት ለጥፋት ሁለት አብረው ተጠያቂ የነበሩትና እጅና ጓንት ሆነው በጋራ በስምምነት ኤርትራን የገነጠሉና ያስገነጠሉ ድርጅቶች በውስጣቸው በተፈጠረ ችግር የተነሣ ሻዕቢያው የእልህና የእብሪት እርምጃ እንደወሰደ ይታወቃል። ወያኔው ከመቅፅፈት ተቀያይሮና ተጠምቆ የሀገር ድንበር ጠባቂ የሕዝብ እንባ አድራቂ ሆኖ በመገኘት ሕዝቡ በእሱ መንግሥት አመራር ሥር እንዲሰለፍ ጠይቋል። የኢትዮጵያ ድንበርና ወሰን ባድመ መሆኑን አስረግጦ ሕዝቡ ሕይወቱን ከፍሎ እንዲከላከልለት ይጠይቃል።"</p>

<p>"ስህተትን በስህተት ማረም የሚቻል አይመስለኝም። ከወያኔ ስር ተሰልፎ ሻዕቢያን ማዳከምም ሆነ የሕዝብን አንድነት ማምጣት አይቻልም። 'የጠላቴ ጠላት ወዳጄ ነው' የሚለው አባባል በዚህ አጋጣሚ የሚሰራ አይመስለኝም። በወያኔ ቅጥፈትና ውሸት ተደናብሮ ወጥመድ ውስጥ መግባት ቢያንስ የኢትዮጵያ ፖለቲካና የወያኔን እውነታ አለመረዳት፣ ቢበዛ ደግሞ ሆዳምነት ነው።" በማለት ገልፀዋል።</p>

<p>(ይህንኑ ከአቶ መሃመድ አህመድ ጋር የተደረገ ሰፊ ቃለ ምልልስ በነገው ዕለት ከሚወጡት ጋዜጦች በአንዱ ላይ ሙሉው ቃል ስለሚቀርብ በኛ በኩል ዜናውን ብቻ በአጭሩ አስተላልፈናል።)</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ነሐሴ 15 ቀን 1990</a></p>

</body>
</html>
