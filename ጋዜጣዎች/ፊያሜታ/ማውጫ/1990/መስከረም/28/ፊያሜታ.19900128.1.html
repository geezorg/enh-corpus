<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ታዬ ዛሬ ችሎት ይቀርባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ዶ/ር ታዬ ዛሬ ችሎት ይቀርባሉ </h1>


<p>መስከረም 21 ቀን 1990 ዓ.ም ችሎት ያስቻለው የልደታ ፍ/ቤት የዶ/ር ታዬንና ከአርበኞች ግንባር ጋር በተያያዘ ክስ የተመሰረትባቸውን ግለሰቦች ጉዳይ ለማየት ዛሬ መስከረም 28 ቀጠሮ በመስጠት ነበር የተጠናቀቀው።</p>

<p>ፍ/ቤቶች ከመዘጋታቸው በፊት ከዶ/ር ታዬ ወልደ ሰማያት ጋር በተያያዘ የቀረቡት አቶ ገብረፃዲቅ በዚሁ በልደታ ሶስተኛ ወንጀል ችሎት ተገኝተው የእምነት ክህደት ቃል መስጠታቸው ይታወሳል። በወቅቱ አቶ ገ/ፃዲቅ ለፍ/ቤቱ እንዳሳወቁት በ1989 ዓ.ም እሳቸውና ባለቤታቸው ከሄዱበት ሲመለሱ ፖሊሶችና ሲቭል የለበሱ ሰዎች ቤታቸውን ከበው ፍተሻ እንዳካሄዱ ገልፀው ነበር በወቅቱ ቤታቸውን ከበረበሩ በኋላ እመጋዘን ውስጥ ገብተው በአደራ የተቀመጠ የሰው ሳጥን በመስበር ፖሊሶቹና ሲቪል ለባሾቹ ንብረቶችን ያለአግባብ ወስደዋል። ከዚህም በተጨማሪ እነዚሁ ታጣቂዎች ኢንሳይክሎፒዲያና በሦስት መንግሥት ፈቃድ ያለው ሽጉጣቸውን የወሰዱባቸው መሆኑን ለፍ/ቤቱ መግለፃቸው የሚታወስ ነው።</p>

<p>አንዳንድ ታዛቢዎች እንደሚሉት ታጣቂዎቹ ያለአግባብብ ወሰዷቸው ስለሚባሉት ንብረቶች የሚጠይቅ ህጋዊ አካል አለመኖሩ የፍትህን ኢንሳይኮፒዲያ መጽሃፍ ለወያኔ ታጣቂዎች ምን ሊረባቸው? የሚሉ ምፀቶችም ይደመጣሉ።</p>

<p>ቁጥር 7» ተብሎ በሚጠራው በጣም ጠባብ መስኮት በሌለው እስር ቤት ለብዙ ቀናት ከታሰሩ በኋላ ጨላማ ቤት በሚባለው አንደር ግራውንድ እስር ቤት ውስጥ እንደተሰቃዩ የገለፁት አቶ ገብረ ፃዲቅ አሁንም ባሉበት ሆነው ከባድ ተፅዕኖና የዛቻ ቃላት እንደሚሰነዘርባቸው ተያይዞ የደረሰን ዘገባ አመልክቷል።</p>

<p>አቶ ገ/ፃዲቅ ከዶ/ታዬ ወ/ሰማያት ጋር ያላቸውን ግንኙነት በተመለከት አንዳንድ ጊዜ መዐህድ ስብሰባ ማድረግ ሲያስፈልገው የኢመማን አዳራሽ ለማስፈቀድ እንደሚያነጋግሯቸው ገልፀው ከዚህ ውጪ ጠለቅ ያላ እውቂያ እንደሌላቸው ለፍ/ቤቱ የእምነት ቃላቸውን ሰጥተዋል። ከተከሰሱበት አንዱና አጨቃጭቂውም እነ ዶ/ር ታዬን አቶ ከበደን አቶ ገሞራውን ታውቃለህ። ዶ/ር ታዬ የመዐህድ የውጭ ጉዳይ ሚንስትራችሁ ነው፤ እያሉ ፖሊሶቹ በግድ ሊያሳምኑዋቸው መጣራቸውን አሳውቀዋል።</p>

<p>ይህ በእንዲህ እንዳለ መስከረም 21 ቀን ከጠዋቱ 3፡30 ልደታ 3ኛ ችሎት ሲቀርቡ ዶ/ር ታዬንና አቶ ገ/ፃዲቅን በአንድነት በካቴና አስረው ነበር ታጣቂዎች ያቀረቧቸው። በስፍራው ተገኝቶ ሁኔታውን የሚከታተለው ህዝብ በጣም አዝኖ ነበር። ከዚህ በፊት እያንዳንዳቸው በሰንሰለት ይታሰሩ ነበር እንጂ በአንድነት ተቆራኝተው ታስረው ሲቀርቡ ይህ የመጀመሪያው ነው። «ምን አዲስ ነገር መጣ?» በማለት ሃዘናቸውን የገለፁትም በርካታ ናቸው።</p>

<p>በስፍራው የተገኘችው የጋዜጣው ሪፖርተር እንደገለፀችው ከሆነ እነ ዶ/ር ታዬ አሁንም የመንፈስ ጥንካሬ ይታይባቸዋል። እጃቸውን ለህዝቡ በማውለብለብ «እንኳን አብሮ አደረሰን!» በማለት ጠንካራ ምኞታቸውን ሲገልፁ ተስተውሏል ይህ ደግሞ ላሰሯቸውና ለሚያሰቃዩዋቸው ክፍሎች የሚያስደነግጥና የሚያሸብር ክስተት ነበር። ከዚያም እንደ ዶ/ር ታዬ ችሎት ገብተው ጉዳያቸው ብዙ ሳይታይ ከ30 ደቂያ በኋላ ተመልሰው ወጥተዋል። ችሎቱም ለዛሬ መስከረም 28 ቀጠሮ ሰጥቷል። አቶ ገ/ፃዲቅ ለችሎቱ የሰጡትና በሌሎችም ላይ የተፈፀመው ግፍ እንዳለ ሆኖ ዛሬም የፍርድ ሂደቱ ይቀጥላል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ መስከረም 28 1990</a></p>


</body>
</html>	
