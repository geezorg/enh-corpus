<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅዱስ ጳውሎስ ከፍተኛ ት/ቤት ተማሪዎች ሰላም ጠምቷቸዋል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የቅዱስ ጳውሎስ ከፍተኛ ት/ቤት ተማሪዎች ሰላም ጠምቷቸዋል!</h1>


<p>የኰልፌ ሰዋስወ ብርሃን ቅዱስ ጳውሎስ ከፍተኛ መንፈሳዊ ትምህርት ቤት ተማሪዎች በተሐድሶች ምክንያት ከፍተኛ ብጥብጥና የግሩፕ መከፋፈል ተፈጥሮ በመተረማመስ ቀውጢ ላይ መሆናቸው ተሰማ።</p>

<p>ተማሪዎቹ ለሁለት ቡድን ተከፋፍለው ለንትርክና ጭቅጭቅ ሊዳረጉ የቻሉበት ዋና ምክንያት በት/ቤቱ ውስጥ መናፍቃን በመኖራቸውና ከ6 እና 7 በማይበልጡ ጥቂት መናፍቃን፣ የኦርቶዶክስን ሥርዓትና ደንብ ተከትለው የሚጓዙት ከሰማንያ በላይ ተማሪዎች ሰላም እንዳጡ ዜናዎች ጠቁመዋል። ተማሪዎች በወሰዱት የአንድነት አቋም አንድ መምህር "መናፍቁ ተብለው መባረራቸውና የተባረረው አስተማሪ ደጋፊዎች ግን በእውነተኛ ተማሪዎች ላይ የሐሰት ክስ እንደመሰረቱባቸው ዜናዎች በማከል ገልፀዋል።</p>

<p>የት/ቤቱ ተማሪዎች፣ "መናፍቃን" ናቸው የተባሉት ባላቸው የሃይማኖት ሕፀፅ ከት/ቤቱ እንዲሰናበቱ ወይም ንስሐ ገብተውና አምነው እንዲመለሱ ለፓትርያርኩ አቤቱታ አሰምተው ዳኝነት በማጣታቸው በማንባትና ወደ እግዚአብሔር በማጮህ ለሁለት ቀናት ያክልም የረሃብ አድማ በማድረግ፣ ትምህርታቸውንም አቁመው እንደነበር ምንጮች አመልክተዋል።</p>

<p>የእነዚህ የነገ ቤተ ክርስቲያን ተረካቢ ተማሪዎች በዳኛ እጦት ምክንያት ትምህርታቸውን በሰላም እንዳይከታተሉ መሆን ለበርካታ የሃይማኖቷ ተከታዮች የህሊና ቁስል ሆኖ እንደሰነበተም የሰሞኑ መነጋገሪያ አጀንዳ ሆኗል። ሰራተኞችን እና ምዕመናንን ያንገሸገሸው የፓትርያርኩ አስተዳደር ወደተማሪዎች ሕይወት ዘልቆ በመግባት ሰላም እንዲያጡ ማድረጉም ብዙዎቹን አሳዝኗቸዋል። ከዚህ ከዚህ በመነሳት ፓትርያርኩን የተሐድሶ ደጋፊ ናቸው፣ ከኦርቶዶክስም ሆነ ከካቶሊክ ከተሐድሶም ሆነ ከምኑም የሉበትም የሚሉም አሉ።</p>

<p>አንጋፋውና የብዙ ምሁራን መፍለቂያ የሆነው ት/ቤት ባለፉት ፓትርያርኮች በሰላምና በተቀናጀ መልኩ ትምህርቱ እየተሰጠ፣ በርካታ ሊቃውንትን እንዳላፈራ ሁሉ በዚህ ዘመን የንትርክና የሁከት ቤት መሆኑ የመሪዎቹ አመለካከት ስለተነፈገው ነው፣ ሲሉ ሃዘናቸውን የሰነዘሩም አልጠፉም።</p>

<p>በተያያዘ ዜና ደግሞ ግንቦት 1 ቀን 1990 በተከበረው የልደታ በዓል የፓትርያርኩን ትምህርት ላለመስማት ምዕመናን ግቢውን እየለቀቁ መውጣታቸውንና የዕልልታ ድምፅ በማሰማት ትምህርቱ እንዳይሰማ ማድረጋቸውን በቦታው ተገኝተው የነበሩት ወገኖች ለዝግጅት ክፍላችን ገልፀዋል።</p>

<p>በልደታ ቤተ ክርስቲያን የድንግል ማርያምን የልደት ቀን በዓል ለማክበር ከተሰበሰበው ህዝበ ክርስቲያን፣ ፓትርያርኩ ከቅዳሴ በኋላ በአውደ ምህረት ላይ ትምህርት ለመስጠት ሲጀምሩ ከፊሉ ግቢውን እየለቀቀ መሄዱን የገለፁት ወገኖች እንዳሉት ከፊሉ ደግሞ ትምህርቱን ላለመስማት ሲል ብቻ ዕልልታ እንዳቀለጠና ትምህርቱንም አንፈልግም ማለቱ ረብሻ ስለሚመስል በደፈናው በዓሉን ለማክበር በሚመስል ሁኔታ በእልልታ ትምህርቱን ባለመስማት ጥላቻን መግለፅ መሆኑን አስፍረዋል። የህዝበ ክርስቲያኑ ከፓትርያርኩ ጋር ያለውን ጥላቻ በየደብሩ ማንፀባረቅ የተለመደና ቋሚ ተግባር እየሆነ መምጣቱንም እነዚህ ወገኖች አስረድተዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 5 ቀን 1990</a></p>




</body>
</html>