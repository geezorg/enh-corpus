<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሊቀጳጳሱ የትግራይን ህዝብ አቋም ማድነቃቸው ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሊቀጳጳሱ የትግራይን ህዝብ አቋም ማድነቃቸው ተገለፀ!</h1>


<p>የሰሜን ሸዋ ሃገረ ስብከተ ሊቀጳጳስ ብፁዕ አቡነ ኤፍሬም በፓትርያርኩ ልምምጥና ልመና ለትንሽ ጊዜ የትግራይ ሃገረ ስብከት ሊቀጳጳስ ሆነው በጊዜያዊነት እንዲሰሩ ወደ ትግራይ ተልከው ከቆዩ በኋላ የትግራይን ህዝብ ሃይማኖታዊ ቅንአትና አቋም በማድነቅ ወደ መንበረ ጵጵስናቸው ባለፈው ሳምንት መመለሳቸው ተገለፀ።</p>

<p>ብፁዕ አቡነ ኤፍሬምን ያስደነቃቸው ታላቁ ነገር፣ በትግራይ ርዕሰ ከተማ የተደረገው ሰላማዊ ሰልፍና የአካባቢው ካህናትና ምዕመናን ጠንካራ አቋም እንደሆነ የደረሰን ዜና ይገልፃል። ሊቀጳጳሱ ወደ ሰሜን ሸዋ ሲመለሱም፣ ለአካባቢው ህዝብ፣ ትግራይ የታሪክ ማህደር፣የሃይማኖታችን ምንጭ፣ የቤተ ክርስቲያናችን አለኝታ ናት። አሁንም ከእኔ ጀምሮ ያለን ሊቃነ ጳጳሳት ከፓትርያርኩ ጋር ወግነን ቤተ ክርስቲያንን እያጐሳቆልን የምንገኝና ከተጠያቂነት የማናመልጥ ስንሆን፣ የትግራይ ህዝብ ግን እንዲህ አይነቱን ለሃይማኖቱ ያለውን ፅኑዕ ፍቅር ሲገልፅ በማየቴ ደስተኛ ነኝ። ለወደፊቱም በርቱበት እኔም በፀሎት ከእናንተ ጋር ነኝ በማለት ህዝቡን ባርከውና አበረታተው መምጣቸውን ዜናው ያስረዳል።</p>

<p>ሊቀጳጳሱ ከትግራይ ወደ መንበረ ጵጵስናቸው ሰሜን ሸዋ ደብረ ብርሃን ሲመለሱ፣ መመለሳቸውን ለፓትርያርኩ ሳይናገሩ በቀጥታ ወደ ቦታቸው መሄዳቸውም ታውቋል። በአድርባይነት ቤተ ክርስቲያንን በድለናታል፣ ኃላፊነታችንን አልተወጣንም፣ የሚል ኃዘን እንደተሰማቸውም ቀራቢዎቻቸው እየተናገሩ ነው።</p>

<p>ትግራዮች የቤተ ክርስቲያኗ መሪ የፈፀሙትን በደል ሁሉ በትእግስት ተሸክመው በማስታመም ለበርካታ አመታት በእርጋታ ቢጓዙም መሪዋ ግን እያደር ሲበላሹ እንጂ ሲሻሻሉ ስላልታዩ ሰላማዊ ሰለፍ ከወጡበት ቀን ጀምሮ አባ ጳውሎስ የትግራይ ፓትርያርክ አለመሆናቸውንና ስማቸውም በማንኛውም የፀሎት ሥነ-ሥርዓት የማይጠራ መሆኑም ተዘግቧል።</p>

<p>የአባ ጳውሎስ ተቃዋሚዎች ከአዲስ አበባ እስከ ትግራይ፣ እንዲሁም በየክፍለ ሀገሩ ያሉት ሁሉ መሆናቸውን ያስቀመጡት አስተያየት ሰጪ ወገኖች፣ እንደሚሉት ደግሞ፣ እስካሁን ያሉት የአባ ጳውሎስ ተቃዋሚዎች በሙሉ ተቃውሞአቸውን ቢያነሱ እንኳ የፓትርያርኩ በኦርቶዶክስ የሚፈፀሙት ግፍና በደል አዲስ (ሌላ) ተቃዋሚ ኃይል ያስነሳባቸዋል እንጂ ከእንግዲህ በኋላ አባ ጳውሎስ ያለተቃዋሚ የሰላም ኑሮ ይኖራሉ ማለት ዘበት ነው ብለዋል።</p>

<p>ይህ በእንዲህ እንዳለ የፓትርያርኩ የቅርብ ወዳጅ እንደሆኑ የሚነገርላቸውና በውዳሴ ከንቱ የቃላት ጋጋታ ፓትርያርኩን በመማረክ በከፍተኛ ደመወዝ ወደለንደን ተሾመው የሄዱት ሊ.ካ.ብርሃኑ ገ/አማኑኤል የፓትርያርኩ ወዳጅ መሆናቸው ሲታወቅባቸው ከቦታው እንዲባረሩ መደረጋቸው ምንጮች ገልፀዋል።</p>

<p>እሳቸው ወደ ለንደን በሄዱ ማግሥት በተነሳው እረብሻ ቤተ ክርስቲያኑ እንዲታሸግ ተደርጐ እንደነበርም ይታወሳል። አሁን ያሉትን የሚተካ ፓትርያርክ እስካሁንም አልነበረም፣ ለወደፊቱም እሳቸውን የሚመስል ደህና አባት ቤ.ክ አታገኝም ሲሉ የምስክርነት ቃላቸውን ለቤተ ክህነቱ ኮሚሽን የሰጡት ሊ.ካ.ብርሃኑ ገ/አማኑኤል በበርካታ ካህናትና ምዕመናን ዘንድ ትዝብትን አትርፈዋል። ሰው ምን ይለኝ ባለማለት ፓትርያርኩን በማሞገስ ወደ ለንደን ተሾመው የሄዱት ሊቀ ካህናት፣ እዚያ ሂደው ተቀባይ የማጣታቸው ነገርም በብዙዎች የቤተ ክህነት ሊቃውንትና ምዕመናን ዕፁብ ድንቅ አሰኝቷል።</p>


<p class="align-center"><a href="/Gazettas/Fiameta/info/Fiameta.sera.html">keFiameta gnbot 5 qen 1990</a></p>



</body>
</html>