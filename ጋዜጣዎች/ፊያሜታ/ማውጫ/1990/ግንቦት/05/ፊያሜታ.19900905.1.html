<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅዱስ ሲኖዶስ ጠቅላላ ጉባኤ ነገ ይጀመራል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3><span class="underline">" ... ወይ ማዳን ወይ እርማቸውን ማውጣት"</span></h3>

<h1 class="align-center">የቅዱስ ሲኖዶስ ጠቅላላ ጉባኤ ነገ ይጀመራል!</h1>


<p>በኢትዮጵያ ኦርቶዶክስ ተዋህዶ ቤተ-ክርስቲያን በዓመት ሁለት ጊዜ ከሚካሄዱት አንዱ የሆነውና ርከበ ካህናት በመባል የሚታወቀው የቅዱስ ሲኖዶስ ጠቅላላ ጉባኤ በመንበረ-ፓትርያርክ ጽ/ቤት በነገው ዕለት ይጀመራል።</p>

<p>በየክፍላተ-ሃገራቱ የሚገኙት የሲኖዶሱ አባላት ለስብሰባው ወደ አዲስ አበባ መግባት ከጀመሩ የቆዩ ሲሆን፣ ይኸው ታላቅ የቅዱስ ሲኖዶስ ጉባኤ ለዓመታት የቆሰለችውን፣ በአባ ጳውሎስ ጡንቻ የደቀቀችውንና ከተሾሙበት ጊዜ ጀምሮም በሕመምና በፃዕር ሆና አስታማሚ ያጣችውን ቤተ ክርስቲያን፣ እግዚአብሔር ይማርሽ ብቻ ሳይሆን ያክማታል የሚል ታላቅ ኃላፊነት የተጣለበት ሲኖዶስ እንደሆነም ተገምቷል።</p>

<p>አባ ጳውሎስ እግዚአብሔርን መፍራት የሚለውን የዘነጉና የሃይማኖት አባትነታቸውን በመተው ከሃይማኖት ጐዳና የወጡ፣ ህሊናቸውን ሸጠው በቤተ ክርስቲያን ሃብትና ንብረት የተንደላቀቀ ቱጃር ሆነው ለመኖር ያቀዱ፣ በቤተ ክርስቲያን ልጆች ምትክ ዘር ማንዘራቸውን ሴት ወንድ ሳይቀር በቤተ ክርስቲያኗ ሰግስገው ሃብቷን እንዲቀራመቱና በምዕመናን ገንዘብ የተደላደለ የባለፀግነት ኑሮ ለመኖር የጥቅም መረብ ስልት የዘረጉ መሆናቸውን ውስጠ ምስጢሩን ጠንቅቀው የሚያውቁ የቤተ ክህነት ሰዎች ጠቁመው፣በዚህ ወሳኝ የቤተ ክርስቲያኗ የድረሱልኝ ጥሪ (የሲኖዶሱ አባላት) ብፁሃን ሊቃነ ጳጳሳት መድረስ እንደሚገባቸው ገልፀዋል።</p>

<p>እንደ ውስጠ ምስጢር አዋቂዎቹ አባባል፣ እንደ ራስ ጠጉር ተቃዋሚ የበዛባቸው አባ ጳውሎስ የተቃዋሚዎቹን መብዛት ከመጤፍ በመቁጠር "ተልባ ቢንጫጫ በአንድ ሙቀጫ" አይነት ግትርና አምባገነናዊ አቋማቸውን በማፅናትና እንደፈርኦን ልቦናቸውን በማደንደን ላይ እንደሆኑም እየተናገሩ ነው። ያም ሆነ ይህ በአንድ አምባገነኑ አባ ጳውሎስ ሊቃውንት ተሰደዋል፣ እውነቱንና የእሳቸውን የከፋ ተግባር ያጋለጡ የቤተ ክርስቲያን ልጆች ሁሉ ከቤተ ክርስቲያኗ እንዲርቁ፣ እንዲገለሉ ተደርገዋል፣በርካታ ምዕመናን በአባ ጳውሎስ ምክንያት ወደ ቤተ ክርስቲያን ደጅ ላለመድረስ ወስነዋል፣ ቅርስና ልዩ ልዩ ንዋያተ ቅዱሳት ለዝርፊያ ተጋልጠዋል፣ ቤተ ክህነቷ የቤተ ክህነት ሰዎች ሳትሆን የአባ ጳውሎስ ዘመድ አዝማድና ባለውለታ ማጐሪያ ሆናለች በአጠቃላይ በአባ ጳውሎስ ዘመነ ኘትርክና የኦርቶዶክስ ተዋህዶ ሃይማኖት ጥፋትና ውድቀት እንጂ ልማት አልታየምና ጥገናዊ ለውጥ ሳይሆን ስር ነቀል ለውጥ መካሄድ አለበት። በአባ ጳውሎስ የምትመራ ሃይማኖት ልትባል አትችልም፣ ሲሉ አቋማቸውንና ሃሳባቸውን የሚገልፁ የሃይማኖት ሰዎችም ገጥመውናል።</p>

<p>"ሙሴ" የፈርኦን የልጅ ልጅ ተብሎ ከመጠራት፣ በኃጢአት ከሚገኝ ጊዜያዊ ደስታና ገንዘብ ይልቅ ከእግዚአብሔር ህዝብ ጋር መከራ መቀበልን እንደመረጠ፣እውነተኛ የቤተ ክርስቲያን ልጆችም አባ ጳውሎስን ቅዱስ፣ብፁዕ፣ እያሉና በአርቴፊሻል መንፈሳዊ አባትነት ስም ቤተ ክርስቲያን እየደማች ከምናገኘው ጊዜያዊ ደስታ ይልቅ ለእውነት ስንል በአባ ጳውሎስ የሚመጣብንን መከራ መቀበልን እንመርጣለን በማለት ስለኑሮአቸው መጐሳቆልና ከነቤተሰቦቻቸው ለረሃብ መዳረግን ሳይፈሩ በአሰሙት የአባ ጳውሎስን ዘረኝነትና የዋልጌነት አስተዳደር ጩኸት ጥቂት ሊቃነ ጳጳሳት ቢደርሱም፣ የፓትርያርኩ ሰውንና ሃይማኖትን የመናቅ ነገር እስካሁን ያልተቋረጠና ለዚህ የዳረጋቸውም ከብፁሃን ሊቃነ ጳጳሳት መካከል በአንድ አባት እንደተነገረው ተቆጭ ሲኖዶስ ወይም እውነተኛ የሲኖዶስ አባላት ባለመኖራቸው መሆኑን ታዛቢዎች አስምረውበታል።</p>

<p>በማያያዝም ለውድቀት ከተዳረገች ዓመታት ያስቆጠረችውን ምስኪን ቤተ ክርስቲያን ሁኔታ አንስተው፣ ከእንግዲህ ስንት ጳጳሳት አሉን የሚለውን ትተን ስንት እውነተኞች አሉን በሚለው ላይ የምናተኩርበት ወቅት ነው ብለዋል። የሲኖዶሱ አባላት በአሁኑ ስብሰባቸው ቤተ ክርስቲያኗን ወይ ማዳን ወይ እንደ ኤሣው ብኩርናቸውን ለአባ ጳውሎስና ለአባ ገሪማ ሸጠው ሞቷን በማረጋገጥ እርማቸውን በማውጣት መነሳት አለባቸው ሲሉም ሃሳባቸውን አክለዋል። ቤተ ክርስቲያን አስታማሚ አጥታ ስትቸገር አባ ጳውሎስ ቤተሰቦቻቸው በሃብቷ ለመታከምና እሷ ሙታ እርስት ለመቀራመት ታጥቀው ሲነሱ ቤተ ክርስቲያን የወላድ መካን መሆኗ እጅግ አሳዛኝ ነው በማለት ታዛቢዎቹ በምሬት ተናግረዋል።</p>

<p>ቤተ ክርስቲያኗ ከእንግዲህ በኋላ በአባ ጳውሎስ መሪነት ከቀጠለች የቤተ ክርስቲያን ልጆችና ምዕመናን በቁማቸውም ይሁን ከሞት በኋላ በቤተ ክርስቲያን መብት ወይም ድርሻ የላቸውም። አለበለዛ መብታቸው እንዲከበር ከሞቱ በኋላም የቀብር ቦታ እንዲያገኙ ከፈለጉ እንደ ጣኦት እሳቸውን እያመለኩ መኖር ብቻ መሆኑንም አንዳንድ አስተያየት ሰጪዎች እየተናገሩ ነው።</p>

<p>ይህ በእንዲህ እንዳለ የገና ዋዜማ ወደ እስራኤል አገር ኢየሩሳሌም ተጉዘው የነበሩት ብፁዕ አቡነ ገብርኤል ሊቀ ጳጳስ በሚያዚያ 30 ቀን 1990 ወደ አዲስ አበባ በሰላም ተመልሰዋል። ኢየሩሳሌም በነበሩበት ጊዜም የሰላም አርበኛ በመሆን በገዳሙ (መነኮሳቱ) መካከል የነበረውን አለመግባት በሰላማዊ መንገድ በመፍታት እርቅና ሰላም እንዲወርድ ያደረጉ እውነተኛ ሐዋርያ መሆናቸው ታውቋል። ልባዊ ምስጋናም በብዙዎቹ ዘንድ እየተቸራቸው ይገኛል።</p>


<p class="align-center"><a href="/Gazettas/Fiameta/info/Fiameta.sera.html">keFiameta gnbot 5 qen 1990</a></p>



</body>
</html>