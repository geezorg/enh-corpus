<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የለንደን በመድኀን ፓርቲ መግለጫ አወጣ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የለንደን በመድኀን ፓርቲ መግለጫ አወጣ!</h1>


<p>የኢትዮጵያ ጠላቶች በመድኀን የትግል እንቅስቃሴ ቀርቶ በስሙም ይረዳሉ፣ በሚል መሪ ርዕስ ሚያዝያ 18 ቀን፣ 1990 ዓ.ም መግለጫ አውጥቷል።ይኸው መግለጫ ከመድኀን ፓርቲ እራሳቸውን በማግለል እኩይ ተግባር የሚፈፅሙ አፈንጋጭ ያላቸውን ግለሰቦች አውግዟል። በማያያዝም በለንደን አዲስ የመድኀን ፓርቲ ጽ/ቤት መቋቋሙን አሳውቋል። በሙሉ መግለጫው ቀጥሎ ቀርቧል።</p>

<p>የኢትየጵያ መድኀን ዲሞክራሲያዊ ፓርቲ (መድኀን) የአውሮፓ ቅርንጫፎች አስተባባሪ ጽ/ቤትመግለጫ</p>

<p>የኢትዮጵያ ጠላቶች በመድኀን የትግል እንቅስቃሴ ቀርቶ በስሙም ይርዳሉ!!</p>

<p>ሚያዝያ 18 ቀን 1990</p>

<p>የኢትዮጵያ መድኀን ዲሞክራሲያዊ ፓርቲ (መድኀን) አገራችንን ከወያኔ መንጋጋ በማላቀቅ ለፍትሕና ለዴሞክራሲ እምባነት ለማብቃት ዓለም የተነሳ በኀውርታዊ ድርጅት ነው። የኢትዮጵያም ሕዝብ እንደስሙ ሁሉ የዚህን ድርጅት የመፍትሔ ምንጭነት አበክሮ በመገንዘቡ ገና ከምሥረታው ጀምሮ አለኝታነቱን በማፅደቅ የሰጠው ሙሉ ድጋፍ ዛሬም እንደቀጠለ ነው።</p>

<p>ይህን የተገነዘቡት ወያኔ ኢህአዴግና መሳሪያዎቹ ድርጅቱን ሕልውና ለማሳጣት ከመጀመሪያ ጀምረው ሥልት በመቀያየር ብዙ ሴራ አውጠንጥነዋል። ከመካከሉ አፈንጋጮችን በመፍጠር ድርጅቱን ለመበተን ተደጋጋሚ ሙከራዎች አድርገዋል።</p>

<p>ቀጥለውም ስሙን በመስረቅ ነባሩ ፈርሶ ሌላ መድኀን በኀቡዕ መመሥረታቸውን በመግልፅ "ዋናው ጽ/ቤት ከአሜሪካ ወደ ለንደን ተዛውሯሉ በማለት የተስፋ መቁረጥ እርምጃ አሳዩ። አከታትለው ደግሞ "ጭብጥ ቆሎ ይዞ ወደ ዕንቅብ አሻሮ ጠጋ ይሏሉ እንዲሉ "የዘመተ የሕዝብ መድኀኑ እና "የስደት አገር መድኀኑ በማለት ስሙን ብቻ ሳይሆን ቀደም ሲል ራሳቸው የኮነኑትን የትጥቅ ትግል ሥልቱን ጭምር በመስረቅ የኢትዮጵያን ሕዝብ ለሁለተኛ ጊዜ ለማታለል ሞከሩ። ለነገሩ አይፈረድባቸውም ምክንያቱም በመድኀን ስምና የትግል መርህ ጠለላ ካልሆነ በቀር በራሳቸውም ጐራ እንደማይሻገሩ ጠንቅቀው ያውቃሉ።</p>

<p>ድርጅታችን ትላንት ይዞት የተነሳውን አገር አድን ዓላማ ለማክሸፍ የተለያዩ አፍራሽ ጠላቶች በዚህ የቅዠት ዓላማቸው ሲዋዥቅ መድኀን ሕዝባዊ አመኔታ የተላበሰ ትግሉን በመቀጠል በአገር ቤትና በውጭ መዋቅሩን የማጠናከር ዕቅድ ዘርግቶ ተጨባጭ እንቅስቃሴ በማድረግ ላይ ይገኛል። የዚህ አዲስ እቅድ አካል የሆነው በአውሮፓ የመድኀን ቅርንጫፎች ጉባኤ ከሚያዝያ 16 እስከ 17 1990 (24-25.04.1998) ባለው ጊዜ በለንደን ከተማ ተካሂዷል። ጉባኤው በአውሮፓ የመድኀን ቅርንጫፎች አስተባባሪ ጽ/ቤትን የውስጥ መተዳደሪያ ደንብ በመንደፍ የአመራር አባላትን ከመምረጡም በላይ በለንደን ከተማ ፍ/ቤቱን ይህን ጋዜጣዊ መግለጫ አውጥቷል።</p>

<p>ዛሬ መድኀን ጠላቶቻችን እንደሚሉት መዘጋቱን መበተኑ ቀርቶ ዓላማችን የፀናና ሐሳባችን የተጣጠመው አባላትና ደጋፊዎች ጭራሽ በአንድ የምንሰባሰብበትና የምንመክርበት የአውሮፓ አህጉራዊ ጽ/ቤት መሥርተናል። በትግል ተግባሩ ቀርቶ በስሙ ለሚረዱት (ለሚፈሩት) የኢትዮጵያ ጠላቶች ይህ እመርታ ከፍተኛ በትር ነው።</p>

<p>ይህ በአውሮፓ የመድኀን ቅርንጫፎች አስተባባሪ ጉባኤ በዚህ አጋጣሚ ለኢትዮጵያ ሕዝብ የሚያስተላልፈው መልዕክት ትላንት ለነፃነታችን በየጐራው እንደ ጧፍ ነደው ያለፉ ጀግኖችን ያፈራች ቅድስት አገር የትውልድ መካን አለመሆኗን ሊያስመሰክር የሚችል የነፃነት አርበኛ ኃይል ማፍራት እንዳለብን ነው። ከታሪካችን እንደምንማረው ብቸኛው የነፃነታችን ማስከበሪያ ቆራጥነት የተጠናከረ ብሔራዊ ስሜትና ለነፃነት ቀናዒነት ስለሆነ አገራችንን ከወያኔ ሻዕቢያ ዘረኛ አምባገነናዊ ቀንበር ብሎም ከዓለም አቀፍ የእጅ አዙር አገዛዝ ነፃ ማውጣት ሊታለፍ የማይችል የዜግነት ግዴታችንን መሆኑ በግልፅ መታወቅ አለበት።</p>

<p>በለላ በኩል ይህን ብሔራዊ ግዴታችንን በሚገባ ለመወጣት ከምንጊዜውም በበለጠ ሐቀኛ የተቃዋሚ ኃይሎች ኀብረት እንዲመሰረት ከማስፈለጉም በላይ ሕዝባችንም በጉጉት የሚጠብቀው ስለሆነ ይህንኑ ኀብረት ለመመሥረት መድኀን የተደጋገመ ጥሪውን እያቀረበ ለተግባራዊነቱም ከሚመለከታቸው ጋር ያለውን ግንኙነት ይቀጥላል።</p>

<p>በመጨረሻም የኢትዮጵያ መድኀን ዲሞክራሲያዊ ፓርቲ (መድኀን) በጐሳ፣ በነገድ፣በቋንቋና በዘር ልዩነት ሳያምን ሁሉንም በኢትዮጵያዊነቱ በማሰባሰብ ኢትዮጵያና ኢትዮጵያዊነትን ከጥፋት አድኖ ዲሞክራሲያዊ ሥርዓት ለመመሥረት ለኢትዮጵያ ሕዝብ የገባውን ቃልኪዳን እንደገና ያድሳል።</p>

<p>እናት ኢትዮጵያ ልጆቿ ተጋድሎ ከጐጠኞች ጭቆና ነፃ ትወጣለች! በማለት መግለጫውን አጠናቋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 5 ቀን 1990</a></p>




</body>
</html>