<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በማንኛውም ጊዜ ወደ ጦርነቱ ለመሄድ የሚያግደን ነገር የለም!"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"በማንኛውም ጊዜ ወደ ጦርነቱ ለመሄድ የሚያግደን ነገር የለም!"</h1>

<p class="align-right"><span class="bold"><em>ስዩም መስፍን</em></span></p>


<p>የኢትዮጵያ ውጭ ጉዳይ ሚንስትር አቶ ስዩም መስፍን የሻዕቢያን ጠብ አጫሪነት በማውገዝ ግንቦት 23 ቀን፣ 1990 ከአሜሪካ ሬዲዮ ጣቢያ ጋር ቃለምልልስ አድርገዋል።</p>

<p>በኢትዮጵያ በሚገኙ ኤርትራዊያን ላይ ምን አይነት ክትትል እንደሚደረግ ተጠይቀው ሲመልሱ "ከእነዚህ ውስጥ አንዳንድ የኤርትራን መንግሥት አቋም እና ፖሊሲ አራማጅ ግለሰቦች አይኖሩም ማለት አይደለም። በኢትዮጵያ ያሉትን የኤርትራ ዜጐች ሁሉ በዚህ ዓይን ማየት ትክክል አይደለም ከጭፍን አመለካከትና ወደአልሆነ አቅጣጫ ከሚገፋፋው ወገን በስተቀር እነዚህ ህዝቦች ለአገሪቱ ደህንነትና ዘላቂ ሰላም ጠንቅ ናቸው፣ አስጊ ናቸው ብሎ አያያቸውም። እንደማንኛውም የውጭ ዜጋ ሰርተው የራሳቸውንም የኢትዮጵያንም ጥቅም ማራመድ እንዲችሉ ማድረግ ይጠበቅብናል።</p>

<p>"ግጭት ከተፈጠረ ጀምሮ በተለያዩ ወገኖች ድርድር ለማድረግ የተጀመረውን ጥረት አስመልክተው፣ ግልፅ ላደርግ የምፈልገው በኢትዮጵያና በኤርትራ መንግሥት መካከል ድርድር እየተደረገ ነው የሚል ስዕል ካለ ይኼኛው ትክክለኛ ግንዛቤ እና ስዕል አይደለም። በሁለቱም መንግሥታት በኩል የሚካሄድ ድርድር የለም። የኢትዮጵያ መንግሥት ወደ ድርድር የሚገባበት ሁኔታ ምንድነው የሚለውን፣ የሚንስትሮች ም/ቤት እና የህዝብ ተወካዮች ም/ቤት በግልፅ ለህዝብ ያወጁት አዋጅ አለ። ይኸውም የኤርትራ ጦር የኢትዮጵያን ድንበር ጥሶ በሃይል የያዛቸውን አካባቢዎች ለቆ መውጣት ይኖርበታል።</p>

<p>"ለቆ መውጣት ይኖርበታል ብቻ ሳይሆን የኢትዮጵያ መንግሥት በአካባቢው የነበረውን መስተዳድር መልሶ መትከል ይኖርበታል። ከዚያ በኋላ በዚያም አካባቢ ይሁን በሌላ አካባቢ ሊነሱ የሚችሉ አወዛጋቢ ወይም ሌሎችም ጉዳዮች ካሉ በሰላማዊ መንገድ ከተቻለ ሁለትዮሽ የድርድር ሂደት፣ ካልተቻለ ደግሞ ሦስተኛ ወገን ታክሎበት ሊፈፀም ይችላል የሚል እምነት ስላለ በዚህ ነው እየሄድን ያለነው።</p>

<p>"በዚህ ሂደት ላይ የኢጋድ ሊቀመንበር የሆኑት የጅቡቲው ፕሬዚዳንት ሃሰን ጉሌድ የተቻላቸውን ያህል ጥረት እያካሄዱ ነው ያሉት። የአፍሪካ አንድነት ድርጅት ዋና ፀሐፊ ዶ/ር ሳሊምም የራሳቸውን ጥረት እያደረጉ ነው። ከሁሉም በላይ ግን የዩናይትድ ስቴትስ እና የሩዋንዳ መንግሥታት በጋራ ይህ ሁኔታ ወደ አጠቃላይ ጦርነት እንዳይሄድ በዚሁ ባለበት ለመቅጨት ጥረት እያደረጉ ነው።</p>

<p>" ... ሉአላዊነታችንን ለማስከበር ወደምንገደድበት ሁኔታ ከመጣን ያ ጦርነት እራስን የመከላከል፣ ሉአላዊነትን የማስከበር ጦርነት ነውና መብታችንን ማንም እንደማይከለክለን እናውቃለን። ስለዚህ ለደም መፋሰሱ እና ለጦርነቱ አንቻኰልም። በማንኛውም ጊዜ ወደጦርቱ ለመሄድ የሚያግደን ነገር አይኖርም። ሰላምን ለማንገስ፣ በሰላም ለመፍታት ግን ትዕግስትና አርቆ አስተዋይነትን ይጠይቃል። የዚህ ጦርነት ሳቢያ ምን እንደሆነ የኤርትራም የኢትዮጵያም ህዝብ ጠንቅቆ ያውቃል። ስለዚህ ወደ ጦርነት ለመግባት አንቻኰልበትም። የሁለታችን ወዳጅ መንግሥታት ወደ ሁለቱም ርዕሰ ከተሞች እየተመላለሱ ጥረት ለሚያደርጉትም ከኢትዮጵያ መንግሥት በኩል ድጋፍ እየተደረገ መሆኑን እናውቃለን። እንዲሳካላቸው ምኞቴ ነው።</p>

<p>" ... ቀደም ብዬ እንደገለጽኩት ግን ለሰላማዊ ድርድር ለሁለትዮሽ የጋራ ድርድርም ሆነ ሦስተኛ ወገን አክሎ ሁኔታውን በሰላም ለመፍታት የሚያስችል ሁኔታ እንዲፈጠር ከተፈለገ፣ አሁንም የኤርትራ መንግሥት ጦሩን ያለ አንዳች ቅድመ ሁኔታ በኃይል ሉአላዊነታችንን ደፍሮ ከያዘው ስፍራ ለቅቆ መውጣት ይኖርበታል።" በማለት ስለወቅቱ አስደንጋጭ ግጭት ምላሽ ሰጥተዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 26 ቀን 1990</a></p>


</body>
</html>
