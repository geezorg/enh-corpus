<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦርነቱ መጋረጃ ተከፍቷል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የጦርነቱ መጋረጃ ተከፍቷል!</h1>
<h2 class="align-center"><li> በእልልታ የተሸኘው የሻዕቢያ ሠራዊት ጠመንጃውን እንደ ጭራሮ ሰቅሎ አልጌና ላይ ተማረከ!</li></h2>


<p>ግንቦት 4 ቀን በድንገት የፈነዳው የኤርትራና የኢትዮጵያ ግጭት ከዲፕሎማሲያዊው ጥረት አፈንግጦ ግልፅ ወደሆነ ጦርነት አምርቷል። ቅዳሜ፣ ግንቦት 22 ከለሊቱ 10፡00 ሰዓት በተጀመረው የሻዕቢያ ወታደሮች አዲስ የጥቃት እርምጃ ሁለት የኢትዮጵያ ወረዳዎች ዳልጌዳ እና አልጌና በቁጥጥር ስር መዋላቸው የሚታወስ ሲሆን፣ በዚህ አዲስ ወረራ ሻዕቢያ የአካባቢው ሚሊሺያ እና ሰላማዊ ህዝብ ላይ ጥቃት አድርሶ ነበር።</p>

<p>ሻዕቢያ በተቆጣጠራቸው አካባቢዎች የህዝብ ተቃውሞ እያጋጠመው፣ በያዛቸው ቦታዎች የሚገኙትን ነዋሪዎች ከተራ ግድያ ጀምሮ በቤት ውስጥ በማጐር እስከማቃጠል ደረጃ ደርሷል። ሻዕቢያ በዚህ ብቻ ሳይወሰን የአካባቢው ነዋሪ ያፈራውን ተቋማት በመድፍ በማፈራረስ፣ ከብቶቹን በመዝረፍ ከባድ መሣሪያ በማሸከም ኢሰብአዊ ድርጊት የሚፈፅም መሆኑን ለጉዳዩ ቅርበት ያላቸው ምንጮች ገልፀውልናል።</p>

<p>በሌላ በኩል ደግሞ የአሜሪካ ሬዲዮ ከትናንት በስቲያ ባስተላለፈው ዜና ሻዕቢያ ተቆጣጥሯቸው ከነበሩት ሁለት ወረዳዎች በአልጌና በዳልጌዳ በደረሰበት ጥቃት በከፊል ለመልቀቅ ተገዷል። አሊቴና ሆና ለሬዲዮ ጣቢያው የዘገበችው የቪ.ኦ.ኤ ሪፖርተር የኢትዮጵያ ሠራዊት ፀረ አውሮፕላን መሣሪያ፣መድፍ እና ቁጥራቸው ያልታወቀ የጦር መኮንኖች ማርኳል፣ብላለች። ይኸው በእልልታ እና በከበሮ የተሸኘው የሻዕቢያ ሠራዊት በኢትዮጵያ በኩል የተሰነዘረውን የመልሶ ማጥቃት አፀፋ ለመመከት እንዳልተቻለው ነው የዜና ምንጮቹ የሚያስረዱት። ጅጅጋ ላይ የነበረው ሠራዊት ባለፈው ሳምንት የ3 ቀን የሌሊት ጉዞ አድርጐ አዲግራት ላይ ከሰፈረ በኋላ የኢትዮጵያ ሠራዊት እና ህዝቡ ይበልጥ በሞራል እየተገነባ መምጣቱ ታውቋል።</p>

<p>ይህ በእንዲህ እንዳለ ከጅጅጋ የተነሳውን ጦር ለመተካት ሰሞኑን ከፍተኛ ቁጥር ያላቸው የሠራዊቱ አባላት የባቡር ጉዞዋቸውን ወደ ምስራቅ ሲያደርጉ ሰንብተዋል። በሌላ በኩልም ቀደም ሲል በህዋሀት ውስጥ የነበሩትና በጐንደር፡ ዳንሻ ወረዳ (አውሮራ) ላይ በግብርና ተሰማርተው የነበሩት ቁጥራቸው 15, 000 (አስራ አምስተ ሺህ) የሆኑ የቀድሞ ታጋዮች ለክተት ጥሪው አፋጣኝ ምላሽ በመስጠት ወደ ትግራይ ጉዞ አድርገዋል። በአጠቃላይ ቀደም ሲል በማሊሻዎችና በፖሊሶች ብቻ ይደረግ የነበረው መከላከል ወደ በተጠናከረ ሜካናይዝድ ጦር ጥቃት መለወጡን ከስፍራው የደረሱን ዘገባዎች ጠቁመዋል።</p>

<p>በኤርትራ ህዝባዊ ግንባር በኩል ደግሞ የቀድሞ የደርግ የምድር ጦር መኰንኖች ተሳታፊ መሆናቸውን "ዘ ኢንዲያን ኦሽን ኒውስ ሌተር" በግንቦት 20/90 እትሙ ገልጿል። እንደዘገባው ከሆነ በባድመንና ሽራሮ ወረራ ወቅት የሻዕቢያን ሜካናይዝድ ጦር ከመሩት የቀድሞ የኢትዮጵያ መኰንኖች መካከል የ16ኛው ስንጥቅ ሜካናይዝድ ብርጌድ 26ኛ ሜ/ሻለቃ አዛዥ የነበሩት ሌ/ኰ/ል ታደሰ ሰንበታና የ6ኛው ሜካናይድ ብርጌድ ወታደራዊ ደህንነት ኃላፊ የነበሩት ሻለቃ ነሲቡ ወ/ገሪማ በኤርትራ ወገን ሆነው በግንባር ቀደምትነት መሳተፋቸው ተገልጿል።</p>

<p>በኤርትራ ወገን አሁንም ወደ ድንበር አካባቢ የሚደረገው ዘመቻ እንደቀጠለ መሆኑን አንዳንድ መረጃዎች ይጠቁማሉ። ከዚሁ ጋር በተያያዘ በአሰብ እና በአሥመራ የሚገኙ ነዋሪዎች በከፍተኛ ችግር ላይ እንደሆኑ ተገልጿል። በእነዚህ አካባቢ የሚገኙ ነዋሪዎች ከኑሮው ውድነት አንፃር ባገኙት አጋጣሚ ወደ ኢትዮጵያ እየተሰደዱ መሆናቸውንና በአሁኑም ወቅት 100 የኢትዮጵያ ብር በ125 ናቅፋ እየተለወጠ መሆኑን ለማወቅ ተችሏል።</p>

<p>የኤርትራው ፕሬዚዳንት ኢሣያስ አፈወርቂ በአሁኑ ወቅት በኤርትራ ስለተከሰተው ችግር በአሜሪካ ሬዲዮ ጣቢያ ተጠይቀው ምላሽ ሲሰጡ፣ ... የኤርትራ ኢኮኖሚ በኢትዮጵያ ኢኮኖሚ ነው የሚተዳደረው የሚል ብዙ ተረት ተረቶች ስንሰማ ቆይተናል። ... በኛና በኢትዮጵያ መሃከል የነበረው የንግድ ዝምድና ትልቅ ደረጃ ይዟል የሚባለው በጤፍ ነው። ጤፍ እስከ 50 ሚሊዮን ብር የሚገመት ዋጋ ያለው እንገዛ ነበር። አሁን ግን ቀርቷል። ጤፍ ስለቀረ በኤርትራ ጤፍ ስላልተበላ የኤርትራ ኢኮኖሚ ቀውስ ላይ ወደቀ  ግሽበት አጋጠመው ማለት አይቻልም፣ በማለት ምላሽ ሰጥተዋል።</p>

<p>ይህ በእንዲህ እንዳለ በኢትዮጵያ ድንበር ላይ ቁጥራቸው በርካታ የሆኑ ጤፍ እና ጥራጥሬ የጫኑ ከባድ መኪናዎች ወደ ኤርትራ እንዳይሻገሩ ሲደረግ ፣ በኤርትራም ድንበር ጨው የጫኑ ከባድ መኪኖች እስከቅርብ ጊዜ ድረስ ወደ ኢትዮጵያ እንዳይገቡ ታግተው ቆይተዋል። ሌላው አነጋጋሪ ጉዳይ ለእርዳታ የመጣ ከ65, 000 ቶን በላይ እህል፣ ልዩ ልዩ መኪኖች፣ መድሃኒቶችና የታሸጉ ምግቦች ከአሰብ ወደብ እንዳይንቀሳቀሱ ከመደረጉም በላይ ይህን ንብረት ለመሰብሰብ ወደ ስፍራው የተጓዙ ባለበቶች ከአሰብ እንዳይወጡ ተደርገው በእስር ላይ እንደሚገኙ ታውቋል።</p>

<p>የኤርትራው ፕሬዚዳንት ኢሣያስ አፈወርቂ በበኩላቸው ስለዚሁ ጉዳይ ተጠይቀው ሲመልሱ፣ እኛም ራሳችን አላወቅነውም የኢትዮጵያ አየር መንገድ አገልግሎት እንዳይሰጥ ይቁም ብለው ትዕዛዝ አስተላለፉ። ዘጉት። በወደቦች አካባቢ የነበረው እንቅስቃሴም መቋረጥ አለበት ተብሎ ተዘጋ። መኪኖች እንዳይወጡ እና እንዳይገቡ ተደረገ። በአሰብ እና ምፅዋ አደገኛ ሁኔታ የተፈጠረ ስለሆነ እንዳትንቀሳቀስ የሚል መልዕክት አስተላለፉ። ወደ ኢትዮጵያ የገቡ የነበሩ ንብረቶችን ይዘው የነበሩት መርከቦችም መንገዳችሁን ቀይራችሁ በጅቡቲ በኩል እንድትመጡ የሚል ትዕዛዝ ስለደረሳቸው ወደዛ ተጓዙ። ወደቡ መዘጋት አለበት ተባለ። ተዘጋ። እኛ የምናውቀው ሃቅ ይህ ነው ... ለምን እንደተወሰነ እኔ ሊገባኝ አልቻለም። ኤርትራ አንዳትጠቀም ከሆነ ሁኔታው እስኪቀየር ድረስ፣ ሌላ መጋረጃ እስኪገለጥ ድረስ እናስብ ይሆናል... በማለት መልስ ሰጥተዋል።</p>

<p>እንግዲህ ሌላው የጦርነት መጋረጃ ተገልጧል። የሁለቱም ወገን ጦር ኃይሎች ግጭቱ ወደተከሰተበት አካባቢ በመዝለቅ ጦርነቱን ጀምረዋል። በተጠንቀቅ ላይ የነበረው የኢትዮጵያ ጦር ሰራዊት</p>

<p>ባለው ኃይል ወደፊት አየገፋ ነው። የተፈራው ጦርነትም የደም መፋሰስ ተጀምሯል። እርቅና ሰላም ማውረድ ከሁለቱም ወይም ከሶስተኛ ወገን የሚጠበቅ ቢሆንም ሁኔታዎች ከቁጥጥር ውጪ የሆኑ ይመስላል። ይህ መጨረሻው የማይታወቅ ጦርነት ምን ያህል ጊዜሀ፣ ምን ያህል ህይወትና ንብረት ይዞ እንደሚጠፋ ማሰብ አያዳግትም...</p>

<p>ሃያ ሁለት ቀናት ያስቆጠረው ፍጥጫ መቼ ሊያቆም ይችላል? እስከወዲያኛው ምላሽ የማይገኝለት ጥያቄ ሆኖ ይቆያል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 26 ቀን 1990</a></p>


</body>
</html>
