<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አስተዳዳሪው የደብሩን ገንዘብ አየር በአየር መመንተፋቸው ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አስተዳዳሪው የደብሩን ገንዘብ አየር በአየር መመንተፋቸው ተገለፀ!</h1>


<p>የቦሌ ደብረ ምህረት ቅዱስ ሚካኤል ቤተ ክርስቲያን አስተዳዳሪ የሆኑት አባ ገ/ፃድቅ ወ/ጊዮርጊስ ከበጐ አድራጊ ምዕመን ለደብሩ በስዕለት የገባውን ብር 10፣000 አሥር ሺህ በሞዴል 30 እንዳይገባ በመከልከል አየር በአየር መመንተፋቸው ተገለፀ።</p>

<p>ገንዘቡ ገቢ ሊሆን የቻለው አቶ ገ/ሥላሴ ከተባሉ የአክሱም ሆቴል ባለንብረት ከሆኑት በጐ አድራጊ ክርስቲያን እንደሆነ የገለፀው ዝርዝር ዘገባ እንደሚያመለክተው፣ ስለገንዘቡ መምጣት ለሕዝበ ክርስቲያን በድምፅ ማጉያ ከተነገረ በኋላ በሕጋዊ ደረሰኝ ለቤተ ክርስቲያኑ ገቢ እንዳይሆን አስተዳዳሪ አባ ገ/ፃድቅ በማገድ፣ የሚመለከታቸው ተመሳሳይ የደብሩ ልዩ ልዩ ኃላፊዎች ተቃውሞ በማሰማት ገንዘቡ ለደብሩ እንዲገባ ቢጠይቁም አሻፈረኝ ማለታቸው ተዘግቧል።</p>

<p>የደብሩ ገንዘብ ብር 10፣000 በአስተዳዳሪው በማን አለብኝነት ባክኖ መቅረት የሌለበት መሆኑን የተገነዘቡ ሰራተኞች ለአዲስ አበባ ሀገረ ስብከት ጽ/ቤት አመልክተው ሀገረ ስብከቱ በቁጥር 1188/40/90 የካቲት 30 ቀን 1990 በተፃፈ ትዕዛዝ አራት ጉዳዩን የሚያጣሩ የሀገረ ስብከቱ ሰራተኞች ተልከው በተገቢው መንገድ በማጣራት፣ አስተዳዳሪውም አሥር ሺውን ብር ስለመቀበላቸው አምኖ ከፈረሙ በኋላ ኦዲተሮች ያጣሩት ማረጋገጫ በነበሩት የሀገረ ስብከቱ ሥራ አስኪያጅ አባ ገ/ማካኤል በየነ ተድበስብሶ እንደቀረም ተገልጿል።</p>

<p>ምዕመናን የሃይማኖት ፍቅር አስገድዷቸው የሚያመጡት ገንዘብ በዘፈቀደ መባከን እንደሌለበት የጠቆመው ዘገባ፣ ለምን ይባክናል የሚል ጥያቄና ተቃውሞ ያነሱ ሠራተኞች በደል እንደተፈፀመባቸው አስረድቷል። "አይጥ በበላ ዳዋ ተመታ" ሲልም ተችቷል። አስተዳዳሪው አባ ገ/ፃድቅ ያለምንም ውሳኔ የሐውልት ፎቅ ከባለ ጉዳዮቹ ጋር በመመሳጠር እያሰሩ መሆናቸውንና የደብሩ ውሃም እንዲሁ እየባከነ መሆኑንም በቤተ ክርስቲያኑ ስም ለግላቸው በደብሩ ክልል በግምት 2000 ስኩዌር ካ.ሜ ስፋት ያለው</p>

<p>3 ክፍል ቤት በሥልጣናቸው መስራታቸውንና በስለት የገባው በሬ ያለውሳኔ በአስተዳዳሪው ትዕዛዝ መታረዱን ዘገባው ጨምሮ አመልክቷል።</p>

<p>ሌላው ሠራተኞችንና የአካባቢውን ምዕመናን በእጅጉ ያሳዘናቸው ነገር፣ አስተዳዳሪው የፈፀሙትን የከፋ ተግባር ለበላይ ባለሥልጣናት አመልክተው ባልታወቀ ምስጢር አቤቱታቸው በፓትርያርኩ የእህት ልጅ አቶ ያሬድና አባ ገ/ሚካኤል ተሸፋፍኖ መቅረትና አሰተዳዳሪውም በተጠቀሱት ኃላፊዎች በመመካት ጭራሹን ለግላቸው በቤተክርስቲያኑ ክልል የቤት ሥራ ግንባታ መጀመራቸው ነው፣ ሲሉ ዳኛ ያጡት ወገኖች አማረዋል።</p>

<p>ይህ በእንዲህ እንዳለ፣ መኪና ተትረፍርፎ እያለ ለፓትርያርኩ በሽልማት ሌላ የተጨማሪ ተጨማሪ መኪና እንዲገዛላቸው በአዲስ አበባ ገዳማትና አድባራት ገንዘቡን በአስቸኳይ በባንክ በኩል እንዲገባ አባ ገ/ሚካኤል በየነ ባዘዙት ትዕዛዝ መነሻነት ገቢ የተደረገበት ደረሰኝ ለሀገረ ስብከት ጽ/ቤት እየቀረበ መሆኑ ታውቋል።</p>

<p>ከአድባራት ተውጣጥቶ እንዲገዛ በተደረገው መኪና ሰበብ በገፍ የተጋዘው ገንዘብ ጉዳይ አነጋጋሪና ቀደም ሲልም ያለአቅማቸው ግድ ስለሆነባቸው ብቻ የከፈሉት ድሃ ቤተ ክርስቲያናት መኖራቸውንም አንዳንድ ሰዎች ገልፀዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 26 ቀን 1990</a></p>


</body>
</html>
