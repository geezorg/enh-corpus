<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"እኛ የራሳችንን እንጂ፣ የኤርትራን ፖሊሲ አንከተልም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"እኛ የራሳችንን እንጂ፣ የኤርትራን ፖሊሲ አንከተልም"</h1>
<p class="align-right"><span class="bold"><em>መለስ ዜናዊ</em></span></p>


<p>በአሁኑ ወቅት በኢትዮጵያና በኤርትራ መካከል በተነሳው ድንገተኛ ግጭት ሳቢያ በሁለቱም አገሮች የሚገኙ ዜጐች በጭንቅ ቋፍ ላይ ለመሆን በቅተዋል። በኤርትራ የሚገኙ ኢትዮጵያዊያን ወደ ሃገራቸው ለመመለስ የሚያስችሉዋቸው መንገዶች እየጠበቡ መጥተዋል።</p>

<p>በኢትዮጵያ ስለሚገኙት ኤርትራዊያን በተመለከተ ጠ/ሚ መለስ ዜናዊ ግንቦት ሃያን አስመልክተው የሰጡት ጋዜጣዊ መግለጫም ኤርትራዊያንን ከሞላ ጐደል ስጋት ላይ የጣላቸው ሆኗል።</p>

<p>ጠ/ሚ መለስ ዜናዊ ይህንኑ አስመልክተው ሲናገሩ "... በተደጋጋሚ ስንነጋገርበት የነበረ ጉዳይ ነው። በአጭር ጊዜ ውስጥ መፍትሄ እናገኝበታለን ብለን በዚህ ጉዳይ ላይ እንደርሳለን የሚል እምነትም ነበረን። እንግዲህ ዋናው ነገር የተለመደ አሰራር አለ። ነዋሪነትን በተመለከተ በኢትዮጵያ ውስጥ የሚኖሩ የውጭ አገር ዜጐች ኑሮዋቸውን ኢትዮጵያ ውስጥ እስካደረጉ ድረስ በነዋሪነት ተመዝግበው በማንኛውም የስራ መስክ መሰማራት ይችላሉ። በተመሳሳይ መልኩ በየትም አገር የሚኖሩ ኢትዮጵያውያን በዚያው አገር ቋሚ መኖሪያ ቦታቸውን ያንኑ አገር እስካደረጉ ድረስ በማንኛውም ስራ የሚሰማሩበት እድል ይኖራቸዋል።</p>

<p>"በአሜሪካ ቋሚ ነዋነሪነታቸውን እዚያ ያደረጉ በርካታ ኢትዮጵያውያን አሉ። ምንም እንኳ የአሜሪካ ዜግነት ባይኖራቸውም ቋሚ የመኖሪያ ፈቃድ ያላቸው እስከሆኑ ድረስ በግል ስራና በአንዳንድ የመንግሥት ስራዎችም ላይ ለመሰማራት ይፈቀድላቸዋል። ስለዚህ የነዋሪነት መብት አለ፣ የዜግነት መብትም አለ። የውጭ አገር ዜጋ ሆኖ በምርጫዎች ላይ መሳተፍ አይችልም። በመከላከያ አካል ውስጥ ሊሳተፍ አይችልም። እንደዚህ ባሉ ሴንሲቲቭ ቦታዎች ላይ የዜግነት መብት የሌለው አካል ሊመደብ አይችልም። ስለዚህ የዜግነት መብቱንና የነዋሪነት መብቱን የማመሳቀል ችግር እናያለን። በኢትዮጵያና በኤርትራ መሃከል።</p>

<p>"ይሄንን ደረጃ በደረጃ ስርዓት ለማስያዝ፣ የኤርትራ ዜጐች ሆነው በኢትዮጵያ ውስጥ ነዋሪ የሆኑ ሰዎች የነዋሪነት መብታቸው ተጠብቆ ሊሰሩ የሚችሉበት፣ የነዋሪነት መብት ኖሯቸውም ቢሆን ግን ዜጐች ባለመሆናቸው ሊገቡባቸው የማይገባ ቦታዎች ካሉ ደረጃ በደረጃ እነዚህን ቦታዎች የሚለቁበት ሁኔታ ለመፍጠር፣ በዚህ ዙሪያ ውይይት ስናደርግበት የነበረ ሁኔታ ነው የነበረው። ከሞላ ጐደል መግባባት ላይ የተደረሰበት ሁኔታም ነበረ። አሁን የተፈጠረው ችግር ይሄንን ከሞላ ጐደል መግባባት ላይ ተደርሶበት የነበረውን ነገር ተግባራዊ ለማድረግ የራሱ ችግሮች ይኖሩት ይሆናል። ነገር ግን ውሎ አድሮ መልክ መያዝ ያለበት መሆኑን መንግሥት ከዚህ ቀደምም አቋም የወሰደበት ጉዳይ ነው።</p>

<p>"ዜጐችና ነዋሪዎች መለየት አለባቸው... ለዜጐች ብቻ የሚገደቡ ስራዎች አሉ። ለምሳሌ በኢንቨስትመንት መስክ የፋይናንስ ጉዳይ፣ የጋዜጠኝነት ጉዳይ ለዜጐች ብቻ የተገደበ ነው። እና በመሳሰሉት ላይ መሰማራት አይችሉም ማለት ነው። በሌላው ስራ ላይ ግን ለማንኛውም በኢትዮጵያ ውስጥ ነዋሪ የሆነውን ሁሉ የሚሸፍን ነው። አርመኑም፣ ኤርትራዊውም በአንድ ደረጃ ለመስራት ይችላሉ።</p>

<p>"ሌላው የመንግሥት ስራዎች ሆነው የውጭ ዜጐች ሊቀጠሩ የሚችሉባቸው ቦታዎች አሉ። ለምሳሌ ከውጭ የምናመጣቸው የህንድ መምህራን አሉ፣ የሌሎች አገሮች መምህራን አማካሪዎች አሉ። በዜግነት ብቻ የማይገደቡ የመንግሥት ስራዎች አሉ። ይህን እንደ አስፈላጊነቱ በአካባቢው ሙያውና ብቃቱ የሌላቸው ሰዎች ወይም በሚፈለገው መጠን በማይገኙበት ወቅት የውጭ ዜጐች የሚሳተፉበት ዕድል ይኖራል። ምንም ይሁን ምን የውጭ ዜጐች የማይሳተፉበት መስኰች አሉ። ለምሳሌ፣ መከላከያ፣ ፓርላማ፣ ደህንነት እና አንዳንድ ሴንሲቲቭ የሆኑ ቦታዎች፣ እነዚህ ለዜጐች ብቻ መከለል ያለባቸው ቦታዎች ናቸው።</p>

<p>"... በዚህ ደረጃ ከፋፍለን ስርዓት ባለው መልኩ ለማስኬድ ከኤርትራ መንግሥት ጋር የተወያየንበት ጉዳይ ነበር። አሁን የተፈጠረው ሁኔታ ነገሩን ወደ ኋላ መልሶታል። ለማንኛውም የኢትዮጵያ መንግሥት በራሱ አቅጣጫ በራሱ ሕግና በዓለም አቀፍ ደረጃ በተለመደው አሰራር መሰረት ይህን የመመሰቃቀል ችግር የሚፈታበት ሁኔታ ይኖራል...</p>

<p>"በኤርትራ ያሉ ኢትዮጵያዊያኖች አንዳንድ በደል እንደሚደርስባቸው ይታወቃል። ይህንንም እኛ በውይይት ከሚመለከታቸው የኤርትራ መንግሥት ጋር ለመፍታት ነበር ጥረት ስናደርግ የነበረው እስካሁን ድረስ። እንግዲህ አሁን ያለው ሁኔታ ይህንን ችግር ሊያባብሰው ይችላል። ነገር ግን እኛ የኢትዮጵያን እንጂ የኤርትራን ፖሊሲ አይደለም የምንከተለው። የኤርትራ መንግሥት ወደ ግራ ሲዞር እኛም ወደ ግራ የምንዞርበት ምክንያት የለም። የኤርትራ መንግሥት በኢትዮጵያዊያን ላይ በደል ስላደረሰ የኢትዮጵያም መንግሥት በኤርትራዊያን ላይ በደል ያድርስ የሚል አስተያየት ሊኖር አይችልም። እኛ የራሳችን ሕግ አለን፣ የራሳችን ስነምግባር አለን፣ የራሳችን አመለካከት አለን። በራሳችን ሕግ እና ስነምግባር ነው የምንመራው እንጂ 'ቲት ፎር ታት' ወይም ደግሞ አንዱ ያደረገውን በመድገም አይደለም የምንሰራው" በማለቱ መልሰዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 26 ቀን 1990</a></p>


</body>
</html>
