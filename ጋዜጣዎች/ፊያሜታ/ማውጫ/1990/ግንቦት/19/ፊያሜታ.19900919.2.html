<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ሻዕቢያ ... ኢሳያስ አፈወርቂ ይውደም! ኤርትራ አትገነጠልም!"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ሻዕቢያ ... ኢሳያስ አፈወርቂ ይውደም! ኤርትራ አትገነጠልም!"</h1>


<p>በኢትዮጵያና ኤርትራ መካከል በተፈጠረው የድንበር ግጭት ሳቢያ በተለያዩ ክልሎች የሚገኙ ነዋሪዎች ተቃውሞአቸውን በማሰማት ላይ ናቸው። ይህም ሁኔታ ወቅታዊውን ጉዳይ ወደ ቃላት ጦርነት እየለወጠው መጥቷል።</p>

<p>የጋዜጣችን ሪፖርተር ተዘዋውሮ እንደተመለከተው ደግሞ በአንዳንድ አካባቢዎች የሚወጡ ሰላማዊ ሰልፈኞች ግዳጅ በተሞላበት ሁኔታ መሆኑን ለዝግጅት ክፍላችን ገልጿል። ከእነዚህም መሃል የደብረ ዘይት ተማሪዎች በግዳጅ ሰልፍ እንዲወጡ የተደረገበት አጋጣሚ ይገኝበታል። ባለፈው ሳምንት የደብረ ዘይት ነዋሪዎች ለተቃውሞ ሰልፍ እንዲወጡ ቅስቀሳ ቢደረግም ነዋሪው አድማ ያደረገ በሚመስል መልኩ ወደ አደባባይ ወጥቶ ተቃውሞውን ለማሰማት ፈቃደኛ ሳይሆን ቀርቷል።</p>

<p>ይህ በእንዲህ እንዳለ መሳሪያ የደገኑ ወታደሮች ወደ ት/ቤት ውስጥ በመግባት ተማሪዎች ደብተራቸው በክፍል ውስጥ ተቆልፎበት በግዳጅ እንዲወጡ ተደርጓል። በግዳጅ ከወጡ በኋላ አብዛኞቹ ከሰላማዊ ሰልፉ ተለይተው በሩጫ ሲያመልጡ ታይቷል። መፈክር ይዘው የወጡትም ህፃናት ተማሪዎች ቢሆኑ እንደ አዲስ አበባ ዩኒቨርስቲ ወይም እንደሌላ ኰሌጅ ተማሪዎች ስለ ኤርትራ ድንበር ጥሶ መግባት አልነበረም ያስተጋቡት መፈክር። ምንም እንኳ ለጊዜው በግዳጅ ቢወጡም የደብረ ዘይት ተማሪዎች በቀጥታ አነጋገር "ኢሳያስ ይሙት! ሻዕቢያ ይውደም! ኤርትራ አትገነጠልም! በማለት ነበር ሰልፉን ያደመቁት። ይህ ደግሞ መፈክር ተዘጋጅቶለት ከወጣው የኰሌጅ ወይም የዩኒቨርስቲ ተማሪ ይልቅ ሃሳብን ነፃ አድርጐ በማስተጋባት ተጠቃሽ ሰላማዊ ሰልፍ ለመሆን በቅቷል።</p>

<p>በሌላ በኩል ግንቦት 14 ቀን፣ 1990 ዓ.ም በአዲስ አበባ ዩኒቨርስቲ ተማሪዎች የተደረገው ሰላማዊ ሰልፍ በድምቀት የተከናወነ ቢሆንም፣ መላውን የዩኒቨርስቲ ተማሪ ያካተተ አልነበረም። ይኸው ሰላማዊ ሰልፍ አርብ ከጠዋቱ 3:00 ሰዓት ከ6 ኪሎ ዩኒቨርስቲ የተለያዩ መፈክሮችና ቀስቃሽ መዝሙሮችን በማድረግ ነበረ የተጀመረው። በካርታ ጨዋታ የከበረ የለም! እብሪተኛው የሻዕቢያ መንግሥት ከኢትዮጵያ ወሰኖች በአስቸኳይ ይውጣ!" የሚሉ እና ሌሎች መፈክሮችን ያስተጋባ ነበር። የተቃውሞ ሰልፉ በደመቀ ሃገራዊ ስሜት የተከናወነ ቢሆንም የ5 ኪሎ ዩኒቨርስቲ ተማሪዎችና የ4 ኪሎ ተማሪዎችን አለማካተቱ ትዝብት ላይ ጥሏቸዋል።</p>

<p>ሪፖርተራችን እንደታዘበው ከሆነ ከ6 ኪሎ እየተመመ የመጣውንና ወንድ ተማሪዎችን ያካተተው ሰልፍ ከ5 ኪሎ የቴክኖሎጂ ፋክልቲ ተማሪዎች ጋር እየተያዩ ነበር የተላለፉት፣ የ4 ኪሎ ዩኒቨርስቲ ተማሪዎችም ቢሆኑ በራቸው ላይ ተኰልኩለው ከ6 ኪሎ የመጣውን ሰልፍ ከመመልከትና ከማጨብጨብ በቀር ሰልፉን ተቀላቅለው ለመዝለቅ አልፈቀዱም ወይም አልታደሉም። ይልቁንም ይህንኑ ሰልፍ ሌሎች የአዲስ አበባ ነዋሪዎች አብረው በመሆን እስከ መስቀል አደባባይ ተጉዘዋል። ይህ የአዲስ አበባ ዩኒቨርስቲ ተማሪዎች ሰላማዊ ሰልፍ፣ ኢሕአዴግ ከገባ ወዲህ ያለቆመጥ እና ያለ ጥይት ተማሪ ሳይደበደብ ለመጀመሪያ ጊዜ በሰላም የተጠናቀቀ ነው።</p>

<p>ይኸው የኤርትራ ወረራን በመቃወም የሚደረግ ሰልፍ እንደቀጠለ ሲሆን፣ ኢሳያስ አፈወርቂ ይህን መሰሉን የተቃውሞ ሰልፍ "የጦርነት ቅስቀስ" ሲሉ ኢትዮጵያን ኰንነዋል። እንደ ኢሳያስ አፈወርቂ አባባል ከሆነ "በኢትዮጵያ መንግሥት በተለይም በትግራይ ክልል የጦርነት ቅስቀሳዎችና የጦር ነጋሪት እየተለፈፈ ነው። የተለያዩ ሰላማዊ ሰልፎች፣ የጦርነት መፈክር አንግበው ጩኸታቸውን እያሰሙ ነው።" ብለዋል።</p>

<p>ይህ በእንዲህ እንዳለ ነዋሪነታቸው በኢትዮጵያ የሚገኙ የኤርትራ ዜግነት ያላቸው ወገኖች የኢሳያስ አፈወርቂን ድርጊት በመቃወም የተለያዩ መግለጫዎች እያወጡ ሲሆን፣ የኢትዮጵያ መንግሥት የሚወስደውን እርምጃ እንደሚደግፉ እና ለተግባራዊነቱም አስፈላጊውን ትብብር እንደሚያደርጉ በመግለፅ ላይ ናቸው። ይህ ይ"ቃላት ጦርነት" አሁንም እንደቀጠለ ሲሆን፣ የሁለቱም ወገኖች ሰራዊት በበኩሉ ወደ ድንበር አካባቢ በመትመም የቃላት ሳይሆን እውነተኛውን ጦርነት ለመግጠም ዝግጅቱን ቀጥሏል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 19 ቀን 1990</a></p>




</body>
</html>