<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነፃው ፕሬስ በአደጋ ላይ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ነፃው ፕሬስ በአደጋ ላይ!</h1>
<h1 class="align-center">የጋዜጣ ሥራ ነፃነታችን ይከበር!!</h1>



<p>የዲሞክራሲ ሥርዓት አራምዳለሁ የሚል ማንኛውም መንግሥት የመናገር እና የመፃፍ መብትን የሚያከብር ብሎም ለዚህ መሰረታዊ መብት የሚታገል ሊሆን የግድ ነው። በኢትዮጵያ ውስጥ የመናገር እና የመፃፍ ነፃነትን ለማምጣት ደግሞ ከአንድ ዘመን በላይ እድሜ አልፏል። ዛሬ ያለንበትን የፕሬስ ነፃነት እውን ለማድረግ የወንድሞቻችን እና የአባቶቻችን የደም መስዋዕት ተከፍሏል። በየትኛውም ወገን ዲሞክራሲን በኢትዮጵያ ለማስፈን በተደረጉ የነፃነት ትግሎች ሁሉ የሁላችን ወገኖች ናቸው የተሰዉት። ዛሬ በእነዚያ ወጣት ወንድሞቻችን መቃብር ላይ ነፃው ፕሬስ እንዲለመልም እንጂ እንዲቀጭጭ አንመኝም። ይህ ትውልድ ለአገሪቱ አዲስ የሆነውን የፕሬስ ነፃነት እውን ለማድረግ፣ በተግባራዊ እንቅስቃሴ ውስጥ መሪ ተዋናይ በመሆን ስለ ህዝቦች መብት እየተሟገተ ነው፣ ወደፊትም ይሟገታል።</p>

<p>ዛሬ በአገራችን ውስጥ በመንግሥት አካላት ደረጃ ነፃውን ፕሬስ ለማጥፋት ወይም ለመጣል በየቦታው የተቀመጡት ወጥመዶች ጋዜጠኛውን ተብትበው ከመያዛቸው በተጨማሪ እስከ ህልፈተ ህይወትም እያደረሱት ነው። ማንኛችንም የህዝብ ጆሮ እና ዓይን ሆነን ለምንሰራበት የጋዜጠኝነት ሙያ አክብሮት አለን። ስህተት ብንፈፅም ህዝብም ሆነ መንግሥት ሊያርመን እንጂ፣ ከመቃብር በታች ሊረመርመን መሯሯጥ የለበትም። እኛ "በወንድሞቻችን መቃብር ላይ ነፃነታችንን እናስከብራለኑ ስንል እነሱ ደግሞ እዚያው መቃብር ውስጥ መልሰው ይራወጣሉ። ይህ አይነቱ አካሄድ ሰብአዊ መብትን መጋፋት ብቻ ሳይሆን፣ በአምባ ገነንነትም የሚያስፈርጅ ነው። ለአድራጊና አስፈፃሚውም ቢሆን መልካም ስም አያሰጥም። እናም አንድ እርምጃ ወደፊት ሄደን መመካከር የሚቻልበት መንገድ ቢመቻች እንጂ፣ ዝንተ ዓለም በማሰርና በማንገላታት የሚገኝ አትራፊነትም ሆነ እርካታ አይኖርም። ዛሬ የተሰደደው ተሰዷል፣ የሞተውም ሞቷል። በእስር እንግልት ላይ ያሉትን ወንድሞቻችንን ማሰብ ግን የግድ ይሆናል።</p>

<p class="align-right">ያለ ህግ የታሰሩ ጋዜጠኞች ይፈቱ !!</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 19 ቀን 1990</a></p>




</body>
</html>