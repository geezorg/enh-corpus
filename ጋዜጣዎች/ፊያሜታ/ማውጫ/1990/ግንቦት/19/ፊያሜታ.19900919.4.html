<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ፖሊስ ህገ ወጥ በሆነ መንገድ ዜጐችን ያሰቃያል" ኢሰመጉ ልዩ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ፖሊስ ህገ ወጥ በሆነ መንገድ ዜጐችን ያሰቃያል" ኢሰመጉ ልዩ መግለጫ አወጣ</h1>


<p>በፖሊስ ባልደረባነት ከሚገኙት መሃል አንዳንዶቹ ዜጐችን በማሰቃየት ከመከሰስ ጀምሮ ከስራ እስከመወገድ ደርሰዋል። የእነዚህ አንዳንድ ፖሊሶች ድርጊት መላውን አባል የሚወክል ባይሆንም ድርጊቱ ግን የፖሊስ ኃይልን የሚያስወቅስ እንዳይሆን ጥንቃቄ ያሻዋል፣ የሚሉ ወገኖች አሉ። በዛሬው እትማችን የኢትዮጵያ ሰብአዊ መብቶች ጉባኤ (ኢሰመጉ) "ማሰቃየቱ በሚል ርዕስ ግንቦት 8 ቀን፣ 1990 ዓ.ም በልዩ መግለጫው፣ቁ.20 ያቀረበውን ዝርዝር ሃተታ ቀጥሎ እናቀርባለን።</p>

<p>የሲቪልና የፖለቲካ መብቶች ዓለም አቀፍ ቃል ኪዳን አንቀጽ 7 ማንም ሰው በማሰቃየት፣ ጭካኔ በተሞላበት፣ ኢሰብአዊ በሆነ ወይም ክብርን በሚያዋርድ ቅጣት አይቀጣም፣ በማለት ይደነግጋል። የኢፌዴሪ ሕገ መንግሥት አንቀጽ 19(5)ም የተያዙ ሰዎች በራሳቸው ላይ በማስረጃነት ሊቀርብ የሚችል የእምነት ቃል እንዲሰጡ ወይም ማናቸውንም ማስረጃ እንዲያምኑ አይገደዱም፣ በማስገደድ የተገኘ ማስረጃ ተቀባይነት አይኖረውም ይላል። በወንጀለኛ መቅጫ ሕግ ሥነ ሥርዓት ቁጥር 27(2)ና 31(1) ስርም ማንም ሰው ከመርማሪ ፖሊስ ለሚቀርብለት ጥያቄ ምላሽ እንዲሰጥ አይገደድም። ማንኛውም ማርማሪ ፖሊስ የምስክርነት ቃል ሲቀበል ተጠያቂውን መደለል፣ ወይም እንዲደለል ማድረግ የተስፋ ቃል መስጠት ማስፈራራት የሃይል ስራ ወይም ሌሎች ከሕግ ውጭ የሆኑ ድርጊቶች መፈፀም አይችልም ተብሎ ተደንግጓል።</p>

<p>ነገር ግን የፀጥታ ሰራተኞች እነዚህን ድንጋጌዎች በመተላለፍ ሰብአዊ መብትን እየረገጡ ሰዎችን የማሰቃየት ሕገ ወጥ ድርጊታቸውን ቀጥለዋል።</p>

<p>ነዋሪነቷ አዲስ አበባ፣ ወረዳ 9፣ ቀበሌ11፣ ቤት ቁጥር 641 የሆነውን ወ/ሮ መንበረ አበበንና ባለቤቷን አቶ ቃለአብ ተስፋሁንን የደንብና የሲቪል ልብስ የለበሱ ሰባት ፖሊሶች መስከረም 8 ቀን 1990 ዓ.ም ከሌሊቱ 11:00 ሰዓት ከመኝታቸው ቀስቅሰው በቁጥጥር ስር ካዋሏቸው በኋላ ቤታቸውን በርብረው የተለያዩ የዘፈን ካሴቶች፣ ሁለት የሴት የሲትዝን ሰዓቶች፣አንድ ቴፕሪከርደርና ሁለት የፎቶግራፍ አልበሞች ከነፎቶግራፋቸው ወሰዱ። ቀጥሎም ባልና ሚስቱን እየገፈተሩ ከፖሊስ ላንድክሩዘር መኪና ውስጥ ካስገቧቸው በኋላ ወረዳ 20 ፖሊስ ጣቢያ ወሰዷቸው። እዚያም ወ/ሮ መንበረን ባለቤትሽ ሜርኩሪ አለው፣ አምጪ አሏት። እሷም ሜርኩሪ ምን እንደሆነ እንደማታውቅ አስረዳች። በዚህ ጊዜ ታጋይ አግአዚ የተባለው የዞን 2 ፖሊስ አዛዥ ሌሎች መርማሪ ፖሊሶች ባሉበት የሜርኩሪውን ምስጢር ታውቂያለሽና አውጪ፣አለበለዚያ ጀርባሽ እስኪተላ ትገረፊያለሽ በማለት ካስፈራራት በኋላ እንድትታሰር አደረገ።</p>

<p>መስከረም 9 ቀን 1990 ዓ.ም ደግሞ መርማሪ ፖሊሶቹ በጠየቅንሽ መሰረት ትነግሪናለሽ ብለን ብንጠብቅም ልትናገሪ አልቻልሽም፣ እንደባልሽ ዱላ ትፈልጊያለሽ በማለት ደበደቧት።</p>

<p>መስከረም 27 ቀንም ወታደር ምህረተአብ፣ ወታደር ጌታሁን፣ ወታደር አይቼው የተባሉ መርማሪ ፖሊሶች ባለቤትሽ ብለነው ብለነው ምንም ፍንጭ አጥተንበታል። ሜርኩሪውን አውጪ፣ ባታወጪ ትሞቻለሽ በማለት ከፊሉ በጥፊ፣ከፊሉ በእርግጫ መቷት፣ ቀጥሎም በጐማ ለበቅ ጀርባዋንና የውስጥ እግሯን እየደበደቡ አሰቃዩዋት። ወ/ሮ መንበረ የሁለት ወር ቅሪት ነኝ፣ እባካችሁ ተውኝ እያለች ስትማፀናቸው እንኳን የሁለት ወር ለምን የ7 ወር እርጉዝ አትሆኝም እያሉ አሾፉባት፣ አንች አህያ ነሽ፣ አይሰማሽም በማለትም የጉልበቷ ቆዳ እስኪላጥ ድረስ አምበርክከው በጉልበቷ አስኬዷት። ከዚያም ሁለት እጆቿን ወደላይ አስዘርግተውና ግድግዳ አስደግፈው ለረዥም ሰዓት ጀርባዋን ገረፏት። በዚህ ጊዜም ደም መቷት አስወረዳት።</p>

<p>ወ/ሮ መንበረ ከአስወረዳት በኋላ ለ23 ቀናት ደም እየወረዳት ሕክምና ሳታገኝ በእስር ቆይታለች። ከ23 ቀን በኋላ ወደ ወረዳ 21 (ቂርቆስ) ጤና ጣቢያ ተወስዳ ጤና ጣቢያው ከአቅሙ በላይ ስለሆነ ወደ ጋንዲ ሆስፒታል ልኳት ሆስፒታሉ ጊዜያዊ ሕክምና አድርጐላታል፣ ነገር ግን ማሕፀኗ ባለመጠረጉ በአሁኑ ጊዜ ሕመምተኛ ሆናለች።</p>

<p>ወ/ሮ መንበረ አበበ በባለቤትሽ ላይ መስክሪ ተብላ በወረዳ 20 ፖሊስ ጣቢያ ለ55 ቀናት ታስራ በድብደባ ስትሰቃይ ከቆየች በኋላ ኀዳር 3 ቀን 1990 ዓ.ም በዋስ ተለቃለች።</p>

<p>ወ/ሮ መንበረ ከወረዳ 20 ፖሊስ ጣቢያ በዋስ ከተለቀቀች በኋላ በጣቢያው ፖሊሶች የደረሰባትን በደል ለደኀንነት፣ ኢሚግሬሽንና የስደኞች ጉዳይ ኃላፊ አመልክታ ጉዳዩ በአዲስ አበባ ፖሊስ ወንጀለኛ ምርመራ ዋና ክፍል በኩል እንዲጣራ ከተደረገ በኋላ አጥፊዎቹ ፖሊሶችና የዞን 2 ፖሊስ አዛዥ ከአንድ ወር በላይ ታስረው በዋስ ተለቀዋል ከስራቸውም ታግደዋል።</p>

<p>መንግሥት በወ/ሮ መንበረ አበበ ላይ የማሰቃየት ድርጊት በፈፀሙት የፖሊስ አባሎች ላይ የወሰደው ሕጋዊ እርምጃ ለሕግ የበላይነት መከበር መልካም ጅምር በመሆኑ ኢሰመጉ እርምጃውን ይደግፋል። የመጨረሻውን ውጤትም በጉጉት ይጠብቃል።</p>

<p>በሰባት ዓመት ውስጥ ለመጀመሪያ ጊዜ በሰብአዊ መብት ረጋጮች ላይ የተወሰደው ይህ ሕጋዊ እርምጃ ለሌሎችም ትምህርት እንዲሆን በመገናኛ ብዙኃን ለሕዝብ እንዲገለጽ ኢሰመጉ ይጠይቃል። እንዲሁም መንግሥት እንዲህ አይነት ሕገወጥ ድርጊት በፈፀሙና ወደፊትም በሚፈጽሙ የፀጥታ ሠራተኞች ላይ ተገቢውን ሕጋዊ እርምጃ እንዲወስድ ያሳስባል።</p>

<p>(የወ/ሮ መንበረ ባለቤት አቶ ቃለአብ ተስፋሁን በአሁኑ ወቅት በውንብድና ወንጀል ተከስሶ ጉዳዩ በፌዴራል ከፍተኛ ፍ/ቤት በመሰማት ላይ ይገኛል። አቶ ቃለአብ ተስፋሁን ከ1969 ዓ.ም ጀምሮ የሕወሓት ታጋይ የነበረና በ1986 ዓ.ም በዲሲፕሊን ጉድለት ከሠራዊቱ ተወግዶ በግሉ የሚተዳደር ሰው ነው።)</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 19 ቀን 1990</a></p>




</body>
</html>