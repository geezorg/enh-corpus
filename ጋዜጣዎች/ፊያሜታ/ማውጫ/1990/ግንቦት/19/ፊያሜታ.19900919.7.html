<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮሚሽኑ ማጣራቱን እንደቀጠለ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኮሚሽኑ ማጣራቱን እንደቀጠለ ነው!</h1>
<h2 class="align-center">የሲኖዶሱ ጉባኤ በጅምሩ መጠናቀቁ ተገለፀ!</h2>


<p>ስምንት ቀናት የፈጀው የኦርቶዶክስ ቅዱስ ሲኖዶስ ጉባኤ ለበርካታ ዓመታት መከራ ላልተለያትና በተለይም በአባ ጳውሎስ ዘመን ስለፀናባት ቤተ ክርስቲያን ጉዳይ በሰፊው ሳይነጋገርበት ዋና ሥራ አስኪያጅና ፀሐፊ በመምረጥ በጅምሩ መጠናቀቁ ተገለፀ።</p>

<p>የሲኖዶሱ ጉባኤ ከሰራባቸው ሥራዎች ውስጥ አቡነ ቄርሎስ የጠቅላይ ቤተ ክህነት ዋና ሥራ አስኪያጅ፣ አቡነ ኒቆዲሞስ የሲኖዶሱ ፀሐፊ፣አቡነ መርሐ ክርስቶስ የትግራይ ሀገረ ስብከት ሊቀ ጳጳስ ሆነው መሾማቸው ይገኝበታል። የሲኖዶሱ ጉባኤ ጅምሩ ባይከፋም እንደተጠበቀው አለመሆኑን ከቤተ ክህነቱ አካባቢ የደረሱን የዜና ምንጮች ጠቁመዋል። ሌላው የተሰራው ሥራ ሥልጣን ብቻ ተሸክመው መሥራት ያልቻሉት አባ ገሪማን ሥልጣኑን መቀማትና ሸክሙንም ማራገፍ እንደነበር ምንጮቹ በማከል አስረድተዋል። ተጨማሪው ሥራ ደግሞ አባ ጳውሎስንና አባ ገሪማን መነጣጠልና አባ ጳውሎስን ከአምባገነን አስተዳደራቸው በመጠኑም ቢሆን እንዲንሸራተቱ ማድረግ እንደሆነ ተገልጿል።</p>

<p>የፓትርያርኩ ሃሳብ ተቀባይነት አጥቶ ሙከራቸው ሳይሰምር ቀረ እንጂ ብሶታቸውን ግን እንዲህ ሲሉ ለሲኖዶሱ ጉባኤ አቅርበው ነበር ይላሉ ምንጮቹ። ከአባ ገሪማና ከያሬድ ከሁለቱም ተለይተው መኖር ጨለማ እንደሚሆንባቸው ሽንጣቸውን ገትረው ለሲኖዶሱ የልምምጥ የመማፀን ልመና አቅርቦ ነበር። ቀን ሲጥል መጥፎ ነውና ማን ይስማቸው። ያም ሆነ ይህ አባ ጳውሎስ በአሁኑ ሰዓት አሽቃባጮቻቸው ሁሉ ተመልምለው ብቻቸውን እንደሆኑ እየተነገረ ነው።</p>

<p>በአስተዳደር ብክለት ዙሪያ ለማስተካከል አጥጋቢም ባይሆን መጠነኛ የሆነ የሥራ ጅማሬ እንዳደረገ የሚነገርለት የሲኖዶስ ጉባኤ ካለፉት ዓመታት በተለየ መልኩ መንቀሳቀሱንም ያመሰገኑ አንዳንድ ወገኖች አሉ። የዶክትሪን እና የቀኖና ቤተ ክርስቲያን ምሁራን ግን መቅደም ያለበት የሃይማኖት ጉዳይ እንደሆነ ይናገራሉ። አሁንም ቢሆን ያላቸው አቋም በሥጋና ደም ላይ ያተኰረ ሳይሆን በሃይማኖታዊ ተግባር ላይ ያነጣጠረ፣ መንፈሳዊ ሕይወትን የሚያስቀድም፣ አባ ጳውሎስ ማንናቸው? አባ ገሪማስ? ማንነታቸው ከተረጋገጠስ የሃይማኖት መሪ መሆን ይገባቸዋል ወይ? የሚሉ ጥያቄዎችን ያዘለ ነው። ለዓመታት የተጓዘው የተቃውሞ ጥያቄም ቢሆን ሥራ አስኪያጅ መቀየር አለበት፣ ፀሐፊ መለወጥ አለበት የሚል ሥጋዊ አስተዳደርን የሚያንፀባርቅ ብቻ ሳይሆን፣ ሃይማኖቱ የሃይማኖትነት ባህሪ ባላቸው ሰዎች ትመራ ትስተዳደር የሚል እንደሆነ ሳይናገሩ አላለፉም።</p>

<p>ይህ እንዲህ እንዳለ የቤተ ክህነቱ አጣሪ ኰሚሽን ተጨማሪ የማጣራት ሥራዎችን እንደቀጠለ መሆኑ ታውቋል። በኰሚሽኑ የሥራ ፍሬ አንጀታቸው እንደራሰ የሚናገሩት የቤተ ክህነትም ሆኑ የአጥቢያ ሠራተኞች በቀላሉ የሚገመቱ አይደሉም። እንዲያውም የባለፈው ሣምንት መነጋገሪያ አጀንዳ ሆኖ የሰነበተው የኰሚሽኑ ጥንካሬና በአንዳንድ ጭልፊት ሠራተኞች ላይ እንዲወሰድ ያደረገው እርምጃ አግባብነት ያለውና ለተተኪውም ትምህርት እንዲያገኝ የሚረዳ መሆኑ ነው።</p>

<p>ኮሚሽኑ በቀጣዩ ሥራም ከአሁኑ የበለጠ አስደናቂና ለቤተ ክርስቲያን የሚጠቅም ነገር ይዞ ብቅ እንደሚልና ለዓመታት በሽፍንፍን የኖረውን ሁሉ እንደሚገላልጥ አምነው ካህናት በጉጉት እንደሚጠብቁ አመልክተዋል።</p>

<p>በሌላ በኩል በፓትርያርኩ የግዳጅ ትዕዛዝ አባ ገ/ሚካኤል በየነን በመያዝ ወደ ትግራይ ሲጓዙ ለመኪና አደጋ የተጋለጡት ሾፌሩ አባ ገ/ሚካኤል አደራ ሆስፒታል ከርመው ከዚህ ዓለም በሞት ተለይተዋል። ቀብራቸውም በመንበረ ፀባኦት ቅድስት ሥላሴ በ13-09-90 ዓ.ም ተፈጽሟል። አብሮአቸው የነበሩት አባ ገ/ሚካኤል በየነ ግን ተሽሎአቸው በተንጣለለ ቪላ ቤታቸው እየተንፈላሰሱ እንደሆነ ተገልጿል። አንድ መነኩሴ፣ ያውም ደመወዝ ጠብቆ የሚያድር፣ አዲስ አበባ ውስጥ እንዲህ አይነት የተለየ ውድ ቤት መሥራት አስደናቂና ጥያቄ የሚፈጥር ጉዳይ ነው ሲሉ ታዛቢዎች ይናገራሉ።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 19 ቀን 1990</a></p>




</body>
</html>