<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከግማሽ ሚሊዮን ብር በላይ መባከኑ ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከግማሽ ሚሊዮን ብር በላይ መባከኑ ተገለፀ!</h1>



<p>የጠቅላይ ቤተ ክህነት የቁጥጥር አገልግሎት ኃላፊ በቤተ ክህነት ውስጥ ከቤቱ አቅም በላይ የሚወጣውን ወጭና ያለአግባብ የሚያባክነውን ገንዘብ በተመለከተ በመቃወም ምስጢሩን ይፋ አወጡ።</p>

<p>የቤተ ክርስቲያኒቱን ቤቶች ሲያስተዳድር በነረው "ሥዩምና አምባዬ የሥራ ተቋራጭ" መነሻነት ስለ ቤተ ክርስቲያኗ ሃብት ተገቢ ባልሆነ መንገድ መባከን የቁጥጥር አገልግሎት ኃላፊው ለጠቅላይ ቤተ ክህነት ጽ/ቤት በአድራሻ፣ ለቅዱስ ሲኖዶስ ጽ/ቤትና ለሚመለከታቸው ክፍሎች በግልባጭ በገለፁት ዝርዝር ዘገባውን በአካተተ አሥር ገጽ ጽሑፍ እንደ አብራሩት የገንዘቡ ገቢና ወጭ ሕጋዊ አሰራርን ያልተከተለ፣ ሰነዶች ሕጋዊነት ኖሮአቸው አስተማማኝነታቸውም ተረጋግጦ ታምኖባቸው በሂሳብ ያልተወራረዱ፣ ይህን ያህል ገንዘብ ወጥቷል በሚል ብቻ የወጡ መሆናቸውን ቅሬታ ባዘለ ጽሑፋቸው ተንትነዋል።</p>

<p>እንደ የቁጥጥር አገልግሎት ኃላፊው አገላለፅ፣ ማንኛውም የቤተ ክርስቲያኗ ገንዘብ የማንም መጠቀሚያ መሆን እንደሌለበትና፣መንግሥት የቤተ ክርስቲያኒቱን በደል ተመልክቶ የመለሰልንን ንብረት እንዴት እንደምናስተዳድር የሚያቅተን ከሆነ ቀሪውን የቤተ ክርስቲያን ንብረት የማግኘቱ ጉዳይ አስጊ ነው ሲሉ ጠቁመዋል። በማያያዝም፣የተሰጠንን የቤ.ክ ሃብት በጥንቃቄና በጨዋነት አስተዳድረን ውጤቱን ለመንግሥትና ለምዕመናን ማሳየት ያስፈልግ ነበር ካሉ በኋላ ስለተመለሱት ቤቶች ለስዩምና አምባዬ የሥራ ተቋራጭ ድርጅት እንዲያስተዳድረው በኰንትራት ሲሰጠው የቤተ ክርስቲያኒቱ የቁጥጥር አገልግሎት አለማወቁን ጠቅሰው፣ ለገንዘብ ብክነትም ሆነ ለጉዳዩ ውስብስብነት ዋነኛ ምክንያት መሆኑንም አስምረውበታል።</p>

<p>የቁጥጥር አገልግሎት ኃላፊው መምሬ ፍስሐ ተበጀ በማከል እንደ አመለከቱት የጠቅላይ ቤተ ክህነት የመምሪያ ኃላፊዎች ለመ/ቤቱ የሥራ ድርሻቸውን መካፈል እንደሚገባቸው ጠቁመው፣ በአሁኑ ሰዓት በቁንጮነት ያሉት ኃላፊዎች ሊያሰሯቸው ፈቃደኛ ያለመሆናቸውን ንዴትና ቁጭት በተቀላቀለ ኃይለ ቃልነት በተሞላ ዝርዝር ዘገባቸው አስፍረዋል። የቤተ ክህነቷን የአስተዳደር ችግር አጉልቶ በሚያሳየው በዚህ ዘገባ ይህ ቀረሽ የማይባሉ ታላላቅ ነጥቦች ተካተውበታል። በአሁኑ ሰዓት የቤተ ክርስቲያን ሊቃውንት እንዴት እንደተናቁና እንደተጠሉም ሳይናገሩ አላለፉም።</p>

<p>ይህ የቤተ ክርስቲያኗ ገንዘብ በአግባቡ በሥርዓት አለመያዝ መነሻ አድርጐ የተነሳው የቁጥጥር አገልግሎት ኃላፊው ዘገባ፣ የሠራተኛን፣ የምዕመናንን፣ የቤተ ክርስቲያንን በአጠቃላይ አስተዳደራዊ ችግርን ዳሷል። የኃላፊው አባባል ጠቅለል ባለ መልኩ ያለጥናትና ኃላፊዎችን ያላካተቱ ሥራዎች ቤተ ክርስቲያንን እየጐዷት መሆናቸውን፣ገንዘቧም ገባ፣ወጣ፣ከመባል ሌላ ሕግንና ደንብን አለመከተሉን ይህ ክስተት ደግሞ ዙሮ ዙሮ ችግሩና ኪሣራው አሁንም የቤተ ክርስቲያን መሆኑን ነው ያመለከተው። ለምሳሌ በተጠቀሰው የቤተ ክርስቲያኗ ቤቶች ከኪራይና ልዩ ልዩ የተገኘ ጠቅላላ ገቢ 7.267.407.22 (ሰባት ሚሊዮን ሁለት መቶ ስልሳ ሰባት ሺ አራት መቶ ሰባት ብር ከሃያ ሁለት ሳንቲም) ጠቅላላ ወጭ 6.657.823.04 (ስድስት ሚሊዮን ስድስት መቶ አምሳ ሰባት ሺህ ስምንት መቶ ሃያ ሦስት ብር ከዜሮ አራት ሣንቲም) መሆኑን አመልክተው፣ 609.584.18 (ስድስት መቶ ዘጠኝ ሺህ አምስት መቶ ሰማንያ አራት ብር ከአስራ ስምንት ሣንቲም) ልዩነት በማሳየት ድርጊቱ እንቆቅልሽና የ609.584.18 ብር ጉዳይ ውሃ የበላው መሆኑንም በሃዘኔታ ገልፀዋል። ከዚህ በመነሳት የቤተ ክርስቲያን ሃብት የጥቂት ሰዎች መጠቀሚያ መሆኑን በብዙዎች ዘንድ ጥያቄ እየፈጠረ ነው።</p>

<p>ታሪክና ኃላፊነት ፈርተው የቁጥጥር አገልግሎት ኃላፊው የደረሱበትን ጠቅሰው ያቅርቡ እንጂ ጠለቅ ብሎ ለተመለከተ ሰው ቤተ ክርስቲያኗ ብዙ የምዝበራ ጉድ ሳይኖርባት እንደማይቀር አስተያየት ሰጪዎች ሥጋታቸውን አስቀድመዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 19 ቀን 1990</a></p>




</body>
</html>