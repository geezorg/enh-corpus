<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ መለስ እና ኢሳያስ አፈወርቂ የአፄ ሚንሊክ ውል ይዳኘናል፣ አሉ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አቶ መለስ እና ኢሳያስ አፈወርቂ የአፄ ሚንሊክ ውል ይዳኘናል፣ አሉ!</h1>
<h1 class="align-center">አፄ ሚንሊክ ከእንግሊዝ እና ከጣሊያን ጋር ያደረጉት ውል ምን ይላል?</h1>



<p>በኤርትራና በኢትዮጵያ ድንበር አካባቢ በተነሳው ድንገተኛ ግጭት ከሁለቱም ወገኖች የህይወት እና የንብረት ጥፋቶች ተከስተዋል፣ ቁጥራቸው በብዙ ሺህ የሚገመቱ ነዋሪዎችም ከአካባቢያቸው ተፈናቅለው አሉ። አካባቢውም ውጥረት እንደነገሰበት ነው። በአሁኑም ወቅት ይህን ሁኔታ ሊያበርደው ወይም ሊያቆም የሚችለው አፄ ሚንሊክ በሁለቱ አገሮች መካከል ስላለው ድንበር ከቀድሞ የአውሮፓ ገዢዎች ጋር ያደረጉት ውል ነው። በአቶ መለስ ዜናዊ እና በኢሳያስ አፈወርቂ በኩልም ይኸው ውል አስታራቂ እንደሚሆን ተገልጿል። በዚህ የዜና ጥንቅርም የአሁኑ ወቅታዊ ሁኔታ እና የፊያሜታ ጋዜጣ ዝግጅት ክፍል በከፍተኛ ወጪ ግዢ የፈፀመበት የአፄ ሚንሊክ ውል ተካቷል።</p>

<p>ግንቦት 4 ቀን፣ 1990 ዓ.ም በድንገት ከፈነዳው የሁለቱ አገሮች ግጭት በኋላ ሁኔታዎች ወደ ከፋ የውጥረት አዝማሚያ እያመሩ ነው። የኤርትራ ሚንስትሮች ምክር ቤት ባለፈው ሳምንት ግንቦት 12 ቀን፣ ... የኤርትራ መንግሥት ወደ ኢትዮጵያ ግዛት ያለመግባቱን ሙሉ በሙሉ ያረጋግጣል፣ ... ኢትዮጵያ ስለህጋዊ ባለቤትነታቸው እርግጠኛ ካልሆነችባቸው ከእነዚህ ግዛቶች ኤርትራ ካልወጣች ጦርነት አውጃለሁ፣ በማለት ደጋግማ የምትዝትበትን ግራ የተጋባ አቋም ኤርትራ ልትቀበለው አትችልም በማለት ባለ 9 ነጥብ የአቋም መግለጫ አውጥቷል።</p>

<p>ኤርትራ ይህን አስቸኳይ መግለጫ ካወጣች በኋላ በሁለቱም ወገኖች በድንበሮች አካባቢ በታንክ፣ በመድፍ፣ በከባድ መሣሪያዎች የታገዘ ሜካናይዝድ ጦር ወደ ስፍራው በማምራት በተጠንቀቅ ላይ ይገኛል። የኤርትራ ሠራዊት ከባድመ እስከ በዳ (አፋር) ድረስ ምሽግ እየሰራ ሲሆን፣ በሌላም በኩል ከሻዕቢያ ሠራዊት ተሰናብተው ለነበሩት የቀድሞ ታጋዮቹ ጥሪ አድርጐ ቁጥራቸው ከ15, 000 በላይ የሚሆኑ ወዶ ዘማቾች አግኝቷል። በኤርትራ የመገናኛ ብዙኃን እንደተገለፀው ወደ ግጭቱ ስፍራ ለመዝመት ዝግጁነታቸውን የሚገልፁ በርካታ ኤርትራዊያን እየቀረቡ ህዝቡን ለዘመቻው በመቀስቀስ ላይ ናቸው።</p>

<p>በሌላ በኩል ደግሞ የኢትዮጵያ ሠራዊት ወደ ትግራይ በመትመም ላይ ይገኛል። እስካሳለፍነው ሳምንት ድረስ ቁጥራቸው ከመቶ ሺህ በላይ የሚሆኑ ወታደሮች እና ሚሊሻዎች በድንበር አቅራቢያ እየሰፈሩ ሲሆን፣የመጨረሻውን የጦርነት አዋጅ በመጠባበቅ ላይ ናቸው። ከዚህ በተረፈ ሐሙስ ግንቦት 13ቀን፣አቶ መለስ ዜናዊ የሰጡት ጋዜጣዊ መግለጫ፣ አርብ ግንቦት 14 ቀን የአዲስ አበባ ዩኒቨርስቲ ተማሪዎቸ ካደረጉት የተቃውሞ ሰለፍ እና ሌሎች መሰል ትዕይንተ ህዝቦች የሻዕቢያን ወረራ እየተቃወሙት ነው።</p>

<p>በሁለቱ አገሮች መካከል የተፈጠረውን ግጭት ለማብረድ ወደ ኢትዮጵያ የዘለቁት የጅቡቲው ፕሬዚዳንት ሃሰን ጉሌድ ኦፕቲዶ፣ የሩዋንዳው ም/ፕሬዚዳንትና መከላከያ ሚ/ር ሜ/ጄኔራል ፖል ካጋሜ እና በቅርቡ በቢል ክሊንተን የተመረጡት የአሜሪካ የውጭ ጉዳይ ሚንስትር የአፍሪካ ጉዳይ ኃላፊ ሱዛን ሮይስ ያልተሳካ ሽምግልናቸውን አቋርጠው ወደመጡበት ተመልሰዋል።</p>

<p>በዚህ ድንገተኛ ግጭት ሳቢያ በድንበር አካባቢ የነበረው የንግድ እንቅስቃሴ ቆሟል። የኢትዮጵያ አየር መንገድ ወደ አስመራ የሚያደርገውን ጉዞ አቋርጧል፣ የሌላ አገር አውሮፕላኖችም አሥመራን በትራንዚት የመጠቀም ሁኔታቸውን እያቆሙ ነው። ከግንቦት 13፣ ጀምሮ የኢትዮጵያ ቴሌኮሙኒኬሽን ከኤርትራ ጋር ያለውን ማንኛውንም የግንኙነት መስመር አቋርጧል። በአሰብ ወደብ የሥራ እንቅስቃሴም ቀስ በቀስ እየቆመ ነው። አሜሪካ እና ሌሎች በኤርትራ የሚገኙ ዲፕሎማቶች ለዜጐቻቸው አስፈላጊውን የገደብ ማስጠንቀቂያ በመስጠት ላይ ይገኛሉ። ሎንደን ላይ የየመንና የኤርትራን በሃኒሽ ደሴቶች የይገባኛል ጥያቄ ውሳኔ ለመስጠት ግንቦት 12 ቀን፣ የተቀመጠው ችሎት በወቅቱ የድንበር ግጭት ሳቢያ ለሁለት ወር ተራዝሟል። የአፍሪካ አንድነት ድርጅት እና የተባበሩት መንግሥታት ድርጅትም ሁኔታውን በቅርብ በመከታተል ላይ ናቸው።</p>

<p>ከዚህ በተጨማሪ የባድመን ሁኔታ አስመልክቶ ከአካባቢው አዛውንቶች ጀምሮ እስከ ታሪክ ምሁራን ሁሉም በየወገኑ አስተያየቱን በመስጠት ላይ ነው። በተለይም አቶ መለስ ዜናዊም ሆኑ ኢሳያስ አፈወርቂ ለህዝቦቻቸው በሚያደርጉት መግለጫ የተጠቀሱት ስፍራዎች "የኛ ናቸው!" ከማለት አልፈው ሁለቱም የሚያቀርቡት መረጃ አፄ ሚንሊክ ከአውሮፓ ቅኝ ገዢዎች ጋር ያደረጉትን ስምምነት ነው።</p>

<p>በፕ/ት ኢሳያስ አፈወርቂ በኩል የተሰጠው መግለጫ እንደሚያብራራው አሁን አወዛጋቢ የሆነው አካባቢ በጣሊያን ቅኝ ግዛት ውስጥ መሆኑን ይገልፃል። የድንበሩ ውል ኢትዮጵያን ኤርትራን ሱዳንን የሚያገናኝ ነው። እስከ መረብ ድረስ መስመሩ የተገናኘው በእንግሊዝ፣ኢጣሊያና ኢትዮጵያ መካከል እ.ኤ.አ ግንቦት 15፣ 1902 የተከለለ ድንበር ነው፣ ብለዋል። ይህም ውል አፄ ሚንሊክ በኢትዮጵያ ዘመን አቆጣጠር ግንቦት 7 ቀን፣ 1894 ዓ.ም አዲስ አበባ ላይ ከእንግሊዝ እና ጣሊያን ጋር ያደረጉትን ውል ያመለክታል።</p>

<p>በሌላ በኩል ደግሞ ግንቦት 13 ቀን፣ መግለጫ የሰጡት ጠ/ሚ መለስ ዜናዊ "በጣሊያን ጊዜም ይሁን፣ የእንግሊዝ መንግሥት ባስተዳደረበት ወቅት፣ በፌዴሬሽኑ ወቅትም ይሁን፣ ከፌዴሬሽን በኋላም፣ ባድመ ለአንድ ቀን ኤርትራን ማዕከል ባደረገ አስተዳዳሪ ተዳድራ አታውቅም። ለአንድ ቀን!! ይህን በአካባቢው ያለው የኤርትራም የኢትዮጵያም ህዝብ አሳምሮ የሚያውቀው ሃቅ ነው። በምንም መልኩ ጥርጣሬ ውስጥ የሚከት ነገር የለውም። ... ለአንድ ቀን በኤርትራ ተዳድሮ አያውቅም ብቻ ሳይሆን ጣሊያኖችና አፄ ሚንሊክ ባደረጉት ስምምነትም ቢሆን በማያሻማ መልኩ የኢትዮጵያ ግዛት ነው። ይህ እንዳለ ሆኖ አካባቢው የኛ ነው የሚል ጥያቄ ካላቸው የመፍትሄ አቅጣጫ አለ። በአፄ ሚንሊክ እና በጣሊያኖች መካከል የተደረገ ስምምነት በኢትዮጵያ መንግሥት በኩል ተቀባይነት ያለው ነው። ኢትዮጵያ ከሁሉም ጐረቤት ሃገሮች ጋር ያላት ድንበር በአፄ ሚንሊክና በተለያዩ የአውሮፓ ቀኝ ገዢዎች የተፈረሙ ውሎችን መሰረት ያደረጉ ናቸው። በኬንያም፣ በሱዳንም፣ በሱማሊያም፣ በጅቡቲም በኩል ያሉት በሙሉ አፄ ሚንሊክ የተፈራረሟቸው ውሎች ናቸው። ከዚያን ጊዜ ጀምሮ እስካሁን ድረስ ማንኛውም የኢትዮጵያ መንግሥት ያንን ውል ከጥያቄ ምልክት አስገብቶ አያውቅም። እነዚህ ውሎች በሙሉ ተቀባይነት ያላቸው ናቸው ... " በማለት አብራርተዋል።</p>

<p>ሁለቱም መሪዎች ከዚህ ቀደም አፄ ሚንሊክን በኤርትራ ጉዳይ በመንቀፍ መፅሀፍ እስከ መፃፍ የደረሱበት አጋጣሚ የቅርብ ጊዜ ትዝታ ቢሆንም፣ አሁን በቅርቡ ከተፈጠረው የድንበር ግጭት በኋላ አፄ ምንሊክን በመጥቀስ ይኸው ውል የሚዳኛቸው መሆኑን መግለፃቸው መልካም የአስተሳሰብ ለውጥ ጅምር ነው፣ ሲሉ አንዳንድ ታዛቢዎች ይገልፃሉ። በሌላም በኩል ኢሕአዴግ ግንቦት 20፣ 1983 ዓ.ም አዲስ አበባን ሲቆጣጠር ወደ ሚንሊክ ቤተ መንግሥት የተተኰሱ ላውንቸሮች የቤተመንግሥቱን የመረጃ ክፍል በእሳት በማጋየታቸው አፄ ሚንሊክ ከተለያዩ አገሮች ጋር ያደረጓቸው እና ከመቶ አመታት በላይ የቆዩ ሰነዶች በቃጠሎ ወድመዋል፣ የሚሉ ወገኖች አሉ። የእነዚህ ውሎች ቅጂ በአሁኑ ወቅት በጣሊያንና በእንግሊዝ መንግሥታት በኩል በክብር እንደተቀመጡ ናቸው። ኢሳያስ አፈወርቂም በአማርኛ የተፃፈውን ሰነድ ሳይሆን በጣሊያንና እንግሊዞች እጅ ያለውን የውል ሰነድ ነው እየጠቀሱ ያሉት። የሆነ ሆኖ ግን አፄ ሚንሊክ (አባ ዳኘው) በኢትዮጵያና የኤርትራ ድንበሮች ጉዳይ የተለያዩ ውሎችን ፈርመዋል። ከእነዚህ ውሎች መካከል በ1881ና በ1894 ዓ.ም የተፈራረሟቸው ውሎች በአቢይነት ይጠቀሳሉ።</p>

<p>ሁለቱም ወገኖች ለዓለም አቀፉ ፍ/ቤት ሊያቀርቡ የሚችሉትም ይህንኑ ውል ነው። በተለይም በ1894 ዓ.ም የእንግሊዝ እና የጣሊያን መንግሥታት በጋራ ሆነው ከሚንሊክ የተፈራረሙት ውል ወሳኝ ነው። ከዚህ ውል ጋር ተያይዞ አካባቢውንና የድንበር ወሰኖችን የሚያሳይ የኢትዮጵያ ካርታ መኖሩ እርግጥ ቢሆንም በፊያሜታ ዝግጅት ክፍል በኩል የተጠቀሰውን የዚያን ዘመን ካርታ ለማግኘት አልተቻለም። በመሆኑም በውሉ ላይ የተጠቀሱት አንዳንድ የአገር ስሞች አሁን በቅርብ በምናያቸው ካርታዎች ላይ ለማግኘት አስቸጋሪ ሁኔታ ተፈጥሯል።  ሆኖም በተገለፀው ውል መሰረት የኤርትራ ግዛት ከመረብ ማዶ ስለሆነ አሁን መረብን ተሻግራ የያዘችው ባድመ አካባቢ የኢትዮጵያ አካል መሆኑን ያረጋግጣል። ለመሆኑ ከ96 ዓመታት በፊት ግንቦት 7 ቀን፣ 1894 ዓ.ም</p>


<blockquote><em>

<p><span class="underline">ዳግማዊ ሚንሊክ፡ የእንግሊዝ መንግሥት ወኪል ኰሎኔል ሐሪንግቶንና የኢጣሊያ መንግሥት ወኪል ፈደሪኰ ቼኰዲኰላ በአዲስ አበባ የፈረሙት የኢትዮጵያ፣ የሱዳንና የኤርትራ ድንበር ውል</span></p>

<p>በሐምሌ 3፣ በ1892 ዓ.ም በኤርትራ ግዛትና በኢትዮጵያ ግዛት ወሰን ከተፃፈው ውል ላይ ደግሞ በግንቦት 7 ቀን፣ 1894 ዓ.ም የተፃፈው በሱዳንና በኢትዮጵያ ወሰን ላይ ይህ ዛሬ የተዋዋሉት ውል ይጨመርበታል። ዳግማዊ ሚንሊክ የኢትዮጵያ ንጉሠ ነገሥትና ኰማንደቶሪ ፈደሪኰ ማዠር ቺኰዲኰላ የሶስተኛ ቢክቶሪዩ አማኑኤል የኢጣሊያ ንጉሥ ባለሙሉ ሥልጣን መልዕክተኛ፣ደግሞ ተኔንቲ ኰሎኔል ሐሪንግቶን የብሪታንያ መንግሥት ባለሥልጣን መልዕክተኛ ይህንን ቀጥሎ የተፃፈውን ውል ተስማምተው ተዋውለዋል።</p>

</em></blockquote>

<h3>1ኛ ክፍል</h3>

<blockquote><em>

<p>በኤርትራ ግዛትና በኢትዮጵያ ግዛት መካከል ከቶማት እስከ ቶድሎክ ድረስ የነበረው ወሰን ቀርቶ ቀጥሎ የተፃፈውን ወሰን ድንበር ይሁን ብለው በዚህ ውል የተስማሙት ሶስት መንግሥቶች ውል አድርገዋል። ይኸውም አዲሱ ወሰን ከኰር እም ሃገር ከሰቲት ወንዝ መገናኛ አንስቶ የስቲት ወንዝን ይዞ የማኢተብና የሰቲት ወንዝ መገናኛ ድረስ ነው። ከዚህ መገናኛ አንስቶ አላካታኩራን ወደ ኤርትራ ግዛት አድርጐ ወሰኑ መረብ እና ማይ አንበሳ መገናኛ ድረስ ይሄዳል። ከማኢተብ እና ከሰቲት ወንዝ መገናኛ እስከ መረብ ማይ አንበሳ መገናኛ ያለውን ወሰን የኢጣሊያ መንግሥትና የኢትዮጵያ መንግሥት የመረጧቸው ሽማግሎች የኩናማን ጐሳ ሻንቅሎች ወደ ኤርትራ ግዛት እንዲሆኑ አድርገው ይወስናሉ።</p>

</em></blockquote>

<h3>2ኛ ክፍል</h3>

<blockquote><em>

<p>... ዳግማዊ ሚንሊክ የኢትዮጵያ ንጉሠ ነገሥት ለራሳቸውና ለወራሾቻቸው ሆነው፣ ኰማንዳቶሪ ማዠር ፈደሪኰ ቺኮዲኰላ የሶስተኛው ቢክቶሪዩ አማኑኤል የኢጣሊያ ንጉሥ ስም ለራሳቸውና ለወራሾቻቸው ሆነው፣ ደግሞ ቴኔንት ኰሎኔል የብሪታንያና የኢርላንድ ከባህር ወዲያ ያለው የእንግሊዝ ግዛት ኤድዋርድ 7ኛ ... በእንግሊዝ ንጉሥ ስም ለወራሾቻቸውና ለራሳቸው ሆኖ ይህንን ውል በአማርኛና በኢጣሊያ በእንግሊዝም ቋንቋ ከ3 ላይ ትክክል ሆኖ ተጽፎ ወደነዋል ብለው በየማኀተማቸው አትመዋል። (ካፃፃፍ ግን ባይተካከል እኔ የምቀበለው ባማርኛ የተፃፈውን ነው</p>

<p>በግንቦት በ7 ቀን፣በ1894 ዓመተ ምህረት በአዲስ አበባ ከተማ ተፃፈ።</p>

</em></blockquote>


<p>በዚህ ውል መሰረት ከሰቲት መገናኛ መረብን ተከትለን እስከ ማይ አንበሳ ከዘለቅን አሁን ውዝግብ የተነሳባቸው አካባቢዎች በትክክል ለኢትዮጵያ ይሆናሉ። ፕ/ት ኢሳያስም ሆኑ ጠ/ሚ መለስ ዜናዊ በመግለጫቸው ላይ የአፄ ሚንሊክን ውል አስመልክተው ለህዝባቸው ያሳወቁት ከላይ ለህትመት ያበቃነውን ሰነድ መሰረት አድርገው ነው። ወደፊት ጉዳዩን የሚመለከት 3ኛ ወገንም ዳኝነት የሚያየው የህንኑ ውል መሰረት በማድረግ ብቻ ነው። ኢሳያስ አፈወርቂ ከዚህ የሚንሊክ ውል በመነሳት የጣሊያን መንግሥት እጅ ያለውን ውል በመጥቀስ የይገባኛል ጥያቄ አንስተዋል።በጣሊያንና በእንግሊዝ እጅ ያለው ውል ሌላ የሚለው ከሌለ በቀር አሁን ጦርነት የተነሳባቸው አካባቢዎች የኢትዮጵያ መሆናቸው በግልፅ ተቀምጧል። አፄ ሚንሊክ "ካፃፃፍ ባይተካከል እኔ የምቀበለው ባማርኛ የተፃፈውን ነው" እንዳሉት ሁሉ፣ ኢሳያስ የጠቀሱት በእንግሊዝ እና በጣሊያን እጅ ያለው ሰነድ ሌላ የሚያወራ ቢሆን እንኳ ኢትዮጵያ የምትቀበለው ከላይ በአማርኛ የተፃፈውን የእምዬ ሚንሊክን ውል ብቻ ይሆናል። ይህ ካልሆነ ግን የውጫሌው ውል የፈጠረው ውዝግብ በአድዋ ጦርነት እንደተጠናቀቀ ሁሉ፣ የሁለቱም መንግሥታት መሪዎች የሚያቀርቡት የ1894ቱ የሚንሊክ ውል ውዝግብ ባድመ ላይ እንዳያከትም ከፍተኛ ስጋት አለ።</p>

<p>(አፄ ሚንሊክ በኤርትራ በሱዳንና በሌሎች ጉዳዮች የተዋዋሉዋቸውን ሰነዶች ይመለከተኛል ለሚል ነፃ ወገን የፊያሜታ ዝግጅት ክፍል ለማቅረብ ፈቃደኛ ነው)</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 19 ቀን 1990</a></p>




</body>
</html>
