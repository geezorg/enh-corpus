<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"እንደ ኖኀ ዘመን የጥፋት ደመና እያንዣበበ ነው!"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"እንደ ኖኀ ዘመን የጥፋት ደመና እያንዣበበ ነው!"</h1>
<p class="align-center"><span class="bold">ጄ/ል ኃይሌ መለስ</span></p>


<p>የኢትዮጵያ ዴሞክራሲያዊ አርበኞች አንድነት ህብረት ግንባር (ኢዴአአህግ) ሊቀ መንበር የሆኑትና በአሁኑ ወቅት፣ ከከፋኝ ጦር መሪ ከኰ/ል እምሩ ወንዴ ጋር ባደረጉት አለመግባባት በሱዳን መንግሥት ቁጥጥር ስር መሆናቸው የሚታወቀው ጄ/ል ኃይሌ መለስ በኢትዮጵያ ሬጂስተር ቅፅ 5፣ ቁ.4 እትም የሚያዝያ፣ 199ዐ እትም ላይ ያደረጉትን ቃለምልልስ በአጭሩ ቆንፅለን ያቀረብነውን ሃተታ ቀጥሎ እናቀርባለን። ከቃለ ምልልሱ አበይት ነጥቦችን እየመረጥን ከማስቀመጣችን ውጪ ሙሉ ቃሉ የጄ/ል ኃይሌ መለስ መሆኑን ለማረጋገጥ እንወዳለን።</p>

<p>"... የሽምቅ ውጊያ መቀጠል እንዳለብን ከአዋሳኝ ክ/ሀገር ኃላፊዎች ጋር መወያየቴና መወትወቴ አልቀረም... ህሊናችን በመረጠልን ጐዳና እኔ ወደ ጫካ እነሱ ደግሞ ወደ ከተማ ጉዞአችን ቀጠልን። እንደዚያ ያለው መለያየት 'ከሞት ለማይድነው ስጋ ሲባል መሞት የማይገባውን ስምና ታሪክ አብሮ መግደል' በመሆኑ ትክክለኛውን ጐዳና እንድመርጥ ያመለከተኝ አምላክ የተመሰገነ ይሁን። ከዚያ በኋላ እነ ወደ ህዝባዊ የትግል ጐራ ሌሎች ደግሞ ወደ እስር ቤት መከራ ማምራት መሆኑ በአደባባይ ለመታየት ውሎ አላደረም። ቀደም ብዬ እንደገለፅኩት ወደ ህዝቡ የተመለስኩት የጀመርኩትን የሽምቅ ውጊያ አጠንክሮ ለመቀጠልና ለአንድነት የሚካሄደውን ትግል ለማገዝ ነው።</p>

<p>"የደርግ መንግሥትም በጣዕር ኩላብ ላይ ተንጠልጥሎ ይወዛወዝ ስለነበር ለአቀረብኩት የእርዳታ ጥያቄ የድጋፍ መልስ መስጠት ቀርቶ ለቁስሌ ማገገሚያ የምትሆን ትንሽ ነገር እንኳን ሳይረዳኝ እንዳልነበረ ሆኖ ፈራረሰ። እኔ ግን በአቀድኩት ዓላማ ላይ ተመስርቼ ብርቱ ጥረት አድርጌያለሁ። ወደ የትኛውም አቅጣጫ የመስፋት፣ የማደግና የመጠናከር ሰፊ አድማስ ያለው ህዝባዊ የትግል መሰረት ጥለናል። የተከፈለው መስዋዕትነት ቀላል ባይሆንም አርአያነቱ የሚያኮራ መሆኑን ሳይ አምላኬን አመሰግናለሁ። አንባቢዎቻችን ደጋፊዎቻችን ከሆኑ ተስፋ ሊጥሉበት የሚችሉ፣ ጠላቶቻችን ከሆኑ ደግሞ የሚሰጉበት ይመስለኛል።"</p>

<p>ጄ/ል ኃይሌ መለስ በደርግ ዘመን ስለነበረው ሠራዊትና ስለ አወዳደቁ ተጠይቀው ሲመልሱ "ሠራዊቱ በተዋደቀባቸው የጦር ጐራዎች ረግፎ የቀረውን የጀግኖች አፅም መሬቷ የጠጣችውን ደም በአይነ ህሊናው የሚዳስስ የህዝብ ወገን ይቁጠረው ከማለት በስተቀር በሌላ አባባል ለመግለፅ ያስቸግረኛል። ይህ መራር ሐዘን በኔ ብቻ የሚገለፅ አይደለም፣ ሌላውም ኢትዮጵያዊ ነኝ የሚል ዜጋ ሁሉ ፊቱን ወደ ሃገሩ ሰሜናዊ አቅጣጫ መልሶ አድማሱን በህሊናው ቢቃኝ የጀግኖች ወገኖች አፅም እንደፍልጥ ተከምሮና ደማቸው እንደ ጐርፍ ተቁቶ አይታየኝም የሚል አይመስለኝም።</p>

<p>" ...በመሰረቱ በጦርነት ዓለም መቸነፍና ማቸነፍ ያለ ነው። የኢትዮጵያም ታሪክ የጦርነት ታሪክ ነው ሲባል ይህን ሁሉ አጠቃሎ በማየት ይመስለኛል። በአሁኑ ወቅት የሚካሄደው ጦርነት ግን እስከዛሬ ከምናውቃቸው ጦርነቶች በብዙ መልኩ የተለየ ነው ... እንደ ኖኀ ዘመን የጥፋት ደመና በማንዣበብ ላይ ነው። ይህ እየታየ ተያይዞ ላለመጥፋት ሲባል በጋራ ችግሩ ላይ ተረባርቦ ከማስወገድ ይልቅ አንዱ በሌላው እያሳሰሰ ለጦርነቱ መስፋፋት አስተዋፅኦ ባለቤት መሆን በመዘንጋት ገለልተኛ ሆኖ መመልከትንና መዘናጋትን ሁሉ አጠቃሎ የያዘ ነው። "አንድም ታሪክ ዋሽቷል፣ አልያም ትውልድ ተኰላሽቷል።" የተባለበትም በዚህ ምክንያት ይመስለኛል።</p>

<p>"... በአጠቃላይ የእነዚህ ሁሉ ችግሮች ድምር ውጤት ምን ሊሆን እንደሚችል ትናንት በስፋትና በፅሞና የተጤነ አልነበረም። ዛሬ ግን ይኸውና "ወየው" የሚያሰኝ ፀፀት አስረግዞ እያስማጠ ነው። ስለሆነም እንደዚህ ያለው መርዘኛ ፅንስ አጥንት ሆኖ ሲወጋ እንዳይኖር የመገላገያውን ጊዜና ብልሃት ማፈላለግና መገላገል ምጡ ያስጨነቃቸው ወገኖች ሁሉ ጥረት መሆን አለበት።"</p>

<p>" ... ህዝቡም በእስካሁን ትዕግስቱ የሚደነቅ ቢሆንም ከድመክመቱም ሊማር ይገባዋል። ጠላቶቹ ከወዳጅነቱ ይልቅ ጠላትነቱን ከመረጡና ትዕግስቱን እንደፍርሃት ከቆጠሩበት "ምን ማድረግ አለብኝ?" ብሎ ራሱን ሊጠይቅ ይገባል። ትላንት በደርግ ላይ የጣለው ማዕቀብ አውጆት የነበረውን ጦርነት ከደርግ በባሱ ደመኛ ጠላቶቹ ላይ የማያውጅበት ምክንያት የለም። የትላንቱ በራስ መተማመን "ማን ከማን ያንሳል?" የሚያስብለው የሞራል ጥያቄም መነሳት አለበት።" በሚሉ እና በሌሎች ወቅታዊ የአገራችን ሁኔታዎች አስተያየታቸውን ሰጥተዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 19 ቀን 1990</a></p>




</body>
</html>