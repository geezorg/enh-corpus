<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ የአየር ጥቃት ብትፈፅምስ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኤርትራ የአየር ጥቃት ብትፈፅምስ?</h1>
<h3 class="align-center">የአየር ኃይል ራዳርና ተወንጫፊ ሚሳየል ዝግጁ ነው (?)</h3>
<p class="align-center"><span class="bold">ዜና ሃተታ</span></p>


<p>በኢትዮጵያና በኤርትራ ድንበሮች መካከል የተነሳው ውዝግብ አሁንም እንደቀጠለ ነው። በታንክ በመድፍ የታገዘውና የመረብ ወንዝን ተሻግሮ የመጣው በ3 ጄኔራሎች የሚመራው ሰራዊት ባድመንና ሽራሮን ጨምሮ ሌሎች በርካታ ጣቢያዎችን ለመልቀቅ ፈቃደኛ አልሆነም። ይልቁንም ከ200 በላይ ሰዎችን መግደሉን በመግለፅ አዲስ ፉከራ ጀምሯል። ይኸው ሁኔታ እየተካረረ ከመጣ እና የአየር ጥቃት ከተፈፀመ ወደ ሰሜን ያነጣጠሩት ራዳሮችና ተወንጫፊ ሚሳየሎች በምን ሁኔታ ላይ ናቸው? ይህንንና ሌሎች ተጨማሪ ዘገባዎችን ያካተተው ዘገባ እንዲህ ቀርቧል።</p>

<p>በኤርትራና በኢትዮጵያ መካከል የመጀመሪያው አለመግባባት የተፈጠረው በ1990 ዓ.ም የገንዘብ ለውጥ ከመጣ በኋላ ነው። የዚህ የገንዘብ ለውጥ ጐትጓች የኤርትራው መራሄ መንግሥት ነበር። ለዚህም ኤርትራ የምትከተለው የማክሮ ኢኮኖሚ ፖሊሲ እና ኢትዮጵያ የምታራምደው የማይክሮ ኢኮኖሚ ለገንዘቡ መለወጥ አቢይ ምክንያት ሲሆን፣ የዓለም ባንክ እና ሑ.መ.ላ ሁለቱም አገሮች ተመሳሳይ የኢኮኖሚ ፖሊሲ እንዲከተሉ ይህ ካልሆነ ግን የገንዘብ ለውጥ ማድረግ እንደ አማራጭ ከተወሰደ በኋላ ኤርትራም ሆነች ኢትዮጵያ ፖሊሲያቸውን ለመለወጥ ፈቃደኛ ባለመሆናቸው በጋራ ይጠቀሙበት የነበረውን ብር ለመለወጥ ተገደዋል።</p>

<p>የኤርትራ መንግሥት ከመነሻው አዲስ የሚያሳትመው ገንዘብ ከኢትዮጵያ ብር ጋር መሳ ለመሳ (ኤቁአል ቫሉአ) እንደሚኖረው በመገናኛ ብዙሃኑ የለፈፈ ቢሆንም፣ ገንዘብ ከተለወጠበት ማግስት ጀምሮ ግን የኤርትራው ናቅፋ አቅም እያሸቆለቆለ ነበር የመጣው። በሁለቱ አገሮች መካከል የሚደረገው የንግድ ልውውጥም በዶላር እንዲሆን የተደረሰበት ውሳኔ ኤርትራውያንን ከማስቆጣት አልፎ ወደ ኢኮኖሚ ውድቀት እንዲያዘግሙ ምክንያት ሆኗል። ይህን በተመለከተ የኢትዮጵያ መንግሥት ልኡካን ወደ አስመራ ሄደው ያደረጉት ስብሰባም ያለ ውጤት ከማብቃቱ ባሻገር ልኡካኑን በማንገላታት የኤርትራ ህዝባዊ ግንባር ታጣቂዎች በአይነቱ አሳፋሪ የሚባል ተግባር ፈፅመውባቸዋል። ከዚህ በኋላ በሁለቱ አገሮች መካከል ያለው ልዩነትና መቃቃር እየሰፋ መጣ።</p>

<p>ከዚህ የገንዘብ ለውጥ ጋር ተያይዞ በትግራይ የሚገኙ ነዋሪዎችና የድንበር ታጣቂዎች ሽቀጦች ወደ ኤርትራ እንዳይሻገሩ ከመከልከል ጀምሮ በመቀሌ እና በሌሎች አካባቢ የሚገኙ ነጋዴ ኤርትራዊያን የንግድ ቤታቸው እስከ መታሸግ ደረጃ ደርሰው ነበር። አልፎ አልፎ የሻዕቢያ ወታደሮች በድንበር አካባቢ የአፀፋና የበቀል እርምጃ መውሰድ መጀመራቸው በግልፅ የሚታወቅና በነፃ ፕሬስ ጋዜጦች ሲገለፅ ቆይቷል፣ በመንግስት በኩል ግን ምንም አይነት ኦፊሴላዊ መግለጫ ሳይሰጥ ወራት አለፉ።</p>

<p><em><span class="underline">ሚያዝያ 28 /1990፦</span></em> የኤርትራ ህዝባዊ ግንባር በድንበር አካባቢ የሚፈፅመውን የጥቃት እርምጃ በተመለከተ አዲስ አበባ ውስጥ ውይይት ተጀመረ። በዚህ ውይይት ላይ ጉዳዩን የሚመለከት ኰሚቴ ተቋቋመ። ይኸው ኰሚቴ እስከ 3 ወር ጊዜ ግጭቱን ለመመልከትና ሪፖርት ለማቅረብ ተወሰነ።</p>

<p><em><span class="underline">ሚያዝያ 30፦</span></em> በአዲስ አበባ የሚገኙት የኤርትራ ልዑካን ወደ አስመራ ጉዞ ባደረጉ ማግስት የኤርትራው ህዝባዊ ግንባር ከአካባቢው ተወጣጥተው የታጠቁ የድንበር ሰዎችን ጨምሮ ድንበር ዘለል ግስጋሴ አደረገ። ይኸው ግስጋሴ በመድፍ እና በታንክ የታገዘ፣ መደበኛ ስራዊትና ከፍተኛ ማዕረግ ያላቸውን የኤርትራ አዛዦችን ያካተተ ነበር።</p>

<p><em><span class="underline">ግንቦት 4 ቀን፦</span></em> የኤርትራው ህዝባዊ ግንባር የድንበር ላይ ሚሊሻዎችና ሰላማዊ ሰዎችን በመግደል በትግራይ ምዕራባዊ አካባቢ የሚገኙትን የባድመንና ከፊል የሽራሮ አካባቢዎችን ሙሉ ለሙሉ ተቆጣጠረ። እነዚህ አካባቢዎች ከድንበር 75 ኪ.ሜ የዘለቁ ከመሆናቸውም በላይ በየትኛውም ዘመን በኤርትራ መንግሥት ወይም በቅኝ ገዢዎች እንግሊዝ እና ጣሊያን ስር ያልወደቁ ናቸው። ሆኖም የወያኔ እና የሻዕቢያ ሰራዊት አካባቢውን በተቆጣጠረበት ወቅት በኤርትራውያን የበላይነት አልፎ አልፎ ይተዳደር እንደነበር ወታደራዊ ምንጮች ይገልፃሉ።</p>

<p>የኤርትራው ህዝባዊ ግንባር ከሚያዚያ ጀምሮ በአካባቢው በፈፀመው ጥቃት ት/ቤቶች፣ ክሊኒኮችና የመስተዳድር ተቋሞችን በመድፍ አፈራርሷል። ንፁህ ዜጐችን ገድሏል። በርካታዎችንም አግቶ እንደያዛቸው ሲገልፅ ከተገደሉት መሃል የሃይማኖት አባቶች እና ነፍሰ ጡር ሴቶች ይገኙበታል። በዚህ ጥቃት የኤርትራው መንግሥት ከ2000 በላይ ሰዎች የገደለ መሆኑን ሲገልፅ፣ በኢትዮጵያ መንግሥት በኩል ግን የሞቱት ሰዎች ብዛት 20 ብቻ ነው ተብሏል።</p>

<p><em><span class="underline">ግንቦት 5 ቀን፦</span></em> የኢትዮጵያ ሚንስትሮች ምክር ቤት "የኤርትራ መንግሥት ሰራዊት ያለምንም ቅድመ ሁኔታ የኢትዮጵያን ድንበር ለቆ እንዲወጡ የሚል መግለጫ አወጣ። የኤርትራው መንግሥት ይህንን መግለጫ የማያከብር ከሆነ ግን የአገሪቱን ሉአላዊነት ለማስጠበቅ አፀፋዊ ምላሽ እንደሚሰጥ ገለፀ። ጠ/ሚ መለስ ዜናዊም የህዝብ ተወካዮች ም/ቤት ባደረገው አስቸኳይ ስብሰባ ላይ በመገኘት ማብራሪያ ሰጡ። የተወካዮች ም/ቤትም የሚንስትሮች ም/ቤት ያወጣውን መግለጫ ሙሉ ለሙሉ ተቀብሎ አፀደቀ።</p>

<p><em><span class="underline">ግንቦት 6 ቀን፦</span></em> የኤርትራው ፕሬዚዳንት ኢሳያስ አፈወርቂ በሳኡዲ አረቢያ የሚያደርጉትን ጉብኝት አቋርጠው በመምጣት በኤርትራ ቴሌቪዥን ለመጀመሪያ ጊዜ ወታደራዊ ዩኒፎርም ለብሰው መግለጫ ሰጡ። በዚህም መግለጫ የተጠቀሱት ስፍራዎች የኤርትራ ግዛት መሆናቸውንና ለቀው እንደማይወጡ አሳወቁ። የኤርትራው ሚንስትሮች ም/ቤትም የዚያኑ ዕለት ባወጣው መግለጫ "... እነዚህ ችግሮች አንዳንዴ ወደ እነዚህ የኤርትራ ግዛቶች ዘልቆ በመግባት የአካባቢዎቹን መስተዳድራዊ መዋቅሮች እያፈራረሰና በነዋሪዎቹ ላይ ወንጀል በሚፈፅሙት፣ የኢትዮጵያ ሰራዊት ህገ ወጥ ተግባራት የተቀሰቀሱ ናቸው።" በማለት የኢትዮጵያን ሰራዊት ወነጀለ።</p>

<p><em><span class="underline">ግንቦት 7 ቀን፦</span></em> የቀድሞው የኢትዮጵያ ብሔራዊ የእግር ኳስ ቡድን ተጫዋች የነበሩትና አሁን በኢትዮጵያ የኤርትራ አምባሳደር የሆኑት አቶ ግርማ አስመሮም የነፃ ፕሬስ ጋዜጠኞችን አካተው መግለጫ ሰጡ። በዚሁ መግለጫ "... ቃላቶችን አፌ ውስጥ አታስቀምጡ። እኛ መሬታችን ላይ ነው ያለነው። የያዝነው ቦታ የለም። እኛ ከመሬታችን አንድም ኢንች አልተነቃነቅንም። የኢትዮጵያ መንግሥት አልፋችኋል፣ይላል። እኛ ደግሞ የኢትዮጵያ መንግሥት ድንበራችን ውስጥ ገብቷል፣ እንላለን። የኢትዮጵያ መንግሥት አልገባሁም፣ ይላል። ሦስተኛ አካል መጥቶ አጣርቶ ያውጣ።" በማለት ከጋዜጠኞች ጋር አለመግባባት ፈጥረው መግለጫው በጭቅጭቅና ንትርክ አብቅቷል።</p>

<p>በዚሁ እለት የኤርትራ የውጭ ጉዳይ ሚንስቴርም በገለልተኛ ወገን ቁጥጥር እንዲደረግ መግለጫ ሰጥቷል። በኢትዮጵያ የውጭ ጉዳይ ሚንስትር በኩል ይህ ዜና እስከተጠናቀረበት ጊዜ ድረስ ምንም አይነት አፊሴላዊ መግለጫ አልተሰጠም ነበር። ሆኖም ዘግይቶ የደረሰን ዜና እንዳመለከተው የውጭ ጉዳይ ሚንስትር አቶ ስዩም መስፍን የሻዕቢያ ወታደሮች ስፍራውን ካልለቀቁ ምንም ውይይትና ድርድር እንደማይኖር ገልፀዋል።አቶ ስዩም ጨምረው ሲገልፁ እኛ ከአበደ ጋር አናብድም፣ ብለዋል። በትናንትናውም ዕለት አዲስ አበባ ለሚገኙ ዲፕሎማቶች ጋዜጣዊ መግለጫ ሰጥተዋል።</p>

<p>አንዳንድ ዘገባዎች እንደሚጠቁሙት ከሆነ ቁጥሩ ከፍተኛ የሆነ የኢትዮጵያ ሰራዊት ወደ ስፍራው በመዝለቅ በተጠንቀቅ ላይ እንደሚገኝ ለማወቅ ተችሏል። የኤርትራ ህዝባዊ ግንባር ከተቆጣጠረው ስፍራዎች ከቤት ንብረታቸው ተፈናቅለው የሚገኙት ከ3000-5000 ሺህ የሚደርሱ ነዋሪዎች ግን አፋጣኝ የእርዳታ ምላሽ አላገኙም። ሁኔታዎችና ፍጥጫው እንደቀጠለ ነው።</p>

<p>በሌላ በኩል ይኸው ፍጥጫ በዚህ መልኩ ከቀጠለ መጨረሻው ምን ሊሆን ይችላል? የሚለው ጥያቄ እስከወዲያኛው የሚዘልቅ ነው። አንዳንድ ምንጮች እንደሚገልፁት ከሆነ፣ በዚህ አጋጣሚ የዛሬውን የድንበር ግጭት ብቻ ሳይሆን መጪውንም ማየት አስፈላጊ ነው፣ ይላሉ። ለዚህም በአብይነት የሚገልፁት የአየር ላይ ጥቃት በየትኛውም ጊዜ ቢፈፀም ወደ ሰሜን ያነጣጠሩት የአየር ኃይል ተወንጫፊ ሚሳየሎች የብቃት ደረጃ ምን ያህል ነው? በማለት ነው።</p>

<p>የኢሕአዴግ እና የሻዕቢያ ወዳጅነት በፀናበት በ1983 ዓ.ም በዋናነት ትኩረት የሰጡት አካባቢ የደብረ ዘይቱን አየር ኃይል መቆጣጠር ሲሆን፣ የአየር ኃይሉ በቁጥጥር ሥር ከሆነ በኋላ በቀድሞ መንግሥት ተተክሎ የነበሩ ራዳሮች እና ሚሳየሎች የተነቀሉ መሆናቸው የአደባባይ ሚስጥር ሆኖ ቆይቷል። እነዚህ ከሰሜን ሊመጣ የሚችለውን የአየር ጥቃት ለመመልከትና ለመመከት የተተከሉ ተወንጫፊ ሚሳየሎች፣ ከ1983 ዓ.ም ወዲህ ጦርነት አብቅቷል፣ ከሰሜን ሊነሳ የሚችለው ኃይል ሊኖር አይችልም ከሚል መነሻ ከተተከሉበት ስፍራ እንዲወገዱ ከመደረጉ ባሻገር አሁን በምን ሁኔታ ላይ እንደሚገኙ ለማወቅ አስቸጋሪ ሆኗል።</p>

<p>ይልቁንም ኤርትራ የቀድሞ የደርግ ጀቶችና መሳሪያዎችን ከመውረስ ባሻገር በዚሁ በደብረ ዘይት አየር ኃይል ውስጥ አብራሪዎቿን በማሰልጠን ብቃት ያላቸው ጥቃት ፈፃሚዎች ያሏት መሆኑ ሲታወቅ፣ ለምናልባት በኢትዮጵያ መከላከያ በኩል ወደ ሰሜን ያነጣጠሩ ሚሳየሎች በብቃት አለመገኘታቸው የዛሬውን ብቻ ሳይሆን ነገን እንድናስብ የሚያስገድድ ነው፣ ሲሉ ውስጥ አዋቂ ምንጮች ይገልፃሉ። በፊያሜታ በኩል ከዚህ ተጨማሪ ዝርዝር ዘገባዎች የተጠናቀሩ ቢሆንም፣ በፕሬስ ህጉ ዝርዝር የሃገር መከላከያ ሚስጥሮችን ለመግለፅ ገደብ በመኖሩ ከዚህ በላይ ለአንባቢዎች መግለፅ አልተቻለም። ኤርትራ የአየር ጥቃት ብትፈፅም፣ ወደ ሰሜን የተነጣጠረ ራዳር እና ተወንጫፊ ሚሳየሎች በምን ሁኔታ ላይ ይገኛሉ? የሚለው ጥያቄ ግን እስከወዲያኛው የሚዘልቅና ከህዝብ ደህንነት አንፃር ምላሽ የሚያሻው ነው።</p>

<p>ይህ በእንዲህ እንዳለ የቀድሞ መንግሥት ለጦር መሣሪያ ግዢ የተበደረውን ገንዘብ የኢሕአዴግ መንግሥት ቀደም ሲል፣ የማይከፍል መሆኑን ቢገልፅም በሁኔታዎች አስገዳጅነት ደርግ ለጦር መሣሪያ ግዢ ከተበደረው 4 ቢሊዮን ዶላር የሚጠጋ ገንዘብ ውስጥ ባለፉት ዘጠኝ ወራት ውስጥ 200 ሚሊዮን ብር ለዐለም አቀፍ የገንዘብ ድርጅቶች መከፈሉና ተወንጫፊ ሚሳየሎችና ሌሎች ዘመናዊ መሳሪያ ከተገዛበት የሩሲያ መንግሥት ጋር ደግሞ እዳውን ለማሰረዝ ድርድር ላይ መሆናቸውን ምንጮቻችን ገልፀዋል።</p>

<p>በሌላ በኩል ደግሞ ኤርትራ በሃኒሽ ደሴቶች የይገባኛል ጥያቄ ያነሳቸውን ውዝግብ በተመለከተ በዛሬው ዕለት (ግንቦት 12, 1990) የዓለም አቀፍ ዳኞች ውሳኔ እየተጠበቀ መሆኑ ታውቋል። የኤርትራ መንግሥት ከአጐራባች አገሮች መካከል ከጥንት ወዳጅዋ ሱዳን፣ ከትንሿ አገር ጅቡቲ፣ አልፎ ተርፎም ባህር ተሻግራ ከየመን ጋር ግጭት መፍጠሯ፣ አሁን ደግሞ ከኢትዮጵያ ጋር በድንበር ሳቢያ ጦርነት ማንሳቷ ዓለም አቀፍ ትኩረት የሳበ ጉዳይ ሆኗል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 12 ቀን 1990</a></p>




</body>
</html>