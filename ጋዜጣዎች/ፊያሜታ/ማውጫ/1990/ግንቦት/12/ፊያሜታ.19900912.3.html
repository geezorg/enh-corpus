<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሳሚ ረታ የቦክስ ግጥሚያ በስተጀርባ ምን ይባላል?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከሳሚ ረታ የቦክስ ግጥሚያ በስተጀርባ ምን ይባላል?</h1>



<p>የመካከለኛ ክብደት ፕሮፌሽናል ሻምፒዮን የሆነው ኢትዮጵያዊው ሳሚ ረታ ቅዳሜ ግንቦት 8 ቀን፣ 1990 ዓ.ም ከአሜሪካዊው ቦክሰኛ ማሪያኖ ራሜሬዝ ጋር በሂልተን ሆቴል ባደረገው ግጥሚያ በመጀመሪያው ዙር በዝረራ አሽንፏል።</p>

<p>የ23 ዓመት ዕድሜ ያለውና ትምህርቱን በኰምፒዩተር ሳይንስ ያጠናቀቀው ሳሚ ረታ ጨዋታው ከመጀመሩ በፊት በወገኑ ፊት ድልን እንደሚቀዳጅ ሲያሳውቅ በተቃራኒው ወገን የተሰለፈው ማሪያኖ እና አሰልጣኙ ሳሚ በሁለተኛው ዙር ተዘርሮ እንደሚወጣ ቢፎክሩም የተፈፀመው ነገር ተቃራኒው ሆኗል። በ12 ዙር ያበቃል የተባለው የቦክስ ውድድር ገና በመጀመሪያው ዙር ማሪያኖ አቅም አጥቶ፣ እግሩ እንደቄጤማ እየተሸበረከ በአንድ ዙር ውስጥ ሶስት ጊዜ በመዘረር ከጨዋታ ውጪ በመሆኑ፣ ከሳሚ ረታ ሊረከብ የነበረውን ሁለት ወርቃማ የክብር ቀበቶዎች አጥቶ በሃፍረት ወደ አገሩ ተመልሷል።</p>

<p>ሳሚ ረታ ግጥሚያ ባደረገበት ቀን የመግቢያው ዋጋ 300 እና 400 ብር መሆኑ ሲታወቅ አንዳንዶቹ ገንዘብ ከፍለው ወደ ግጥሚያው አዳራሽ እየገቡ ሳለ ነው ጨዋታው የተጠናቀቀው። በዚህ ሁኔታ ያዘነ እና ሌሎች አሉባልታ ይነዛሉ የተባሉ ግለሰቦች ግን ጨዋታው የውሸት ነው ከማለት ጀምሮ ሳምሶን ለምን ቢያንስ እስከ አስር ዙር አላጫወተውም? የሚሉ አስተያየቶች ሲሰነዘሩ ቆይተዋል። እነዚህ አስተያየቶች ስፖንሰር ሆነው ጨዋታው አዲስ አበባ ውስጥ እንዲካሄድ ያደረጉትን እንደ ዴስቲያን ያሉ ድርጅቶችንና ስራ አስኪያጁን ማሳዘኑን ውስጥ አዋቂ ምንጮች ለዝግጅት ክፍላችን ገልፀዋል።</p>

<p>ይኸው ዴስቲያን ኢንተርፕራይዝ የሳሚ ረታን ጨዋታ ስፖንሰር ለማድረግ የመጀመሪያው ግንባር ቀደም ድርጅት በመሆን ለሌሎች አርአያ ሊሆን በቅቷል። ከዚሁ ጋር በተያየዘ የዴስቲያን ኢንተርፕራይዝ ስራ አስኪያጅ አቶ ሻረው ተክሉ ይህንኑ ዝግጅት ዳር ለማድረስ ጥረት እያደረገ በነበረበት ወቅት ለጊዜው ማንነታቸው ያልታወቁ ግለሰቦች ወደ መኖሪያ ቤታቸው በመግባት የስራ አስኪያጁን ወላጅ አባት በጩቤ በመውጋት ገንዘብ ለመውሰድ ያደረጉት ጥረት ከሽፎ፣አንደኛው በፖሊስ ቁጥጥር ስር ሲውል ሌሎቹ ግን ለጊዜው አልተያዙም።</p>

<p>የዴስቲያን ስራ አስኪያጅ ከገንዘብ ጀምሮ ለህይወት አስጊ እስከሆነ ደረጃ ድረስ ብዙ ውጣ ውረድ የደረሰባቸው ቢሆንም ጥረታቸው ለፍፃሜ መድረሱ ብዙዎችን ያስደሰተ ነበር። ከዚህ ውጪ ግን የቦክስ መድረክ ለማስተዋወቅ ልምድ የሌለው ሰው በመድረኩ ላይ የሚባልና የማይባለውን እየደባለቀ ሲናገር መስማቱ ትንሽ የሚያሰቅቅ ሆኖ ነበር። አየር መንገድ ለ15 ሰዎች ነፃ ጉዞ ከፈቀደ በኋላ ቃሉን አጥፎ ከብዙ ልመና በኋላ ለ9 ሰዎች ነፃ አገልግሎት ለመስጠት ፍቃደኛ ሆኗል።</p>

<p>በዚሁ በሂልተን ዝግጅት ላይ እንደታዘብነው ከዚህ ቀደም የኢትዮጵያ የከባድ ሚዛን ሻምፒዮን የሆነው "ኢትዮጵያዊው" ታይሰን ከዚህ በፊት የአስቴር አወቀ ቦዲ ጋርድ አሁን ደግሞ በሳሚ ረታ ዝግጅት ላይ በተመሳሳይ ሁኔታ አገልግሎት ሲሰጥ ተስተውሏል። እነ ታይሰንን መሰል ታዋቂ ቦክሰኞችስ የቦዲ ጋርድነት ስራቸውን አቁመው እንደጥንቱ የቦክስ ውድድራቸውን የሚያካሂዱት መቼ ይሆን? የሚለውን አብዛኛው የቦክስ አፍቃሪ እያነሳው የሚገኝ ጥያቄ ነው።</p>

<p>የሳሚ ረታ ውድድር በተካሄደበት ወቅት የቲኬት ሽያጭ ጉዳይን በተመለከተ፣ የ300ቶውም ሆነ የ400 መቶው ብር ቲኬቶች የዚያኑ ምሽት ማለቃቸውን ለማረጋገጥ ችለናል። ሳሚ ረታ ወደፊት ተመሳሳይ የቦክስ ውድድር አዲስ አበባ ላይ እንደሚያካሂድ ሲጠበቅ ሌሎች ኢትዮጵያዊ ቦክሰኞችም ተመሳሳይ እድል እንዲያገኙ የብዙዎች ምኞት ነው።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 12 ቀን 1990</a></p>




</body>
</html>
