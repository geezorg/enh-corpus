<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አባ ገሪሙ ሁለት ሥልጣን ተነጠቁ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አባ ገሪሙ ሁለት ሥልጣን ተነጠቁ!</h1>

<h3 class="align-center"><em>ለቤተ ክህነቷ ችግር ምክንያት የሆኑ ኃላፊዎች እየተመነጠሩ መሆናቸው ተገለፀ!</em></h3>



<p>ለበርካታ ሊቃውንት ከሥራ መፈናቀልና ለቤተ ክህነቷ ሁለንተናዊ ችግር ምክንያት ተዋናይ በመሆን ለብዙ ዓመታት ቤተ ክርስቲያኗን ለውድቀት የዳረጉ መሆናቸው የታወቀባቸው የቤተ ክህነት ኃላፊዎች ከነበሩበት የኃላፊነት ቦታ እየተመነጠሩ መሆናቸው ተገለፀ።</p>

<p>ከኃላፊነታቸው እንዲወገዱ ከተደረጉት መካከል ከጊዜ ወደ ጊዜ እየከፋ በመጣው የኦርቶዶክስ ሃይማኖት ውስጥ በመሪነት፣በቁልፍ የሥልጣን ቦታ ላይ በመሆን ችግሩን የሚያባብሱ ቀንደኛ እንደሆኑ የሚነገርላቸው "አባ ገሪም" እንደሚገኙበት ከቤተ ክህነት አካባቢ የሚደርሱን የዜና ምንጮች ጠቁመዋል። አባ ገሪማ በተሰጣቸው ኃላፊነት ቤተ ክርስቲያን አያገለግሉ እንጂ ተደራራቢ የሆኑ ኃላፊነቶች፣ ማለት የቅድስት ሥላሴ መንፈሳዊ ኰሌጅ ዲን፣ የጠቅላይ ቤተ ክህነት ዋና ሥራ አስኪያጅ፣ የቅዱስ ሲኖዶስ ዋና ፀሐፊ እንደሆኑና የኰሌጁ ዲንነት ሥልጣን ቀደም ሲል የተወሰደባቸው ሲሆን ዋና ሥራ አስኪያጅነቱንና የቅ/ሲኖዶስ ዋና ፀሐፊነቱን ግን እስካሁን ተሸክመውት ኖሮ በአግባቡ ባለመስራታቸው ሰሞኑን እንደተነጠቁ ታውቋል።</p>

<p>የቅ/ሲኖዶስ ዋና ፀሐፊና የጠቅላይ ቤተ ክህነት ዋና ሥራ አስኪያጅ የነበሩት አባ ገሪማ ኃላፊነታቸውን የተቀሙት የዛሬ ሳምንት በመንበረ ፓትርያርክ ጽ/ቤት በተጀመረው የቅ/ሲኖዶስ ጠቅላላ ጉባኤ እንደሆነ የጠቆሙት ምንጮች እንደሚሉት አባ ገሪማ የአባ ጳውሎስን የልብ ትርታ ብቻ በመጠባበቅ ለኦርቶዶክስ ተዋህዶ ውድቀት አይነተኛ ምክንያት እንደነበሩ አስምረውበታል።</p>

<p>ከኃላፊነታቸው እንዲገለሉ ከተደረጉት መካከል፣ የፓትርያርኩ የእህት ልጅ አቶ ያሬድ ከበደው (ልዩ ፀሐፊያቸው) የአዲስ አበባ ሃገረ ስብከት ሥራ አስኪያጅ የነበሩት አባ ገ/ሚካኤል፣ ፀሐፊው ዮሐንስ ዋለ፣ የጊዮርጊስ ቤተክርስቲያን ፀሐፊ የተክለሃይማኖት ቤተ ክርስቲያን ፀሐፊ፣ የልደታ ፀሐፊ፣ የየካ ሚካኤል ቤተክርስቲያን ፀሐፊና ሌሎችም እንደሚገኙበት ተገልጿል። በእነዚህና ተመሳሳይ በኃላፊነት ቁንጮ ተቀምጦ በነበሩት ባለሥልጣናት ምክንያት ተንገሽግሸው የነበሩ በአድባራት ያሉ ካህናትም ስለተፈጠረው ክስተት ደስታ የተሰማቸው ከመሆኑም ባሻገር መጨረሻውን እንዲያሳምርላቸው ተመኝተዋል።</p>

<p>በዘመነ ሥልጣናቸው ከፍተኛ የሆነ ሃብት ያከማቹ እንደሆነ የሚነገርላቸውን እነዚህ የቤተ ክህነት ባለሥልጣናት ከኃላፊነታቸው እንዲወገዱ መደረጉ ብቻ በቂና አጥጋቢ አለመሆኑን በመጥቀስ ለፈፀሙት በደል ለፍርድ መቅረብ እንዳለባቸው የሚናገሩትም በትንሹ የሚገመቱ አይደሉም። እንደእነዚህ ወገኖች አባባል ከሆነ፣ በሥልጣን የነበሩትና አሁን እንደነሱ የተደረጉ ሁሉ ላጠፉት ጥፋት መጠየቅ እንዳለባቸው ነው አበክረው የሚያሳስቡት። በኦርቶዶክስ ቤተ ክርስቲያን ላይ ለአመታት ስለተጋረጠው ችግር ፓትርያርኩም ከስንት ችግር የለም ጉዞ በኋላ ችግሩን አምነው በአንደበታቸው መመስከራቸውን በዋቤነት በመጥቀስ ችግር ፈጣሪ የሆኑት ሁሉ እንዲሁ መታለፍ እንደሌለባቸው ተናግረዋል።</p>

<p>ይህ በእንዲህ እንዳለ አጣብቂኝ ውስጥ መሆናቸውን የተረዱት አባ ጳውሎስ ጳጳሳቱን በሃሳብ ለመለየትና ለመከፋፈል የተለመደ ስልታዊ ጥረታቸውን እያደረጉ መሆናቸው ከአካባቢው የደረሱን የዜና ምንጮች ጠቁመዋል። አባ ጳውሎስ ከአባ ገሪማና ከእህት ልጅ አቶ ያሬድ፣ ተመሳሳይ ግብረ አበሮች መለየቱ እንደሚከብዳቸውና አሁንም እነሱን እስከ መጨረሻው አግለው (አርቀው) ሥራ መሥራት እንደማይችሉ የሚናገሩ ውስጥ አዋቂዎችም አሉ።</p>

<p>በሌላ በኩል ደግሞ የቤተ ክህነትን ጠቅላላ የውስጥ ችግር ሲያጣራ የነበረውና አኩሪ ታሪክን እንደተቀዳጀ የሚነገርለት የቤተ ክህነት ኮሚሽን የሰራው ዝርዝር ሪፖርት ይህ ዜና እስከተጠናቀረበት ድረስ አለመቅረቡ ታውቋል። ኮሚሽኑ ያደረገው ማጣራትና በቤተ ክህነት ኃላፊዎች ላይ ያገኘው አስተዳደር ዝርክርክነትና ደካማ ጐኖች በተያዘለት አጀንዳ መሰረት ለሲኖዶሱ ጉባኤ በሚቀርብበት ሰዓት ሲኖዶሱ አንድ ወጥ የሆነ አቋምና መልካም ውጤት ላይ ይደርሳል የሚሉ ወገኖችም እጅግ በርካታ ናቸው። አጠቃላይ የችግሩ መወገድም ሆነ አለመወገድ የሚረጋገጠው የኮሚሽኑ ዝርዝር ዘገባ ለቅዱስ ሲኖዶስ ጉባኤ ቀርቦ ውይይት ከተካሄደበት በኋላ ነው፣ ሲሉ ውስጥ አዋቂዎቹ ገልፀዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 12 ቀን 1990</a></p>




</body>
</html>