<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሃያ ፐርሰንት እንዲከፍሉ የተላለፈው ትዕዛዝ አድባራትን ማስቆጣቱ ተሰማ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሃያ ፐርሰንት እንዲከፍሉ የተላለፈው ትዕዛዝ አድባራትን ማስቆጣቱ ተሰማ!</h1>



<p>እስካሁን ከየአድባራቱ ለቤተ ክህነት ፈሰስ ሲደረግ የቆየው ከመቶ አስር ፐርሰንት ቀርቶ ከመቶ ሃያ ፐርሰንት እንዲሆን፣ ገንዘቡን በ20% አስገቡ በማለት ቤተ ክህነት ለአድባራት ትዕዛዝ በማስተላለፉ አድባራትን ማስቆጣቱ ተሰማ።</p>

<p>ትዕዛዙ ለአዲስ አበባ ገዳማትና አድባራት በጽሑፍ መተላለፉን አንዳንድ ወገኖች ገልፀው፣ ማንኛውም አይነት የቤተ ክርስቲያን ገቢ የሙዳዬ ምፅዋት፣ የስዕለትና ልዩ ልዩ ስጦታ እጅግ በጣም በቀነሰበት በዚህ ወቅት ይባስ ብለው የቤተ ክህነት ኃላፊዎች ካሁን ቀደም ከነበረው ሁኔታ በላቀ መልኩ ከመቶ አስር ቀርቶ ከመቶ ሃያ ፐርሰንት ከፍ ማለቱ አግባብነት የለውም ሲሉ ቅሬታቸውን እየገለፁ ነው።</p>

<p>በማያያዝም ስለገቢው መቀነስ ጉዳይ ሲያብራሩ ህዝበ ክርስቲያኑ ከቤተ ክርስቲያን መሪዎች፣ በተለይም ከፓትርያርኩ ጋር ባለው ጥላቻ አንዳንድ የገንዘብ ስጦታዎችን ከመስጠት እጁን መሰብሰቡን ተናግረዋል። ህዝበ ክርስያን እስካልሰጠ ድረስ ደግሞ ከአቅም በላይ የሆነ ገንዘብ መክፈል ያዳግታል ብለዋል።</p>

<p>ለቅድስት ሥላሴ መንፈሳዊ ኰሌጅ እያንዳንዱ የአዲስ አበባ ቤተ ክርስቲያን ደረጃ በደረጃ እስከ 100,000 ብር (አንድ መቶ ሺህ) ድረስ በዓመት የሚከፍሉ አድባራት መኖራቸውን እነዚህ ወገኖች ጠቁመው፣ የፐርሰንቱ ከፍ ማለት እንዳሳዘናቸው አመልክተዋል። ለተቸገሩ አብያተ ክርስቲያናት የሚሆን ተብሎ ይኸው ስንት ገንዘብ እየሰበሰብን እንገኛለን ያሉት እነዚህ ወገኖች አሁን ደግሞ ሌላ ተጨማሪ ትዕዛዝ፣ ከዚያ በላይ የካህናት ደመወዝና ልዩ ልዩ ወጭ አለ ያን ሁሉ አስልተን ከመቶ ሃያ ፐርሰንት ለመክፈል አብያተ ክርስቲያናት አቅማቸው እጅጉን ደካማ ነው ሲሉ አስተያየታቸውን አስፍረዋል።</p>

<p>ቀደም ሲል ፓትርያርኩ በተገኙበት በጠቅላይ ቤተ ክህነት የስብሰባ አዳራሽ በተካሄደው ስብሰባ ከመቶ አስር ፐርሰንት የነበረው ከመቶ ሃያ ፐርሰንት እንዲሆን ፓትርያርኩ ተፅእኖ ሲያደርጉ ብፁአን ሊቃነ ጳጳሳት ሳይቀሩ ወቅታዊውን የቤተ ክርስቲያን ገቢ በመመጠን ተቃውሞ አሰምተው እንደነበር አንዳንድ ምንጮች አውስተው አሁን ያለው የአድባራት ማጉረምረም ከዚያው ጋር የተያያዘ ተቃውሞ ሳይሆን እንደማይቀር አስረድተዋል።</p>

<p>በቤተ ክህነት ትዕዛዝ ተላልፎ የነበረው በመቶ ሃያ በፐርሰንት፣ ቀደም ሲል በነበረው በመቶ አስር እንዲሆን የሲኖዶሱ ጉባኤ መነጋገሩን ዘግይተው የደረሱን ዜናዎች ጠቁመዋል።</p>

<p class="align-center"><a href="/Gazettas/Fiameta/info/Fiameta.sera.html">ከፊያሜታ ግንቦት 12 ቀን 1990</a></p>




</body>
</html>
