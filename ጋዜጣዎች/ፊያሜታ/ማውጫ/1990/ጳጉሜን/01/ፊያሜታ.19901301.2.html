<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓትርያርኩ የሮማንያ ጉዞ ነቀፌታን አስከተለ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">"ከካቶሊኮች ጋር ያላቸውን ፍቅር ለማፅናት ነው"</span></h3>
<h1 class="align-center">የፓትርያርኩ የሮማንያ ጉዞ ነቀፌታን አስከተለ!</h1>



<p>ተቃውሞውም፣ ነቀፌታውም፣ ከተጧጧፈባቸው ዓመታት ተቆጥረዋል። ፓትርያርኩ ግን ስድብንም፣ ነቀፌታውንም፣ ሽሙጡንም ስለተለማመዱት እንደልብስ ለብሰው፣ መንበረ ፕትርክናውን ጨምድደው ይዘው በመንገዳገድ ላይ ናቸው።</p>

<p>የእስካሁኑ ተቃውሞች እንዳሉ ሆነው ሰሞኑን የቤተ ክህነት ሰራተኞች ሲያወሩት የሰነበቱት አዲሱ ክስተት ደግሞ፣የአባ ጳውሎስ ባለፈው ሳምንት ወደ ሮማንያ የመጓዛቸው ነገር ነው። ስለጉዟቸው አስመልክተው ከሚሰነዘሩት ነቀፌታዎች መካከል፣ በየዓመቱ በካቶሊክ አዘጋጅነት ጥሪ ከሚረግላቸው ልዩ ልዩ የሃይማኖት ድርጅቶች መካከል አንድም የሃይማኖት መሪ የሚሄድ አለመኖሩንና ጥሪው በተወካዮች ብቻ የሚከናወን መሆኑን፣ ለዓለም ሰላም በሚል የሚዘጋጅው ይህ ዓመታዊ ዝግጅት ክርስቲያኖችን ብቻ ሳይሆን ሌሎችን ሃይማኖቶች ጭምር የሚያካትት ሲሆን፣ ከየትኛውም የሃይማኖት ክፍል የሚላከው ተወካይ ሆኖ ሳለ ለመጀመሪያ ጊዜ የኦርቶዳክስ ተዋህዶ ቤተ ክርስቲያን መሪ የመሄዳቸው ጉዳይ አሳፋሪ ነው ይላሉ።</p>

<p>"ካቶሊኮች ጋር ያላቸውን ፍቅር ለማፅናት ነው" ያሉት እነዚህ ሠራተኞች ፓትርያርኩ ወደተጠቀሰው አገር ሲያመሩ የሰጡት (ያስተላለፉት) መልዕክትም ከአንድ አባት የማይጠብቅ እውነተኛነት የጐደለው ነው ብለዋል። የሮማንያ ፓትርያርክና ፕሬዚዳንት ጥሪ አድርገውልኝ ነው የምሄደው ያሉት ፓትርያርክ እስካሁን በተወካይ ሊቀጳጳስ ብቻ ሲከናወን የነበረው ዓመታዊ ጥሪ ላይ እሳቸው ሲሄዱ የሚያስነቅፍ መሆኑን በመረዳት ጥሪ ተደርጐልኝ ነው በማለት እውነታውን ለመሸፍፈን ያደረጉት ጥረት ነው፣ ሲሉ አመልክተዋል።</p>

<p>ከሰላሳ በላይ አብያተ ክርስቲያናት፣ከክርስትና ሃይማኖት ውጭ የሆኑ እንደ እስልምናና የመሳሰሉ የሃይማኖት ተወካዮች በዓመት አንድ ጊዜ በካቶሊክ ቤተ ክርስቲያን አዘጋጅነት በተለያየ ክፍለ ዓለም በማዘዋወር የሚዘጋጀው ይህ ለዓለም ሰላም ተብሎ በሚከናወነው የፀሎት ሥነ ሥርዓት ላይ የትኛውም ሃይማኖት መሪ የማይሄድ መሆኑን ስለሰበካው ዓላማና ዝግጅት የሚያውቁት ወገኖች አስረድተዋል።</p>

<p>በፓትርያርኩ ላይ የሚሰነዘሩት ነቀፌታዎች በዚህ ብቻ የሚያበቁ አይደሉም። በወቅታዊ የሀገራችን ችግር አስመልክቶ ብሔራዊ የዕርዳታ አሰባሳቢ ኮሚቴ በመታቀፍ አለሁ፣ ለማለት ባለፈው ሳምንት ከአቶ ስምኦን መቻሌ ጋር ተቀምጠው ገንዘብ ከመቁጠር ይልቅ፣ እንደ ሃይማኖት አባትነታቸው በተለያየ ክፍለ ዓለም በመዘዋወር በጦርነት ለተጐዱ ወገኖቻችን ዕርዳታ ማሰባሰብ ነበረባቸው የሚሉም አሉ።</p>

<p>የፓትርያርኩን በቴሌቪዥን መስኰት በመታየት ዕርዳታ ሲቀበሉ የተመለከቱት ወገኖች በአንዳንድ ድርጊቶች ተነስተው ለምን ወደ ዓለም ሕብረተሰብ በመዘዋወር ዕርዳታ እያሰባሰቡም፣ ይበሉ እንጂ የፓትርያርኩን በዓለም ዙሪያ ስለደረሰባቸው በተደጋጋሚ ቅሌት የመከናነብ ምስጢር ጠንቅቀው የሚያውቁት ግን የእስካሁኑ ውርደት ይበቃቸዋል፣ ዳግም በገማ እንቁላል ለመደብደብ ኢትዮጵያውያን ወደሚገኙበት ክፍለ ዓለም እግራቸውን አያነሱም ይላሉ። የሰሞኑ ወደሮማንያ መሄድም ቅሌት የማያስከትል መሆኑን ስለተማመኑበት እንጂ ኢትዮጵያውያን በብዛት የሚገኙበት አገር ድርሽ እንደማይሉ የተረጋገጠ ነው ብለዋል።</p>

<p>በሌላ በኩል ደግሞ፣ የአገር ውስጧን የዕርዳታ አሰባሰብም ለማስመሰል ካልሆነ በስተቀር፣ የትግራይ ሕዝብ ለጦርነትና ለረሃብ የመዳረጉን ነገር እኔን የተቃወመኝ ሕዝብ ስለሆነ እኔን በተቃወመኝ ማግስት የቦምብ ውርጅብኝ ወረደባቸው" በማለት በእሳቸው ኃዘንና ፀሎት የመጣ ቁጣ እንደሆነ ተደርጐ እንደሚያስወሩ እየተነገረ ነው።</p>

<p>በቅርበት ያሉት ወገኖች እንደሚሉት ከሆነ፣ በዚህ አባባላቸው በርካታ የቤተ ክህነት ሰራተኞች እጅግ አዝነው እንደነበርና በአንድ የግል ጋዜጣም "በእኔ ላይ በተነሱ ማግስት ቦምብ ወረደባቸው" ማለታቸውን መዘገቡን አስተውቀዋል። የትግራይ ሕዝብ ለሃይማኖቱ ተቆርቋሪ ታሪኩን አክባሪ ፅኑዕ እምነት ያለው እንደመሆኑ መጠን የፓትርያርኩን ታሪካዊ ሂደት በማጥናት ሃይማኖት የሚያጐድፉ መሆናቸውን ስለረጋገጠ የወሰደውን የምነትና እውነተኛነት አቋም ከግል ጥላቻ ጋር አቆራኝቶ እኔን ስለተቃወመኝ የቦምብ ውርጅብኝ ማለት አሳፋሪ ነው ሲሉ ኰንነውታል።</p>

<p>ከግል ወዳጃቸው አባ ገሪማ ጋር በመሆን በቤተ ክርስቲያኗ ገንዘብ ወደሮማንያ የገሰገሱት አባ ጳውሎስ አሁንም እውነተኛ አባታዊ ፍቅር ቢኖራቸው የበደሉትን የትግራይ ሕዝብ ባይሆን በዚህ የመከራ ወቅት በቦታው ድረስ ተጉዘው ይቅርታ በመጠየቅ በጦርነት የተጐዱትን ወገኖች አፅናንተውና አበረታተው መምጣት በቻሉ ነበር፣ ነገር ግን እንደተባለው በቀል ስላለባቸው ይመስላል አንድም ቀን የትግራይን መሬት ሳይረግጡ ወራትን አስቆጠሩ ሲሉ የትግራይ ሕዝብ የደረሰበትን ሰቆቃ የተሰማቸው ወገኖች ይናገራሉ።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ዓውደ ሰንበት ጳጉሜ 1 ቀን 1990</a></p>

</body>
</html>
