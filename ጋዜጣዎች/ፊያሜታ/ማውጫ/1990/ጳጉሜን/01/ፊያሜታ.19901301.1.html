<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዴሞክራሲያዊ መንግሥት ዓይነተኛ መለያው ግልፅነቱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልክት</span></h3>
<h2 class="align-center">ዴሞክራሲያዊ መንግሥት ዓይነተኛ መለያው ግልፅነቱ ነው</h2>


<p>በሕዝብ የተመረጠና ለሕዝቡ አገልጋይነት የቆመ ዲሞክራሲያዊ መንግሥት በፖለቲካ በማህበራዊና በኢኮኖሚያዊ ጉዳዮች ላይ የሚፈፅማቸው ሥራዎችና የሚያስተላልፋቸው ውሳኔዎች ሁሉ ለሕዝቡ ግልፅ ማድረግ ዓይነተኛ ዓላማው ነው።</p>

<p>በአምባገነን መንግሥታት በኩል ይህ ባህል አይኖርም። ሕዝብ አወቀም አላወቀም እናውቅልሃለን በማለት ሕዝቡን ሳያማክሩና ሳያሳውቁ በመሪዎች ፈቃድ ብቻ ሁሉም የአገርና የሕዝብ ጉዳዮች ተግባራዊ ይሆናሉ። በዚህም የተነሳ አብዛኛው ሥራ ለሕዝቡ አንገብጋቢ ችግሮች ምላሽ የማይሰጥ በመሆን በአገሪቱ ላይ የባሰ ጣጣን ያስከትላል።</p>

<p>በዲሞክራሲያዊ መንግሥት ስርዓት አሰራር ግን ከሕዝብ ፍላጐትና ፈቃድ ውጪ የሚፈፀም ነገር አለመኖሩ ብቻ ሳይሆን በአገሪቱ ውስጥ የሚከሰቱ ጐጂም ሆኑ ጠቃሚ ጉዳዮች ሁሉ በወቅቱ ለሕዝቡ ይገለጣሉ። የሆኑና የተፈፀሙ ጉዳዮችን በማፈን ወይም ክብደታቸውን አቅልሎ አዛብቶ ለሕዝብ መግለጥም የሕዝቡን አደራ እንደመብላት ስለሚቆጠር የሆነው ሁሉ ያለ አንዳች ማዛባት ለሕዝብ እንዲገለጥ ስርዓቱ ያስገድዳል። ለተፈጠሩ መጥፎ ሁኔታዎች መፍትሄ የሚሆን ዘዴ መንግሥት ከሕዝብ ጋር መክሮበት እንዲገኝ ይደረጋል። ከዚህ ውጪ ሕዝብ በራሱ ጉዳዮች ላይ ተሳታፊ እንዳይሆን በአመራሩ ብቻ የሚፈፀመውን በፀጋ እንዲቀበል የሚያስገድድ አካሄድ የለውም።</p>

<p>አለመታደል ሆኖ በአፍሪካ የሚታየው አሰራር ዲሞክራሲን ለስሙ ያህል የተቀበለ እንጂ የዲሞክራሲን የመጀመሪያ ምዕራፍ የሆነውን የሰብአዊ መብቶች ያከበረ አይደለም። ሕዝቡ በዲሞክራሲያዊ ባህል መሰረት መሪዎቹን መረጠ ሲባል መሰማቱ የተለመደ ይሁን እንጂ በዲሞክራሲያዊ መንገድ የተመረጡት የአመራር አካላት ዲሞክራቶች አለመሆናቸው ወዲያው በተግባራቸው ይታያል። በአመራር ላይ የተቀመጠው ቡድን በሚያደርጋቸው ነገሮች ሁሉ ለመረጠው ሕዝብ ግለፅ አይደለም። በአፍሪካ የአመራር አካላት ስልጣን እንደጨበጡ በሕዝቡ ገንዘብ የራሳቸውንና የወገኖቻቸውን የወደፊት ኑሮ ስለሚያመቻቹበት ሕዝቡን ለከፋ ድህነት ከመዳረግ አልፈው ኑሮውን የሲኦል እያደረጉበት ነው።</p>

<p>አንዳንድ ለየሃገሪቱ ችግሮች መንሰኤ የሆኑ ጉዳዮች በነፃው ፕሬስ ለሕዝቡ ሲጠቁሙ መንግሥታቱ አስከፊ እርምጃዎችን በጋዜጠኞች ላይ የመውሰድ የዳበረ ባህል አላቸው። ሆኖም ውሎ ሳያድርና ጋዜጠኞች የተኮነኑበት ወንጀል ራሱ ፈንድቶ በየጊዜው በየአገሪቱ መንግሥታቱን ሲያጋልጥ ይታያል።</p>

<p>በኢትዮጵያ ያለው ሁኔታ በብዙ መልኩ ከበርካታዎች የአፍሪካ አገሮች የተሻለ ነው። ሆኖም ከብዙዎቹ ጉድለቶች አንዱ መንግሥት ግልጥነት የማይታይበት መሆኑ በዋናነት የሚታይ ነው።</p>

<p>በበርካታ አገራዊ ጉዳዮች ላይ የሚከሰቱ ሁኔታዎችን መንግሥት ከሕዝቡ አፍኖ እንዳይሰማ ሲያደርግ ወይም በተዛባ መልኩ በመንግሥት መገናኛ ብዙሃን እንዲገለጥ ሲያደርግ ብዙም ሳይቆይ እውነተኛው ሁኔታ ከውጪ የመገናኛ አውታሮች በዝርዝር ይገለጥና ይሰማዋል። ይህ ግልጥነት የተነፈገው አሰራር እያደገ መሄድ ሕዝቡ በመንግሥት ላይ እምነት እንዲያጣ እያደረገ ነው።</p>

<p>በቅርቡ የኤርትራ መንግሥትና የሻዕቢያ መሪዎች በኢትዮጵያ ላይ ወረራ ከመፈፀማቸው በፊት የኢትዮጵያን ምድር ከኢትዮጵያዊው በበለጠ እንዲያዙባት ተደርጐ የነበረ መሆኑ የቅርብ ጊዜ ትዝታ ነው።</p>

<p>የድንበሩ ግጭት ከተከሰተ በኋላ የሻዕቢያ መንግሥት ህብዕ የሆነ ፀረ ኢትዮጵያ ድርጅት ኢትዮጵያ ውስጥ ዘርግቶ የስለላ የመረጃና የገንዘብ መሰብሰብ ተግባር ሲፈፀም እንደቆየ እንደ አዲስ ተገለጠ። ሆኖም ይህ ድርጅት በረጅም ጊዜ ተዋቅሮ ሲሰራ መንግሥት አያውቀውም ነበር ማለት አይቻልም የሚል እምነት በሕዝብ ዘንድ አሳድሯል።</p>

<p>ከዚህም በቀር የሻዕቢያ ወረራ ተፈፅሞ በውጪም በግቢም ያሉ ኢትዮጵያዊያን ተቃዋሚዎች ጭምር ወራሪውን ጠላት ድባቅ ለመምታት ከመንግሥት ጐን መቆማቸውን ሲያረጋግጡ በወደፊቱ የኢትዮጵያ ሁኔታ ላይ አብሮ በጋራ ለመስራት እንዲቻል የእርቅ ሁኔታ ሲጠይቁ በአመራር አካላቱ የሚሰነዘረው ምላሽ እነዚህ ወገኖች ኢትዮጵያዊያን እንዳይደሉ በአገራቸው ጉዳይ የማያገባቸው ጠላቶች ተደርገው እንደሆነ ሲሰማ የመንግሥታችንን ዲሞክራሲያዊነት ጥያቄ ውስጥ ያካተተው ሆኗል። አጠያያቂነቱ በዚህ ብቻ የሚያበቃም ሳይሆን የዲሞክራሲን ፈለግ ተከትለን እየተጓዝን ነው እይተባለ የሚነገርው ሕዝብ አሁን የሚታየውን የመንግሥት ሹሞች እምቢተኝነት ሲሰማ ወዴት እየሄድን ነው የሚለ ውዥንብር ውስጥ እየከተተው ነው።</p>

<p>በቅርቡ በደቡብ ሕዝቦች ክልል በጌዲዮና በጉዲቱ ብሔረሰቦች መካከል የተከሰተው ግጭትና የደረሰው አስከፊ እልቂትና መፈናቀል በወቅቱ ለሕዝብ አለመገለጡ ሌላው ግልፅነት የጐደለው አጠያያቂ ጉዳይ ሆኗል። ከከረመ በኋላም የተሰጠው መግለጫ የተዛባና ዋናውን መንሰኤ አለባብሶ ነፃውን ፕሬስ በመወንጀል ላይ ያነጣጠረ መሆኑ የባሰ ግልፅ አለመሆኑን የሚያሳይ ሆኗል።</p>

<p>ከዚህ በላይ ለማሳየት የሞከርነው በመንግሥትና በሕዝብ መካከል ድብብቆሽ ሳይኖር መንግሥት የሆነውን እውነተኛ ነገር ለሕዝብ መግለጥ እንዳለበት ለመጠቆምና በሕዝብም ዘንድም እምነት ማዳበር የሚችለው ይህን ባህል ማዳበር ሲችል ብቻ መሆኑን ለማሳሰብ ነው።</p>

<p>ስለዚህ መንግሥት አራምዳለሁ የሚለው ዲሞክራሲያዊ ስርዓት በእርግጥም ዲሞክራሲያዊ እንደሆኑ ለሕዝቡ ለማረጋገጥ በመጀመሪያ በሙሉ ልቡ ለሕዝቡ ግልፅ መሆን ይኖርበታል እንላለን።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ዓውደ ሰንበት ጳጉሜ 1 ቀን 1990</a></p>

</body>
</html>
