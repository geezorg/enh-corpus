<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዕጩጌነቱ በዓል በሺ የሚቆጠር ገንዘብ ሊወጣ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዕጩጌነቱ በዓል በሺ የሚቆጠር ገንዘብ ሊወጣ ነው!</h1>
<h1 class="align-center">ካህናቱ አባ ጰውሎስን ለሟሞካሸት ልባቸው ጠፍቷል!</h1>


<p>መንፈሳዊ የሃይማኖት መሪነቱ አላረካቸው ብሎ የንጉሰ ነገሥት የፅጩጌነቱን ሥልጣን በራሳቸው ጉልበት ከፕትርክና በላይ ከደረቡበት ጊዜ ጀምሮ በየዓመቱ መስከረም 10 ቀን የሚከበርላቸውን የእጩጌነት በዓል ቅድመ ዝግጅት መጀመሩ ተነገረ።</p>

<p>ለፓትርያርኩ ክብር ሲባል በየዓመቱ በልዩ ፕሮግራም የሚከበረው ይህ በዓል በአዲስ አበባ ገዳማትና አድባራት አዘጋጅነት የሚከናወን ሲሆን፣ የዘንድሮን የዕጩጌነት በዓል ኃላፊነቱን የወሰደው የጐላ ቅ/ሚካኤል ደብር መሆኑ ታውቋል። ለዚሁ የግል በዓል ሲባል የደብሩ መምህራንና ካህናት አባ ጳውሎስን ለማሞካሸት ደፋ ቀና እያሉ እንደሚገኙና፣ በዕለቱ ለእሳቸው የሚቀርበውን የሙገሳ ቃል ለማጥናት ጊዜያቸውን በመሰዋት ልባቸው መጥፋቱን ጭምር ከደብሩ የደረሱን ታማኝ ምንጮች አመልክተዋል።</p>

<p>ብፁዕ፣ሔር፣ ቅዱስ ወፃድቅ፣ በትምህርቱ ለዓለም ብርሃን፣ በማለት የፓትርያርኩን አንጀት ለማራስና ለማስፈንደቅ፣ በደብሩ ካህናት የተጀመረው ጥናት ከፍተኛ የሆነ ግምት የሚሰጠው መሆኑን የገለፁት ምንጮች፣ እውነተኛው ሐዋርያ ቅ/ጳውሎስ የሰራቸውን መልካም ሐዋርያዊ ተግባራት ሁሉ ለአባ ጳውሎስ ለማውረስ የታቀደ ይመስላል ሲሉ ይተቻሉ።</p>

<p>የካህናቱ ሙገሳና ማቀማጠል፣ በካህናቱ ዘንድ ባያስደንቅም፣ የውዳሴ ከንቱን ቁልምጥ በየዓመቱ ደስ እያላቸው የሚቀበሉት ፓትርያርክ ጉዳይ ግን አሳዛኛና አሳፋሪ ነው፣ የሚሉት ታዛቢዎች እየተበራከቱ ነው። ከተሾሙበት ማግስት አንስቶ በየሄዱበት ተቃውሞ፣ በኢትዮጵያ ካህናትና ምዕመናንም፣ ጥላቻን ያተረፉት አባ ጳውሎስ፣ ባልሰሩትና ባልዋሉት ነገር ስለሚቀርብላቸው የፈጠራ ውዳሴ አሜን ብለው መቀበል ትዝብት ነው፣ እውነተኛ መንፈሳዊነት በውስጣቸው ቢኖር በውሸት ሙገሳ ለመርካት ባላቀዱም ነበር ይላሉ።</p>

<p>የሐዋርያው ቅ/ጳውሎስ መልካም ዝናና ተግባር ሁሉ ለአባ ጳውሎስ አሳልፈው ለመስጠት ጥናቱን የተያያዙት መምህራንና ካህናት፣ እንጀራ ስለሆነባቸው እንጂ ሕሊናቸው ተቀብሎት፣ ደስ ብሏቸው አለመሆኑን ይፋ ያደረጉት፣ ምንጮች በአባ ጳውሎስ ጉኛ ለመኖር ሲሉ ዝማሜውንና ቅኔውን ለማሳማር ጥናቱ የተጀመረው የአባ ጳውሎስ ንግሥ ከመድረሱ ከ20 ቀናት ቀድሞ ነው ብለዋል። በውዳሴ ከንቱ መቀማጠል የዕለት ተዕለት ቋሚ ተግባራቸው እንደሆነ የሚነገርላቸው አባ ጳውሎስ፣ ነሐሴ 30 ቀን 1990 የገዳማትና አድባራት የንዋያተ ቅዱሳት ዓይነት ወደ መኖሪያቸው ድረስ በአዝ፣ አለቆችና ካህናት በነቂስ ወጥተው የሙገሳ ዓይነት ሲያበረክቱ መዋላቸውን በቦታው የነበሩት ወገኖች የገለፁ ሲሆን፣ ከጥቂት ቀናት በኋላ ዳግም የውዳሴ ከንቱ በዓል ለማክበር ዝግጅቱ ከመቀላጠፉም በላይ ፓትርያርኩም እሺ፣ በጄ ብለው ለመቀበል በዝግጅት ላይ ናቸው፣ ብለዋል።</p>

<p>ውዳሴ ከንቱ ከቤታችን ካልጠፋና ያልሰሩትን ሰሩ፣ ያላደረጉትን አደረጉ፣ ያልሆኑትን ሆኑ፣ በማለት በውሸት የቃላት ጋጋታ የሃይማኖት ሰዎችን ጠልፎ የመጣል ክፉ አባዜ ከሥር መሰረቱ ካልተነቀለ፣ ለቤተ ክርስቲያናችን ዝቅጠት ዋነኛ ምክንያት ነው፣ ያሉት ወገኖች ደግሞ፣ የውሸቱ ውዳሴ ለአንዴና ለመጨረሻ ጊዜ ከቤቱ የሚሰረዝበት መንገድ መፈጠር አለበት ባይ ናቸው።</p>

<p>ችግሩ የውዳሴ ከንቱ ጋጋታ ለፓትርያርኩ መቅረብ ብቻ አይደለም። ለዚሁ የእጩነት በዓል በሺ የሚቆጠር የምዕመናን ገንዘብም ሊባክን ነው፣ የሚሉም አሉ። ያለጥናት በልወደድ ባይነት በደብሩ አስተዳዳሪ የዘንድሮን የዕጩነት በዓል ተቀበሎ ቅድመ ዝግጅቱን የጀመረው የጐላ ማካኤል ቤተ ክርስቲያን፣ ለዚሁ በዓል ተብሎ ለ1 ቀን ብቻ ለ26 ሰው ሙሉ ነጭ ልብስ ከነጫማው ከደብሩ ገንዘብ ወጪ ሆኖ ሊከፈል ነው፣ ለመስተንግዶም እንዲሁ። በዚህ የደብሩ ገንዘብ ያለ ዕቅድ መባከን፣ ውስጥ ውስጡን ያላረረ፣ ያልተከዘ ሰራተኛ አለመኖሩን የጠቆሙት ምንጮች ሁሉን በልቡ ይዞ ጊዜ ይፍታው ለማለት መገደዱን ጭምር ገልፀዋል።</p>

<p>ለልዩ ልዩ ከሚወጣው ወጪ ባሻገር ለ24 መምህራንና ካህናት፣ ለአስተዳዳሪውና ለፀሐፊው ስለሚሰፋላቸው ሙሉ ልብስ የሚወጣውን ገንዘብ በተመለከተ እንኳ ኮሚቴ ተዋቅሮ፣ ስንት እንደሚፈጅ፣ እንዴት ይሰፋ፣ በሚለው ውይይት ያልተካሄደበት፣ ወይ ጨረታ ያልወጣበት እንዲሁ በአስተዳዳሪ ፈላጭ ቆራጭነት የሚካሄድ ስለሆነ ለደብሩ ገንዘብ ያለአግባብ መባከን ዓይነተኛ መንገድ ነው ሲሉ ዝግጅቱን የሚኰንኑም አልጠፉም።</p>

<p>ተረኛ የነበረው የደብረ ገሊላ አማኑኤል ካቴድራል ዝግጅቱን ተቀብሎ ለማካሄድ ፈቃደኛ አለመሆኑን፣ ሲገለፅ ያለተራው፣ በደብሩ አስተዳዳሪ መልአከ ገነት ፀጋዬ ፈቃደኝነት ብቻ ያልታሰበ ወጭ የመውጣቱ ጉዳይ፣ ለጐላ ሚካኤል ቤተ ክርስቲያን ገንዘብ መራቆት አሳዛኝ ነው በማለት የሚያማርሩት በጥቂት የሚገመቱ አይደሉም። ያለ እቅድና ጥናት በአስተዳዳሪ ግፊት ስለወጣው ወጪ ተቃውሞ ለማሰማት ወቅቱ ባይፈቅድም ከሂደቱ በዚህ ጉዳይ እሳት የመቀጣጠሉ ነገር የማይቀር መሆኑን ከወዲሁ ሥጋታቸውን የሚገልፁም አሉ።</p>

<p>በተለይም የደብሩ አስተዳዳሪ መልአከገነት ፀጋዬ ለደብሩ መሪነት ብቁ አይደሉም፣ ሙያቸው አይመጥናቸውም፣ በማለት በርካታ ሰዎች መጐሻሸም ከጀመሩ ወዲህ ከፓትርያርኩ ጋር ወዳጅነት ለማጠናከር የተደረገ ስልታዊ ዘዴ ሳይሆን እንዳልቀረ የሚናገሩት ደግሞ፣ በጋዜጣ ስለመተቸታቸውም ቢሆን፣ እንኳን እኔ፣ ፓትርያርኩም እየተሰደቡ ነው በማለት እራሳቸውን በራሳቸው እያፅናኑ እና እያበረታቱ፣ ያለተራቸው ይናገራሉ። በአጣብቂኝ ውስጥ እንደሆኑ የሚነገሩት የጐላ አስተዳዳሪ፣ ያለተራቸው ዘው ብለው በደብሩ ሀብት የፅጩጌነቱን በዓል ለማክበር ሽንጣቸውን ገትረው የመነሳታቸው ሁኔታም በራስ መተማመኑ ከሌለ ባይሆን ሰው መያዝ አለብኝ በማለት ሳይሆን እንደማይቀር ታዛቢዎች አስተያየታቸውን ይሰነዝራሉ።</p>


</body>
</html>
