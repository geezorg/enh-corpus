<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰላማዊ ዕርቅን የሚፈራ መሪ በጦርነት ለማሸነፍ አጠራጣሪ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ሰላማዊ ዕርቅን የሚፈራ መሪ በጦርነት ለማሸነፍ አጠራጣሪ ነው</h2>

<p class="align-right">ከጌታቸው ጋረደው (ጀርመን)</p>


<p>በዚህ ዓለም ለስቃይ የተፈጠረ ሳያጣ የተቸገረ እያለው የተራበ ጠንካራ ሆኖ የደከመ ገዢዎች እንደ ሕፃን ልጅ እየቆጠሩት የተጠቀሙበት ሕዝብ ማነው ቢባል የኢትዮጵያ ሕዝብ ነው። ከአፄ ምኒልክ ዕረፍት በኋላ ያለውን ሁኔታ ብንመለከት ሕዝባችን በሰላም ሰርቶ ለመኖር በአገሩ ፀጋና ሀብት ለመጠቀም ዕድል ተነፍጐት ገዢዎችና ተከታዮቻቸው በፈለጉት መንገድ ሲመሩት የሱን መኖር የሚያስታውሱት እርስ በርሳቸው ተነካክሰው ለስልጣን ሲሻሙ እሱ ሕይወቱን ሰውቶ ለስልጣን እንዲያበቃቸው ያደርጉታል። ከምኒሊክ በኋላ ልጅ ኢያሱና ደጃዝማች ተፈሪ መኰንን ሲጣሉ ሕዝቡ ለሁለት ተከፍሎ እርስ በርስ በመፋጀት ኢያሱን ለሞት ተፈሪን ለስልጣን አበቃ። በፋሽስት ወረራ ገዥዎች ለጠላቱ አጋፍጠውት ሲሸሹ አገሬንም አላስነካም በማለት ለአምስት ዓመታት ሲዋጋ በከፋ ቀን ጥለውት የሸሹት ገዥዎች በሰላም ቀን ረግጠው ገዙት። የባላባቱ አመራር ሕዝቡን ያስመረረው መሆኑን የተረዱ ወታደሮች ለአስራ ሰባት ዓመታት ለራሳቸው ሥልጣን በሚስማማ መንገድ አስቀዩት። የአሁኖቹም በሁኔታው በሕዝቡ ብሶት በመጠቀም በነፃ አውጪነት መጥተው ከቀድሞው በበጐ ሁኔታ ሲያስተዳድሩት የሕዝብን ኃይል ለመስበር የጐሳን ፖለቲካ ጀምረው በመከፋፈል ዛሬ በሚገኝበት ሁኔታ አደረሱት። ይህ ሁሉ ችግር የመጣበት በነፃነት ስም ስለሆነ ይህ ቃል በተግባር ስለአልዋለ በመሪዎቹ ጥፋት በተጀመረው ጦርነት ሕይወቱን እንዲሰዋ ተገዷል። የወረራው እውነተኛ ምክንያት አልተነገረውም። የጦሩ ስልትና ያለው ዝግጅት በምስጢር መያዙ ቢገባውም ከግዴታው በስተቀር ያለው መብት ስላአልተነገረው በስሜት ተገፋፍቶ የእሳት እራት ለመሆን ተዘጋጅቷል። ከላይ እንደተጠቀሰው የሱ መኖር የሚታወቀው በችግር ጊዜ ብቻ ስለሆነ ራሱ የከፈለውን የግብር ገንዘብ በቀለብ መልክ እየተከፈለው ጉልበቱን እንደቅጥረኛ ወታደር ይጠቀሙበታል። በጦርነት መጨረሻው ወደሚኖርበት የችግር መንደር ይላካል።</p>

<p>ያላፉት ሰባት ዓመታት አመራር የዛሬውን ሁኔታ ሲያስከትልበት የወያኔ መሪዎች ከተቃዋሚ ድርጅቶች ጋር ተባብረው እንዲሰሩ ቢጠየቁ አቶ መለስ ጠንካራ ተቃዋሚዎች የሉም በማለት አሹፈዋል። ይህ ጥያቄ ተቀባይ ሳያገኝ ተንጠልጥሎ እንደቀረ ሻዕቢያ በግንቦት ወር ያደረገው ወረራ ይህን አብይ ጥያቄ "ብሔራዊ ዕርቅ" በሚል ቃል ተለውጦ ብዙ ደጋፊ በማግኘቱ በጣም አነጋጋሪ ሆኗል። አሁን የገጠመውን ችግር ለማስወገድ የጦር መሳሪያው ብቻ ስለማይበቃ በቅድሚያ ተሰባስቦ በመወያየት ያለውን ልዩነት ለማስወገድ ሁሉንም ያካተተ ብሔራዊ ዕርቅ በግድ አስፈላጊ ነው። ለዚህ ጥያቄ አዎንታዊ መልስ በምንጠይቅበት ጊዜ የምክር ቤቱ አፈ ጉባኤ ዳዊት ዮሐንስ ብሔራዊ ዕርቅ የሚጠይቅ ከጠላት ጐን የተሰለፈ ከሀዲዎች ናቸው በማለት ሲያወግዙ የፌደራሉ ምክር ቤት አፈ ጉባኤ ወይዘሮ አልማዝ መኮ ነሐሴ 21-90 በጦጲያ ጋዜጣ በሰጡት መግለጫ ይህ ጥያቄ ከህገመንግስቱ ጋር የማይሄድ ስለሆነ ማን ከማን ጋር ዕርቅ ያደርጋል አስፈላጊ ስለአልሆነ መንግሥታችን ለጠላቶች መንበርከክ አይገባውም ሲሉ ፈርጀዋል። እነዚህ መግለጫዎች ተስፋ አስቆርጠውን ሌላ አማራጭ ስንፈልግ መለስ ከቢቢሲ ጋር ባደረጉት ቃለ ምልልስ ከተቃዋሚዎች ጋር ተባብሬ እሰራለሁ ማለታቸውን የአማራጭ ጋዜጣ ነሐሴ 7 ቀን 1990 በቁጥር 19 መዝግቧል። አቶ መለስ ከሰባት ዓመታት በኋላ ስህተታቸውን አምነው የጥያቄውን አስፈላጊነት በመቀበላቸው በደስታ ስንጠባበቅ የተባለው ዕርቅ የውጩን ዓለም ለመሸንገል ሕዝቡን ለማዘናጋት ተቃዋሚን ለማረጋጋት ስለሆነ የዕርቁ አዘጋጃጀት እጅግ የሚያሳፍር ነው። የመለስ ታላቁ ድክመት ሕዝቡን ማነቃቸው ስለሆነ ቁጥራቸው ስልሳ የሚሆኑ ስደተኞች ከአሜሪካና ከአውሮፓ ጋብዘው ለመሰብሰብ ሲዘጋጁ ልዑካኑ አስር ቀን አገራቸው ሲቆዩ፡-</p>

<dir>
<p>1/ የአዲስ አበባን ሕዝብ ዝግጅት የሚያደርገው መተባበር ከተማዋን ከጠላት ለመከላከል የተደረገውን ዝግጅት ይመለከታሉ።</p>

<p>2/ ወደጦሩ ሜዳ ሄደው የወታደሩን ዝግጅት የመሳሪያው ብዛትና ዓይነት የተዘጋጀውን ስንቅና ቅንብር ይጐበኛሉ።</p>

<p>3/ ከጉብኝቱ በኋላ ወደአዲስ አበባ ተመልሰው ከፍተኛ ባለሥልጣናት ጋር በመወያየት ውሳኔ ሲያሳልፉ ብሔራዊ ዕርቅ ተብሎ ይጠራል።</p>
</dir>

<p>እነዚህ ስልሳ ልዑካን እኛ በውጭ አገር የምንገኝ ኢትዮጵያውያን ያልወከልናቸው በወያኔ ትግል ዘመንና በስልጣን ወቅት በታማኝነት ያገለገሉ ከተቃዋሚያን ጋር አንድም ቀን ያልተሰለፉና ያልተሰበሰቡ ናቸው። ለምሳሌ ከጀርመን ይመጣሉ ተብለው የሚጠበቁት አስር ሲሆኑ ስምንት የትግራይ ተወላጆች ሁለቱ በጋብቻ ከወያኔ ጋር የተያያዙ የመሃል አገር ናቸው። ሁሉም ወደ ጀርመን የመጡት በስደተኛ ስም የሚኖሩት በጀርመን መንግሥት ድጐማና የጉልበት ሥራ እየሰሩ ነው። ኑሮን ለማሸነፍ ማናቸውንም ሥራ መሥራት ባይከፋም ዕድል አግኝተው ጠለቅ ያለ ትምህርት ለመማር ስለአልቻሉ ስለ አመራር፣ ስለ አስተዳደር፣ ስለፖለቲካ ምንም ዕውቀት ስለሌላቸው በተንኮል ከተጠበቡ የወያኔ መሪዎች ጋር ተደራድረው ለሕዝቡ የሚያመጡት ጠቃሚ ነገር የለም። አስሩ ልዑካን በስደተኛ ስም የኢትዮጵያን ህዝብ የጀርባ ቁስል እንደማስረጃ በማቅረብ ከጀርመን መንግሥት ዕርዳታ ሲያገኙ ነጻ ቤት፣ ነጻ ህክምና፣ ነጻ ትምህርት ሲሰጣቸው አገራቸው ቤት አሰርተው ያከራያሉ። የኢትዮጵያ ሕዝብ ችግር ለእነሱ የኑሮ ዋስትና ሲሰጣቸው ይህንን ህዝብ አስጨቁኖ ለመግዛት ለወያኔ መሪዎች መሣሪያ በመሆናቸው እጅግ የሚያፊፍርና የሚያስተዛዝብ ነው። አሁን በአለንበት የኑሮ ችግር ለእነዚሁ ልዑካን መጓጓዢያ፣ ለሆቴል ለማስተናገድ የሚወጣው ገንዘብ ለትግራይ ሕፃናት ቢውል ስንቱ ከችግር ይድን ነበር?</p>

<p>አቶ መለስ ብሔራዊ ዕርቅ የሚለውን ጥያቄ በመሰረቱ ከተቀበሉት አጥጋቢ ውጤት እንዲያገኝ በማድረግ ፈንታ ለምን የህጻን ሥራ ይሰራሉ? ይህ ተንኮል ሕዝቡ ምንም አያውቅም በማለት ለመሸንገልና ለማዘናጋት የተደረገ ስለሆነ ምንም አዎንታዊ ውጤት አያመጣም። መለስ የሰላሙን ዕርቅ ከፈሩ ጦርነቱን ለማሸነፋቸው ያጠራጥራል። እኛ ብሔራዊ ዕርቅን የምንጠይቀው ወቅታዊውን ችግር በአንድነት በፍጥነት ለማስወገድ ነበረ። ግን መለስ በሕዝቡ ላይ የሰሩትን ግፍ ስለሚያውቁ ዕርቁ ውደቀታቸውን ያስከትላል በማለት ፈርተዋል። የኛ ፍላጐት ይህ አይደለም። ለማድረግ ብንፈልግም ለዚህ የተዘጋጀ ኃይል የለንም። ብንሞክር ያለመልካም ውጤት ከመቅረታችን ሌላ አገሪቱን ሦስተኛ ወንበዴ ተረክቦ ይጫወትባታል፣ ወይም ሕግና ሥነ ሥርዓት ፍትህ አልባ የሆነች አናርክስት ትሆናለች። ይህንን አንፈልግም አጥብቀን እንቃወማለን። የእኛ ፍላጐትና ምኞት የወያኔ መሪዎች በመካከላቸው ያለውን አለመግባባትና እንቅፋት የሆነባቸውን ሰው ካስወገዱ በኋላ በእኛ በኩል ተቃዋሚ ድርጅቶች ምሁራን፣ የሃይማኖት አባቶች፣ የአገር ሽማግሌዎች፣ የወታደር ተወካዮች ያሉበት ከሁሉም የተውጣጡ የሽግግር መንግሥት በማቋቋም በዚሁ ወቅት በዲሞክራሲ ላይ የተመሰረተ ሕገ መንግሥት አዘጋጅቶ ሕዝቡ በድምፅ ከደገፈው በኋላ የሕዝቡን መብትና ጥቅም የሚያስከብር ሕዝበ መንግሥት ለማቋቋም ነው። የወያኔ መሪዎች በሽግግሩ መንግሥት የሚልኩት ተወካይ እንደ ህዝባቸው ብዛት ሲሆን በዋናው መንግሥት ለመካፈል ጐሳና ወሰን አይወስናቸውም። ይህንን ፍላጐታችንን በተግባር ለማዋል የምንፈልገው በሰላማዊ መንገድ ስለሆነ ሁላችንም በጐ ፍቃድ ኖሮን በክብ ጠረጴዛ ከተሰበሰብን መወቃቀስና መወነጃጀል አንፈልግም። ባለፉት ሰባት ዓመታት ሁሉም በዳይ ሁሉም ተበዳይ ነው። የትግሬ ጐሳ አማራን ገደለ ብለን አንጠይቅም። ኦሮሞ ሃዲያን አባረረ ብለን አንከስም። ወሎ ጐጃምን ደፈረ ብለን አንጠይቅም። ወለጋና ወዘተርፈ ጉራጌን ዘረፈ ብለን ፍርድ አንሰጥም በዳዮችም ተበዳዮችም አጥፊም አልሚም ሁላችንም ስለሆን አድራጊም ሰለባም የሆነው እርስ በርሳችን ስለሆነ ይህንን አምነን በመቀበል ይቅር ለእግዚአብሔር ተባብለን በአዲስ መንፈስና ጉልበት ሰላምን አምጥተን ችግራችንን ለማስወገድ እንፈልጋለን። ጠላት የደፈረን ተለያይተዋል በማለት እንደመሆኑ መጠን ተባበሩ የሚለው ቃል ሞራሉን ሰብሮ ያስኮበልለዋል። አቶ መለስ ከዚህ የተሻለ አስታራቂ መንገድ ካላቸው ይግለፁልን። ጠቃሚ ከሆነ እንቀበላለን።</p>

<p>በዘውድ አመራር ስር በነበርንበት ጊዜ ሥልጣኑን አካፍሉን ብለን ብንጠይቅ የገዢ ወገኖች ሲከለክሉን "እኛ ለመገዛት የተወለድን ስዩመ እግዚአብሔር ነን እንዳሉት ሁሉ አቶ መለስና ጓደኞቻቸው እኛንና አገራችንን እንደ ግል ንብረት አንቀው ለመያዝ የሚመኩት በእኛው ገንዘብ በገዙት የጦር መሳሪያ ነው። ከመለኮት ተሾምኩ ያሉት ንጉሥ መለኮት ሊረዳቸው ስለአልቻለ ወደቁ። የሳቸው ተከታይ መንግሥቱ ኃ/ማርያም በብዙ ሺህ የሚቆጠር ሕዝብ እየፈጀ እኔ ትንኝ እንኳን ገድዬ አላውቅም በማለት ሲመፃደቁ ቀን ሲከዳቸው አገሪቱንና ሕዝቡን ለጠላት አስረክበው ኮበለሉ። በስጋ ባይሞቱም በታሪክ ስለሞቱ ከእሳቸው ሕይወት አፈር የለበሰ በድን ይሻላል። አቶ መለስ ከታሪክ ሳይሆን በዓይናቸው ከተመለከቷቸው ሁለት መሪዎች ስህተት ተምረው ሰላማዊ ዕርቁን ቢቀበሉ በታሪክ በተመሰገኑ ነበር አላወቁበትም።</p>

<p>በዚህ ፅሁፍ መደምደሚያ የኢትዮጵያ ሕዝብ እንዲገነዘብልን የምንፈልገው ይደረጋል ስለተባለው ስብሰባ እኛ ምንም የተነገረን ነገር አለመኖሩን የሚመጡት ልዑካን የወያኔ ታማኞች ስለሆኑ እኛን እንደማይወክሉን ነው። በ1990 ዓ.ም ብዙ ነገር አየን ሰማን መንግስትም ተቃዋሚያንም አጋጣሚ ዕድል ተጠቅመው ለመቀራረብ ስለአልቻሉ እናዝናለን። የመንግሥቱ ባለሥልጣኖች በመጨቆን የተቃዋሚ መሪዎች ባለመስራት በተግባር የማይታይ ተስፋ እያሰሙ ስለአስጨቆኑን ሁለቱም የ1990 ጥፋተኛ ተብለው ተሰየሙ።</p>

<p>አዲሱ ዓመት የሰላም የፍቅር የመተሳሰብና የጤንነት እንዲሆንልን የኢትዮጵያ አምላክ ከሁላችንም ጋር ይሁን። 1991 አገር ቤት ያለው ሕዝብ ነፃነቱንና መብቱን አግኝቶ የሚተነፍስበት ዘመን፣ ስደተኞች ወደሐገራችን ተመልሰን ከዘመድ ከሕዝብ ጋር የምንቀላቀልበት ዓመት ስለሆነ የዋይታውና የለቅሶው ዘመን መፈፀሙ ነው እንደ አፍህ ያድርገው በሉኝ።</p>


</body>
</html>
