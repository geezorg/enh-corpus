<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዶ/ር ታዬ ላይ እንዲመሰክሩ የተገደዱት የታለ ጌታ ልዑል የመጨረሻ ቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">በዶ/ር ታዬ ላይ እንዲመሰክሩ የተገደዱት የታለ ጌታ ልዑል የመጨረሻ ቃል</h1>


<p>ጥቅምት 19 ቀን 1990 ከሰዓት በኋላ በ4ኛ ተከሳሽነት የዶ/ር ታዬ ወልደ ሰማያት አባሪ በመሆን ቃሉን የሰጠው የታለጌታ ልዑል በፖሊስ ምርመራ ወቅት የደረሰበትን ስቃይ ለፍ/ቤቱ ሲገልፅ የሰማው ሁሉ በእንባ ተራጨ።</p>

<p>ታለጌታ ልዑል ቃሉን መስጠት ሲጀምር ለስቃይና ለመከራ ያበቃኝ ሃይማኖቴና ሕሊናዬ ሐሰት እንድመሰክር ስለማይፈቅዱና አንደበቴም ውሸትና ሐሰት ለመመስከር ድፍረት ስላጣሁ ነው በማለት ለእውነት ያደረገውን መስዋዕትነት አብራርቷል። </p>

<p>በዕለቱ ተከሳሹ ቃላቸውን ከመስጠታቸው አስቀድሞ የመሃል ዳኛው በምንም ዓይነት ከራስህ ውጭ ስለ ሌላ ሰው እንዳትናገር በማለት ሲያስጠነቅቋቸው ተስተውሏል።</p>

<p>ባለፈው እትማችን ታለጌታ ልዑል እንዴት ታፍነው እንደተወሰዱና የደረሰባቸውን የድብደባ ስቃይ ገልፀን ነበር። ወደ ማዕከላዊ ፓሊስ እስር ቤት ከተወሰዱ በኋላ የደረሰባቸውን ስቃይና መከራ እንዲህ ሲሉ ለፍ/ቤቱ አሰምተዋል።</p>

<p>በዚያን ጊዜ ከቅጥቀጣው የኤሌትሪክ ንዝረት የተነሳ ሰውነቴ በመላ ከፍተኛ ጉዳት ደርሶበታል አብጧል። በዚህ ዓይነት ሁኔታ ላይ እያለሁ ስሜን እድሜዬንና አድራሻዬን ከጠየቁ በኋላ ስለምን እንደተፃፈ ምን ምን ብለው እንደፃፉ በማላውቀው ጽሑፍ ላይ ፈርመህ ሕይወትህን አድን አሉኝ ፈረምኩ። ከዚያም ስቃዩ ስለበዛ ሕክምና እንዳገኝ ወደ ፖሊስ ሆስፒታል ተላኩኝ። የሆስፒታሉ ዶክተሮች የእኔን ሁለመናዬን ማበጥና ሽንትም ለመሽናት አለመቻል ተመለከቱ። በጣም ደነገጡ አዘኑ። በብልቴ ሽንት መውጫ ቀጭን የላስቲክ ቱቦ በመክተት ደምና ሽንት ቀዱ። እኔም ትንሽ ፋታ አገኘሁ። መልሰውም ወደ ማዕከላዊ ወንጀል ምርመራ አመጡኝ።</p>

<p>ከሕክምናው በኋላ አራት ቀን ሙሉ ያለአንዳች ጠያቂ እስር ቤት ውስጥ ቆየሁ። በአምስተኛው ቀን ወደ ከፍተኛው የምርመራ ሹም ቢሮ ተጠርቼ ቀረብኩ። የምርመራ ሹሙ ቢሮ ተጠርቼ ቀረብኩ። የምርመራ ሹም ታለጌታ ልዑል ሰማህ እና ከአንተ ምንም ጉዳይ የለንም። አንተ ጭቁን ነህ ሰርተህ ሮጠህ የምታድር የቤተሰብ ኃላፊ መሆንህን ደርሰንበታል። እኛ የምንፈልገው ዶ/ር ታዬ ወ/ሰማያት እና ለአቶ ከበደ ደስታ በኢትዮጵያ መምህራን ማኅበር (ኢመማ) በኩል አቶ ገ/ፃዲቅን ከመአሕድ መንግሥትን ሰላምና እረፍት በመንሳታቸው እነዚህ ግለሰቦች ለመቆጣጠርና ለፍርድ ለማቅረብ እንድንችል እንደትተባበረን ነው። ከእኛ ጋር ተባብረህ መርማሪ ፖሊሶች እንደሚሉት ከፈፀምክ ማናቸውም የምትፈልገው እንደሚፈፀምልህ ቃል እንገባለን አሉኝ። ከአንገታቸውም አንድ የወርቅ ሃብል አውጥተው ጠረጴዛ ላይ በማስቀመጥ መስቀሉን እያሳዩ እኔ ክርስቲያን ነኝ። አንተ መርማሪዎቹ እንደሚሉህ በሬዲዮና በቴሌቪዥን ትምህርት ከሰጠህና ለወጣቱም ጥሪ ካደረግህ ያልከውን ሁሉ ለማሟላት ለዚሁ ትግል በተሰው 15,00 ሺህ ታጋዮች ስም ቃል እገባልሃለሁ አሉኝ።</p>

<p>ስለዚህ በእነ ዶ/ር ታዬ ወልደሰማያት በሬዲዮና በቴሌቪዥን የምታስተላልፈውን ሁሉ እኛ ጽፈን እንሰጥሃለን። ምንም የሚገጥምህ ችግር የለም። አሉኝ። እኔም ላደርገው አልችልም እናንተ የምትሉዋቸውን ሰዎችና የኢትዮጵያ ብሔራዊ አርበኞች የምትሉዋቸውን ሰዎችና የኢትዮጵያ ብሔራዊ ግንባር ፍፁም አላውቃቸውም በማለት አቋሜን አለመቀየሬን ገለጽኩኝ። ሁለተኛው መርማሪ ለአንተ አዝነንና እድልህ እንዳይበላሽ በማሰብ ነው እንጂ በአንተ ላይ የሚመሰክርብህ እናዘጋጃለን። ይልቅ እራስህን አውጣ። አሉኝ።</p>

<p>ክቡር ፍ/ቤቱ እንዲረዳልኝ የምፈልገው እኔ የኢትዮጵያ ብሄራዊ አርበኞች ግንባር ወታደራዊ ክንፍ ተጠሪ ነኝ በማለት የአቃቤ ሕግ ምስክር በመሆን ቃል የሰጠውን ዮሴፍ(ቢረሳው) የተባለውን ግለሰብ ለመጀመሪያ ጊዜ ያየሁት በአንድ የምርመራ ቦታ ላይ ተዘቅዝቆ ሲገረፍ ለሁለተኛ ጊዜ እዚህ ሲመሰክር አይቼዋለሁ። ሌሎችን ግን ዶ/ር ታዬ ወልደ ሰማያትን፣ አቶ ከበደ ደስታንና አቶ ገብረፃዲቅን ሐምሌ 29 ቀን 1988 ዓ.ም በዚህ ችሎት ፊት ለመጀመሪያ ጊዜ አይቻቸዋለሁ።</p>

<p>ሌላው ፍ/ቤቱ እንዲመዘገብልኝ የምፈልገው በዚህ በሃሰት ግለሰቦችን ወንጀል በማለት በተፈፀመብኝ ምርመራና ድብደባ ደረቴና ጭንቅላቴ ላይ የአጥንት ስብራት በጭኔ ላይና በእግሬ ላይ ቁርጭምትሚቴ ላይ በደረሰብኝ ቅጠቀጣ እብጠት እየተሰቃየሁ መሆኔን ፍ/ቤቱ እንዲያይልኝ ነው በማለት ለእውነት በመቆም የከፈለውን ድብቅ መስዋዕትነት አስረድቷል።</p>

<p>እንደተለመደው የመሃል ዳኛው «እኛ ስብራትህንና የአካል ጉዳትህን ብንመለከት ምን ይጠቅመሃል? ቃልህን ሰጥተህ ካልጨረስክ ሌላ ቀጠሮ እንይዝልሃለን።» በማለት ጉዳቱን በጽሑፍ መዝግበው ለታኅሳስ 3/1990 ተቀጥሯል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ኅዳር 17 ቀን 1990</a></p>


</body>
</html>	
