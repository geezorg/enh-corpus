<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድጋፍ ማሰባሰብ ዘመቻው ውግዝብ፣ ንትርክና ቁጣን አስነሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የድጋፍ ማሰባሰብ ዘመቻው ውግዝብ፣ ንትርክና ቁጣን አስነሳ</h1>


<p>በሱዳን፣ ካርቱም ውስጥ የሚገኙ ኢትዮጵያዊያን በኢትዮጵያ ኤምባሲ የተጠራው ስብሰባ ተቃውሞ ማስነሳቱን አድማስ ጋዜጣ በቅፅ 2፣ቁ.8 እትሙ ገለፀ። የዘገባው ከፊል ቃል ቀጥሎ ቀርቧል።</p>

<p>የኤርትራው ሻዕቢያ ኃይሎች በእብሪት፣ በንቀትና ድንፋታ የኢትዮጵያን ድንበር ጥሰው በመግባት በሕዝብ ላይ ጥቃት ከሰነዘሩ ወዲህ የወያኔ መንግሥት እስከ ዛሬ ድረስ የት ወደቅህ ብሎ ያልጠየቀውንና ስለ ሀገሩም ጉዳይ በህወሀት የበላይ ተቆጣጣሪነት ሲያቦካና ሲፈተፍት አማክሮት የማያውቀውን ሕዝብ ድጋፍ ለማሰባሰብ በየአካባቢው ጥረቱን እንደቀጠለ ይታወቃል። በዚህም መሰረት ባለፈው እሁድ ግንቦት 16 ቀን 1990 ዓ.ም ካርቱም በሚገኘው "የኢትዮጵያ" ኤምባሲ ተደርጐ በነበረው ስብሰባ የታየው ሁኔታ ፍፁም ቁጣና ምሬት የተሞላበት እንደነበር ከአካባቢው የደረሱን ዜናዎች አረጋግጠዋል። በዚህ ስብሰባ ላይ ከተሳተፉት በካርቱምና አካባቢዋ የሚኖሩ ኢትዮጵያዊያን በርካታ አስተያየቶች ደርሰውናል። በነዚህ ተባባሪዎቻችን ዘገባ መሰረትም ዜናውን ጨምቀን እንዲህ አቅርበነዋል።</p>

<p>በግንቦት 16 ቀን 1990 ዓ.ም ይህ የድጋፍ ማሰባሰቢያ ስብሰባ ይጠራል። የስብሰባው ቦታም በኤምባሲው ቅጥር ግቢ ውስጥ ነበር። ስብሰባው የተጀመረበት ሰዓት ከቀኑ 10 ሰዓት ላይ ሲሆን በዚህ ስብሰባ ላይ በግምት 200 የሚሆኑ ኢትዮጵያዊያን ተገኝተው ነበር። ስብሰባውን በንግግር የከፈቱት የኤምባሲው ካውንስለር አቶ አብዱ ለገሰ ሲሆኑ ንግግራቸውም የጠ/ሚኒስትሩን ንግግር አጠር ጨመቅ አድርጐ ከማቅረብ በስተቀር ሌላም አልነበረም። የተጨመረ ነገር ቢኖር የጠ/ሚኒስትሩን ንግግርና ይህም እንደ ብርቱ ሀገራዊ ጥረት ተቆጥሮ ማወደስና ማሞካሸት ብቻ ነበር።</p>

<p>ይሁንና ተሰብሳቢው ሕዝብ የካውንስለሩን ንግግር ለተወሰኑ ደቂቃዎች በትዕግስት ካዳመጠ በኋላ መድረኩን ቁጣ በተሞላበት ጥያቄና አስተያየት አስጨንቆት ነበር ያመሸው። ከሕዝቡ ከቀረቡት አስተያየቶችም ጥቂቶቹን ለመጥቀስ "ይህ ዛሬ የፈነዳው ችግር እናንተ ያኔ ሜዳ በነበራችሁ ጊዜ የተከላችሁት መዘዝ ነው፣ እዚች ካርቱም ውስጥ እንኳን ምን ምን እንደሰራችሁ፣ ሻዕቢያ ጋር ምን ምን እንደተዋዋላችሁ የምናውቅ ሰዎች አለን፣ ከዚያም አልፎ በሕዝብ ላይ ተረማምዳችሁ ለሥልጣን ከበቃችሁ በኋላ ለሻዕቢያ ጥቅም (ውለታ ለመመለስ) ስትሉ የሰራችሁትን ተንኮል ሁሉ እናውቃለን፣ ይህን ስታደርጉ ደግሞ አንድም ቀን ሕዝብን ጠይቃችሁ፣አማክራችሁ አታውቁም። እናንተ ድሮ በሰራችሁት ተንኮል ዛሬ ችግር ሲገጥማችሁ ወደ ሕዝብ መምጣታችሁ አያሳፍራችሁም? እንዲያው ብቻ የአህያ ባል ከጅብ አያስጥል" ሆናችሁብን፣ ወገኖቻችንን አስጨረሳችሁ፣ ሀገራችንን አስደፈራችሁ በማለት ሕዝቡ ከቁጥጥሩ ውጭ በሆነ ስሜት መደማመጥ እንኳን በማይቻልበት ሁኔታ ቁጣውን በሻዕቢያው እቁብተኛ የወያኔ መሪዎች ላይ ሲያስተጋባ ነው ያመሸው።</p>

<p>አንድ የዕድሜ ባለፀጋ አባትም "ኤርትራን አስገነጠላችሁ፣ ዛሬ ደግሞ የትግራይን ሕዝብ ለማስፈጀት በራችንን ከፍታችሁ ለናንተ ወዳጅ ለኢትዮጵያ ጠላት ሰጣችሁ። ከዚያም ደግሞ ተመልሳችሁ ወደኛው ድጋፍ ብላችሁ መጣችሁ፣ወትሮ የት ታውቁንና! የኛን ድጋፍ ከፈለጋችሁማ እኛ ድንበራችን በውል እናውቀዋለን፣ ድንበራችን ባድመ/ሽራሮ አይደለም፣ ይህ እናንተ የምትደራደሩበት እንጂ በታሪካችን ድንበራችን ቀይ ባህር ነው። ስለሆነም አሁን ሲጨንቃችሁ ሕዝብን ድረስልኝ ከማለት በሕዝብ ፈቃድ ሳይሆን በጠመንጃ የያዛችሁትን ሥልጣን ለሕዝብ አስረክቡና ከዚያም እኛ ድንበራችንን እንዴት እንደምናስከብር እናሳያችኋለን፣ ወትሮም አጋልጣችሁ የሰጣችሁን እናንተው ናችሁ፣ በማለት ቁጣቸውን ገልፀዋል። በዚህ ሁኔታ በርካታ የህወሀት አባላትም ሳይቀሩ ቁጭትና እሮሮአቸውን ያሰሙ ሲሆን አንዱ የኤምባሲ ሠራተኛና የህወሀት አባል ግን በቁጣ (ድንፋታ) ተነስቶ "ኤርትራን ያስገነጠለው እኛ አይደለንም፣ ምኒሊክ ነው!" በማለት መንጨርጨር ሲጀምር ሕዝቡ በጩኸት አፉን አስይዞታል። "ደግሞ የት የተማርከው የታሪክ ቀልዳ ቀልድ ነው እዚህ ልታደናግረን የምትሻው፣ያንተ ታሪክ ለናንተው ለነህወሀት አሸርጋጆች ብቻ ነው የሚያገለግለው፣ ደግሞ ስለ ታሪክ ምን አውቀህ ነው?" በማለት ውርጅብኝ ሲወርድበት የስብሰባው መቅ እንኳን ስብሰባውን ማስተባበር አቅቶት ይርበተበት እንደነበር ተስተውሏል።</p>

<p>በመጨረሻም ሰብሳቢው ስብሰባውን ከእልባት ላይ በማድረስ ለመቋጨት ስላቃተው "እባካችሁ የሁላችሁንም ሀሳብ ለማዳመጥ ዝግጁ ነን፣ አሁን ግን ስዓታችን ስላለቀ ነገሩን በዚሁ አብርዱልንና ተጨማሪ ጥያቄና አስተያየት ያላቸሁ በግል እየመጣችሁ ልታነጋግሩን ትችላላችሁ ወዘተ..." በማለት ስብሰባውን ያለ አንድ ውል መበተኑ ታውቋል። በስብሰባው ላይ የነበሩ ታዛቢዎች አክለው እንዳመለከቱትም፣ "ድሮ ሳይሆን ትላንት እዚችው ካርቱም ውስጥ የሀገራችን ጐስቋላ ስደተኛን ወደ ሀገር ለመመለስ በተከናወነው ሂደት ስለ መጓጓዣ መሻሻል ጥያቄ ሲጠየቅ በህሊና አልባ እብሪት ተወጥሮ በእግርህ "እንደመጣሃት በእግርህ ትመለሳታለህ፣ ደግሞ ሎሪ ካገኘህ ምን አነሰህ፣ ወትሮስ ለኢትዮጵያ ሕዝብ ውለታና ደግ ነገር መስራት... ኤዲያ!" በማለት ይሞላቀቅ የነበረው አብዱ ለገሰ ዛሬ እንዲህ ሲቅለሰለስ መታየቱ "እውነትም ህሊና ቢሶች!" እንዲባሉ አድርጓቸዋል ይላሉ። ይህ በእንዲህ እንዳለ በሱዳን አካባቢ በሚኖሩ ኢትዮጵያዊያን ስደተኞችም በተለይም በትግረኛ ተናጋሪው ማህበረሰብ በኩል እየተንፀባረቀ ያለው እሮሮ ቁጣና ቁጭት ከዕለት ወደ ዕለት እየጋለና እየጨመረ በመሄድ ላይ መሆኑ ይስተዋላል በማለት ዘገባውን አጠናቋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 24 ቀን 1990</a></p>

</body>
</html>
