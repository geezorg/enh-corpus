<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍቼ ላይ አንድ ሺህ የሻዕቢያ ወታደሮች ታስረዋል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ፍቼ ላይ አንድ ሺህ የሻዕቢያ ወታደሮች ታስረዋል!</h1>


<p>ባለፈው ሳምንት ረቡዕ ሰኔ 17 ቀን 90 ዓ.ም ከጧቱ 12 ሰዓት ላይ የኤርትራ ሠራዊት ዛልአምበሳ ግንባር ለአጭር ጊዜ ከባድ የሆነ የመድፍ ተኩስ ተከፍቶ በተመሳሳይ የአፀፋ ተኩስ ከኢትዮጵያ ሠራዊት ተደርጐ ወዲያው ከቆመ ወዲህ በሁሉም ግንባሮች ምንም ዓይነት ግጭት አልተደረገም። ሆኖም በአዲስ አበባና በአስመራ መካከል የፕሮፓጋንዳ ጦርነቱ እንደቀጠለ መሆኑን የአፍሪካ የዜና አገልግሎት ፓና ገልጧል።</p>

<p>ሁለቱም አገሮች አንዳቸው ሌላውን ለሰላሙ ድርድር እንቅፋት ሆነዋል በመባባልና በዜጐቻቸው ላይም መጉላላትን ፈጽመውባቸዋል በማለት ክስ አቅርበዋል።</p>

<p>የኢትዮጵያ የውጪ ጉዳይ ምኒስትር ባቀረበው ክስ የኤርትራ መንግሥት ኤርትራ ውስጥ ይኖሩ የነበሩ 4200 ኢትዮጵያውያንን በሃይል ያባረረ መሆኑንና ሌሎች 600 ኢትዮጵያዊያንን ማሰሩን አመልክቶ በታሰሩት ላይ የሚፈፀምባቸው ኢሰብአዊ የሆነ አያያዝ አሳዛኝ መሆኑንና በከፋ ሁኔታ ምርመራ እንደሚካሄድባቸው ገልጧል። ከዚህም ሌላ የኢትዮጵያን ምርኮኞች በአስመራ ጐዳናዎች ላይ በዓለም ተቀባይነት በሌለው ሁኔታ አሰልፎ በህዝቡ እያዋረዳቸው መሆኑን ጠቁሟል።</p>

<p>የአስመራ መንግሥት በሺዎች የሚቆጠሩ ዜጐቹ በኢትዮጵያ መንግሥት በተለያዩ እስር ቤቶች እንዲታሰሩ ተደርገው በመሰቃየት ላይ ናቸው ሲል ያቀረበውን ክስ የኢትዮጵያ መንግሥት ቃል አቀባይ ሰሎሜ ታደሰ ሃሰት መሆኑን አመልክተው 1000 የሚሆኑ የሻዕቢያ ተዋጊዎች ተይዘው ከአዲስ አበባ ሰሜን ምዕራፍ በምትገኘው የፍቼ ከተማ የታሰሩ መሆናቸውን አስታውቀዋል። እነዚህ ኤርትራውያን ባለፉት ጊዜያት ወደ ኢትዮጵያ ሊገቡ የቻሉት የቪዛ ፖሊሲ የላላ በመሆኑ ባገኙት አመቺ አጋጣሚ መሆኑን አብራርተው አሁን ለአገሪቱ ደህንነት ሰላም ስጋት ስለፈጠሩ መታሰራቸውን ግልጽ አድርገዋል።</p>

<p>ቃል አቀባይዋ በእነዚህ ኤርትራውያን ላይ በደል ተፈፅሞባቸው መሆን አለመሆኑን ማረጋገጥ እንዲችሉ የውጭ ጋዜጠኞች ወደ ሥፍራው በመሄድ ራሳቸው በአይናቸው እንዲያረጋግጡ ጋብዘዋል። ከዚህም በተጨማሪ እነዚህ ሰዎች አስፈላጊው ምርመራ ከተደረገላቸው በኋላ አገሪቷን ለቀው እንዲሄዱ የሚፈቀድላቸው መሆኑንም ጠቁመዋል ሲል ፓና ገልጧል።</p>

<p>በሌላ በኩል ፓና በሁለቱ ወገኖች በኩል በድንበሩ አካባቢ ከፍተኛ የሃይል ክምችት እየተደረገ መሆኑን አመልክቷል። ሪፖርቱ በዝርዝር እንደገለጠው በአፍሪካ አንድነት ድርጅት የልዑካን ቡድን የተደረገው የሽምግልና ጥረት በኤርትራ በኩል ተቀባይነትን ካጣ በኋላ ሁለቱም ወገኖች ከህዝቡ እየመለመሉ በርካታ ሠራዊት ለማሰልጠን ዝግጅታቸውን ቀጥለዋል ብሏል።</p>

<p>የኢትዮጵያ ጠቅላይ ሚንስትር ባለፈው ማክሰኞ በሰጡት ማስጠንቀቂያ ኤርትራ ከያዘችው የባድሜ አካባቢ ካልወጣች ትምህርት እንሰጣታለን ላሉት በኤርትራ በኩል የኢሳኢያስ አማካሪ የማነ በሰጡት የተቃውሞ መልስ የኢትዮጵያ መንግሥት በሰላም ሂደቱ አንድ አስቸኳይ መፍትሄ ካልተገኘ ሃይል እንደሚጠቀሙ ተጽእኖ ለማሳደር የፈጠሩት ዘዴ ነው ማለታቸውን ፓና ገልጧል።</p>

<p>ኢትዮጵያ ህዝቧን ለጦርነት እንዲዘጋጅ መመሪያ በመስጠቷ በአሁኑ ጊዜ በአዲስ አበባና በሌሎችም ቦታዎች በርካታ ወጣቶች እየቀረቡ በመመዝገብ ትጥቅ እየተቀበሉ በመዝመት ላይ መሆናቸውንና በአሁኑ ጊዜ 1, 800 በሚሆነው የድንበር መከላከያ መስመር በ10ሺዎች የሚቆጠር ሠራዊት እንዳላት ዜናው ገልጧል።</p>

<p>በሬውተር ቃለ መጠየቅ የተደረገላቸው ተመልማዮች በብዛት ወጣቶች መሆናቸውን ፓና ገልጦ ብዙዎቹ ኤርትራ ነፃ እንድትወጣ በወቅቱ ድጋፋችንን ሰጥተን ነበር አሁን ግን ልጆቻችንን በቦምብ መጨረስ ስለጀመረች አገራችንን ለመከላከል ተዘጋጅተናል ሲሉ መግለጣቸውንም አመልክቷል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 24 ቀን 1990</a></p>

</body>
</html>
