<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ጉድ ሳይሰማ መስከረም አይጠብ"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ጉድ ሳይሰማ መስከረም አይጠብ"</h1>
<h2 class="align-center">የቤተ ክርስቲያኑ አስተዳዳሪ የመስጊድ የመሰረት ድንጋይ መጣላቸው ተገለፀ</h2>


<p>ተደርጐም ተሰምቶም የማይታወቅ በመሆኑ አዲስ ተአምር ሆኖአል። አገርጉድ ብሏል። በአገር አቀፍ ደረጃ ስሙ የገነነለት፣ በስዕለት ሰሚነቱ ታዋቂው፣ ተአምረኛውና የዓለም ቱሪስት ሳይቀር የሚጐርፍለት የቁልቢ ቅዱስ ገብርኤል ገዳም አስተዳዳሪ መሆናቸውን ነው ከአካባቢው የመጡት ወገኖች የገለፁት።</p>

<p>አባ ወ/ጊዮርጊስ ወ/ማርያም ይባላሉ። የቁልቤ ቅ/ገብርኤል ገዳም ዋና አስተዳዳሪ ሆነው የሚመሩት ናቸው። በዚህ አካባቢ መስጊድ እንዲሰራ የአካባቢው የሙስሊም ህብረተሰብ ዝግጅት በማድረጉ በዝግጅቱ ፕሮግራም የታዋቂው ገዳም አስተዳዳሪ አባ ወ/ጊዮጊስ በመገኘት የመስጊዱን የመሰረት ድንጋይ መጣላቸውን የገለፁት እነዚህ ወገኖች፣ አዝነዋል፣ በእጅጉም በግነዋል። አባ ግን የመሰረት ድንጋዩን በክብር አስቀምጠው፣ ለግንባታው የሚሆንም ብር 100, 000 አንድ መቶ ለአርአያነት በቅድሚያ እሳቸው ለግሰዋል ብለዋል።</p>

<p>ከዚያም ማህበረ ካህናቱን ሚያዝያ 20 ቀን 1990 ዓ.ም በማሰባሰብ ለመስጊድ ግንባታ አገልግሎት የሚውል ከደመወዛቸው እንዲያዋጡ መገደዳቸውን የገለፁት እነዚህ ወገኖች፣ በዚህ የአስተዳዳሪ ቅጥ ያጣ ትዕዛዝ በክህነትና ሠራተኞች መካከል ከፍተኛ ውዝግብ ተፈጥሮ ከሥራ እስከመታገድ የደረሱ እንዳሉ ጠቁመዋል።</p>

<p>በደርግ ዘመነ ሥልጣን የአሥር አለቃነት ማዕረግ እንደነበራቸውና ከደርግ መገርሰስ በኋላም በጡረታ መብታቸውን በማስጠበቅ ከአባ ጳውሎስ ጋር ባላቸው ቤተኛነት፣ በተለይም ከፖትርያርኩ እህት ከወ/ሮ ሃረያ ጋር ምስጢራዊ ቁርኝት እንዳላቸው በአደባባይ የሚነገርላቸው ታሪከኛው የአሥር አለቃ አባ ወ/ጊዮርጊስ ከመሬት ተነስተው የታላቁ ቁልቢ ገብርኤል አስተዳዳሪ የመሆናቸው ጉዳይ ብዙዎቹን ያስገረመ ሆኗል። "አባ ከመስጊድ የመሰረት ድንጋይ መጣል በኋላ በካህናቱና በእሳቸው መካከል በተፈጠረው ብጥብጥ ከካህናቱ መካከል መዲናችን ድረስ በመምጣት ለፓትርያርኩ አቤቱታ ማቅረባቸው ቢታወቅም፣ እስካሁን ፍትሕ ያለገኙና አስተዳዳሪው ግን በዚሁ ጉዳይ ተጠርተው ቢመጡም፣ ባላቸው ቤተኝነት በስተጓሮ ገብተው ከፓትርያርኩ ጋር ቤተሰባዊ ውይይት አድርገው መመለሳቸውን ባለጉዳዮቹ ተናግረዋል።</p>

<p>ከወርቅ እስከ ብር ጥሬ ገንዘብ እስከ ልዩ ልዩ የስዕለት ገቢ በገፍ የሚጐርፍላት ይኸው ታላቅ ገዳም የሚገባለት ገቢ በአግባቡ ለመንፈሳዊ አገልግሎት እንደማይውልና የግለሰቦች መጠቀሚያ እንደሆነ ከመታማት አልፎ በይፋ የሚነገርለት መሆኑን የገለፁት ውስጠ አዋቂዎችንም ደግሞ የፓትርናያርኩ እኚህን ቤተሰባቸውን እዚያ የማስቀመጣቸው ነገር አጠያያቂና ምስጢር ያለው ነው ብለውታል።</p>

<p>ታሪከኛው አባ ወ/ጊዮርጊስ ወ/ማርያም በተወለዱበት አካባቢ የአድዋ ኪዳነ ምህረት ቤተ ክርስቲያን ኃላፊ ሆነው በሚያስተዳድሩበት ዘመን በአካባቢው ሃይማኖታዊ ይትበሃል መሰረት መውለድ የተሳናቸው ሴቶች (መሃኖች) ልጅ በመፈለግ ወደቤተ ክርስቲያን በመሄድ ቅዱስ ወንጌልን በልብሰ ተክህኖ በጫንቃቸው በመሸከም ሃይማኖታዊ የፀሎት ሥነ ሥርዓት ይካሄዳል። ከዚህም የተነሳ አባ ወ/ጊዮርጊስ አንዷን የእስልምና ሃይማኖት ተከታይ በልብስ ተክህኖ አንቆጥቁጠው ሥርዓቱን ሲያካሂዱ የደረሱ የአካባቢው ካህናትና ምዕመናን ከኃላፊነታቸው ለቀው ከአካባቢው ድርሽ እንዳይሉ ማባረራቸውን ታሪኩን በዝርዝር የሚያውቁት በትዝታ መልክ ገልፀዋል።</p>

<p>ይህ እንዲህ እንዳለ፣ ግንቦት 28 ቀን 1990 የበዓለ ንግሥ ዕለት ለአማኑኤል ካቴድራል በስዕለት የገቡትን ሰባት የተለያዩ ወርቆችን ይዘው የኰበለሉት ቄስ ገበዝ መምሬ ደገፉ ጋሻው ደብዛቸው እንደጠፋ መሆኑን ከአካባቢው የደረሱን ምንጮች አስታውቀዋል። የወርቁ ካራትና መጠን በውል ሳይታወቅ የተመነተፈው ይህ ወርቅ አነጋጋሪና ከእንግዲህ ቢመጣ እንኳ በዕለቱ የገባው ትክክለኛ ወርቅ የመሆኑ ጉዳይ አጠራጣሪ ሳይሆን እንደማይቀር አነጋጋሪ ሆኗል። ካቴድራሉ ወርቁን የወሰዱት ግለሰብ እንዲመልሱ ትዕዛዝ መፃፉ ተጠቅሷል። ነገር ግን ይህ ግለሰብ ከመጀመሪያው ጀምረው የስዕለት ንብረት ይዘው ሊፈረጥጡ እንዴት ቻሉ? ይህን አስጐምጅ በርካታ ወርቅስ እንዴት ድጋሚ ሊያመጡት ይችላሉ? ካመጡስ እውነተኛ የመጀመሪያውን ወርቅ ሊያመጡ ይችላሉ ወይ ማንን ፈርተው፣ የሁሉም ጥያቄ ነው።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 24 ቀን 1990</a></p>

</body>
</html>
