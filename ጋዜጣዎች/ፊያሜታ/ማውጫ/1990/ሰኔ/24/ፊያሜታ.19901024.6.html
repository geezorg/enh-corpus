<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኮምፒዩተሩ መጥፋት የተባረሩት ጸሐፊ ደብሩንን እያናወጧት ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በኮምፒዩተሩ መጥፋት የተባረሩት ጸሐፊ ደብሩንን እያናወጧት ነው?</h1>



<p>የመንበረ ፀባኦት ቅ/ሥላሴ ካቴድራል የንብረት ክፍል ሆኖ ስለ ዘመናዊው ታላቅ ኮምፒዩተር በመጥፋት ምክንያት ከ10 ቀናት በላይ በእሥር ቤት ከርመው ከካቴድራሉ የተባረሩት የደብረ ከዋክብት አቡነ አረጋዊ ፀሐፊ ዲያቆን ሳለ አምላክ ደሴ ደብሯን በአንድ እግሯ እንድትቆም በማድረግ እያናወጧት መሆኑ ተገለፀ ።</p>

<p>በንብረቱ መጥፋት ተጠርጥረው ታስረው ከተፈቱ በኋላ ከቴድራሉ እንደ ማይፈልጋቸው ሲገልፅ በነበሩት የሐገረ ስብከቱ ፀሐፊ የሀገር ልጅነትና ድጋፍ ሲያገኙ ከነበሩበት ደመወዝ ብር 470.00 ብር 545.00 እንዲያገኙና በደረጃም የፀሐፊነት ሥልጣን እንዲያገኙ ተደርገው ወደ አቡነ አረጋዊ ገብረ ክርስቶስ ደብር የተዛወሩት ፀሐፊ ካህናቱን በዘርና በጐሳ በመከፋፈል ቦታውን የአድማና የብጥብቅ ቦታ ማድረጋቸውን ዘገባዎች አስታውቀዋል።</p>

<p>አጠፉ የተባሉት ፀሐፊ የሥልጣንና የደመወዝ ዕድገት እንዲያገኙ የወሰኑት የቤተ- ክህነት ኃላፊዎች የአመራር ሂደት እንቆቅልሽ እንደሆነባቸው የተነተኑት ዘገባዎች ፀሐፊው ዲያቆን ሳለ አምላክ ቦታውን ከረገጡበት ማግሥት ጀምሮ ቤተ ክርስቲያኗ ሰላም እንደጠማት፣ ካህናቱ የአንድነትና የፍቅር ኑሮ እንደተነፈጉ ተገልጿል።</p>

<p>ከ1989 ዓ.ም ጀምሮ የደብሩ ገንዘብ ያለአግባብ መባከን በተመለከተ ሲጮኹ የነበሩት ወገግችም ለገንዘቡ መጥፋት ተጠያቂ የሆኑት የወቅቱ አስተዳዳሪ አባ ገ/ሕይወት በቀለ፣ ም/ሊቀመንበሩ እና የደብሩ ተቆጣጣሪ የነበሩት መሪ ጌታ ስብሐት ብዙነህ በአቀነባበሩት የዘረፋ ስልት 7986.00 ብር መዘረፉን እየከሰስን፣ አስተዳዳሪውን ከቦታው በማንሳትና ነገሩን በማድበስበስ ይባስ ብሎ የአጥፊዎች ጉዳይ አስፈፃሚ የሆነውን ፀሐፊ የላከብን የአዲስ ሀገረ ስብከት ነው ሲሉ ሀገረ ስብከቱን አምርረዋል።</p>

<p>"ጭልፊት ብትበር አሞራ ተተክቷል" በማለት የቤተ ክርስቲያኗን በከፍተኛ ችግር ላይ መውደቅ የሚያብራራው ዘገባ፣ የአመፁ ምንጭና የአድማ መሪ የሆኑት ፀሐፊ በቦታው እስካሉ ደብሩ ሰላም እንደማያገኝ አመልክቷል።</p>

<p>ፀሐፊው ዲያቆን ሳለ አምላክ ለመዝበራ እንዲያመቻቸው በማይመለከታቸው የሥራ ድርሻ ውስጥ በመዘፈቅ በንብረት ክፍም መሆን የሚገባቸውን ሞዴላ ሞዴሎች በማስገባት በአምባገነንነት ደብሯን እያመሷት መሆናቸውን ዘገባዎቹ አውስተዋል።</p>

<p>የአድባራቱ መራበሽ በዚህ አላከተመም በጉለሌ አቅጣጫ ወደ ጴጥሮስ ጳውሎስ ስናቀና ደግሞ የደብሩ ጸሐፊ ቄስ ኃይለ ጊዮርጊስ ማሞ በፈጠሩት ውዝግብ ሳቢያ ምዕመናን ለከፍተኛ ችግርና እንግልት በመዳረግ በማህተም እጦት ማንኛውን በጽ/ቤቱ ማግኘት የሚገባቸውን አገልግሎት ማግኘት ባለመቻል ምልልስ እንደፀናባቸው ከአካባቢው ምዕመናን አንዳንዶቹ ጠቁመዋል።</p>

<p>ግንቦት 21 ቀን 1990 የገባውን የሰዕለት ዶላር መንዝሬ አመጣለሁ በማለት ከገንዘብ ሰብሰቢው ከወሰዱ በኋላ ዓይኔን ጆሮ ያድርገው በማለት መካዳቸውን የተናገሩት የዓይን ምስክሮች ደግሞ ካሁን በፊት ብር 450.00 እና 200 ዶላር በስዕለት ሲገባ ጸሐፊው ተቀብለው አስተዳዳሪው ሲጠይቋቸው ሙዳዬ ምፅዋት ውስጥ አስገብቼአለሁ በማለት ለማምለጥ ሲሞክሩና ገንዘቡን ለራሳቸው ወስደውት እያለ አስተዳዳሪው ጥርጣሬ ውስጥ በመግባት ሙዳዬ ምፅዋቱ ሲከፍት ጠብቀው ያስገባኸውን ዶላርና ብር አሳየኝ ሲሉት የነገሩ ዱብ ዕዳ መሆን ስላስደነገጣቸው ረስቼ ነው እንጂ አላስገባሁም። ኪሴ ውስጥ አድርጌ ስለነበር እቤቴ ነው በማለት ከዚያም ጉዳዩን ወደተቆጣጣሪው በማላከክ ክህደታቸውን በይፋ ያረጋገጡ ስለመሆናቸው በወቅቱ የነበሩት አስተዳዳሪ ምስክር ስለሆኑ የጸሐፊ የክህደት ቃል አዲስ አይደለም ብለውታል።</p>

<p>በማያያዝም ቄስ ኃ/ጊዮርጊስ የቤተ-ክርስቲያንን ገንዘብ መዝባሪ መሆናቸውን አገር እያወቀ፣ ካሁን በፊት የመዘበሩትን ሳያስመልስ ወደ እኛ መድቦ የላከው ባለሥልጣንም ጭምር የቤተ-ክርስቲያን ጠላት ነው ሲሉ አዝነዋል። ጸሐፊውን ቄስ ማለት ቀርቶ እምነት አለው ማለት አያስደፍርም ያሉት እነዚህ የአካባቢው ታዛቢ ምዕመናን፣ አሁንም ዳኛ ካለ ግለሰቡ በየሄዱበት ሁከት ፈጣሪና ቤተ- ክርስቲያን ለመመዝበር ታጥቀው የተነሱ ስለሆነ የሚመለከታቸው ኃላፊዎች አንድ ይበሉልን ሲሉ በቤተ-ክርስቲያናቸው ስም ተማፅነዋል። ኃላፊዎች ለቤተ-ክርስቲያን ቢያዝኑ ግለሰቡ የለመደች ጦጣ ሁልጊዜ ሸምጣጣ እንዲሉ ከአንዱ ዘርፈው ከአንዱ አይንጠለጠሉምና ፀሐፊ የሃይማኖት ገንዘብ በማፈንፈን ሊሰሩም ሊያሰሩም አይችሉም፣ መፍትሔ ከባለ ሥልጣናት እንሻለን ሲሉ ገልፀዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 24 ቀን 1990</a></p>

</body>
</html>
