<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራው መሪ የዘረፈውን 30 ሚሊዮን ዶላር እንዲመልስ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኤርትራው መሪ የዘረፈውን 30 ሚሊዮን ዶላር እንዲመልስ ተጠየቀ</h1>


<p>የኤርትራው ፕሬዚዳንት ኢሳያስ አፈወርቁ በትግል ዘመን ይፈፅሟቸው የነበሩትን ተግባራት የሚያጋልጡና በኤርትራው መንግሥት ተቃውሞ ያላቸው ታጋዮች እና ባለ ልዩ ልዩ ማዕረግ ወታደሮች እስር ቤት እየታጐሩ መሆኑ ተገለጠ።</p>

<p>እነዚሁ የቅርብ ምንጮች እንደገለጡት ከሆነ ኢሳያስ አፈወርቂ በትግል ወቅት ከተለያዩ አረብ አገሮች እና በውጭ አገር ከሚገኙ ኤርትራውያን ለትግሉ እንዲውል የተሰጡ እርዳታዎች በአቶ ኢሳያስ አፈወርቂ እጅ እንደነበሩ ገልፀው፣ ገንዘቡም በሳዑዲ አረቢያ ባንክ ይቀመጥ ነበር ብለዋል። ትግሉ ካበቃ በኋላ በሳዑዲ አረቢያ ተቀማጭ ስለነበረው 30 ሚሊዮን ዶላር ማንም ሳያነሳ ቢቆይም ውስጥ ለውስጥ ግን ታጋዮች በጉዳዩ ላይ መነጋገራቸው እንዳልቀረ እነዚሁ ምንጮች ገልፀዋል።</p>

<p>በተለያዩ አጋጣሚዎች በእጃቸው የገባውን ገንዘብ በሳዑዲ ባንክ ማስቀመጣቸውን በእርግጠኝነት የሚናገሩት እነዚሁ ምንጮች አያይዘው እንደገለፁት "ከትግል በኋላ ጥያቄው ተነስቶ ነበር። ጥያቄውን ያነሱት ስለጉዳዩ በሚገባ የሚያውቁ የጦር መኮንኖች ናቸው። አብዛኞቹ ቃኘው ግቢ ውስጥ የሚገኙ ሲሆን፣ ለእያንዳንዳቸው 6, 000 (ስድስት ሺህ ብር) ሰጥቶ ሸኝቷቸዋል።" ብለዋል። የተቀረው ታጋይ ግን ይህን ጥያቄ ለማንሳት አቅሙም ሆነ ችሎታው እንደሌለው ገልፀው፣ አንዳንዶች ተመሳሳይ ጥያቄ ያነሱትም ቢሆን ከያሉበት ተለቅመው አሁንም በእስር ላይ ናቸው፣ ብለዋል።</p>

<p>ከዚሁ ጋር አያይዘው በተለይም ለፊያሜታ ጋዜጣ ስለኢሳያስ አፈወርቂ የገለፁት ምንጮች እንደሚሉት ከሆነ፣ ኢሳያስ በ1970ዎቹ መጀመሪያ ላይ ኢሕአፓ አሊቴና ውስጥ አሲምባ ላይ መሽጐ በነበረበት ወቅት ከወያኔና ከሻዕቢያ ጋር ጦርነት መክፈቱን አስታውሰው በተለይ ከሻዕቢያ ጋር ባደረገው ውጊያ ኢሳያስ አፈወርቂ ራሱ ተሳታፊ ነበረበት፣ ካሉ በኋላ በዚሁ ጦርነት ከኢሕአፓ በተተኮሰ ጥይት የኢሳያስ የላይኛው ከንፈር የመቁሰል አደጋ ደርሶበታል፣ ብለዋል።</p>

<p>"የኢሳያስ አፈወርቂ ከንፈር ከተመታ በኋላ ወደ ውጭ አገር እንዲሄድ ተደርጐ፣ አርቲፊሻል ሙስታሽ (የከንፈር ፂም) ተተክሎበት መጣ። ከንፈሩን ልብ ብላችሁ ማየት ትችላላችሁ። የላይኛውን ከንፈር በሚገባ መክፈት እና ማንቀሳቀስ አይቻለውም ..." ካሉ በኋላ ሌሎች ዝርዝር ጉዳዮችን ገልፀውልናል። ሙስታሹም የሚነቀል እና ፅዳት እየተደረገለት መልሶ እንደሚሰካ እነዚሁ ምንጮች ገልፀዋል። እነዚሁ ምንጮቻችን እንዳሉት ከሆነ፣ በተለይ ህዝቡ እንዲያውቀው የምንፈልገው የኢሳያስን አርቲፊሻል ሙስታሽ ጉዳይ ሳይሆን፣ በህዝብ ስም የተረከበውና የዘረፈውን ገንዘብ ነው። ይህ 30 ሚሊዮን ዶላር ደግሞ በትግል ወቅት የነበረ ሲሆን፣ ከዚያ በኋላ የተዘረፈውን ግን ጊዜ ይቁጠረው፣ ብለዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 19 ቀን 1990</a></p>

</body>
</html>
