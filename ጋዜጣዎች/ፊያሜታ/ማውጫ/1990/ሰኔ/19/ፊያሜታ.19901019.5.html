<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዛላምበሳው ውጊያ ዳግም አገረሸ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የዛላምበሳው ውጊያ ዳግም አገረሸ!</h1>
<h3 class="align-center">የኤርትራ ኢኮኖሚ በጦርነቱ ሳቢያ መጐዳቱ ተገለጠ</h3>


<p>የኢትዮጵያ መንግሥት ቃል አቀባይ ወ/ት ሰሎሜ ታደሠ ሰኔ 17 ቀን ከጧቱ በ12 ሰዓት የኤርትራ ጦር ዛልአምበሳ በሚገኘው የኢትዮጵያ ሠራዊት ላይ የከባድ መሣሪያ ድብደባ ማድረጉን እንደገለጡለት የቢቢሲ ሬዲዮ ጣቢያ ገለጠ።</p>

<p>የተደረገው የከባድ መሣሪያ ድብደባ ለአጭር ጊዜ መሆኑንና አፀፋውም ከኢትዮጵያ ጦር የተመለሰ መሆኑም ተገልጧል። በሌሎቹ ግንባሮች ግን ምንም አይነት ተኩስ ያልነበረ መሆኑንም ቃል አቀባይዋ መግለጣቸው ታውቋል።</p>

<p>በሌላ በኩል ቃል አቀባይዋ የኤርትራ መንግሥት ወረራ ከጀመረበት ጀምሮ እስካሁን ያለውን የጦርነት ውጤት እንደሚከተለው ገልፀዋል። የኤርትራ አየር ኃይል በመቀሌና በአዲግራት ላይ በፈፀመው የአየር ድብደባ 75 ሰዎች የሞቱ ሲሆን 186 መቁሰላቸውን ገልጠዋል።</p>

<p>የኤርትራ መንግሥት ምፅዋና አሰብ የሚገኝ 180.000 ቶን ጭነት በህገወጥ መንገድ አስሮ መያዙን 600 ኢትዮጵያዊያንን አስሮ በቶርች ስቃይ የሚያሳያቸው መሆኑን 4000 ኢትዮጵያዊያን ታስረው ቶርች ተደርገው በመጨረሻ ለፍተው ያፈሩትን ንብረት ነጥቆ ያባረራቸው መሆኑን ገልጠው ታስረው የሚሰቃዩት ኢትዮጵያዊያንን ጉዳይ ተገቢ አያያዝ እንዲደረግላቸው ለአለም ቀይ መስቀም ኢትዮጵያ ያመለከተች መሆኑን አመልክተዋል።</p>

<p>ቃል አቀባይዋ ኤርትራውያን ዜጐችን በተመለከተ በሰጡት መግለጫም በስለላና ገንዘብ በማዋጣት የተያዙ 1000 ኤርትራውያን ከአገር መባረራቸውን ሌሎች 1000 በእስራት ላይ የሚገኙ መሆኑን ገልጠው አያያዛቸው ተገቢ ለመሆኑም የዓለም ቀይ መስቀል እንደጐበኛቸውም አመልክተዋል።</p>

<p>በሌላ በኩል ሰኔ 16 ቀን ኢትዮጵያ ለኤርትራ ተገቢ ትምህርት እሰጣታለሁ በማለት በጠቅላይ ምኒስትሩ ለተገለጠው ማስጠንቀቂያ ሰኔ 17 ቀን የኤርትራ ምኒስትሮች ምክር ቤት ባወጣው መግለጫ የሚመጣውን ለመመለስ አቅሙ አለን ማለቱን የአሜሪካ ድምፅ ገልጧል።</p>

<p>ሰኔ 17 ቀን አስመራ የሚገኘው የቢቢሲ ወኪል አሌክስ ላስት በሰጠው ዜና በኢትዮጵያና በኤርትራ መካከል የተከፈተው ጦርነት የኤርትራን ኢኮኖሚ አደጋ ላይ እየጣለው መሆኑን አመልክቷል።</p>

<p>አስመራ ውስጥ በአበባ ማምረት ሥራ ላይ የሚተዳደር አለን የሚባል የውጪ አገር ዜጋ ኮንትራት ወስዶ ወደ ጀርመንና ሆላንድ አበባ ይልክ የነበረ ሲሆን አሁን ግን ወደ አስመራ የሚደረግ ምንም የአውሮፕላን በረራ ባለመኖሩ የአበባ ምርቱ እየተበላሸበት መሆኑን አሌክስ አመልክቷል።</p>

<p>አሌክስ በሰጠው ተጨማሪ ዘገባ በኤርትራ የናቅፋ ገንዘብ መስራት ከጀመረ ወዲህ ወደ ኢትዮጵያ አበባ ይልክ የነበረው አሰን የሌተር ኦፍ ክሬዲት ለማግኘት ሳምንት ስለሚወስድበት ምርቱ በዚህም ሳቢያ እንደተበላሸበት ገልጦ ይህ የድንበር ግጭት በአጭር ጊዜ ውስጥ የሚቆም ባለመሆኑ አለን ተስፋ ቆርጦ ኤርትራን ለቆ ሊወጣ መወሰኑንም ገልጧል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 19 ቀን 1990</a></p>

</body>
</html>
