<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ እብሪተኛ መሪዎች ጠብ አጫሪነት የተቀጣጠለው የድንበር ጦርነት አሳዛኝና ዓላማ ቢስ ነው ሲል የኢትዮጵያ መድህን ዲሞክራቲክ ፓርቲ አውግዟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በኤርትራ እብሪተኛ መሪዎች ጠብ አጫሪነት የተቀጣጠለው የድንበር ጦርነት አሳዛኝና ዓላማ ቢስ ነው ሲል የኢትዮጵያ መድህን ዲሞክራቲክ ፓርቲ አውግዟል</h2>


<p>ከአዲስ አበባና ከኤርትራ ባለሥልጣናትና ከዜና ወኪሎች ዘገባ እንደተሰማው በኢትዮጵያና በኤርትራ ድንበር ላይ ወደ ሙሉ ጦርነት በማዝገም ላይ ያለ ውጊያ እየተካሄደ መሆኑንና ውጊያውም የተከፈተው የኤርትራ ጦር ወደ ትግራይ ክልል ድንገተኛ ወረራ በማድረግ የሸራሮንና የባድመን አካባቢን በጉልበት በመቆጣጠሩ መሆኑን ገልጦ ኢትዮጵያም ጦሯን ክተት ብላ ከኤርትራ ወደሚያዋስናት ድንበር መላኳን ገልጣ የኢትዮጵያ መድን ዲሞክራቲክ ፓርቲ ይህን ያልተጠበቀ የጦርነት ጥድፊያ ለማውገዝ ያለባቸውን ችግሮች በሰላማዊ መንገድ እንዲፈቱ ለኤርትራና ለኢትዮጵያ ጥሪውን አቅርቧል።</p>

<p>መድህን በተለይ የኤርትራን ወታደራዊ ጥቃት የሚመለከተው ግልጽ ወረራ አድርጎ እንደሆነ ገልጦ በወረራ የያዟቸውን አካባቢዎች በአስቸኳይ እንዲለቁና ከቤት ንብረታቸው ለተፈናቀሉ የትግራይ ገበሬዎች በቂ ካሣ እንዲከፍሉ ለኤርትራ ባለሥልጣኖች ጥሪውን አቅርቧል። የመድህን ፓርቲ ስለድንበሩም በሠጠው ግልጽ አቋሙ በኢትዮጵያና በኤርትራ መካከል ያለው ድንበር በሚገባ በመሬትና በካርታ ላይ የተመለከተና ግልጽ በመሆኑ በወረራ ቀርቶ ለአለመግባባት እንኳን የሚያደርስ አልነበረም ካለ በኋላ የኤርትራ የቅኝ ገዢ የነበረውን የጣሊያንን መንግስት ጨምሮ በተከታታይ የነበሩ የኢትዮጵያ አስተዳዳሪዎች ከቀዳማዊ ኃይለ ሥላሴ እስከ መንግሥቱ ኃ/ማርያም ተቀብለውት የነበረና የቆየ መሆኑን አስምሮበታል። በመቀጠልም በተባበሩት መንግስታት በአፍሪካ አንድነት ድርጅትና በነዚህ ድርጅቶች አባል አገሮች ዕውቅና ያገኘውን ዓለም አቀፍ ድንበር በወታደራዊ ተጽእኖ ለመለወጥ የተደረገው ሙከራ አቶ ኢሳይያስ ዓለም አቀፉን ህግ ሆን ብለው እንደጣሱና ኃላፊነትም እንደማይሰማቸው የሚያመለክት መሆኑን መድህን	በተመሳሳይም አዲስ አበባ ያሉት የኢህአዴግ ባልሥልጣኖች ለዚህ ድንገተኛ ሁኔታ መከሰት በኃላፊነት ከመጠየቅ የሚድኑ አለመሆናቸውን አያይዞ የገለጠው መድህን ሕወሓት/ኢህአዴግ ሻዕቢያ ኤርትራን ለማገንጠል ከኢትዮጵያ ጋር በሚዋጋበት ጊዜ አብሮ ተሠልፎ የተዋጋ መሆኑን የኢትዮጵያ አካል የሆነችው ኤርትራ ነፃ አገር እንድትሆን ግንባር ቀደም በመሆን ዓለም አቀፍ ዲኘሎማሲያዊና የፖለቲካ ትግል ያደረገ መሆኑ የሚዘነጋ አለመሆኑን አመልክቷል። ከዚህም ሌላ የአፋር የኢትዮጵያ ግዛት ያለ ህዝብ ፍላጐት በጉልበት ወደ ኤርትራ እንዲገባ ሲደረግ ከሻዕቢያ ጋር ለመመሳጠር አንድም ተቃውሞ አለማንሳታቸውን ገልጦ አሁን ለኢትዮጵያ የግዛት አንድነት ሻምፒዮን ነን ብለው የሚያሠሙት ድንገተኛ ፕሮፓጋንዳ ፍጹም የማያሳምን መሆኑን አጥላልቶ ነቅፎታል።</p>

<p>የመድህን ዲሞክራቲክ ፓርቲ መግለጫ አያይዞም ይህ ጦርነት አሳዛኝና ረብየለሸ መሆኑ የማይ ካድ መሆኑን ገልጦ የኤርትራም ሆነ የኢትዮጵያ ህዝብ የሚፈልጉት አለመሆኑን አመልክቷል። በጦርነት በጣም የተሰቃዩ ስለሆነም ዳግመኛ የጦርነት አድቬንቸር የመድገም ፍላጐት የሳቸውም የሚለው መድህን ምንም እንኳን የህዝቡን ትኩረት በውስጥ ካለው የፖለቲካና የኢኮኖሚ ቀውስ ለማስወገድና ወደ ውጪ እንዲያተኩር ለማድርግ የታቀደ ቢሆንም ሁለቱም ወገኖች ያለቻቸውን አነስተኛ የገቢ ምንጭ ለወታደራዊ አድቬንቸር መጣል የሚችሉ አይደሉም ሲል አስጠንቅቋል። በመቀጠልም የኢትዮጵያና የኤርትራ ህዝብ የሚፈልገው ጦርነት ሳይሆን የሠብአዊና ዲሞክሲያዊ መብቶች መከበርን የፖለቲካ እስረኞች መፈታትን፣ የህግ የበላይነት መስፈንንና የህዝባቸው ኢኮኖሚያዊና ማህበራዊ ሁኔታዎች መሻሻልን ነው ሲል አስገንዝቧል።</p>

<p>የኢትዮጵያ መድህን ዲሞክራቲክ ፓርቲ በመጨረሻ ባወጣው ማሳሰቢያ ወደ እነዚህ ትልቅ ግቦች መድረስ የሚቻለው በጦርነት፣ በአምባገነን አመራር ሳይሆን በዲሞክራሲያዊ መልካም አስተዳደርና የብዙሃኑ የኤርትራና የኢትዮጵያ ህዝብ ድጋፍ ያለው ከፋፋይ ያልሆኑ ፓሊሲዎች ሲቆየው መሆኑን አመልክቶ የኢትዮጵያና የኤርትራ አመራር ሊፈጽሙና ሊረዱ ያልቻሉትም ይህንን ነው በማለት መግለጫውን አጠቃሏል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 19 ቀን 1990</a></p>

</body>
</html>
