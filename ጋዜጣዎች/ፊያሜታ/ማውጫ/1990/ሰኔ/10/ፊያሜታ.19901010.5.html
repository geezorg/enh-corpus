<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ደም ያፋሰሰው የዛል አምበሳው ጦርነት (ልዩ ዘገባ)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ደም ያፋሰሰው የዛል አምበሳው ጦርነት (ልዩ ዘገባ)</h1>
<p class="align-center">ዴቪድ ኸርስት ከዛልአምበሳ</p>


<p>የዛልአምበሳ የድንበር ከተማ የሠራዊት የተፈጥሮ መተላለፊያ ነው። ከተማዋ ኤርትራ የኢትዮጵያ ክፍለ አገር ከነበረችበት ጊዜ ጀምሮ ከአዲስ አበባ ወደ አሥመራ የሚወስደው መስመር ዋና መተላለፊያ በር ነበረች። ቦታዋ በሚያስደንቅ የአለት አቀማመጥና የተፈጥሮ ዛፎቿ የተዋበ ሲሆን ከመንገዱ ግራና ቀኝ አነስተኛ መንደሮች የሚገኙባት ናት። በአሁኑ ጊዜ ይቺ የድንበር ከተማ የመረረ ውጊያ የሚካሄድባት ቦታ ሆናለች።</p>

<p>በሳምንቱ መጨረሻ ላይ የኢትዮጵያ መንግሥት በዛልአምበሳ የነበረውን የኤርትራ ተዋጊ ብርጌድ በማስወጣት ከተማዋን በቁጥጥሩ ሥር ማድረጉን ገልጦ ነበር።</p>

<p>ሆኖም ማክሰኞ ጧት ከዚች ከተማ ደቡብ በ27 ኪ.ሜትር ርቀት ላይ በምትገኘው የአዲግራት ከተማ የሚኖረው ህዝብ በውጊያው ጩኸት ሳቢያ ከእንቅልፉ ይቀሰቀሳል። በሁለቱም ድንበር አካባቢ የነበሩ ጋዜጠኞች ከፍተኛ የሞርታርና የታንክ ድብደባ መደረጉን የዘገቡ ሲሆን ቁስለኞችም ወደ ሆስፒታሎች ሲጓዙ ተመልክተዋል።</p>

<p>የኢትዮጵያ ባለሥልጣኖች የዛልአምበሳ ከተማ ክፉኛ በኤርትራዊያን ከባድ መሣሪዎች መደብደቧን አመለከቱ። ኤርትራም ማጥቃቱን የጀመረችው ኢትዮጵያ ናት በማለት ክስ አቅርባለች።</p>

<p>ኢትዮጵያና ኤርትራ በሚያዋስናቸው የጋራ ድንበር ላይ በርካታ አነስተኛ የድንበር ቦታዎች የሚያወዛግቧቸው በመሆኑ አሁን ለተከሰተው ውጊያ ተዳርገዋል። በሰሜን ምዕራብ ያለው ዋናው አወዛጋቢ ቦታ ባድመ ይባላል። ሌሎቹ ወደ ደቡብ ምስራቃዊ አቅጣጫ በመውረድ ከቀይ ባህሩ የአሰብ ወደብ በተቃራኒ ነጥብ ድረስ ይደርሳል። ከነዚህ መካከል አንዱ የዛልአምበሳ አካባቢ ነው።</p>

<p>ኤርትራ እ.ኤ.አ በ1991 ዓ.ም ነፃነቷን እስካገኘችበት ጊዜ ድረስ ዛልአምበሳ በኢትዮጵያ ቁጥጥር ስር ነበረች። የእንጨት ኬላ መቆጣጠሪያ በመንገዱ አግድመት ላይ ያለው የኤርትራ የድንበር ኬላ በከተማው የውኃ መስመር ጫፍ ላይ ተተክሎ ይገኛል። ግን ግማሽ የከተማው ነዋሪ ኤርትራዊያን ሲሆኑ የቀሩት ትግራዮች ናቸው። አንዳንዶቹ በዚህ ሳምንት ሲናገሩ እንደተመሰሙት የሁለቱ ከተሞች ድንበር በከተማው መሃል ማለፍ አለበት የሚል ነው።</p>

<p>የድንበሩ መስመር የተሰመረው ከ100 ዓመት በፊት በኢጣሊያኖች ሲሆን አከላለሉም የተፈፀመው ከኤርትራ ቅኝ ግዛትና በዚያን ጊዜ በነበረችው ኢትዮጵያ ነበር። አሁን ኤርትራዊያኖች ወጥረው የያዙትም ይህ መስመር የአዲሲቷ አገር እውነተኛው ድንበር ነው የሚል ጥያቄን በማንሳት ነው።</p>

<p>በነፃነት ጊዜ የኤርትራ ግዛት ነው የሚሉት መሬት በኢትዮጵያ ቁጥጥር ስር ቀርቶ እንደነበር ያስባሉ ሆኖም አሁን ኢትዮጵያን የሚመሩት የነሱ አገርና የመንግሥቱ ሃይለማርያም የማርኪስስት ሥርዓት አብረው የጣሉ ሕወሓቶች ስለሆኑ ወደፊት እንፈታዋለን በሚል ተስፋ ነገሩን በወቅቱ ሳያነሱት ቀርተው ነበር።</p>

<p>ይህ ቦታ ለአዲሲቷ ኤርትራ ትልቅ ነገር ሆኖ ወደ ውጊያ ሊያስገባት የሚችል ላይመስል ይችላል። ሆኖም ይህ ቦታ ከፍተኛ ደም ያፋሰሰና ወደ ከፍተኛ ጦርነትም ያሸጋገረ ሆኗል። ይህን ጦርነት ልዩ የሚያደርገው የኤርትራ አመራር ስለዚህ ቦታ ጉዳይ ምንም አለማለቱ ነው። ሆኖም በዚያ አካባቢ ምን እንደተፈጠረ ለማወቅ እቦታው ድረስ ብቻ በመሄድ ማረጋገጥ ይቻላል።</p>

<p>እኔ በሳምንቱ መጨረሻ ላይ በታክሲ የ 3 ሰዓት መንገድ ተጉዤ ኢትዮጵያዊያን ኤርትራዊያንን አባረሩ እተባለበት ከተማ መሐል ገባሁ። ሆኖም የኤርትራ ጦር በቦታው ላይ ከመኖሩም ሌላ በከተማው ሌላ ጐን አዲስ የውጊያ መስመር ያጠናክር ነበር። ሲቪሎች ትግራዮች ባሉበት የከተማዋ ወገን ይጐርፉ ነበር።</p>

<p>የአካባቢው ጦር አዛዥ ኮሎኔል ምህረተአብ መስፍን የመጀሪያውን የኢትዮጵያዊያንን ማጥቃት ሲያስረዳ "ወደ ድንበሩ ጣቢያ አቀበቱን ሲወጡ ቢያንስ 200 የሰው ኃይል ሳይጐዳባቸው አልቀረም። በወቅቱ ተዘጋጅትን አልነበረም የጠበቅናቸው። በርካታ ምርኮኞችን ይዘናል። ሞራላቸውም የወደቀ ነው" በማለት ገልጧል። ኮሎኔሉ በማከልም "3 የሚሰሩ ታንኮችን በተጨማሪ የማረክን ሲሆን እነሱንም በግንባር አሰልፈናቸዋል" በማለት አስረድቷል። ምናልባትም በገዛ ወገናቸው ላይ ተነጣጥረው ሊሆን ይችላል። ማክሰኞ ከለሊቱ 11 ሰዓት ከ15 ላይ የኢትዮጵያ ጦር በዛልአምበሳ የኤርትራ ይዞታ ላይ ማጥቃት መሰንዘሩን አመልክቷል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 10 ቀን 1990</a></p>

</body>
</html>
