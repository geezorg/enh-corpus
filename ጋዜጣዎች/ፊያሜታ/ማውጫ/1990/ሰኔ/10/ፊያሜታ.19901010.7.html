<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ65 ዓመቱን አዛውንት ልደታዎች የቀብር ቦታ መከልከላቸው ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የ65 ዓመቱን አዛውንት ልደታዎች የቀብር ቦታ መከልከላቸው ተገለፀ!</h1>


<p>መላ የክርስትና ሕይወት ዘመናቸውን በአባልነት ተመዝግበው ወርሃዊ ክፍያቸውንም በወቅቱ በመክፈል የኖሩት የ65 ዓመቱ አዛውንት ሻምበል ምንአለ ወ/ሚካኤል በልደታ ቤተክርስቲያን እንዳይቀበሩ በልደታ ኃላፊዎች መከልከላቸው ተገለፀ።</p>

<p>ሻምበል ምንአለ ወ/ሚካኤል ጠዋት ማታ ከልደታ ቤተ ክርስቲያን ተለይተው የማያውቁ እውነተኛና መንፈሳዊ ክርስቲያንና በሥጋ ወደሙ የተወሰኑ እንደነበሩ የገለፁት የልደታ አካባቢ ምዕመናን እንዳሉት፣ ሟቹ በልደታ ቤተ ክርስቲያን የራሳቸው የሆነ የሰንበቴ ማህበር፣ የዕድርተኞች የመቃብር ቤት እያላቸው በፓትርያርኩ አቀንቃኞችና የልደታ ገዥዎች ፍሰሀና ካህሳዬ በተባሉ ግለሰቦች የቀብር ቦታቸውን መከልከላቸውን አስታውቀዋል። መጋቢት 21 ቀን 1990 ያረፉት አዛውንት በቤተሰቦቻቸው ስንት እንግልት በኋላ መጋቢት 22 ቀን 1990 የአዲስ አበባን ክልል በሚያዋስን ቦታ ብዙ አገር ተጉዘው ወይብላ ማርያም በምትባል አዲስ ቤተ ክርስቲያን የቀብራቸው ሥነ ሥርዓት መፈፀሙን ገልፀዋል።</p>

<p>አዛውንቱን በጥልቀት የሚያውቋቸው የአካባቢው ምዕመናን በኃዘኔታ እንዲህ ሲሉ ተናግረዋል። አሁን የቀብር ቦታ የሚከለከሉት ፍስሐና ካህሳዬ ከመብቀላቸው አስቀድመው ልደታን፣ያገለገሉ በገንዘባቸው በጉልበታቸው የደከሙትን አዛውንት እነ ፍሥሐ መቃብር መከልከላቸው አሳዛኝ ነው ካሉ በኋላ፣ የፓትርያርኩ ከእንደእነዚህ ዓይነት ሰዎች ጋር ህብረት ፈጥረው መኖር ራሱ አሳፋሪ ነው ብለዋል። የፓትርያርኩ ተቃዋሚ በሚል ሽፋን፣ ከተቃዋሚ ጋር ግንኙነት አለህ በሚል አሉቧልታ ክርስቲያኖች በገዛ ቤተ ክርስቲያናቸው እንዳይቀበሩ መከልከል ኃዘኑ የሁሉም ምዕመናን ነው ሲሉም አምርረዋል።</p>

<p>በመቀጠልም የልደታ ኃላፊዎች ሰርተው ሳይሆን በአምባገነንነትና የፓትርያርኩ ወዳጅ በመሆን እንደ ካህሳዬ ዓይነቱ የፓትርያርኩን ጃንጥላ በመያዝ እንጀራ የሚበሉ፣ ለአንድ ሰዓት እንኳ ቢሮ የማይገቡ መሆናቸውን አገር ያውቀዋል። ነገር ግን አቤት የሚባልበት ስለጠፋ ሕዝቡም እያዘነ ካህኑም እንጀራ ስለሆነበት አንገቱን አቀርቅሮ ይኖራል፣ የወደፊት የምዕመናኑ የቀብር ቦታም የት እንደሚሆን ግራ ገብቶናል። ወይብላ የተቀበሩትን አዛውንትም ሬሳ የማይወጣ ሆኖ እንጂ ከተቀበሩ በኋላ እዚያ መቀበራቸውን ሲሰሙ ሀውልት እንዳይሰራ ቤተሰቦቻቸውን እስካሁን አግደዋቸዋል በማለት ይናገራሉ።</p>

<p>"አባ ጳውሎስ እስካሉ እኛም አለን" እያሉ የሚሸልሉት ሁለቱ አንባገነኖች ለምዝበራ እንዲያመቻቸው ለእነሱ ያልተመቻቸላቸውን ሠራተኛ በማባረር ዘመድ አዝማድ በማሰባሰብ እንደሚገኙ ጠቅሰው፣ ከአሰባሰቧቸው ወገኖች የፍስሐ አጐት ከነልጆቻቸው በልደታ ሌላው አጐታቸው በዮሴፍ ቤተ ክርስቲያን ሌሎችንም ዘመድ አዝማድ እንደዚሁ በልደታ መቅጠራቸውንና ለምዝበራ እንዲያመቻቸው ደግሞ የቀድሞ ወታደር የነበሩትን ሰዎች አንደኛውን ገንዘብ ሰብሳቢ፣ ሌላኛውን በልማት ስም ሁለተኛ ገንዘብ ሰብሳቢ በማድረግ ከተመረጠ ከ4 ዓመት በላይ ከሆነው ያውም ካልተሟላ የሰበካ ጉባኤ ጋር በመሆን ቤተ ክርስቲያንን አድቀዋታል ብለዋል።</p>

<p>አንጋፋዋና ስመ ጥሯ፣ በገቢ ደረጃም ወደር የማይገኝላት ታላቋ የልደታ ደብር ለውድቀት ከተዳረገች ዓመታት አልፈዋል። ኃላፊ ተብዬዎችም ገንዘብ ከመብላት በስተቀር ጠዋት ማታ ውሏቸውም ሆነ አገልግሎታቸው ፓትርያርኩን ነው። ልደታን የእንጀራ እናት አድርገዋታል። በተጨማሪም ህሕቡን ሰላም እየነሱ የሚገኙ ከመሆናቸው ባሻገር ከሚወዷት ልደታ ቤተ ክርስቲያን እንዳይገቡ የተከለከሉ፣ ለበርካታ ዓመት ከሚያስቀድሱበትና ከሚፀልዩበት ቦታ እንዲነሱ የተደረጉት ምዕመናን ብዙ መሆናቸውን እነዚህ ወገኖች በማከል አስረድተዋል።</p>

<p>በመጨረሻም "ግርግር ለሌባ ያመቻል" እንዲሉ በማለት ማሳሰቢያ የሰጡን ደግሞ ሰሞኑን በልደታ አካባቢ ያለው የገንዘብ አሰባሰብ ደስ ያላላቸው ሌላው ታዛቢ ገንዘቡም ሆነ ንብረቱ ጥበቃ ያስፈልገዋል። ገንዘቡ ሲቆጠርም ሆነ በመድረክ የሚሰበሰበው ከወትሮ የተለየ ምዝበራ ሳይደርስበት አልቀረም ሲሉ ቤተ ክህነት ጥንቃቄ የሚያደርግበት መንገድ እንዲቀየስ አሳስበዋል። ስለግላቸው ሕይወትም እንደ አዛውንቱ የመቃብር ቦታ እንዳይከለከሉ ሥጋት ውስጥ የሰጠሙት የልደታ አካባቢ ምዕመናን ብዙዎች ናቸው። ፍሥሐ ኪዳነ ቃልና ካህሣዬ እንደ አረም ሳይዘሩ በልደታ ከበቀሉበት ጊዜ አንስቶ ሰላም የነሱ መሆናቸውን የአካባቢው ምዕመንና ካህናት ከማወቅ አልፈው የተንገሸገሹ መሄጃ በማጣት ብቻ ቀኑ ጨልሞባቸው የሚኖሩ መሆናቸውንም አስምረውበታል። ካሁን ቀደም የፓትርያርኩ ተቃዋሚ በሚል የእውቁ ሊቅ የሊቃውንት ጉባኤ ሰብሳቢ የመምህር ሀ/ማርያም ልጅ በተመሳሳይ ሁኔታ የቀብር ቦታ መከልከላቸው የሚታወስ ነው።</p>

<p>ሌላው የልደታን አካባቢ ምዕመናን ከማሳዘን አልፎ ያስደነገጣቸው ነገር፣ አባ ተከስተ የተባሉት የደብሩ ሠራተኛ፣ መጋቢት 23 ቀን 1990 ዓ.ም ጠዋት ቤተ ክርስቲያን ለተሰበሰበው ህዝበ-ክርስቲያን ስለሟቹ ገለፃ ሲያደርጉ ፓትርያርኩን የሚቃወም አንድ ሰው ሳይታመም በድንገት ተቀሰፈ፣ መቀበሪያም አጥቶ ከተንገላታ በኋላ ወይብላ በምትባል ቦታ ገጠር ተጉዞ ነው የተቀበረው። እናንተም መቀበሪያ እንዳታጡ ተጠንቀቁ። ፓትርያርኩንም እንዳትቃወሟቸው በማለት ማስጠንቀቂያና ዛቻ አዘል ትምህርት መስጠታቸው ነው።</p>

<p>በሌላ በኩል የፓትርያርኩ የቅርብ አማካሪ ሊቀ ብርሃኑ መኰንን ባለፈው ሣምንት ወደ ልደታ ደብር በመሄድ ከሚመለከታቸው የደብሩ ኃላፊዎች ጋር ዝግ ስብሰባ ማድረጋቸውን ከአካባቢው የደረሱን የዜና ምንጮች አመልክተዋል። ሊቄ ብርሃኑ ወደ ተጠቀሰው ቦታ የተጓዙት በኒቫ መኪና እንደሆነ የጠቀሱት ምንጮች፣ ከኃላፊዎቹ ጋር የተናገሩበት ምስጢር በይፋ ባይታወቅም፣ ሊቄ ብርሃኑ ግን ለአንዳንድ ሠራተኞች፣ በሚናፈሱት ወሬዎች እንዳትጠለፉ፣ ሰሞኑንም ለካህናቱ ደመወዝ እንዲጨመርላችሁ እየተነጋገርን ስለሆነ ተረጋግታችሁ ሥራችሁን ሥሩ ማለታቸውን ምንጮቹ አስታውቀዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 10 ቀን 1990</a></p>

</body>
</html>
