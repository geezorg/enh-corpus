<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ኤምባሲ (?)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ተንቀሳቃሽ የኤርትራ ኤምባሲ (?)</h1>
<h3 class="align-center">ኤርትራውያን ሰልፋቸውን አሳምረው የጦር መሣሪያ አስረከቡ፣ የአ.አ ዩኒቨርስቲ ኤርትራውያን በፖሊስ አጀብ ግቢውን ለቀቁ!</h3>



<p>ለሃገር ብሔራዊ ፀጥታና ደህንነት ሲባል ቀደም ሲል የሻዕቢያ ሰራዊት አባል የነበሩትንና በተለያዩ ምክንያቶች አዲስ አበባ የሚገኙትን በስለላ ላይ ተሰማርተው የነበሩ የቴሌግራም መልዕክት የሚያስተላልፉ እና አደጋ ለመጣል ተዘጋጅተው የነበሩ እንደሚገኙበት ታውቋል።</p>

<p>በትላንትናውም ዕለት በአ.አ የሚገኙ ኤርትራውያን በእጃቸው የሚገኘውን የጦር መሣሪያ እንዲያስረክቡ በተወሰነው መሰረት የአዲስ አበባን ፖሊስ ጣቢያዎች አጣበው ውለዋል። እስከ ትላንት 11፡00 ድረስ የጦር መሣሪያ ባላስረከቡት ላይ እስከሞት የሚደርስ እርምጃ እንደሚወስድ በመገለፁ ይመስላል፣ ብዙዎች ከጊዜ ገደቡም በፊት በጠዋት ሲያስረክቡ የጋዜጣችን ሪፖርተር በተለያዩ ፖሊስ ጣቢያዎች ተዘዋውሮ ተመልክቷል።</p>

<p>በሌላ በኩል ደግሞ የኤርትራ ኰሙዩኒቲ ሊቀመንበር የሆነውና በኢ.ሲ.ኤ ውስጥ የፋይናንስ ኃላፊ ሆኖ ይሰራ የነበረው መስፍን ተስፋ ሥላሴ ከአገር እንዲወጣ ቲኬት ከተቆረጠለት በኋላ በፖሊስ ክትትል ተይዞ በእስር ላይ ይገኛል። ግለሰቡ በኢ.ሲ.ኤ ውስጥ በከፍተኛ ሥልጣን ላይ ከሚገኙት የኤርትራ ባለሥልጣኖች አንዱ ሲሆን፣በመንግሥት ክትትል ይደረግበት ከጀመረ በኋላ ኢ.ሲ.ኤ ውስጥ አልጋውን ዘርግቶ መተኛት ጀምሮ እንደነበር የቅርብ ምንጮች ይገልፃሉ። እነዚሁ ምንጮች ጨምረው እንደሚገልፁት ለኤርትራዊያኖቹ ሽፋን የሚሰጡት እዚያው ኢ.ሲ.ኤ ውስጥ የሚሰሩ የውጭ ዜጐች ናቸው።</p>

<p>በኢ.ሲ.ኤ (የአፍሪካ ኢኮኖሚክ ኮሚሽን) ውስጥ ሆነው ለኤርትራውያኖቹ ድጋፍ ሲሰጡ የነበሩትና አሁንም በመስጠት ላይ የሚገኙት የአስተዳደር ኃላፊው ስዊድናዊ ሚስተር ኩርት ጆንሰን በዋነኝነት የሚጠቀስ መሆኑ ተገልጿል። ካሳማሌ የተባለውም የትራንስፖርት ክፍል ኃላፊ ኤርትራውያኑን ስለማይቆጣጠር በኢ.ሲ.ኤ ውስጥ ችግሮች እንዲፈጠሩ አስተዋፅኦ አድርገዋል ተብሏል። በኢ.ሲ.ኤ የፐርሶኔል ኃላፊ የነበረችው ኤደን ጐይቶምም ከሥራ ታግዳ ከታሰረች በኋላ በአሁኑ ወቅት በየቀኑ ፖሊስ ጣቢያ እየተመላለሰች እንደምትፈርም ለማወቅ ተችሏል።</p>

<p>በኢ.ሲ.ኤ የሚገኙ ኤርትራውያን ለኤምባሲያቸው እና በተለየ መንገድ ለቀረቧቸው ዜጐቻቸው ትራንስፖርት ከመፍቀድ ጀምሮ ሌሎች ድርጊቶችም ሲፈፅሙ እንደነበር ውስጥ አዋቂ ምንጮቹ በምሬት ገልፀውልናል። መስፍን ተ/ስላሴ፣ ኤደን ጐይቶም፣ርዕሶም ተ/ሚካኤል፣ ግርማዬ ሜል፣ግርማዬ ዘርዓይ፣ ተስፋማርያም ዘጊ፣ ኰ/ል ዶ/ር በላይ ጊዮርጊስ እና አብርሃም በኤርትራዊነታቸው ከተፈረጁት መሃል ይገኙበታል። አብርሃም የተባለው ግለሰብም ከታሰረ በኋላ በቅርቡ እንደገና ተፈትቷል። በአጠቃላይ በኢ.ሲ.ኤ ውስጥ ኤርትራውያን ፈላጭ ቆራጭ ሆነው ከመሰንበታቸውም ባሻገር ኤርትራ ነፃ ከሆነች በኋላ ኢትዮጵያዊያንን ሲያንጓጥጡ እና ሲሳደቡ እንደነበር ተያይዞ ተዘግቧል። በዩናይትድ ኔሽን ህግና ደንብ መሰረት ማንኛውም ሠራተኛ ከፖለቲካ ድርጅት አባልነት ነፃ መሆን እንዳለባቸው የተደነገገ ቢሆንም የኢ.ሲ.ኤ ባለሥልኖች ግን ከህጉ ተፃራሪ የሆነ ተግባር እየፈፀሙ ናቸው። ማንኛውም የጠቅላላ አስተዳደር ሥራ በኢትዮጵያውያን እንዲከናወን የሚለውም ደንብ ተሽሮ ለኤርትራውያን ተሰጥቷል። በዚህ እና በሌሎች ምክንያቶችም ኢ.ሲ.ኤ ተንቀሳቃሽ የኤርትራ ኤምባሲ ሆኗል፣ የሚሉ ትችቶች ይቀርባሉ።</p>

<p>ይህ በእንዲህ እንዳለ ሰኔ 2 ቀን፣ 1990 ዓ.ም በአዲስ አበባ ዩኒቨርስቲ በስኮላር ሺፕ ይማሩ የነበሩ ኤርትራውያን በፖሊስ ታጅበው ከግቢው ተባረዋል። ከእነዚህ ተማሪዎች መሃከል አብዛኞቹ በሌሎች ተማሪዎች ላይ ዛቻ እና ማስፈራሪያ ሲሰነዝሩ የነበሩ ናቸው። የአዲስ አበባ ዩኒቨርስቲ ተማሪዎች የሻዕቢያ ወረራን በመቃወም ሰላማዊ ሰልፍ ከወጡ ጊዜ ጀምሮ እነዚህ ኤርትራውያን በንዴት ሲጦፉ ሰንብተዋል።</p>

<p>ኤርትራውያን ተማሪዎቹ የኤርትራን ነፃነት ቀን ምክንያት በማድረግ በኤርትራ ኤምባሲ ግብዣ ተደርጐላቸው ከተመለሱ በኋላ በስካር መንፈስ ሰልፉን ወዳስተባበረው ተማሪ መኝታ ክፍል በመሄድ በሩን ካስከፈቱ በኋላ "ወንድ ከሆንክ ውጣና ይለይልን።" በማለት እና ፀያፍ ስድቦችን በማሰማት ረብሻ አንስተው ነበር። ከዚያም ተደግፈው ገብተው ከተኙ በኋላ በማግስቱም ተመሳሳይ ችግር ሲፈጥሩ እንደቆዩ የዩኒቨርስቲው ምንጮች ገልፀዋል። ከዚህ በኋላ ኢትዮጵያውያን ተማሪዎች እርምጃ ካልተወሰደ በቀር ከኤርትራውያኑ ጋር እንደማይማሩ በገለፁት መሰረት ለመጨረሻው ፈተና ጥቂት ቀናት ሲቀሩ ኤርትራውያኑ ከያሉበት ተለቅመው፣ ዕቃቸውን ተሸክመው በፖሊስ አጀብ ለአንዴና ለመጨረሻ ጊዜ ከዩኒቨርስቲው ግቢ ወጥተዋል። በአሁኑም ወቅት ጉዳያቸው በደህንነት ቢሮ በኩል ክትትል እየተደረገበት መሆኑ የዘገባው ምንጮች ለዝግጅት ክፍላችን ገልፀዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 10 ቀን 1990</a></p>

</body>
</html>
