<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሲምባ፣ አይጋ፣ አሊቴና ዳግም በሻዕቢያ ሠራዊት ተወረረች!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አሲምባ፣ አይጋ፣ አሊቴና ዳግም በሻዕቢያ ሠራዊት ተወረረች!</h1>
<h2 class="align-center">ኢሮቦች "ሕይወታችን እስካለች ድረስ ኤርትራዊ አንሆንሙ አሉ</h2>



<p>ከአዲግራት ከተማ በግምት 50 ኪ.ሜ ላይ የምትገኘውና ሻዕቢያ በተደጋጋሚ የይገባኛል ጥያቄ ሲያነሳባት የቆየችው አሊቴና በሻዕቢያ ወራሪ ቁጥጥር ሥር መውደቋን ከሥፍራው የተገኙ ምንጮች በተለይ ለፊያሜታ ጋዜጣ ገልፀዋል።</p>

<p>እነዚሁ ምንጮች እንደገለፁት ቀደም ብሎ በቅዳሜ እና እሁድ ውጊያዎች ሻዕቢያ የይገባኛል ጥያቄ ሲያነሳባት የነበረችውንና የኢሮቦች መኖሪያ የሆነችውን አሊቴና ተቆጣጥሯል። በወቅቱ በአይጋ ተራሮች ላይ መሽጐ የነበረው የአካባቢው ሚሊሽያ ወራሪውን የሻዕቢያ ሠራዊት መክቶ በሁለቱም ወገን በርካታ ሰዎች ሞተዋል። ከዚያም በመቀጠል የኢትዮጵያ ጦር ሻዕቢያን እስከ ኤርትራ ግዛት ስንአፌ ድረስ ገፍቶ ካባረረው በኋላ፣ ሻዕቢያ ወታደራዊ ኃይሉን በማጠናከር ወደ አሊቴና በመጓዝ ወረራውን የፈፀመ መሆኑን ገልፀዋል።</p>

<p>በአካባቢው ነዋሪ የሆኑት ኢሮቦች "አንድም ጊዜ በኤርትራ ተገዝተን አናውቅም፣ ወደፊትም አንገዛሙ ይላሉ። በአሁኑ ወቅት አሊቴና እና ዳውሃን አካባቢ የሚገኙ ወጣቶች አካባቢውን በመልቀቅ ወደ አዲግራት በመሰደድ ላይ ይገኛሉ። ዳውሃን እና አሊቴና "ዘጋሩቱ በሚባለው ወንዝ የሚለዩ ሲሆን፣ ከወንዙ ማዶ ከዳውሃን ሰሜናዊ ክፍል ላይ ያለው አሊቴና ወረዳ በሻዕቢያ ሥር መውደቁ የአካባቢውን ህዝብ ቁጭት ላይ ጥሎታል።</p>

<p>የኢሮብ ተወላጅ የሆነውና ጦርነቱ በተከፈተበት ወቅት በሥፍራው የነበረው፣ ከዚያም ለዝግጅት ክፍላችን ሪፖርት ያደረገልን ግለሰብ ጨምሮ እንደገለፀው "የእኛ የኢሮብ ቋንቋ ከኤርትራም ሆነ ከትግራይ መጠነኛ ለውጥ አለው። የሆነ ሆኖ ግን አባቶቻችንም ሆኑ አያቶቻችን አንድም ጊዜ ኤርትራዊ መሆናችንን ነግረውን አያውቁም። እኛ ኢትዮጵያዊያን ነን። ህይወታችን እስካለ ድረስ ኤርትራዊ መሆን አንፈልግም። ይህ ደግሞ የአካባቢው ሽማግሌዎች ጭምር የሚገልፁት ነው።" በማለት አሳውቋል።</p>

<p>አሁን በጠላት ይዞታ ስር የወደቀችው አሊቴና ተራራማና ገደላማ የሆነች ስትራቴጂካዊ ቦታ ነች። ኢሕአፓ በ1970ዎቹ መሽጐ የነበረው በዚህችው አሊቴና ውስጥ በሚገኘው አሲምባ ተራራ ላይ ነበር። ሕወሓትም ከ1973 ዓ.ም ወዲህ ከደደቢት በረሃ ወደ አሊቴና አምርቶ ወርአትለ ተብሎ በሚጠራው የኢሮቦች መንደር ነበር የቆየው። በአሁኑም ወቅት አሊቴናን ዘጋሩት የተባለው ወንዝ ከሚለየው ስፍራ በስተደቡብ የሚገኙት የዳውሃን መንግሥት ሠራተኞች ስፍራውን ለቀው ተሰደዋል። ይህ ዜና እስከተጠናቀረበት እስከትላንትናው እለት ድረስ በዳውሃን የሚገኙ ት/ቤቶች እና ክሊኒኮች ላይ ጉዳት መድረሱ ባይታወቅም፣በአሊቴና እና በአይጋ በኩል ሻዕቢያ በመሰረተ ልማቶች ላይ ከፍተኛ አደጋ አድርሷል። ሰዎችም ገድሏል። በአሁኑ ወቅት ከዛላምበሳ ወደ ዳህዋን መንገድ ተሰርቶ፣ ወደ አሊቴና መንገድ ሊሰራ ዝግጅት ላይ ባለበት ወቅት ነው የጠላት ጦር አካባቢውን የተቆጣጠረው፣ ሲል በቁጭት ገልጿል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 10 ቀን 1990</a></p>

</body>
</html>
