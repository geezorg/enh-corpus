<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጀሚል ያሲን ከመገደሉ በፊት የተናገረው የኑዛዜ ቃል ምን ይላል??</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጀሚል ያሲን ከመገደሉ በፊት የተናገረው የኑዛዜ ቃል ምን ይላል??</h1>
<h3 class="align-center"><span class="underline">"ብቀላ ሜ/ጄ ሃየሎምን የሚያመጣ ቢሆን ሺህ ጊዜ ብሞት አይቆጨኝም!"</span></h3>



<p>የካቲት 6 ቀን፣ 1988 ዓ.ም ምሽት ላይ ጀሚል ያሲን በተኰሰው ጥይት የዘመቻ መምሪያ ኃላፊ የነበሩትን ሜ/ጄ ሃየሎም አርአያን መግደሉ ይታወሳል። ጀሚል ያሲን ድርጊቱን የፈፀምኩት በመጠጥ አነሳሽነት እና በጊዜያዊ ግጭት ነው፣ በማለት ከሁለት ዓመት በላይ ሲከራከር ቢቆይም፣ ግንቦት 25 ቀን፣ 1990 ዓ.ም ከታሰረበት ተወስዶ የሞት ብይን ተፈፅሞበታል።</p>

<p>ጀሚል ያሲን ከመሞቱ በፊት በኑዛዜ መልክ ያቀረበውን ቃል ከማቅረባችን በፊት ግንቦት 25 ቀን፣1990 ዓ.ም በወህኒ ቤት አካባቢ ስለነበረው ሁኔታ ቀጥሎ ይቀርባል።</p>

<p>ግንቦት 25 ቀን፣ 1990 ዓ.ም ከሌላው ጊዜ በተለየ መልኩ የወህኒ ቤቱ አካባቢ በጥብቅ እየተጠበቀ ነበር። የጀሚል ያሲን ታናሽ እህት እንደ ወትሮዋ ቁርስ ለማድረስ በጠዋት ተገኝታለች። በዕለቱ ወደ ውስጥ እንድትገባ አልተፈቀደላትም። ውጪ ቆማ እያለ የሜ/ጄ ሃየሎም አርአያ ቤተሰቦች እና ሌሎችም በመኪና ወደ ወህኒ ቤት ሲገቡ ታይቷል። ከሜ/ጄ ሃየሎም ቤተሰቦች ወደ ውስጥ ገብተው ብዙ ሳይቆዩ ከተመለሱ በኋላ የጀሚል ያሲን እህት በሴት ፖሊሶች ታጅባ ወደ ውስጥ በመዝለቅ መሬት ላይ ፊቱ በጨርቅ ተሸፍኖ የወደቀውን ጀሚል ያሲንን ያሳዩዋታል።</p>

<p>የወንድሟን አስከሬን የተመለከተችው ወጣት በድንጋጤ ትጮሃለች፣በአካባቢው ያሉ ጠባቂዎች እያመናጨቁ እንዳትጮህ በመከልከል ያስወጧታል። ከሰዓት በኋላ አስከሬኑ ከወህኒ ቤት እስኪወጣም ድረስ በጀርባው ተንጋሎ የወደቀውን ጀሚል ያሲን የግቢው ጠባቂዎች ፊቱ የተሸፈነበትን ጨርቅ እየገለጡ ሲያዩት እንደነበር ለማወቅ ተችሏል። ጠዋት ጀምረው ለእስረኛ ስንቅ ለማቀበል የመጡት የእስረኛ ቤተሰቦች አስከሬኑ ከወጣ በኋላ ነው ስንቅ እንዲያቀብሉ የተፈቀደላቸው።</p>

<p>በጀሚል ያሲን አሟማት ጉዳይ እና በመገደሉም የአካባቢው ታጋዮች "ዛሬ ገና ትክክለኛ ፍትህ አየን" በማለት ከገለፁልን አስተያየት ጀምሮ፣ የሞት ፍርዱ ሲፈፀም "ሳይገኙ ተገኝተዋሉ እስከተባሉት የጀሚል ያሲን ቤተሰቦች ድረስ ዝርዝር ዘገባ ማቅረብ የሚቻል ቢሆንም  አቢይ ርዕሰ ጉዳያችን የጀሚል ያሲንን የኑዛዜ ቃል ማቅረብ በመሆኑ ሌላውን ሁሉ ለሌላ ጊዜ በመተው ኑዛዜውን በከፊል ከዚህ ቀጥሎ እናቀርባለን።</p>

<p>" ... የተወሰነብኝ የመጨረሻው የሞት ፍርድ እንደመሆኑ መጠን ፍርድ ቤቱ ፈጣሪ የፈጠረውን ሕይወት በህጉ መሰረት ሊጠፋ ይገባዋል ብሎ ለመወሰን ያበቃውን ሁኔታ ሁሉ የምጠብቀውም ሆነ የምዋሽበት ምክንያት ስለሌለኝ በኑዛዜ መልክ ቅሬታዬንና ትዝብቴን እንደሚከተለው አቀርባለሁ፣</p>

<p>" ... ጠበቆች ስለእኔ የአዕምሮ ሁኔታ የተረዱትን ሁሉ በመዘርዘር የወ.መ.ሕግ ቁጥር 51 በሚፈቅደው መሰረት የአዕምሮ ጤንነት ምርመራ እንዲደረግልኝ ጠይቀው በማስረጃ ያልተደገፈ ጥያቄ ነው፣ አጠራጣሪ የሆነ ምልክት አላየንም በሚል ጥያቄውን ውድቅ አድርጐታል። ለጥርጥር ምልክት የሚለው ማስረጃዎች እንዲቀርቡ በፍርድ ቤቱ ትዕዛዝ እንዲተላለፍ ለቀረበውም አማራጭ ከሚመለከታቸው የመንግሥት መሥሪያ ቤት ጋር ተነጋግራችሁ ራሳችሁ ፈፅሙ እንጂ ፍ/ቤቱ አያገባውም ተብሎ ታለፈ። በጠበቆችም ሆነ በዘመዶቼ በኩል ማስረጃው እንዲቀርብ ለማድረግ ተብሎ ውክልና ለመስጠት ቢሞከርም የማረሚያ ቤቶች አስተዳደር በጉዳዩ ስለአመነበት ውክልና ለመስጠት ባለመቻሉ ማስረጃ የማቅረብም ሆነ በሌሎች ክሶች ፍርድ ቤት ቀርቦ ለመከራከር መብት ተነፍጐኝ የጤንነት ምርመራውም ሳይከናወን ክርክሩ ተከናውኖ የሞት ፍርድ ተወሰነ። እንደ እኔ በዕለት ጠብ ምክንያት በተፈጠረ ግጭት በተፈፀመ ወንጀል ብቻ ሳይሆን ከባድ ወንጀሎች የተፈፀሙባቸው እጅግ በርካታ መዝገቦች በጅምር ላይ ወይም ገና ያልተነኩ መሆናቸው እየታወቀ የእኔ ጉዳይ በሳምንት በሳምንት ተቀጥሮ በጥድፊያ የሞት ፍርድ ውሳኔ ላይ መድረሱ እንደማንኛውም ዜጋ እኩል የፍትህ ዕድል በነፃ ዳኝነት አግኝቻለሁ ለማለት አልደፍርም።</p>

<p>" ... በእርግጥ ሜጀር ጀኔራል ሃየሎም ሰራዊት የሚወዳቸውና የሚያከብራቸው ጀግና ሰው ነበሩ። እኝህን ጀግና ሰው ደጋግሜ እንደገለፅኩት ከጓደኞቻቸው ባለነሰ ሁኔታ የማከብራቸውና የማደንቃቸው ሰው ናቸው። ብቀላ እሳቸውን መልሶ የሚያመጣ ቢሆን እንኳን አንድ ጊዜ ሺህ ጊዜ ብሞትም አይቆጨሯም። እንኳን እኔ እሳቸውም ሞተዋል። የሚቆጨኝ የማዝነው ግን በነፃ ፍርድ ቤት ክርክር ተካሄዶ ባላሰብኩት ወቅት ባልጠበቅሁት ቦታ በተፈጠረ የዕለት ጠብ ምክንያት በስካር መንፈስና በደረሰብኝ ጥቃት ልቆጣጠረው በአልቻልኩት ስሜት ወንጀልን መፈፀሜ በግልጽ በማስረጃ የተረጋገጠውን ድርጊት እኝህን ክቡር ጀግና ሰው ለማጥፋት አስቤ ተዘጋጅቼ አድፍጨ በጭካኔና በአስነዋሪ ሁኔታ እንደገደልኩ ሁኖ ፍርድ ቤት በመተቸቱ ነው። የእኔ መገደል የአድናቂዎቻቸውን የብቀላ ስሜት ያረካዋል ከተባለም በፍትህ ሂደት ሳይሆን በሌላ መንገድ ግድያው ቢፈፀም ቅር አይለኝም ሞትንም አልፈራም። ፍትሕ ከተባለ ግን የሕጉ አባባል ከማስረጃው ጋር ተመዝኖ የሚወሰን ከሌሎች ተመሳሳይ መዝገቦች ጋር የሚመጥን ውሳኔ ለታሪክ ከትውልድ ትውልድ የሚተላለፍ ጥቁር ነጥብ መሆን አይገባውም። እንዲህ አይነቱን ለፍትህ ለህብረተሰብ የቆመ ጀግና በእኔ እጅ በመጥፋቱ ፀፀቱና ቁጭቱ እስከ ዕለተ ሞቴ አይበርድልኝም። ለሰዎች ጥሩ እድል (ሎተሪ) እንደሚደርሳቸው ሁሉ ለእኔ ደግሞ ይህ መጥፎ ዕድል ደርሶኝ ይህን ጥፋት መፈፀሜ እንደፈጣሪ ቁጣ አድርጌ እወስደዋለሁ።</p>

<p>" ... ብቀላ እርካታን አይሰጥም ቢሰጥም ለአጭር ጊዜ ነው። የማረሚያና የማስተማሪያ ቅጣት ግን የሕብረተሰብን ብስለትና ሥልጣኔ ደረጃ መለኪያ ከመሆኑም በላይ በጊዜያዊ ስሜትና ፍትሕን ተፃራሪ በሆነ መልኩ እርካታ ማግኘቱ የጀግናና የሃቀኛ ታጋዮችን አላማ ጥሻ ውስጥ መጣል ይሆናል። ለፍትሕና ለ$ብረተሰብ ዕድገት የታገሉ ጀግኖች በተለያየ ምክንያት ሕይወታቸው ቢያልፍም አላማቸው ያብባል ይደምቃል። በሜ/ጄ ሃየሎም ምክንያት ስሜታቸው የተነካ ሁሉ በእኔ መገደል ከመርካት ይልቅ እሳቸው የታገሉለት የፍትህና የሕግ ልዕልና የማስፈን አላማ ግብ ማድረሱ የበለጠ ያፅናናቸዋል ብዬ እገምታለሁ።" በማለት የይግባኝ እና የኑዛዜ ቃሉን ሰጥቶ ነበር። በኤርትራዊነቱ የሚታወቀው ጀሚል ያሲን ከሞተ በኋላ መንግሥት የወሰደው ድንገተኛ እርምጃ ብዙዎችን ያስደነገጠውን ያህል በሜ/ጄ ሃየሎም ይመኩ የነበሩ የሰራዊቱን አካላት ማስደሰቱ አልቀረም። በተለይም አሁን የኤርትራ መንግሥት እና ሻዕቢያ የከፈቱት ጦርነት ቀደም ብሎ የተወጠነና ሜ/ጄነራሉን ለማስገደል የሻዕቢያ እጅ አለበት፣ የሚለው አስተያየት ከሠራዊቱ ከፍተኛ አመራሮች ጭምር ሲነገር ተሰምቷል።</p>

<p>በሌላ በኩል ደግሞ ከጀሚል ያሲን ጋር ጨለማ ቤት ተብሎ በሚጠራው ክፍል አብረው ታስረው የነበሩት የቀድሞው ም/ጠ/ሚንስትር እና የመከላከያ ሚንስትር አቶ ታምራት ላይኔ የጀሚል ያሲንን መሞት ከሰሙ በኋላ በከፍተኛ ሃዘንና ድንጋጤ ውስጥ እንደነበሩ ውስጥ አዋቂ ምንጮች ገልጠውልናል። ከአቶ ታምራት ላይኔ በተጨማሪ አቶ አበራ የማነአብም ከጀሚል ያሲን ጋር በአንድ ክፍል ውስጥ ታስረው እንደነበር እነዚሁ ምንጮች ጨምረው ገልፀዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 3 ቀን 1990</a></p>

</body>
</html>
