<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሰብ ችግር ወደ ጅቡቲ ወደብ ተሸጋገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአሰብ ችግር ወደ ጅቡቲ ወደብ ተሸጋገረ</h1>
<h3 class="align-center"><em>ባንክ እና መገናኛ ሚንስቴር ረብሻቸውን ቀጥለዋል!</em></h3>



<p>በኤርትራ እና ኢትዮጵያ መካከል በተፈጠረው የድንበር ግጭት ሳቢያ በአሰብ ወደብ ላይ የሚገኙ ግምታቸው ከ150 ሺህ ሜትራክ ቶን በላይ የሆኑ ንብረቶች እዚያው ቀርተዋል። ኢትዮጵያ በጂቡቲ ወደብ በኩል መጠቀም ከጀመረችም በኋላ ንብረቶች በአስፈላጊው ፍጥነት እንዲነሱ አልተደረገም፣ በወደቡ ላይ ከፍተኛ መጨናነቅ ይታያል። የግል ጉምሩክ አስተላላፊ ስራዎች ማህበርም በዚህ እና በሌሎች ወቅታዊ ጉዮች ላይ ግንቦት 29/90 በጊዮን ሆቴል ጋዜጣው መግለጫ ሰጥቶ ነበር።</p>

<p>በዚሁ ጋዜጣዊ መግለጫ ላይ እንደተገለፀው በሚንስትሮች ምክር ቤት ደንብ ቁ 155/86 መሰረት የጉምሩክ አስተላላፊነት ሥራ በግል ተፈፃሚ እንዲሆን በአዋጅ ተደንግጓል። ሆኖም ይህ አዋጅ ተግባራዊ እንዳይሆን የብሔራዊ ባንክ እና የት/መገናኛ ሚንስትር አሉታዊ ሚና እየተጫወቱ ነው፣ ተብሏል። እነዚህ መ/ቤቶች የጉምሩክ አስተላላፊነት ሥራ በመንግሥት የባህር ትራንዚት ስር ብቻ እንዲፈፀም በማድረግ ላይ ናቸው። ይህም አዋጁን የሚፃረር ተግባር መሆኑ ተገልጿል።</p>

<p>የባህር ትራንዚት የወደብ እንቅስቃሴዎችን በብቃት ሊወጣ ባለመቻሉ ስራው በግል እንዲሰራ አዋጅ ከወጣ አራት ዓመት ያለፈው ቢሆንም በየዓመቱ አወዛጋቢ ጉዳዮች መከሰታቸው አልቀረም። ቀደም ሲል በተፈጠረው ውዝግብ ሳቢያ የግል ጉምሩክ አስተላላፊ ድርጅቶች በአሰብ ወደብ መጠቀማቸውን በማቆም በጂቡቲ ወደብ ያለችግር ሲጠቀሙ ቆተው ነበር። የአሰብም ወደብ በመንግስታዊው ባህር ትራንዚት ስር ወድቆ፣ ንብረቶችን በወቅቱ ወደ አዲስ አበባ ማጓጓዝ ተስኖት ከፍተኛ ግምት ያላቸው ንብረቶች አሰብ ወደብ እንዲቀሩ አስተዋፅኦ አድርጓል።</p>

<p>ይኸው የባህር ትራንዚት የአሰብን ወደብ በሞኖፖል በያዘበት ወቅት፣ የግል ጉምሩክ አስተላላፊ ድርጅቶች እቃዎችን በጂቡቲ ወደብ በኩል በመርከብ ስራቸውን በብቃት ሲወጡ ቆይተዋል። አሁን የአሰብ ወደብ አገልግሎት ሲያበቃ ደግሞ ይኸው የመንግሥት ባህር ትራንዚት ወደ ጂቡቲ ወደብ በመምጣት አሁንም ብቻዬን ወደቡን እጠቀማለሁ፣ በማለት እንደከዚህ ቀደሙ ረብሻውን ቀጥሏል። ለዚህ ህገ ወጥ ረብሻ ተባባሪ የሆኑት ደግሞ የት/መገናኛ ሚኒስቴር መ/ቤት እና ብሔራዊ ባንክ ናቸው፣ በማለት የግል ጉምሩክ አስተላላፊዎች ማህበር ወቀሳውን ያቀርባል።</p>

<p>እንደ ማህበሩ መግለጫ ከሆነ፣ የት/መገናኛ ሚንስትር ከብሔራዊ ባንክ ጋር በመተባበር፣ የሚንስትሮች ምክር ቤት ደንብ ቁ.155/86 ያወጣው ደንብ በስራ ላይ እንዳይውል እና የግል የጉምሩክ አስተላላፊነት ስራ ድርጅቶች ከዚህ ስራ ወጪ እንዲሆኑ የሚያደርጉት ጥረት አላማው ምን እንደሆነ ግልፅ አይደለም። እነዚህ ሁለት መ/ቤቶች በጉምሩክ ላይ የሚያደርጉት ተፅዕኖ አገሪቱ በነፃ ኢኮኖሚ የምትከተለውን መርህ የሚቃረን መሆኑ በግልፅ ይታያል። በተለይ በአሁኑ ወቅት አገራችን ኢትዮጵያ በብቸኝነት የምትጠቀመው የጂቡቲ ወደብ መርከቦች እየገቡ በማራገፍ ላይ ናቸው። እነዚህ እቃዎች ከአንድ መንግሥታዊ ድርጅት የማንሳት አቅም በላይ በመሆናቸው በዚህ የስራ መስክ ላይ የሰተማሩትን የግል ድርጅቶችን እርብርቦሽ የሚጠይቅ ስራ ነው። ይህ ካልሆነ ወደቡ ላይ የሚራገፉ እቃዎች ለፀሐይ እና ተለዋዋጭ የአየር ንብረት በመጋለጥ ብልሽት ይደርስባቸዋል፣ አግባብ የሌለው የመጋዘን ኪራይ በውጭ ምንዛሪ እንዲከፍሉ እየሆነ ነው... በማለት የአገርን ጥቅም የሚጐዱ መሆናቸውን አብራርተዋል።</p>

<p>በሌላ በኩል ደግሞ ባለፈው ግንባት 24 ቀን/90 በት/መገናኛ ም/ማንስትር በሆኑት አቶ አየነው የሚመራ አንድ የልዑካን ቡድን ወደ ጂቡቲ በመጓዝ ከጂቡቲ ባለስልጣኖች ጋር ውይይት አድርገዋል። በዚሁ ውይይት ወደቡን የባህር ትራንዚት ብቻ ጥቅም ላይ እንዲውል ጥያቄ ማቅረቡ ታውቋል። ሆኖም በጂቡቲ ባለስልጣኖች በኩል ወደቡን በሞኖፖል መጠቀም እንደማይቻል ተገልጾላቸው መመለሳቸውን ለማወቅ ችለናል።</p>

<p>የብሔራዊ ባንክም ማህተም እና ፊርማ በሌለው ሰርኩላር ማንኛውም የወደብ ክፍያ አገልግሎት የምናስተናግደው በባህር ትራንዚት ድርጅት በኩል ነው፣ ሲል ገልጿል። የግል ጉምሩክ አስተላላፊዎችም ስራችን በዚህ መልኩ እየተበደለ ነው፣ ይላሉ። ሁኔታዎች እና ችግሮች እንዲህ የሚቀጥሉ ከሆነም የመጨረሻም አማራጭ በህጋዊ መንገድ ክስ እስከ መመስረት እንደሚደርሱ በጊዮኑ ጋዜጣዊ መግለጫ ላይ አረጋግጠዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 3 ቀን 1990</a></p>

</body>
</html>
