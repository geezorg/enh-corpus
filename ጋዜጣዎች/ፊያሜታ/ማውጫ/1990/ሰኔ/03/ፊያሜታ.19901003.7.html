<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ለበዓለ ንግስ የገባውን ወርቅ ኪሳቸው ወሽቀው ሮጠው አመለጡ"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ለበዓለ ንግስ የገባውን ወርቅ ኪሳቸው ወሽቀው ሮጠው አመለጡ"</h1>
<h3 class="align-center"><em>በፓትርያርኩ የአስተዳዳር ቀውስ በካቴድራሎች እሳት እየነደደ ነው!</em></h3>



<p>በመዲናችን ካሉት ታላላቅ ካቴድራሎች መካከል የደብረ ገሊላ አማኑኤል ካቴድራል እና በደብረ መዊዕ (መርካቶ) ቅ/ሚካኤል ካቴድራል በፓትርያርኩ የአስተዳደር ቀውስ የተነሳ እሳት እየነደደ ነው።</p>

<p>በደብረ ገሊላ አማኑኤል የተፈጠረውና የቤተ ክህነትን ኃላፊዎች ሳይቀር ሆድና ጀርባ ያደረገው የሰበካ ጉባኤ ምርጫን በተመለከተ ሲሆን፣ በካቴድራሉ ያለው የሰበካ ጉባኤ አገልግሎት ዘመኑን ካጠናቀቀ አንድ ዓመት ከሶስት ወር ያስቆጠረ መሆኑ በሚመለከታቸው የቤተ ክህነት ኃላፊዎች ተረጋግጦበት፣ አዲስ የሰበካ ጉባኤ ምርጫ ለግንቦት 23 ቀን 1990 ቀጠሮ ተይዞለት ሳለ የአካባቢው ህዝበ ክርስቲያን ምርጫውን ለማካሄድ በነቂስ ወጥቶ ለምርጫ ሲዘጋጅ ምርጫው እንዳይካሄድ የፓትርያርኩ የቃል ትዕዛዝ መጥቶ ህዝቡ በኃዘኔታ እንዲበተን መደረጉ እንደሆነ ተጨባጭ ማስረጃዎች ገልፀዋል።</p>

<p>አንድ ትልቅ ባለሥልጣን ያውም ፓትርያርክ ስንቶችን ባለሥልጣናት ወደታች አልፈው በአንዲት አጥቢያ ቤተ-ክርስቲያን ጉዳይ ዘሎ መግባት ያሳዘናቸው ወገኖች እንደሚሉት ምርጫውን በተመለከተ የሀገረ ስብከት ሥራ አስኪያጅ ምርጫው መካሄድ እንዳለበትና ምርጫውን የሚያስፈጽሙም 1/ ሊቀ ጉባኤ ቀለመወርቅ ድረሴ 2/ መምህር ክንፈ ርግብ ሐጐስ የተባሉ የሀገረ ስብከቱ ሠራተኞች ከአውራጃው ኃላፊዎች ጋር በመሆን ምርጫውን አስፈጽመው ሪፖርት እንዲያደርጉ የተላለፈውን ትዕዛዝ ፖትርያርኩ በቅፅበት እንዲሻር ማድረግ "አሳፋሪ" ብለውታል።</p>

<p>የአውራጃው ሰበካ ጉባኤ ኃላፊ የሆኑት ሊቀ ካህናት አባ ገድሉ ፈረደም የሥራ አስኪያጁን የምርጫ ትዕዛዝ መነሻ በማድረግ በምርጫው ላይ አንዳንድ አላስፈላጊ የፀጥታ መታወኮች እንዳይከሰቱ የፀጥታ ክፍሎች እንዲላኩ በካቴድራሉ አካባቢ ለሚገኘው ለወረዳ 6 ፖሊስ ጣቢያ መጻፋቸው ታውቋል። የሁለቱም ባለሥልጣናት ትዕዛዝም ሆነ የትብብር ጥያቄ፣ ወረቀት ከመጨረስ በስተቀር የፈየደው ነገር አለመኖሩ ተመልክቷል። ሊያስመርጡ ተልከው የነበሩት ኃላፊዎችም ፀሐይ ሲሞቁ ውለው የመመለሳቸው ጉዳይ ብዙዎችን አስገርሟል።</p>

<p>ለምርጫው እንቅፋት ከሆኑት ጥቂት ሰዎች መካከል ፓትርያርኩን እንዳሳመኑ የሚነገርላቸው፣ በአካባቢው የሚገኙና በካቴድራሉ ግቢ ውስጥ መቃብር ቤት ለማሰራት በእቅድ ያሉ አንድ ባለሀብት ግለሰብ እንደሚገኙበትና ፓትርያርኩን እንዳሳመኑአቸው እየተነገረ ነው። በምርጫው መደናቀፍ ምክንያት ደብረ ገሊላ አማኑኤል የጭቅጭቅ፣ የንትርክና የትርምስ ቤት ሆና ሰንብታለች። አሁንም ምርጫው ተካሂዶ ሥራውን የሚያከናውን አዲስ ሰበካ ጉባኤ እስካልተመሰረተ ድረስ በአካባቢው የተነሳው መታወክ አስጊ ሳይሆን እንደማይቀር ከአካባቢው የደረሱን የዜና ምንጮች የነገሩን አወዛጋቢነት አክብደውታል።</p>

<p>ወደ ደብረ መዊዕ (መርካቶ) ቅ/ሚካኤል ካቴድራል ስናመራ ደግሞ በካቴድራሉ አስተዳዳሪና ፀሐፊ መካከል በተፈጠረው ፍጥጫ ካህናቱም ጭምር ሰላም ተነፍገዋል። የፀሐፊው ቢሮም ከተከረቸመ ዋል አደር ብሏል። ውስጥ አዋቂዎችና ሠራተኞች ከካቴድራሉ አካባቢ ለዝግጅት ክፍላችን እንዳሉት ግን አስተዳዳሪውና ፀሐፊው የሚናቆሩት በፀሐፊው የችሎታ ማነስ ነው ሲሉ ተናግረዋል። ፀሐፊው መሪጌታ መንግሥቱ የፓትርያርኩ የቅርብ አማካሪና "በድራፍቱ ቡድን" የቅርብ ተጠሪ በመሆናቸው በተክለ ሃይማኖት ቤተ ክርስቲያን በተራ አገልግሎት እያሉ በውለታነት ብቻ በአንድ ጊዜ የመንበረ ፀባኦት ቅድስት ሥላሴ ካቴድራል ፀሐፊ ሆነው ተመድበው ሳለ በካቴድራል ስለ ተሰረቀው ምርጥ ዘመናዊ ኮምፒዩተር ሳቢያ ተጠርጥረው ለበርካታ ቀናት በእስር ቤት ካሳለፉ በኋላ በወዳጆቻቸው ጥረት እንዲፈቱ ቢደረግም ሳይውሉ ሳያድሩ፣ ከሥላሴ ካቴድራል አስተዳዳሪ ጋር በነበራቸው ያለመጣጣምና በተለመደው የሥራ ችሎታ ማነስ አሁን ወደ አሉበት ቅ/ሚካኤል መዛወራቸውን ገልፀውልናል።</p>

<p>የአስተዳዳሪው ኃያልነትም ሳይገለፅ አልታለፍም፣ በኃያልነታቸውም ይመስላል ግንቦት 23 ቀን 1990 (እሁድ) በመቅደስ ውስጥ በቅዳሴ ሰዓት ረብሻ ተነስቶ እንደነበር እነዚህ ሠራተኞች አመልክተዋል።</p>

<p>የሰሞኑ የአብያተ ክርስቲያናት መናቆር በዚህ ብቻ አልተቋጨም፣ ከፓትርያርኩ አስተዳደር ከአፈነገጠ ዓመታትን በአስቆጠረው የአንቀፀ ምህረት (ጭቁኑ) ቅ/ማካኤል ቤተ ክርስትያንም ግንቦት 23 ቀን 1990 ዓ.ም ሙዳዬ ምፅዋቶች ሰብረዋል በሚል ኃላፊዎችን ጨምሮ የሰበካ ጉባኤ አባላት ወደ እስር ቤት እንደተጋዙ ናቸው። የባህታዊ ገ/መስቀል ኃ/መስቀል ጉባኤ ወደዚያ ቦታ (ደብር) ካመራባት ጊዜ ጀምሮ ታዋቂነትንና በገቢ ደረጃም እድገት እንዳገኙ የሚነገርለት ቅ/ሚካኤል ሰሞኑን ግን ውዝግብ ጠንክሮበታል። ግንቦት 23 ቀን 1990 ዕለተ ሰንበት፣ በደብረ ገሊላ አማኑኤል፣ በደብረ መዊዕ ቅ/ሚካኤልና በአንቀፀ ምህረት ቅ/ሚካኤል ውዝግብን የፈጠረች የተለየች ዕለት ሆና አልፋለች። ይህ ዜና እስከተጠናቀረበት ድረስ ከየትኛውም አቅጣጫ መፍትሔ የተገኘለት አልነበረም።</p>

<p>ይህ በእንዲህ እንዳለ ግንቦት 28 ቀን 1990 ዓ.ም በተከበረው የደብረ ገሊላ አማኑኤል ካቴድራል ዓመታዊ በዓለ ንግሥ የገባውን ሰባት የተለያየ ዓይነት ወርቅ፣ የሰበካ ጉባኤውን ሥራ አንለቅም በማለት የሙጥኝ ካሉት አባላት መካከል አንዱ የሆኑትና ሰበካ ጉባኤው እንዳይወርድ የሚያሳድሙ ተዋናይ መሆናቸው የሚነገርላቸው መምሬ ደግፍ ጋሻው በኪሳቸው ወሽቀው መሮጣቸውን ዘግይቶ የደረሰን ዜና ገልጿል።</p>

<p>ድርጊቱን በማውገዝና በመኮነን የዓይን ምስክሮቹን ዋቤ አድርገው የገለፁት ምንጮች ሰበካ ጉባኤ የሥልጣን ዘመኑን ከአጠናቀቀ ከአንድ ዓመት በላይ ሆኖት፣ ውረድ አልወርድም ግብግብ የፈጠረውም በጥቅም ሰንሰለት ተይዞ ሳይሆን እንደማይቀር የሰሞኑ ወርቅ ይዞ መኰብለል የዘረፋውን ምስጢር ያጐላዋል ብለውታል። ከሀገረ ስብከቱ ለበዓሉ የተላኩትን ቁጥጥሮች እንደ ኢምንት በመቁጠር የገባውን ንብረት (ወርቅ) ይዘው የፈረጠጡት መምሬው፣ የሚተማመኑት ኃይል በስተጀርባቸው ሳይኖር እንደማይቀር ተገምቷል።</p>

<p>ጉዳዩን በቅርበት የተከታተሉት ለዝግጅት ክፍላችን እንደገለፁት፣ በብዙ ሺ የሚቆጠረው የካሬድራሉ አካባቢ ሕዝበ ክርስቲያንና ካህናት ለምርጫው ጊዜ መስጠት እንደሌለባቸው በማመን ጥያቄ ለሚመለከታቸው ክፍሎች ቢያቀርቡም፣ ነባሩ የሰበካ ጉባኤ ሥልጣኑን መልቀቅ ስላልፈለገ በነፃ ስለ አገለገልን ነው የምንወርደው? በሚል ሽፋን በግንባር ቀደም ኃላፊ ሆነው በሚሰሩት የካቴድራሉ ሠራተኞች ላይ ነገር ማሳበቅ ሳይጀማምር እንዳልቀረ ነው የሚነገረው። ቀደም ሲል በሀገረ ስብከቱ ጽ/ቤት በኩል በተላለፈው ትዕዛዝ መሰረት ምርጫው በአስቸኳይ መከናወን እንዳለበትም የሚያሳስቡ ወገኖች በጥቂት የሚገመቱ አይደሉም። አሁን እንደ ቀላል የታየው ነገ ከፍተኛ ችግር ይፈጥራል ሲሉም ከወዲሁ ሥጋታቸውን አስቀድመዋል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 3 ቀን 1990</a></p>

</body>
</html>
