<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ ዛሬም እንደቀጠለ ነው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጦርነቱ ዛሬም እንደቀጠለ ነው!</h1>
<h2 class="align-center">ራዳር እና ሚሳየሎች ወደ ሰሜን ተነጣጥረዋል!!</h1>


<p>ከጊዜ ወደ ጊዜ እየተባባሰ የመጣው የኢትዮጵያ እና የኤርትራ ጦርነት ከምድር ውጊያ ወደ አየር ጥቃት ተሸጋግሯል። ግንቦት 28 ቀን፣ ከቀኑ በ8:00 ሰዓት ላይ የኤርትራ ሚግ 21 የኢትዮጵያን የአየር ክልል አልፎ በመግባት በሰላማዊ ሰዎች ከፈፀመው የአየር ጥቃት በተጨማሪ አንድ የኢትዮጵያ አየር መንገድ አውሮፕላን በቦንብ መትቷል።</p>

<p>የኤርትራ አየር ኃይል በመቀሌው አየር ማረፊያ ላይ ጥቃት ከፈፀመ በኋላ አይደር አንደኛ ደረጃ ት/ቤት ላይ ተመሳሳይ ቦንብ ድብደባ በማድረግ ቁጥራቸው እስከ 47 የሚደርሱ ሰዎችን ለህልፈተ ህይወት አብቅቷል። በዚሁ የግንቦት 28 የኤርትራ አየር ጥቃት አንድ የኢትዮጵያ አየር መንገድ አውሮፕላን አንድ ክንፍ ከተመታ በኋላ ነዳጅ እያፈሰሰ ተጉዞ፣ መቀሌ አየር ማረፊያ በሰላም ለማረፍ ችሏል። ይህን አስደናቂ በረራ በሰላም ጨርሰው በውስጡ የነበሩትን ተጓዥ መንገደኞች ከእልቂት ያተረፉት ካፒቴን ሙልጌታ ሃብቴ እና ረዳቱ ዮፍታሄ መሆናቸውን ከስፍራው የደረሰን ዘገባ አመልክቷል። በመንግሥት በኩል ግን ስለዚህ የመንገደኞች ማጓጓዣ አውሮፕላን ተጨማሪ መግለጫ አልተሰጠም።</p>

<p>በሌላ በኩል ደግሞ በመቀሌ ላይ ጥቃቱን ከፈፀመ በኋላ ወደ አሥመራ የተመለሰው የሚግ 21 አብራሪ ሃብተ ጽዮን የተባለው የቀድሞ የአየር ኃይል ባልደረባ የነበረና በደርግ ዘመን አውሮፕላን እያበረረ ጅዳ (ሳዑዲ አረቢያ) በመፋት አሥመራ ነፃ ስትወጣ ከሻዕቢያ ጋር የተቀላቀለው ይኸው ግለሰብ ቦንብ ጥቃቱን ከፈፀመ በኋላ በአሥመራ ባለሥልጣኖች "የጀግና" አቀባበል ተደርጐለታል፣ ሲሉ የዜና ምንጮቻችን ገልፀዋል። መቀሌ ላይ የቦንብ ድብደባ ከተደረገም በኋላም የአሥመራ ነዋሪዎች ደስታቸውን በጭፈራና በእልልታ ገልፀዋል።</p>

<p>ግንቦት 29 ቀን፣ 1990 ዓ.ም የኢትዮጵያ አየር ኃይል በአሥመራ ጥቃት ለመፈፀም ከተንቀሳቀሰ በኋላ ከቀኑ በ9:00 ሰዓት ላይ አንድ ሚግ 23 አውሮፕላን በኤርትራ አየር መቃወሚያ ተመትቶ የሸከቴን ጠመዝማዛ መንገድ አልፎ በስተግራ በኩል ገበሬዎች መንደር ወድቆ ተከስክሷል። የጄቱ አብራሪ የሆኑት ኰ/ል በዛብህ ጴጥሮስ በፓራሹት ወርደዋል። ኰ/ል በዛብህ ጴጥሮስ ከዚህም በፊት በ1977 ዓ.ም በኤርትራና በኢትዮጵያ ጦርነት ወቅት በሳህል ተራሮች ከፍተኛ ጀብዱ ከፈፀሙ በኋላ በተመሳሳይ መልኩ በፓራሹት ወርደው በሻዕቢያ እስር ቤት ውስጥ ለ7 ዓመታት መማቀቃቸው ይታወሳል።</p>

<p>ኰ/ል በዛብህ ጴጥሮስ ሚግ ጀቶችን ዝቅ አድርገው በማብረር ጥቃት መፈፀም ከሚችሉት ጥቂት የአየር ኃይል አባላት አንዱ ናቸው። ኰሎኔሉ በሻዕቢያ ምህረት ተደርጐላቸው ከተለቀቁ በኋላ በአየር ኃይል ውስጥ ዳግመኛ ገብተው ሲያገለግሉ ቆይተዋል። ወደ አሥመራ ከመሄዳቸው ቀደም ብሎ በተሰራጩ አንዳንድ ዜናዎች ኰሎኔሉ ወደ አሥመራ ለመሄድ ፈቃደኛ ባለመሆናቸው ደብረ ዘይት ላይ ታስረው እንደነበር ሲገለፅ ነበር። ኰ/ል በዛብህ ጴጥሮስ የአማራጭ ኃይሎች ሊቀመንበር የዶ/ር በየነ ጴጥሮስ ወንድም መሆናቸው ተያይዞ ተገልጿል።</p>

<p>በሌላ በኩል ደግሞ ጥላሁን በዛብህ የተባለ የአየር ኃይል ባልደረባ በተመሳሳም መልኩ ወደ አሥመራ እንዲበር ተጠይቆ እምቢተኝነት በማሳየቱ ታስሯል፣ የሚሉ ዜናዎች ቀደም ሲል በሌሎች የነፃ ፕሬስ ውጤቶች ሲገለፅ ነበር። በአሁኑም ወቅት ቀድሞ በአየር ኃይል ውስጥ በጀብዱ ተግባራቸው የሚታወቁትና በእስር ላይ የሚገኙት እነ ጥላሁን ነብሮ እና ጄ/ል አሸናፊ ከእስር ተፈትተው ለዚህ ወሳኝ ተግባር እንዲዘጋጁ ቅድመ ሁኔታ እየተመቻቸ መሆኑን አንዳንድ ምንጮች ይጠቁማሉ። የኢትዮጵያ አየር ኃይል የቁርጥ ቀን ልጆች በናይሮቢ፣በጂቡቲ፣በኡጋንዳ፣እና በካናዳ ውስጥ የሚገኙ ሲሆን፣ቀሪዎቹ ደግሞ በዘር ማጥፋት ወንጀል ተከሰው በእስር ላይ ናቸው። ሻዕቢያ ላይ ጥቃት ለመፈፀም እድሉን የሚያገኙ ከሆነ ግን የአሥመራው መንግሥት ለአንዴና ለመጨረሻ ጊዜ እንደሚፍረከረክ ውስጥ አዋቂ ምንጮች ይመሰክራሉ።</p>

<p>ከዚህም በተጨማሪ ከሰሜን የሚመጣ ጦር የለም፣ በሚል ዝንጉነት ስራውን አቁሞ እንደነበር የሚነገርለት የደብረዘይት የሰሜን ራዳር ስራውን የጀመረ መሆኑን ለማወቅ ችለናል። ይህ ራዳር ማንኛውም ጥቃት ከመፈፀሙ በፊት "ዲቴክት" በማድረግ ለሚሳየል ክፍል ጥቆማ የሚያደርግ ነው። በመቀሌ የተፈፀመው የኤርትራ የአየር ጥቃት ከዚህ ራዳር ውጪ እንዴት ሊሆን እንደቻለ ለጊዜው የተሰጠ መግለጫ ባይኖርም፣ ምናልባት እስከዚያን ጊዜ ድረስ ስራውን አልጀመረም ይሆናል፣ የሚል መላምት አለ። "ኤርትራ የአየር ጥቃት ብትፈፅምስ?" በሚል እነዚህ ራዳሮች ስራ እንዲጀምሩ አስፈላጊው ጥረት መደረግ አለበት በሚል ከሁለት ሳምንት በፊት በዚሁ ፊያሜታ ጋዜጣ ጥቆማ ተደርጐ እንደነበር ይታወሳል። በአሁኑ ወቅት ግን ራዳሩ ሥራ መጀመሩንና የተወንጫፊ ሚሳየል ክፍል ሃያ አራት ሰዓት በተጠንቀቅ ላይ መሆኑ ለሠራዊቱ እና ለህዝቡ እርጋታና ብርታት የሚሰጥ ነው፣ የሚሉ ወገኖች አሉ።</p>

<p>የኢትዮጵያ አየር ኃይል ም/አዛዥ ጄ/ኔራል ኃይሌ ጥላሁን ኤርትራ በኢትዮጵያ ላይ ስለፈፀመችው የአየር ጥቃት በአሜሪካ ድምፅ ሬዲዮ ጣቢያ እንደገለፁት፣ "እኛ ወደ እርምጃ የገባንበት መነሻ በኤርትራ በኩል ለተፈፀመው የአገራችንን ዳር ድንበር የመድፈር እንቅስቃሴ ነው። እና በባድመ የጀመሩት ወረራ አለ፣ እና ወረራቸው ተከታታይነት እያገኘ የሚሄድበት ሁኔታ ወደ ዛላ አንበሳ አካባቢ የመዝለቅ ሁኔታ ስላለ፣ መንግሥትም በሰላም ጉዳዩን ለመጨረስ ጥረት አድርጐ የማይሳካ በሆነበት ሰዓት ላይ ለኢትዮጵያ የመከላከያ ኃይል በተሰጠው እርምጃ መሰረት አየር ኃይላችን የማጥቃት እርምጃ ሰንዝሯል። ከዚያ በፊት ግን የኤርትራ አውሮፕላኖች መቀሌ አውሮፕላን ማረፊያ ላይ ጥቃት በማካሄድ በተለይም በህብረተሰቡ ላይ ጉዳት ያደረሱበት ጊዜ ስለነበረ እራሳችንን ከመከላከል አንፃር እርምጃ መወሰድ ስለነበረበት በአየር ቤዙ ላይ ጥቃት ሰንዝረዋል።" በማለት ምላሽ ሰጥተዋል።</p>

<p>በሌላ በኩል ደግሞ የኤርትራው ፕሬዚዳንት ኢሣያስ አፈወርቂ የኢትዮጵያ አየር ኃይል ለፈፀመው ጥቃት ምላሽ ሲሰጡ፣ "የኢትዮጵያ ጦር አውሮፕላኖች አሥመራን ከደበደቡ በኋላ የኢትዮጵያ መንግሥት የኤርትራ አውሮፕላኖች ቀድመው ስለደበደቡ ነው እርምጃውን የወሰድነው ማለቱ አሳፋሪ ነው። ህዝብን በሃሰት ፕሮፓጋንዳ መሸንገል፣ የኢትዮጵያ ሰራዊትንም አይዟችሁ የኤርትራ ነባር ታጋዮች ተቀንሰው ሲቪል ሆኗል፣ አሁን በየጦሩ ግንባር የሚዋጉት ልምድ ያላካበቱ ከብሔራዊ ውትድርና ምልምል ወጣቶች ናቸው። ሌላውም ቢሆን በመንግሥት ላይ እምነት የሌለው ነው ብሎ በማነሳሳት፣ ሠራዊቱን በማያምኑበት ዓላማ መማገድ ወንጀል ነው" ብለዋል።</p>

<p>ኢያሣያስ አፈወርቂ ጨምረው ሲናገሩ "የኢትዮጵያ መንግሥት በእግረኛ ሰራዊት ደጋግሞ የሞከረው የማጥቃት ዘመቻ መክሸፉን በሚገባ አጢኗል። በኢትዮጵያ መንግሥት በኩል ችግሩ በሃይል ይፈታል የሚል እምነት ቢኖርም፣ የኤርትራ መንግሥት እና ህዝብ ግን ችግሩ በሰላም እና ህጋዊ በሆነ መንገድ ብቻ እልባት ያገኛል፣ ብለው ያምናሉ" በማለት ለአሥመራ እና ለውጭ አገር ጋዜጠኞች ገልፀዋል።</p>

<p>ይህ በእንዲህ እንዳለ በኤርትራ የተለያዩ ከተሞች የሚገኙ ቁጥራቸው እስከ 3,00 የሚደርሱ ኢትዮጵያዊያን ንብረታቸውን በሻዕቢያ ተቀምተው ተባረዋል፣ ሌሎች በሺህ የሚቆጠሩ ነዋሪዎችም በእስር ላይ ይገኛሉ። በእስር ላይ ከሚገኙት መካከል በአሰብ ወደብ ንብረት ለማጓጓዝ የሄዱ አሽከርካሪዎች እና በኤርትራ ህዝብ ላይ ጥላቻ አላችሁ የተባሉ ግለሰቦች ይገኙበታል። ከዚህ ውጪ ግን አሰብ ላይ ለተተከለው የአየር መቃወሚያ ለኤርትራዊያን ስልጠና በመስጠት ላይ ይገኙ የነበሩ ነባር ሙያተኞች አሁንም በእስር መሆናቸው ታውቋል። በኢትዮጵያ በኩል በእስር ላይ እንደሚገኝ በኦፊሴል የተገለፀው አንድ የሚግ 21 ጄት አብራሪ ለተመሳሳይ ጥቃት ወደ መቀሌ መጥቶ ከተመታ በኋላ በፓራሹት ወርዶ በቁጥጥር ስር የዋለ አብራሪ ነው። የዚህ አብራሪ ስም በመንግሥት በኩል ባይገለፅም የቀድሞ የአየር ኃይል ባልደረባ የነበረውና በአሁኑ ወቅት ለሻዕቢያ የሚያገለግለው የመቶ አለቃ ተስፋዬ ዮሴፍ መሆኑን ከስፍራው የደረሰን ሪፖርት ጠቁሟል። </p>

<p>ሌሎች ለዝግጅት ክፍላችን የደረሱን የስልክ ጥቆማዎች ደግሞ በኢትዮጵያ ከሚገኙት ኤርትራውያን መሃል አንዳንዶቹ ወደ አሥመራ የቴሌግራም መልዕክት እንደሚያስተላልፉና ሁኔታው ያሳሰባቸው መሆኑን ጠቁመዋል። ከዚህም በተጨማሪ በኢ.ሲ.ኤ ውስጥ የሚገኙ ከፍተኛ ሥልጣን ያላቸው ኤርትራዊያን ለኤምባሲው መኪና ከመፍቀድ ጀምሮ በዲፕሎማቶች አማካይነት መሣሪያ እንዲዘዋወር ሲያደርጉ ነበር የሚል ጥቆማ ደርሶናል።</p>

<p>በአጠቃላይ በኤርትራና በኢትዮጵያ መካከል የተቀሰቀሰው ጦርነት እንደቀጠለ ሲሆን፣ ትላንት ቡርኪናፋሶ ኦጋዲጉ ውስጥ የተጀመረው የአፍሪካ አንድነት ድርጅት በሁለቱ አገሮች ጉዳይ ውይይት አድርጓል። ያሳለፈው ውሳኔ ግን ለህትመት ሳይደርስልን ቀርቷል።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 3 ቀን 1990</a></p>

</body>
</html>
