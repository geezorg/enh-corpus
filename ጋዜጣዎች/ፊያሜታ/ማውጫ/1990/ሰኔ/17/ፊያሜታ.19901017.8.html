<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የካቴድራሉን ገንዘብ የዘረፉት ፀሐፊ ዳግም ለወንጀል ተጋለጡ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የካቴድራሉን ገንዘብ የዘረፉት ፀሐፊ ዳግም ለወንጀል ተጋለጡ!</h1>


<p>የደብረ ገሊላ ቅ/አማኑኤል ካቴድራሥ ሠራተኛ በነበሩበት ወቅት 6500 ብር ወስደው ሳይመልሱ ወደ ሌላ ደብር የፈረጠጡት ዲያቆን ኃይለ ጊዮርጊስ ማሞ በፀሐፊነት ከሚሰሩበት ደብር ዳግም ለወንጀል መጋለጣቸው ተዘገበ።</p>

<p>ከካቴድራሉ ከወሰዱት ብር 6500.00 (ስድስት ሺህ አምስት መቶ) 1000.00 ብር ብቻ በመመለስ ሌላውን አሻፈረኝ ያሉት ፀሐፊ፣ የካቲት 27 ቀን 1988 ዓ.ም በዋለ ችሎት ያልከፈሉትን ብር 5500.00 እና ኪሣራ 300.00 እንዲከፍሉ ቢወሰንም ከታዘወሩበት መሽገው እስካሁን ያልከፈሉ መሆናቸውን ዘገባዎች ያረጋግጣሉ።</p>

<p>የእሳቸው ገንዘቡን ያለመክፈል መዘዙ ለሌች ንፁሐን አባቶች መትረፉንም ታዛቢዎች ይናገራሉ። ከአዲስ አበባ ሀገረ ስብከት ጽ/ቤት ዲያቆኑ ገንዘቡን ለካሬድራሉ እንዲመልሱ ትዕዛዝ ባስተላለፈው መሰረት ገንዘቡን እንዲመልሱ ለዲ/ን ኃ/ጊዮርጊስ ትዕዛዝ የፃፉት፣ ደብዳቤውን ከፃፉበት ማግስት ጀምረው ከሥራ የተገለሉት አፈ መምህር ሀ/ማርያም ገ/ሊባኖስ ይገኙበታል። በዚህ ብቻ አላበቃም ታሕሳስ 19 ቀን 1990 በስዕለት የገባን 200 ዶላር እና ብር 450.00 በግርግር አጋጣሚውን ተጠቅመው ከወሰዱ በኋላ የደብሩ አስተዳዳሪ ሲጠይቋቸው አሁን ከቤቴ ልብስ ስቀይር እረስቼ መጥቼአለሁ ነገ ጠዋት አመጣለሁ ብለው በመሄድ ተቆጣጣሪውን ዲያቆን ፋንታሁን ምህረትን አታጋልጠኝ በማለት ገንዘቡን ሰጥተው እንደገና በክህደት አላውቅም፣ የወሰደው ተቆጣጣሪው ነው፣ ሲሉ በሐሰት ወንጅለው የሰበካ ጉባኤውንም አሳስተው ተቆጣጣሪውን ከሥራ እንዲፈናቀል በማድረግ ለሁለቱም የመከራ ገፈት ቀማሾች እንዲሆኑ ምክንያት መሆናቸውን ዘገባው ያስረዳል።</p>

<p>በአፈ ጮሌነታቸውና ከበላይ አካላት ጋር ትስስር የመፍጠር ችሎታ እንዳላቸው የሚነገርላቸው ፀሐፊው፣ አሁን ባሉበት የጴጥሮስ ወጳውሎስ ደብር ሰበካ ጉባኤውንም ሆነ አስተዳዳሪውን በንቀት የሚያዩና ኃላፊው ተቀምጠው ማንኛውንም ደብዳቤ የሚፈርሙ፣ ለገንዘብ ያሰፈሰፉ፣ በዚህ ምክንያትም ከደብሩ ኃውልትና ሊሾ ከንትራክተር ጉቦ ካልሰጠኸኝ በማለት የሰሩበትን ገንዘብ በመከልከል በብዙ ውጣውረድ የኮንትራክተሩ ድርሻ እንዲከፈል መደረጉንም ዘገባው አመልክቷል።</p>

<p>በአምባገነንነታቸው የሚታወቁት እኚህ ፀሐፊ፣ በፈፀሟቸው ልዩ ልዩ ጥፋቶች የደብሩ ዋና አስተዳዳሪና የሰበካ ጉባኤው ፀሐፊ ሰነዶችን እንዳያጠፉ በመጠራጠር ሰኔ 4 ቀን 1990 ዓ.ም ቢሮውን ሲያሽግ ፀሐፊው ደግሞ ለሰኔ 5 አጥቢያ ከሌሊቱ 11፡00 ሰዓት ተደብቀው እሽጉን በመቅደድ ቢሮ ሲገቡና ሰነዶችንና መዛግብቶችን ይዘው ሊሰወሩ ሲሉ በደብሩ የጥበቃ ሠራተኞች እጅ ከፍንጅ ተይዘው በፖሊስ በመታገዝ ወረዳ 25 ፖሊስ ጣቢያ መሄዳቸውም ታውቋል።</p>

<p>እንደታዛቢዎቹ አባባል ግን፣ ፀሐፊው ከእነ አባ ገ/ሚካኤልና አቶ ያሬድ ጋር በነበራቸው ልዩ ግንኙነት ለደብሩ ፀሐፊ የተመደበው በጀት 590.00 ብር ሆኖ ሳለ ለዲያቆን ኃይለ ጊዮርጊስ ማሞ ሲባል ብር 173.00 በመጨመር 763.00 ደመወዝ እንዲያገኙ መደረጉን አውስተው፣ በውለታ የተሰጣቸውን በቂ ደመወዝ እየበሉ አርፈው መቀመጥ አለመቻላቸው አሳዛኝ ነው ብለዋል።</p>

<p>"እንባው ሳይደርቅ" የሚሉ ታዛቢዎችም አሉ። ኃይለ ጊዮርጊስ ማሞ ወዳጅነታቸው እስከፓትርያርኩ ድረስ መሆኑን የጠቀሱት ሌሎች ታዛቢዎች ደግሞ፣በአባ ጳውሎስ ላይ ሙሉ እምነት በመጣል በአንድ ወቅት ከአባ ገሪማ ጋር በፈጠሩት ፍጥጫ አባ ገሪማ ቄስ ኃይለ ጊዮርጊስን ገጠር እንዲወረወሩ በወሰዱት እርምጃ ከስምንት ወራት ያላነሰ ጊዜ ሲንከራተቱ፣ ሙሉእምነት የተጣሉባቸው አባ ጳውሎስም "የአህያ ባል ከጅብ አያድንም" አይነት ሆነና አላዳንቸዋውም ሲሉ ታሪኩን የተረኩት ታዛቢዎች ዳግም ጥፋት አትስራ ከዚህ የባሰ እንዳየገኝ ተብለው ወደ ሥራ የተመለሱት ፀሐፊ እንባቸው ሳይደርቅ ለእንዲህ አይነት ቅሌት መጋለጣቸው አሳፋሪ ነው ሲሉ አስተያየታቸውን ደምድመዋል።</p>

<p>ፀሐፊው ግን ይባስ ብለው አሁንም ግንቦት 21 ቀን 1990 በስዕለት የገባውን 100 ዶላር መንዝሬ አመጣለሁ በማለት አታለው ወስደው ደብዛቸው መጥፋቱንም ውስጠ አዋቂዎቹ እየተናገሩ ነው። የደብሩ ሰበካ ጉባኤም የፀሐፊውን ችሎታ ማነስና የምግባር ጉድለት በተደጋጋሚ ተገንዝቦ፣ ከሥራና ደመወዝ ማገዱ ታውቋል። 5500.00 ብር የቤተ ክርስቲያን ገንዘብ በልቶ ጠያቂ ያጡ ሠራተኛ ከሥራና ደመወዝ ይታገዳሉ ማለት ዘበትና አጉል ልፋት ነው፣ ኃላፊዎችን በቁጥጥር ሥር የማድረግ ችሎታ ስላላቸው፣ በማለት አስተያየት የሰጡን ደግሞ እውነት በቤተ ክርስቲያን ዳኛ ቢኖር የወሰዱትን ገንዘብ በመለሱ ነበር ብለዋል።</p>


</body>
</html>
