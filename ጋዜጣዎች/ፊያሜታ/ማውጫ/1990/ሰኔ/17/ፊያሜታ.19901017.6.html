<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ የባሕር ወደብ በኢትዮጵያ መአቀብ ምንም ያልተጐዳ መሆኑ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኤርትራ የባሕር ወደብ በኢትዮጵያ መአቀብ ምንም ያልተጐዳ መሆኑ ተገለጠ</h1>


<p>የኤርትራ ዋና የባሕር ወደብ የሆነው የምፅዋ ወደብ ሥራ አስኪያጅ አርአያ ፀጋዬ ሰኔ 9 ቀን፣ ለሬውተር የዜና ወኪል በሰጡት ገለፃ የምጽዋ ወደብ በኢትዮጵያ የተጣለበት ማዕቀብ ምንም ያልጐዳውና በቅርቡም ከዓለም ባንክ በሚሰጠው 57 ሚሊዮን ዶላር መሳሪያዎችን የሚተክልና የምፅዋንና የአሰብን ወደቦች እድሳት እንደሚያካሂድ የገለጡ መሆናቸው ታውቋል። ሆኖም ያረጁ መሳሪያዎችን መንገዶችንና ሌሎች የህንፃና የአገልግሎት መስጫ እድሳት ለሚያስፈልጋቸው ለሁለቱ ወደቦች ምን ያህል ድርሻ እንደተሰጣቸው ከመግለጽ ተቆጥበዋል።</p>

<p>አይተ ፀጋዬ የምፅዋ ወደብ በዋናነት የኢትዮጵያ ወታደራዊ አገልግሎት ሰጪ ሆና ለዓመታት አዝቅጣ እንደነበር በመግለጽ ኤርትራ ከኢትዮጵያ ነፃነቷን ካገኘችበት እ.ኤ.አ ከ1993 ዓ.ም ወዲህ ብቻ አዝጋሚና የእድገት ለውጥ በማምጣት ወደ ሙሉ የንግድ መናኸሪያ ወደብነት የተለወጠች መሆኗን ገልጧል።</p>

<p>"ዘመናዊ ለማድረግ ማንም ትኩረት አልሰጠውም ነበር። የወደቡ አገልግሎት ሰጪዎች በማይሰራ ደረጃ ላይ ነበሩ። ኢንፍራስትራክቸሩ ክፉኛ የተበላሸና ምኑም የማይሰራ ነበር። ስለዚህ ከስር 'ሀ' ብለን መጀመር ነበረብን" ሲል ፀጋዬ አስረድቷል።</p>

<p>በሁለቱም የቀድሞ ወዳዶች መካከል ግጭት ከመፈጠሩ በፊት ኢትዮጵያ በልዩ ሥምምነት የኤርትራን ወደቦች በመጠቀም ከሌሎች ይልቅ ለረጅም ጊዜ ያለአገልግሎት ክፍያ ሸቀጧን ማከማቸት ትችል የነበረ መሆኑን ፀጋዬ ገልጦ፣ እዚህ ደረጃ ላይ የሚያደርስ ሁኔታ ይፈጠራል የሚል ግምት እንዳልነበረው አመልክቷል።</p>

<p>የሬውተር ዘጋቢ ማኖህ ኢሲፒው እንደገለጠው በኢትዮጵያና በኤርትራ መካከል ከአሰብ በ70 ኪ.ሜትር ላይ ውጊያ ቢካሄድም የንግድ እንቅስቃሴው በተለመደው ሁኔታ በመቀጠል ላይ መሆኑን ከከተማው ሹሞች እንደተገለጠለት ጠቁሟል።</p>

<p>አይተ ፀጋዬ ኢትዮጵያ የራሷን መርከቦች ወይም የኢትዮጵያ ጭነት የያዙ መርከቦች በድንገት ምጽዋና አሰብ እንዳይገቡ በማድረግ አቅጣጫቸውን ወደ ጅቡቲ እንዲያዞሩ ብትወስንም በኢኮኖሚ ያመጣባቸው ጉዳት እንደሌለ በመግለጽ በኢትዮጵያዊያን ተጠቃሚዎች ላይ በተለይም ከምጽዋ ይገባላቸው ለነበሩ የሰሜናዊ ኢትዮጵያ አካባቢዎች የትራንስፖርት ወጪ 3 እጅ እንደሚጨምርባቸው አመልክቷል።</p>

<p>ኢትዮጵያ ከምታስገባው ጭነት በምጽዋ ወደብ ይገባ የነበረው 15 ፐርሰንት ያህል የነበረ ሲሆን በአሰብ ወደብ ከ50 ፐርሰንት የበለጠ እንደነበር ሪፖርተሩ ገልጧል። እ.ኤ.አ በ1991 ዓ.ም በምጽዋ የገባው ሸቀጥ 500, 000 ቶን የነበረ ሲሆን ባለፈው ዓመት ግን ወደ 800, 000 ቶን ያደገ መሆኑን አይተ ፀጋዬ ገልጦ በዚህ ዓመት የሚገባው ጭነት ልክ ወደ 900, 000 ቶን እንደሚያድግም አመልክቷል።</p>

<p>ባለፈው ግንቦት ወር በምጽዋ በኩል የገባው ጭነት 119, 000 ቶን መሆኑን ገልጦ በሚያዚያ ወር ከገባው 83, 000 ቶን የበለጠ እንደነበር አነፃጽሮ ይህ የሚያሳየው ወደቡ ያለ ኢትዮጵያ መኖር እንደሚችል ምስክር ነውም ብሏል።</p>

<p>በአማካይ በቀን ከ3 እስከ 4 መርከቦች በምጽዋ ወደብ ያርፋሉ፣ ጭነታቸውን አብዛኛው ጥራጥሬ የሆነ የእርዳታ እህል የግብርና መሣሪያዎች የኢንዱስትሪ፣የግንባታና የንግድ ሸቀጦች ናቸው።</p>

<p>ፀጋዬ በኢትዮጵያ ማዕቀብ የደረሰውን ኪሣራ ሊገልጽ አልፈለግም። ሆኖም ያለውን ቅሬታ ሲገልጽ "የነሱ መርከብ ባለመገልገሉ የምጽዋ ወደብ ይዘጋል ብለው አስበው ከሆነ በጣም ተሳስተዋል" ብሏል።</p>


</body>
</html>
