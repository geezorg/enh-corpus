<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ መለስ ዜናዊ "ጦርነት ኳስ ጨዋታ አይደለም!" አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጠ/ሚ መለስ ዜናዊ "ጦርነት ኳስ ጨዋታ አይደለም!" አሉ</h1>


<p>ሰሞኑን በሕወሓት/ኢሕአዴግ ግምገማ ውስጥ ዋነኛው የግምገማ በትር ያረፈው በጠ/ሚ መለስ ዜናዊ ላይ መሆኑ ተደጋግሞ እየተሰማ ነው። ከዚሁ ጋር ተያይዞ የጠ/ሚንስትሩ ጋርዶች በሌሎች መቀየራቸው፣ ከአቶ መለስ ዜናዊ ጋር የሚያገናኙ የቤተ መንግሥት የስልክ ግንኙነቶች መቋረጣቸው በሰፊው እየተነገረ ሲሆን፣ ማንኛውንም የወቅቱን ጉዳይ አስመልክቶ መነጋገር የሚቻለው ከውጭ ጉዳይ ሚ/ር መ/ቤት ጋር መሆኑ ታውቋል።</p>

<p>አቶ መለስ ዜናዊ በዚህ ሁኔታ ውስጥ መሆናቸው እየተነገረ ባለበት ወቅት ነው ከአሜሪካ ሬዲዮ ጋር ቃለ ምልልስ ያደረጉት። በቃለ ምልልሱም ወቅት በሕወሓት አመራር አካል የኤርትራን ጥያቄ ልዩነት ነበር ይባላል። ለዘብተኞች እና ወግ አጥባቂዎች ለኤርትራ መንግሥት በሚሰጠው ልዩ ግንኙነት (ስፔሻል ፌቨር) የተነሳ የተካረሩ ልዩነቶች ነበሩ ይባላል። ይህ ምን ያህል እውነት ነው? ለሚለው ጥያቄ፣ በተለይም በሕወሓት አመራር አካላት ውስጥ ስለተፈጠረው ልዩነት በኢህአዴግ ውስጥም ሆነ በሕወሓት ላይ የአመለካከት ለውጦች አልነበሩም፣ ሊኖሩም አይችሉም በማለት የሚሰነዘረውን የግምገማ ሃሳብ ከሞላ ጐደል ውድቅ አድርጐታል።</p>

<p>አቶ መለስ ከፕ/ት ኢሣያስ አፈወርቂ ጋር ስላላቸው ግንኙነት ተጠይቀው ሲመልሱ " ... ደስ የማይሉ አንዳንድ ባህርያት የማይበትና የምገነዘብበት ሁኔታ የነበረ ቢሆንም ... የእብሪትና በህዝብ እድልና በህዝብ ጥቅም ላይ ቁማር የመጫወት እርምጃ ይወስዳሉ የሚል ግምት አልነበረኝም። በርግጥ የእምቢተኝነት ምልክቶች ትላንት የመጡ ናቸውም ማለት አይቻልም። የቆዩ ናቸው።" ሲሉ የመለሱ ሲሆን፣ የተቃዋሚ ድርጅቶችንም አስመልክተው "በኢትዮጵያ ሉአላዊነት፣ በህዝቦቿ መብት እና ጥቅም ላይ የተቃጣ እርምጃ በሚታይበት ወቅት የፖለቲካ አቋምና መስመር ምንም ቢሆን ምን ሁሉም ኢትዮጵያዊ የሃገሪቱን ሉአላዊነት በማስከበር ዙሪያ ተባብሮ መስራቱ የነበረና መሆንም ያለበት ነው። የፖለቲካ ልዩነቶቻችን በአንድ ቀን ተስማምተን የሚጠፋ አይደለም። የዲሞክራሲ አንዱ ገፅታና ባህርይ የተለያዩ አቋሞች መራመዳቸው ነው..." በማለት መልሰዋል።</p>

<p>በአሁኑ ወቅት ስለተፈጠረውም ሁኔታ ጦርነት የእግር ኳስ ጨዋታ አለመሆኑን ገልፀው፣ "ይሄ አስቀድሞ አንድ ጐል አገባ፣ ቶሎ ብላችሁ ጐል እናንተም አግቡ። የሚባል ጨዋታ ውስጥ አንገባም።" ብለዋል። ከዚህ አጠቃላይ ሁኔታ መንግስትዎ ምን ትምህርት ወስዷል? ለሚለው የመጨረሻም ጥያቄ፣ ቀደም ሲል በኤርትራ ስውር ትዕቢትና እብሪት እንዳለ የሚታወቅ ነገር ቢሆንም፣ በኤርትራ ህዝብ ላይ ቁማር ይጫወታል የሚል ግምት አልነበረንም። እብሪቱ ይህን ያህል ደረጃ ያመራል ብዬ ግምት አልነበረኝም። አሁን የተማርኩት የተገነዘብኩት ነገር ቢኖር የኤርትራ አመራር እብሪት መጠንና ስፋቱ ማንም ከመገተው በላይ ሆኖ በህዝብ ጥቅም ላይ ቁማር መጫወትን በሚያካትት መልኩ ሊገለፅ የሚችል ጉዳይ መሆኑን ተምረናል፣ ይህን አይተናል። ከእንግዳህ ወዲያ ከበስተጀርባችን እብሪተኞች ብቻ ሳይሆኑ በህዝብ እድል ላይ ቁማር የሚጫወቱ ሰዎች እንዳሉ ምንግዜም የምናስታውሰው ነው" በማለት ሃሳባቸውን አጠቃለዋል።</p>


</body>
</html>
