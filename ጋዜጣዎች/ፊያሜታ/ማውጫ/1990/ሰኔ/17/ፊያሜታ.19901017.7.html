<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የድራፍት ቡድኑ ፓትርያርኩን እያብጠለጠለ ነው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"የድራፍት ቡድኑ ፓትርያርኩን እያብጠለጠለ ነው"</h1>
<h3 class="align-center">አባ ጳውሎስና አባ ገሪማ ፍቅር እስከ መቃብር ብለዋል!</h3>



<p>ከግንቦት 5 ቀን 1990 ጀምሮ ለተከታታይ ሰባት ቀናት በተኮሄደው የቅዱስ ሲኖዶስ ጠቅላላ ጉባኤ ከዋና ሥራ አስኪያጅነትና የቅ/ሲኖዶስ ጸሐፊነት ሥልጣናቸው እንዲወገዱ የተደረጉት አባ ገሪማ፣ ከፓትርያርኩ ጋር ባላቸው ፅኑዕ ፍቅር ወደ ሌላ ሥልጣን መንጠላጠላቸው ተገለፀ።</p>

<p>አባ ገሪማን ከልብ የሚወዷቸው አባ ጳውሎስ፣ ሲኖዶሱ አባ ገሪማን ቤተ-ክርስቲያንን በድለዋል፣ ሥራ አስኪጅነቱም ሆነ ሌላው ኃላፊነት አይገባዎትም ሲል ሥልጣኑን ቢነጥቅም፣ አባ ጳውሎስና አባ ገሪማ ግን "ፍቅር እስከ መቃብር" በማለት ጭራሹን ብቻቸውን ወደ አዲሱ ሕንፃ "ፓትርያርክ ፓላስ" በመግባት ቢሮአቸውን አንድ አካባቢ ማድረጋቸውን ከቤተ-ክህነት የደረሱን የዜና ምንጮች አስታውቀዋል።</p>

<p>አባ ጳውሎስ የሲኖዶሱን አባላት እንደሸኙና ስብሰባው እንደተጠናቀቀ ወዲያውኑ አባ ገሪማን ልዩ ፀሐፊና የውጭ ግንኙነት የበላይ ኃላፊ አድርገዋቸው እንደ ሾሟቸው የገለፁት ምንጮች፣ የሲኖዶሱ ጉባኤ ግን አባ ገሪማን ከሥልጣን ከማንሳት ሌላ ቦታ እንዳልሰጣቸውና ይህም ሊሆን የቻለበት ምክንያት የአባ ገሪማ ጉዳይ ከታገዱት ሠራተኞች የማይተናነስ፣ እንዲያውም የሚበዛባቸው መሆኑን በመገመት ሳይሆን እንደማይቀር ምንጮች አመልክተዋል።</p>

<p>አባ ገሪማ በዚህ ብቻ ሳይወሰኑ የአዲስ አበባ ሀገረ ስብከትን ገንዘብ ከሀገረ ስብከቱ ሥራ አስኪያጅ ጋር በመሆን እንዲያንቀሳቅሱ ሙሉ መብት መሰጣታቸውም ታውቋል። የቤተ-ክህነት ሠራተኞች እንደሚሉት ግን፣ አባ ገሪማ የሀገረ ስብከቱን ገንዘብ እንዲያንቀሳቅሱ መሾም ምስጢሩ ባይገባንም፣  በጠቅላይ ቤተክህነት ዋና ሥራ አስኪያጅና በአዲስ አበባ ሐገረ ስብከት ሥራ አስኪያጅ የሚንቀሳቀስ የነበረው ለመጀመሪያ ጊዜ አዲስ አሠራር መፈጠሩ እንቆቅልሽ ነው ሲሉ ተችተዋል። ከሲኖዶሱ ውሳኔ ውጭ እንደፈለጉ የሚያሽከረከሩት አባ ጳውሎስ፣ የሲኖዶሱን ውሳኔም ይሁን የዋና ሥራ አስኪያጁን ሥልጣን እንደ ኢምንት የሚቆጥሩ መሆናቸውን እነዚህ ሠራተኞች እየተናገሩ ነው።</p>

<p>አሁንም ቢሆን አዲስ ሕግ ተቀርፆ የፓትርያኩ የሥልጣን ገደብ እስካልተወሰነ፣ "ጉልቻ ቢቀያየር ወጥ አያጣፍጥም" አይነት የሥራ አስኪያጅ መቀያየር ብቻ የቤተ ክህነትን የውስጥ ችግር ሊያቀለው አይችልም ሲሉ ስማቸው እንዲገለጽ ያልፈለጉ ሠራተኞች የፓትርያርኩን የማን አለብኝነት አሠራር እየተቃወሙ ነው።</p>

<p>በሌላ በኩል በአሁኑ ሰዓት ከሥራና ደመወዝ ታግዶ የሚገኘው የድራፍት ቡድን ፓትርያርኩን እያብጠለጠለ ነው፣ ሲሉ ውስጠ አዋቂዎች ገልፀዋል። የአዲስ አበባ አድባራትን ሲያርበደብድ የነበረው ይህ ቡድን፣ ፓትርያርኩን ለማስደሰት ሲያደርግ ከነበረው አቋም በመነሳት፣ እንዴት እኛ ስንታገድ ፓትርያርኩ ፈቃደኛ ይሆናሉ፣ በሚል የጥላቻና የተቃውሞ የስም ማጥፋት ዘመቻ መጀማመሩን ውስጥ አዋቂዎቹ ይናገራሉ።</p>

<p>የድራፍት ቡድኑ፣ እሳቸው (ፓትርያርኩ) ሳያውቁ የሰራነው ነገር የለም፣ የእሳቸውን ትዕዛዝ ስንፈፅም ነው የኖርነው፣ መከራ ሲመጣ ግን እኛን አጋፍጠው እሳቸው ከደሙ ንፁሕ ነኝ ለማለት ቢሞክሩ ጉድ እናፍረጠርጣለን፣ ወደሚል አቅጣጫ ሳይዘምቱ እንደማይቀሩ እየተነገረ ነው፣ የሰሞኑ አዲስ ዜናም ሆኖ ሰንብቷል። ከአባ ጳውሎስና ከአባ ገሪማ አስተዳደር የከፋ ሥራ አልሰራሁም፣ የሚለው የድራፍት ቡድን ተቃውሞውን ወደ ፓትርያርኩ ሳያነጣጥር እንደማይቀር የብዙዎቹ ግምት ሆኗል። ያም ሆነ ይህ በዓለም ነገሮች የተመሰረተው ማህበራቸው፣የገቢ ምንጮቸው ሲያከትም አባላቶቻቸው እየተፈረካከሱ መሆናቸው ውስጥ አዋቂዎቹ አስምረውበታል። በኃጢአት የተሰበሰበው ገንዘባቸውም ከኃጢአት አገልግሎት ሌላ ቁምነገር ሳይሰራበት መባከኑ የእግዚአብሔር ሥራ ነውም ብለውታል።</p>


</body>
</html>
