<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኢትዮጵያና የኤርትራ ግጭት የሱዳንን የሰላም ንግግር ያደናቅፋል" ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"የኢትዮጵያና የኤርትራ ግጭት የሱዳንን የሰላም ንግግር ያደናቅፋል" ተባለ</h1>


<p>የሱዳን የውጪ ጉዳይ ምኒስትር በኢትዮጵያና በኤርትራ መካከል የተፈጠረው ግጭት በመጪው ነሐሴ ወር አዲስ አበባ ላይ ሊደረግ የታቀደውን የሱዳንና የአማጽያኑን የሰላም ውይይት ያደናቅፋል ሲሉ መናገራቸውን ሬውተር ዘገበ።</p>

<p>"እነዚህ ግጭቶች ለሁለቱ አገሮችና ለአካባቢው መረጋጋት ጠቀሜታ የሌላቸው ናቸው" በማለት መናገራቸውን የራይ-አል-አም አመልክቶ "የሚያተርፈው ነገር ቢኖር የስደተኞችን ቁጥር ማሳደግ ብቻ ነው" ሲሉ ምሬታቸውን መግለጣቸውን አመልክቷል። ካለፉ ግጭቶች ቁጥራቸው ከግማሽ ሚሊዮን በላይ የሚሆኑ የኢትዮጵያና የኤርትራ ስደተኞችን ሱዳን ተቀብላ በማስተናገድ ላይ መሆኗን ሪፖርቱ ገልጧል።</p>

<p>ኤርትራና ኢትዮጵያ በሱዳንና በአማፂያኑ መካከል ለ15 ዓመታት የተካሄደውን ውጊያ ለማቆም ውይይት እንዲደረግ ያዘጋጀው የኢጋድ አባል አገሮች ናቸው። እ.ኤ.አ ከ1983 ዓ.ም ወዲህ በአዲስ መልክ ከተፈጠረው ግጭት በግምት 1.3 ሚሊዮን ህዝብ ለሞት ተዳርጓል። ኤስ.ፒ.ኤል.ኤ በብዛት ክርስቲያንና ሐይማኖት የለሽ የሆነው የደቡብ ህዝብ ከእስላሙ የሰሜን አረብ በማላቀቅ የራስ ገዝ አስተዳደር እንዲኖራቸው ይፈልጋል። በግንቦት ወር ኬንያ ውስጥ በተደረገው የሰላም ውይይት ላይ ዓለም አቀፍ ቁጥጥር የሚደረግበት የራስን ዕድል በራስ የመወሰን ዕድል ለአካባቢው እንዲሰጠው ተስማምቷል።</p>

<p>ሁለቱ ወገኖች ሁለተኛ ዙር ውይይት በመጪው ነሐሴ ኢትዮጵያ ውስጥ የሚያደርጉ ሲሆን የውጪ ጉዳይ ምኒስትር እስማኤል ግን በኢትዮጵያና በኤርትራ መካከል በተፈጠረው የድንበር ግጭት ምክንያት ኢጋድ ስብሰባውን ማዘጋጀት መቻሉን ጥርጣሬ እንዳላቸው የሬውተር ዜና ጨምሮ ገልጧል።</p>

<p>"ኢጋድ በሁለቱ አባል አገሮች መካከል የተፈጠረውን ግጭት ለማስወገድ አለመቻሉ ያሳዝናል" ያሉት የውጪ ጉዳይ ምኒስትር እስማኤል፣ የኬንያ የውጪ ጉዳይ ምኒስትር ቦናያ ጉወዳና ቅዳሜ ሱዳንን የሚጐበኙና "በኢትዮጵያና ኤርትራ ግጭት፣ያም በአካባቢው ደህንነትና መረጋጋት ላይ የሚያስከትለውን ተጽዕኖና አዲስ አበባ እንዲካሄድ ስለታቀደውም የሱዳንና የአማፂያኑ የሰላም ውይይት ሁኔታ የሚነጋገር መሆኑን ገልጠዋል" ሲል ሬውተር ጠቅሷል።</p>

<p>አንዳንድ የሱዳን ባለሥልጣኖች የሚቀጥለው ዙር የሰላም ድርድር ከአዲስ አበባ ይልቅ ወደ ናይሮቢ ወይም ወደ ካምፓላ እንዲዞር የሚፈልጉ መሆናቸውን እንደገለጡም የሬውተር ዜና ዘግቧል።</p>


</body>
</html>
