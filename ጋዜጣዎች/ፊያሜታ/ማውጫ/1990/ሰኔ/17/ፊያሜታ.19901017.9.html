<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በበሉበት የሚጮኹ ሶሎጐች!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">የፊአያሜታ መልዕክት</span></h3>
<h1 class="align-center">በበሉበት የሚጮኹ ሶሎጐች!</h1>


<p>ዛሬ ለደረስንበት የእርስ በርስ ጦርነት መንስኤው የሻዕቢያ አምባገነናዊነት ቢሆንም፣ ለዚህ ድፍረት የተሞላበት አብሪት ያበቃን ደግሞ በአንድም ሆነ በሌላ መንገድ የወቅቱ አስተዳዳሪ መሆኑ አሌ አይባልም። ኤርትራ "ናፅነት" ካገኘች በኋላ ህዝቧ ከኢትዮጵያ እንዲገነጠል አስፈላጊው ሁሉ ሲደረግ ነበር። ከሪፈረንደሙ በኋላ የኢትዮጵያ መንግሥት ጋዜጠኞች የመገንጠል ነጋሪት ሲጐስሙ ተደምጧል። የኢትዮጵያ ሬዲዮና ቴሌቪዥን የኤርትራ መሪዎች አፈቀላጤ ሆነው አደንቋሪ ፕሮፓጋንዳቸውን ያሰሙን እንደነበር ማንም የሚዘነጋው አይደለም። ሌላው ቢቀር ወገኖቻችን ከኤርትራ ተዘርፈው ሲባረሩ ምንም እንዳልተፈፀመባቸው ሰብከውናል። እነ "ፕሮፌሰር" እንድርያስ እሽቴ፣ አንድም ኢትዮጵያዊ በሻዕቢያ ጉዳት አልደረሰበትም፣ ሲሉ በሬዲዮና ቴሌቪዥን መግለጫ ሰጥተዋል። በቀጣዮቹም ዓመታት ተመሳሳይ ፕሮፓጋንዳ ሲተላለፍ ነበር። የሻዕቢያ ደህንነት አባላት አዲስ አበባ ድረስ ዘልቀው ያሻቸውን አፍነው፣ የፈለጉትን ሲያደርጉ እንኳንስ የመንግሥት ጋዜጠኞች  ባለሥልጣኖችም አይናቸው እያየ አያዩም፣ ጆሮአቸውም እየሰማ አይሰሙም ነበር።</p>

<p>ዛሬ ደግሞ ሌላ ቀን ነው። እኛው ያሳበጥነው እብሪተኛው የሻዕቢያ መንግሥት ከአጉራ ዘለል ዘለፋው አልፎ አገር ወርሯል። ለዚህ ሁሉ ግን ያበቃው በኛው በራሳችን አይዞህ ባይነት መሆኑ ለአንድ አፍታም ቢሆን የሚያጠራጥረን ጉዳይ አይደለም። ስለሻዕቢያ አምባገነንነት እና እብሪተኛነት የፃፉ ነፃ ጋዜጠኞች በህግ ተከሰው ጉዳያቸው ዛሬም በፍርድ ሂደት እየታየ ነው። እኒያ ቀደም ብለው ሻዕቢያን ሲያሞግሱ እና ለህዝቡ ጀርባቸውን ሰጥተው በአገር ላይ በደል ይፈፅሙ የነበሩ የመንግሥት ጋዜጠኞች ግን ዛሬም በተደላደለ ሁኔታ ላይ ናቸው። እኒህ የባንዳነት ሚና ይጫወቱ የነበሩ አድርባዮች የህግ በትር ባያርፍባቸውም፣ እንደ ሰው ህሊና አላቸውና ከትላንት እኩይ ተግባራቸው ሊማሩ ይገባል። አቶ መለስ ዜናዊ ገና በዋዜማው ለጋዜጠኞቹ አድር ባይ እና አሸርጋጅ እንዳይሆኑ ያሳሰቡትን ልናስታውሳቸው የግድ ነው። እኛም በበሉበት የሚጮኹ ቅልብ ሶሎጐች እንዳይሆኑ ኢትዮጵያዊና ሙያዊ ምክራችንን እንለግሳቸዋለን። የዛሬስ ዛሬ ነው፣ ከዛሬ በኋላ ግን እንደሰው ማሰብ ይገባል።</p>


</body>
</html>
