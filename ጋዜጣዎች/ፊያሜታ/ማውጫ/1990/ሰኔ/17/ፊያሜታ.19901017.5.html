<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦር ጉዳተኞች ሻዕቢያን ለመውጋት ቃል መግባታቸው ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የጦር ጉዳተኞች ሻዕቢያን ለመውጋት ቃል መግባታቸው ተገለጠ</h1>


<p>ባለፈው ግንቦት መጀመሪያ በድንገት በኢትዮጵያና በኤርትራ ድንበር ላይ በሶስት ግንባር የተከሰተው ጦርነት በመቶዎች ለሚቆጠሩ ሰዎች መሞት ምክንያት ሲሆን ሁለቱም አገሮች ለግጭቱ መፈጠር አንዳቸው አንዳቸውን ተጠያቂ ካደረጉ ወዲህ የድንበሩ ውጥረት የተባባሰ መሆኑንና በዩ.ኤስ.አሜሪካ አስማሚነት ሁለቱ አገሮች የአየር ድብደባ ላለማድረግ ቢስማሙም የምድሩ ውጊያ ይቀጥል ይሆናል የሚል ስጋት መኖሩን የሲ.ኤን.ኤን ዜና ገልጦ በኢትዮጵያ የቀድሞ የጦር ጉዳተኞች ወደ ጦር ግንባር ለመዝመት መመዝገባቸውን አመልክቷል።</p>

<p>ከአዲግራት ሰኔ 15 ቀን ይህን ዜና የዘገው የሲ.ኤን.ኤን ወኪል እንዳመለከተው ኤርትራ በሲቪል ኢላማዎች ላይ ባደረገችው የአየር ድብደባ የ48 ንፁሐን ዜጐችን ሕይወት ማጥፋቷ ያስቆጣቸውና የአርበኝነት ስሜታቸውን የቀሰቀሰው በመቶዎች የሚቆጠሩ አዛውንትና ያለፈው ጦርነት የጦር ጉዳተኞች እንደገና ለመዝመት መመዝገባቸውን አመልክቷል።</p>

<p>አንዱ ዓለም በማለት ስማቸውን የገለጡት የአዲግራት ባለሥልጣን ለመዝመት ከተመዘገቡት 500 ውስጥ 200 የሚሆኑት ብቻ እንዲመለሱ የተፈቀደላቸው መሆኑን እንደተናገሩ ዘጋቢው አመልክቷል።</p>

<p>የጭንቅላት ቁስለኞችና በዌልቼር የሚገፉ የጦር ጉዳተኞችም አገራቸውን ለመከላከል እንዲፈቀድላቸው እንደቀረቡም ሪፖርተሩ አመልክቶ ብዙዎቹ የማይችሉ በመሆናቸው ለውጊያ እንዲሰለፉ ያልተፈቀደላቸው በመሆኑ ያዘኑ መሆናቸውንም አመልክቷል።</p>

<p>በትግራይ ብዙዎቹ ያመኗቸው ጓደኞች እንደከዷቸው ስለሚሰማቸው ውጊያውን እንደራሳቸው ውጊያ አድርገው የሚያዩት መሆኑ ተገልጧል። የብሔረተኝነት ኩራት እየጠነከረ በመሄድ ላይ መሆኑን የገለጠው የሲ.ኤን.ኤን ሪፖርተር የቀድሞዎቹ በሺዎች የሚቆጠሩ ተዋጊዎች በፈቃደኝነት ለመዝመት የገቡና ዳግም ስልጠና ተሰጥቷቸው ወደ ግንባር የተንቀሳቀሱ መሆኑን ከባለሥልጣኖች የተለገጠለት መሆኑን ዘግቧል።</p>

<p>"እንደገና እዋጋለሁ ብዬ ፍፁም አልጠበቅኩም ነበር" የሚለው የግራ እግሩን እ.ኤ.አ በ1988 ውጊያ ያጣው ገብረ አምላክ በንዴት ውሳኔውን ሲገልጽ "አሁን ግን ይህ ሁኔታ በመፈጠሩ እዋጋለሁ፣ እግሬን ብቻ ሳይሆን ሕይወቴንም ጭምር ለመስጠት ዝግጁ ነኝ" ማለቱን የሲ.ኤን.ኤን ሪፖርተር በመግለጽ ሪፖርቱን አጠቃሏል።</p>


</body>
</html>
