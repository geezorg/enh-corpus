<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቦታ ለያዘ ጠላት ገደብ የለሽ ጊዜ መስጠት ትልቅ እገዛ መሆኑን አንዘንጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የፊያሜታ መልዕክት</span></h1>
<h1 class="align-center">ቦታ ለያዘ ጠላት ገደብ የለሽ ጊዜ መስጠት ትልቅ እገዛ መሆኑን አንዘንጋ</h1>


<p>ግንቦት 4 ቀን 90 ዓ.ም የኢትዮጵያን ድንበር ጥሶ 320 ስኳየር ኪሎ ሜትር የያዘው የተስፋፊነት ስሜት የተጠናወተው የኤርትራ መንግሥት እስካሁን የያዛቸውን ቦታዎች እንደያዘ በመቆየቱ ጠንካራ የመከላከያ ምሽግ ከመገንባት ጋር ሃይሉን ከጊዜ ወደ ጊዜ እያጠናከረ ነው።</p>

<p>ቀደም ሲል በመጀመሪያው ምዕራፍ ባድሜንና ከፊል ሽራሮን ሲይዝ በሌላ ምዕራፍ ደግሞ ዛል አምበሳን ይዟል። ሻዕቢያን ከእነዚህ ቦታዎች ለማስወጣት የአቅም ጉዳይ ሊሆን ይችላል፣ ባለመሞከሩ በምሽጐቻቸው ተጠናክረው ሊቆዩ በቅተዋል።</p>

<p>ይህ ጠላት በገዛ መሬታችን ላይ የመከላከያ ወረዳ ይዞ እንዲቆይ ለምን ዕድል ተሰጠው? የሚል ጥያቄ በተለይ በወታደራዊ ሳይንስ የበሰለ ዕውቀት ያላቸው ሰዎች እየተነሳ ከፍተኛ ውይይት እየተካሄደበት ነው። ለምን ጊዜ ተሰጠው ለሚለው ጥያቄ በርካታ ምክንያቶች ሊቀርቡ ይችላሉ። ነገር ግን ምክንያቶቹ ኖሩ አልኖሩ አሳማኝ ሆኑ አልሆኑ በተቃራኒው ጐን ሲታይ ግን ጠላት በያዛቸው ቦታዎች መቆየቱ ከፍተኛ ጉዳት እንዳለው የማያጠራጥር ነው።</p>

<p>ስለመልሶ ማጥቃቱ በፍጥነት አለመደረግ ለሚቀርቡ ጥያቄዎች በደፈናው የሚሰጠው መልስ ኢትዮጵያ ከሻዕቢያ መንግሥት ጦርነት ይከፈትብኛል ብቻ ሳይሆን ከሌሎቹም አጐራባች አገሮች ጋር ምንም ግጭት ሳትፈጥር በሰላም እንደምትኖር ታቅዶ የሃይል ግንባታ አለመደረጉን የሚያመለክት ነው። ይህ በራሱ ሲታይ ሌላ ጥያቄ የሚያስጥስከትል ነው።</p>

<p>የትኛውም አገር ጐረቤቱ የሆነው ሌላ አገር ወዳጁም ቢሆን በሰላም ጊዜ ምን ወታደራዊ እንቅስቃሴ እንደሚያደርግ ሥራዬ ብሎ ማጥናቱ የአገር ግዴታና ኃላፊነት ነው። ይህ እዚህ በእኛ አገር የምናደርገው ወይም አይሆንም ብለን የምንለውጠው ሳይሆን በዓለም አቀፍ ደረጃ ሚሊተሪ ሳይንስን ጠንቅቀው የሚያውቁ አካሎች በየአገራቸው የሚከተሉት ደንብ ነው።</p>

<p>የሻዕቢያ ወራሪ ሐይል ለዓመታት ኃይሉን ሲያጠናክር በደፈናው በሐኒሽ ደሴቶች ምክንያት ከየመን ጋር ለገጠመው ፍጥጫ ነው የሚል አጉል ግምት ሳይወሰድ ከእኛም ጋር የቆየ አለመግባባት ያለው እንደመሆኑ ወደ እኛም ሊሰነዘር ይቸላል በሚል የመረጃ ግምት እንቅስቃሴዎቹን በተለይም በእኛ ግንባር አጥንተን በቂና አስተማማኝ መረጃ ሰብስበው በዚያም መሰረት ኃይላችንን አደራጅተን ለሚመጣው ሁሉ አጸፋ ለመመለስ የተዘጋጀን ሆነን መገኘት ነበረብን፡ ግን ይህ አልሆነም። ይህ ባለመሆኑ ነው የሻዕቢያ ወራሪ ኃይል ዘሎ ገብቶ ባድሜና ሽራሮን የያዘው።</p>

<p>ከመያዙ በፊት አሁንም በነዚህ አካባቢዎች በሕዝቡ ላይ ያደርስ የነበረውን ጫና የበታች አካላት እያመለከቱ ይህ ነው የሚባል እርምጃ አልወሰዱም። ለዚህ ብዙ ምክንያት ሊሰጥ አይችልም። የሌላው አገር ጦር አገራችን ውስጥ ገብቶ ሕዝብ ሲያሰቃይ መንግሥት በቸልታ መመልከቱ ብዙ እንድንጠረጥር ያደርገናል።</p>

<p>ያም ሆነ ይህ በመጀመሪያ ምዕራፍ መሰራት የነበረባቸው ሥራዎች ባለመሰራታቸው የሻዕቢያ ኃይል እቤታችን ገብቶ ተንፈራጥጦ በመቀመጥ ጭራሽ መሬት የኤርትራ ነው አልወጣም እንዲል ጥሩ ዕድል አውቀንም ይሁን ሳናውቅ መስጠታችን ሊቆጨን ሊፀፅተን የተጠያቂነት መንፈስ ሊያሳድርብን ይገባል።</p>

<p>አሁን በመከላከያ ምሽግ ጦሩን እያጠናከረ የሚገኘው ጠላት ባጠቃላይ ምን እንቅስቃሴ እያደረገ ነው? ይህን ለማወቅ ጠንካራ የቅኝት ሥራን ይጠይቃል። ጠላት በየትኛውም ውጊያ ወይም ጦርነት በአንድ ቦታ የመክረም ዕድል ሲገጥመው ወይም ሲገደድ መሬቱን ወደታች የባሰ በመቆፈር ኮንክሪት የመከላከያ ምሽግ ከጥሩ የመገናኛ ቦዮች ጋር ሰርቶ ከራስ በላይ ምንም ዓይነት የመድፍ ድብደባ እንዳይነካው የማድረግ ችሎታ ይሰጠዋል።</p>

<p>ይህም ብቻ አይደለም በመከላከያ ምሽግ ውስጥ ከሌላ ተፋላሚ ኃይል ጋር የተፋጠጠ ጠላት እየቆየ በሄደ ቁጥር መሬቱን በሚገባ እያጠና ስለሚሄድ ከተፋላሚው በስተጀርባ ቃኚዎቹን በመላክ ቁልፍ በሆኑ ረዳት መሣሪያዎች በሎጂስቲክ ማከማቻ ቦታዎች ወዘተ አደጋ ጣዮችን አመሳስሎ መላክ ይችላል።</p>

<p>በሌላ በኩል የወገን ጦር እየበዛና ክምችቱ እያደገ ሲሄድ በዚያ አካባቢ ያለው የወገን ሠራዊት ጠንካራ የእንቅስቃሴ ቁጥጥር ካልተደረገበት ሻዕቢያ ተመሳስሎ ሃይል በመላክ አደጋ እንዲያደርስ ልዩ ዕድል ይሰጠዋል። ከዚህ ቀደም በደርግ ሠራዊት ላይ ሻዕቢያ ሙከራ አድርጐ የነበረ ሲሆን የዛን ጊዜው ሠራዊት ከቦታ ቦታ ሲንቀሳቀስ የሚከተለው የቁጥጥር ሲስተም ስለነበረው የገቡት የሻዕቢያ አደጋ ጣዮች ወዲያውኑ ተለይተው ግማሾቹ በቁጥጥር ስር ሲውሉ ከፊሎቹ ሊያመልጡ ሲጥሩ በተኩስ ህይወታቸው ሊያልፍ ችሏል።</p>

<p>ጠላት በአንድ ቦታ መቆየቱ የሚሰጠው ሌላ እድል ወደ እሱ የሚያቃርቡትን መጠጊያ መንገዶች ሁሉ በፈንጂ እንዲያጥራቸው ዕድል ይሰጠዋል። ይህ ደግሞ ወደፊት አንድ ቀን የመልሶ ማጥቃት በሚሰነዝረው የወገን ኃይል ላይ ከፍተኛ ጉዳትን ያስከትላል።</p>

<p>ባጠቃላይ ጠላት ቢቻል በአንድ ቦታ ላይ መሬት ሰርስሮ አንገቱን የሚቀብርበት ደምበኛ ምሽግ ከመፍጠሩ በፊት ማጥቃቱ የተመረጠ ይሆናል። ሆኖም አፋጣኝ የማጥቃት እርምጃ መውሰድ የማያስችሉ ሁኔታዎች ከተከሰቱ ከላይ የጠቀስናቸው ተጽእኖዎች ሊኖሩት ስለሚችሉ ከፍተኛ ጥንቃቄ በማድረግ በወገን መከላከያ መስመር ያለው ኃይላችን የምስጢር አጠባበቁና የንቅናቄ ቁጥጥሩ ከፍተኛ ሆኖ በርካታ የቃኚ ምድቦች ይዞታውን በመቆጣጠር በጠልቆ ገብ ቃኚም የጠላትን የዕለት ተዕለት እንቅስቃሴዎች መቆጣጠር ይገባል።</p>

<p>ይህ ቁጥጥር ከሌለ ሻዕቢያ ብዙውን ጊዜ የመከላከያ ምሽጐችን በጥቂት ሃይል በማስጠበቅ ብዙ ሃይል ያለ በማስመሰል ጦሩን በሙሉ ወደሌላ አቅጣጫ በማውጣት ባልተጠበቀበት ቦታ አደጋ ወይም ወረራ ሊያደርግ ስለሚችል ከፍተኛ ጥንቃቄ መደረግ እንዳለበት ለመጠቆም እንወዳለን።</p>

<p>በወገን መከላከያ አካባቢ እረኛ፣ ቄስ፣ መንገደኛ አስመስለው ሰላዮችን በመላክ ሻዕቢያ ልምዱ ስላለው ይህም ትኩረት እንዲደረግበት እናሳስባለን።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ሰኔ 26 ቀን 1990</a></p>


</body>
</html>
