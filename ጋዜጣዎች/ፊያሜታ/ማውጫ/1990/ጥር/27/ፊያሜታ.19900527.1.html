<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ማህሙድ አህመድ በካናዳና አሜሪካ ሳይቀናው ተመለሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ማህሙድ አህመድ በካናዳና አሜሪካ ሳይቀናው ተመለሰ</h1>

 
<p>እውቁ የኪነት ሰው አርቲስት ማህሙድ አህመድ ወደ ካናዳና አሜሪካ አዲሱን የፈረንጆች ዓመት ምክንያት በማድረግ የሥራ ጉዞ ቢያደርግም ሳይቀናው የተመለሰ መሆኑ ታውቋል። አርቲስት ማህሙድ አህመድ ለኢህአዴግ ድጋፍ በመስጠት በህወሃት በዓል ላይ በመገኘትና ከዚያም መልስ በሕዝብ መገናኛ ብዙሃን የወያኔ/ ኢህአዴግን ፕሮፓጋንዳ ለሕዝብ አስተላለፈ በሚል ከጊዜ ወደ ጊዜ በሕዝብ ዘንድ ተቀባይነት እንዲያጣ ሆኗል።</p>

<p>ማህሙድ አህመድ ከዚህ ቀደም በአውሮፓ ሲንቀሳቀስ ተቃውሞ ቀርቦበታል። ማህሙድ አህመድ ወደ ካናዳ የመምጣቱ ዜና ከመነገሩ በፊት በቶሮንቶ የተቃውሞ በራሪ ወረቀቶች እየተሰራጩ ነበር። እነዚህ በራሪ ወረቀቶች ለካናዳ የኢሚግሬሽንና ለሌሎች ባለስልጣናት ደርሰዋል። «የእናት ጡት ነካሽ፣ አገር ወዳድ ኢትዮጵያዊያን ባሉበት መድረክ አይዘፍንም» ይላል ቶሮንቶ ውስጥ የተሰራጨው በራሪ ፅሁፍ።</p>

<p>በመቀጠልም «በአንድ ወቅት በኢትዮጵያ ሕዝብ ዘንድ የተከበረው ታዋቂው አርቲስት ማህሙድ አህመድ የሕዝቡን ክብር፣ ወግና ባህል በማቃለል ከኢህአዴግ ወያኔ ጋር በመተባበር የኢትዮጵያን ሕዝብ ልብ ያሳዘነ በአገሩ ላይ በደል የፈፀመ የእናት ጡት ነካሽ፣ በቶሮንቶ ከወያኔው አምባሳደርና ከኢትዮጵያ ጠላቶች ጋር በመተባበር የመዝናኛ ምሽት ስለሚያዘጋጅ አገር ወዳድ ኢትዮጵያዊያን የዚህን ባንዳ፣ ኢትዮጵያንን ያሳዘነና ያሳፈረ ግለሰብ ዝግጅት እንዳይካፈሉና ዝግጅቱ እንዳይሳካ በያላችሁበት ትተባበሩ ዘንድ እናሳስባለን...&ራቁኦ፤ በማለት በራሪ ወረቀቶች በካናዳ ቶሮንቶ ሲሰራጩ ነበር።</p>

<p>በሌላ በኩል ደግሞ ማህሙድ አህመድ ይህንኑ ጉዳይ በማስተባበል «በካናዳ ለምትኖሩ ወገኖቼ» በሚል ርዕስ ሌላ በራሪ ወረቀት አሰራጭቶ በትኗል። ማህሙድ በዚሁ መልዕክቱ ካናዳ እንደመጣ ፕሮግራም ያየዘ መሆኑን ገልፆ «ማንም ሰው የራሱ የሆነ ተሰጥኦ እንዳለው ሁሉ እኔም ከእግዚአብሔር ፈቃድና ቸርነት በራሴም ጥረትና በኢትዮጵያ ሕዝብ ድጋፍ ያካበትኩትን ሙያ ለመበከል ካልሆነ በስተቀር እኔ ማህሙድ አህመድ የፖለቲካ ትምህርትም፣ ችሎታም፣ ፍላጎትም ፈፅሞ የሌለኝ የማንኛውም የፖለቲካ ድርጅት ደጋፊም ሆነ ተቃዋሚ ያልሆንኩ የኪነ ጥበብ ሰው ነኝ» በማለት ይዘረዝራል።</p>

<p>ለዚህ ምላሽ ደግሞ «በአንድ ወቅት በኢትዮጵያ የተከበርክ ታዋቂ አርቲስት እንደነበርክ ሁላችንም እናውቃለን። ነገር ግን የኛ ቅሬታችንና ተቃውሞአችን... በአደባባይ የሕዝባችን ክብርና ወግ ባህል በማቅለልህና ከወያኔ/ኢህአዴግ ጋር በመተባበርህ የአሳደግንህን የኢትዮጵያን ሕዝብ ልብ ያሳዘንክ፣ ያሳፈርክ፣ በመሆንህ... በአንተና ወዳጆቼ ባልካቸው የወያኔ ኢህአዴግ ተቀጣሪ ባንዳዎች ጋር የሙዚቃ ዝግጅት ለማድረግ በዝግጅት ላይ መገኘትህን አጥብቀን እንቃወማለን!» ካሉ በኋላ «የኢትዮጵያን ሕዝብ እዚያው በአደባባይ ይቅር በል» በሚል መልዕክት ተደምድሟል። የማህሙድ አህመድ የገና ዋዜማ ዝግጅትም በአሳዛኝ ሁኔታ በቶሮንቶ በዚህ መልኩ ተደናቅፏል።</p>

<p>በሌላ በኩል ደግሞ በሰሜን አሜሪካ ሊያካሂድ የነበረው የሙዚቃ ዝግጅት በተመሳሳይ መልኩ ተቃውሞ የቀረበ ሲሆን የአሜሪካው ተቃውሞ ከካናዳው የሚለየው የሰሜን አሜሪካ ተቃዋሚዎች ወደ ፍብእ በመሄድ ማህሙድ ከዚህ ቀደም በአሜሪካ ባደረጋቸው የሙዚቃ ዝግጅቶች ለአሜሪካ መንግሥት አስፈላጊውን ቀረጥ አልከፈለም በሚል ክስ ስለመሰረቱበት በዚሁ ምክንያት የአሜሪካው ጉዞ ሊስተጓጎል እንደቻለ ከሰሜን አሜሪካ ለዝግጅት ክፍላችን የደረሰው ሪፖርት ገልጿል።</p> 


<p class="align-center"><a href="/Gazettas/Fiameta/info/Fiameta.sera.html">ከፊያሜታ ጥር 27 ቀን 1990</a></p>


</body>
</html>	





