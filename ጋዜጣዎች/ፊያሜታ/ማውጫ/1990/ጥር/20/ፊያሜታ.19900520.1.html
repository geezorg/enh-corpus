<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሳፋሪው ትርዒት መጋረጃ ተገለጠ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የአሳፋሪው ትርዒት መጋረጃ ተገለጠ!</h1>

 
<p>በዶ/ር ታዬ ላይ በሃሰት መስክሩ የተባሉ እስረኞች ቃላቸውን ለፍ/ቤት ባለፈው ታህሳስ 3 ቀን 1990 ዓ.ም የነዶ/ር ታዬ፣ አቶ ገ/ፃዲቅ ኃ/ማርያምና አቶ ከበደ ደስታን ጉዳይ ለመመልከት ዳኞች ችሎት ላይ ባለመቅረባቸው ለጥር 13 ቀን ተቀጥሮ መመለሳቸው ይታወሳል። ረቡዕ ጥር 13 1990 ዓ.ም እነ ዶ/ር ታዬ ከማረሚያ ቤት በ3፡00 ሰዓት መጡ። ዳኞችም በ4፡20 ተሰየሙ። በዕለቱ የእምነት ክህደት ቃሉን እንዲሰጥ የቀረበው ሻምበል ሞገስ አሰፋ የደረሰበትን አሰቃቂ ድብደባና ግርፋት ለእስር ቤቱ ገልጿል።</p>

<p>ሻምበል ሞገስ አሰፋ ቃሉን ለፍ/ቤት ሲሰጥ እንደ ዶ/ር ታዬ ወ/ሰማያት አቶ ገ/ፃዲቅ ኃ/ማርያምና አቶ ከበደ ደስታ ህገ ወጥ የፖለቲካ ድርጅት እንደሚያንቀሳቅሱና መንግሥትን በኃይል ለመገልበጥ እንዳሴሩ የምታውቀው ጉዳይ አለህ በሚል ሰበብ እጄ ከተያዘበት ቀን ጀምሮ በቃላት መግለፅ በማይቻል ሁኔታ እየተሰቃየሁኝ ነኝ ብሏል።</p>

<p>ይኸውም የስቃዬ መጠን ሰፋ ያለ ቢሆንም የቀድሞ ሰራዊት አባል እንደነበርና የተሀድሶ ፕሮግራሙን አጠናቆ የግል ህይወቱን ለመምራት በእርሽ ስራ እንደተሰማራና ለእርሻ ስራው ተስማሚ ምርጥ ዘር ለመግዛት አዲስ አበባ መጥቶ ያለምንም ምክንያት በሲቪል ታጣቂዎች ከመንገድ ላይ ታፍኖ በአንድ ጨለማ ክፍል ውስጥ መወርወሩንና በድብደባ ብዛት አንድ ጥርሱ እንደወለቀ አስረድቷል።</p>

<p>በመቀጠልም እነዚሁ ገራፊዎች የፊጥኝ አስረውት የዝቅዝቅ ሰቅለው በመደብደብ እና በኤሌትሪክ ንዝረት እንዳሰቃዩት ሲናገር በነዶ/ር ታዬ ላይ መስክር ነፃ ትወጣለህ እያሉ ያሰቃዩት እንደነበር ለፍ/ቤቱ አልሸሸገም። በተጨማሪም በመጀመሪያው እለት ሲያዝ አዲስ ሲትዝን ሰዓት 440.0 ብር የተገዛ እና ሁለት ጣሳ እያንዳንዱ በ220.0 ብር የተገዛ ሁለት ጣሳ የሽንኩርት ምርጥ ዘርና በኪስ የነበረ ጥሬ ገንዘብ እንደተወሰደበት ተናግሯል።</p>

<p>ይህ ሁሉ ተራ ውንብድና እና ዝርፊያ የተካሄደበት ያለምንም ማስረጃ በግድ እነሱ ባቀናበሩት ተውኔት ላይ እንዲተውን ለመገፋፋት እና ለኢትዮጵያ ህዝብ የተሳሳተ ኢንፎርሜሽን አቅርብ በማለት ሲያስገድዱት እንደነበር ሲያብራራ ይሄ እኛ የምንልህን በትክክል አምነህ ከፈፀምክ በነፃ እንለቅሃለን። ከኢትዮጵያ ቴሌቪዥን ጋዜጠኞች መጥተው እነ ዶ/ር ታዬ የመአህድ ፓለቲካ ድርጅት ህገ ወጥ መሪዎች መሆናቸው ከገለፅክና ለህዝቡ ትምህርት ትሰጣለህ በማለት ሊያግባቡኝ ቢሞክሩም እናም በነፃ ህሊናዬ የኢትዮጵያን ህዝብ ወደ ተሳሳተ ጐዳና ለማምራት ስላልፈለኩ ፈቃደኛ አልሆንኩም ብሏል።</p>

<p>ከዚህ በተጨማሪም ከዚህ ቀደም በቴሌቪዥንና በሬዲዮ በነ ዶ/ር ታዬ ላይ የመሰከረው ዮሴፍ ቢረሳው የተባለውን ወጣት በእስር ቤት አብረው እንደነበሩና በድብደባ ከፍተኛ ስቃይ ደርሶበት በቅርቡ በቴሌቪዥን በነዶ/ር ታዬ ላይ እንድመሰክር የሚጠና ፅሁፍ ተሰጥቶኝ እያነበብኩ ነው በማለት የገለፀላቸው መሆኑን ተናግረዋል።</p>

<p>በመጨረሻም በአካሌ ላይ የደረሰብኝን ጉዳት ፍ/ቤቱ እንዲመለከትልኝ ብሎ የጠየቀ ሲሆን ፍ/ቤቱም አሁን ማሳየቱ ጥቅም የለውም። ነገር ግን በሚቀጥለው ጊዜ የእጁን ስብራትና ግርፋቱን የጥርሱንም ውልቃት እንዲያቀርብ በማለት ለየካቲት 27 ቀን ቀጠሮ ተሰጥቷል።</p>

<p>የሻምበል ሞገስ አሰፋ ቤተሰቦችም ይህ ሪፓርት እስቀረበበት ዕለት ድረስ ግለሰቡ የትና በምን ሁኔታ ላይ እንደሚገኝ አያውቁም።</p>


<p class="align-center"><a href="/Gazettas/Fiameta/info/Fiameta.sera.html">ከፊያሜታ ጥር 20 ቀን 1990</a></p>


</body>
</html>	
