<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓው የመዐሕድ አስተባባሪ ቦርድ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአውሮፓው የመዐሕድ አስተባባሪ ቦርድ መግለጫ አወጣ</h1>

<h2 class="align-center">ቀኛዝማች ነቅአጥበብ ከሥልጣናቸው እንዲነሡ ጠየቀ</h2>


<p>በአውሮፓ ቤልጅየም ውስጥ ሉቨን በተባለች ከተማ የአውሮፓ የመዐሕድ አካላት አስተባባሪ ቦርድ ከኦገስት 20 እስከ 22 ለሁለት ቀናት ስብሰባ ካደረገ በኋላ ባወጣው የአቋም መግለጫ የመዐሕድ ተጠባባቂ ም/ኘሬዚዱንት የሆኑት ቀኛዝማች ነቅአጥበብ በቀለ ከያዙት የኃላፊነት ቦታ በአስቸኳይ እንዲነሡ ጠይቋል።</p>

<p>ከዚህም በተጨማሪ መዐሕድ በ1992ዓ.ም በወያኔ ምርጫ ለመካፈል የሚያደርገውን ዝግጅት አጥብቆ ተቃውሟል።</p>

<p>የመላው አማራ ህዝብ ድርጅት ከሁሉም በላይ አላማ አድርጐ የተነሳው ኢትዮጵያዊነትን የሃገር ሉአላዊነትንና አንድነትን ስለሆነ የኢትዮጵያ ህዝብ በዘር በቋንቋ በሃይማኖትና በባህል ሠበብ ብቻ ተከፋፍሎ ኢትዮጵያዊ ሁሉ በገዛ አገሩ ስደተኛና ባይተዋር እንዱይሆን በመቃወም ከፍተኛ የህዝብ ድጋፍንና አመኔታን አትርፏል ሲል መግለጫው አትቷል።</p>

<p>መግለጫው በማያያዝ መዐሕድ የተነሳበት አላማና እምነት ያሠጋው ወያኔ/ኢህአዲግ ትግሉን በአጭር ለማስቀረት ፀረ-መዐሕድ እንቅስቃሴ የጀመረው ገና ከምስረታው ማግስት ጀምሮ ነው ብሏል። የመዐሕድ መስራችና መሪ የነበሩትን ውድ የኢትዮጵያ የቁርጥ ቀን ልጅ ኘሮፌሠር አስራት ወልደየስን በፈጠራ ወንጀል በማሠርና በማሠቃየት ለሞት ከመዱረጉ ጀምሮ የመዐሕድ ጽ/ቤቶችን በየቦታው በመዝጋት ሠነዶችን በመዝረፍ መሪዎቹን አባላቱንና ደጋፊዎቹን በማፈን በመግደልና የተቀሩትንም በግፍ በማሠር ከፍተኛ በደል መፈጸሙን አመልክቷል።</p>

<p>በአሠራሩም በኩል ተ/ም/ኘሬዚዱንቱ ቀኛዝማች ነቅአጥበብ በቀለ የትግል አቅጣጫውን በመለወጥ የወያኔ የእጅ አዙር አመራር እንዲገባበት አድርገዋል በማለት መግለጫው አብራርቶ ይህን ሁኔታ እንዲለወጡ ተሞክሮ መወለጥ አለመቻላቸውን ጠቁሟል።</p>

<p>ከእንግዲህ ድርጅቱን በተነደፈለት አላማ አቅጣጫ ለማስያዝም በስብሰባው መጨረሻ ላይ ባለ 9 ነጥብ የአቋም መግለጫ አውጥቷል። የአቋም መግለጫውም</p>

<p>1- መዐሕድ የተነሳለትን የትግል አላማና የተጣለበትን አደራ ለመወጣት እንዲችል ታማኝና የአመራር ብቃት ያላቸው የማዕከላዊ የሥራ አስፈፃሚ ቋሚ አባላት ዲሞክራሲያዊ በሆነ መንገድ ለመተካት ጥረት ማድረግ</p>

<p>2- አመራሩን ጥራትና ብቃት ባላቸው የአመራር አካላት ለመተካት ብሔራዊ ሸንጐው በአስቸኳይ ተጠርቶ የተሠናበቱና አባላትና ደጋፊዎችን ያካተተ ስብሰባ በአጭር ጊዜ ውስጥ ተጣርቶ ምርጫ እንዲደረግ፤</p>

<p>3- ሠባተኛው የሠሜን አሜሪካ ድጋፍ ድርጅቶች ቦርድ እ.ኤ.አ. ከጁላይ 1-4 ባደረገው ስብሰባ ያሳለፏቸው ውሳኔዎች ተግባራዊ እንዲሆኑ</p>

<p>4- ክቡር ቀኛዝማች ነቅአጥበብ በቀለ ከወያኔ ጋር ያላቸውን ውስጣዊ ግንኙነትና ለቀጣዩ ምርጫ ያላቸውን ቁርጠኝነት አቋም በማጤን ከምርጫው በፊት በአስቸኳይ ከሃላፊነታቸው እንዲነሡ እንጠይቃለን ብሏል።</p>

<p>ከዚሁ ጋር መግለጫው በቀጣዩ ምርጫ ለመሳተፍ ከመዘጋጀት ይልቅ ድርጅታዊና አመራጭ የትግል ስልቶች እንዲመቻቹ ይህን የአውሮፓ የመዐሕድ አካላት አስተባባሪ ቦርድ ያወጣውን የአቋም መግለጫ ሁሉም አባላት በመቀበል ታሪካዊ አደራቸውን እንዲወጡ ጠይቋል።</p>


</body>
</html>
