<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አለቃ አያሌው ታምሩ አዲስ መጽሐፍ አሳተሙ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አለቃ አያሌው ታምሩ አዲስ መጽሐፍ አሳተሙ!</h1>


<p>አንጋፋው ሊቅ አለቃ አያሌው ታምሩ «ምልጃ፣ እርቅና ሰላም» የሚል አዲስ መጽሐፍ ሰሞኑን አሳትመዋል። የኢትዮጵያ ኦርቶዶክስ ተዋህዶ ቤተ- ክርስቲያን አለኝታና ሞገስ የሆኑትና በሐቅ ተናጋሪነት የሚታወቁት አለቃ፣ እስካሁን ድረስ 5 መጽሐፍትን የጻፉ ሲሆን፣ የአሁኑ 6ኛ መጽሐፍ ነው።</p>

<p>አለቃ የጻፏቸው መጽሐፍት ውድና ጣፋጭ ከመሆናቸው የተነሳ፣ በሕትመታቸው ወቅት ገዝተው ከሚጠቀሙት ብልህዎች በስተቀር ዘግይተው የሚፈልጓቸው ሰዎች አያገኟቸውም። የአለቃ አያሌውን መጽሐፍት የጣጣሟቸውና ጥቅማቸውን የተረዱ ወገኖች ብቻ ሳይሆኑ ስለ እምነት ምንነት በአግባቡ መረዱት የሚሹ ሁሉ መጽሐፍቶቹን ይፈልጓቸዋል። እናም መጽፍቶቻቸው ምንጊዜም ውድና ተፈላጊ ናቸው።</p>

<p>የዚህ ሰሞን አዲሱ መጽሐፋቸውም ገና በውጫዊ ገጽታው ብቻ ብዙዎቹ ተስበውበታል። የመጽሐፍ ሽፋን በ 3 ህብረ ቀለም በኢትዮጵያ ሰንደቅ ዓላማ ዙሪያውን ተውቧል። ከዚያም መሃል ላይ የመጽሐፍ ምስልና በመጽሐፉ ምስል ላይ መስቀል አለበት። በመስቀሉ እራስጌ «እንካ ይህቺን መጽሐፍ ብላ» ይልና በግርጌው ደግሞ «ትጣፍጥህ፣ ትምረርህ» በማለት የመጽሐፉን ጥቅም ረቀቅ ባለ አነጋገር ይገልጻል።</p>

<p>«እውነት በትቀጥንም አትበጠስም» እንደሚባለው አለቃ አያሌው ታምሩ እውነትን ይዘው ለብቻቸው በመታገል የሚገኙ የጊዜው ብቸኛ ናቸው። ምንም የውሸት ጭፍሮች በዝተውባቸው ነጩን ጥቁር እያሉ ያለ በደላቸው በደል በመስጠት ከስራም ሆነ ከደመወዝ እንዲሁም ከመንፈሳዊ አገልግሎታቸው ቢያፈናቅሉም፣ የተለመደውን የኢትዮጵያን ህዝብ በተሰጣቸው መንፈሳዊ ስጦታ ማገልገሉን አላቋረጡምና ከቤተ- ክርስቲያን አገልግሎት በጊዜ በቀል እንዲገለሉ ቢደረጉም አሁንም ትምህርታቸውን በመጽሐፍ አዘጋጅተው አቅርበዋል።</p>

<p>ስለ አለቃ አያሌው ታምሩ አዲሱ መጽሐፍ አስመልክተው፣ አንዱንድ የሃይማኖት ምሁራን፣ እንደሰጡት አስተያየት፣ ሐዋርያው ቅ/ጳውሎስ በእስር ቤት ሆኖ የሰራውን ሐዋርያዊ ተጋደሎ በተለይም ለፊልሞና በጻፈው መልእክቱ ለአናሲሞስ የተናገረውን በማነፃፀር ነው።</p>

<p>በዚሁ መልእክት፦ «ጳውሎስ ሙቁሑ ለኢየሱስ ክርስቶስ የክርስቶስ ኢየሱስ እሰር ጳውሎስ» በማለት ይጀምራል ሐዋርያው። በማያያዝም፦ ስለደረሰበት የግፍ እስራትና እንግልት ሳይሰማው «ሁልጊዜ አምላኬን አመሰግናለሁ» ካለ በኋላ «አሁንም ደግሞ የኢየሱስ ክርስቶስ እስር የሆንሁ በእስራቴ ስለወለድሁት ስለ ልጄ አናሲሞስ እለምንሃለሁ።» ሲል አናሲሞስን አስመልክቶ ለፊልሞና የጻፈውን በመጥቀስ፣ ሊቁ የቤተ- ክርስቲያን ባለውለታ አለቃ አያሌው ታምሩንም በዘመናችን የቤት ውስጥ እስረኛ፣ ነገርግን ባሉበት ሆነው ሐዋርያዊ አገልጎሎታቸውን በሰፊው የቀጠሉ መሆናቸውን ነው ምሁራኑ የገለፁት።</p>

<p>ቅዱስ ጳውሎስ አናሲሞስን በእስራቴ የወለድሁት እንዱለው ሁሉ፣ «ምልጃ፣ እርቅና ሰላም» የተሰኘው አዲሱ የአለቃ አያሌው መጽሐፍም፦ ለአለቃ አያሌው የእስር ልጃቸው ነው ይላሉ ምሁራኑ። (ፊልሞ 1)</p>

<p>የመጽሐፉን ጠቀሜታ ሲያነቡ ስለሚያገኙት ስለ መጽሐፉ ብዙ ማለት አልፈለግንም።</p>


</body>
</html>
