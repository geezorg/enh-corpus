<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትየጵያ ሰራዊት የአልኢትሃድን ቤዝ ማጥቃቱ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትየጵያ ሰራዊት የአልኢትሃድን ቤዝ ማጥቃቱ ተገለጠ</h1>


<p>ቻናል አፍሪካ የተባለው የዜና ማሰራጫ ጥቅምት 28 ቀን 92 ዓ.ም ባሰራጨው ዜና ቁጥሩ ከፍተኛ የሆነ የኢትዮጵያና መከላከያ ሰራዊት በሶማሊያ የአልኢትሃድ አል-ኢስላሚያ ዋና ቤዝ የሆኑ ስፍራዎችን ወርሮ ማጥቃቱን ዘግቧል።</p>

<p>ዜናው በሰጠው ማብራሪያ ከፍተኛ ሃይል ያለው የኢትዮጵያ መከላከያ ሰራዊት በሶማሊያ ከሚገኘው የሁሴን አይዲድ ተፋላሚ አንጃ ከረሃንወይን ረዚስታንስ አርሚ ጋር በመቀናጀት በታችኛው ሸበሌ ዙሪያ የደቡብ ምስራቅ ሶማሊያን ማጥቃቱን አመልክቷል።</p>

<p>ጥቃቱ የተፈፀመው የኢስላሚክ ኮርት የተባለው ሃይማኖታዊ አንጃ ዋና መገኛ የሆነውንና አልኢትሃድ አልኢስላሚያ ዋና ምሽጉ ባደረጋቸው ነጥቦች ላይ እንደሆነ የገለፀው ቻናል አፍሪካ ከተወረሩት ቦታዎችም መካከል ቆርዬሌንና ባኮን የተቆጣጠራቸው መሆኑን ሳይዘግብ አላለፈም።</p>

<p>የኢትዮጵያ ሰራዊት ጥቃት በጣምራ የፈፀመው በሶማሊያው ጀነራል ሞርጋን ከሚመራው የረሃንወይን ረዚስታንስ አርሚ ሚሊሺያ ጋር ነው። የረሃይንወይን ረዚስታንስ አርሚ ከዚህ በፊትም ከኢትዮጵያ ሰራዊት ድጋፍ እየተሰጠው በርካታ የሁሴን አይዲድን ይዞታዎችን በማጥቃት በቁጥጥር ስር ያደረገ ጠንካራ የሁሴን አይዲድ ተፋላሚ መሆኑን የሬዲዮው ዘገባ ጨምሮ ገልጻል።</p>

<p>ባለፉት ሳምንታት ከኢትዮጵያ ባለስልጣኖች ጋር ሰላም ለመፍጠር በሹልክታ ወደ ኢትዮጵያ ገብተው የወጡት ሁሴን አይዲድ በአሁኑ ጊዜ ወደ አገራቸው የተመለሱ ሲሆን በዚያች አገር ሰላም ለማምጣት ከአሸባሪዎች ጋር ያላቸውን ግንኙነት ሁሉ እንዲያቆሙ በኢትዮጵያ በኩል የቀረበላቸውን ጥሪ የተቀበሉት እንደማይመስልም የፖለቲካ ታዛቢዎች ይናገራሉ።</p>


</body>
</html>
