<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>3ኛው የኢትዮጵያ የመዐህድና የፕሮፌሰር አስራት ተቆርቋሪ ወገኖች ጉባኤ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">3ኛው የኢትዮጵያ የመዐህድና የፕሮፌሰር አስራት ተቆርቋሪ ወገኖች ጉባኤ ተካሄደ</h2>

<h3 class="align-center">የቀኛዝማች ነቅዐጥበብን የአመራር እውቅናም አንስቷል</h3>


<p>የኢትዮጵያ የመዐሕድና የፕሮፌሰር አስራት ተቆርቋሪ ወገኖች ጥቅምት 13 ቀን 92 ዓ.ም በአዲስ አበባ ግራር ሆቴል ስብሰባ አካሂዶ የቦርዱን የስራ አስፈፃሚ ኮሚቴ ሪፖርት ካዱመጠና ከመረመረ በኋላ ውሳኔዎችን ማሳለፉን የድርጅቱ መግለጫ አስታውቋል።</p>

<p>በጉባኤው ላይ የቀድሞው የመዐሕድ መሪ ክቡር ፕሮፌሰር አስራት ወልደየስ ከዚህ አለም በሞት ከተለዩ በኋላ ማዕከላዊ ኮሚቴው በአስቸኳይ ብሔራዊ ሸንጎውን ጠርቶ መሪውን ባለመተካቱ መሪ አልባ በሆነ ሁኔታ እስከዛሬ የተሰሩት ተግባራት ሁሉ ህገወጥ መሆናቸውን ጉባኤተኞች ተረዱ ሲል መግለጫው ጠቁሟል።</p>

<p>ከዚህም በላይ ጥራት ያለው መሪ ለመተካትና የድርጅቱን ደካማና ጠንካራ ጎን ገምግሞ የማስተካከያ እርምጃ ለመውሰድ የሚያስችለውን ብሔራዊ ሸንጎ እንዲጠራ ሲጠየቅ ቀኛዝማች ነቅዐጥበብ በመከላከላቸውና እራሳቸውን በፓርቲው ስልጣን ላይ ለማቆየት ከፍተኛ መሰናክል መሆናቸውን መገንዘቡን በመግለጫው አመልክቷል።</p>

<p>ከዚህም በላይ ቀኛዝማች ነቅዐጥበብ ቀስቃሽ የሆነውን የሞረሽ የኪነት ቡድንን መበተናቸውን በአዲስ አበባ ካውንስል ውስጥና በማእከላዊ ኮሚቴው ሳይቀር የወያኔ አቀንቃኞችን በአመራር ላይ በማስቀመጥ ድርጅቱን ለማፈራረስ እያመቻቹ መሆናቸውን አውግዟል። ከዚህም በላይ ድርጅቱ ከልዩ ምንጭ የሚያገኘውን ገቢ ከፋይናንስ ደንብና መመሪያ ውጪ በመጠቀማቸው በገለልተኛ የሂሳብ መርማሪዎች እንዲመረመር ቢጠየቁ አሻፈረኝ ማለታቸውን የተገነዘበ ከመሆኑ ባሻገር ከፍተኛ አስተዋጽኦ በማድረግ ላይ ያሉትን ድጋፍ ሰጪ ኮሚቴዎች በማፈራረስ ላይ መሆናቸውን አውግዟል።</p>

<p>በስብሰባውም መጨረሻ የኢትዮጵያ የመዐሕድና የፕሮፌሰር አስራት ተቆርቋሪ ወገኖች ባለ 5 ነጥብ የአቋም መግለጫና ውሳኔ ያሳለፉ ሲሆን በውሳኔያቸው መጀመሪያ ላይ የቀኝ አዝማችን ከስነስርዓት የወጣ አመራር በአንድ ድምፅ በማውገዝ ብሔራዊ ሸንጎው ተጠርቶ እስኪወስን ድረስ በመዐሕድ ያላቸውን አመራር እውቅና አንስቷል።</p>

<p>በሁለተኛ ደረጃም ከእርሳቸው ጋር የዚህ አፍራሽ ተግባር ተሰልፈው የቅርብ ተባባሪያቸው ናቸው ያላቸውን 1ኛ፦ አቶ አድማሱ መከተ 2ኛ፦ አቶ ሳህሌ ሰይፉ በድርጅቱ ውስጥ እየፈፀሙ ያሉትን አፍራስ አሰራር ለማስቆም ይቻል ዘንድ ከማንኛውም የፓርቲው ተግባራት እንዲታገዱና ለብሔራዊ ሸንጎ ፍርድ እንዲቀርቡ ወስኗል። 3ኛ የመዐሕድ ህጋዊ ህልውና እንዲጠበቅና በህዝቡ ዘንድ የነበረው ከበሬታና ተቀባይነት እንደገና እንዲረጋገጥ የተቆርቋሪዎች ስራ አስፈፃሚ ኮሚቴ በስፋት አባላትና ደጋፊዎች ተከታዮችን አጠቃላይ ህዝባዊ ስብሰባን ጠርቶ ስለሸንጎው መሰብሰብ ውሳኔ እንዲሰጥ ወስኗል።</p>

<p>የኢትዮጵያ የመዐህድና የፕሮፌሰር አስራት ተቆርቋሪ ወገኖች ጉባኤ ያሳለፈውን የአቋም መግለጫና ውሳኔ ሙሉ ቃል ይመልከቱ።</p>


</body>
</html>
