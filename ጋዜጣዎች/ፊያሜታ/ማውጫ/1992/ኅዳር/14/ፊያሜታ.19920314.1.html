<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያውያን ዲሞክራሲያዊ ፓርቲ በአዲስ አበባ ተመሰረተ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትዮጵያውያን ዲሞክራሲያዊ ፓርቲ በአዲስ አበባ ተመሰረተ!</h1>

<h2 class="align-center">በቅርቡ መግለጫ እንደሚሰጥ ይገመታል</h2>


<p>«ህዝባዊ ዴሞክራሲያዊ ስርዓት ለኢትዮጵያ» በሚል መሰረታዊ መርህ የዘር፣ የቀለም፣ የሃይማኖትና የቋንቋ ልዩነት ሳያደርግ ማንኛውም ኢትዮጵያዊ የሚሳተፍበት «የኢትዮጵያውያን ዴሞክራሲያዊ ፓርቲ» የተሰኘው የፖለቲካ ድርጅት ህጋዊ እውቅና አግኝቶ እንቅስቃሴ መጀመሩ ታወቀ።</p>

<p>ከፓርቲው የፖለቲካ ፕሮግራም ለመረዱት እንደተቻለው «ገዢው ፓርቲ ከሚያራምደው የጎሳ ፖለቲካና የሙጥኝ ብሎ ከያዘው የግትርነት አቋም» የማይለሳለስ በመሆኑ ዱር ላይ ተቀምጦ የሀገርን ውድቀት ከመመልከት ያለውን ቀዱዱ በመጠቀም አማራጭ ሀሰብን በሰላማዊ መንገድ ለማራመድ ፓርቲው መቋቋሙን ለማወቅ ተችሏል።</p>

<p>«በአገራችን ላይ ያጠላውን የጥፋት ደመና ለመግፈፍና የተጀመረውን የውድቀት ጉዞ ለመግታት ምትክ የማይገኝለት ሰላማዊ የህዝብ ትግል በማደራጀት፣ በማስተባበርና በመምራት ግንባር ቀደም ሚና የሚጫወት» መሆኑን ኢዴፓ ገልጾ ለዚህ መሰረታዊ ዓላማውም መላው የኢትዮጵያ ህዝብ ከጎኑ እንዲሆንም በፕሮግራሙ ላይ ጠይቋል»</p>

<p>የፊያሜታ ዝግጅት ክፍል የዚህን የፖለቲካ ፓርቲ መቋቋም አስመልክቶ ከመስራች አባላቱ አስተያየት እንዲሰጡበት ጠይቆ «በውጭ የሚገኙትም ሆኑ በአገር ውስጥ ያሉት የኢህአዴግ ተቃዋሚ ድርጅቶች በህዝብ ስም የያዙትን ታሪካዊ ኃላፊነት በብቃት ለመውጣት አቅቷቸው ፣ በጥቃቅን ልዩነቶቻቸው ዙሪያ እርስ በእርስ በሚሻኮቱበትና በሚናቆሩበት በአሁኑ ወቅት ገዢው ፓርቲ የከፈታትን ቀዱዱ ተጠቅሞ በአገር ውስጥ ሰላማዊ ትግል አደርጋለሁ ብሎ መነሳት ከኢህአዲግ መሰሪ ባህሪ አኳያ እንደ ታላቅ ድፍረት የሚቆጠርና ታላቅ መስዋእትነትን የሚጠይቅ መሆኑ ባያጠራጥርም ህዝብን ይዤ ገዢውን ፓርቲ አሸንፋለሁ ብሎ መነሳት በራሱ ከድል የሚቆጠር ነው። በውጭ ሀገር ያሉና የገዥው ፓርቲ ተቃዋሚ ድርጅቶችም ቢሆኑ ቅድመ ሁኔታዎችን እየደረደሩ ገዢው ፓርቲ ይራራልናል ብለው ከሚጠብቁ በድፍረት ወደ አገር ውስጥ ገብተው የህዝቡን ኑሮ እየኖሩ ክፉውንም በጎውንም ቀምሰው ህዝቡን በማስተባበርና በማታገል ገዢውን ፓርቲ ፈጥርቀው በመያዝ የስደት ፖለቲካ እንዲያከትም ጥረት ቢያደርጉ» የተሻለ መሆኑን ገልጸዋል።</p>

<p>በሌላ በኩል፣ የኢትዮጵያውያን ዴሞክራሲያዊ ፓርቲ (ኢዴፓ) ይዞት የተነሳውን ዓላማና ፕሮግራም ለህዝብ እንደሚያስተዋውቅና በመጪው ግንቦት በሚካሄደው ምርጫ ስለመሳተፉም መግለጫ እንደሚሰጥ ይጠበቃል። የፊያሜታ ዝግጅት ክፍል የኢዴፓን ፕሮግራም ከሚቀጥለው እትም ጀምሮ በተከታታይ ያቀርባል።</p>


</body>
</html>
