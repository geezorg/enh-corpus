<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ነፃ አውጭ ግንባር መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የኤርትራ ነፃ አውጭ ግንባር መግለጫ አወጣ</h1>


<p>ኤርትራ፦ የሕዝባዊ አርነት ግንባር /ሻዕቢያ/ ተቃዋሚ የሆነው የኤርትራ ነፃ አውጪ ግንባር አብዮታዊ ምክር ቤት /ኤሪትረአን ሊብራቲኦን ፍሮንት ረቮሉቲኦን ጮኡንቺል/ አራተኛ ጠቅላላ ጉባኤውን ከነሐሴ 6 እስከ 11/1990 ዓ.ም በማካሄድ መግለጫ ማውጣቱ ተዘገበ።</p>

<p>ምክር ቤቱ በመግለጫው ጉባኤውን ያካሄደው የኤርትራ ሕዝብ የዘመኑ አምባገነን ከሚባሉት አንዱ በሆነው የኢሣያስ አፈወርቂ አስተዳደር ውስጥ እየተሰቃየና ከኢትዮጵያ ጋር አዲስ ጦርነት ለማካሄድ እየተዘጋጀ ባለበት ወቅት መሆኑን ገልጿል።</p>

<p>ጉባኤው በሻዕቢያ አመራር በመሰቃየት ላይ ባለው የኤርትራ ሕዝብ፤ በኤርትራ ወቅታዊ ሁኔታ ላይና አገሪቱን ወደፊት ይገጥማታል ባላቸው ጉዳዮች እንዲሁም በኢትዮጵያና በኤርትራ መካከል በተፈጠረው የድንበር ውዝግብ ላይ ውይይት በማድረግ በአገሪቱ ለውጥ እንደሚያስፈልግ ያመነበት መሆኑ ተጠቁሟል።</p>

<p>የሻዕቢያ መንግሥት በሚያራምደው የተሳሳተ የኢኮኖሚ ፖሊሲና ከጐረቤት አገርች ጋር በፈጠረው አለመግባባት ኢኮኖሚው መንኮታኮቱና አሳሳቢ ደረጃ ላይ መድረሱን ጉባኤው ያመነበት መሆኑ ተገልጿል።</p>

<p>ይሁንና ሰሞኑን የኤርትራ ራዲዮ የአገሪቱን የኢኮኖሚ አስመለክቶ ባቀረበው ዘገባ የዓለም አቀፉ የገንዘብ ድርጅት (እምፍ) የዓለም ባንክና የኤርትራው ገንዘብ ሚኒስትር የኤርትራ ኢኮኖሚ 8 ከመቶ አድጓል ብለዋል በማለት መዘገቡ ይታወሳል።</p>

<p>የሻዕቢያ መንግሥት እየተከተለ ባለው የከፋፍለህ ግዛ ፖሊሲ የሕዝቡን ፍላጐትና የትግሉን ዓላማ የሳተ ከመሆኑም በላይ በግለሰብ አስተሳሰብና በግል ጥቅም ላይ ብቻ የተመሠረተ በመሆኑ በጦርነት የወደመችውን አገር እንዳታንሰራራ ማድረጉን መግለጫው ያመለክታል። መግለጫው አያይዞም ሻዕቢያ እየተከተለ ያለው ፖሊሲ ኤርትራን ከጐረቤት አገሮች ገለልተኛ እንድትሆንና የኤርትራ ትግል ወዳጆችም እንደገና ጠላቶቿ እንዲሆኑ አድርጓል ሲል ያማርራል።</p>

<p>ምክር ቤቱ በመግለጫው የኢትዮጵያንም መንግሥት በጥፋተኝነት በመክሰስና የኢትዮጵያ የኤርትራ መንግሥታት የአገር ደህንነት ለመጠበቅ በሚል የሚያካሂዱት አሳሳች ፕሮፓጋንዳ ወደ ውድመት የሚያመራ የክተት ጥሪ በመሆኑ ጉባኤው አውግዞታል ብሏል።</p>

<p>የሻዕቢያ መንግሥት ከጐረቤት አገሮች ጋር በሰላም ለመኖር ፍላጐት የሌለው በመሆኑ በ1991 በሥልጣን ኮርቻ ላይ ሲፈናጠጥ በኤርትራ ይኖሩ የነበሩ ኢትዮጵያውያንን በተለይም የትግራይ ተወላጆችን ንብረታቸውን እየዘረፈ ሲያባርር የኤርትራ ነፃ አውጪ ግንባር ድርጊቱ ትክክለኛ አለመሆኑን በመረዳት በአስቸኳይ እንዲቆም ጠይቆ እንደነበር አስታውሷል። </p>

<p>ም/ቤቱ አያይዞም የኢትዮጵያ መንግሥትን በተመለከተ በሁለቱ አገሮች መካከል የድንበር ውዝግብ ከተፈጠረ ወዲህ ከኢትዮጵያ ወደ ኤርትራ የሚባረሩትን ዜጐች እየያዘ ማሰሩና ለምርመራ ትፈለጋላችሁ በማለት ባላወቁት ምክንያት እየያዘ ማሰቃየቱን ጠቅሶ የሻዕቢያ ድርጊት ዓለም አቀፍ የሰብዓዊ መብት ተከራካሪ ድርጅቶች ሁኔታውን እንዲያጣሩለት ጥሪ ማድረጉን አስታውቋል።</p>

<p>ጉባኤው በኤርትራ የሚኖሩ ኢትዮጵያውያን መባረራቸውን እንዳወገዘ ሁሉ ከኢትዮጵያ የሚባረሩት ኤርትራውያን ሁኔታ ያሳሰበውና የሁለቱንም አገሮች ግንኙነት ወደ ከፋ ደረጃ ሊያደርስ እንደሚችልና ኃላፊነት የጐደለው ድርጊት መሆኑን አውግዞ የማባረሩ እርምጃ በአስቸኳይ እንዲቆም ለኢትዮጵያ መንግሥት ጥሪ ማድረጉን መግለጫው ያስረዳል። የኢትዮጵያ መንግሥት ለዚህ የሰጠው ምላሽ ባይታወቅም ለተመሳሳይ ጥያቄዎች በሙሉ እስካሁን የሚወስደው እርምጃ ሕግንና ሰብዓዊ መብትን የተመሠረተ እንደሆነ ሲገልጽ መቆየቱ ይታወሳል።</p>

<p>ይሁንና ም/ቤቱ በዚህ መግለጫው የሁለቱ አገር መሪዎች አድርገውት የነበረው ግንኙነት የይስሙላ እንጂ የሁለቱን አገሮች ብሔራዊ ጥቅምን ከግንዛቤ ያስገባ ግንኙነት አልነበረም ሲል አጣጥሎታል።</p>

<p>በአሁኑ ወቅት ለወታደራዊ ፍጥጫው ምክንያት የሆነውን የባድመን መያዝ አስመልክቶ ላቀረበው አስተያየት የኤርትራ ነፃ አውጪ ግንባር አብዮታዊ ምክር ቤት በታሪክና በዓለም አቀፍ ዕውቅና ባለው ድንበር ላይ የሚደረገውን ድርድር የማይቀበለው ቢሆንም ችግሩን ግን በኃይል ሳይሆን በውይይት መፈታት እንዳለበት እንደሚያምን ገልጿል። ይሁንና ባድመና አካባቢዋን የኤርትራ ነፃ አውጪ ግንባር ከኢትዮጵያ ነፃ ለማውጣት ብዙ መስዋዕትነት በመክፈል በ1960ዎቹና በ1980ዎቹ መጀመሪያ ድል በቁጥጥሩ ስር አድርጐ ያስተዳደረ በመሆኑ ከኤርትራ ግዛት የማትነጠል መሆኗን መግለጫው አስታውቋል። ይህም አቋም ከሻዕቢያ አቋም ያልተለየ በመሆኑ በኢትዮጵያ መንግሥት በኩል ተቀባይነት ያገኛል ተብሎ እንደማይጠበቅ ተገምቷል።</p>

<p>መግለጫው የሁለቱ አገሮች ጦርነት አሳሳቢ መሆኑን በመረዳት የተለያዩ ክልላዊና ዓለም አቀፋዊ ድርጅቶች በተለይም የተባበሩት መንግሥታት፣ የአፍሪካ አንድነት ድርጅት፣ የአውሮፓ ኅብረትና አረብ ሊግ ከፍተኛ ኃላፊነት ያለባቸው መሆኑን አስታውቋል።</p>

<p>የኤርትራ ነፃ አውጭ ግንባር አብዮታዊ ምክር ቤት በመባል የሚጠራው አንጃ በተቃዋሚነት ስያሜ ቢጠራም በብዙ መልኩ በአሁኑ ወቅት በኤርትራ ሥልጣን ኮርቻ ከተቀመጠው ከሻዕቢያ አገዛዝ የተለየ አይደለም የሚሉት አልጠፉም።</p>


<p class="align-center"><a href="/Gazettas/Meraf/info/Meraf.sera.html">ከምዕራፍ ነሐሴ 19 ቀን 1990</a></p>

</body>
</html>	
