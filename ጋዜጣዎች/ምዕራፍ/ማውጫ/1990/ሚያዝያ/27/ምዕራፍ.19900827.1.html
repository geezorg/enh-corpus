<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ የኢትዮጵያ ኮሚኒቲ ችግር ላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline"> በምፅዋና በአሰብ ቆንሲል ፅ/ቤቶች ተከፈቱ</span></h3>
<h1 class="align-center"> በኤርትራ የኢትዮጵያ ኮሚኒቲ ችግር ላይ ነው</h1>

 
<p>አስመራ- በኤርትራ የተቋቋመው የኢትዮጵያ ኮሙኒቲ (ማህበረሰብ) በዘር በጐሳና በድርጅታዊ አሰራር የተነሳ ለችግር መዳረጋቸውን በዚያ የሚኖሩ ኢትዮጵያውያን ለምዕራፍ ዘጋቢ ገለፁ።</p>

<p>ከኢትዮጵያ ከቅርብ ዓመታት ወዲህ ራሷን በገነጠለችው ኤርትራ የሚኖሩ ኢትዮጵያውያን መብትን ያስከብራል ህብረትን ይፈጥራል በሚል የተቋቋመው የኢትዮጵያውያን ኮሙኒቲ የዜጐችን ሰብአዊ መብት ማስጠበቅ ካለመቻሉም በላይ ካለው አቀራረብ በመነሳት ፖለቲካ ዓላማን የሚያራምድ ነው ሲሉ ኢትዮጵያውያኑ አማረዋል። ህብረቱ በተለያዩ ምክንያቶች በሻዕቢያ በሚመራው የኤርትራ መንግሥት አገዛዝ ተይዘው በአስከፊ የእስር ሁኔታ ይገኛሉ ስለሚባሉ ኢትዮጵያውያን ጉዳይ አንድም ጊዜ አንስቶ ሰብአዊ መብታቸው እንዲከበር ሲከራከር አለመደመጡን በዋቢነት በማንሳት ከዚሁ ጋር አያይዘው በሰፊው እየተቹት ይገኛል።</p>

<p>ከላይ እየቀረበ የሚገኘውን አቤቱታ የተጋነነ ነው የሚሉ ሲኖሩ ህብረቱ የኢትዮጵያውያንን መብት ለማስከበር እየጣረ እንደሚገኝና ከመንግሥት ጋርም በመተባበር በአሰብ ለኢትዮጵያውያን ት/ቤት ሊከፍት እንደቻለ ይናገራሉ። ይሁንና ከላይ በህብረቱ ላይ እየቀረበ የሚገኘውን ክስ በዝርዝር ከመመለስ ተቆጥበዋል።</p>

<p>በተያያዘ ዜናም በኤርትራ የኢትዮጵያ መንግሥት አምባሳደር አቶ አውዓሎም ወልዱ በምፅዋና በአሰብ የሚገኙ ኢትዮጵያውያንን ሰብዓዊና የዜግነት መብት ለማስጠበቅና በቅርበትም ለመከታተል በሚል አስመራ ከሚገኘው የኢትዮጵያ ኤምባሲ በተጨማሪ በምፅዋና በአሰብ የቆንሲል ፅ/ቤቶች መከፈታቸውን ሰሞኑን ባሰራጩት ጋዜጣዊ መግለጫ መግለፃቸው ታውቋል። እንደ አምባሳደሩ መግለጫ በኤርትራ ይኖራሉ ተብሎ ከሚገመተው 120,00 (አንድ መቶ ሃያ ሺ) ኢትዮጵያውያን መካከል 48 (አርባ ስምንት) ሺህ ለሚሆኑት የዜግነት መታወቂያ መሰጠቱን ይፋ አድርገዋል። በመጨረሻም በኤርትራ የተቋቋመውን «የኢትዮጵያ ኮሙኒቲ» ለማጠናከር የውጭ ጉዳይ ሚኒስትር መ/ቤት ልዩ ትኩረት መስጠቱን አክለው ገልፀዋል። አምባሳደሩም በዚሁ ጋዜጣዊ መግለጫቸው በኤርትራ በእስር ላይ ይገኛሉ ስለሚባሉ ኢትዮጵያውያን ሳይገልፁ አልፈዋል።</p>

<p>በአዲሲቱ ኤርትራ የሚኖሩ ኢትዮጵያውያን በሁለተኛ ዜግነት ይታያሉ። በኢትዮጵያ ግን ይህ ሁኔታ አለመታየቱ ከተለያዩ ወገኖች አስተያየት ሲሰነዘርበት የቆየ ጉዳይ ነው። በሌላ በኩል ደግሞ ከቅርብ ጊዜ ወዲህ የኢትዮጵያና የኤርትራ መንግሥታት መቃቃር መጀመራቸውን በተለያዩ መገናኛ ብዙኃን ሲዘገብ መቆየቱ ይታወሳል።</p>


<p class="align-center"><a href="/Gazettas/Meraf/info/Meraf.sera.html">ከምዕራፍ ሚያዝያ 27 ቀን 1990</a></p>




</body>
</html>