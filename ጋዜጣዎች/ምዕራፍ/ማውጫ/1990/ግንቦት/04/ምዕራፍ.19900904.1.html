<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዘ-ሰን ሁለተኛ ዓመቱን አከበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዘ-ሰን ሁለተኛ ዓመቱን አከበረ</h1>
<h2 class="align-center">«ኤች-አይቪ /ኤድስ/ን ለመከላከል የመገናኛ ብዙኃን ተሳትፎ»</h2>
 
<p>በየሳምንቱ በእንግሊዘኛ ቋንቋ እየተታተመ የሚወጣው ዘ-ሰን የተሰኘው ጋዜጣ የተመሰረተበትን ሁለተኛ ዓመት በዓል «ኤድስን ለመከላከል የመገናኛ ብዙኃን ተሳትፎ» በሚል መሪ መፈክር ግንቦት 2 ቀን 1990 ዓ.ም. በአዲስ አበባ ኢምፔሪያል ሆቴል በደማቅ ሥነ-ሥርዓት አከበረ።</p>

<p>በዓሉ በተከበረበት ወቅት የማስታወቂያና ባሕል ም/ሚኒስትር ወ/ሮ ብስራት ጋሻው ጠናውና አምባሳደሮች፣ የኢትዮጵያ አየር መንገድ ኤግዚዩኪቲቭ ዳይሬክተር አቶ ብስራት ንጋቱ፣ የተለያዩ ድርጅቶች ሥራ አስኪያጆችና ጥሪ የተደረገላቸው እንግዶች ተገኝተዋል። ይኼው በተለያዩ ድርጅቶች ተሳትፎ ደምቆ የተከበረው የጋዜጣው የምስረታ በዓል በአሁኑ ወቅት በከፍተኛ ፍጥነት እየተዛመተና ኅብረተሰቡን በማጥቃት ላይ የሚገኘውን ኤድስን መቋቋም በሚቻልበት መንገድ መገናኛ ብዙኃን ሊኖራቸው ስለሚችል ፋይዳ ጠቃሚ ግንዛቤ እንዳስጨበጠ በወቅቱ ተገልጿል።</p>

<p>ለምስረታ በዓሉ ዓላማ መሳካትም በበዓሉ መሪ መፈክር ላይ የተመሰረተ በአዲስ አበባ በሚገኙ ከፍተኛ ሁለተኛ ደረጃ ት/ቤት ተማሪዎች መካከል በእንግሊዘኛ ቋንቋ የሥነ ጽሑፍ ውድድር ተካሂዷል። ውድድሩ ከበዓሉ ቀደም ባሉ ቀናት በሁለት ተከፍሎ ከተካሄደ በኋላ በዕለቱ አሸናፊዎቹ ተገልፀው ሽልማት ተሰጥቷቸዋል። ውድድሩ የተካሄደው በአንደኛው ክፍል በመንግሥት ከፍተኛ ሁለተኛ ደረጃ ት/ቤት በሚገኙ ተማሪዎች ሁለተኛው ደግሞ በግልና በኮሙኒቲ ት/ቤቶች በሚገኙ ተማሪዎች መሀከል ነው። ከዚህ በተጨማሪም በወጣት ሴት ሰዓልያን የተዘጋጀ የሥዕል ኤግዚቪሽንም ቀርቦ ተጎብኝቷል።</p>

<p>የዘ-ሰን ጋዜጣ ዋና አዘጋጅ አቶ ኤፍሬም እንዳለ በዕለቱ ለተገኘው ተሳታፊ በዓሉን አስመልከቶ ባደረጉት ንግግር «ኤች አይ ቪ- ኤድስን ለመከላከል የመገናኛ ብዙኃን ተሳትፎ የሚለውን መፈክር የመረጥነው፤ መገናኛ ብዙኃን ኅብረተሰቡን ስለ ኤድስ አደጋ ከስፋቱ አንፃር ለማስተማር የሚጠበቅብንን ያህል አልሰራንም ብለን ስላመንን ነው» በማለት አስረድተዋል።</p>

<p>በማያያዝም ሁሉም እንደሚያውቀው በሽታው የሚያደርሰው ጉዳት ከምንግዜውም በላይ እየተስፋፋ እንደሚገኝና አሳሳቢነቱም እየጎላ እንደመጣ ገልፀዋል።</p>

<p>«በዚህም የተነሳ የሁለተኛ ዓመት አከባበራችንን የሙያ አጋሮቻችን ብዙ እንደሚጠበቅብን ለማስታወስ ልንጠቀምበት የወሰነው። በተጨማሪም የተጠቂ ወጣቶች ቁጥር እየጨመረ በመምጣቱ ወጣቶችን የመቀስቀሻ ጊዜው አሁን መሆኑን መምከር እንፈልጋለን» ሲሉ ዓላማውን አብራርተዋል።</p>

<p>በሁለተኛ ደረጃ ተማሪዎች መሀል የሥነ-ጹሑፍ ውድድር የተካሄደውና በሴት ሰዓልያን የቀረበው የሥዕል ኤግዚቪሽን ይህንኑ ዓላማ ከግብ ለማድረስ ሲባል እንደሆነና የመገናኛ ብዙኃን ሰዎች ተመሳሳይ ዘዴዎችን ቀይሰው ከኤች አይ ቪ ኤድስ ጋር ለሚደረገው ትግል በግንባር ቀደምትነት እንሰለፍ ሲሉ ጥሪያቸውን አቅርበዋል።</p>

<p>በክብር እንግድነት በበዓሉ ላይ የተገኙት የማስታወቂያና ባሕል ም/ል ሚኒስትሯ ወ/ሮ ብስራት ጋሻው ጠና በበኩላቸው ባደረጉት ንግግር በራሳቸውና በመ/ቤታቸው ስም ለዘ-ሰን ጋዜጣ ዝግጅት ክፍል እንኳን ለሁለተኛ ዓመት አደረሳችሁ በማለት መልካም ምኞታቸውን ገልፀው፤ «ኤድስን ለመከላከል የመገናኛ ብዙኃን ተሳትፎ» የሚለውን ወቅታዊ ጉዳይ ይህ በዓል ትኩረት መስጠቱ የሚያስመሰግን ነው ብለዋል።</p>

<p>ም/ሚኒስትሯ በዚሁ ንግግራቸው ኤድስ በሀገሪቱ ወጣት ትውልድ ላይ በሚያደርሰው ጉዳት በተለይም በወደፊቱ የሀገሪቱ ማኅበራዊና ኢኮኖሚያዊ እድገት ላይ የሚያሳድረው ተፅዕኖ ከፍተኛ እንደሆነ ገልፀዋል። ለዚህም ችግር መፈታት መንግሥት ከፍተኛ ትኩረት የሚሰጥ እንደሆነ ገልፀው ይህን የጋራ ችግር ለመፍታት መገናኛ ብዙኃን ያላቸው ሚና የላቀ እንደሆነ ገልፀዋል።</p>

<p>በማጠቃለያው ላይም ም/ሚኒስትሯ ፕሮግራሙን ያዘጋጁትን በድጋሚ በማመስገን ወደፊትም ወጣቱ ከኤድስ በሚጠበቅበት መንገድ ላይ ለማስተማር የዛሬው ጅምር ተጠናክሮ እንደሚቀጥል ያላቸውን ተስፋ ገልፀዋል።</p>

<p>የጋዜጣውን የምስረታ በዓል መሪ መፈክር በማስመልከተ በክብር እንግድነት ተጋብዘው የመጡ እንግዶች የበዓሉ ዓላማ ይህ በመሆኑ የተደሰቱ መሆናቸውን በመግለጽ በሀገራችን እየተስፋፋ የሚገኘውን የኤድስ ስርጭት ለመግታት የሁሉም ወገን ያላሰለሰ ጥረት እንደሚያስፈልግ የሚገልጽ ንግግር አድርገዋል።</p>

<p>ለበዓሉ ዓላማ መሳካት ሲባል በተካሄደውም ውድድር አሸናፊ የሆኑት ወጣቶች ከመንግሥት ት/ቤቶች</p>

<li>
 <ol>መስከረም ደምሴ ከከፍተኛ 20 አጠቃላይ ሁለተኛ ደረጃ ት/ቤት</ol>
 <ol>ሳምሶም ኃይለየሱስ ከጥቁር አንበሳ አጠቃላይ ሁለተኛ ደረጃ ት/ቤት</ol>
 <ol>ግርማ ታደሰ ከኮከበ ጽብሃ አጠቃላይ ሁለተኛ ደረጃ ት/ቤት</ol>
</li>

<p>ከግልና ከኮሙኒቲ ት/ቤቶች</p>

<li>
 <ol>ኑርልኝ አሰፋ ከኢንዲያን ናሽናል ት/ቤት</ol>
 <ol>ሲሃም አብዱልመሊክ ከግሪክ ኮሙኒቲ ት/ቤት</ol>
 <ol>አምሮት አብደላ ከሊሴ ገ/ማርያም ት/ቤት</ol>
</li>

<p>ለአሸናፊዎቹ ተማሪዎች በተሰጠው የሽልማት ሥነ-ሥርዓት ከሁለቱም አንደኛ አንደኛ የወጡ ተማሪዎች ከኢትዮጵያ አየር መንገድ ኤክሴኪዩቲቭ ዳይሬክተር እጅ ወደ ናይሮቢና ካይሮ ደርሶ መልስ ነፃ የአየር ትኬት ተቀብለዋል። ከዚህ በተጨማሪም አሸናፊ ተማሪዎች በሙሉ ከድሬዳዋ ምግብ ኮምፕሌክስ፣ ከቅዱስ ጊዮርጊስ ቢራ ፋብሪካ፣ ከቡክ ወርልድ፣ ከሚ/ር ካርል ሀርቡ በኢትዮጵያ የአውሮፓ ኅብረት ተወካይ እና በኢትዮጵያ የአሜሪካ አምባሳደር ከዴቪድ ሺን የተዘጋጀላቸውን ሽልማት ተቀብለዋል።</p>

<p>ለዘ-ሰን ጋዜጣ ሁለተኛ ዓመት የተዘጋጀው ኬክ በም/ሚኒስትሯ ተቆርሶ ለበዓሉ በተዘጋጀው የኮክቴል ግብዣ በዓሉ ተጠናቋል። ጋዜጣው ሁለተኛ ዓመቱን ሲያከብር ለአንባብያን በነፃ የታደለ በኤድስ ላይ የተለያዩ ጹሑፎችን የያዘ ጋዜጣው ስያሜ መጽሔት ታትሞ ተሰራጭቷል። የዘ-ሰን አንድ አካል የሆነችው የ«ምዕራፍ» ጋዜጣ ዝግጅት ክፍልም እንኳን ለዚህ አደረሰን በማለት መልካም ምኞቱን ገልጿል።</p>


<p class="align-center"><a href="/Gazettas/Meraf/info/Meraf.sera.html">ከምዕራፍ ግንቦት 4 ቀን 1990</a></p>




</body>
</html>
