<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍጥጫው ቀጥሏል- ኢትዮጵያና ኤርትራ መዋጋታቸው አይቀሬ ይሆን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> «የደርግ መኮንኖች በግንባር ተሰልፈዋል»</span></h2>
<h1 class="align-center"> ፍጥጫው ቀጥሏል- ኢትዮጵያና ኤርትራ መዋጋታቸው አይቀሬ ይሆን?</h1>

 
<p>«አቶ ኢሣያስ ኢጋድን ይሰድባሉ። የአአድ ጽ/ቤትን ያወግዛሉ። የተመድን ሥራዎች ያናንቃሉ። እንዲህ ዓይነት መሪ አይቼ አላውቅም። ሰላም የላቸውም። ለእዚህም ይመስለኛል የአፍሪካን ቀንድ ለማመስ የተነሱት።»

<p>-አንድ የኢጋድ ባለሥልጣን ለኬንያ ኤግዛማይነር ጋዜጣ ከሰጡት አስተያየት</p>

<p>«የኤርትራ መንግሥት ከ20 በላይ ገድሎ 13 ሰዎችን አቁስሎ 31 የሚሆኑ ሰላማዊ ሰዎችና 4 የወረዳ መስተዳድር አባላትን ማርኮ ወስዷል።»</p>

<p>- የዩጋንዳ ኢንዲፐንደንት ጋዜጣ</p>

<p>«የኢትዮጵያ መንግሥት በዲፕሎማሲ የበላይነት የኤርትራን መንግሥት እየረታው ነው።»</p>

<p>-የቢቢሲ አፍሪካን ፓኖራማ የፖለቲካ ትንታኔ</p>

<p>«የኢትዮጵያ መንግሥት እንደሚያናፍሰው የባድመንና የሺራሮ መያዝ የኢኮኖሚ ችግራችን መቅረፊያ ያደረግነው ሳይሆን የሉዓላዊነታችንና የድንበር ወሰናችን የማስከበር ኃላፊነት እየተወጣን ነው።»</p>

<p>-ፕሬዝዳንት ኢሣያስ አፈወርቂ</p>

<p>ከሚያዝያ 28 ቀን 1990 ዓ.ም ጀምሮ ወደ ትግራይ ክልል ዘልቆ በመግባት ከፊል ሽራሮንና የባድመን ወረዳ ሙሉ በሙሉ የተቆጣጠረው የሕዝባዊ ሓርነት ኤርትራ ጦር ይህ ዜና እስከተጠናከረበት ትላትና ድረስ ከኢትዮጵያ መንግሥት በቀረበለት ጥሪ መሰረት አካባቢውን ለቆ ካለመውጣቱም በላይ በተጨማሪ ይዞታውን እያጠናከረ እንደሚገኝ እየተገለፀ ነው።</p>

<p>የኢትዮጵያ መንግሥት በሰላማዊ ሁኔታ ችግሩን የመፍታት ጥረት ብዙም ውጤታማ አልሆነም። ጠቅላይ ሚኒስትር መለስ ዜናዊ ግንቦት 14 ቀን 1990 ዓ.ም. በሰጡት ጋዜጣዊ መግለጫ መንግሥታቸው እስከመጨረሻው የሰላምን ጥረት እንደማይቆም በመጥቀስ ሕዝቡም ይህንኑ የጥረት ሂደት በመከታተል ከመንግሥት ጎን እንዲቆም ጥሪ አድርገዋል።</p>

<p>ይሁንና ጠቅላይ ሚኒስትሩ በጋዜጣዊ መግለጫቸው እስከመጨረሻው ድረስ ችግሩ በሰላም እንዲፈታ እንጥራለን ቢሉም ያ የመጨረሻ ሰአት እስከመቼ እንደሆነ አልገለጹም። የኤርትራው አገዛዝ በበኩሉ ኢትዮጵያ የእኔን ግዛት በኃይል ይዛለች እንጂ እኔ አልያዝኩም እያለና በድንበር አካባቢ ሁለቱም ወታደራዊ ፍጥጫቸውን እያጠናከሩ ባለበት በአሁን ወቅት ሊወሰዱ በሚገባቸው እርምጃዎችና የጊዜ ገደብን አስመልክቶ ጠቅላይ ሚ/ር መለስ ሳይናገሩ ማለፋቸው ብዙዎችን እያነጋገረ ያለ ጉዳይ ነው።</p>

<p>በሌላ በኩል ይኼው የኤርትራና የኢትዮጵያ የድንበር ውዝግብ ተካሮ ባለበት ወቅት ይህንኑ አስመልክቶ ዓለምአቀፍ የዜና አውታሮችና የህትመት ውጤቶች ዘገባዎችን ይዘው መውጣት ጀምረዋል የዩጋንዳው ኢንዲፐንደንት ጋዜጣ እ.ኤ.አ በግንቦት 16 ቀን 1998 ዓ.ም እትሙ «የኤርትራ መንግሥት ጦር ከ20 በላይ ገድሎ 13 ሰዎችን አቁስሎ 31 የሚሆኑ ሰላማዊ ሰዎችና 4 የወረዳ መስተዳድር አባላትን ማርኮ መውሰዱን»የኤርትራን የማስታወቂያ ቢሮ መግለጫን ዋቢ በማድረግ ዘግቧል።</p>

<p>«ዘኢንዲያን ኦሽን ኒውስ ሌተር» በበኩሉ በእ.ኤ.አ በግንቦት 20/1998 ባሰራጨው የዜና ዘገባ ደግሞ «የባድመን ወረዳና የሽራሮን ከፊል የተቆጣጠረውን የኤርትራ ሃርነት ብሔራዊ ጦርን ከሚመሩት መኮንኖች መካከል የደርግ ሠራዊት መኮንን የነበሩና በምርኮ የሚገኙ የመስመር አዋጊ መኮንኖች» እንዳሉ ገልጿል። እንደ ጋዜጣው ገለጻ የመድፈኛውና የታንከኛውን ጦር በቀዳሚነት እየመራ ወደ ባድመን ከዘለቀው ጦር ከተሰለፉት መኮንንኖች አንደኛ የ16ኛ ሰንጥቅ ሜካናይዝድ ብርጌድ አካል የነበረው የ26ኛው ሜካናይዝድ ብርጌድ ም/አዛዥ የነበሩት ሌ/ኮለኔል ታዬ ሰንበታ (የአሁን ማዕረጋቸው ኮሎኔል) እና የ6ኛው ሜካናይዝድ ብርጌድ ወታደራዊ ደኅንነት መኮንን ሻለቃ ነሲቡ ወ/ገሪማ ይገኛሉ። ሁለቱ መኮንኖች በ1977 ዓ.ም በዘመቻ «ኮርከበት» እና በዘመቻ «ባህረ ነጋሽ» ከፍተኛ ወታደራዊ የበላይነት እንዲገኝ ያስቻሉ የነበሩና በ1978 ዓ.ም በሰኔ ወር ከከረን መሳህሊት በተካሄደው ከባድ ውጊያ ተማርከው በነጻ አውጭ ግንባሩ በእስር የቆዩ እንደሆነ ጋዜጣው ዘግቧል። ይህንንንም ዜና ስናጠናክር ስለሁኔታው የኤርትራን ኤምባሲ ጠይቀን ማብራሪያ ለመስጠት ፈቃደኛ አለመሆናቸውንና ለየትኛውም የኢትዮጵያ የዜና ክፍል መግለጫ እንደማይሰጡ ገልፀዋል።</p>

<p>ከዚህ በተጨማሪም የእንግሊዝ የዜና አገልግሎት (ቢቢሲ) ባቀረበው የፖለቲካ ትንታኔ በኤርትራና በኢትዮጵያ መካከል የተነሳው የድንበር አለመግባባት ምንም እንኳ በኤርትራ የኃይል እርምጃ የተባባሰ መልክ ቢይዝም የኢትዮጵያ መንግሥት ግን በዲፕሎማሲው መድረክ የበላይነትን በመያዝ የኤርትራን መግንሥት የፖለቲካ አቋም ከፍተኛ ድክመት ያጋለጠው ነው ሲል አትቷል።</p>

<p>የኢጋድ አንድ ከፍተኛ ባለሥልጣን ደግሞ ለኬንያው ኤግዛማይነር ጋዜጣ በሰጡት ቃለ ምልልስ «አቶ ኢሣያስ ኢጋድን ይሳደባሉ፣ የአፍሪካ አንድነት ድርጅት ጽ/ቤትን ያወግዛሉ፣ የተባበሩት መንግሥታት ጽ/ቤትን ያናንቃሉ። እንዲህ ዓይነት መሪ በዓለም ላይ አይቼ አላውቅም። ሰላም የላቸውም። ስለዚህም ይመስለኛል የአፍሪካ ቀንድ ለማመስ የተነሱት» ሲሉ የግል አስተያየታቸውን ሰጥተዋል።</p>

<p>ይህ በእንዲህ እንዳለም አንዳንድ መረጃዎች እንደሚያሳዩት የኢትዮጵያ ጦር ግጭቱ ወደተከሰተባቸው ወደ ሌሎች ከትግራይ ጋር አዋሳኝ ወደ ሆኑ ድንበሮችና በአፋር ክልላዊ መስተዳድር ወታደራዊ ኃይሉን በማስጠጋት ላይ ይገኛል። በሁለቱም ወገን የኃይል ፍጥጫው የቀጠለ ሲሆን በኢትዮጵያ በኩል ከተለያዩ የኅብረተሰብ ክፍሎች የኤርትራን ወረራ በመቃወም የሚደረጉ ስብሰባዎችና ሰላማዊ ሠልፎች በመንግሥት መገናኛ ብዙኃን በየዕለቱ ይቀርባሉ። ኤርትራ በበኩሏ ኢትዮጵያ ግዛቴን ይዛለች በማለት እየከሰሰች ሲሆን በሦስተኛ ወገን አደራዳሪነት ልዳኝ ማለቷን አልተወችም። ይህ ደግሞ በኢትዮጵያ ወገን ተቀባይነትን የሚያገኘው በኃይል ይዛለች የተባለችውን ቦታ ለቃ ስትወጣ ብቻ እንደሆነ የኢትዮጵያ መንግሥት አስታውቋል።</p>

<p>በሌላ በኩል ደግሞ ኤርትራ ግንቦት 16 ቀን 1990 ዓ.ም. የነፃነት በአሏን አክብራ ውላለች። በእለቱም ፕሬዝዳንት ኢሣያስ አፈወርቂ በጭብጨባ የተደገፈ ንግግር እንዳደረጉ የአሜሪካ ድምፅ ሬዲዮ ዘግቧል። በዚሁ ዘገባ እንደተገለጸው ፕሬዝዳንቱ ከኢትዮጵያ ጋር ስላለው የድንበር ግጭት ጉዳይ ምንም አልተናገሩም። ይህም ሁኔታ ሀገራቸው ምንም ዓይነት ችግር እንደሌለባት ለማስመሰል የታሰበ ይሆናል የሚል ግምት አሳድሯል።</p>


<p class="align-center"><a href="/Gazettas/Meraf/info/Meraf.sera.html">ከምዕራፍ ግንቦት 18 ቀን 1990</a></p>




</body>
</html>