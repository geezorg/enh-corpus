<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብ ለቀረው ንብረት ባሕርና ትራንዚት ተጠያቂ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በአሰብ ለቀረው ንብረት ባሕርና ትራንዚት ተጠያቂ ነው</h1>
<h2 class="align-center"> የጅቡቲ ወደብ ተጨናንቋል</h2>
<h1 class="align-center"> ብሔራዊ ባንክ ባወጣው መመሪያ የኢትዮጵያ ንብረት ለአደጋ ተጋለጠ</h2>
 
<p>አዲስ አበባ፦ የኢትዮጵያ ብሔራዊ ባንክ በዕቃ ላኪዎችና አስመጪዎች ባስተላለፈው መመሪያ በጉምሩክ አስተላላፊነት ሥራ በተሰማሩ ድርጅቶች ላይ በተፈጠረው ችግር በጅቡቲ ወደብ የኢትዮጵያ ንብረት ክምችት እየጨመረ እንዲሄድና ለአደጋ እንዲጋለጥ መደረጉ ተገለጠ።</p>

<p>ይህ የተገለጠው ቅዳሜ ግንቦት 29 ቀን 1990 ዓ.ም «የጉምሩክ አስተላላፊነት ሥራ ድርጅት አሰሪዎች ማኅበር» በጊዮን ሆቴል በሰጠው ጋዜጣዊ መግለጫ ላይ ነው።</p>

<p>የማኅበሩ ሊቀመንበር አቶ ዘውገ ገድሉ በዚህ ጋዜጣዊ መግለጫቸው ከሙያና ከሥራቸው አንፃር በአባል ድርጅቶች ላይ እየደረሰ ስላለው ችግርና በወቅቱ የጦርነት ሁኔታ ላይ ማብራሪያ ሰጥተዋል።</p>

<p>በዚህም ማብራሪያ የኤርትራው ሕዝባዊ ግንባር ጦር ያደረገውን ወረራ በማውገዝ መንግሥት እየወሰደ ያለን የሰላምና ራስን የመከላከል እርምጃን በማድነቅና ከመንግሥትም ጎን እንደሚሰለፍ በመግለጽ በዚህ ተገቢ ባልሆነ እርምጃ ዳግም የሕዝብ እልቂት እንዳይከሰት የኤርትራ ሕዝብ በመሪዎቹ ላይ ተፅዕኖ እንዲያሳድር ማኅበሩ ጥሪውን አቅርቧል።</p>

<p>ይህ በእንዲህ እንዳለም የጋዜጣዊ መግለጫው አብይ ዓላማ የነበረው የግምሩክ አስተላላፊነት ሥራ ብሔራዊ ባንክ በቅርቡ ባወጣው መመሪያ በግል ይህን አገልግሎት በሚሰጡ አስተላላፊዎች ላይ በፈጠረው ችግር ወደሀገር ውስጥ ሊገቡ የሚገባቸው ንብረቶች በጅቡቲ ወደብ ለአደጋ መጋለጣቸው ተገልጿል። ባንኩ ባወጣው መመሪያ ለወደብ አገልግሎት የሚውለውን የውጭ ምንዛሬ ክፍያ ከእንግዲህ ከመንግሥታዊው ባህርና ትራንዚት አገልግሎት መ/ቤት ውጪ በግል ለሚሰሩት አልፈጽምም የሚል ሲሆን ደንበኞችም ከእግዲህ በዚያ በኩል አገልግሎት እንደማያገኙ አስታውቋል።</p>

<p>በአሁኑ ወቅት ከኤርትራ ጋር በተፈጠረው አለመግባባት የኢትዮጵያ የወደብ አገልግሎት በጅቡቲ በኩል ሆኗል። ቀደም ሲል በነበረው አሠራር 70% (ሰባ ከመቶ) የሚሆነው ወደ ሀገር ውስጥ የሚገባው ንብረት በአሰብ ወደብ በኩል የነበረ ሲሆን 20% (ሃያ ከመቶ) በጅቡቲ እና 10% (አሥር ከመቶው) ደግሞ በምፅዋ ወደቦች እንደነበር ታውቋል።</p>

<p>በዚህ አሠራርም በአሰብ ወደብ ይሰጥ የነበረውን የወደብ አገልግሎት በብቸኝነት ያካሂድ የነበረው መንግሥታዊው የባሕር ትራንዚት አገልግሎት መ/ቤት ነበር የተቀሩት ሁለት ወደቦች ደግሞ በግል አስተላላፊዎች ሲስተናገዱ ቆይተዋል። ይህን የሞኖፖል አሠአር በመቃወም በነጻ ገበያ ውድድር የግሉም መስክ በአሰብ ወደብ አገልግሎት ተሳታፊ እንዲሆን በወቅቱ የቀረበው ጥያቄ ምንም እንኳ መንግሥት ነፃ ውድድርን በመፍቀድ ባወጣው አዋጅ መሠረት የሥራ ፈቃድ አውጥተው ቢሰሩም ከኤርትራ መንግሥት ጋር በተደረሰ የፕሮቶኮል ስምምነት ነው በሚል አጥጋቢ ያልሆነ ምላሽ ሲሰራ ቆይቷል።</p>

<p>በአሰብ ወደብ ተከማችቶ የሚገኘው በብዙ ሺህ ቶን የሚገመተው የኢትዮጵያ ንብረት ባህርና ትራንዚት ሊሰጥ ከሚችለው አቅም በላይ በመሆኑ ዛሬ እዚያ ለቀረው ንብረት ተጠያቂ ሊሆን እንደሚችል ተገልጿል። ቀደም ሲል ሁሉም የአስተላላፊ ድርጅቶች የበኩላቸውን ተሳትፎ ቢያደርጉ ኖሮ ለአደጋ የሚጋለጠው የሀገሪቷ ንብረት መጠን አሁን ካለው በጣም ያነሰ ሊሆን እንደሚችል የገለጹት የማኅበሩ አባላት የትራንስፖርትና መገናኛ ሚ/ር ከብሔራዊ ባንክ ጋር በመሆን አስተላላፊነቱ በመንግሥታዊ አካል ብቻ እንዲሆን ለማድረግ የሚሞክሩት በጣም አደገኛ አዝማሚያ እንደሆነ አብራርተዋል።</p>

<p>በጅቡቲ ወደብ ከማኅበሩ መግለጫ ለማወቅ እንደተቻለው በአሁኑ ወቅት 150,00 (አንድ መቶ ሃምሳ ሺህ) ቶን ዕቃ የተራገፈ ሲሆን አራት መርከቦች ገና ለማራገፍ በመጠባበቅ ላይ ናቸው። እንዲሁም ዕቃዎችን ወደ መሀል ሀገር ለማጓጓዝ ጅቡቲ የገቡ መኪኖች መረጃዎቹ ቶሎ ስላለቀቁላቸው ቆመው ይገኛሉ። ይህ አይነቱ አሠራር በመከሰቱ ወደቡ ላይ የሚራገፉ ዕቃዎች ችግር ሊደርስባቸው እንደሚችል ደንበኞች አግባብ ላልሆነ የመጋዘን ኪራይ እንዲዳረጉ ሀገሪቱ የምታራምደው የኢንቨስትመንት እንቅስቃሴ እንደሚስተጓገልና በወቅቱ ዕቃዎች ባለመድረሳቸው የተነሳ የዋጋ ንረት ሊከሰት እንደሚችል ያለውን ፍርሃት ማኅበሩ ያስታውቃል።</p>

<p>ባሕርና ትራንዚት በአዋጅ ቁጥር155/86 የግሉን አገልግሎት ለሚሰጡ አስተላላፊዎች የተሰጠውን መብት በመጋፋት እንዲሠራ የሚደረገው ሕገ-ወጥ ድርጊት መሆኑን የገለጹት የማኅበሩ አመራር አባላት መንግሥታዊው አካል ካለፈው ልምድ በመነሳት ያለው የመሥራት ብቃት አጠያያቂ እንደሆነም ሳይገልጹ አላለፉም። የሦስቱን ወደቦች አገልግሎት ለብቻው እንዲሠራ የተደረገው የጅቡቲ ወደብ የመወጣት ብቃቱ የሚወሰነው የዕቃዎች ምልልስ ፈጣንና የማያቋርጥ መሆኑ እየታወቀ የሀገሪቱን ንብረት በወደብ ላይ እንዲከማች የሚያደርግ አሠራር ለምን እንደተመረጠ ብዙዎችን እያነጋገረ ያለ ጉዳይ ሆኗል።</p>

<p>ጉዳዩ በቀጥታ የሚመለከታቸው የትራንስፖርትና መገናኛ ሚኒስቴርና ብሔራዊ ባንክ በአሰብ የተከሰተውን ጎጂ ገጽታ በማጤን በከፍተኛ የውጭ ምንዛሬ ለሚመጡ ዕቃዎች ከፍተኛ ትኩረት ሊሰጡ ሲገባ እየተከተሉ ያለው አስራር ግን በተቃራኒው የሚያስከትለው ጉዳት በቀላሉ የሚገመት አይደለም።</p>

<p>በሌላ በኩል ደግሞ በቅርቡ የጅቡቲ መንግሥት እንዲሁም የትራንስፖርትና መገናኛ ሚኒስቴር ባደረጉት የጋራ ስብሰባ ከኢትዮጵያ በኩል የቀረበውና ከጅቡቲ በኩል የጅቡቲ ባሕርና ትራንዚት አገልግሎት ብቻውን ይሠራ የሚለውን የጅቡቲ መንግሥት ሳይቀበለው እንደቀረ ታውቋል። በጅቡቲ በአሁኑ ወቅት ለረጅም ዓመታት በጉምሩክ በአስተላላፊነት የሚሰሩ የግል ድርጅቶች አገልግሎት በመስጠት ላይ ይገኛሉ።</p>


<p class="align-center"><a href="/Gazettas/Meraf/info/Meraf.sera.html">ከምዕራፍ ሰኔ 2 ቀን 1990</a></p>


</body>
</html>	
