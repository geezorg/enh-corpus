<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታ ም/ቤትና አሜሪካ መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፀጥታ ም/ቤትና አሜሪካ መግለጫ አወጡ</h1>


<p>የተባበሩት መንግሥታት ድርጅት የፀጥታው ምክር ቤትና የአሜሪካን መንግሥት በኢትዮጵያና በኤርትራ መካከል የተፈጠረውን ግጭት በሰላማዊ መንገድ ለመፍታት የአፍሪካ አንድነት ድርጅት ከፍተኛ የግጭት መከላከልና አስወጋጅ ማዕከላዊ ኮሚቴ አካል ያስተላለፈውን የውሳኔ ሃሳቦችን መቀበላቸውን አስታውቀዋል።</p>

<p>የፀጥታው ምክር ቤትና አሜሪካ ባወጡት መግለጫዎች በአፍሪካ አንድነት ድርጅት ችግሩ በሰላም እንዲፈታ የቀረበውን የመፍትሄ ሐሣብና ጥረቶችን በማድነቅ ለተግባራዊነታቸው ያላሰለሰ ድጋፍ እንደሚያደርጉ ገልፀዋል።</p>

<p>ኢትዮጵያ የአአድን ውሣኔ በመቀበሏ የፀጥታው ምክር ቤትና አሜሪካ አድናቆታቸውን ገልፀዋል። የመፍትሄ ሐሣቡ ኤርትራ በኃይል የያዘቸውን የኢትዮጵያን መሬት እንድትለቅና ለነበረው የሲቪል አስተዳደር እንዲመለስ የሚጠይቅ ነው።</p>

<p>የኢፌዴሪ የውጭ ጉዳይ ሚኒስትር ችግሩን በሰላማዊ መንገድ እንዲፈታ በኢትዮጵያ በኩል የተቻለውን ያህል ያደረገ መሆኑን ገልፀው በአለም አቀፍ ማህበረሰብ በኩል በሻዕቢያ መንግሥት ላይ የተደረገው ጫና አነስተኛና እጅግ የተለሳለሰ መሆኑን በቅርቡ መግለፃቸው ይታወሣል።</p>

<p>የሻዕቢያ መንግሥት የያዘውን መልቀቅ ማለት የኤርትራን ሉዓላዊነት መዳፈር ነው። እንዲሁም የቀድሞው የኢትዮጵያ ሲቪል አስተዳደር በቦታው ላይ ይመለስ ማለት የማይታሰብ ነው የሚለው ግትር አቋሙን በድጋሚ ገልጿል። ይሁንና የአአድን የመፍትሔ ሃሣቦች የመካከለናው ምስራቅ አገሮችና የአውሮፓ ሕብረት መቀበላቸው አይዘነጋም።</p>

<p>የአውሮፓ ሕብረትን ጨምሮ የጣሊያን የእንግሊዝና ሆላንድ መንግሥት ግጭቱን በሰላም እንዲፈታ ኢትዮጵያ የተቀበለቻቸው የመፍትሄ ሃሳቦች ኤርትራም እንድትቀበል ጥረት እንደሚያደርጉ ለተግባራዊነቱ ድጋፍ እንደሚሰጡ መግለፃቸው ይታወቃል።</p>


<p class="align-center"><a href="/Gazettas/Gemena/info/Gemena.sera.html">ከገመና ጥር 18 ቀን 1991</a></p>

</body>
</html>	
