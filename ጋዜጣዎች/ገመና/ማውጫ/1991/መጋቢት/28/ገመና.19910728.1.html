<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሕአዴግ አባላትና በሥሩ ያሉ ሠራተኞች በውዴታ እንዲዘምቱ ተጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢሕአዴግ አባላትና በሥሩ ያሉ ሠራተኞች በውዴታ እንዲዘምቱ ተጠየቁ</h2>


<p>ከቀበሌ መስተዳድር ጀምሮ እስከ ቀበሌ ፋይናንስ ሠራተኞች ያካተተ ባጠቃላይ የኢትዮጵያ ህዝባዊ አብዮታዊ ዲሞክራሲ ግንባር ድርጅት /ኢህአዴግ/ አባላት ባቀፈ መልኩ ከሰሞኑ የዘመቻ ውዴታ ጥያቄ መቅረቡን ለገመና ጋዜጣ ቅርበት ያላቸው ምንቾች ገልፀውልናል።</p>

<p>ጉዳዩ ከክልል መስተዳድር አንስቶ በወረዳ ካድሬዎችና በቀበሌ ካድሬዎች አነሳሽነት በቅስቀሳ መልስ ለአርአያነት የቀረበ ጥያቄ መሆኑንም ለዘመቻው ጥያቄ የቀረበላቸው ሠራተኞች ይናገራሉ።</p>

<p>እንደውስጥ አዋቂ ምንጮች ከሆነ ካድሬዎችና የመስተዳድር ፀሀፊዎች አብዛኞቹ ጥያቄውን የተቀበሉት ሲሆን በክልል ደረጃ ተዋቅሮ በየቀበሌው በፋይናንስ የገቢ ማሰባሰብ ሥራ በሂሣብ ሹምነት በገንዘብ ሠራተኝነት ተቀጥረው በመሥራት ላይ የሚገኙ አንዳንድ ወጣቶች ግን ጥያቄውን ሳይቀበሉ መቅረታቸው ታውቋል።</p>

<p>ይህ በእንዲህ እንዳለ ሻዕቢያ ማንም ለሀገሩ ማድረግ የሚገባውን ማድረግ አለበት አሮጊት ወጣት ሣይል ሉዓላዊነት መከበር ዱላም ቢሆን ይዛችሁ ተነሱ በማለት የግዴታ ወታደራዊ ምልመላውን ቀጥሏል።</p>

<p>የሻዕቢያ መንግስት በ9ኛ ዙር ባወጀው የክተት ጥሪ የሰው ኃይል ዕጥረት ስለገጠመው በአስመራ ከተማ ውስጥ በኤምባሲዎች መንግሥታዊ ባልሆኑ ዓለም አቀፍ ድርጅቶች ውስጥ ይሰሩ የነበሩ ሰራተኞች በግዳጅ ለውትድርና እንዲከቱ ተደርገዋል። አሥመራ ከተማ በሚገኙ የውጭ ሃገር ኤምባሲዎች፣ ምግባረሰናይ ዓለም አቀፍ ድርጅቶች ውስጥ ተቀጥረው በሹፌርነት በፀሐፊነት፣ በአትክልተኝነት፣ በፀጥታ ጥበቃ፣ በሌሎች አስተዳደራዊና የፅህፈት ሥራዎች ላይ የነበሩ እነኚሁ ኤርትራውያን በግዳጅ በመዝመታቸው የተነሳ ድርጅቶቹ ሥራቸውን በተገቢው መንገድ ለማከናወን መቸገራቸውን ምንጮቹ ገልፀዋል።</p>

<p>ይህ የኤርትራ መንግሥት የክተት ዘመቻ በሃገር ውስጥ ብቻ ሣይሆን በውጭ ሃገር በተለይም በዓረብ ሃገሮች ውስጥ እየተካሄደ መሆኑን በአካባቢው የሚገኙ ምንጮቻችን ገልፀዋል። የሻዕቢያ መንግሥት በዓረብ ሃገሮች ውስጥ ያሉ ኤርትራውያንን የሚያድንበት አንዱ ዘዴ ለየሃገሩ መንግሥታት ሕገወጥ ነዋሪዎች ናቸው የሚል ጥቆማ በመስጠት መሆኑን ምንጮቹ ያስረዳሉ። በስደት የሚገኙ ኤርትራውያን ሕገወጥ ነዋሪዎች ናቸው በሚል እየጠቆመ ዜጐችን በማሳደንና ወደኤርትራ እንዲላኩ በማድረግ ረገድ በግብፅ ያለው የኤርትራ ኤምባሲ ዋነኛ ተጠቃሽ መሆኑን ምንጮቹ አስረድተዋል።</p>

<p>በኢትዮጵያ የግብፅ አምባሳደር ስለዚህ ሁኔታ ተጠይቀው ሰዎች እየያዙ ወደሃገራቸው እንዲመለሱ ማድረጋቸውን አምነው እነኚህ ግን ኤርትራውያን ብቻ ሳይሆኑ ሁሉንም ዜጋ በሕገወጥ መንገድ በግብፅ አገር የሚኖሩትን ነው ብለዋል።</p>


<p class="align-center"><a href="/Gazettas/Gemena/info/Gemena.sera.html">ከገመና መጋቢት 28 ቀን 1991</a></p>

</body>
</html>	
