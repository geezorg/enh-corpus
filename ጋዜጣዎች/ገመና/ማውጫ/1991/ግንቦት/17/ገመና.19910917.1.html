<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አ.አ ያሉትን የግል ኮሌጆች ት/ሚኒስቴር አላውቃቸውም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አ.አ ያሉትን የግል ኮሌጆች ት/ሚኒስቴር አላውቃቸውም አለ</h1>


<p>ከቅርብ ጊዜ ወዲህ የግል ኮሌጆች ቁጥር እየጨመረ ቢሆንም ከሦስቱ በስተቀር በአጠቃላይ በትምህርት ሚኒስቴር እውቅና ያልተሰጣቸውና ብቃት የሌላቸው መሆኑ ተገለፀ። አዲሱን የትምህርት ስልጠና ፖሊሲ ባለሀብቶች በከፍተኛ ትምህርት ተቋማት መሣተፍ እንደሚችሉ በሚፈቅደው መሠረት አንዳንድ የግል ኮሌጆች በመማር ማስተማሩ ሂደት ቢጀምሩም እስከ አሁን በትምህርት ሚኒስትር በኩል እውቅና የተሰጣቸው ሦስቱ ብቻ መሆኑ ተገልጿል።</p>

<p>አልፋ የርቀት ትምህርት፣ ሐረር የቴክኒክ ኮሌጅ እና ኩየራ አድቬንቲስት ኮሌጅ መመዘኛውን አሟልተው እውቅና የተሰጣቸው ሲሆን ዩኒቲ ኮሌጅና አዋሣ የሚገኘው ቤዛ ኮሌጅ እውቅናውን ለማግኘት በሂደት ላይ ናቸው በማለት የትምህርት ሚኒስቴር ባለሥልጣን የሆኑት አቶ በለጠ ደምሴና እና አቶ ግርማ ያዴሣ ገልፀዋል።</p>

<p>በኮሌጅ ስም የሚቋቋሙ አንዳንድ ድርጅቶች ተገቢውን መስፈርት ሣያሟሉና አግባብ ያለው ፍቃድ ሣይዙ ተማሪዎችን በመቀበል ሥራ መጀመራቸው በሕግ ሊያስጠይቅ እንደሚችል ገልፀው በተለይ በአዲስ አበባ በየጊዜው ተከፈቱ ስለሚባሉት ኮሌጆች ትምህርት ሚኒስቴር የሚያውቀው ነገር እንደሌለ ጨምረው ገልፀዋል።</p>

<p>ይህ እውቅና የመስጠትና የመጠየቅ ስህተት የተፈጠረው በንግድና ኢንዱስትሪ ሚኒስቴርና በትምህርት ሚኒስቴር መካከል በተፈጠረ አለመግባባት እንደሆነ የሚገልፁ ሲኖሩ ንግድና ኢንዱስትሪ ሚኒስቴር ትምህርት ሚኒስቴር የብቃት ማረጋገጫ ሳይሰጥ የኮሌጅ ፍቃድ መስጠት አግባብ እንዳልሆነ የገለፁ ሲሆን ንግድና ኢንዱስትሪ ሚኒስቴር ግን ትምህርት ሚኒስቴር በፈቀደው መሠረት በፊርማ እንዲሰጥ በደብዳቤ ተገልፆልናል ብለዋል። </p>

<p>ይህ በእንዲህ እንዳለ ኮሌጅ ብለው ከሚንቀሳቀሱት ውስጥ ከነጭራሹ የኮሌጅነት ፈቃድ የሌላቸው እንዳሉ ለማወቅ ተችሏል። ከነዚህም መካከል ቅድስት ማርያም እና ላንኮም ኢንስቲትዩት አሁን ሮያል ኮሌጅ የሚባሉት እንኳን ትምህርት ሚኒስቴር ሊያውቃቸው ቀርቶና ከንግድና ኢንዱስትሪም ፍቃዱን ያልወሰዱ መሆናቸውን ባለሥልጣኑ ገልፀዋል።</p>


<p class="align-center"><a href="/Gazettas/Gemena/info/Gemena.sera.html">ከገመና ግንቦት 17 ቀን 1991</a></p>

</body>
</html>	
