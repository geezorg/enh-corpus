<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላም ጥረቱ ተስፋ ቢስ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰላም ጥረቱ ተስፋ ቢስ ሆኗል</h1>


<p>የኢትዮጵያና ኤርትራ የድንበር ግጭት በሰላም ይፈታ ዘንድ የተደረገው ጥረት ውጤት አልባ ሆኖ ሁለቱ የጎረቤት አገሮች ጦርነቱን ከጀመሩ ከአንድ ዓመት በላይ አስቆጥረዋል። ግጭቱ ከእዚህ ወደ ባሰ ሁኔታ እንዳያመራ ጥረት በማድረግ ያሉት የተባበሩት መንግሥታት ልዩ ልዑክ አምባሳደር መሐመድ ሳህኑን እስከአሁን ያደረጉት የማስማማት ጥረት ተስፋ ቢስ ሆኗል።</p>

<p>ግጭቱ በተቀሰቀሰ አንደኛ ዓመቱን ያገባደደና በዚህም ጊዜ አያሌ የውጭ አገር ልዑካን ስምምነት ለማስገኘት አሥመራና አዲስ አበባ የሚገኙ የሁለቱን ሃገራት ባለስልጣናትን አነጋግረዋል። አሁንም የቡርኪናፋሶ ፕረዝዳንትና የዓመቱ የአ.አ.ድ ሊቀመንበር ብሌዝ ካምፓዎሬ የአ.አ.ድን ከፍተኛ ባለሥልጣናት ልከው ጠ/ሚኒስትር መለስንና የውጭ ጉዳይ ሚኒስትር ስዩም መስፍንን ያነጋገሩ ሲሆን ሁለቱ ባለሥልጣናት የልዑካን ቡድኑን የሽምግልና ጥረት አድንቀው የማይለወጥ የአገሪቷን አቋም አብራርተዋል።</p>

<p>የውጭ ጉዳይ ሚኒስቴር ስለዚሁ ጉዳይ በሰጠው መግለጫው የአ.አ.ድን ቻርተር መሰረት በማድረግና ዓለም አቀፍ ህግጋትን በመንተራስና የአፍሪካን ህዝብ ፍላጐት መነሻ በማድረግ አካባቢው ከግጭቶችና ከጦርነት ነፃ የሚሆበትን መርህ በመንደፍ በዕርቁ ሃሳብ ላይ ያለውን ጥረት አድንቆ የስምምነቱ ሃሳብ ሳይነጣጠል ጠቅለል ባለ መልኩ ተግባራዊ መሆን እንደሚኖርበት ገልጧል። በኤርትራ በኩል ያለው የአሻፈረኝነት ስሜትና በመጀመሪያ የነበራትን የወራሪነት አቋም አሁንም እንዳላነሳች መግለጫው አክሎ አብራርቷል።</p>

<p>በአ.አ.ድ ልዑካን በኩል የተኩስ አቁም ስምምነት የውጭ ጉዳይ ሚኒስቴር መግለጫ እንደሚያስረዳው ኤርትራ ከወረረችው ቦታ ካልወጣች የተኩስ አቁምም ሆነ ድርድር እንደማይታሰብ አስታውቋል።</p>

<p>የኤርትራ መንግሥት የአድኑኝ ተማፅዕኖውን በተለያዩ መድረኮች እያሰማ ባለበት በአሁኑ ሰዓት ኢትዮጵያ በወታደራዊ እርምጃዋ ገፍታበታለች። ከትላንት በስቲያ ምሽት ላይ ወደ አገራቸው የተመለሱት የኤርትራው ፕሬዝዳንት ከግብፅ ፕሬዝዳንት ከሁሴን ሙባረክ ጋር በሁለቱ አገራች ችግር ዙሪያ መወያየታቸውን አስመልክተው መግለጫ ሰጥተዋል።</p>

<p>በዚህም የግብፁ መሪ ሙባረክ ቀደም ሲል አ.አ.ድ ያወጣውን የሰላም ጥረት በመደገፍ ሸምጋይ ሆነው ለመቅረብ ሃሳብ እንደነበራቸው ለኢሳያስ የገለጡላቸው መሆኑን ጠቅሰው ይህንኑ ጥረት ለማካሄድ ከመነሳታቸው በፊት እውነትን መሰረት ያደረገ መረጃ ይሹ እንደነበርም ስለ ሙባረክ ኢሳያስ ተናግረዋል። ከግብፁ ርዕሰ ብሔር ጋር በግንባር ተገናኝተው መወያየታቸው ሲገልጡም ሙባረክም ሆኑ ሌሎች የመንግሥታት መሪዎች የአ.አ.ድ ሃሳብ ግቡን እንዲመታ እገዛ ለማድረግ እንደሆነ ተናግረዋል።</p>

<p>ይህ በዚህ እንዳለ በጠ/ሚ መለስ የተመራው ልዑክ በሊቢያ የሁለት ቀን ቆይታ በማድረግ ተልዕኮውን ከተወጣ በኋላ በዛሬው ዕለት ወደ ግብፅ እንደሚያመራ የመንግሥት ቃል አቀባይ ጽ/ቤት አስታውቋል። በጠ/ሚ መለስ በተመራው ልዑክ ውስጥ የውጭ ጉዳይ ሚ/ሩ ስዩም መስፍን እንደሚገኙበት ታውቋል።</p>


<p class="align-center"><a href="/Gazettas/Gemena/info/Gemena.sera.html">ከገመና ግንቦት 10 ቀን 1991</a></p>

</body>
</html>	
