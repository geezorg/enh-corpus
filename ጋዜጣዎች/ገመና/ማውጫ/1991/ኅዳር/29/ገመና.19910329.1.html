<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጃክሮስ ኢትዮጵያ» 17 ሚሊዮን ብር እንዲከፍል ተወሰነበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ጃክሮስ ኢትዮጵያ» 17 ሚሊዮን ብር እንዲከፍል ተወሰነበት</h2>


<p>በመኖሪያ ቤት ግንባታ /ሪል እስቴት/ የንግዱ መስክ ከተሠማራው ጃክሮስ ኢትዮጵያ ቤት ለመሥራት የተመዘገቡት አባላት ኩባንያው ቤት ሠርቶ ለማስረከብ 2 ዓመት ሙሉ ምንም እንቅስቃሴ ባለማድረጉ በአስተባባሪ ኮሚቴ የተደራጁ 171 አባላት የከፈሉት ገንዘብ እንዲመለስላቸው ሰሞኑን ጠይቀዋል።</p>

<p>ኅዳር 20 ቀን 1991 ዓ.ም በአዲስ አበባ ንግድ ም/ቤት አዳራሽ የጃክሮስ ለኢትዮጵያ ሥራ አስኪያጅ በተገኙበት በተደረገው ስብሰባ ላይ ቤት አስገንቢዎቹ በመረጧቸውና በወከሏቸው ኮሚቴዎች አማካይነት የተደረሰበትን ሪፖርት ካዳመጠ በኋላ ኩባንያው ቤት ሠርቶ ለማስረከብ ባለመቻሉ የከፈሉት 17 ሚሊዮን 736 ሺህ ብር እንዲመለስላቸው በአንድ ድምፅ ተስማምተዋል።</p>

<p>የቤት አስገንቢዎቹ አስተባባሪ ኮሚቴ ሰብሳቢና የህግ አማካሪዎቻቸው ባቀረቡት ሪፖርት ኩባንያው በገባው ቃል መሠረት ለቦታ ግዥ 50 ከመቶ እና ለቤት ግንባታ 25 ከመቶ አስከፍሏቸው በአንድ ዓመት ከ2 ወራት ውስጥ ቤት ሠርቶ ለማስረከብ ቃል ቢገባም ከሁለት ዓመት በላይ ምንም እንቅስቃሴ ባለመታየቱና ከመስተዳድሩ ሊዝ ጽ/ቤት ሕጋዊ በሆነ መልኩ ያልተፈረመ በመሆኑ እንዲሁም በተለያዩ ባንኮች ያለው ገንዘብ ከ10ሺ ብር በታች ሆኖ በመገኘቱ በኩባንያው ላይ አመኔታ ማግኘት አልቻልንም ብለዋል።</p>

<p>በዚህ የጋራ ስብሰባ ላይ የኩባንያው ባለቤት አቶ ኒኮላስ ሞሪያቴስ በበኩላቸው በሰጡት አስተያየት እስካሁን የተደረገው ውጣ ውረዶች ከፍተና አመኔታ እንዳያገኙ ያደረጋቸው የመስተዳድሩ ሊዝ ጽ/ቤት በመሆኑና አሁን የተደረገው ስምምነት የመሬቱን ውል ለመፈራረም የጨረሱ መሆናቸውን ገልፀው አባላቱ እንደፍላጐታቸው ቤት ለመስራትና ለመቀጠል የሚፈልግ ካለ እንደሚያስተናግዱና ያልፈለጉትንም አባላት የከፈሉትን ገንዘብ በህጉ መሠረት ለመመለስ በአንድ ወር ጊዜ ውስጥ መስማማታቸውን ገልፀዋል።</p>

<p>የቤት አስገንቢዎቹ ኮሚቴ በመጨረሻም መንግሥት ህዝብና ጉዳዩ የሚመለከታቸው ባለሥልጣናት የችግሩን አሳሳቢነት ተመልክተው አስፈላጊው እገዛ እንዲደረግላቸው መጠየቃቸውን ለመረዳት ችለናል።</p>


<p class="align-center"><a href="/Gazettas/Gemena/info/Gemena.sera.html">ከገመና ኅዳር 29 ቀን 1991</a></p>

</body>
</html>
