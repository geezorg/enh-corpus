<?xml version="1.0" encoding="UTF-8"?>
<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤድስ ሕሙማን የተመዘገቡ ሕሙማን ቁጥር በሦስት እጥፍ አሻቀበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኤድስ ሕሙማን የተመዘገቡ ሕሙማን ቁጥር በሦስት እጥፍ አሻቀበ</h2>


<p>በየሆስፒታሉ ተኝተው የሕክምና እርዳታ የሚደረግላቸው የኤድስ ሕሙማን የ1989 ዓ.ም ቁጥር ሲታይ 19,534 እንደነበረ ይህም ከዚያ ቀደም ባሉት ዓመታት በ1 ሺና በ1,500 ብቻ እያደገ ሲመጣ እደቆየና የሆስፒታሎች አልጋዎች ቁራኛ የሆኑ የ1990 ዓ.ም የኤድስ ሰለባዎች ቁጥር ሲታይ ግን ከሦስት እጥፍ በላይ ንሮ ወደ 60,270 ማሻቀቡን «የሕይወት ፀረ-ኤድስ ኢትዮጵያ» ም/ፕሬዝዳንት የሆነው ወጣት ዳግማዊ ሰላምሳ ለዝግጅት ክፍላችን ገልጾ፣ በበጎ ፈቃደኛ ወጣቶች የተመሠረተውና ኤድስን ለመከላከልን ዓላማው አድርጎ የሚንቀሳቀሰው «ሕይወት ፀረ-ኤድስ ኢትዮጵያ» ከመንግሥት፣ መንግሥታዊ ካልሆኑ ድርጅቶችና አደጋው ከሚያንዣብበት ኅብረተሰብ ሊያገኝ ይገባው የነበረውን ትኩረትና እገዛ መነፈጉን አስታውቋል።</p>

<p>«ሕይወት ፀረ-ኤድስ ኢትዮጵያ» የተባለው መንግሥታዊ ያልሆነ የወጣት ድርጅት የተመሠረተው በ1986 ዓ.ም እንደነበር ወጣት ዳግማዊ ጠቅሶ፣ በወቅቱ «ልዕለ» የተባለ መንግሥታዊ ያልሆነ የበጎ አድራጎት ድርጅት እገዛ ሲያደርግለት እንደነበረና የበጎ አድራጎት ድርጅቱ ባልታወቀ ምክንያት እንዲዘጋ በመደረጉ ወረዳ 11 ቀበሌ 01 በሰጣቸው አነስተኛ ቢሮ ለመገልገል መገደዳቸውን አስረድቷል።</p>

<p>ዕለተ ሞታቸውን በሆሲፒታል አልጋዎች ላይ ሆነው የሚጠባበቁት የኤድስ ሕሙማን ቁጥር ከሁለትና ሦስት ዓመታት በፊት በየዓመቱ ከአንድ ሺ እምብዛም ባልበለጠ ደረጃ ሲያድግ ከነበረው እጅግ ልቆ የ1990 ዓ.ም ጭማሪ ብቻ ከ40,000 በላይ መሆኑና ቁጥራቸው ከ60.000 በላይ መድረሱ በማንዣበብ ላይ ያለው አስከፊ አደጋ ሁሉም ሊረባረብበትና እንደ «ሕይወት ፀረ-ኤድስ ኢትዮጵያ» ያሉ የበጎ አድራጐት ድርጅቶች ሊታገዙ እንደሚገባ የሚያሳይ መሆኑን ወጣት ዳግማዊ ሰላምሳ አስገንዝቧል።</p>

<p>በየሆስፒታሎች የተኙት የኤድስ ሕሙማን ቁጥር ብቻ ከ60.000 በላይ አሻቀበ ማለት ዛሬ በአገራችን ከስድስት ሰዎች መካከል አንዱ የቫይረሱ ተሸካሚ ሆኗል ማለት እንደሆነ ወጣቱ ገልጾ፣ የዚህ ዋነኛው ምክንያትም የሚካሄደው ፀረ-ኤድስ ቅስቀሳ እጅግ አናሳ መሆን እንደሆነ ያለውን እምነት አስረድቷል። በጤና ጥበቃ ሚኒስቴር የኤድስና ተላላፊ በሽታዎች መቆጣጠሪያና መከላከያ ድርጅት ይህንኑ የእልቂት ወረርሽኝ አስመልክቶ ባሳተመውና ባሰራጨው መጽሔት፣ ወረርሽኙ በኢትዮጵያ ከታየበት ከ1980 አንስቶ እስከ 1989 ዓ.ም መጨረሻ ድረስ ለጤና ጥበቃ ሚኒስቴር የደረሰው የተመዘገበው የኤድስ ሕሙማን ቁጥር 51.751 እንደነበርና ይኸው ቁጥር በ1990 ወደ 57,000 ማሻቀቡን አስታውቋል። ይህ ቁጥርም የቫይረሱ ተሸካሚ ሆነው የሕመም ምልክት ያልታየባቸውን፣ ምልክቱን አይተውም ወደ ሆስፒታሎች መሔድ የማይሹትን፣ ኤድስ ከሌሎች በሽታዎች ጋር ባለው ቁርኝት የተነሳ ዶክተሮች ሳይመዘግቡት የሚቀሩትን፣ የኤድስ ሰለባ መሆናችው ከመታወቁ በፊት በሌሎች በሽታዎች የሚሞቱትን፣ በገጠር የጤና ተቋማት ወረርሽኙን የመለየት ብቃት ማነስ በኤድስ ሰለባነት ሳይመዘገቡ የሚቀሩትንና የሕክምና አገልግሎት የማግኘት አቅም የሌላቸውን የቫይረሱን ሰለባዎች እንደማይጨምርና ትክክለኛውን ቁጥር ለማወቅ ቢያዳግትም ወረርሽኙ በአገራችን ከተከሰተበት ወቅት አንስቶ ሰለባ የሆኑት ዜጐች ቁጥር 400,000 ገደማ እንደሚሆን መገመት እንደሚቻል አስታውቋል።</p>

<p>ከኤድስ ሕሙማኑ ባሻገርም እስከ 1989 ዓ.ም መገባደጃ ብቻ በቫይረሱ የተለከፉት ዜጐች ቁጥር ከ2-3 ሚልዮን ይደርሳል ተብሎ እንደሚገመት ይኸው መጽሔት ገልጾ ከነዚህም መካከል ብዙዎቹ መበከላቸውን ላያውቁት እንደሚችሉና ያም ሆነ ይህ ከሚቀጥሉት 10 ዓመታት ባልበለጠ ጊዜ ውስጥ ሟች መሆናቸውን አስታውቋል። ከቫይረሱ ተጠቂዎች መካከል በበሽታው ከተለከፉ እናቶች በመወለዳቸው ሰለባ የሆኑት ሕፃናት ቁጥር በ1989 ዓ.ም ላይ ወደ 150,000 ገደማ ሊሆን እንደሚችል ተገምቶ እንደነበር መጽሔቱ አስታውቆ፣ በአሁኑ ወቅት በተለይም በከተሞች ከስድስት ሰዎች መካከል አንዱ የቫይረሱ ሰለባ ሊሆን ከሚችልበት ደረጃ የተደረሰ መሆኑን አስገንዝቧል።</p>

<p>በአገራችን ውስጥ በተለይም ከቅርብ ዓመታት ወዲህ በአስደንጋጭ ሁኔታ በመስፋፋት ላይ የሚገኘው የኤድስ ቫይረስ ከሚተላለፍባቸው መንገዶች አንዱና ዋነኛው በአንድ ያልተወሰነ የግብረ ሥጋ ግንኙነት መሆኑን በጤና ጥበቃ ሚኒስቴር የኤድስ መከላከያ ተቋም ባሰራጨው ዘገባ ጠቅሶ፣ በዚህም የተነሳ የዚህ መተላለፊያ መንገድ ዋነኛ ተጠቂዎች የዝሙት ተዳዳሪዎች መሆናቸውን በመግለጽ በአንድ ያልተወሰነ ግንኙነት የሚፈጽሙ ሌሎች የኅብረተሰቡ ክፍሎችም ቢሆኑ (ለአቅመ አዳም የደረሱ ወጣት ተማሪዎችንም ጨምሮ) ለተመሳሳይ አደጋ የተጋለጡ መሆናቸውን አስታውቋል።</p>

<p>በአሁኑ ወቅት ከ2.5 ሚሊዮን በላይ የኤድስ ቫይረስ ተጠቂዎች በአገሪቱ ውስጥ ይኖራሉ ማለት በየዓመቱ 130,000 የሚሆኑ ተጨማሪ ዜጐች በበሽታው ይበከላሉ ማለት እንደሆነ መጽሔቱ አስገንዝቦ፣ ይህ አሀዝ በመጪው 2000 ዓ.ም. በየዓመቱ ወደ 260.000 እንደሚያድግ አስጠንቅቋል። ይኸው አሰቃቂ ወረርሽኝ በየዓመቱ የሚያስከትለው ዕልቂትም በ1990-91 ከተገመተው 350,000 በ2000 ዓ.ም ወደ 740,000 እንደሚያሻቅብ ዘገባው አስጠንቅቆ ሁሉም አደጋውን ተረድቶ አስፈላጊውን ጥንቃቄ ማድረግ ካልቻለ ጉዞው ወደ አሰቃቂ እልቂት እንደሚሆን አስታውቋል።</p>


<p class="align-center"><a href="/Gazettas/Hamiat/info/Hamiat.sera.html">ከሃማይት ሚያዝያ 9 ቀን 1991</a></p>

</body>
</html>	
