<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍጥጫውና የሚዲያዎች ዘገባ የቱሪዝም ንግዱን እየጎዳው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፍጥጫውና የሚዲያዎች ዘገባ የቱሪዝም ንግዱን እየጎዳው ነው</h2>


<p>የሻዕቢያ ወረራና በድንበር አካባቢዎች የተፈጠረው ፍጥጫ የሁለቱም መንግሥታት የመገናኛ ብዙሃን በየሰዓቱ ከሚያቀርቧቸው ቅስቀሳዎችና ዘገባዎች ጋር ተዳምሮ በቱሪዝም ኢንዱስትሪው ላይ ከፍተኛ ተጽዕኖ ማሳደሩን ሪፖርተራችን በዘርፉ የተሰማሩትን ባለሀብቶችና ተወካዮቻቸውን በማነጋገር ካጠናቀረው ዘገባ ለመረዳት ተችሏል። ሪፖርተራችን ተዘዋውሮ ያነጋገራቸው ባለሀብቶች የቱሪዝም ኢንዱስትሪን በተመለከተ መንግሥት የሚከተለው ፖሊሲ አበረታች ቢሆንም ለተግባራዊነቱ የተመቻቹ ሁኔታዎች ባለመፈጠራቸው ዘርፉ ቀደም ሲልም በርካታ ችግሮች እንደነበሩበትና በሻዕቢያ የእብሪት ወረራ የተከሰተው ፍጥጫ ችግሩን እንዳባባሰው አስረድተዋል። እንደ ባለሀብቶቹ ገለጻ፣ የቱሪስት መስብህነት ባላቸው ስፍራዎች በቂ የመስተንግዶ አለመኖር፣ ያሉትም ቢሆኑ በአብዛኛው በመጠንም ሆነ በጥራት ዝቅተኛ ደረጃ ላይ መገኘት፣ የመንገዶች ለአነስተኛ ተሽከርካሪዎች ብልሽት የጥገና አገልግሎት በቀላሉ ማግኘት አለመቻሉ፣ የስልክ አገልግሎት ያለመስፋፋትና አገሪቱ ኤምባሲዎች ያሏት እጅ በተወሰኑ አገሮች ብቻ ከመሆኑ ባሻገር በአንዳንድ አገሮች የሚገኙ ኤምባሲዎች ለቪዛ የሚጠይቁት ክፍያ ከፍተኛ መሆን ዘርፉ ቀደም ሲልም ከነበሩበት በርካታ መሰናክሎች ጥቂቶቹ ናቸው።</p>

<p>እንደ ታሪክ ቅርስ ሊቆጠሩና ክብካቤ ሊያገኙ ይገባቸው የነበሩ የመዲናችን ጥንታዊ ቤቶችም የግል መኖሪያ ሆነው ሲፈራርሱ በቸልታ ሲታይ መቆየቱ በዘርፉ ላይ ማሳደር የቻለው ተፅዕኖ ቀላል እንዳልነበረ ሪፖርተራችን ያነጋገራቸው ባለሀብቶች አስታውሰው በሌላ በኩል ደግሞ የጎዳና ተዳዳሪዎችና ኑሮአቸውን በልመና ላይ የመሠረቱ ሥራፈት ወጣቶች በቱሪስቶስ ላይ የሚፈጽሙት ፋታ መንሳት፣ በልመና ማሰልቸትና በነፃነት የመንቀሳቀስ ዕድል መንሳት ፖሊሶችና የየክልሎች የቱሪዝም ንግድ ኃላፊዎች በዝምታ መመልከታቸው የሚያደርሰው አሉታዊ ተጽዕኖ ቀላል እንዳልሆነ አብራርተዋል። ባለሀብቶቹ ከ95% የማያንሱ ደንበኞቻቸው በአሁኑ ወቅት የጉብኝት ፕሮግራማቸውን እንደሰረዙ፣ ቀሪዎቹም የሰሜኑ የአገሪቱ ክፍል ጉብኝታቸው እንደተውትና የታህሣስና የጥር ወራት ቱሪስት የሚበዛባቸው ወራት ቢሆኑም በያዝነው ዓመት ግን ማሽቆልቆሉን አስታውቀዋል።</p>

<p>ሪፖርተራችን ተዘዋውሮ ካነጋገራቸው የአስጎብኚ ድርጅቶች ባለሀብቶች መካከል አንድ ስማቸው እንዲገለጽ ያልፈለጉ አስተያየት ሰጭ ባለፈው ዓመት በተከናወነው የአክሱም ጽዮን ክብረ በዓል ወቅት ከ30 ቡድኖች በላይ የሚሆኑ ቱሪስቶች ማስተናገዳቸውን አስታውሰው በዘንድሮው ዓመት ያስተናገዱት ግን አንድ ቱሪስት ብቻ መሆኑን ገልጸዋል። በአስተያየት ሰጭው እምነት የአገር ደኅንነትና ሉዓላዊነት ከማንኛውም ነገር ቅድሚያ ማግኘት የሚገባው ጉዳይ ቢሆንም በሬድዮ፣ በቴሌቪዥንና በጋዜጦች የሚቀርቡ ዘገባዎችና የሚካሄዱ ቅስቀሳዎች በተለይም የውጭ አገሮ ዜጎች ስለ አገራችን የሚኖረውን ምስል እንዳያዛቡት ጥንቃቄ ሊደረግባቸው ይገባል። በየጊዜው ከሚቀርቡ ዘገባዎች አብዛኛዎቹ ስጋት የሚጭሩ ብቻ ሳይሆኑ የመከላከያ ሰራዊታችንን አመሻሸግ ሳይቀር ለጠላት የሚያሳዩ እንደሆኑ ያደረባቸውን ስጋት አስተያየት ሰጭው ጠቅሰው በፍጥጫውና በውጥረቱ መራዘምም ሆነ በጦርነት መቀስቀስ በከፋ ሁኔታ ሊዳሽቅ የሚችለው የኤርትራ ኢኮኖሚ ስለሆነ በሕዝብ ላይ የሚያደርሱትን የከፋና የማይጠገን ውድቀት ከወዲሁ ለመታደግ የሻዕቢያ መሪዎች ለሰላም የሚደረገውን ጥረት ከማደናቀፍ መታቀብ እንደሚኖርባቸው አሳስበዋል።</p>


<p class="align-center"><a href="/Gazettas/Hamiat/info/Hamiat.sera.html">ከሃማይት ኅዳር 27 ቀን 1991</a></p>

</body>
</html>
