<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወርቃማው ዘመን አደንዛዥ ዕጽ ከ2-4 ብር!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በወርቃማው ዘመን አደንዛዥ ዕጽ ከ2-4 ብር!</h1>


<p>ባሳለፍነው ሳምንት መገባደጃ አፍሪካ አዳራሽ ፊት ለፊት ባለው መናፈሻ ውስጥ በዕረፍት ሰዓቱ በመንሸራሸር ላይ የነበረው ሪፖርተራችን እድሜው ቢበዛ ከ15 ዓመት የማይበልጠው ጎዳና ተዳዳሪ ባቀረበለት የዳቦ መግዣ ሳንቲም ልመና ሳቢያ በተከፈተ ውይይት የአደንዛዥ ዕጽ ተጠቃሚ ሆኖ እንዳገኘው ገልጾ፣ በዚሁ ጎዳና ተዳዳሪ ጠቋሚነት ካዛንቺስ አካባቢ በተለምዶ «መናኸሪያ» በመባል በሚጠራው ሰፈር ውስጥ ካሉት መሸታ ቤቶች ገሚሱ የዕጹ ማከፋፈያ መሆናቸውን ለመረዳት እንደቻለ አስታውቋል። ሪፖርተራችን «አንድ እግራቸው በመቃብር ጉድጓድ ውስጥ ያለ» የሚላቸው ወጣቶች ዕጹን ከሚያጨሱባቸው ስፍራዎች አንዱ አፍሪካ አዳራሽ ፊት ለፊት ያለው መናፈሻ መሆኑን ጠቁሞ፣ የአደንዛዥ ዕጹ ዓይነት «ሣርና አበባ» እየተባለ ዋጋው እንደሚለያይና በኒያላ ሲጋራ ፓኬት እየተጠቀለለ እንደሚሸጥ አጋልጧል።</p>

<p>ሪፖርተራችን በመናፈሻው ውስጥ ያገኘው ከ15 ዓመት ያላለፈው ወጣት ግቢ ገብርኤል ቤተክርስቲያን አጠገብ በሚገኝ ፌርማታ ስር ሌሊቱን የሚያሳልፍና በልመና የሚተዳደር መሆኑን ገልጾለታል።</p>

<p>ሪፖርተራችን ይህንኑ ወጣት አንድ ሻይ ቤት አስገብቶ ሻይና ዳቦ እንዲበላ ካደረገው በኋላ አነጋግሮቷል የሪፖርተራችን የክትትል ሪፖርት በሚቀጥለው መልክ አቅርቦታል፦</p>

<p>ከዛንቺስ ደርሰን አንድ ሻይ ቤት አስገብቸው ሻይና ዳቦ እንዲበላ ካደረግሁት በኋላ የደፈራረሱት ዓይኖቹ ተቅለበለቡ። ምነው፣ ምን ፈለክ? ስለው «ሴሽ» ነበር አለኝ። ሲጋራ በማለት ፈንታ «ሴሽ» ማለትን ይመርጣሉ። በዚህ ዕድሜህ ታጨሳለህ? ስለው ያንኑ «አዎ» የሚል መልስ ለመስጠት ጊዜ አልወሰደበትም። ምን ያህል ጊዜ አጭሰሃል? ስለው «ሁለት ዓመት» አለኝ። በዚህ ዕድሜህ በእንዲህ ዓይነቱ ኑሮ ምን ይጠቅምሃል? ስል ላቀረብኩለት ጥያቄ የሰጠኝ መልስ ሀንገር ይከላከላል የሚል ነበር።</p>

<p>«ሲጋራ ከሣብኩ የምግብ ፍላጎቴ ይቀንሳል፤ ቡሌ እንድትጠልፍ የሚያደርግህ ግን ፐፍ ነው» አለኝ በማከታተል። ቡሌ ምንድን ነው? ስል ላቀረብኩለት ጥያቄ «ምግብ ነዋ» አለኝ። እንድትጠልፍ ስትል እንድትበላ ማለትህ ነው? ስለው «አዎ» አለኝ ባለማወቄ ሳቅ ሳቅ እያለው። «ፐፍ» ምንድነው ስለው ሳቁን አልቻለውም። ተንከተከተብኝና «ሐሽሽ ነዋ» አለኝ። እንዴ ከየት ታገኘዋለሁ? አልኩት። «ፑሽሮች አሉ። ምን ችግር አለ!» አለኝ የከሳሱ ትከሻዎቹን ከፍ ዝቅ እያደረገ።</p>

<p>«ፑሽር» ምንድነው ነው? አልኩት። «አንተ ነቄ አይደለህም! በማለት ማስረዳቱን ጀመረና «ፑሽር» የሚባሉት ሻጮቹ ናቸው» አለኝ። «አንተ እስኮር ማድረግ ከቻልክ አንዱ ክርታስ ሁለት ብር ነው» አንዳንዱ ደግሞ አራት ብር። ክርታስ ስትል ምን ዓይነት ክርታስ ነው? ስል ጥያቄዬን አስከተልኩ። የኒያላ ፓኬት ነው፤ በሱ እየተደረገ ሕፃናት የእንቁጣጣሽ አበባና ሥዕል በሚሰሩበት ቀለም ዱቄት መልክ ይሸጣል። እኔ እስኮር ማድረጊያ ሳጣ ሐራምባ እስባለሁ። እስኮር ማድረግ ምንድነው? «መግዛት» «ሐራምባስ» ምንድነው? ስለው በመወልወያ ክር ወይም በጨርቅ የተነከረ ቤንዚን ነው አለኝ ሲል ሪፖርቱን ያጠናቅቃል።</p>

<p>አምባሳደር መናፈሻ በወንዙ ዳርቻ ወደ ላፎንቴን ት/ቤት በሚያስገባው መንገድ ባሉ ጫት ቤቶችና በሌሎችም አካባቢዎች ድርጊቱ እንደሚፈጸም ሪፖርተሩ ገልጾ፣ በአዲስ አበባው ወህኒ ቤት እሥር ቤቶች ውስጥ እንኳ አደንዛዡን ዕጽ በተለያዩ ዘዴዎች በየጊዜው በማስገባት ሲጠቀሙ የሚገኙ ወጣት አጥፊዎች መኖራቸው ገሃድ እንደሆነ በማስታወስ በአሁኑ ወቅት በዚህ ዕጽ ሱሰኝነት በመጠመድ ላይ የሚገኙት ጎዳና ተዳዳሪዎች ብቻ ሳይሆኑ ከመልካም ቤተሰብ የወጡ ጭምር መሆናቸውንም ሪፖርተራችን ሊያረጋግጥ ችሏል።</p>


<p class="align-center"><a href="/Gazettas/Hamiat/info/Hamiat.sera.html">ከሃማይት የካቲት 18 ቀን 1991</a></p>

</body>
</html>	
