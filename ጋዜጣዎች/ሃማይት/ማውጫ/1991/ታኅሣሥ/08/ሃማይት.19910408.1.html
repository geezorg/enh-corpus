<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጀብሃ አመራሮች አዲስ አበባ ውስጥ በሚስጥር እየመከሩ መሆኑ ተሰማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጀብሃ አመራሮች አዲስ አበባ ውስጥ በሚስጥር እየመከሩ መሆኑ ተሰማ</h2>


<p>የተጋድሎ ሐርነት ኤርትራ ሰውራዊ ባይቶ (ጀብሃ) የአመራር አካላት በህዳር ወር መገባደጃ ላይ አዲስ አበባ መግባታቸውንና ከኢትዮጵያ ከፍተኛ ባለሥልጣናት ጋር በመመካከር ላይ መሆናቸውን ቅርበት ካላቸው ወገኖች ለማወቅ ተችሏል። ይፋ ባልሆነ መንገድ አዲስ አበባ ውስጥ ምክክር በማድረግ ላይ የሚገኙት የጀብሃ መሪዎች ከአቶ ኢሳያስ ድርጅት ከሻዕቢያ ጋር የቆየ ቅራኔ ያላቸውና ከፍተኛ ትግል በማካሄድ ላይ የሚገኙ ሲሆን ጥቆማውን ባቀረቡልን ወገኖች አስተያየት ቀደም ሲል ከኢሳያስ አፈወርቂ ጋር በነበረ ወዳጅነት የተነሳ ኢትዮጵያ ውስጥ እንደልባቸው መንቀሳቀስ ያልቻሉት እነዚህ ወገኖች በአሁኑ ሰዓት በቤተ መንግሥት ውስጥ እየመከሩ መገኘት የሻዕቢያን ከመጨረሻ ውድቀት አፋፍ ላይ መድረስ ያመልክታል።</p>

<p>ይህንኑ ሁኔታ አስቀድሞ ያስተዋለ አንድ ስሙን ያልገለጸ የመካከለኛው ምሥራቅ የፖለቲካ አዋቂ አል-መስተቂል በተባለ ጋዜጣ ላይ ለአቶ ኢሳያስ አፈወርቂ ባስተላለፈው መልዕክት መጀመሪያ ከሱዳን፣ ከዚያ በኋላ ከየመን ቀጥሎ ደግሞ ከጅቡቲ፣ በመጨረሻም መተማመኛ ከሆነችው ከኢትዮጵያ በመጋጨት ራሳቸውን በራሳቸው ያስከበቡና በአንድ አማራጭ ብቻ ያስቀሩ ግለሰብ መሆናቸውን ገልጾ ስልጣን ላይ ለመቆየት ከፈለጉ የሚቀራቸው ብቸኛ አማራጭ ከብዙሃኑ የኤርትራ ሕዝብና ከተቋዋሚዎቻቸው ጋር መታረቅ ብቻ እንደሆነ በማስታወቅ ይህ ካልሆነ ከገቡበት ጉድጓድ መወጣጫ እንደማይኖራቸው አስገንዝቧል። እንደብዙዎች አስተያየት የአቶ ኢሳያስ መንግሥት ተቃዋሚዎች ጎረቤት አገሮችን በተለይም ኢትዮጵያን በመደራጃና በመረማመጃነት መጠቀም ከቻሉ የሻዕቢያ ዕድሜ ማጠሩ የማያጠያይቅ ነው።</p>

<p>የተጋድሎ ሐርነት ኤርትራ ሰውራዊ ባይቶ የሥራ አስፈጻሚ ምክር ቤት አባልና የዓለም አቀፍ ግንኙነት መምሪያ ኃላፊ አቶ ስዩም ዕቁበሚካኤል ለሪፖርተር ጋዜጣ ቃለ መጠየቅ በሰጡት መልስ በአሁኑ ጊዜ የኤርትራ ሕዝብ ሌላ የዲሞክራሲ ትግል አማራጮች ያሉት ሆኖ ይገኛል ካሉ በኋላ ሥርዓቱ እራሱን ለመጣል በሚጓዝበት ሁኔታ ውስጥ እንደሚገኝና በኤትራም ውስጥ ሆነ ከኤርትራ ውጭ የሚከተለው ፖሊሲ እያደናቀፈው መሆኑን ገልጸዋል። በጀብሃው የውጭ ግንኙነት መምሪያ ኃላፊ በአቶ ስዩም ዕቁበሚካኤል አስተያየት ሻዕቢያ በአደባባይ ለመውደቅ ራሱን ያጨ ወታደራዊ ኃይል ነው።</p>

<p>የተለያዩ የመካከለኛው ምስራቅ የፖለቲካ ተንታኞች ኢሳያስ አፈወርቂ በስልጣን ላይ ለመቆየት ያላቸው አማራጭ ከተቃዋሚዎቻቸው በተለይም ከጀብሃ ጋር መታረቅ ብቻ እንደሆነ የተናገሩ ሲሆን በብዙዎች አስተያየት ደግሞ የጀብደኝነትና የአምባገነንነት ባህርይ የተፀናወታቸው በመሆናቸው ተቃዋሚዎቻቸው ከማስጠጋት ይልቅ ግጭት ከፈጠሩባቸው ጐረቤቶቻቸው ጋር የይስሙላ ዕርቅ መፍጠርን የሚመርጡ ናቸው። ይህን ዓይነት አስተያየት የሚሰነዝሩት ወገኖች መነሻ የሚያደርጉት ከኢትዮጵያ ጋር ግጭት በፈጠሩ ጊዜ ወደየመን ማዘንበላቸውንና ከየመን ባለስልጣናት በኩል በጎ ምላሽ ቢያገኙም የሙጢኝ ብለው ሲመላለሱ መቆየታቸውን ነው።</p>

<p>ታዛቢዎች እንደሚሉት የኃይል ወረራ የፈጸሙባትን የመንን ከጎናቸው ለማሰለፍ ቋምጠው የነበሩት አቶ ኢሳያስ አፈወርቂ ትልማቸው ፋይዳቢስ ሆኖ ሲያገኙት ደግሞ ከኢትዮጵያ ጋር በአስታራቂነት ሊጠቀሙባቸውም እየዳዳቸው ነው። በብዙዎች ዕይታ ኢሳያስ ይህን የሚያደርጉበት ዋነኛው ምክንያት ከተቃዋሚዊቻቸው ጋር በመደራደርና ስልጣን በመጋራት እድሜ ከመግዛት ይልቅ የተነኳኮሷቸውን ጐረቤቶቻቸውን እንደገና በማግባባት የተቃዋሚ መከላከያ አጥር አድርጎ ለመጠቀም ባላቸው ፍላጎት ነው። የሃያ አንደኛው ክፍለዘመን ዲፕሎማሲ አርት ጭምር እየሆነ በመምጣቱ ኢሳያስ አፈወርቂ እንደሚገምቱት ከገቡበት ማጥ በብልጣብጥነት መውጣት እንደማይችሉና በየዕለቱ ውድቀታቸውን በማፋጠን ላይ እንደሚገኙ ብዙዎች እየተናገሩ ነው።</p>


<p class="align-center"><a href="/Gazettas/Hamayet/info/Hamayet.sera.html">ከሃማይት ታህሣስ 8 ቀን 1991</a></p>

</body>
</html>	
