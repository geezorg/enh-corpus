<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር እስከ ዓርብ ድረስ ሞቃዲሾን ይለቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ጦር እስከ ዓርብ ድረስ ሞቃዲሾን ይለቃል</h2>


<p>የኢትዮጵያ የውጪ ጉዳይ ሚኒስትር አቶ ስዩም መስፍን ትናንት እንዳስታወቁት በሶማሊያ የሚገኘው የኢትዮጵያ ጦር ከአርብ ጀምሮ ሶማሊያን ለቆ እንደሚወጣ ይፋ አድርገዋል።</p>

<p>የውጭ ጉዳይ ሚኒስትትሩ አቶ ስዩም በሶማሊያ የሽግግር መንግሥት ፕሬዝዳንትና በጠቅላይ ሚኒስትሩ መካከል በተፈጠረው ሽኩቻ ሳቢያ የፖለቲካ ለውጥ ማምጣት ባለመቻሉ ኢትዮጵያ ጦሯን በሶማሊያ የምታቆይበት ምክንያት እንደሌለ ገልፀዋል። በተጨማሪም የአፍሪካ የሠላም አስከባሪ ኃይል አላስፈላጊ መስዋዕትነት መክፈል ስለሌለበት ሶማሊያን ለቆ ሊወጣ እንደሚችልም ጠቁመዋል።</p>

<p>አንዳንድ የመገናኛ ብዙኃን በበኩላቸው አልሸባብ የተሰኘው እስላማዊ ኃይል ሞቃዲሾን ለመቆጣጠር በ15 ኪሎ ሜትር ርቀት ላይ እንደሚገኝ ዘግበዋል።</p>

<p>በሌላ በኩል የኢትዮጵያ ጦር አንዳንድ የሞቃዲሾ ካምፖችን ለአፍሪካ የሠላም አስከባሪ ኃይል በማስረከብ ለቆ መውጣት መጀመሩን የተለያዩ የውጭ ሀገር የመገናኛ ብዙኃን እየዘገቡ ነው።</p>

<p>ከ1999 ዓ.ም ታህሳስ ወር ጀምሮ የኢትዮጵያ ጦር በወቅቱ በኤርትራ መንግሥት ይታገዙ የነበሩትና በኢትዮጵያ ላይ የጅሀድ ጦርነት ባወጁት አሸባሪና አክራሪ ኃይሎችን ለመምታት ወደ ሶማሊያ ሲገባ ቶሎ ይወጣል ተብሎ ነበር።</p>

<p>የኢትዮጵያ ጦር ወደ ሶማሊያ በይፋ ከመግባቱ በፊት የሽግግር መንግሥቱን ወታደሮች የሚያስለጥኑ ጥቂት የኢትዮጵያ ወታደሮች መኖራቸው ሲገልፅ እንደነበርም ይታወቃል። ይሁን እንጂ የአሸባሪዎቹ ኃይል በመጠናከሩና የሽግግር መንግሥቱ ራሱን መከላከል የማይችልበት ደረጃ ላይ በመድረሱ የኢትዮጵያ ጦር በአጭር ጊዜ ውስጥ በጦርነቱ ቁልፍ የሶማሊያ አካባቢዎችን ከመቆጣጠሩ በተጨማሪ የሽግግር መንግሥቱን ሲጠብቅ እንደነበር አይዘነጋም።</p>

<p>ይሁንና ግዳጁን ቶሎ ጨርሶ ወደ ኢትዮጵያ ይመለሳል የተባለው የኢትዮጵያ ጦር ወደ ሀገሩ መመለስ የሚያስችለው ሁኔታ ባመመቻቸቱ ሶማሊያ ከገባ ሁለተኛው ዓመት አልፎ ሦስተኛው ሊጀመር ነው። ይሁን እንጂ በሶማሊያ ማዕከላዊ መንግሥትን በማቋቋሙ በኩል ያለው የፖለቲካ ቁርጠኝነት አዝጋሚና ተስፋ አስቆራጭ ወደ መሆን ደረጃ ላይ እየደረሰ በመሆኑ የኢትዮጵያ ወታደሮች ሶማሊያን ለቀው የመውጣታቸው ነገር እየቀረበ ይመስላል። ከዚህ በተጨማሪ የዓለም ዓቀፍ ህብረተሰብና የተባበሩት መንግሥታት በሶማሊያ የሠላም አስከባሪ ኃይል እንዲሰፍር ያደረገው እገዛ እናሳ መሆኑና አልሸባብ የተሰኘው አክራሪ ኃይል እየተጠናከረ በመምጣቱ የሀገሪቱ ፀጥታና ደህንነት ይበልጥ ስጋት እየጣለ የመጣ ነገር ሆኗል።</p>

<p>የኢትዮጵያ መግሥት በሶማሊያ በመግባቱና በወቅቱ አንዣቦ የነበረው የፀጥታ ስጋት አደጋ ውጤታማ በሆነ መንገድ መመከቱን መግለፁ ይታወሳል። ነገር ግን የኢትዮጵያ ጦር ወደ ሶማሊያ መግባት ከመጀመሪያውኑ የተቃወሙት ተቃዋሚዎች በበኩላቸው እስካሁን ድረስ ባለው ሁኔታ የኢትዮጵያ መንግሥት ምንም ውጤት አላገኘም ብለዋል።</p>

<p>በዚህ ጉዳይ ላይ ያነጋገርናቸው አቶ ቡልቻ ደመቅሳ ገና የኢሕአዴግ መንግሥት ወደ ሶማሊያ ሲገባ ሊገጥመው ይችላል ያለው ነገር አሁን እየገጠመው ነው ብለዋል። «የሶማሊያ ሕዝብ የኢትዮጵያ ወታደሮች በሶማሊያ መገኘት አልፈቀደም። የኢትዮጵያ መንግሥት እገዛ የፈለጉት ጥቂት የሶማሊያ መንግሥት ባለስልጣናት ናቸው። ያም መንግሥት የሶማሊያ ሕዝብ ያቋቋመው መንግሥት አይደለም።» ብለዋል።</p>

<p>የኢትዮጵያ ሰራዊት ወደ ሶማሊያ የገባው በአክራሪዎቹ የጅሀድ ጦርነት ስለታወጀበት መሆኑን በተመለከተም ተጠይቀው ሲመልሱ ፤ «ማንም ሰው ሀገሩ ሆኖ መዛት ይችላል። ዛትክብኝ ተብሎ ሀገር አይወረርም። በገንዘብና በሰው ህይወት የከፈልነው መስዋዕትነት ቀላል አይደለም» ብለዋል።</p>

<p>በአሁኑ ወቅት አልሸባብ የተባለው ኃይል ስልጣን ሊይዝ መቃረቡን ተረድተናል ያሉት አቶ ቡልቻ ፤ ከዚህ በኋላ በሀገራችን ላይ ጥቃት ስለሚሰነዘር ከወጣንም በኋላ ጉዳዩን በጥንቃቄ ማየት አለብን ብለዋል። ለአሁኑ ግን ከሶማሊያ መውጣት አስፈላጊ ነው ሲሉ ጨምረው ገልፀዋል። ሆኖም የኢትዮጵያ መንግሥት ሶማሊያ በመግባቱ በሶማሊያ በኩል ያለብንን የፀጥታ ስጋት ጨመረ እንጂ አልቀነሰም ያሉት አቶ ቡልቻ ፤ «አልሸባብ ስልጣን ከያዘ የፀጥታ ስጋቱ ይብስበታል። ሰራዊታችንም ሞቃዲሾን ለቆ ከወጣ በኋላ ድንበራችንን ሊጠብቅ ይገባል። ነገር ግን በሶማሊያ ከቆየን የበለጠ ውርደትና ኪሳራ ሊደርስብን ይችላል» ብለዋል።</p>

<p>ፕሮፌሰር በየነም ሠራዊታችን ከሶማሊያ መውጣትና ዳር ድንበራችንን ብቻ መጠበቅ አለበት ይላሉ። ከሶማሊያ አካባቢ ያለውን የፀጥታ ችግር ለመቅረፍ መፍትሄው የኢትዮጵያን ሠራዊት ከሞቃዲሾ ማስወጣት ነው ሲሉ ጨምረው ገልፀዋል።</p>

<p>እስካሁን ሠራዊታችን በሶማሊያ በመቆየቱ የተገኘ ጥቅም የለም የሚሉት ፕሮፌሰር በየነ ፤ «ይልቁኑ ጉዳት ደርሶብናል። ከሶማሊያ ሕዝቡ ጋር ያራራቀን ነገር ተፈጥሯል። ድሮም የነበረን ግንኙነት ጥሩ አልነበረም። ያንን ነው ያባባስነው» ብለዋል።</p>

<p>«እንደውም አክራሪዎቹ ተዋጊዎች የኢትዮጵያ ጦር በሀገራቸው በመገኘቱ ተዋጊዎችን እንዲመለምሉና የውጭ እርዳታ እንዲያገኙ ረድቷቸዋል። ለወደፊቱም ትልቅና መጥፎ ጠባሳ ጥሎ ያለፈ ጉዳይ ነው» ብለዋል።</p>

<p>የኢትዮጵያ ሠራዊት ከሶማሊያ ቢወጣ ስለሚገኝው ጥቅምና ስለ ፀጥታው ተጠይቀው ፤ «ማንም ሀገር የራሱን ፀጥታና ደህንነት ያስጠብቃል። የሚመጣውንም መከላከል ነው። የግጭቱ ተዋናይ መሆን ግን አያስፈልግም» ሲሉ ጨምረው ገልፀዋል።</p>

<p>የሸሪያ ፍርድ ቤቶች ጅሀድ ጦርነት በኢትዮጵያ ላይ በማወጁ ወደ ሶማሊያ ቢገባም ፤ የኢትዮጵያ መንግሥት ያገኘው ጥቅም የለም ያሉት ፕሮፌሰር ፤ «የጅሀድ ጦርነት የታወጀብን በገሀድ ያልሆነ የምኞት ጦርነት ነበር። የሚኞት ጦርነት በተከፈተ ቁጥር ሠራዊት ይዞ የሰው ሀገር መግባት ግን አይቻልም። ድንበር ላይ ቆሞ ጉራውንም ሆነ የሞኞት ጦርነቱን በጥንቃቄ መከታተል ይቻል ነበር። ወደ ሰው ሀገር መግባት ግን ሌላ ጉዳይ ነው። አሁንም በሶማሊያ ኢትዮጵያ ወራናለች የሚል ነገር ያስከትላል» ብለዋል።</p>

<p>የኤርትራ መንግሥት ጣልቃ ገብነትን በተመለከተም ያን ያህል አሳሳቢ እንዳልነበረ ፕሮፌሰር በየነ ይገልፃሉ። «የሀገር ጣልቃ ገብነት ጉዳይ ከወረራ ይለያል። ሁለት ባላንጣ ሀገሮች እየተወነጃጀሉ ሲቀጥሉ ማየት የተለመደ ነው። ጣልቃ ገብቷል ከተባለም በዛው በመስመሩ መያዝ እንጂ ጣልቃ ገባ ተብሎ ሶማሊያን ለመውጋት መሄድ አስፈላጊ አይድለም።» ብለዋል።</p>

<p>በሶማሊያ ማዕከላዊ መንግሥት ለማቋቋም የተደረገው ጥረት አለመስመሩን ያስርዱት ፕሮፌሰር በየነ ፤ «በአሁኑ ወቅት ሰዎቹ በሌለ ስልጣን እየተወነጃጀሉ ነው። ስለዚህ የኢትዮጵያ መንግሥት ጥረት አልተሳካም። ስለሆነም ሠራዊታችን ላይ የከፋ ጉዳት ከመድረሱ በፊት ጦሩ እንዲወጣ» ብለዋል። «ከሁለት አመት በፊት እራሳችንን አስጨንቀን ጦራችን ሶማሊያ እንዳይገባ ስንል የያዝነው አቋም ትክክል መሆኑን ያየንበት ነው። በአሁኑ ሰዓት ጦራችን ሲገባ በቀላሉ እንደገባው ሲወጣ በቀላሉ ላይወጣም ይችላል የሚል ስጋት አለን።» ሲሉ አጠቃለዋል።</p>

<p>ይሁን እንጂ ከሰሞኑ በተለያዩ ዓለም ዓቀፍ መገናኛ ብዙኃን እየተሰራጩ ያሉት ዘገባዎች የሶማሊያ የሽግግር መንግሥት ለመፍረስ መቃረቡን የሚያመላክቱ ናቸው። ለሽግግር መንግሥቱ መንገዳገድ በዋነኛነት እየተጠቀሱ ያሉት ምክንያቶች እስላማዊው ኃይል ቀደም ሲል የሽሽግግር መንግሥቱ የነበሩትን ይዞታዎች መቆጣጠር መጀመሩና ከዚህም በተጨማሪ በሽግግር መንግሥቱ ፕሬዝዳንትና ጠቅላይ ሚኒስትሩ መካከል አለመግባባት በመፈጠሩ ነው።</p>

<p>«አብዛኛው የሀገሪቱ ክልል በእስልምና አክራሪ ታጣቂዎቹ ቁጥጥር ስር ነው። እኛ ያለንባቸው ቦታዎች ባይደዋና ሞቃዲሾ ብቻ ናቸው። በእነዚህ ቦታዎችም ቢሆን በየ እለቱ ነው ውጊያ የሚካሄደው» በማለት የሽግግር መንግሥቱ ፕሬዝዳንት አብዱላሂ የሱፍ አህመድ ከሰሞኑ በኬኒያ በነበራቸው ቆይታ ተናግረዋል። ለእስላማዊ ኃይሎቹ ከጊዜ ወደ ጊዜ እየተጠናከሩ መሄድ በዋነኛነት እየተጠቀሰ ያለው የሽግግር መንግሥቱ ከፍተኛ ባለስልጣናት መግባባት አለመቻላቸው ነው። ራሳቸው ፕሬዝዳንቱ ሲናገሩ በእሳቸውና በጠቅላይ ሚኒስትሩ ኑር ሀሰን ሁሴን መካከል የተፈጠረው አለመግባባት መንግሥታቸው በሁለት እግሩ እንዳይቆም እያደረገው መሆኑን ተናግረዋል።</p>

<p>በሁለቱ ከፍተኛ የፖለቲካ አመራሮች በኩል የነበረው አለመግባባት በግልፅ መታየት የጀመረው በካቢኔ አወቃቀሩ ሂደት ላይ ነበር። ጠቅላይ ሚኒስትሩ ሹመታቸው በፕሬዝዳንቱ በኩል እንዲፀድቅላቸው ያቀረቧቸው ተሿሚ ሚኒስትሮች ተቀባይነትን ካጡ በኋላ ነው።</p>

<p>ጉዳዩን አስመልክተው ፕሬዝዳንቱ ሲናገሩ «ጠቅላይ ሚኒስትሩ በሚኒስትርነት ደረጃ እንዲያገለግሉ የመረጧቸውን ሰዎች ስም ዝርዝር ስጥተውኝ ነበር ፤ ነገር ግን በዚህ ጉዳይ ላይ ሌሎች የተሻሉ ሰዎች እያሉ ለምን መንግሥታችንን ለማፍረስ ሲያሴሩ የነበሩ ሰዎች እንደተመረጡ ስላልገባኝ ሹመቱን የማፅደቁ ጉዳይ ግራ አጋብቶኛል» ሲሉ ተናግረዋል።</p>

<p>ዕጩ ሚኒስትሮቹን ለሹመት ያቀረቡት ጠቅላይ ሚኒስትር ኑር ሁሴን ሀሰን በበኩላቸው ናይሮቢ ላይ ለጋዜጠኞች በሰጡት ቃል «አሁን የሽግግር መንግሥቱ ለገባበት አጣብቂኝ ተጠያቂ የሚሆኑት ካቢኔው በአፋጣኝ እንዳይመሰረት እያጓተቱ ያሉት ፕሬዝዳንቱ ናቸው» በማለት በበኩላቸው ወቀሳቸውን አሰምተዋል።</p>

<p>የሶማሊያ የሽግግር መንግሥት አዲስ ካቢኔ እንዲያዋቅርና የሽግግር መንግሥቱ በአዲስ እንዲተካ የምስራቅ አፍሪካ በይነ መንግሥታት የሆኑት የ(ኢጋድ) አባል አገራት ስምምነት ላይ ከደረሱ በኋላ ነበር አዲስ ካቢኔ አባል የማዋቀሩ ሂደት የተጀመረው።</p>

<p>ባለፈው ወር በናይኖቢ የተካሄደው የኢጋድ አባል አገራት ስብሰባ ላይ በአዲሱ የሽግግር መንግሥት አመሰራረት ሂደት ላይ ልዩነት ያላቸው ወገኖች በመግባባት እስከ ህዳር 3 ቀን 2001 ዓ.ም ባለው ጊዜ ውስጥ ቁርጥ ያለ መፍትሄ እኒድያፈላልጉ ቀነ ገደብ ሰጥቶ ነብር። ከዚህ በኋላ ግን የሽግግር መንግሥቱ ፕሬዝዳንት ጠቅላይ ሚንስትሩ አዲስ አበባ በመምጣት በአዲሱ ካቢኔ አመሰራረት ዙሪያ ውይይት አድርገዋል።</p>

<p>ጉዳዩን አስመልክቶ ከኢትዮጵያ ውጪ ጉዳይ ሚኒስትር የወጣው መረጃም እንዳመለከተው በአዲሱ ካቢኔ አመሰራረት ዙሪያ ውይይት መደረጉን ነው። በዚሁ በናይሮቢው ስምምነት መሠረት እስካለፈው ሳምንት ድረስ ካቢኔው ይመሰረታል ተብሎ ሲጠበቅ ሁሉ ነገር እንደታሰበው ሳይሆን ቀርቶ የፕሬዝዳንቱና የጠቅላይ ሚኒስትሩ አለመግባባት እየሰፋ ሄዷል።</p>

<p>በዚህ መሀል የቀድሞው ይዞታዎችን ከማጠናከር ባለፈ ተጨማሪ ስትራቴጂክ ቦታዎችን መቆጣጠር የቻለው የአልሸባብ ቡድን በአንድ አቅጣጫ ከመቋድሾ 15 ኪሎ ሜትር ርቀት እንደሚገኝ ነው ከስፍራው የወጡ መረጃዎች የሚያመለክቱት። ከዚህም በተጨማሪ ከፍተኛ የሆነ ስትራቴጂካዊ ጠቀሜታ አላት የሚባልላንት «ባራዌ» የተባለች ወደብን ሰሞኑን ቡድኑ መቆጣጠሩ ታውቋል።</p>

<p>ይህ በእንዲህ እንዳለ በቅርብ የወጡ መረጃዎች እንዲሚያመለክቱት ከሆነ ደግሞ ፤ የአፍሪካ ህብረት ተልዕኮ በሶማሊያ (AMISOM) የተባለው የህብረቱ የሠላም አስከባሪ ኃይል ሶማሊያ በመግባት ላይ ነው። ጦሩ ቀደም ሲል በኢትዮጵያ ተይዞ የነበረውን ቦታ በመረከብ ላይ መሆኑን ነው መረጃዎች የሚያመለክቱት። የሠላም አስከባሪው ዋና አዛዥ የሆኑት ጄኔራል ናያ ጃቫኖል ጉዳዩን አስመልከተው ከብሩንዲ ለጋዜጠኞች ሲናገሩ ፤ «የሠላም አስከባሪው ጦር ወደ ሶማሊያ መግባት የጀመረው ከዚህ ቀደም በሀገሪቱ ሠላምና መረጋጋት ለመፍጠር በጂቡቲ በተደረገው ስምምነት መሠረት ነው» ብለዋል። ጄኔራሉ በተጨማሪም ሁሉም የሶማሊያ ተዋጊ ቡድኖች በጂቡቲው ስምምነት መሠረት ተኩስ እንዲያቆሙ ጥሪያቸውን አቅርበዋል።</p>

<p>በሌላ ዜና እስላማዊ ቡድኖች በቆጠጠሯቸው አካባቢዎች በሶማሊያውያን ላይ ከፍተኛ የሆነ ሰብአዊ መብት ጥሰት እየተካሄደ ነው ሲሉ የተለያዩ መገናኛ ብዙሀን በዘገባዎቻቸው እየገለፁ ነው። ሮይተርስ ከመቋዲሾ ባሰራጨው ዘገባ ታጣቂዎቹ ባለፈው ቅዳሜ ባህላዊ ዳንድ ስነ-ስርዓት ላይ ዲደንሱ ያገኛቸውን 32 ሰዎች በግርፋት እንዲቀጡ አድርገዋል። ባለፈው ወርም ዝሙት ስትፈፅም ተገኝታለች የተባለች አንዲት ወጣት ሴት በድንጋይ ተወግራ እንድትገደል ተደርጓል።</p>

<p>ከዚሁ ጋር በተያያዘ በሶማሊያ የባህር ዳርቻና በኤደን ባህረ ሰላጤ በስፋት የሚንቀሳቀሱት የሶማሊያ የባህር ላይ ሽፍቶች ከሰሞኑ አንዲት ግዙፍ የሳዑዲ ነዳጅ ጫኝ መርከብ በቁጥጥር ስር ማዋላቸው ታውቋል። ይህችው 330 ሜትር ርዝመት ያላት የተባለላት መርከብ 2 ሚሊዮን በርሜል ነዳጅ ዘይት የመያዝ አቅም አላት ተብሏል። መርከቧ ከያዘችው ጭነት በተጨማሪ 25 ሰራተኞችም በውስጧ ነበሩ። እስካሁንም በአካባቢው በባህር ላይ ዘራፍዎቹ በቁጥጥር ስር ከዋሉት መርከቦች ውስጥ ይህቺ መርከብ በትልቅነቷ የመጀመሪያውን ደረጃ መያዟ ነው የሚነገረው። መርከቧ ንብረትነቷ የሳዑዱ ቢሆንም የላይቤሪያን ባንዲራ እያውለበለበች ነበር ሲሉ የተለያዩ መገናኛ ብዙኃን ዘግበዋል።</p>

<p>በአሁኑ ሰዓት በሶማሊያ አቅራቢያ በሚገኘው የኤደን ባህር ሰላጤ መርከቦችን ማሳለፍ እጅግ አስቸጋሪ እየሆነ ነው። አካባቢው ከመካከለኛው ምስራቅ ከአውሮፓና በስዊዝ ቦይ በኩል የሚያልፉ መርከቦች መናኸሪያ በመሆኑ በባህር ላይ ዘራፊዎቹ እየተፈፀመ ያለው ድርጊት የንግዱን እንቅስቃሴ በእጅጉ እያስተጓጐለው ነው።</p>

<p>ከዚህ ቀደም የፈረንሣይ ፣ የዩክሬን ፣ የሩሲያ ፣ የቱርክ ፣ የጃፖን ፣ የቻይና እና የሌሎች ሀገራትም መርከቦች በዘራፊዎቹ ቁጥጥር ስር ውለው አብዛኞቹ የተለቀቁት ለዘራፊዎቹ የማስለቀቂያ ገንዘብ በመክፈል ነው። ይህም ሁኔታ በአካባቢው እየተካሄደ ያለውን ሕገ-ወጥነት የበለጠ እንዲስፋፋ አድርጐታል ተብሏል። ሽፍቶቹ በአሁኑ ሰዓት እየጠየቁ ያሉት ገንዘብ እስከ 150 ሚሊዮን ዶላር ደርሷል። እንደ ሩሲያና ደቡብ ኮሪያ ያሉት ሀገራት መርከቦቻቸው ከተያዙ በኋላ በኃይል ለማስለቀቅ አንዳንድ ሙከራዎች ቢያደርጉም እስከመጨረሻው ሳይቀጥሉበት ቀርተዋል።</p>


<p class="align-center"><a href="/Gazettas/Sendeq/info/Sendeq.sera.html">ከሰንደቅ ኅዳር 10 ቀን 2001</a></p>

</body>
</html>	
