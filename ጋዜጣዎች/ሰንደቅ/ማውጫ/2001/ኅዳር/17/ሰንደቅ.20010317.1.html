<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ከሶማሊያ ሊወጣ ነው የመባሉ ሁኔታ አሜሪካንን አሳስቧታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ጦር ከሶማሊያ ሊወጣ ነው የመባሉ ሁኔታ አሜሪካንን አሳስቧታል</h2>


<p>በሶማሊያ የሽግግር መንግሥት ባለስልጣናት መካከል የተፈጠረው አለመግባባት በሀገሪቱ ሠላም ለማስፈን የተጀመረውን ጥረት እያደናቀፈው ነው ያለው የኢትዮጵያ መንግሥት ፤ ባለስልጣናቱ ልዩነታቸውን በማቻቻል የሀገሪቱ የሠላም ሂደት ከገባበት አጣብቂኝ እንዲወጣ በጐ ፈቃዳቸውን ማሳየት ካልቻሉ ጦሬን አስወጣለሁ በማለት አቋሙን መግለፁን ተከትሎ የአሜሪካ መንግሥት ችግሩ ያሳሰበው መሆኑን እየገለፀ ነው። ጉዳዩን አስመልክቶ በአሜሪካ ሴኔት የውጭ ግንኙነት የአፍሪካ ጉዳይ ንዑስ ኮሚቴ ሰብሳቢ የሆኑት ሴናተር ሪስ ፌንጐልድ ሲናገሩ ፤ በሶማሊያ ያለው ሁኔታ መሻሻል አለማሳየቱን የኢትዮጵያ ጦርም ሀገሪቱን ጥሎ ለመውጣት ማሰቡ ሀገራቸውን በእጅጉ ያሳሰበ ጉዳይ መሆኑን ተናግረዋል። አሜሪካንን የበለጠ ያሳሰባት ሶማሊያ ለዓመታት ሠላም ያልነበረባትና ይህም አጋጣሚ ለበርካታ የአሸባሪ ቡድኖች መደበቂያ ሆና እንድትቆይ በማድረጉ ነው ብለዋል።</p>

<p>ባለስልጣኑ ጨምረው ሲገልፁ የቡሽ አስተዳደር ሀገሪቱን ወደተረጋጋ ሁኔታ ለመመለስ ሁሉን አቀፍ ዘላቂ ሠላም የሚገኝበትን ስትራቴጂ ነድፎ ሲንቀሳቀስ አልነበረም በማለት ወቀሳቸውን አሰምተዋል። አዲስ እስትራቴጂ መነደፍ አለበት ያሉት ሴናተር ፤ በዚህም መሠረት በሀገሪቱ ዘላቂ ሠላምን በማምጣት በሶማሊያ ጽንፈኝነትን ለማስወገድ መታቀዱን ተናግረዋል። ሆኖም አሁን ያለውን እቅድ ከግቡ ለማድረስ የኢትዮጵያ ጦር እገዛ የሚያስፈልግ መሆኑን አልሸሸጉም። ነገር ግን በመሀል ኢትዮጵያ ጦሯን ለማስወጣት ማሰቧን መግለጿ ለአካባቢው ብቻ ሳይሆን ለዓለም ሠላም ስጋት የሆኑትን አሸባሪዎች በሶማሊያ እንዲመሽጉ እድል የሚሰጥ በመሆኑ አሜሪካንን በጥብቅ አሳስቧል በማለት ሴናተሩ ገልፀዋል።</p>

<p>ይህ በእንዲህ እንዳለ ሰሞኑን ሲ ኤን ኤን ባሰራጨው ዘገባ እንደገለፀው ከሆነ የኢትዮጵያ ጦር በሶማሊያ የሚቆይ መሆኑን አመላክቷል። ባለፈው ወር በጂቡቲ በተካሄደው ስብሰባ የሽግግሩ መንግሥትና የሶማሊያ ዳግም ነፃነት የተባለው ኃይል በደረሱት ስምምነት መሠረት የኢትዮጵያ ጦር ከያዛቸው ቁልፍ ቦታዎች እንዲወጣ መግባባት ላይ ተደርሶ ነበር። ከዚያም ቀስ በቀስ በቀጣዩ የፈረንጆች ዓመት መጀመሪያ ላይ የኢትዮጵያ ጦር ሙሉ በሙሉ ከሶማሊያ ይወጣል የሚል ስምምነት ላይ ነበር የተደረሰው።</p>

<p>የኢትዮጵያ ጦር መውጣት ተከትሎ በሀገሪቱ የፀጥታ ክፍተት እንዳይፈጠር የሽግግር መንግሥቱና ስምምነቱን የፈረመው ፓርቲ በጋራ ወደ አስር ሺህ የሚጠጋ ሠላም አስከባሪ ፖሊስ መልምለው ለማሰማራት ስምምነት ላይ ደርሰው እንደነበር ነው ሲ ኤን ኤን የዘገበው። ይህም የፖሊስ ኃይል ከአፍሪካ የሠላም አስከባሪ ጦር ጋራ በመተባበር በሀገሪቱ አንፃራዊ ሠላም እንዲሰፍን ማድረግ ከቻለ የተባበሩት መንግሥታት የሠለም አስከባሪ ጦር ሶማሊያ እንዲሰፍር ለማድረግ እቅድ መያዙን ዘገባው ጨምሮ አመልክቷል። ሆኖም በሽግግር መንግሥቱ ባለስልጣናት መካከል የተፈጠረው አለመግባባት ሁሉንም ነገር ወደ ኋላ እንደመለሰው ነው የተገለፀው። በዚህ መሀል ግን ጦሬን አስወጣለሁ ያለችው ኢትዮጵያ ከሰሞኑ ከሽግግር መንግሥቱ ወታደሮች ጋር በጋራ በመሆን በአልሸባብ ደፈጣ ተዋጊ ኃይሎች ላይ ጥቃት መክፈቷ ታውቋል።</p>

<p>ከቅርብ ጊዜያት ወዲህ ይዞታቸውን እያሰፉ የመጡት የአልሸባብ ተዋጊዎች ወደ መዲናዋ መቋዲሾ ሳይቀር መቃረባቸውን የተለያዩ መገናኛ ብዙኃን ሲገልፁ መሰንበታቸው ይታወሳል። በዚህም የኢትዮጵያ ጦር ከመላ ሶማሊያ ነቅሎ ሊወጣ ይችላል የሚሉ የተጠናከሩ ግምቶች የነበሩ ቢሆንም ፤ የሽግግር መንግሥቱና የኢትዮጵያ ጦር የመልሶ ማጥቃት በመክፈት ወደ 164 የሚጠጉ የአልሸባብ አባላትን መግደላቸው ታውቋል።</p>

<p>ከዚሁ ጋር በተያያዘም በኪሲማዩ የሚገኙ የአካባቢው የጐሳ መሪዎችና ታጣቂዎች የኢትዮጵያ ጦር ሶማሊያን ሙሉ በሙሉ ለቆ ቢወጣ እንኳን በሀገራችን ላደረሰው ጉዳት ተገቢውን ቅጣት ማግኘት ስላለበት የሀገሩን ድንበርም ቢሆን አቋርጠን በመሄድ የገባበት ገብተን የእጁን እንዲያገኝ እናደርገዋለን በማለት መዛታቸው ታውቋል።</p>


<p class="align-center"><a href="/Gazettas/Sendeq/info/Sendeq.sera.html">ከሰንደቅ ኅዳር 17 ቀን 2001</a></p>

</body>
</html>	
