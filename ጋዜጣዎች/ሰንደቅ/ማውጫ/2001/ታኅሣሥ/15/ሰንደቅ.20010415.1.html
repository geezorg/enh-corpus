<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወይዘሪት ብርቱካን ሚደቅሳ በድጋሚ በፖሊስ ተጠርታ ቀረበች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወይዘሪት ብርቱካን ሚደቅሳ በድጋሚ በፖሊስ ተጠርታ ቀረበች</h2>


<p>የአንድነት ለፍትህና ለዴሞክራሲ ፓርቲ ሊቀመንበር ወይዘሪት ብርቱካን ሚደቅሳ በፌዴራል ፖሊስ ኮሚሽን ጽ/ቤት ትናንት በድጋሚ ተጠርታ የቀረበች ሲሆን፤ በዛሬው ዕለት ለፓርቲው ከፍተኛ አመራር አባላት ስለተጠራችበት ምክንያት ማብራሪያ ትሰጣለች ተብሏል።</p>

<p>ፖሊስ በበኩሉ ማምሻውን እንዳስታወቀው ወይዘሪት ብርቱካን ሚደቅሳ «በይቅርታ አልተፈታሁም የተፈታሁት በድርድር ነው» የሚለውን ገለፃቸውን በ3 ቀናት ውስጥ እንዲያስተባብሉ መጠየቁን አስታውቋል።</p>

<p>ወይዘሪት ብርቱካን ማስተባበያውን በ3 ቀናት ውስጥ የማይገልፁ ከሆነ የይቅርታ ሰነዱ ሊሰረዝ እንደሚችልም ፖሊስ ጨምሮ ገልጿል።</p>

<p>የፓርቲው የህዝብ ግንኙነት ኃላፊ ዶ/ር ኃይሉ አርአያ ለዝግጅት ክፍላችን እንደገለፁት፤ ወይዘሪት ብርቱካን በትናንትናው ዕለት ፌዴራል ፖሊስ እንድትቀርብ የተጠየቀችው ከትናንት በስቲያ ማምሻው ላይ መኖሪያ ቤቷ ድረስ ሁለት ፖሊሶች በመሄድ በቃል ፖሊስ ጣቢያ እንድትቀርብ ከጠየቋት በኋላ ነበር ብለዋል። በወቅቱም እርሷ በመኖሪያ ቤቷ ስላልነበረች መልዕክት ትተው በመሄድ በትናንትናው ዕለት እድትቀርብ ብለው ነበር።</p>

<p>ይሁን እንጂ ወይዘሪት ብርቱካን ሕጋዊ መጥሪያ ባለመቅረቡ እስከትናንት ስምንት ሰዓት ድረስ ወደ ፖሊስ ቀርባ ሪፖርት ባለማድረጓ፤ ትናንት ፖሊስ መጥሪያውን ይዞ ከጽ/ቤቷ እንደወሰዳትም ዶ/ር ኃይሉ ጨምረው ገልፀዋል። ሆኖም መጥሪያው የሚለው ማዕከላዊ የወንጀል ምርመር መምሪያ ለጥያቄ ስለሚፈለጉ የሚል መሆኑን ዶ/ር ኃይሉ ይገልፃሉ፡ እንደ ዶ/ር ኃይሉ ገለፃ «ይህ መጥሪያ ደግሞ ሊቀርብ የሚችለው አዲስ ወንጀል ሲፈፀም የሚቀርብ መጥሪያ ነው። ይሁንና የወሰዷት በቀጥታ በፌዴራል ፖሊስ ኮሚሽነር ጽ/ቤት ነው። መጥሪያው የሚለው ግን ማዕከላዊ የወንጀል ምርመራ መምሪያ ነው። እዛም የቀረበላት ጥያቄ ታህሳስ አንድ ቀን «ይቅርታ ብለናል አላልንም» ከሚለው ጥያቄ ጋር የተያያዘ ነው።» ሲሉ ገልፀዋል። ወይዘሪት ብርቱካን ፌዴራል ፖሊስ ኮሚሽነር ጽ/ቤት በመሄድ ስለሰጠችው ቃል ማብራሪያ አለመስጠቷን ዶ/ር ኃይሉ አያይዘው ገልፀዋል።</p>

<p>በዚህ መሀል መጥሪያውን ለፖሊስ እንድትመልስ መጠየቋንም የገለፁት ዶ/ር ኃይሉ፤ ስለመጠራቷ ሕጋዊ ማስረጃ በመሆኑ መጥሪያውን መልሳ ለመስጠት ፈቃደና አለመሆኗን ገልፀዋል። «መጥሪያውን ለምን አትመልሺም ተብላ ብዙ ክርክር ስታደርግ ቆይታለች። በኋላም ወደ ጽ/ቤት እንድትመለስ ከማድረግ ይልቅ ወደ ማዕከላዊ ምርመራ መምሪያ ተወስደች። ማዕከላዊ ከተወሰደች በኋላ መጥሪያውን እንድትመልስ በድጋሚ ተጠየቀች። ይሁንና እርሷ መጥሪያውን አልሰጥም በማለቷ በመጨረሻ ከነመጥሪያዋ ተመልሳለች» ሲሉ ጨምረው ገልፀዋል።</p>

<p>«መጥሪያውንም አልሰጥም» ያለችው መጠራቷን የሚያሳይ ሕጋዊ ማስረጃ ስለሆነ ነው ያሉት ዶ/ር ኃይሉ «ማንም ተጠሪ መጥሪያውን ያለመመለስ መብት አለው» ብለዋል።</p>

<p>ወይዘሪት ብርቱካን ከምርጫ 97 ጋር ተያይዞ በተከሰተው ሁከት «የኢትዮጵያ መንግሥትን ይቅርታ አልጠየቅንም» በሚለው አቋሟ ፀንታ ይሁን መለሳለስ ስለማሳየቷ የሚያውቁት ነገር እንደሌለ ዶ/ር ኃይሉ የገለፁ ሲሆን፤ በዚህ ጉዳይ ላይ ዛሬ የፓርቲው ከፍተኛ አመራር አካላት ውይይት ያደርጋሉ ሲሉ ጨምረው ገልፀዋል።</p>


<p class="align-center"><a href="/Gazettas/Sendeq/info/Sendeq.sera.html">ከሰንደቅ ታኅሣሥ 15 ቀን 2001</a></p>

</body>
</html>	
