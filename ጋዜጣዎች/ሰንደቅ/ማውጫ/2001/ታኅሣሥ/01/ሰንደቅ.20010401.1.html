<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መንግሥት ከሂዩማን ራይትስ ዎች ጋር እየተወዛገበ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ መንግሥት ከሂዩማን ራይትስ ዎች ጋር እየተወዛገበ ነው</h2>


<p>መቀመጫውን አሜሪካ ያደረገው የሰብአዊ መብት ተቆርቋሪ ድርጅት ሂዩማን ራይትስ ዎች በሶማሊያ እጃቸውን ያስገቡ ኃይሎች ግጭት እያባባሱ ፣ በመደበኛነት የጦር ወንጀል እየፈፀሙና አልፎ ተርሮም አደገኛ የሰብአዊ መብት ጥሰቶች እየፈፀሙ ላለፈው አንድ ዓመት ሀገሪቱ በከፍተኛ የሰብአዊ ቀውስ ውስጥ እንድትገባ አድርገዋል ሲል ከትናንት በስቲያ ባወጣው መግለጫ አስታውቋል።</p>

<p>የሰብአዊ መብት ተቆርቋሪ ድርጅቱ በሶማሊያ ሰብአዊ መብት ይጥሳሉ ፣ የጦር ወንጀል ይፈፅማሉ ካላቸው ወገኖች መካከል የኢትዮጵያ ሠራዊት ፣ የሶማሊያ የሽግግር መንግሥት ኃይሎችና ሌሎች አማፂ ኃይሎች መሆናቸውን በሪፖርቱ አምልክቷል።</p>

<p>ሂዩማን ራይትስ ዎች ከትናንት በስቲያ በወጣው የ10 ገጽ ሪፖርት የኢትዮጵያ ሠራዊትና የሽግግር መንግሥቱ የፀጥታ ኃይሎች በመኮነኑ ፣ የውጭ ጉዳይ ሚኒስቴር በበኩሉ የሂዩማን ራይትስ ዎች ሪፖርት በሰሚ ሰሚ የወጣና እውነታውን በግልጽ የማያሳይ ሲል ኮንኖታል።</p>

<p>የኢትዮጵያ መንግሥት ሂዩማን ራይትስ ዎች የሚያወጣው ሪፖርት በቦታው ሳይገኝ ተገቢውን የሰብአዊ መብት ሳይጠብቅ መሆኑን በመጥቀስ የድርጅቱን ሪፖርት ሲቃወም ያሁኑ ለሁለተኛ ጊዜ ነው። ከዚህ በፊት ሂዩማን ራይትስ ዎች በሶማሌ ክልል ኦጋዴን አካባቢ የኢትዮጵያ መንግሥት የሰብአዊ መብት ይጥሳል ሲል ሪፖርቱ ይፋ ማድረጉ ይታወሳል።</p>

<p>ከትናት በስቲያ በሶማሊያ ውስጥ አስከፊ የሰብአዊ መብት ጥሰት ከመፈፀሙ በተጨማሪ በርካታ ሲቪል ሰዎች መገደላቸውን ፣ ሴቶች መደፈራቸውንና በርካቶች ቀዬአቸውን ጥለው እንዲሰደዱ መደረጉን ድርጅቱ ይፋ ባደረገው ሪፖርት አስታውቋል።</p>

<p>ድርጅቱ የዓይን ምስክሮችን ፣ በቀጥታ የሰብአዊ መብት ጥሰቶች የተፈፀመባቸውን ተጐጂዎችን ጠይቄ አገኘሁት ባለው መረጃ ንፁሀን ዜጐች በመንገድ ላይ እያሉ መገደላቸውን ፣ እንዲሁም የጦርነት ሕግ ከሚፈቅደው ውጪ ሲቪሎችን እንደከለላ በመጠቀም በግጭቱ እንዲገደሉ መደረጉን ፣ የታሰሩ ሰዎች ላይ ሰብአዊ ክብራቸውን በመግፈፍ የመድፈር ወንጀል መፈፀሙን ፣ በሴቶችና በህፃናት ላይ የመግደልና የአካል ማጉደል ተግባራት መፈፀማቸውን በሪፓርቱ አመልክቷል።</p>

<p>በፈረንጆቹ ዓመት በ2007 በአንፃራዊነት ስነ-ስርዓት የነበራቸው የኢትዮጵያ ሠራዊት አባላት በዚህ ዓመት ግን እንዳለፈው ዓመት መቀጠል አለመቻላቸውን ሪፖርቱ አመልክቶ ፤ ቤት ለቤት የደህንነት አሰሳ ሲያደርጉ የሲቪሎችን መብት አላከበሩም ብሏል።</p>

<p>በተጨማሪም የሶማሊያ የሽግግር መንግሥት የፀጥታ ኃይሎች በሴቶች ላይ የመድፈር ወንጀልና ህፃናትን ጨምሮ ሲቪሎችን እንደሚያንገላቱ ፤ እንዲሁም አማጽያኑም ህፃናትን ጭምር በማስገደድ የነርሱ ተከታይ እንዲሆኑ ካልሆኑ ደግሞ አሰቃቂ የሰብአዊ መብት ጥሰቶች ሲፈጽሙ መክረማቸውን ሪፖርቱ ዘርዝሯል።</p>

<p>በዚህ የሰብአዊ መብት ጥሰት የተማረሩ ሶማሊያውያን ወደ ኬኒያ በመሰደድ ላይ መሆናቸውን ገልጿል። በዚህ ዓመት ብቻ ወደ ኬኒያ ዳዳአብ በተባለ ቦታ 250,000 ሶማሊያውያን ስደተኞች ሰፍረው እንደሚገኙም አመልክቷል። ይህ ዳዳአብ የተባለው ቦታ በርካታ ስደተኞችን በማስተናገድ በዓለም ላይ ተወዳዳሪ የማይገኝነት ቦታ እንደሆነም ሂዩማን ራይትስ ዎች በሪፖርቱ ላይ ጨምሮ ገልጿል።</p>

<p>የኢትዮጵያ የውጭ ጉዳይ ሚኒስትር ከትናንት በስቲያ የሂዩማን ራይትስ ዎች ሪፖርትን ተክትሎ ባወጣው መግለጫ ሪፖርቱ የተለመደና መሠረተ ቢስ መሆኑን በዝርዝር ገልጿል። ድርጅቱ በአሁኑ ወቅት የኢትዮጵያን የመከላከያ ሠራዊት ስም የሚያጠፋ መግለጫ ያወጣው ኢትዮጵያ ጦሯን ከሶማሊያ ለማውጣት መወሰኗን ተክትሎ ባለው ሁኔታ ብቻ ሳይሆን ፣ በቅርቡ በሶማሌ ክልል ቀደም ሲል ድርጅቱ ያወጣው ሪፖርት መሠረተ ቢስ መሆኑን የሚያጋልጥ ሪፖርት ስለወጣበት ነው ብሏል።</p>

<p>ሂዩማን ራይትስ ዎች የኢትዮጵያ መከላከያ ሠራዊት የጦር ወንጀል እንደሚፈፅም አድርጐ ያወጣው ሪፖርት ፤ እውነታውን ያላገናዘብና በስሚ ስሚ የሚገለፅ አሉባልታ ነው ብሎታል። የኢትዮጵያ መከላከያ ሠራዊት የሀገሩን ሕገ-መግሥት ፣ የዓለም ዓቀፍ የሰብአዊ መብት ሕጐችና የጦርነት ሕጐችን ጠንቅቆ የሚያውቅ ለዚህም ተገቢውን ስልጠና የወሰደ መሆኑንም በመግለጫው አብራርቷል።</p>

<p>ሂዩማን ራይትስ ዎች አልሸባብ በሠላማዊ ዜጐች ላይ የፈንጂና የሞርታር ጥቃት ማድረሱን እየተገነዘበ ፣ በኢትዮጵያ የመከላከያ ሠራዊትና በሽግግሩ መንግሥት የፀጥታ ኃይሎች እንደፈፀሙት አድርጐ በመቅረብ እንደሆነ የጠቆመው የውጭ ጉዳይ ሚኒስትር መግለጫ ፤ ይህም ድርጅቱ ሚዛናዊ ሪፖርት ለማውጣት የማይችልና ፈቃደኝነቱም እንደሌለው የሚያሳይ ነው ብሎታል።</p>

<p>አብዛኛዎቹ የሂዩማን ራይትስ ዎች መግለጫዎች ከጉዳዩ ጋር ቅርበት የሌላቸውን የዓይን ምስክሮች በመጠየቅ ፣ እንዲሁም ወደ ሞቃዲሾ ስልክ በመደወልና በኬኒያ ጠረፎች ከሚገኙ የስደተኛ ካምፖች በሚገኘው መረጃ ተመስርቶ እንጂ ችግሩ ፣ ወዳለበት አካባቢ ገብቶ አጣርቶ ያወጣው ሪፖርት አይደለም ሲል ጨምሮ ገልጿል።</p>

<p>እስካሁንም በሶማሊያ ለተከሰተው የሲቪሎች መገደላና ሰብአዊ መብት ጥሰት መፈፀም የአክራሪ ኃይሉ አልሸባብ ተጠያቂ መሆኑንም ውጭ ጉዳይ ሚንስቴር በመግለጫው አክሎ አመልክቷል።</p>

<p>ሂዩማን ራይትስ ዎች በበኩሉ በሪፖርቱ ማጠቃለያ የዓለም ዓቀፍ ህብረተሰብ ለሶማሊያ ትኩረት እንዲሰጥ መጠየቁም ታውቋል። የኢትዮጵያ የውጭ ጉዳይ ሚኒስትር ሂዩማን ራይትስ ዎች ትርጉም ያለው ጥረት በማድረግ በቅን ልቦና ላይ የተመሰረተ ሪፖርት እንዲያወጣም በመግለጫው ማጠቃለያ ላይ አሳስቧል።</p>


<p class="align-center"><a href="/Gazettas/Sendeq/info/Sendeq.sera.html">ከሰንደቅ ታኅሣሥ 1 ቀን 2001</a></p>

</body>
</html>	
