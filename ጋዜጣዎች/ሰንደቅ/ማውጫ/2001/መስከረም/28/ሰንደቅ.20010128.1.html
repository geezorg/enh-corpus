<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢየሩሳሌሙ ዴር ሱልጣን ገዳም የመፍረስ አደጋ ተጋርጦበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትየሩሳሌሙ ዴር ሱልጣን ገዳም የመፍረስ አደጋ ተጋርጦበታል</h2>


<p>ጥንታዊያን የኢትዮጵያ አባቶች በእየሩሳሌም ቅዱስ ስፍራ ላይ በይዞታነት ሲያስተዳድሩት የነበረው የዴር ሱልጣን ገዳም (የፀሎት ቤቱና የመነኰሳት መኖሪያዎቹ) በጥገና እጦት ምክንያት የመፍረስ አደጋ እንደተጋረጠበት ታዋቂው የእስራኤል ጋዜጣ ሀ-አሬስ አስታወቀ።</p>

<p>የሀ-አሬስ ጋዜጠኛው ጆናታን ሊዝ እንደዘገበው ይህ ከፍተኛ የመፍረስ አደጋ ለዘመናት የቆየውን የኢትዮጵያ ቅርስን ከማውደሙ በተጨማሪ መነኰሳቱንና ዴር ሱልጣንን ለመጐብኘት የሚሄዱ ጐብኝዎችን ህይወት ሊያጠፋ እንደሚችል ያለውን ስጋት ጠቅሷል። ይህ ብቻ ሳይሆን በዴር ሱልጣን የሚደረሰ የመፍረስ አደጋ በአካባቢው ያሉትን የሌሎች አገራት ገዳማትንም የሚያፈራርስበት ሁኔታ እንደሚኖርም ተስግቷል።</p>

<p>በቅርቡ በዴር ሱልጣን ገዳም ላይ የተጋረጠውን የመፍረስ አደጋ ለማጣራት በስፍራው የተገኘው ይጋል በርግማን የተባለው የምህንድስና ተቋም የሁኔታውን አስፈሪነት ጠቁሞ ይህ ችግር ከ4 ዓመታት በፊት የጀመረ በመሆኑ አስቸኳይ መፍትሄ ካልተሰጠው አደጋው እንደማይቀር ለሚመለከተው ክፍል ሪፖርት አቅርቧል ተብሏል። የእስራኤል መንግሥት ዴር ሱልጣን ላይ የተጋረጠውን የመፍረስ አደአ ለመታደግ የእደሳ ስራ ለማከናወን ፈቃደኛ መሆኑን ቢገልፅም ፤ ይህን ለማድርግ ግን በዴር ሱልጣን ገዳም ላይ የባለቤትነት ውዝግብ ያለባቸው የኢትዮጵያ ኦርቶዶክስ ቤት-ክርስቲያንና የግብፅ ኮፕቲክ ቤተ-ክርስቲያን ተስማምተው ውሳኔአቸውን እንዲያሳውቁ አሳስቧል።</p>

<p>በእስራኤል የኢትዮጵያ ኦርቶዶክስ ቤተክርስቲያን ዋና አስተዳዳሪ አቡነ ማቴዎስ ከ10 ቀናት በፊት ለእየሩሳሌም አስተዳዳሪ ራፉ ኢታን እና ለአገር ውስጥ ጉዳይ ሚኒስትሩ ሚየር ሽትሪት ድብዳቤ በመላክ የዴር ሱልጣን ገዳም ከመፍረሱ በፊት አስቸኳይ መፍትሄ እንዲሰጥ ጠይቀዋል። ይሁንና በዚህ ደብዳቤአቸው ኢትዮጵያዊያን ለዘመናት ይዘውት የነበረውን ገዳም ከግብፃዊያን ጋር ካልተደራደራችሁ አንጠግንም ተብሎ ቅድመ ሁኔታ መቀመጡ አሳዛኝና ተቀባይነት የሌለው መሆኑንም አክለው ለእስራኤል መንግሥት ባለስልጣናት አሳውቀዋል ተብሏል። የእስራኤል መንግሥት በግብፅና በኢትዮጵያ ቤተ-ክርስቲያናት ባለው የይገባኛል ክርክር ውስጥ ከመግባት ይልቅ በገለልተኛነት መንፈስ ቅርሱን ከውድቀት ለማዳን መጣር እንደነበረበትም ገልፀዋል።</p>

<p>ዴር ሱልጣን ገዳም ውስጥ 26 ያህል አነስተኛ የመነኰሳት መኖሪያዎች 4 የግምጃ ቤትና ሰርቪስ ቤቶች ፤ እንዲሁም የቅዳሴና የፀሎት አገልግሎት ማከናወኛ ቤቶች የሚገኙ ሲሆን ፤ የመብራት የመፀዳጃና የፍሳሽ ችግሮች መነኰሳቱን ለዘመናት ያስቸገሩበት ሁኔታ መስተዋሉ ይታወሳል። በእየሩሳሌም ውስጥ ከአፍሪካ ብቸኛ ገዳም ያላት ኢትዮጵያ እየሱስ ክርስቶስ በተሰቀለበት በጐለጐታ ቅዱስ ስፍራ የያዘችውን የዴር ሱልጣን ገዳምን ለመውሰድ የግብፅ ኮፕቲክ ቤተ-ክርስቲያን ለበርካታ አስርት አመታት የዘለቀ ክርክር መያዟ ይታወቃል። እስራኤል ይዞታይቱን ለኢትዮጵያ ማፅደቅ እንደሚገባት ብታምንም ፤ ከግብፅ ጋር በቋፍ ያለውን ግንኙነቷን የበለጠ ላለማበላሸት ጉዳዩን በእንጥልጥል ይዛዋለች በመባል ትወቀሳለች።</p>


<p class="align-center"><a href="/Gazettas/Sendeq/info/Sendeq.sera.html">ከሰንደቅ መስከረም 28 ቀን 2001</a></p>

</body>
</html>	
