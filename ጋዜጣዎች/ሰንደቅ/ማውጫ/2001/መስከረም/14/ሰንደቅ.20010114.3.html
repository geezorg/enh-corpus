<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታው ምክር ቤት ኤርትራን በጽኑ አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፀጥታው ምክር ቤት ኤርትራን በጽኑ አወገዘ</h2>


<p>ባለፈው አመት ሰኔ ወር ላይ በኤርትራና በጅቡቲ ድንበር አካባቢ በሁለቱ መንግሥታት መካከል የተከሰተውን አለመግባባት ተከትሎ የተፈጠረውን ግጭት ለማጣራት የፀጥታው ምክር ቤት የእውነት አፈላላጊ ኮሚሽን በማቋቋም ወደ ሁለቱም ሀገራት ለመላክ ጥረት ቢያደርግም ፤ ኤርትራ ፈቃደኛ ባለመሆኗ ምክንያት ምክር ቤቱ ኤርትራን በጽኑ ወቅሷል። የእውነት አጣሪ ኮሚሽኑ ግጭቱ የተፈጠረበት ቦታ ድረስ በመሄድ የተፈጠረውን ችግር ምንድን ነው የሚለውንና ኃላፊነቱንስ ማን መውሰድ ይገባዋል የሚለውን ጉዳይ አጣርቶ ሪፖርቱን ለፀጥታው ምክር ቤት የማቅረብ ኃላፊነት ነበር የተሰጠው። ሆኖም ኤርትራ አጣሪ ኮሚሽኑን አልቀበልም በማለቷ ምክንያት ለጊዜው የኮሚሽኑ ስራ መደናቀፉን ነው ምክር ቤቱ የገለፀው።</p>

<p>ኤርትራ ለምን ኮሚሽኑን ተቀብላ ማስተናገድ እንዳልፈልገች ተጠይቀው ምላሽ የሰጡት በተባበሩት መንግሥታት የኤርታራ አምባሳደር የሆኑት አቶ አርአያ ደስታ ሲናገሩ ፤ «ምክር ቤቱ ግጭቱ እንዳልተከሰተ አጣር ኮሚሽን ልኮ ጉዳዩን ለማጣራት ጥረት ከማድረግ ይልቅ በሩቅ ሆኖ ኤርትራን ተሯርጦ ማውገዝን ነው የመረጠው» ካሉ በኋላ «አንድ ጊዜ ወገንተኝነታቸውን አሳይተው ኤርትራን ካወገዙ በኋላ አሁን አጣሪ ኮሚሽን አዋቅሮ መላክ ለምን አስፈለገ?» ሲሉ ጠይቀዋል።</p>

<p>በጉዳዩ ላይ ፈረንሣይ ጠበቅ ያለ ግፊት እያደረገች መሆኗን ነው አንዳንድ ዘገባዎች የሚገልፁት። የኤርትራንም አጣሪ ኮሚሽን አለመቀበል ተከትሎ የተባበሩት መንግሥታት ዋና ፀሐፊ ባንኪሙን በኤርትራ ላይ ግፊት እንዲያደርጉ በተባበሩት መንግሥታት የፈረንሣይ አምባሳደር ጠይቀዋል። በጅቡቲ የአሜሪካንና የፈረንሣይ የጦር ካምፖች የሚገኙ - ሲሆን ፤ ባለፈው ዓመት በሁለቱ ጐረቤት ሀገራት መካከል በተከሰተው ውጥረት የኤርትራ ወታደሮች የጅቡቲን ድንበር አቋርጠው ከገቡ በኋላ ፤ ግጭት በመቀስቀሱ በርካታ የጅቡቲ ወታደሮች መገደላቸው ይታወሳል።</p>


<p class="align-center"><a href="/Gazettas/Sendeq/info/Sendeq.sera.html">ከሰንደቅ መስከረም 14 ቀን 2001</a></p>

</body>
</html>	
