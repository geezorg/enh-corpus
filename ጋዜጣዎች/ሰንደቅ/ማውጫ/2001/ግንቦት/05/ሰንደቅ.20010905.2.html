<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድነት «በህልውናው ላይ» በተነሱ ጥያቄዎች ዙሪያ በመጪው ቅዳሜ ይወያያል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድነት «በህልውናው ላይ» በተነሱ ጥያቄዎች ዙሪያ በመጪው ቅዳሜ ይወያያል</h2>


<p>የአንድነት ለፍትህና ለዴሞክራሲ ፓርቲ «በህልውናው ላይ» ተነስተዋል በተባሉ ጥያቄዎች ዙሪያ የብሔራዊ ምክር ቤቱ በመጭው ቅዳሜ እንደሚወያይ ታውቋል።</p>

<p>ቀደም ሲል በፕሮፌሰር መስፍን ወልደማሪያም፣ በአቶ ፋኑኤል ጽጌ እና በአቶ አንዱአለም አያሌው በሚያዚያ ወር መጀመሪያ የፓርቲው የብሔራዊ ምክር ቤት አባላት ተወያይተው አቋም እንዳይዙ የሚያስገነዝብ ጽሁፍ ማቅረባቸው ይታወሳል።</p>

<p>ጽሁፉ በዋነኛነት የፓርቲው ሊቀመነበር ከታሰሩ በኋላ በስልጣን ላይ ያሉት የስራ አስፈፃሚ አባላት ስራቸውን በብቃት አለመወጣታቸውን፣ በአመራር አባላቱና በተራ አባላት መካከል ያለመተማመን ስሜት መፈጠሩና የአስተዳደር ችግሮች እንደሚስተዋሉ በመጥቀስ ችግሮቹ እንዲታረሙ የጠየቀና መፍትሄም የጠቆመ ጽሁፍ እንደነበር ይታወቃል።</p>

<p>ሆኖም የብሔራዊ ምክር ቤት የቀረቡለትን ጽሁፍ ለመመርመር እንዲያስችለው አምስት አባላት ያሉት ገለልተኛ ኮሚቴ አባላት አዋቅሮ ጉዳዩን ሲመረምር ከቆየ በኋላ ባለፈው ቅዳሜ ግንቦት 2 ቀን 2001 ዓ.ም ለምክር ቤቱ በንባብ አስምቷል።</p>

<p>ይሁንና አንዳንድ የብሔራዊ ምክር ቤቱ አባላት ገለልተኛ የተባለው ኮሚቴ ያቀረበው ሪፖርት የስራ አፈፃሚውን የሚከላከል እንጂ ፓርቲውን በአሁኑ ወቅት የገጠሙት ችግሮች ላይ ተማምኖ ለመሄድ የሚያስችል ሆኖ እንዳላገኙት ለዝግጅት ክፍላቸን ገልፀዋል። በኮሚቴው በንባብ የተሰማውም ሪፖርት ለእያንዳንዱ የምክር ቤት አባል እንዲደርስ መደረጉም ተገልጿል።</p>

<p>የፓርቲው የስራ አስፈፃሚ ኮሚቴ አባላት በፓርቲው ሕገ-ደንብ የማይሰሩ፣ ይልቁኑ በፖለቲካዊ ውሳኔዎች ችግሮችን እየፈቱ የሚሄዱ ከሆነ ፓርቲው የተዳከመ እንደሚሆን የገለፁልን አንድ የብሔራዊ ምክር ቤት አባል ናቸው። ይሁን እንጂ በአሁኑ ወቅት ፓርቲው ለሁለት ይከፈላል የሚል እምነት እንደሌላቸው ገልፀዋል።</p>

<p>ጽሁፍ አቅራቢዎቹ «የፓርቲው የስራ አስፈፃሚ ከድክመቱ ይማር፤ ቁጥሩም ይቀንስ፣ የፓርቲውንም ምስጢር ይጠብቅ፣ ከመድረክ ጋር ፓርቲው የሚያደርገው ግንኙነትም በግልፅ ይታወቅ» ብለው መጠየቃቸውና ጥያቄያቸውም ባይመለስ «አንጃ» ሆኖ የመውጣት ዝንባሌ ያላቸው አይመስለኝም ብለዋል። ከፅሁፍ አቅራቢዎቹ የፖለቲካ ስብዕና አንፃር ፓርቲው ውስጥ ያለውን ችግር እያረሙ ከመሄድ ውጪ ሌላ ፓርቲ አናቋቁም ወደሚል ውሳኔ ሊያመሩ ይችላሉ የሚል ግምት እንደሌለም ገልፀዋል።</p>

<p>በመጪው ቅዳሜ የሚደረገውም ውይይት በፓርቲው ዙሪያ ያሉ ችግሮች ላይ ወይ ተማምኖ አልያም አሁን ያለው መቃቃር ጐልብቶ ሊቀጥል እንደሚችል ነው የተገለፀው።</p>

<p>በዚህ ጉዳይ ላይ ማብራሪያ ለመስጠት ፈቃደኛ ያልሆኑት የፓርቲው ህዝብ ግንኙነት ዶ/ር ኃይሉ ገለልተኛ ኮሚቴው ውስጥ እሳቸውም ያሉበት በመሆኑና ጉዳዩን በውይይት ላይ የተያዘ በመሆኑ ማብራሪያ ለመስጠት እንደሚቸገሩ አስታውቀዋል።</p>

<p>ይህ በእንዲህ እንዳለ አቶ እንድሪስ ሰይድ የተባሉ በደቡብ ወሎ ተሁለደሬ ወረዳ ሐይቅ ከተማ ላይ መታሰራቸውን ዶ/ር ኃይሉ ለዝግጅት ክፍላችን ገልፀዋል። የታሰሩበት ምክንያት ምን እንደሆነ ያለመታወቁን ያስታወቁት ዶ/ር ኃይሉ የታሰሩት ግለሰብ በአካባቢው የአንድነት ፓርቲ ሰብሳቢ እንደሆኑ ጨምረው ገልፀዋል።</p>

<p>የተሁለደሬ ወረዳ ዋና አስተዳዳሪ አቶ አያለው ዮሴፍ ስለ ጉዳዩ ተጠይቀው፣ ግለሰቡ የፓርቲ አባል ይሁኑ አይሁኑ የሚያቁት ነገር እንደሌለና በፀጥታ ጉዳይ እሳቸው ጣልቃ እንደማይገቡ በመግለጽ ስለ ጉዳዩ መረጃ እንደሌላቸው ለዝግጅት ክፍላችን ገልፀዋል።</p>


<p class="align-center"><a href="/Gazettas/Sendeq/info/Sendeq.sera.html">ከሰንደቅ ግንቦት 5 ቀን 2001</a></p>

</body>
</html>	
