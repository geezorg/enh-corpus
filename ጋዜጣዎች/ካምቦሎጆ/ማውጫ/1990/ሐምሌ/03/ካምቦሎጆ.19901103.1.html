<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንጋፋው የቅዱስ ጊዮርጊስ ክለብ 18.000 ሺህ ብር ያህል ለተጫዋቹ በመሸለም የሀገራችንን ሪከርድ ሰበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">አንጋፋው የቅዱስ ጊዮርጊስ ክለብ 18.000 ሺህ ብር ያህል ለተጫዋቹ በመሸለም የሀገራችንን ሪከርድ ሰበረ</h3>


በሀገራችን በአንጋፋነቱ የሚታወቀው እና በርካታ ተጫዋቾችን ለኢትዮጵያ ብሔራዊ በማስመረጥ እውቅናውን እያስጠበቀ የሚገኘው የቅዱስ ጊዮርጊስ ቡድን ባለፈው ቅዳሜ በኢምፔሪያል ሆቴል በሀገራችን ታይቶ እና ተሰምቶ የማይታወቅ የገንዘብ ሽልማት መስጠቱ ታወቀ። በዘንድሮው የውድድር ዘመን የክልል አስራ አራት የከፍተኛ ዲቪዥዮን ሻምፒዮና ባለቤት የሆነው እና የክልሉ ጥሎ ማለፍ ዋንጫንም በመውሰድ ደጋፊውን ያስፈነደቀው ይኸው የጊዮርጊስ ቡድን በመጪው ዓመት ብሔራዊ ሊግ ውስጥ ገብቶ ለመወዳደር የሚያስችለውን ወሳኝ ጨዋታ ከየክልሉ ከተወጣጡ ክለቦች ጋር በድሬዳዋ ተወዳድሮ የበላይነቱን በማሳየት የዋንጫ ባለቤት መሆኑ አይዘነጋም። የዚህ አመትንም የውድድሩን መዝጊያ ጨዋታ በቅርቡ የኤርትራ መንግስት በከፈተብን ወረራ በጦርነቱ ከቤት ንብረታቸው ለተፈናቀሉት ወገኖቻችን መርጃ የሚሆን የገንዘብ ማሰባሰቢያ ውድድር ላይ አሸንፎ የዋንጫ ባለቤት እንደሆነ አይረሳም። ከዚህ በተጨማሪ የቡድኑ አሰልጣኝ አቶ አስራት ኃይሌ የክልሉ ኮከብ አሰልጣኝ ቡድኑ የፀባይ ዋንጫ በማግኘቱ እና ስንታየሁ ጌታቸው (ቆጨ) እንዲሁም ፋሲል ተካልኝ ኮከብ ተጫዋች ተብሎአው በመመረጣቸው ይበልጥ ቡድኑን ድል እጥፍ ድርብ እንዲሆን አድርገውታል። የክለቡን ታሪካዊ መለያ አድርገው በዘንድሮው የውድድር ዘመን አጥጋቢ ውጤት በማስመዝገብ ቀዳሚ ስፍራውን እንዲይዝ ላደረጉት ተጫዋቾችም ክለቡ የልፋታቸውንና የድካማቸውን ውጤት ባለፈው ቅዳሜ ጠርቀም ያለ ገንዘብ በመሸለም ተጫዋቾቹን የቡድኑን ደጋፊ እና የስፖርት ቤተሰቡን ሊያስደስት ችሏል።</p>

<p>በሀገራችን ቁጥሩ እጅግ ብዛት ያለው ደጋፊ በማሰባሰብ የሚታወቀውና በየውድድሩ ዘመናት ምርጥ ተጫዋቾችን ከክለቡ አልፎም ተርፎ ለሀገሪቱ በማበርከት ላይ የሚገኘው ይኸው የጊዮርጊስ ቡድን አንጋፋነቱንና በታሪክ እውቅናውን እንደተጠበቀ ሳይደፈር እንዲቆይ ያደረገው የቡድኑን መለያ ለብሰው የሚጫወቱት ተጫዋቾች በየውድድሩ ላይ የሚጣልባቸውን ኃላፊነት ተወጥተው በበላይነት ድል ተቀዳጅተው ለዚህ በመብቃታቸው የደጋፊውም አስተዋጽኦ ትልቁን ሚና የተጫወተ እንደሆነ የሚታመንበት ሲሆን አሁንም ይህንኑ ስምና ዝናቸውን አስከብረው ለመገኘት እንዲበቁ የማበረታቻው ሽልማት ይበልጥ እንዲሰሩ ሊያደርጋቸው እንደሚገባ ከተሰጣችው የገንዘብ ሽልማት ለማወቅ ያስችላል። ባለፈው ቅዳሜ ይህን ያህል ሽልማት በመስጠት በሀገሪቱ ውስጥ የነበረውን ሪከርድ በጣጥሰው እጃቸው ያስገቡት የጊዮርጊስ ክለብ ለሌላው ክለብም በአርአያነቱ የሚጠቀስ እና ትምህርት ሰጥቶ ያለፈ በመሆኑ የሚመሰገንና የሚያስደንቅ ሲሆን ክለቡ በሁሉም መስኩ የሚጠበቅበትን ድርሻ ተወጥቶ ለማለፍ ብርታት ያለው መሆኑንም በተግባር አስመስክሯል።</p>

<p>በዘንድሮው የውድድር ዘመን ባስመዘገቡት ውጤት አሰልጣኙ ተጨዋቾቹ እንዲሁም የክለቡ ወጌሻ እና ሹፌር ትጥቅ ያዥንም በመጨመር ለነገ ተስፋ የሚሆኑትንም የወጣቱንና የህፃናቱንም ቡድን ሳይለያዩ እንደ ልፋትና ድካማቸው ሽልማት በመስጠታቸው እውነትም በክለቡ በኩል የሚጠበቅበትን ለመወጣት የሚያበረታታ እና የሚያነቃቃ ሽልማት ሆኖ ተገኝቷል። የጊዮርጊስ ሽልማት እጅግ የሚያኮራ እና የሚያስደስት ከመሆኑም በተጨማሪ ማንኛውም ተጫዋች የሚለፋው የሚደክመው ገንዘብ ለማግኘት በመሆኑ ይህ የአሁኑ የጊዮርጊስ ሽልማት በአንድ በኩል ሲታይ ለሀገራችን የፉት ቦል እድገት ተጨዋቾችንም ወደ ስፖርቱ እንዲገቡና ሙሉ በሙሉ</p>

<p>ትኩረታቸውን ለፉትቦሉ እንዲያስቡበት ስሜት የሚቀሰቅስ ሆኖ አግኝተነዋል። በዚህም መሰረት ኮከብ ተጫዋች በመባል ለመመረጥ የበቅቱ ስንታየሁ (ቆጨ) እና ፋሲል ተካልኝ አስራ ስምንት ሺ ብር ለስምንት ያህል ተጫዋቾች አስራ ስድስት ሺህ ብር እንዲሁም ለሌሎች ተጫዋቾች እንደብቃታቸው እና ለቡድኑ እንዳበረከቱት አስተዋፅኦ ሽልማት ሊሰጣቸው እንደቻለ ታውቋል።</p>

<p>ይህ ሽልማት የተሰበሰበው የፔፕሲን ድርጅት በጊዮርጊስ መለያ ላይ ለጥፈው ከተጫወቱት የተገኘ የማስታወቂያ ብር እና እንዲሁም በደጋፊው መዋጮ በክለቡም በኩል በተሰጠው ገንዘብ የተገኘ ሽልማት ሲሆን በአጠቃላይ አንጋፋው የጊዮርጊስ ክለብ ለተጫዋቾቹ ያበረከተው የማበረታቻ ሽልማት እጅግ የሚያስደስት እና የሚያኮራ በመሆኑ ክለቡ ሊመሰገንና ሊደነቅም ይገባዋል።</p>


<p class="align-center"><a href="/Gazettas/Kambolojo/info/Kambolojo.sera.html">ከካምቦሎጆ ሐምሌ 3 ቀን 1990</a></p>

</body>
</html>
