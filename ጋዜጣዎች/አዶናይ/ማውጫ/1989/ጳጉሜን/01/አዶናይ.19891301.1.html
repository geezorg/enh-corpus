<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yeabyate krstiyanat meriwoc yedesta megleCa astelalefu</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የአብያተ ክርስቲያናት መሪዎች የደስታ መግለጫ አስተላለፉ</h1>

<h2 class="align-center">«በሚቀጥለው ትውልድ እንዳንወቀስ መልካም መሠረት ጣዮችና ገንቢዎች መሆን ይኖርብናል»</h2>
<p class="align-center">ያደሳ ዳባ</p>

<h2 class="align-center">«ኃያሉ እግዚአብሔር ጊዜን የሚሰጠን መልካም ሥራን እንድናከናውንበት ነው»</h2>
<p class="align-center">ብፁዕ ካርዲናል ጳውሎስ ጻድዋ</p>

<p><span class="underline">አዲስ አበባ</span>፦ ከሶስት ቀን በኋላ የሚጀመረውን አዲሱን የ1990 ዓ.ም አስመልክቶ የኢትዮጵያ ወንጌላዊት ቤተክርስቲያን መካነ ኢየሱስና የኢትዮጵያ ካቶሊካዊ ቤተ ክርስቲያን መሪዎች የአዲስ ዓመት የደስታ መግለጫ አስተላለፉ።</p>

<p>«እግዚአብሔር በቸርነቱ በሰጠን ዕድሜአችን ትንሽም ሆነ ትልቅ ወጣቶች ሆኑ ጐልማሶች አረጋውያንን ጨምሮ እርስ በርሳችን እየተዋወደድንና እያገለገልን ለእግዚአብሔር ክብር እንስጥ» ያሉት ቄስ ያደሳ ዳባ የኢትዮጵያ ወንጌላዊት ቤተክርስቲያን መካነ ኢየሱስ ፕሬዚዳንት ናቸው።</p>

<p>በሌላም በኩል እንኳን ከዘመነ ማቴዎስ ወደ ዘመነ ማርቆስ በሠላምና በጤና አሸጋገራችሁ በማለት የአዲሱን ዓመት የደስታ መግለጫ ያስተላለፉት ብፁዕ ካርዲናል ጳውሎስ ጻድዋ የረኪበ ጳጳሳት ካቶሊካውያን ዘኢትዮጵያ በመልዕክታቸው እንዳወሱት «ኃያሉ እግዚአብሔር ጊዜን የሚሰጠን መልካም ሥራን እንድናከናውንበት ነው። በመሆኑም ምእመናም ሌሎች ወንድሞቻቸውና እኅቶቻቸው መልካሙን ነገር በመመኘት ብቻ ሳይሆን አቅማቸው በፈቀደው መጠን እንዲረዱ» አሳስበዋል።</p>

<p>ይህ በዚህ እንዳለ የኢትዮጵያ ኦርቶዶክስ ቤተክርስቲያን ጽ/ቤት ኃላፊዎች ተባባሪዎች ሊሆኑ አልቻሉም። ቤተ ክርስቲያኗ በተለያዩ ሕዝባዊ በዓላት መግለጫዎችን የምታወጣ ቢሆንም ለፕሬስ ተባባሪ አይደለችም።</p>
<p>የአዶናይ ጋዜጣ ሪፖርተር ጉዳዩ ይመለከታቸዋል የተባሉ ሰዎችን ለማግኘት ካለመቻሉም በላይ የሕዝብ ግንኙነት ጽ/ቤት ኃላፊው «አሁን የሉም» በሚል ምክንያት ተመልሷል።</p>

<p>ቸሩ እግዚአብሔር አምላካችን እንኳን በሠላምና በጤና ጠብቆና ተንከባክቦ ከ1989 ዓ.ም ወደ አዲሱ ዓመት ወደ 1990 ዓ.ም አሸጋገረንበማለት በኢትዮጵያ ወንጌላዊት ቤተክርስቲያን መካነ ኢየሱስና በራሴ ስም ከፍ ያለ የአክብሮት ሠላምታዬንና መልካም ምኞቴን እገልጻለሁ።</p>

<p>እግዚአብሔር ከታላቅ ምሕረቱና ከቸርነቱ የተነሳ አንድ ዓመት እንድንሸጋገር አድርጎናል። እኛ ደግሞ እግዚአብሔር በቸርነቱ በሰጠን በዚህ ዕድሜአችን ትንሽም ሆነ ትልቅ ወጣቶችም ሆኑ ጐልማሶች አረጋውያንን ጨምሮ እርስ በርሳችን እየተዋደድንና እያገለገልን ለእግዚአብሔር ክብር እየሰጠን በመኖር በአግባቡ በእድሜአችንና በጊዜአችን ልንጠቀምበት ይገባናል። ባለፈው ዓመት ያልፈጸምነውን እንድነፈጽም ያላጠናቀቅነውን እንድናጠናቅቅና እንድንፈጽም በሕይወታችንም ያላስተካከልነውና እንድናስተካክል እግዚአብሔር እድልና ጊዜ ስለሰጠንም ልናመሰግነው ይገባናል።</p>

<p>አዲስ ዓመት ሲመጣ ሁላችንም የደስታ ስሜት ይሰማናል። የዓመቱ መለወጥ ተስፋን ይሰጠናል። ለውጡ ራሱ ተስፋ ቢሰጠንም ተስፋውን ወደ እውነትና ተጨባጭነት ወደ አለው ሁኔታ መቀየሩ የኛ ኃላፊነት ነው። ይህ ማድረግ የምንችለው ደግሞ ያለፈውን ዓመት ሥራችንና ሕይወታችንን መለስ ብለን በማየትና በመገምገም ድክመታችንና ጥንካሬአችንን ለይተን አውቀን ደካማ ጎናችንን ለማሻሻል ጠንካራውን ደግሞ የበለጠ ለማጎልበት ሁለንተናችንን ማለትም መንፈሳችን ሥጋችንና አእምሮአችንን ስናዘጋጅና ለውጥ ለማድረግም ቆርጠን ስንነሣ ነው። መንፈሳችንና አእምሮአችን በዚሁ አዲስ ዓመት በአዲስ ተስፋ ከታደሰ አዲስ ሥራን ለማቀድና ለማከናወን እንነሳለን። ኑሮአችንንም ለማሻሻል እናልማለን። ባለፈው ዓመት ያመለጠንንም ለመያዝና ለመጨበጥ ጥረት እናደርጋለን። ይህን ደግሞ ለመያዝና ለመጨበጥ ጥረት እናደርጋለን። ይህን ደግሞ ማድረግ የሚገባን ጉዳይ ነው። ተስፋ ቆርጠን ዝም ልንል አይገባንም። አንዴ የሞከርነው ነገር ስላልተሳካ ተስፋ ቆርጠን መተው ተገቢ አይደለም። መጽሐፍ ቅዱስ እንደ ርግብ የዋሆች እንደ እባብ ብልሆች ሁኑ ይላል። የእባብ ብልህነት በጉዞው ላይ ነው። ሲሄድ ከፊት ለፊቱ ያለውን ነገር ለማጣራት ወይም መንገዱ የሚያዋጣ መሆን አለመሆኑን ለማወቅ በምላሱ አስቀድሞ ያረጋግጣል። የማያዋጣው ሆኖ ከአገኘው ምላሱን ወደ ኋላው መልሶ ሌላ ሙከራ ያደርግና አቅጣጫውን ይቀይሳል። የሚያዋጣው ሆኖ ከአገኘው ጉዞውን ይቀጥላል። ከዚህ የምንማረው የመጀመሪያው ትምህርት ሙከራ የማድረግን አስፈላጊነት ሲሆን ሁለተኛው ደግሞ የመጀመሪያው ሙከራ ሳይሳካ ሲቀር ሌላውን መንገድ መሞከር እንጂ በምንም ዓይነት ተስፋ ቆርጠን እጃችንን አጣምረን መቀመጥ እንደሌለብን ነው።</p>

<p>ስለዚህ የተለያዩ ምክንያቶችን በመስጠት አሁንም እግዚአብሔር በሰጠን ጊዜ በአግባቡ ሳንጠቀም እንዳንቀር መሥራት የሚገባንን ነገር አቅደን ለመስራትና ያላስተካከልነውን ነገር ለማስተካከል ከአሁኑ መዘጋጀት ይኖርብናል የሚል እምነት አለኝ። ትልቁ ነገር የዕድሜያችን ማጠርና መርዘም ሳይሆን በዚያ በተሰጠን ዕድሜና ጊዜ የምንሠራው ቁም ነገር ነው። ይህም ደግሞ የሚመዘነው በተሰጠን የኃላፊነት ድርሻ ሲሆን መዛኙም በመካከሉ የምንኖረው ኅብረተሰብና የምናገለግላቸው የህብረተሰቡ አባላት ናቸው። እግዚአብሔር በጥበቡና በሁሉ ቻይነቱ ቀናትን ወራትን ቀናቶችና ዘመናት እንዲለዋወጡ በማድረግ ለፍጥረታት ሁሉ በተለይም ለሰው ልጆች ተስማሚ ምቹና እጅግ ጠቃሚ አድርጎ ፈጥሮአቸዋል። ይህ ባይሆን ኖሮ ሕይወት ራሱ አሰልቺና ትርጉም የለሽ በሆነ ነበር። እግዚአብሔር ሁሉ ን ነገር አመቻችቶ የሰጠን በአግባቡ እንድንጠቀምበት ነው። ሰው ግን የእግዚአብሔርን ስጦታ በአግባቡ ሊጠቀምበት እንዳልቻለ ይታያል። ከዚህም የተነሣ ሰው በራሱ ላይ በሌላው ወገኑ ላይ በአካባቢውና በሌላው ፍጥረት ላይ በተለያየ ሁኔታ በተቃራኒው ጉዳት ሲያደርስ እንመለከታለን። እግዚአብሔር ከወገኖቻችን ጋር በመልካም ጉርብትናና ግንኙነት በሠላምና በፍቅር እንድንኖር ይፈልጋል። ፈቃዱም ነው። እኛም ይህን ብናደርግና አብረን ተከባብረን ብንኖር ጠብ፣ ጥላቻ፣ ግጭትና ጦርነት በእግዚአብሔር ስጦታዎች በአግባቡ ብንጠቀም አካባቢያችንን ብንንከባከብ፣ የተፈጥሮ መዛባት፣ የአየርና የወንዞች መበከል፣ ረሃብና በሽታ እንዲሁም ተጓዳኝ ችግሮች ባልበረከቱንም ነበር።</p>

<p>እኛ በዚህ ዘመን ያለነው ሰዎች በተለይም ተምረናል ብለን ራሳችንን የምንገምት ሁሉ ከአሁኑ ለዚህኛው ትውልድ ሆነ ለሚቀጥለው ትውልድ ልናዘጋጅና ልነመቻች የሚገባን ነገር ይኖራል። ይኸውም፦ ዛሬ እኛ መልካም መሠረት ብንጥል ነገ እነሱ ሠላማዊና የተደላደለ ኑሮ ሊኖሩ ይችላሉ። እንደዚህ ካልሆነ ለራሳችንም ሳንረባ ለእነሱም የሚጠቅም ነገር ሳንሠራ የቀረን እንደሆነ በትዝብት ላይ እንወድቃለን። ጉዳቱም ከፍተኛ ይሆናል። ስለዚህ በሚቀጥለው ትውልድ እንዳንወቀስ መልካም መሠረት ጣዮችና ገንቢዎች መሆን ይኖርብናል። ይህንንም ለማደረግ ለእርስ በርሳችን በጎናቅን አመለካከት እንዲኖረን ይገባል። በዚህ ጊዜ መንፈሳችንና አእምሮአችን ለሥራና ለዕድገት ይነሳሳል። ወላጆች ልጆቻችንን ከአሁኑ ከእርስ በርስ ጋር እንዴት በሠላምና በፍቅር መኖር እንደሚገባቸው እንዲህም አካባቢን እንዴት መንከባከብና መጠበቅ እንደሚችሉ ልናስተምራቸ ይገባናል። ካለፈው ዘመን ይዘናቸው የመጣነውን አጉል ልማዶችን አስወግደን መልካም የሆኑትን ጎናችንን በማጠናከር ለመልካም ሥራ ልንተጋ ይገባናል። ይህን ያደረግን እንደሆነ ለልማትና ለዕድገት እንቅፋት ከሆኑብን ነገሮች እንድናለን።</p>

<p>ስለዚህ የተወደዳችሁ ወዳጆች ሆይ፣ ሁላችን ይህን አዲሱን ዓመት በአዲስ መንፈስና በአዎንታዊ ስሜት ተቀብለን ኅብረተሰባችንና ሃገራችንን ለመገንባትና ለማሳደግ እንነሳ። በመጨረሻም እግዚአብሔር አምላካችን አዲሱን ዓመት የደስታና የብልጽግና፣ የወደቁት የሚነሱበት፣ የደከሙ የሚበረቱበት፣ ተስፋ የቆረጡ በተስፋ የሚሞሉበት፣ በሠላምና በፍቅር፣ ከእርስ በእርሳችን ጋር ተዋድደን ተሳስበንና ተስማምተን የምንኖርበት ለሥራ እጅ ለእጅ ተያይዘን የምንነሳበት ዘመን ያድርግልን አሜን።</p>

<h3 class="align-center">መልካም አዲስ ዓመት ይሁንልን</h3>
<h4 class="align-center">ቄስ ያደሳ ዳባ</h4>
<p class="align-center"><em>የኢትዮጵያ ወንጌላዊት ቤተ ክርስቲያን መካነ ኢየሱስ ፕሬዝዳንት</em></p>

<p class="align-center">እንኳን ከዘመነ ማቴዎስ ወደ ዘመነ ማርቆስ በሠላምና በጤና አሸጋገረችሁ።</p>

<p>ቸሩ አምላክ ሁላችንንም በጸጋውን በፍቅሩ አቅፎ ለአዲስ ዓመት ስላደረሰን ምስጋና ይድረሰው። ኃያሉ እግዚአብሔር ጊዜን የሚሰጠን መልካም ሥራን እንድናከናውንበት ነው። ይህ በመሆኑም ምእመናን ለግላቸውም ሆነ ለሌሎች ወንድሞቻቸውና እኅቶቻቸው መልካሙን ነገር መመኘት ብቻ ሳይሆን አቅማቸው በፈቀደላቸው መጠን የተቸገሩትንና የደኸዩትን በመርዳት የጊዜ ባለቤት የሆነ አምላክን ፈቃድ ይፈጽማሉ።</p>

<p>ቅዱስ መጽሐፍ ድኾችን መናቅና መዘንጋት እንደማይገባን የሚያስጠነቅ
ቀን እንዲህ ሲል ነው።
	«... እግዚአብሔር በእምነት ሀብታሞች እንደሆኑና ለሚወድዱት ተስፋ የሰጣቸውን መንግሥት እንዲወርሱ የዚህም ዓለም ድኾች አልመረጠምን? እናንተ ግን ድኾችን ትንቃላችሁ።»
	«ሰውን እንደራስህ አድርገህ ውደድ» ተብሎ የተጻፈውን የእግዚአብሔርን መንግሥት ሕግ ብትፈጽሙ መልካም ነገር ታደርጋላችሁ። (ያዕቆብ 2፡6-8) ስለዚህ የጊዜ ባለቤት የሆነውን የአምላክን ፈቃድ እየፈጸምን ለእርሱ የሚገባውን ምስጋና »ሁሉም የእግዚአብሔርን ስም ያመስግኑ እርሱ አዘዘ እነርሱም ተፈጠሩ። በትእዛዙ፣ በየቦታቸው ለዘላለም ጸንተው ይኖራሉ፣ የተሰጣቸውንም ትእዛዝ ከቶ አያፈርሱም።» (መዝሙር 148፡5-6) እያልን ምስጋና እናቅርብለት።</p>

<h3 class="align-center">መልካም አዲስ ዓመት</h3>

<p class="align-center"><em>አባ ጳውሎስ ጻድዋ ካርዲናል ሊቀ ጳጳሳት</em></p>
<p class="align-center"><a href="/Gazettas/Adonay/info/Adonay.sera.html">ከአዶናይ ጳጉሜ 1989</a></p>


</body>
</html>	
