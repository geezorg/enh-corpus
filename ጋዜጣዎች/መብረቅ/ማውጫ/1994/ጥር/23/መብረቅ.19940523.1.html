<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ክቡር ጠቅላይ ሚኒስትሩ ከሕዝብ ተለይተው ነው ያሉት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ክቡር ጠቅላይ ሚኒስትሩ ከሕዝብ ተለይተው ነው ያሉት»</h1>


<p>ከቅርብ ጊዜያት ወዲህ ኢትዮጵያ ብዛት ያለው የመከላከያ ሠራዊት የመቀነሷ ጉዳይ በአገር ውስጥ እና በውጭ የሚገኙ ዜጐችን እንዲሁም ከጉዳዩ ጋር የሚዛመዱ ወገኖችን ያነጋገረ ጉዳይ ነው፤ ይሁንና ጠ/ሚ/ር መለስ ዜናዊ የሠራዊት መቀነሱ ጉዳይ ከሻዕቢያ የሠራዊት ቅነሳ (ዲሞብላይዜሽን) ጋር ምንም ዓይነት ተዛማጅነት እንደሌለው ተናግረዋል።</p>

<p>ከትላንት ወዲያ የመንግሥታቸውን የሩብ ዓመት የሥራ ሂደት ያቀረቡት አቶ መለስ ከሪፖርታቸው በኋላ ከመዐሕድ እንዲሁም ከደቡብ ሕዝቦች የአመራር አባላት ከሆኑት ሻለቃ አድማሱ መላኩ እና ከዶ/ር በየነ ጴጥሮስ ላቀረቡት ጥያቄዎች በሰጡት ምላሽ «ሻዕቢያ ወደ ግራ ወይም ወደ ቀኝ ግልብጥ ሲል አብረን የምንገላበጥበት መንገድ የለም የራሳችንን ቅኝት ይዘን የምንሄድበት አቅጣጫ ነው ያለን» በማለት የመንግሥታቸውን አቋም ተናግረዋል።</p>

<p>«ለእኛ የሠራዊት ቅነሳ ፋይዳ የለውም» ያሉት ጠ/ሚ/ሩ «ሻዕቢያ ሊያደርስብን የሚችለው አደጋ ታሳቢ በማድረግ የራሳችንን ፕሮግራም አካሂደናል» ብለዋል። ሻዕቢያ ሠራዊቱን «ዲሞብላይዝ» ቢያደርግ ለራሱ ጥቅም ነው ባያደርግ ደግሞ መንገዱን ጨርቅ ያድርግለት ሲሉ ተደምጠዋል።</p>

<p>አቶ መለስ በመቀጠል «ሻዕቢያ አጠቃለሁ ቢል የውጊያ ዝግጁነታችን አለ» ሲሉ ስለሠራዊቱ አቀናነስ የቀረበላቸውን ጥያቄ ለማስረዳት ሞክረዋል። ከዚህ ውጪ ከሻዕቢያ ጋር የቀን ተቀን ተግባሮች (ስሌት) በማውጣት መጓዝ እንደማይቻል ነው የገለጹት።</p>

<p>ብሔራዊ እርቅን በተመለከተ «እርቅ ማለት አንተም ተው አንተም ተው ማለት ሳይሆን የአመለካከት ልዩነቶችን በሰለጠነ የዲሞክራሲ ሕግ ማስተናገድ ነው» ብለዋል። ከአመጽ ኃይል ጋር አብረህ ሥራ መባል በውል የተሳሳተ ግንዛቤ ነው ያሉት ጠ/ሚ/ሩ አባባሉ ሆነ ተብሎ የተሰነዘረ ከሆነ «ነውር» ነው ሲሉ ተደምጠዋል። የሠራዊቱ ሞራል በአሁኑ ወቅት «ላሽቋል» ለተባለው አስተያየት ጠ/ሚ/ር መለስ ሞራሉ የላሸቀ የመከላከያ ኃይል የለንም» በማለት አስተያየቱን አስተባብለዋል።</p>

<p>የኢትዮ-ኤርትራ የድንበር ውዝግብ በተመለከተ በየካቲት ወር ላይ ዘሄግ በሚሰጠው ውሳኔ ላይ ለቀረበላቸው ጥያቄ «የምክር ቤቱ አባላት የሆኑ ከምክር ቤቱ እውቅና ውጪ የአልጀርሱን ስምምነት የሚጻረር ደብዳቤ ጽፈዋል» ሲሉ ጠቅሰዋል።</p>

<p>የመዐሕድ ተወካይ የሆኑት የተከበሩት ሻለቃ አድማሱ በበኩላቸው አቶ መለስ በቅርቡ ሱዳን ላይ ከአገሪቱ መሪ ጄ/ል አልበሽር ጋር በግልጽ መኪና ሆነው በጎዳና ላይ ሲሽከረከሩ በቴሌቪዝን የተመለከቱ መሆናቸውን እና ኢትዮጵያ ውስጥ ግን ጠ/ሚ/ሩ ሲገቡ እና ሲወጡ ከቤተ መንግሥት እስከ ቦሌ መንገዶች ታጥረው ዜጐች በየሥርቻው የመታጎራቸው ነገር ተገቢ እንዳልሆነ «ክቡር ጠ/ሚ/ሩ ከሕዝብ ተለይተው ነው ያሉት» ለሚለው እና ሌሎች መሰል ጥያቄዎች አቶ መለስ «አመሰግናለሁ» ከማለት ውጪ ከመናገር ተቆጥበዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 23 ቀን 1994</a></p>

</body>
</html>	














