<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የእነ መለስ ዜናዊን የጐሳ ፖለቲካ መጋረጃ በጣጥሰነዋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የእነ መለስ ዜናዊን የጐሳ ፖለቲካ መጋረጃ በጣጥሰነዋል»</h1>


<p>ኢትዮጵያን የሚገዛት የወቅቱ የአቶ መለስ ዜናዊ መንግሥት ቀደም ባሉት ጊዜያት የአገሪቱን ሉአላዊነት አሣልፎ ለድሮዋ የኢትዮጵያ አካል ለአሁኗ ኤርትራ ሰጥቷል ሲሉ ምሁሩ አስታወቁ። በዘሄጉም ስብሰባ ኢትዮጵያ ጫና ሊደረግባት እንደማይገባ እኚሁ ምሁር አስጠንቅቀዋል።</p>

<p>በንጉሥ አፄ ኃይለ ሥላሴ ዘመን የካቤኔት አባል የነበሩት የተከበሩት አቶ በላይ አባይ በሣምንቱ መጨረሻ ላይ በአሜሪካ አገር ዋሽንግተን ዲሲ ውስጥ ለተሰበሰበው ብዛት ያለው የኢትዮጵያ ኮሚኒቲ በሰጡት አስተያየት «የአቶ መለስ ዜናዊ መንግሥት ከኢትዮጵያ ሕዝብ እውቅና ውጪ የአገሪቱን መሬት ለኤርትራ አሳልፎ ሰጥቷል» ሲሉ ወቀሳ ሰንዝረዋል። የ73 ዓመቱ አዛውንት አቶ በላይ በዚሁ ንግግራቸው ወቅት «በመጪው የካቲት የሚካሄደው የድንበር ውሳኔ ኢትዮጵያ በምስጢር ብዙ ቦታዎችን እንድታጣ የሚያደርጋት እና እርምጃውም የሚካሄደው ስልጣን በጠመንጃ በያዙ ወገኖች (ኢሕአዴጎች) አማካኝነት ነው» ሲሉ አስተያየታቸውን ሰጥተዋል።</p>

<p>«ኢትዮጵያዊያኖች ብዛቱ ከ100,00 በላይ የሆነ ፊርማ በማሰባሰብ ተቃውሟቸውን በዘሄግ ለሚታየው ፍርድ ቤት ቢያቀርቡ ሃሳብ እስከ ማስለወጥ የሚዘልቅ መብት አላቸው» ብለዋል።</p>

<p>በዋሽንግተን ዲሲ የተካሄደው ውይይት በዓይነቱ የመጀመሪያው ሲሆን ሁሉም የኢትዮጵያ ልጆችን በአንድ ጣሪያ ሥር ያሰባሰበ እንደሆነ እና ኢትዮጵያን በጐሣ ፖለቲካ የከፋፈሏት ወገኖች ላይ የበላይነት የተቀዳጀ ስብሰባ ነው ተብሏል።</p>

<p>በስብሰባው ላይ የተገኙ እና የማጠቃለያውን ሃሳብ ያነበቡት አንድ ግለሰብ እንደተናገሩ «ትምክህተኞች» ብለው ሊጠሩን ይችላሉ፣ ካልሆነ ደግሞ «ደርጐች» ወይም ኢዲዩ፣ ኢሕአፓ... ወዘተ ብለው ሊጠሩን ይችላሉ ዋናው ነጥብ ግን የዛሬው ስብሰባችን የአቶ መለስን የጐሰኝነት መጋረጃን የበጣጠሰ ነው ሲሉ ተናግረዋል። አቶ በላይ በአፄ ኃይለ ሥላሴ ዘመን በካቢኔነት ከማገልገላቸው በተጨማሪ በዓለም ባንክ ውስጥ በኢኮኖሚስነት ሥራ ሲሠሩ ቆይተዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 9 ቀን 1994</a></p>

</body>
</html>	














