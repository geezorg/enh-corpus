<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የአፋርን ጥቅም ያላስከበረ ድርድር ውጤቱ ጦርነት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የአፋርን ጥቅም ያላስከበረ ድርድር ውጤቱ ጦርነት ነው»</h1>


<p>በየካቲት ወር መጨረሻ አካባቢ እልባት ያገኛል ተብሎ የሚጠበቀው የኢትዮ-ኤርትራ የድንበር ላይ ግጭት በድንበሮቹ አቅራቢያ የሚገኙት ሕዝቦችን መሠረታዊ ጥያቄ ካልመለሰ ጦርነቱ አያባራም ተባለ።</p>

<p>የአፋር አብዮታዊ ዴሞክራሲያዊ ግንባር (አርዱፍ) የተሰኘው ድርጅት ለዓለም አቀፉ ማኅበረሰብ ፍርድ ቤት፣ ለዘሄጉ ፍርድ ቤት እና ለተመድ ዋና ጸሐፊ ሚስተር ኰፊ አናን በላከው ደብዳቤ የኤርትራ መንግሥት በጦርነቱ ወቅት የአፋር ወጣቶችን በግዴታ እየወሰደ ለጦርነት እንደማገዳቸው አንስቶ አሁንም ቢሆን የኤርትራ መንግሥት ሰላማዊ እና በመተጋገዝ ላይ የተመረኰዘ አካሄድ ካልቀጠለ በአካባቢው የማያባራ ግጭት እና ያለመረጋጋት ሊፈጥር ይችላል ሲል አስጠንቅቋል። በዘሄግ የሚገኘው ዓለማቀፉ ፍርድ ቤት በበኩሉ የኢትዮጵያ እና ኤርትራ መንግሥታት በድርድር (ውይይት ዙሪያ የተማከለ የመፍትሔ ሃሳብ ይዘው እንዲቀርቡ በ1908 እ.ኤ.አ ከጣሊያን ቅኝ ገዢዎች ጋር ኢትዮጵያ የተፈራረመችው ስምምነት የአፋር ሕዝቦችን የወደፊት መብት የሚያስጠብቅ በመሆኑ የድንበር አከላለሉም በዚሁ ላይ የተመረኰዘ ሊሆን እንደሚገባው አርዱፍ እምነቱን ገልጿል።</p>

<p>ይህንን ያላገናዘበ የድንበር ስምምነት ግን አካለ ጐዶሎ ነው ብሎታል። አርዱፍ በበኩሉ የዓለማቀፉ ማኅበረሰብ የድንበር አከላለሉ ለጊዜው ተቋርጦ የኢትዮጵያ እና ኤርትራ መንግሥታትን ከፖለቲካ እና ከሕግ አኳያ ሊዳኛቸው የሚችል ስምምነት እስኪፈጠር እርጋታ ይስፈን ብሏል። የኢትዮጵያና የአፋር ሕዝቦችን ብሔራዊ ክብር ያላገናዘበ የድንበር አከላከል ውጤቱ ዳግም የጦርነት መንስኤ መሆን ብቻ እንደሆነ አርዱፍ አስምሮበታል።</p>

<p>በሌላ ተመሳሳይ ዜና የድንበሩ መከለል ከመጠቃለሉ በፊት የጸጥታው ምክር ቤት አባላት አዲስ አበባ እና አስመራን እንደሚጐበኙ ይጠበቃል። እነዚህ የምክር ቤቱ አባላት በጸጥታው ምክር ቤት የኖርዌይ አምባሳደር አሊፒተር ኰልዜይ የሚመራ ሲሆን ጠ/ሚ/ር መለስ እና ፕ/ት ኢሳይያስን በተናጥል ያነጋግራል ተብሏል። የጸጥታው ምክር ቤት አቋም ከዘሄጉ ወሳኔ በኋላ ምን ሊሆን እንደሚችል አልታወቀም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 30 ቀን 1994</a></p>

</body>
</html>	














