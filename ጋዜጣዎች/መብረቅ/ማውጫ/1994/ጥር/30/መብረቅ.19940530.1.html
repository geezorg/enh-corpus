<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያ ሶማሌ ቢገነጠል እፈልጋለሁ»ሁሴን አይዲድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የኢትዮጵያ ሶማሌ ቢገነጠል እፈልጋለሁ»ሁሴን አይዲድ</h1>


<p>የወቅቱ የኢትዮጵያ ጠ/ሚ/ር መለስ ዜናዊ በአጐራባች ሶማሊያ የሚሰጡት አስተያየት በምዕራባውያን ተንታኞች እና በአንዳንድ ሶሞሊያውያን ዘንድ በጣም የተጋነነ ነው ሲሉ ቅሬታቸውን እየገለጹ ናቸው።</p>

<p>ሮይተር የተባለው የዜና ወኪል ሰሞኑን የጠ/ሚ/ር መለስ ንግግርን በተመለከተ እንደዘገበው በምስራቅ አፍሪካ ጠንካራ ሠራዊት ያላት ኢትዮጵያ በአጐራባች ሶማሊያ ብሔራዊ እርቅ እንዲሰፍን ጠ/ሚ/ር መለስ እንደሚመኙ በመግለጽ «በሶማሊያ የሚገኙትን የአሸባሪዎች ቡድን ለማጥፋት ዓለማቀፍ ማኅበረሰብ ከሶማሊዎች እና ከአካባቢው አገሮች ጋር እጅና ጓንት ሆኖ መጓዝ አለባት ማለታቸውን አውስቶ «በሶማሊያ ውስጥ የሚንቀሳቀሱትን አሸባሪ ኃይሎች ላይ እርምጃዎች ካልወሰዱ በቀር በአካባቢው አንጻራዊ ሰላም ይሰፍናል ብሎ መጠበቅ ከንቱ ሕልም ነው» ሲሉ ጠ/ሚ/ር መለስ ተናግረዋል ተብሏል።</p>

<p>ይሁንና ይህ ዓይነቱ አነጋገራቸው በአንዳንድ ሶማሌዎች እና ምዕራባውያን ተንታኞች ዘንድ ወቀሳን ያስከተለ ሲሆን፣ «መለስ አጋጣሚውን ለመጠቀም ላደረጉት ውለታ ከአሜሪካ የእጅ መንሻ ድጋፍ ለማግኘት እና የባህር በር አልባ የሆነችው አገራቸው በአካባቢው ኃያል አገር ሆና እንዳትታይ በመፈለጋቸው የተነሳ ሶማሊያ እስላማዊ አክራሪዎች እንቅስቃሴ ሲናገሩ የተጋነኑ ዘገባዎችን ያሰማሉ» ሲሉ ተንታኞቹ ተናግረዋል።</p>

<p>የጠ/ሚ/ር መለስ መንግሥት በአሁኑ ሰዓት ሶማሊያን ለሚያስተዳድረው የሽግግር መንግሥት እውቅና ያልሰጠ ሲሆን የሽግግር መንግሥቱን ከሚቃረኑ በርካት የሶማሌ የጦር አባጋዞች ጋር እጅን ጓንት መሆኑን ታውቋል። የአቶ መለስ መንግሥት አሜሪካ የአሊትሃድን ተቋማት እንድትመታ ጉትጐታ በማድረግ ላይ ነው ተብሏል። አቶ መለስ ከዚህ ቀደም አሜሪካ በሶማሊያ ላይ የምታደርገውን ፍልሚያ በመደገፍ መንግሥታቸው የበኩሉን እንደሚያደርግ መግለፃቸው አይዘነጋም።</p>

<p>ይህ በእንዲህ እንዳለ ከሶማሊያ የጦር አበጋዞች መካከል አንዱ እና ዋነኛ የሆኑት ሁሴን አይዲድ ሰሞኑን ከኤርን የዜና አገልግሎት ጋር ባደረጉት ቃለ ምልልስ የኢትዮጵያው የሶማሌ ክልል (ክልል 5) የታላቋ ሶማሊያ ግዛት ሊሆን እንደሚመኙ ተናገረዋል።</p>

<p>ይሁንና አሊ አይዲድ ድርድሩ በአሁኑ ትውልድ የሚከናወን ሳይሆን በቀጣዩ ትውልድ የሚፈጸም ነው ሲሉ መቀመጫቸውን ካደረጉበት አዲስ አበባ ተናግረዋል። በሁሴን አይዲድ እምነት ኢትዮጵያ ክልል አምስትን ለመቆጣጠር ችግር ስለገጠማት ከረጅም የንግድ ልውውጥ በኋላ ኢትዮጵያ ከኤርትራ ጋር እንዳደረገችው (ቆርሳ እንደሰጠችው) ከሌላው የኢትዮጵያ ጐሣ ጋር በሰላም መኖር እንሻለን ይላሉ።</p>

<p>ይህ የሚሆነው በሰላማዊ መንገድ ነው ሲሉ ሁሴን አይዲድ ተናግረዋል። ይህ ዓይነቱ አነጋገራቸው ከኢትዮጵያ መንግሥት የሰላ ሂስ ሳያስከትልባቸው እንደማይቀር ሰፊ ግምት አለ።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 30 ቀን 1994</a></p>

</body>
</html>	














