<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጄኔራሎች የመረብ ወንዝን «አንረግጥም» አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ጄኔራሎች የመረብ ወንዝን «አንረግጥም» አሉ</h1>


<p>ባለፈው ሳምንት መጨረሻ አካባቢ የኢትዮጵያ የመከላከያ ሠራዊት ጄኔራሎች ኢትዮጵያን ከኤርትራ የሚያዋስነው የመረብ ወንዝ ድልድይ አካባቢ ከኤርትራ አቻቸው ጋር እንዲገናኙ ቢጋበዙም ላለመምጣት መወሰናቸው ታወቀ። ትግራይ ውስጥ ከፍተኛ ውጥረት እየታየ መምጣቱ ይነገራል።</p>

<p>የጸጥታው ምክር ቤት ልዑክ በመምራት አዲስ አበባ እና አስመራን የጐበኙት አምባሳደር ኦሊ ፒተር ኮልቬይ የተገኙበት የልዑክ ቡድን በመረብ ድልድይ አካባቢ የኢትዮ- ኤርትራ ከፍተኛ ባለስልጣናትን በመጋበዝ ንግግር ለማድረግ ታቅዶ ነበር። ሆኖም ግን ከኢትዮጵያ በኩል የተጋበዙት ከፍተኛ ጄ/ሎች እና ባለሥልጣናት በወቅቱ ከሥፍራው ከመገኘት ተቆጥበዋል። ይህ ደግሞ ኢትዮጵያ ከፀጥታው ምክር ቤት በኩል የሚደረገው ጫና እንዳስቆጣት የሚያሳይ ነው ተብሏል።</p>

<p>የኢትዮጵያ መንግስት ጄኔራሎች በወቅቱ ያልተገኙት ሌሎች ሥራዎች «ስላሏቸው» እንደሆነ ለመግለጽ ሞክረዋል። ከዚሁ የጸጥታው ምክር ቤት ተወካዮች ጉብኝት ጋር ከተያያዘ ዜና ሳንወጣ በኒዘርላንድ የሚገኘው የዓለማቀፍ ፍርድ ቤት በሁለቱ አገሮች ዙሪያ የመጨረሻውን የድንበር ማካለል ውሳኔ ይሰጣል ተብሎ በሚጠበቅበት በአሁኑ ወቅት በትግራይ ውስጥ ከፍተኛ ውጥረት እንደነገሰ ታውቋል። የክልሉ ምክር ቤት አፈጉባኤ የሆኑት አቶ ሰለሞን እንቋይ ለዜና ሰዎች እንደተናገሩት «ከመሬት ላይ የሚታየው እውነት እና ማስረጃ ያፈገፈገ ማንኛውም ተገቢ ያልሆነ ውሳኔ አንቀበለውም!» ሲሉ አስጠንቅቀዋል። አቶ ሰሎሞን ንግግራቸውን ሲያስረዝሙ «በተገቢው መንገድ እኛ ፍትሕን ስንጠብቃት ቆይተናል ይሁንና በማሞካሸት ሆነ በማስታረቅ ስም የሚፈጸም ኢ-ፍትሐዊ የሆነ ውሳኔን በጭራሽ አንቀበለውም» ሲሉ ከአሁን አስጠንቅቀዋል።</p>

<p>«ትክክለኛ ፍትሕ ከተሰጠ የእኛ የሆኑትን በሙሉ መልሰን እንደምናገኝ እርግጠኞች ነን» ያሉት አቶ ሰሎሞን ዛላምበሳ ዛሬም ቢሆን የኢትዮጵያ ግዛት እንደሆነች አስረግጠው ተናግረዋል። በትግራይ ውስጥ ብቻ ከጦርነቱ ጋር በተያያዘ ግማሽ ሚሊዮን ሕዝብ ቀየውን ለቅቆ መሰደዱን እና ብዛት ያላቸው የእርሻ መሬቶች በተቀበሩ ፈንጂዎች በመወረራቸው የእርሻው እንቅስቃሴ እንደተዳከመ ይነገራል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ የካቲት 21 ቀን 1994</a></p>

</body>
</html>	














