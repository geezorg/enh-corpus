<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድ «ታጣቂ» ቦሌ አይሮፕላን ጣቢያ ውስጥ ሞቶ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንድ «ታጣቂ» ቦሌ አይሮፕላን ጣቢያ ውስጥ ሞቶ ተገኘ</h1>


<p>መላው ዓለም ከአሸባሪዎች ጥቃት ጋር በተያያዘ መልኩ ጠንከር ያለ የደህንነት ጥበቃ በሚያደርግበት በዚህ ወቅት የተልዕኰው ምንነት ያልታወቀ አንድ ድምጽ አልባ መሣሪያ የያዘ ግለሰብ ንብረትነቱ የኢትዮጵያ አየር መንገድ በሆነ አይሮፕላን ላይ ተሳፍሮ ከመጣ በኋላ አዲስ አበባ ላይ ሞቶ ተገኝቷል።</p>

<p>የምዕራብ አፍሪካ ተወላጅ እንደሆነ የተገመተው «አሸባሪ ይሁን ተሳፋሪ» መሆኑ ለጊዜው ያልታወቀው ግለሰብ ሰኞ ጠዋት ከጋና መዲና አክራ በተነሣው 767 ቦይንግ ኣእኤ አይሮፕላን ጐማ መዘርጊያ እና ማጠፊያ ቀደዳ ቦታ ውስጥ ተደብቆ ከገባ በኋላ አይሮፕላኑ አዲስ አበባ አይሮፕላን ጣቢያ የቼካፕ (ምርመራ) ሂደት ሲደረገለት በጐማው ማስወጫ እና ማስገቢያ (የታችኛው የአይሮፕላን ክፍል) በኩል የተደበቀውን ሰው የተመለከቱት የአውሮፕላኑ ቴክኒሽያኖች ለሚመለከተው የአየር መንገዱ ባለሥልጣናት በማሳወቅ የግለሰቡ ማንነት እንዲጣራ በመደረጉ ግለሰቡ ከአይሮፕላኑ አካል እንዲወርድ ሲደረግ መሞቱ ታውቋል።</p>

<p>አስክሬኑ ትኩስነት እንደነበረው የሚናገሩት ምንጮች ግለሰቡ የሞተው ምናልባት አይሮፕላኑ ወደ መሬት በሚቀርብበት ወቅት እግሮቹን ሲዘረጋ አፍንጫው በብረቱ ሳይመታ እንዳልቀረ ከአፍንጫው የወጣው ደም ያመለክታል። ግለሰቡ በሰውነቱ እና በእጁ ምን እንደያዘ በተደረገው የማጣራት ዘመቻ ልብሶቹን ደራርቦ እንደነበር እና ሦስት የሚሆኑ ጥንድ ሱሪዎችን በመልበሱ ሱሪው ሲፈታ በመስተመጨረሻ እግሩ ስር ተለጥፎ በጨርቅ የታሰረ ሳንጃ (ረጅም ቢለዋ) ተገኝቶበታል።</p>

<p>ግለሰቡ ይህንን ድምጽ አልባ መሣሪያ ለምን እንደያዘው ለጊዜው በውል ባይታወቅም ምናልባት ሁኔታዎች ቢመቻቹለት እና ወደ አውሮፕላኑ የውስጥ አካል የመዝለቅ እድል ቢኖረው ከፓይለቶቹ ወይም ለአይሮፕላኑ እና ለተጓዡ ደህንነት ከሚቆረቆሩ የህግ አስከባሪዎች ጋር በሚያደርገው ግብግብ ለመከላከያነት ያዘጋጀው ሳይሆን እንዳልቀረ ተገምቷል።</p>

<p>እንደ አንዳንድ ባለሙያዎች ግምት ግለሰቡ ወደ ውስጥ የመዝለቅ እድል ቢያጋጥመው ኖሮ ከወቅቱ የአጥፍቶ ጠፊዎች (አሸባሪዎች) ተግባር ጋር በተያያዘ መልኩ ጥርጣሬ የሚያድርባቸው የደህነነቱ አካላት በሚወስዱት የአጣዳፊ እርምጃ ከፍተኛ ጉዳት ሊከተል እንደሚችል ተጠርጥሯል።</p>

<p>ሟቹ (ተሳፋሪ/አሸባሪ) እድሜው በ30ዎቹ ዓመታት ውስጥ የሚገመት ሲሆን የተለያዩ ዶክመንቶች በእጁ ይዞ እንደነበር ታውቋል። የኢትዮጵያ አየር መንገድን ለምን እንደመረጠ እና እንዴት እንደተንጠለጠለበት እስከ አሁን ድረስት አልታወቀም። ሰሞኑን አሜሪካ ውስጥ ከዳላስ ወደ ኒዮርክ ይበር የነበር አይሮፕላን ከአሸባሪዎች ጋር በተያያዘ መንገድ ጥርጣሬ አድሮ ተመልሶ እንዲያርፍ መደረጉ አይዘነጋም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥቅምት 22 ቀን 1994</a></p>

</body>
</html>	














