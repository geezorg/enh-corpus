<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን ሳዑዲ ውስጥ ይሰቃያሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን ሳዑዲ ውስጥ ይሰቃያሉ</h1>


<p>በተለያዩ ጊዜያት ወደመካከለኛው ምሥራቅ በተልይ ደግሞ ሳዑዲ ዐረቢያ በተለያዩ ሥራዎች የሄዱ ክርስቲያን ኢትዮጵያውያን በአገሪቱ መንግሥት ከሃይማኖታቸው ጋር በተያያዘ ጉዳዮች ፖሊሶች ግርፋት እና እሥራት እየፈፀሙባቸው መሆኑ ታወቀ።</p>

<p>ኢትዮጵያውያኑ ክርስቲያኖች ጅዳ ውስጥ በሚገኝ እሥር ቤት በመታጐር በሳዑዲ ዐረቢያ ፖሊሶች ክፉኛ ስቃይ የተፈጸመባቸው እንደሆነ ጉዳዩን የሚከታተለው ዓለም አቀፍ የክርስቲያናውያን ድርጅት የገለፀ ሲሆን ኢትዮጵያውያንን ጨምሮ ብዛታቸው አሥራ አምስት የሚሆኑ ክርስቲያኖች በመኖሪያ ቤታቸው ውስጥ የወንጌል ስብከት በማካሄዳቸው ተይዘው እሥር ቤት በመደብደብ ላይ እንደሚገኙ ዘገባው ገልጿል።</p>

<p>የሳዑዲ ዐረቢያ መንግሥት ከዚህ በፊት ክርስቲያኖችን የሌላውን ማህበረሰብ እምነት እስካልጐዱ ድረስ በግላቸው የማመን መብት እንዳላቸው ቃል ገብቶ እንደነበረ እና በተለይ ለአሜሪካ መንግሥት የገባውን ቃል ማጠፉ ብዙዎችን እንዳሳዘናቸው ነው የተነገረው። ሳዑዲ ዐረቢያ በኢትዮጵያውያን፣ በኤርትራውያንና በናይጄሪያውያን ክርስቲያን ዜጐች ላይ እየፈጸመች ያለው በደልን በተመለከተ ከተጠቀሱት አገሮች የቀረበ የተቃውሞ አስተያየት እስካሁን ድረስ የለም። ኢትዮጵያውያኑ ክርስቲያኖች ከዘመዶቻቸው ጋር እንዳይገናኙ የተደረገ እንደሆነ ዓለም አቀፉ የክርስቲያን ተቆርቋሪ ድርጅት በመግለጫው ላይ ገልጿል።</p>

<p>ካለፈው ሐምሌ አንስቶ እስካሁን ድረስ በጅዳ እስር ቤት ውስጥ እየተገረፉ የሚገኙት ኢትዮጵያውያን ክርስቲያን ምዕመናን ዕጣ ፈንታቸው ምን እንደሆነ ለጊዜው ያልታወቀ ሲሆን ጅዳ የሚገኘው የኢትዮጵያ ኤምባሲ በጉዳዩ ጣልቃ ይግባ አይግባ አልታወቀም። የሳዑዲ ዐረቢያ መንግሥት የገባውን ቃል ባለመጠበቁ ብዙዎችን አሳዝኗል።</p>

<p>ክርስቲያኖቹ ኢትዮጵያውያን ቤታቸው በሳዑዲ የአገር ውስጥ ጉዳይ ሚኒስቴር ሠራተኞች ከተከበበ በኋላ ንብረታቸው ተነጥቆ እነርሱ ወደእስር ቤት እንዲወርዱ መደረጋቸው በሳዑዲ ውስጥ ከፍተኛ የሃማኖት ጥላቻ እንዳለ የሚያሳይ ምልክት ነው ተብሏል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥቅምት 1 ቀን 1994</a></p>

</body>
</html>	
