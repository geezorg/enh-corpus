<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በኢትዮጵያ ደህንነቶች ከምንገደል እዚሁ ረሀቡ ይጨርሰን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በኢትዮጵያ ደህንነቶች ከምንገደል እዚሁ ረሀቡ ይጨርሰን»</h1>


<p>ስደተኞች ካምፕ ውስጥ ከገባን የኢትዮጵያ የደህንነት ሠራተኞች አደጋ ውስጥ ሊጨምሩን ይችላሉ በማለት ስጋታቸውን የገለጹ በአዲስ አበባ ዩኒቨርስቲ ተማሪዎች የነበሩ የኦሮሞ ተወላጆች በስደት በሚገኙበት የኬንያ ምድር የጀመሩትን የረሀብ አድማ እንደገፉበት መሆናቸው ታወቀ።</p>

<p>በስዋህሊኛ ቋንቋ የተላለፈው የኬንያ የቴሌቪዥን ፕሮግራም ሰኞ ዕለት እንደገለጸው ከሆነ ተማሪዎቹ ከሚመለከታቸው የመንግሥታቱ ድርጅት የስደተኞች ከፍተኛ ኮሚሽን ባለሥልጣናት ተገቢው ምላሽ እስካልተሰጣቸው ድረስ «በኢትዮጵያ ደህንነቶች ከምንያዝ ከምንደበደብ ረሃቡ ይጨርሰን» የሚል አቋም ይዘው ዌስትላንድስ በሚገኘው የስደተኞች ኮሚሽን ጽ/ቤት ፊት ለፊት በመሰባሰብ በረሃብ አድማው ለመግፋት ወስነዋል ብሏል።</p>

<p>በኦሮሞነታቸው ብቻ ከኢትዮጵያ መንግሥት ከፍተኛ በደል እንደሚደርስባቸው የተናገሩት አዲስ አበባ ዩኒቨርስቲ የነበሩ ስደተኞች ተማሪዎች መካከል የተወሰኑ እራሳቸውን መቆጣጠር ተስኗቸው በአቅራቢያቸው ከሚገኘው የኦርቶዶክስ ቤተክርስቲያን ሆስፒታል ተወስደው የመጀመሪያ ህክምና እርዳታ እየተደረገላቸው እንደሚገኝ ተዘግቧል።</p>

<p>በረሀብ አድማው ለመግፋት የቆረጡት የኦሮሞ ተማሪዎች ተወካይ የሆነው ደራራ ገለታ ለዜና ሰዎች በሰጠው አስተያየት «በስደተኞች ካምፕ ውስት የሚገኙ የመንግሥት ቅጥረኞች ሊገሉን ስለሚፈልጉ ወደካምፑ መግባትን አንፈልግም። የስደተኞች ኮሚሽን ወደተሻለ ሥፍራ እንዲወስደን እንማጸናለን» ሲል ከሰላሣ በላይ የሚቆጠሩትን የኦሮሞ ወጣት ተማሪዎችን አቋም ለመግለጽ ሞክሯል።</p>

<p>የስደተኞች ኮሚሽን አፈቀላጤ የሆኑት ፓውል ስትሮምበርግ በበኩላቸው «ምንም እንኳን ለተማሪዎቹ አስተማማኝ የደህንነት ዋስትና ለመስጠት ባንችልም ናይሮቢ ከነበሩበት ሁኔታ በተሻለ መልኩ በስደተኞች ካምፕ ውስጥ መስተንግዶ እንዳለ ልገልጽላቸው እወዳለሁ» በማለት ተናግረዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መስከረም 3 ቀን 1994</a></p>

</body>
</html>	
