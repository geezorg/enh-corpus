<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ባድመን ያጣ በጦርነቱ የተሸነፈ ነው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ባድመን ያጣ በጦርነቱ የተሸነፈ ነው"</h1>


<p>የኢትዮጵያ እና የኤርትራ ገዢዎች በአሁኑ ሰዓት በየጐራቸው ተቃዋሚ ኃይሎችን በግዛታቸው ውስጥ በማደራጀት እና በመደገፍ የጥላቻ ስሜት በማስተናገድ ላይ እንደሚገኙ ፍራንክፈርት አሌግማይን ዘይቱንግ የተሰኘው በጀርመንኛ ቋንቋ የሚታተም ጋዜጣ ገለጸ። ይኸው ጋዜጣ ወቅታዊ የኢትዮ-ኤርትራ ሁኔታን በተመለከተ እንደሚከተለው አትቷል።</p>

<p>የኤርትራው ፕሬዚዳንት ኢሳይያስ አፈወርቂ በጦርነቱ ውስጥ ከፍተኛ የሆነ ሽንፈት የገጠማቸው ሲሆኑ የኢትዮጵያ አቻቸው ጠ/ሚ/ር መለስ ዜናዊ በበኩላቸው ደግሞ ተቺዎች አላጡም። በተለይም ደግሞ ጦርነቱን "በችኰላ እንዲጠናቀቅ" በማድረጋቸው።</p>

<p>አሰብ የኢትዮጵያ ግዛት እንድትሆን የሚሹ በርካታ ኢትዮጵያውያኖች አሉ። ሁለቱ ባላንጣ ጐረቤታሞች አንዱ የሌላኛውን ተቃዋሚ ኃይል በመደገፍ በእንደዚህ ዓይነት የዲሞክራሲ ሥርዓት ሊያብብ አይችልም። በተለይ ደግሞ ኤርትራ በቅርቡ በተቃዋሚ ኃይሎቿ እና በግል ፕሬሶች ላይ ጠንከር ያለ እርምጃ ስትወስድ ታይቷል።</p>

<p>የጋዜጣው ዘጋቢ ማሪዮን አብሬል በማከልም በአንድ ወቅት በኢትዮ ኤርትራ አነስተኛ ድንበር አካባቢ የፈነዳው ግጭት የማያባራ እሳት ለመለኰስ ችሏል ብሎታል። ኢትዮጵያ እና ኤርትራ የተፈጥሮ ነዳጅ ወይም ሌላ የከበረ ማዕድን ለሌለባት የባድመ አካባቢ ያካሄዱት ውጊያ ብዙዎቹን የጨረሰ ከመሆኑ በተጨማሪ እስከዛሬ ትርጉም አልባ (ስሜት የማይሰጥ) ጦርነቶች ውስጥ የመጀመሪያውን ደረጃ እንደያዘ ነው ዘጋቢው ያሰፈረው።</p>

<p>ባድመ ለሁለቱ ወገኖች ወሳኝ የመከራከሪያ እና የፍልሚያ ጐራ ሆና ከርማለች። "ባድመን ያጣ በጦርነቱ የተሸነፈ ነው" ያለው የጀርመኖቹ ጋዜጣ በስተመጨረሻ የድንበር ኰሚሽኑ ወደ ኢትዮጵያ ሊገቡ የሚገባቸውንአጐራባች አካባቢዎችን በምዕራቡ በኩል ሣይነካቸው አልፏል። ኢትዮጵያ የዛላአምበሳ እና የኢሮብ አካባቢዎች እንድታገኝ ኰሚሽኑ መወሰኑ በማጣራት ተግባሩ ላይ ከቀኝ ግዛት ውሎች ባሻገር በአንድ ወቅት ምን ሲያስተዳድራቸው ነበር? የሚል ሃሳብን እንዳነሱ የኢሮብ ለኢትዮጵያ መሠጠት ጉልህ ማስረጃ ይሆናል ብሏል።</p>

<p>የተቃዋሚ ኃይሎችን በማደራጀት በኩል ሁለቱ መንግሥታት የየበኩላቸውን ሚና እንደሚጫወቱ ጋዜጣው ይግለጽ እንጂ ማን የትኛው ቡድንን እንደሚደግፍ በይፋ አልተናገረም። ኢትዮጵያ በቅርቡ ኦነግ ኤርትራ ውስት ስልጠና እና እገዛ እንደሚደረግለት ስትወቅስ ተደምጧል። በኤርትራ በኩል እስካሁን ድረስ የተባለ ነገር የለም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሚያዚያ 10 ቀን 1994</a></p>

</body>
</html>	














