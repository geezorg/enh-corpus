<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ጠ/ሚ/ር መለስ እንደ ሚሊሶቪች ለፍርድ መቅረብ አለባቸው" አቶ አረጋዊ በርሄ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ጠ/ሚ/ር መለስ እንደ ሚሊሶቪች ለፍርድ መቅረብ አለባቸው" አቶ አረጋዊ በርሄ</h1>


<p>ከሕወሓት ነባር ታጋዮች መካከል አንዱ የነበሩት አቶ አረጋዊ በርሄ በቅርቡ ለአቶ መለስ ዜናዊ የተሰጠው የዓለም የሰላም ሽልማት ተገቢ ያልሆነና የኢትዮጵያን ነባራዊ ሁናቴ ያላገናዘበ ነው" ሲሉ ለሽልማት ሰጪው ድርጅት በላኩት ደብዳቤ ተቃውመዋል።</p>

<p>ሽልማቱ ከጥሩ አመለካከት አንጻር ሊሆን ያልቻለው ሽልማት ሰጪው ድርጅት ስለ ኢትዮጵያ ምንም ዓይነት ሁኔታ ካለማወቁ የተነሳ በመሆኑ እንደሆነ ነው የገለጹት።</p>

<p>"ሁኔታዎች እንደሚያመለክቱት ከሆነ የወቅቱ ገዢ መንግሥት አገሪቱን ከዓለም ደሃ ከሆኑ አገሮች ተርታ ከትቷታል፣ የሰብዓዊ መብት ረገጣ ከመቼው ጊዜ በላይ እየከፋ መጥቷል፣ የሙስናው ደረጃም እንደዚሁ በጣም ተባብሷል" የሚሉት አቶ አረጋዊ የፖለቲካ እስረኞች ጉዳይም ከዚህ ቀደም ከነበረው ቁጥር በእጥፍ ጨምሯል ባይ ናቸው። ሽልማት ሰጪው ድርጅት የእርሳቸውን ወቀሳ እንደ ስም ማጥፋት እንኳ ቢወስደው እርሳቸው ግን ለአባባላቸው የተለያዩ ማስረጃዎችን ማቅረብ እንደሚችሉ ነው የተናገሩት።</p>

<p>ከሣምንታት በፊት በቴፒ አካባቢ በመቶዎች፣ በአዋሳ አካባቢ ደግሞ ወደ 56 የሚጠጉ ዜጐች መገደላቸውን ያወሱት አንጋፋው የሕወሓት ታጋይ አቶአረጋዊ በርሄ በጉዳዩ ላይ ብዛት ያላቸው ዓለማቀፋዊ የሰብዓዊ መብት ድርጅቶች እና የአውሮፓ ባለሥልጣናት የማጣራት ዘመቻ እንዲያካሂዱ ጠይቀዋል።</p>

<p>የአካዳሚክ ነጻነት ያነሱ የአዲስ አበባ ዩኒቨርስቲ ተማሪዎች ከአንድ ዓመት በፊት መገደላቸውን ያወሱት አቶ አረጋዊ ድርጊቱ በበርካታ ተማሪዎች ዘንድ መጥፎ ትውስታ ጥሏል ብለዋል።</p>

<p>"የእነ ሃጐስ አጽብሃ፣ ሙሉጌታ አምዴ መሰወር የእነ አጽብሃ ዳኘው እና ተክሉ ሃዋዝ መሞት ከእነ አቶ መለስ እና ግብረ አበሮቻቸው ጋር የተያያዘ ነው" የሚሉት አቶ አረጋዊ ግለሰቦቹ የሞቱት ወይም የተሰወሩት ማሌሊትን/ ማርክሲስት ሌኒንስት ትግራይን በመቃወማቸው ብቻ ነው ብለዋል።</p>

<p>የኢትዮ-ኤርትራ ጦርነትን በተመለከተ በ65, 000 የሚገመቱ ወጣቶች ያለቁበት በሺህ የሚቆጠሩት ደግሞ የቆሰሉበትና የሀገሪቱ ሀብት የጠፋበትና የወደመበት እንዲሁም በርካቶች የተሰደዱበት ነው ባይ ናቸው።</p>

<p>"አቶ መለስ ዜናዊ እንደ ሚሎሲቪች በዘሄጉ ፍርድ ቤት መቅረብ ሲገባቸው ምክር ቤቱ ለአምባገነን መሪ ሽልማት በመስጠት በኢትዮጵያ ሕዝብ ላይ እያሾፈ ነው" ሲሉ ሽልማቱን አጥብቀው ተቃውመውታል።</p>

<p>"ይህ ዓይነቱ ሽልማት በሚሊዮኖች ለሚቆጠር ሕዝብ የስድብ ያህል እና ለተመሳሳይ አምባገነኖች የልብ ልብ የሚሰጥ ነው" በማለትም አጣጥለውታል።</p>

<p>አቶ አረጋዊ በአሁኑ ወቅት በስደት ላይ የሚገኙና የኢትዮጵያዊያን የተቃዋሚ ፖለቲካ ድርጅቶች እና የትግራይ ኅብረት ብሔራዊ ዲሞክራሲ ም/ል ፕሬዚዳንት ሆነው ይሠራሉ።</p>

<p>በርካታ ተቃዋሚ ኃይሎች የአቶ መለስ መሸለምን የተቃወሙ ሲሆን በወጪ አገር የሚገኙ የኢትዮጵያ ኢምባሲዎች በበኩላቸው የእንኳን ደስ አሎት መልዕክታቸውን አሁን ድረስ በመላክ ላይ እንደሚገኙ ይታወቃል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሐምሌ 25 ቀን 1994</a></p>

</body>
</html>	














