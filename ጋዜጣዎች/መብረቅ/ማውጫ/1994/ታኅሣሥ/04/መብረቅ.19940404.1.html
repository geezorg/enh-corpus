<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ዳግም ከተወረረች መለስ ዜናዊ ተጠያቂ ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ ዳግም ከተወረረች መለስ ዜናዊ ተጠያቂ ናቸው»</h1>


<p>በባሕር ማዶ የሚገኙ የትግራይ ተወላጆችን ያሰባሰበው ዓለማቀፍ የትግራዊያን የዴሞክራሲያዊ እና የፍትህ ትብብር ድርጅት (ቲ.አይ.ኤስ.ጄ.ዲ) ኢትዮጵያዊያን እና የፖለቲካ ድርጅቶች ለአሰብ ባለቤትነት እንዲታገሉ ጥሪ አቀረበ።</p>

<p>ድርጅቱ በሳምንቱ መጀመሪያ ላይ ባወጣው መግለጫ ከእንግዲሀ በኋላ የኤርትራ ሠራዊት በኢትዮጵያ መሬት ላይ የትንኮሣም ሆነ የወረራ ዘመቻ ቢከፍት አቶ መለስ እና መንግሥታቸው ከተጠያቂነት እንደማያመልጡ በመግለጫው ላይ አስጠንቅቋል።</p>

<p>በማያያዝ ኤርትራ በአሁኑ ወቅት በኢትዮጵያ ግዛት ውስጥ ዘልቃ በመግባት የጸብአጫሪነት ሥራ በመሥራት ላይ እንደሆነች ከአይን እማኞች የተገኙ ማረጋገጫዎች አሉ ይሁንና የአቶ መለስ መንግሥት እና የተ.መ.ድ የሠላም አስከባሪ ኃይል እውነታውን ለመሸፋፈን እየሞከሩ ናቸው ሲል ወቀሳውን በመሠንዘር በአሁኑ ወቅት ለምዕራባዊያን የፕሮፓጋንዳ ዘመቻ ለመመቻቸት በሚያስችል መልኩ ሌላ ዙር የጦርነት ደመና እና የሰብአዊ መብት ረገጣ ለማካሄድ በዝግጅት ላይ ነው ብሏል። </p>

<p>ከኤርትራ ጋር የተካሄደው ጦርነት እና አልጀሪያ ላይ የተካሄደው ስምምነት የኢትዮጵያን ሉአላዊነት በመዳፈር የተካሄደ በመሆኑ በኢትዮጵያ ውስጥ ለተከሰተው የፖለቲካ ቀውስ ጉልህ ሚና ተጫውቷል ይላል መግለጫው። ከዚህ አኳያ የፖለቲካው ቀውስ በሕጋዊ መንገድ የተመረጡ ባለሥልጣናት በሕገወጥ መንገድ ከሥራቸው እንዲመነገሉ ምክንያት ሆኗል ተብሏል።</p>

<p>የኢትዮጵያ ሕዝብ በወራሪዎች የተነጠቀውን መብቱን እና ነፃነቱን አሣልፎ መስጠት እንደሚቆጠር ያስጠነቀቀው መግለጫ ይህም መሰል ወንጀል ለፖለቲካ ሕይወት ዘለቄታ መንገድ እንደማያመጣ አስጠንቅቆ የአልጀርሱ ስምምነት የፋሽስት ኢጣሊያንን የቅኝ ግዛት በማሟላት ረገድ በኢትዮጵያ ግዛት ላይ ጫና የፈጠረ ነው ብሎታል። ይኸው መግለጫ ያለኢትዮጵያ ሕዝብ ሕዝበ ውሣኔ አድራጊነት የአልጀርሱ ስምምነት ውጤታማ ሊሆን እንደማይችል ገልጿል።</p>

<p>ሁሉም ኢትዮጵያዊያን እና የፖለቲካ ድርጅቶች «መሠረተ ቢስ» ለሆነው የድንበር ክለላውን በመቃወም ቀደም ሲል ለኤርትራ በገጸ በረከትነት የቀረበችውን አሰብ በማስመለሱ በኩል መዋጋት /መታገል/ እንዳለበት ጥሪውን አቅርቧል።</p>

<p>በሌላ ተመሣሣይ ዜና በተባበሩት መንግሥታት በኢትዮጵያ እና ኤርትራ የድንበር ታዛቢ የሆነው (አንሚ) አወዛጋቢው የድንበር አካባቢ ሰላም የሠፈነበት እንደሆነ አረጋግጧል አንሚ ሰሞኑን «ኢትዮጵያ የተኩስ አቁም ስምምነቱን አፍርሣለች» የተባለውን ዜና ያስተባበለ ሲሆን ሁለቱም አገሮች እሣት ከማቀጣጠል ይታቀቡ ሲል አስጠንቅቋል የድርጅቱ አፈቀላጤ የሆኑት ጂያን ቪክቶር አኰሎ ለዜና ሰዎች እንደገለጹት ከሆነ በአወዛጋቢው ድንበር አካባቢ ያለው ሁኔታ የተረጋጋ ነው የሰላም ሂደቱ በተገቢው ሁኔታ የተረጋጋ ነው ሲሉ ተናግረዋል። ኤርትራ በኢትዮጵያ ላይ ላቀረበችው ውንጀላ በቂ ማስረጃ እንደሌለ ነው አፈቀላጤው የተናገሩት።</p>

<p>ይህ በእንዲህ እንዳለ የኢትዮጵያ እና የኤርትራ የድንበር ኰሚሽን ሆላንድ (ዘሄግ) ውስጥ እየተሰማ መሆኑ ታውቋል። ኤርትራ በቅድሚያ ማስረጃዎቿን የምታቀርብ ስትሆን ኢትዮጵያም ትከተላለች ተብሏል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ታህሳስ 4 ቀን 1994</a></p>

</body>
</html>	














