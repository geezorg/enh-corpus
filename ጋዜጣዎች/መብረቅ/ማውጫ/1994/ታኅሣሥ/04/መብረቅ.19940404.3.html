<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሬስ ሕጉ ከሕገ-መንግሥቱ ጋር እንዲጣጣም ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፕሬስ ሕጉ ከሕገ-መንግሥቱ ጋር እንዲጣጣም ተጠየቀ</h1>


<p>የኢትዮጵያ ነጻ ጋዜጠኞች ማህበር (ኢነጋማ) አባላቱ እና ከሙያው ጋር ቀጥተኛና ተዛማጅነት ያላቸው ባለሙያዎችን ያሳተፈ የሁለት ቀናት አውደ ጥናት በሰሜን ሆቴል አዘጋጀ። የፕሬስ አዋጁ ከሕገ-መንግሥቱ ጋር የሚጣጣምበት መንገድ እንዲመቻች ተጠየቀ።</p>

<p>ከኅዳር 29-30 ቀን 1994 ዓ.ም «የጋዜጠኝነት ሥነ-ምግባር አውደ ጥናት» በሚል ከፌዴሪክ ኤበርት ፋውንዴሽን ጋር በመተባበር ማኅበሩ ያዘጋጀው አውደ ጥናት ለመገናኛ ዘዴ በብሔራዊ እና በዓለም አቅፍ ደረጃ ለመገናኛ ብዙሃን ባለሙያዎች ያለውን ጠቀሜታ ጋዜጠኞች በሚሠሩባቸው የመገናኛ አውታሮች ስለሚጠቀሙበት ቋንቋና ኅብረተሰቡ ሊረዳው በሚገባው ሁኔታ መጻፍ ያለባቸው መሆኑን፣ የጋዜጠኝነት ሥነ-ምግባር እና የፕሬስ ሕግ ያላቸውን አንድነት እና ልዩነት እንዲሁም የሚስተዋሉ የግንዛቤና የአፈፃፀም ችግሮችን ከመዳሰሱም በተጨማሪም የኢነጋማ የሥነ ምግባር መመሪያ ከዓለም አቀፉ የጋዜጠኞች ፌዴሬሽን ጋር ያለውን ተዛምዶ በተመለከተ አራት ጥናታዊ ድሑፎች ቀርበው በአውደ ጥናቱ ተሳታፊዎች ውይይት ተካሂዷል።</p>

<p>ተሳታፊዎቹ ሁለት ቀን የፈጀውን አውደ ጥናት እንዳጠናቀቁ ባለ 8 ነጥብ የአቋም መግለጫ ያወጡ ሲሆን ከነዚህ መካከል የፕሬስ ሕጉ ሲቀረጽ አገሪቱ ከምትተዳደርበት ሕግ-መንግሥት ቀደም ብሎ የጸደቀ በመሆኑ በውስጡ አንዳንድ ሊስተካከሉ የሚገባቸው አንቀጾች ስላሉበት ከሕገ-መንግሥቱ ጋር የሚጣጣምበት መንገድ እንዲቀየስ፣ የፕሬስ ሕጉ ሲረቀቅ የሙያው ባለቤቶች የሆኑ ጋዜጠኞችን ያላሳተፈ በመሆኑ የሚመለከታቸው እና ያገ ባናል የሚሉ ወገኖችን ባሳተፈ መልኩ ሕጉ እንደገና እንዲከለስ እንዲደረግ።</p>

<p>ተሳታፊዎቹ በማያያዝ ደንቡን ተላልፋችኋል ተብለው የሚከሰሱ ጋዜጠኞች ጉዳያቸው በአብዛኛው ከፕሬስ ሕጉ ጋር ግንኙነት በሌላቸው ፖሊሶች አቃቢያን ሕግና ዳኞች በመሆኑ ችግሩን ለመቅረፍ ሲባል የፕሬስ ወንጀል እንደሌሎች ጉዳዮች ሁሉ ራሱን በቻለ ችሎት እንዲታይ፣ ከ40 ዓመት በላይ ያስቆጠሩት የወንጀለኛ መቅጫ ሕግ የወንጀለኛ መቅጫ ሥነ ሥርአት፣ የፍትሐ ብሔርና የንግድ ሕጐች ወዘተ (የፕሬስ ወንጀሎች የሚጠቀሱባቸው ናቸው) እንዲከለሱ፦ የሚሉ ነጥቦችን ያካተተው የአቋም መግለጫ ጋዜጠኞችን ከስህተት ሊያርምና ሊታደግ የሚችል ሁሉን አቀፍ የፕሬስ ካውንስል በኢነጋማ አስተባባሪነት በአስቸኳይ የሚቋቋምበት ዘዴ እንዲመቻች፣ ጋዜጠኞች የውስጥ ችግራቸውን ሊቀርፍ የሚችል የኢዲቶሪያል ፖሊሲና የውስጥ የሥራ መመሪያ እንዲያወጡ፣ኢነጋማ የግሉ ጋዜጠኞች የሥነ ምግባር ግድፈቶችን የሚወገዱበትን መንገድ እንዲቀይሱ አካትቷል።</p>

<p>ኢነጋማ ዋና ጽ/ቤቱን በኦፊሴላዊ ከከፈተ ወዲህ ይህን የመሰለ አውደ ጥናት ሲያዘጋጅ በአይነቱ እና በይዘቱ የመጀመሪያው እንደሆነ ታውቋል።</p>



<p class="align-center"><a href="/Gazettas/Mebrek/info/Mebrek.sera.html">ከመብረቅ ታህሳስ 4 ቀን 1994</a></p>

</body>
</html>	














