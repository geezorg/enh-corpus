<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፉትቦል ፌዴሬሽን የተዘረፈው ብር ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከፉትቦል ፌዴሬሽን የተዘረፈው ብር ተገኘ</h2>


<p>ሚያዚያ 4 እና 5 ቀን ለካፍ ካፕ ማጣሪያ መድን እና ኢትዮጵያ ቡና ከሱዳንና ከሊቢያ አቻዎቻቸው ጋር ሲጋጠሙ ከሜዳ ገቢ ተገኝቶ የነበርና በታጠቁ ሰዎች ተዘረፈ የተባለው ገንዘብ መገኘቱ ተገለፀ።</p>

<p>ለወጣቶች፣ ስፖርትና ባሕል ሚኒስቴር ቅርበት ያላቸው ምንጮች እንደገለፁት በወቅቱ ገንዘቡ በታጠቁ ሰዎች ተወሰደ የተባለው ሀሰት እንደነበረና ተወሰደ የተባለበትም ጊዜ የምሣ ሠዓት ሳይሆን ከጠዋቱ 4:00 ሰዓት የገንዘቡ ቆጠራ ከተጠናቀቀ በኋላ እንደነበረ ፖሊስ የደረሰበት መሆኑ ታውቋል።</p>

<p>የፌዴራል ፖሊስ ባደረገው ጠንካራ ምርመራ ተዘረፈ ከተባለው ከ330 ሺህ ብር በላይ ከሆነው ውስጥ ገንዘብ አንድ መቶ አሥራ አምስት ሺህ ብር የሚሆነው የቲኬቱን ሽያጭ በሚያከናውነው በቀድሞው የስፖርት ኮሚሽን የገንዘብ ቁጠባ የኅብረት ሥራ ማህበር ጽ/ቤት ውስጥ ተደብቆ መገኘቱ ተነግሯል።</p>

<p>ቁጥሩ ለዝግጅት ክፍላችን በውል አይገለጽ እንጂ ቀሪውና ሁለት መቶ ሺህ ብር አካባቢ የሚሆን ገንዘብ ደግሞ ለመ/ቤቱ ሠራተኞች ከረጅም ዓመታት ጀምሮ ማርና ቅቤ እያመላለሰ ይሸጥ በነበረ ግለሰብ ዘንድ መገኘቱ ተገልጿል።</p>

<p>ገንዘቡ ተዘረፈ በተባለ ጊዜ "ዘራፊዎች በሥፍራው የነበሩ ሁለት የቁጠባ ማህበሩ ሠራተኞችን አስረው ሌሎቹን ደግሞ በመሣሪያ አስፈራርተዋል" የተባለውም ለሽፋን የቀረበ ሰበብ እንደነበረና በዘረፋው ድራማ ውስጥ አሉ በተባሉ የቅርብ ሠራተኞች ላይ ምርመራው እንደቀጠለ መሆኑ ታውቋል።</p>

<p>በወቅቱ ገንዝቡ በታጠቁ ሰዎች ተዘረፈ እንደተባለ በሥፍራው ነበሩ በተባሉ ሠራተኞች ላይ ምርመራ ባካሄደበት ወቅት አንደኛዋ ተጠርጣሪዎች ጋር ምሣ አብራ መብላቷንና በዚያን ጊዜ ሁለት ሰዎች ገብተው መውጣታቸውን ከማየቷ በስተቀር መሣሪያ የያዘም፣ ያስፈራራም፣ ገንዘብ ይዞ የወጣም ሰው አለማየቷን ተናግራ ወዲያው ተለቅቃለች።</p>

<p>ከዚሁ ጋር በተያያዘ በቁጥጥር ሥር ውለው የነበሩ አንድ የሻይ ክበብ ሠራተኛና ሌላም አንድ የመ/ቤቱ ሴት ባልደረባ ከእሥር መለቀቃቸው ተገልጿል።</p>

<p>"ማሩ" ገንዘቡ እጁ እንዴት እንደገባ ተጠይቆ ለፖሊስ በሰጠው ቃል በዘረፋው የተጠረጠሩት ግለሰቦች እንዲያስቀምጥላቸው የሰጡት መሆኑን መናገሩን ምንጮቹ አመልክተዋል።</p>

<p>የኢትዮጵያ እግር ኳስ ፌዴሬሽን የስታዲየምን የቲኬት ሽያጭ በ4 ከመቶ ኮሚሽን ክፍያ ለማከናወን ቀደም ሲል በተዋዋለው መሠረት ሥራውን የሚሠራው የስፖርት ዘርፉ የገንዘብ ቁጠባ የሕብረት ሥራ ማኅበር የሚመራው ዘጠኝ አባላት ባሉት የቋሚ ሠራተኞች ኮሚቴ ሲሆን በገንዘብ መሰብሰቡ ሥራ ላይ የሚሳተፉት ግን የኮንትራት ተቀጣሪዎች መሆናቸው ታውቋል።</p>

<p>ጉዳዩ በተያዘለት ቀጠሮ መሠረት ተጠርጣሪዎቹ የፊታችን ግንቦት 13 ቀን ፍርድ ቤት እንደሚቀርቡ ታውቋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ግንቦት 7 ቀን 1995</a></p>

</body>
</html>	














