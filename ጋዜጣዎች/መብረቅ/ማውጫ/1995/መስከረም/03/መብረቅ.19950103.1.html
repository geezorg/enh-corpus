<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ ኢትዮጵያ የመብት ረገጣው እንዲቆም ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደቡብ ኢትዮጵያ የመብት ረገጣው እንዲቆም ተጠየቀ</h1>


<p>በደቡብ ክልል በሲዳማ ዞን ውስጥ በቅርቡ አንድ ነፍጥ ያነገበ ቡድን በመንግሥት ባለሥልጣናትና ሠራተኞች ላይ ጥቃት ከሰነዘረ በኋላ የመንግሥት ታጣቂ ኃይሎችም በንፁሃን ዜጎች ላይ ሕገወጥ ድርጊት ፈጽመዋል ሲል ኢሰመጉ ገለጸ።</p>

<p>ኢሰመጉ ይኼን የገለጸው ጳጉሜ 1 ቀን 1994 ዓ.ም. "በዜጎች ላይ የሚፈጸሙ የሰብዓዊ መብቶች ረገጣዎች ይቁሙ!" ሲል ባወጣው 54ኛ ልዩ መግለጫው ነው።</p>

<p>ኢሰመጉ በዚህ መግለጫው እንዳተተው ሐምሌ 15 ቀን 1994 ዓ.ም በሲዳማ ዞን ለኩ ከተባለው ከተማ በሥራ ላይ ቆይተው ወደ አዋሳ ከተማ በመጓዝ ላይ በነበሩት አንድ የክልሉ ባለሥልጣን፣ ሁለት መምህራንና አንድ የክልሉ ምክር ቤት ሹፌር ላይ ታጣቂዎቹ በሰነዘሩት ጥቃት ጉዳት ማድረሳቸው ታውቆአል። በጥቃቱም ሦስት ሰዎች ሲሞቱ አንድ ሰው ከባድ የአካል ጉዳት ደርሶበታል። ድርጊቱ የተፈጸመው ተጎጂዎቹ ሞረቾ እየተባለ ከሚጠራው ከተማ ለመድረስ ሁለት ኪሎ ሜትር ያህል ሲቀራቸው ሲሆን ጥቃቱን የፈጸመው ቡድን አባላት ማንነታቸው እንዳይታወቅ ጭምብል ለብሰዋል።</p>

<p>እነዚህ አመፀኞች በዚህ ሥፍራ አድርፍጠው ሲጠባበቁ ከቆዩ በኋላ አራቱን ጉዳተኞች የያዘው መኪና በአካባቢው ሲደርስ ጥይት በመተኮስና የመኪናውን ጎማ በመምታት መንገደኞቹን አስቁመዋቸዋል። ከዚያም መኪናው ውስጥ የነበሩትን ሰዎች በሙሉ አስወርደው ሦስቱን በጥይት መተው የገደሏቸው ሲሆን አንዱን ከባድ የመቁሰል አደጋ አድርሰውበታል።</p>

<p>በተለይም ከላይ የተገለጸው በመንግሥት አካላት ላይ ያነጣጠረው የጥቃት እርምጃ ከተወሰደ በኋላ በአዋሳ ከተማ የመንግሥት ታጣቂ ኃይሎች በንፁሃን ዜጎች ላይ ሕገ ወጥ ድርጊት ፈጽመዋል። በአካባቢው ሰፍሮ የሚገኘው የልዩ ታጣቂ ኃይል ምሽት ላይ የአዋሳ ከተማ ነዋሪዎች በየደረሱበት በልዩ ታጣቂው ኃይሎች እየተያዙ ማስፈራሪያና እንግልት የሚደርስባቸው በመሆኑ በተለመደው ሁኔታ በነፃነት መንቀስቀስ ያልቻሉ መሆኑን ኢሰመጉ ለማረጋገጥ ችሏል። በልዩ ታጣቂ ኃይሎቹ በተሰነዘረው ጥቃት የሁለት ሰዎች ላይ ድብደባ ተፈጽሟል፤ እንዲሁም ያለፍርድ ቤት ትዕዛዝና እውቅና በርካቶች ለእስር ተዳርገዋል።" ብሏል።</p>



<p class="align-center"><a href="/Gazettas/Mebrek/info/Mebrek.sera.html">ከመብረቅ መስከረም 3 ቀን 1995</a></p>

</body>
</html>	














