<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የሆነውን ማየት ብቻ የመረጡ ሁሉ ከታሪክ ተወቃሽነት አይድኑም" ዶ/ር ብርሃኑ ነጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የሆነውን ማየት ብቻ የመረጡ ሁሉ ከታሪክ ተወቃሽነት አይድኑም" ዶ/ር ብርሃኑ ነጋ</h2>


<p>"የእርሻው ክፍለ ኢኰኖሚ አማካይ የነፍስ ወከፍ ምርት ላለፉት 42 ዓመታት በዓመት በ1 ነጥብ 2 በመቶ እየቀነሰ መጥቷል። የኢንዱስትሪውና የአገልግሎት ክፍል ኢኰኖሚው ድርሻ ለተወሰነ ጊዜ መጠነኛ መሻሻል በማሳየቱ በጥቅሉ ሲታይ ከእርሻው ውጭ ያለው ነዋሪ ሕይወት እንደ ገበሬው ከመውደቅ ቢድንም ይህ ነው የሚባል መሻሻል ማስመዝገብ ግን አልተቻለም" ሲሉ ዶ/ር ብርሃኑ ነጋ ገለፁ።</p>

<p>ዶ/ር ብርሃኑ ይህን የገለጹት የኢትዮጵያ ኢኰኖሚክስ ባለሙያዎች ማኅበር ሐምሌ 18 ቀን 1995 ራዕይ 2020 በሚል ርዕስ ባዘጋጀው ሁለተኛ ስብሰባ ላይ ባቀረቡት ጽሑፍ ነው።</p>

<p>የኢትዮጵያ "እጣ ፈንታ" ከአንድ ትውልድ በኋላ በሚል ርዕስ የቀረበው ይኸው የዶ/ር ብርሃኑ ጥናታዊ ወረቀት የኢትዮጵያ ኢኰኖሚ ላለፉት አራት አሥርተ ዓመታት በዓመት በአማካይ በ2 ነጥብ 6% አድጓል። በዚያው መጠን ግን የሕዝብ ብዛት በዚህ ጊዜ ውስጥ ከ2 ነጥብ 6% በላይ እያደገ መጥቷል። ይህም በመሆኑ የኅብረተሰቡ አማካይ የነፍስ ወከፍ ገቢ በዚያን ጊዜ በነበረበት ምንም ፈቅ አለማለቱ ብቻ ሳይሆን አሁን እንዲያውም ትንሽ ዝቅ ማለቱ ገልጿል።</p>

<p>የኢኮኖሚ ድቀት ውጤት ኢኰኖሚ ነክ በሆኑ ጉዳዮች ላይ ብቻ የሚያበቃ አይደለም የሚለው ይኸው የዶ/ር ብርሃኑ ጥናታዊ ወረቀት ከዚያ አልፎ በፖለቲካና በማኅበራዊ ሕይወታችን ላይም የሚያመጣው ምስቅልቅል እጅጉን ወደ ባሰ የድህነት አዙሪት ውስጥ መክተቱ በፍፁም የማይቀር ነው ብሏል።</p>

<p>አሁን ላለንበት ማኅበራዊ ምስቅልቅሎች የየሥርዓቱ ሂደት ተጽዕኖ እንዳደረገ የገለጹት ዶ/ር ብርሃኑ የ66 ነውጥ ጽንፈኛ መስመር እንዲይዝ የገፋፉት ምሁራን የሚወቀሱትን ያህል የጃንሆይ መንግሥት ለዘብተኛ ለውጥ እንዲያመጣ መገፋፋት ያቃታቸውን የቅድመ አብዮት ልሂቃን፣ የደርግን ዘግናኝ ጭፍጨፋ ለመከላከል አንድ ቃል መተንፈስ የተሳናቸው የሃይማኖት መሪዎቻችን ባጠቃላይም ይህ ሁሉ ግፍ ሲፈፀም እኔ ጋ እስኪደርስ ዝም ማለት ይሻለኛል ብሎ የሆነውን ማየት ብቻ የመረጠ ሁሉ ከታሪክ ተወቃሽነት የሚድኑ አይመስለኝም" ሲሉ ዶ/ር ብርሃኑ በጽሑፋቸው ገልጸዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሐምሌ 24 ቀን 1995</a></p>

</body>
</html>	














