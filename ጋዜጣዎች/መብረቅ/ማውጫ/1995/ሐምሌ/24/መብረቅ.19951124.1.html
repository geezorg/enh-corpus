<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በነ ኰ/ል መንግሥቱ መዝገብ ተከሳሾች ረጅም ቀጠሮ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በነ ኰ/ል መንግሥቱ መዝገብ ተከሳሾች ረጅም ቀጠሮ ጠየቁ</h2>


<p>በነ ኰ/ል መንግሥቱ ኃይለማርያም የክስ መዝገብ ተከሳሾችን ጠበቆቻቸው የመከላከያ ማስረጃዎቻችውን ዝርዝር ከሚገኝበት ሥፍራ አሰባስበው ለማቅረብ ረጅም ጊዜ እንደሚያስፈልጋቸው በመግለፅ አብዛኞቹ ከ6 ወራት ያላነሰ ጊዜ እንዲሰጣቸው ጠይቀዋል።</p>

<p>ተከሳሾቹና ጠበቆቻቸው የመከላከያ ማስረጃዎቻቸውን ለማሰባሰብ ረጅም ቀጠሮ እንዲሰጣቸው እንደ ምክንያት ያቀረቡት ልዩ ዐቃቤ ህግ በዚሁ የክስ መዝገብ ከ722 በላይ ምስክሮችንና በርካታ ሰነዶችን ስላቀረበ ይኼንን ማስረጃ ለማፍረስ የሚያስችሉ ማስረጃዎችን ለማሰባሰብ ጊዜ እንደሚወስድባቸው ስለገለጹ ነው።</p>

<p>በችሎቱ የምስክርነት ቃላቸውን ከሰጡ የልዩ ዓቃቤ ህግ ምስክሮች ለተከሳሾች ሊጠቅሙ የሚችሉ የምስክርነት ቃል ሊያገኙ እንደሚችሉ ተከሳሾቹና ጠበቆቹ በማስረዳት የምስክሮቹ ቃል ተገልብጦ እንዲሰጣቸው ካልሆነም በፍርድ ቤቱ ባመቸ ቦታ ተቀምጦላቸው መመልከት እንዲችሉ ጠይቀዋል።</p>

<p>ልዩ ዐቃቤ ሕግ በማስረጃነት ካቀረባቸው ሰነዶች ይጠቅሙኛል ያላቸውን ብቻ ስላቀረበ ከደርግ ጽ/ቤት የተወሰዱትን ሰነዶች ለመመልከት እንዲችሉ ፍርድ ቤቱ ለልዩ ዐቃቤ ህግ ትዕዛዝ ይስጥልን ሲሉ ተከሳሾችና ጠበቆች አመልክተዋል።</p>

<p>እንዲሁም ወደ ውጭ ለትምህርትና ለተለያዩ ሥራዎች በሄዱበት ወቅት የተፈጸሙ አንዳንድ ጉዳዮች ሊኖር ስለሚችሉ የውጭ ጉዳይ ሚኒስቴር ፓስፖርታቸውንና ወደ ውጭ የተጓዙበትን ማስረጃ እንዲሰጣቸው ፍርድ ቤቱ እንዲያዝላቸው ወይም በአጃቢ ሄደው ማስረጃዎቻቸውን ለማሰባሰብ እንዲችሉ ጠይቀዋል።</p>

<p>ከዚህም ጋር ከ1970 ጀምሮ የደርግ አባላት በተለያየ ምድብ እንዲሠሩ ስለተደረገ የሥራ ድልድል የተደረገበትን መዝገብ ለመመልከት እንዲችሉ ትዕዛዝ ይስጥልን ብለዋል።</p>

<p>ለመከላከያ ማስረጃነት የሚጠቅሟቸውን በራሪ ጽሑፎች፣ ጋዜጦችና የቪዲዮ ፊልሞች ከያሉበት ለማሰባሰብ እንዲችሉም ጊዜ እንዲሰጣቸውና ማስረጃዎቹ ለሚገኙባቸው መ/ቤቶች ትዕዛዝ እንዲተላለፍላቸው ጠይቀዋል።</p>

<p>ችሎቱም የተከሳሾቹንና ጠበቆቻቸው ያቀረቡት ጥያቄዎች በርካታ መሆናቸውን በማውሳት መርምሮ ትዕዛዝ ለመስጠት ለዛሬ ሀምሌ 24 ቀን 1995 ተለዋጭ ቀጠሮ ይዟል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሐምሌ 24 ቀን 1995</a></p>

</body>
</html>	














