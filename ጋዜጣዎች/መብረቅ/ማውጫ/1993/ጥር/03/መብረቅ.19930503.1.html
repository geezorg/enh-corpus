<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የራይዋይን ሬዜስተንስ ታጣቂዎች ኢትዮጵያ ውስጥ ስልጠና መውሰዳቸውን ኢትዮጵያ አስተባበለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የራይዋይን ሬዜስተንስ ታጣቂዎች ኢትዮጵያ ውስጥ ስልጠና መውሰዳቸውን ኢትዮጵያ አስተባበለች</h2>


<p>የኢትዮጵያ መከላከያ ሠራዊት በምሥራቅ የአገሪቱ ክፍል ከሶማሊያ ጋር በሚያዋስነው ድንበር አካባቢ በከፍተኛ እንቅስቃሴ እንደሚገኝ እና የሶማሊያ አንጃዎች መካከል አንዱ የሆነው የራይዋይን ሬዜስተንስ ታጣቂዎች በኢትዮጵያ ጐዴ ውስጥ ስልጠና እየወሰዱ ናቸው ሲባል ኢትዮጵያ ወቀሳዎቹን በሙሉ «አስገራሚ ዜናዎች» ስትል አጣጥላቸዋለች።</p>

<p>ሰሞኑን በደቡባዊ ሶማሊያ ባይደዋ አካባቢ የተቀሰቀሰው የእርስ በርስ ጦርነት ኢትዮጵያን ከመወንጀል አላዳናትም። እርምጃው በጌዶ፣ ጁብዳ እና ባይ አካባቢዎች አዲስ ያለ መረጋጋት ፈጥሯል ተብሏል። ከኢትዮጵያ መንግሥት ድጋፍ አልተለያቸውም የተባሉት አማፅያን የኪስማዩን አካባቢ ለመቆጣጠር ውጥን እንዳላቸው ይነገራል።</p>

<p>እንደ አንዳንድ የሶማሊያ ዘገባዎች ከሆነ የኢትዮጵያ ሠራዊት ከበበራ ወደብ ወደኢትዮጵያ የሚገቡ ቁሳቁሶችን ደህንነት ለመጠበቅ ሲባል ወደ ሰሜናዊ ምዕራብ (ሶማሌ ላንድ) እንደተንቀሳቀሰ እና በአካባቢው እንደደረሰ ይናገራሉ። እነዚሁ ምንጮች በደቡባዊ ሶማሊያ ያለውን ችግር በተመለከተ የአዲሱ የሶማሊያ መንግሥት ቀጥተኛ የሆነ እና ያልሆነ አቤቱታ ለኢትዮጵያ መንግሥት ማቅረቡን እና ተካሂዷል የሚባለው የሠራዊት እንቅስቃሴ ቀደም ሲል በሁለቱ መንግሥታት የተደረሰውን የሰላም ስምምነት እንደሚያዛባው ከሶማሊያ የተላከው አቤቱታ ያመለክታል ተብሏል።</p>

<p>በአይ አር ኤ ታጣቂዎች እና በአዲሱ የሶማሊያ መንግሥት ሠራዊት መካከል ከባይደዋ ደቡባዊ አቅጣጫ በምትገኘው አይደሌይ መካከል አካባቢ በተካሄደው ውጊያ ስድስት ሰዎች ሲሞቱ ከአስራ ሁለት በላይ ቁስለኞች ሆነዋል። የግንባሩ ሊቀመንበር ከአዲሱ የሶማሊያ መንግሥት ግር ቅራኔ ውስጥ የገቡ ሲሆን የኢትዮጵያ እርዳታ አልተለያቸውም የሚለው አባባልን ያጣጥላሉ። ምንም እንኳን በውን ማረጋገጥ ባይቻልም የኢትዮጵያ መከላከያ ሠራዊት ባይደዋ ውስጥ ታይቷል የሚሉ ወሬዎች ይናፈሳሉ።</p>

<p>የአዲሱ የሶማሊያ ጠ/ሚ/ር የሆኑት አሊ ካሌፍ ጋሊየር ከቢቢሲ ሬዲዮ ጋር ባደረጉት ቃለ ምልልስ ኢትዮጵያን «ችግር ፈጣሪ ነች» በማለት ክፉኛ ወንጅለዋል። ኢትዮጵያ ሠራዊቷ በሶማሊያ አንጃዎች ጐዴ ውስጥ አሰልጥናለች ይላሉ። ኢትዮጵያ ለአዲሱ የሶማሊያ መንግሥት ሕጋዊ እውቅና ያልሰጠችው ለዚህ እንደሆነ እነዚሁ ምንጮች የገለጹ ሲሆን የሶማሊያ ጠ/ሚ/ር ምሬታቸውን ያሰሙት የአዲሱ መንግሥት የፓርላማ አፈጉባዔ የሆኑት አብደላህ ደሪው ይሣቅ ከአር አር ኤ ታጣቂዎች ለተሰነዘረባቸው ጥቃት ለጥቂት ካመለጡ በኋላ ነበር።</p>

<p>ኢትዮጵያ ለቀረበባት ውንጀላ ምላሿን በውጭ ጉዳይ ሚ/ር በኩል ማክሰኞ ዕለት ግልጽ ያደረገች ሲሆን በተለይ ደግሞ በተመድ የኢትዮጵያ አምባሳደር የሆኑት ዶ/ር አብዱል መጅድ ሁሴን ትላንት ጠዋት ከቢቢሲ ሬዲዮ ጋር ባደረጉት ቃለ ምልልስ ይህን መሰል ውንጀላ መቅረቡ እንዳሳዘናቸው በመግለጽ ኢትዮጵያ በማንኛውም መንገድ የሶማሊያን ሉዓላዊነት የሚዳፈሩ እርምጃዎችን እንደምትፃረር እሙን እየሆነ አንዳንድ ወገኖች ጣታቸውን በኢትዮጵያ ላይ መሰንዘራቸው እንደአሳዘናቸው ሳይገልጹ አላለፉም።</p>

<p>በደቡባዊ ሶማሊያ ሉክ አካባቢ የወታደራዊ ስልጠና እና የኢትዮጵያ ሠራዊት መኖሩን ተጠይቀው አምባሳደር አብዱል መጅድ ስሞታውን አስተባብለዋል። «እኛ በሶማሊያ የውስጥ ጉዳይ እጃችንን አናስገባም» ያሉት አምባሳደር አብዱል መጅድ ኢትዮጵያ ቀደም ሲል ከሶማሊያ ተንደርድረው ፀጥታዋን የሚያደፈርሱ ቡድኖችን በመደምሰሷ ሁልጊዜ ለውንጀላ እንደምትጋለጥ አሁንም ቢሆን እነዚህ ሸማቂዎች ከተንቀሳቀሱ ኢትዮጵያ እጆቿን አጣጥፋ እንደማትጠብቅ በአካባቢው ሰላም መስፈን ሲባል አሸባሪዎች የሶማሊያን መሬት መንደርደሪያቸው እንዳያደርጉ፣ አዲሱ የሶማሊያ መንግስት ከሌሎች ተቃዋሚዎች ጋር እርቅ እንዲያወርድ ለአገሪቱ ፕ/ት አብዱል ቃሲም በአቋም ደረጃ መግለጿን አምባሳደር አብዱል መጅድ ተናግረዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 3 ቀን 1993</a></p>

</body>
</html>	
