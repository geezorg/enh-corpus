<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን ስደተኞች የረሀብ አድማ መቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን ስደተኞች የረሀብ አድማ መቱ</h1>


<p>በሱዳን የሚገኙ ኢትዮጵያውያን ስደተኞች ወደአገራቸው እንዲመለሱ ወይም በዚያች አገር የሚኖራቸውን የስደተኛ መብት ሊያጡ እንደሚችሉ የወጣውን መግለጫ በመቃወም ወደኮሚሽኑ ጽ/ቤት ለተቃውሞ ሰላማዊ ሰልፍ ወጡ የረሀብ አድማም መቱ።</p>

<p>ባለፈው እሑድ በተደረገው የተቃውሞ ሰላማዊ ሰልፍ ላይ የተሳተፉ ቁጥራቸው በመቶዎች የሚቆጠሩ ኢትዮጵያውያን ስደተኞች ከዛሬ ሰባት ዓመት በፊት በሱዳን፣ ኢትዮጵያ መንግሥታት እና በተመድ ከፍተኛው የስደተኞች ኮሚሽን መካከል በተደረሰው ስምምነት ስደተኞቹ ወደአገራቸው በፈቃደኝነት እንዲመለሱ ተወስኖ ነበር። ይሁንና ስደተኞቹ በሁለት አጣብቂኝ ነገሮች ውስጥ የወደቁ መሆናቸውን እና እነርሱም በሱዳን ከቆዩ የስደተኛ መብታቸውን እንደሚያቱ ካልሆነ ደግሞ ወደአገራቸው ተመልሰው ከመጡ በአቶ መለስ ዜናዊ መንግሥት በተቃዋሚነት ተፈርጀው ጉዳት ሊደርስባቸው እንደሚችል ያላቸውን ሥጋት ሳይገልጹ አላለፉም። እንደኢትዮጵያውያኑ ስደተኞች እምነት የተመላሽ ስደተኞችን አጠቃላይ ሁናቴ ያጠኑት የተመድ ሠራተኞች እውቀት በሌላቸው የኢትዮጵያ መንግሥት «ወኪሎች» አስተርጓሚዎች እና ረዳቶቻቸው አማካኝነት ነው ሲሉ አቤቱታቸውን አሰምተዋል። ይሁንና በሱዳን የኢትዮጵያ ኤምባሲ ጉዳይ አስፈፃሚ የሆኑት አቶ አብዱ ለገሠ ቡሽራ ለዜና ሰዎች በሰጡት አስተያየት በአሁኑ ሰዓት ወደኢትዮጵያ ቢመጡ ችግር ሊፈጥርባቸው ይችላል የተባሉ 900 የሚደርሱ ኢትዮጵያውያን ስደተኞች በፖርት ሱዳን ውስጥ የፖለቲካ ጥገኝነት እንዲያገኙ የስደተኞች ኮሚሽን መፍቀዱን ተናግረዋል። ወደአገራቸው ቢመለሱ ችግር ይገጥማቸዋል ስለተባለው ጉዳይም ያስተባበሉት ባለሥልጣኑ አራት የተቃዋሚ ኃይሎች በሕጋዊ መንገድ እየተንቀሳቀሱ ናቸው ሲሉ ውንጀላውን አስተባብለዋል።</p>

<p>ስምምነቱ ከተደረሱ ወዲህ ብዛታቸው ሰማንያ ሺህ የሚደርሱ ኢትዮጵያውያን በፍላጐታቸው ወደኢትዮጵያ መመለሳቸውን የተናገሩት አቶ አብዱ «ይህ የሚያሳየው ኢትዮጵያ የገባችውን ቃል በመፈጸም ከስደት ተመላሾችን በጥሩ ሁኔታ በመንከባከቧ ነው» ሲሉም ተደምጠዋል። የደርግ መንግሥት በወደቀበት ሰሞን ብዛታቸው 250.000 የሚጠጉ ኢትዮጵያውያን ሱዳን ውስጥ በጥገኝነት እንደነበሩ ባለሥልጣናቱ አውስተዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 24 ቀን 1993</a></p>

</body>
</html>	
