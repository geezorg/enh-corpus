<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እሁድ የተቃውሞ ሕዝባዊ ስብሰባ ይደረጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እሁድ የተቃውሞ ሕዝባዊ ስብሰባ ይደረጋል</h1>


<p>ሕብረት የፈጠሩ 6ቱ የፖለቲካ ፓርቲዎች ገዥው ፓርቲ ኢህአዴግ ለኢትዮጵያ ሕዝብና ጥቅም ቆሜያለሁ፣ የኢትዮጵያን ብሔራዊ ጥቅም አስከብራለሁ እያለ በተቃራኒው እየፈፀመ ነው ያሉትን ነጥቦች በመያዝ ጥር 20 ቀን 1993 ዓ.ም በመስቀል አደባባይ ሕዝባዊ የተቃውሞ ስብሰባ እንደሚያደርጉ ከህብረቱ የወጣው መግለጫ አስታወቀ።</p>

<p>የኢትዮጵያ ዴሞክራሲያዊ ሕብረት ፓርቲ (ኢድሕፓ)፣ የመላው አማራ ህዝብ ድርጅት (መዐህድ)፣ የኦሮሞ ብሔራዊ ኮንግረስ (ኦብኮ)፣ ብሔራዊ ዴሞክራሲያዊ ሕብረት (ብዴህ)፣ የጋራ ፖለቲካ መድረክ (ጋፖመ) በጋራ ባዘጋጁት በዚሁ ሕዝባዊ የተቃውሞ ስብሰባ የወቅቱ የኢህአዴግ መንግሥት የኢትዮጵያን መብትና ጥቅም በማሳጣት ከጠላቶቿ ጋር የሚያደርገውን አግባብ ያልሆነ ግንኙነትና አካሄድ በማውሳት ህዝቡ እንዲያውቀውና ሀገሩን ነቅቶ እንዲጠብቅ ግንዛቤ ለማስጨበጥ የሚያስችል መድረክ እንደሚሆን የጋራ ህብረቱ ገልጿል።</p>

<p>ህብረቱ ለእሁዱ ህዝባዊ ስብሰባ ያበቃውን ምክንያት ሲገልጽ የኢትዮጳን ብሔራዊ ጥቅም ያላስጠበቀው የአልጀርሱ ስምምነት፣ የህዝቡን የኑሮ ደረጃ ያላገናዘበውን የነዳጅ ዋጋ ጭማሪ፣ የዜጐችን የመብት ጥያቄ በኃይል ለማፈን የሚደረገውን የሰብዓዊ መብት ረገጣ፣ ትውልድን እየገደለ ያለው የትምህርት ፖሊሲ በመቃወም እንደሆነ አብራርቶ ማንኛውም የአገር አንድነትና የወገን ጥቅም መከበር አለበት የሚል ዜጋ ሁሉ በዕለቱ እንዲገኝም ጥሪውን አቅርቧል።</p>

<p>ሕብረቱ «የሀገር ብሔራዊ ጥቅም አሳልፎ መስጠት በታሪክም በትውልድም ያስጠይቃል» በሚል ርዕስ ባሰራጨው ጹሑፍ እንደገለፀው «በሰላማዊና ዲሞክራሲያዊ ትግል በህዝብ ይሁንታ የሚመሰረት መንግስት መፍጠር ካልቻልን ከችግሮቻችን መላቀቅ ኢትዮጵያችንንም እንደ ሀገር ለመጭው ትውልድ ማቆየት አይቻለንም» ሲል አትቷል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 17 ቀን 1993</a></p>

</body>
</html>	
