<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኬንያ የኢትዮጵያውያን ዜጐች ሰብዓዊ መብት እየተጣሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኬንያ የኢትዮጵያውያን ዜጐች ሰብዓዊ መብት እየተጣሰ ነው</h1>


<p>ሰሞኑን በኢትዮ ኬንያ የጋራ ድንበር አካባቢ በተቀሰቀሰው ድንገተኛ ግጭት የተነሳ በአካባቢው የሚገኙ ኢትዮጵያውያን ዜጐች ሰባአዊ መብታቸው እየተጣሰ ሲሆን በሞያሌ አቅራቢያ ያሉ የኬንያ የንግድ ተቋማት ት/ቤቶች፣ ባንኮች መዘጋታችውና እና በአካባቢ ለሰዓታት የዘለቀ የተኩስ ልውውጥ ሲካሄድ ኢትዮጵያም በበኩሏ ድንበሯን ለጊዜው ለትራፊክ ዝግ ማድረጓ ታውቋል።</p>

<p>ባለፈው ሐሙስ በኢትዮ ኬንያ ድንበር አቅራቢያ የምትገኘው ኡራን ፖሊስ ጣቢያ ወረዋል የተባሉ የኢትዮጵያዊነት ደም ያላቸው ሸማቂዎች ባደረሱት የ11 ሰዎች ሕይወት ማጥፋት ያስቆጣቸው ኬንያውያን ቅዳሜ ዕለት ሶሎ ሚሺን በተባለው ሆስፒታል ተኝተው የሕክምና እርዳታ በሚከታተሉ አንዲት ኢትዮጵያዊት ላይ ከፍተኛ ድብደባ አድርሰዋል።</p>

<p>ሕመምተኛ ግለሰቧን ለድብደባ የዳረጋቸው «ለኢትዮጵያ ታጣቂዎች እየሰለለች ነው» ከሚል ጥርጣሬ የመነጨ መሆኑ የአካባቢው ምንጮች ገልጸዋል። ከዚሁ ጋር በተያያዘ መልኩ በአካባቢው ይንቀሳቀሱ በነበረ ተሽከርካሪ መኪና ላይ የተሳፈሩ አራት ኢትዮጵያውያን ከመኪና በኃይል እንዲወርዱ ተደርገው ቁጣቸው በገነፈለ በመቶዎች የሚቆጠሩ የኬንያ ወጣቶች ተደብድበዋል። እነዚህ ጉዳት የደረሰባቸው ኢትዮጵያውያን በሣርቤት ሞያሌ መንገድ ከሚገኘው ማኩታሞ ከተባለው የፖሊስ ጣቢያ ጥገኝነት ጠይቀዋል።</p>

<p>የአካባቢው ምንጮች እንደሚሉት ከሆነ ድንበሩን የተሻገሩት የኢትዮጵያ «ሚሊሺያዎች» ሲሆኑ ዋንኛ ዓላማቸው የኦነግን እንቅስቃሴ ለመግታት ነው ተብሏል። ይሁንና ይህን አባባል ናይሮቢ በሚገኘው የኢትዮጵያ ኤምባሲ በኩል «የልብ ወለድ ዜና» የሚል ማጣጠያ ነው የደረሰው። የኬንያው መከላከያ ሠራዊት የደንብ ልብስ የለበሱ እና ዘመናዊ የጦር መሣሪያ ያነገሩ ሚሊሺያዎች «ኦነግን ለማጥፋት» በሚል ምክንያት ወደአካባቢው ሰርገው ሲገቡ ተመልክተናል የሚሉ እማኞችን ማነጋገሩ ይናገራል።</p>

<p>ወደአካባቢው መሠማራቱ የሚነገርለት የኬንያ የዲፕሎማት ኃይል ከታጣቂዎቹ ጋር በግምት ሦስት ሰዓት የፈጀ ከፍተኛ ውጊያ ማካሄዱን ከአካባቢው ምንጮች እየገለጹ ናቸው። ይህ የሆነው የኡራን አካባቢ ነዋሪዎች ሆስፒታሉን በመውረር ኢትዮጵያዊቷን ሕመምተኛ ከደበደቡ በኋላ ነበር። ከውጊያው በኋላ አካባቢው በውጥረት ውስጥ በመውደቋ መንግሥታዊ ተቋማት ዝግ ሆነዋል። የኬንያ መንግሥት በጉዳዩ ዙሪያ የሰጠው ምንም ዓይነት አስተያየት የለም።</p>

<p>ለሁለት ቀናት የዘለቀው ብጥብጥ ግራ ያጋባው የኢትዮጵያ መንግሥት ድንበሩን ካለፈው ሰኞ አንስቶ ከማንኛውም እንቅስቃሴ መዝጋቱ ታውቋል። የኬንያ ፖሊሶች ስለዚህ ጉዳይ ተጠይቀው «የተለመደ ነው፣ ሁልጊዜ ግጭቶች ሲነሱ ኢትዮጵያ ድንበሯን በመዝጋት ከእኛ ማረጋገጫ እስኪሰጣት ድረስ ትጠብቃለች» ሲሉ ተደምጠዋል። የአካባቢው ወደውጥረት አውድማ መለወጥ ያስቆጣቸው በመቶዎች የሚቆጠሩ የኬንያ ተማሪዎች የናይሮቢ መንግሥትን ተቋማት መስኮቶችን በድንጋይ ሰባብረዋል። ፖሊስም ሕገወጡን ሰላማዊ ሰልፍ ለመበተን በርካታ የማስፈራሪያ ጥይቶችን ወደሰማይ ተኩሷል።</p>

<p>ይህ ስምንት የኬንያ ፖሊሶች ጨምሮ ለአስራ አንድ ሰዎች መሞት ምክንያት የሆነው ግጭት በአገሪቱ አንዳንድ የአካባቢ የፓርላማ ተወካዮች ዘንድ ከፍተኛ ቁጣን አስከትሏል። ጋርቻ ጋልጋ ሎ የተባሉት ለዜና ሰዎች ሲናገሩ የኬንያ መንግሥት ዲፕሎማሲያዊ እና ወታደራዊ እርምጃዎችን በመውሰድ የዜጐቹን ዋስትና ማስከበር ይኖርበታል ብለዋል። በእርሳቸው እምነት «እርምጃው ኢትዮጵያ በኬንያ ላይ የወሰደችው ግልጽ ጦርነት ምልክት ነው» ሲሉ ተደምጠዋል። በኬንያ የአገር ውስጥ ደህንነት ሚኒስትር የሆኑት ማርሰደን ማዶክ «መንግሥታችን በአማጽያኖቹ ላይ ጠበቅ ያለ ቅጣት ይወስዳል» በማለት አስጠንቅቀዋል። በተለያዩ ጊዜያት በኢትዮ ኬንያ ድንበሮች ላይ በሚነሱ ግጭቶች ከመቶ በላይ ሰዎች የሞቱ ሲሆን ብዛት ያላቸው የቀንድ ከብቶች ተዘርፈዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 10 ቀን 1993</a></p>

</body>
</html>	
