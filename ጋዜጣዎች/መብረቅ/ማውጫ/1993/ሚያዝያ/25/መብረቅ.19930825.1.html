<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት በህፃናትና በልጆች ላይ እየፈጸመ ያለው ኢሰብዓዊ ድርጊት እንዲቆም ኢሰመጉ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥት በህፃናትና በልጆች ላይ እየፈጸመ ያለው ኢሰብዓዊ ድርጊት እንዲቆም ኢሰመጉ ጠየቀ</h2>


<p>ለማኞች በመብዛታቸው ሀብታሞች መውጪያ መግቢያ አጥተዋል ስለዚህ በዋና ዋና የከተማዋ መንገዶች ላይ መለመን የለባቸውም፣ በአዲስ አበባ ስታዲየም በአፍሪካ ወጣቶች እግር ኳስ ጨዋታ በተካሄደበት ወቅት ረብሻ አስነስታችኋል፣ ከውጪ አገር የሚመጡ እንግዶችን በየመንገዱ አላሳልፍ እያላችሁ በግድ እርዱን በማለት ታስቸግራላችሁ፣ እናንተ ለፀረ ሰላምና ፀረ ህዝብ ቡድኖች መሳሪያ ታገለግላላችሁ በሚሉና በሌሎችም ምክንያቶች እየተያዙ ራቅ ወዳሉ አካባቢዎች ተወስደው የተጣሉና ወታደራዊ ስፖርት እንዲሰሩ የተደረጉ ህፃናት ማግኘቱን ኢሰመጉ አረጋግጧል።</p>

<p>የኢትዮጵያ ሰብዓዊ መብቶች ጉባዔ ሰሞኑን ባወጣው መግለጫ እንደጠቀሰው መንግሥት ቀደም ሲል ጀምሮ ለዚህ ችግር እንደመፍትሔ የወሰደው እነዚህን የጐዳና ተዳዳሪዎች በተደጋጋሚ ከየመንገዱ በማፈስ ከየከተማው አውጥቶ ጫካና አውላላ ሜዳ ላይ መጣልን ነው። ይህ ደግሞ ኢሰብዓዊ ጨካኝና ሕገወጥ ከመሆኑም በላይ ለችግሩ መፍትሔ ሊሆን አልቻለም።</p>

<p>በዚህ ኢሰብዓዊና ሕገወጥ እርምጃ እድሜያቸው ከ10 ዓመት በታች የሆኑ ወላጅ አልባ ህፃናት በተለያየ ምክንያት መጠለያ ያጡ አባወራዎች ከነልጆቻቸው፣ ሊስትሮዎች፣ ጋዜጣ አዟሪዎች፣ የተለያዩ ሸቀጣ ሸቀጥ ነጋዴዎችና ሥራ አጦች ሰለባ ሆነዋል። መንግሥት አሁንም ከየካቲት ወር 1993 ዓ/ም ጀምሮም ይህ ሪፖርት እስከተጠናቀረበት ጊዜ ድረስ ተመሳሳይ የሆነ ጥቃት በመላው አዲስ አበባ በሚገኙ ህፃናት ልጆችና ሌሎች ዜጐች ላይ እየፈጸመ ይገኛል ሲል ኢሰመጉ ጠቅሷል።</p>

<p>መንግስት በየመንገዱ ለወደቁ ኢትዮጵያውያን ህዝቡንና ለጋሽ ድርጅቶችን በማስተባበር ህጻናቱንና አረጋውያኑን መደገፍ ሲገባው ከከተማ ውጭ ባሉ ጫካዎች በውድቀት ለሌት ወስዶ በመጣል ለጅብና ለሌሎች አራዊቶች ማጋለጡን መምረጡ በእጅጉ እንደሚያሳዝን የገለጸው የኢሰመጉ 41ኛ ልዩ መግለጫ ኢሰመጉ ለዚህ ዓይነቱ ጭካኔ ተጋልጠው ከነበሩት ህፃናትና ልጆች መካከል የተወሰኑትን ማነጋገሩ ገልጿል። በህፃናትና በልጆች ላይ መንግሥት እየፈጸመ ያለው ኢሰብዓዊና ጨካኝ ድርጊት በአስቸኳይ እንዲቆምና በልዩ ልዩ ሰው ሰራሽ የተፈጥሮ ምክንያቶች ከቤት ንብረታቸው የተፈናቀሉ ወገኖች መልሰው ሊቋቋሙ የሚችሉበት ሰብዓዊና ዘላቂ መፍትሔ እንዲፈለግላቸው ኢሰመጉ ጥሪ አቅርቧል።</p>

<p>ይኼው የኢሰመጉ ልዩ መግለጫ በማጠቃለያው እንዳወሳው ደግሞ «ቀድም ሲልም ሆነ አሁን የኢሰመጉ ጥያቄ መንግሥት ለዴሞክራሲያዊ ሥርዓት ግንባታ ያስፈልጋሉ በማለት ያወጣቸውንና አምኖባቸው የተቀበላቸውን ዓለም አቀፋዊና አህጉራዊ የሰብዓዊ መብቶች ሕግጋት አክብሮ ያስከብር ነው ኢሰመጉ ከዚህ ሌላ ዓላማ የለውም። ስለዚህ ኢሰመጉ መንግሥት የሰዎችን በተለይም ደግሞ በእድሜም ሆነ በተለያዩ ማህበራዊና ፖለቲካዊ ምክንያቶች ለችግር የተጋለጡትን ዜጐች መብቶችና መሠረታዊ ነፃነቶች አክብሮ እንዲያስከብር ደግሞ ደጋግሞ ይጠይቃል» ሲል መግለጫውን አጠቃሏል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሚያዝያ 25 ቀን 1993</a></p>

</body>
</html>	
