<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምነስቲ ኢንተርናሽናልና የእንግሊዝ መንግሥት የተማሪዎች ጉዳት አሳስቦኛል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አምነስቲ ኢንተርናሽናልና የእንግሊዝ መንግሥት የተማሪዎች ጉዳት አሳስቦኛል አሉ</h1>


<p>በቅርቡ በአዲስ አበባ ዩኒቨርስቲ ተማሪዎች ላይ የመንግሥት ታጣቂዎች በወሰዱት እርምጃ ሳቢያ ተባብሶ አዲስ አበባን ለከፍተኛ ፖለቲካዊና ኢኮኖሚያዊ ኪሳራ የዳረገው ግጭት የተነሳ የታሰሩት ተማሪዎች «በአሁኑ ሰዓት በፀጥታ ኃይሎች ቶርቸር እየተደረጉ» ይገኛሉ መባሉ አሳስቦኛል ሲል አምነስቲ ኢንተርናሽናል ሥጋቱን ገለጸ። የእንግሊዝ መንግሥት የውጭ ጉዳይ ሚ/ርም በጉዳዩ ላይ መግለጫ አውጥቷል።</p>

<p>በዓለም አቀፍ የሰብዓዊ መብት ተሟጋች ድርጅት መግለጫ መሰረት አዲስ አበባ በአሁኑ ወቅት «ፀጥ ረጭ ያለች ጭንቀት የነገሰባት ከተማ ሆናለች» የመንግሥት ፀጥታ ኃይሎች በግጭቱ ዕለት በቤተክርስቲያናትና መስጊዶች ዙሪያ የተጠለሉ ሰልፈኞችን እንዲሁም ከቤታቸው ሳይቀር የተከተቱ ተቃዋሚ ሰልፈኞችን ሳይቀር እያነቁ በመውሰድ ወደእሥር ቤት እንደወረወሯቸው አምነስቲ በመግለጫው ላይ አስፍሮታል።</p>

<p>በተካሄደው የአፈሳ ዘመቻ እድሜያቸው ከ11 ዓመት የማይበልጡ ህፃናት ጭምር መታሰራቸውን አምነስቲ ገልጾ በግጭቱ በአጠቃላይ ከ41 በላይ ዜጐች እንደተገደሉ ከ250 በላይ እንደቆሰሉ እነዚህ ሟቾችና ቁስለኞች አብዛኞቹ የከፍተኛ ሁለተኛ ደረጃ ተማሪዎች እና ሥራ አጥ ወጣቶች ናቸው ብሏል። አምነስቲ በእስረኞቹ ዙሪያ ስለሚያገኙት ሕክምናና ስለሚገጥማቸው «ቶርቸር» የተሰማውን ስጋት ገልጿል። በሰሞኑ ግርግር ከ40 በላይ የተቃዋሚ ኃይሎች እንደታሰሩ ከእነዚህ መካከል የኢዴፓ ዋና ፀሐፊ የሆኑት አቶ ልደቱ አያሌው እና የፓርቲው ሁለት የማዕከላዊ ኮሚቴ እና የመዐሕድ አባላትም መታሰራቸውን አምነስቲ በዘገባው ላይ ገልጾታል።</p>

<p>በተመሳሳይ ዜና የእንግሊዝ የውጭ ጉዳይ ሚኒስቴር በበኩሉ በሰሞኑ የተማሪዎች እና የፀጥታ ኃይሎች መካከል የተከሰተው ግጭት በአዲስ አበባ ውስጥ ሕይወታቸውን ያጡት ዜጐች ጉዳይ በጣም እንዳሳሰባቸው ገልጿል። እንደ እንግሊዝ የውጭ ጉዳይ ሚኒስቴር አገላለፅ ከሆእን «ጉዳዩ የሚመለከታቸው ወገኖች ልዩነታቸውን በኃይል ከመፍታት ይልቅ በውይይት ሊፈቱ ይገባል» ብሏል። መንግሥት እስከ አሁን ድረስ ለሞቱት ቤተሰቦች ኦፌሲያላዊ የሆነ የሀዘን ደብዳቤ አለመስጠቱና የሞቱት ቁጥር ከ31 እንዳልዘለቀ በፅኑ በመናገር በአንዳንድ የውጭ የዜና ማሰራጫዎች እና የነጻ ፕሬስ ውጤቶች ላይ ዛቻ መሰንዘሩ ብዙዎችን አስገርሟል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሚያዝያ 18 ቀን 1993</a></p>

</body>
</html>	
