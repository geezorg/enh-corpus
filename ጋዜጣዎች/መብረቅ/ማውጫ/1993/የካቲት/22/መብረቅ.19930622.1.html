<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዘንድሮም የሰደድ እሣት ስጋት አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዘንድሮም የሰደድ እሣት ስጋት አለ</h1>


<p>ከየካቲት ጀምሮ ያሉት የበጋ ወራት ለደን ቃጠሎ መከሰትና መስፋፋት አመቺ በመሆናቸው በተፈጥሮ ሀብታችን ላይ ጉዳት የሚያደርስ ሰደድ እሳት እንዳይከሰት ከወዲሁ ብርቱ ጥንቃቄ ማድረግ እንደሚያስፈልግ ግብርና ሚኒስቴር ሲያስታውቅ የሰደድ እሳት በአንዳንድ አካባቢዎች መታየት መጀመሩም ታወቀ።</p>

<p>ሚኒስቴሩ ሰሞኑን እንደገለጸው ባለፈው ዓመት ብቻ ከየካቲት ወር ጀምሮ ከፍተኛ ግምት የሚሰጠው የተፈጥሮና ሰው ሰራሽ ደን በቃጠሎ መውደሙን አንስቶ የወቅቱ ፀሐያማ የአየር ሁኔታና በደኖች አካባቢ የሚገኙ ደረቅ ዕፅዋት በቀላሉ በእሳት መቀጣጠል በደን ላይ ለሚደርስ ጥፋቶች ዋና ዋና ምክንያቶች ናቸው።</p>

<p>በደኖች አካባቢ የሚኖሩ የህብረተሰብ ክፍሎች የእሳት አደጋ እንዳይከሰት ብርቱ ጥንቃቄ ማድረግ እንዳለባቸው ያሳሰበው ግብርና ሚኒስቴር የእሳት አደጋ ምልክቶች እንደታዩ ሁኔታውን በአቅራቢያ ለሚገኙ እሳት አደጋ መከላከል ግብረ ኃይል ወይም የመንግሥት አካል ማሳወቅ እንደሚገባ ጥሪ አቅርቧል።</p>

<p>የበጋው ወራት ከመድረሱ በፊት ከክልል መስተዳደር አካላት ጋር እንቅስቃሴ ሲያደርግ እንደቆየ የገለጸው ግብርና ሚኒስቴር የተፈጥሮ ደን በሚገኝባቸው አካባቢዎች ለጥንቃቄ የሚረዱ ቅድሜ ሁኔታዎችን በማመቻቸት ረገድ እስከገበሬ ማኅበራት ድረስ ባሉት እርከኖች የደን እሳት መከላከል ግብረ ኃይል ማቋቋምና ለግንዛቤ ማዳበሪያና ማስተማሪያ የሚረዱ ፖስተሮችና መመሪያዎች እንደተሰራጩ ገልጿል።</p>

<p>በሌላም በኩል የሰደድ እሳት በአንዳንድ አካባቢዎች መታየት እንደጀመረው ምንጮች ይናገራሉ። ከፍተኛ ሙቀትና የህብረተሰቡ ግንዛቤ ማጣትን በተከተለ መልኩ የሚከሰተው ይኸው ሰደድ እሳት ባለፈው ዓመት ከፍተኛ የተፈጥሮ ሃብትና እንዲሁም የዱርና የቤት እንስሳት እንዳጠፋ የሚታወስ ሲሆን ከዚሁ ከሰደድ እሳቱ መንስዔ ጋር በተያያዘ ሁኔታ መንግሥት ባሳየው ቸልተኝነት የአገር ውስጥና የውጭ ተቃዋሚ የፖለቲካ ፓርቲዎች ተቃውሞ አሰምተዋል። በደን ቃጠሎው ሳቢያም አምቦ አካባቢ የፀጥታ ኃይሎችና ተማሪዎች የተጋጩ ሲሆን የሰው ሕይወት እንደጠፋም ይታወሳል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ የካቲት 22 ቀን 1993</a></p>

</body>
</html>	
