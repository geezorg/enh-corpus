<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሶማሊያ መሪዎች ወሬ ከመንዛት ይልቅ ችግራቸውን ቢፈቱ በተሻለ ነበር»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የሶማሊያ መሪዎች ወሬ ከመንዛት ይልቅ ችግራቸውን ቢፈቱ በተሻለ ነበር»</h1>

<p class="align-right">ዶ/ር አብዱል መጅድ ሁሴን</p>


<p>የኢትዮጵያ መከላከያ ሠራዊት ከጐዴ አካባቢ ለቅቆ እንደወጣ በሞቃዲሾ መንግሥት ባለሥልጣናት በኩል የተነዛውን ወሬ ያስተባበሉት በተመድ የኢትዮጵያ አምባሳደር የሆኑት ዶ/ር አብዱል መጅድ ሁሴን በትላትናው ዕለት ከቢቢሲ ሬዲዮ ጋር ባደረጉት ቃለ ምልልስ ይህ ዓይነቱ ተደጋጋሚ ውንጀላ በጣም እንዳሳዘናቸው በመግለጽ የወቅቱ የሶማሊያ ችግር የውጭ ችግር ሳይሆን የሶማሊያዎች የራሳቸው የእርስ በርስ ችግር እንደሆነ የተናገሩት ዶ/ር አብዱል መጅድ «ምንም እንኳን እኛም ችግሮች ቢኖሩብንም የሶማሊያ ችግር ከማናቸውም የገዘፈ ነው» በማለት ተናግረዋል።</p>

<p>የአሁኖቹ የሶማሊያ መሪ ነን የሚሉት ወገኖች በሌሎች ወገኖች የአሉባልታ ወሬ ከመንዛት ይልቅ በጠረጴዛ ዙሪያ ተቀምጠው መነጋገር በተገባቸው ነበር ብለዋል። በአካባቢው ኃያል የሆነችው ኢትዮጵያ በሶማሊያ ሰላም እንዲሰፍን ከመጣር ሌላ ተልዕኮ እንደሌላት አምባሳደር አብዱል መጅድ ሁሴን አስረድተዋል። ኢትዮጵያ በሶማሊያ ውስጥ ሠራዊት የላትም ያሉት የኢትዮጵያው ባለሥልጣን «ምናልባት ወታደራዊ አማካሪዎች እንዳሏችሁ?» ተብለው ለቀረበላቸው ጥያቄ የሌሎች አገር አማካሪዎች ሊኖሩ ይችል ይሆናል እንጂ እኛ አንድም መለዮ ለባሽ በሶማሊያ ግዛት ውስጥ የለንም በማለት የሰሞኑን ተደጋጋሚ ውንጀላ አስተባብለዋል።</p>

<p>ከዚህ ቀደም ዶ/ር አብዱል መጅድ በተመሳሳይ ጉዳይ ተጠይቀው «በእኛ ላይ ጥቃት በሚሰነዝሩ ኃይሎች ላይ እጃችን አይታጠፍም» የሚል ምላሽ መስጠታቸው አይዘነጋም።</p>

<p>ይህ በዚህ እንዳለ እስካሁን ድረስ ከዓለም አቀፍ ማህበረሰብ እውቅና የተነፈጋት የሶማሌ ላንድ መሪ መሐመድ ኢጋል ሰሞኑን እንደተናገሩት «ማንም ምን አለ ምን አገራቸው ከአንዳንድ የአፍሪካ አገሮች የተሻለ ሠላም የሰፈነባት» መሆኗን ገልጸዋል። «እኛ እንደሚገባን ከሆነ ሞቃዲሾ ካለው መንግሥት ጋር የሚያገናኘን ነገር የለም» ሲሉ ተናግረዋል።</p>

<p>አዲሱ የሞቃዲሾ መንግስት የውስጥ ችግሩን ለመፍታት ባለመቻሉ የተሰማቸውን ቅሬታም ሳይገልጹ አላለፉም። እውቅናን በማግኘቱ በኩል ከአሜሪካ ሆነ ከእንግሊዝ እንዲሁም ከዓረቡ ማህበረሰብ ወይም ከጀርመኖቹ ድጋፍ እንደማይጠይቁ አገራቸው እንዳለች እንደምትቀጥል አስምረውበታል።</p>

<p>ከኢትዮጵያ መንግሥት ጋር የጠበቀ ግንኙነት እንዳላቸው የሚነገርላቸው የፑንትላንድ ፕሬዝዳንት ደግሞ ሰሞኑን አዲስ አበባ ቆይታ አድርገው ነበር በቆይታቸው ለዜና ሰዎች በሰጡት ቃለ ምልልስ የአዲስ አበባ ቆይታቸው እንደማንኛውም አገር ጉብኝት የሚታይ እንጂ ከዚህ ውጭ ሌላ ትርጉም ሊሰጠው እንደማይገባ ተናግረዋል። ከኢትዮጵያ ባለሥልጣናት ጋር ያደረጉት ውይይት ስለመኖሩ ከመናገር ተቆጥበዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ የካቲት 1 ቀን 1993</a></p>

</body>
</html>	
