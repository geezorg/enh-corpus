<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳኑ መሪ አሥመራ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሱዳኑ መሪ አሥመራ ገቡ</h1>


<p>የሱዳኑ ፕሬዝዳንት ጄ/ል አልበሽር ከኤርትራ አቻቸው ፕሬዝዳንት ኢሳያስ አፈወርቂ የቀረበላቸውን ግብዣ በመቀበል አሥመራ ከተማ ገብተዋል ተባለ።</p>

<p>የፕሬዝዳንቱ አልበሽር የአሥመራ ጉዞ ያተኮረው በካርቱም መንግሥት እና በአማጺያን መካከል ያለውን ወታደራዊ እና ፖለቲካዊ ውጥረት ለማርገብ ከተቃዋሚ አንጃ መሪዎች ጋር ንግግር ለማድረግ እንደሆነ ታውቋል፤ እንደሱዳን የውጭ ጉዳይ ሚ/ር ሙስጠፋ ኡስማን ገለፃ ከሆነ አልበሽር አሥመራ የገቡት በፕሬዝዳንት ኢሳያስ ግብዣ እንደሆነ አረጋግጠዋል። እንደውጭ ጉዳይ ሚኒስትሩ አስተያየት «አሥመራ ውስጥ የተካሄደው ውይይት በተቃዋሚዎቹ መሪ ሞርጋኒ እና በአልበሽር መካከል ሲሆን ኤርትራ በሱዳን ውስጥ ሰላም እንዲሰፍን ከምታደርገው ጥረቷ መካከል አንዱ ክፍል ነው» ብለዋል።</p>

<p>ይህ የአሥመራ የካርቱም መንግሥት እና የብሔራዊ ሕብረት ግንባር ስብሰባ በአገሪቱ ውስጥ ለሁለት አሥርተ ዓመታት የዘለቀውን የእርስ በርስ ጦርነትን እልባት ለመስጠት ምቹ ጊዜ ይፈጥራል ተብሎ ተገምቷል። የኤርትራው መሪ አቶ ኢሣያስ አፈወርቂ እና የሱዳኑ ፕሬዝዳንት ጄ/ል አልበሽር በአሥመራ ቆይታቸው በሁለቱ አገር መካከል ስላለው ዝምድና እንደሚወያዩ ተገምቷል። ኤርትራ እና ሱዳን በኢትዮ ኤርትራ የድንበር ውዝግብ ሣቢያ በመካከላቸው የነበረው ቁርቋሶ ይበልጡን በመካረር ኤርትራ ከኢትዮጵያ በኩል ለደረሰባት ወታደራዊ ሽንፈት «የሱዳን መንግሥት እጅ አዙር እገዛ አለበት» በማለት ሱዳንን በኦፊሴል ስትወቅስ መቆየቷ የሚዘነጋ አይደለም። ኤርትራ ከአጐራባቾቿ ጋር የገባችውን ቅራኔ ለመፍታት የተለያዩ መንገዶች ብትከተልም መሠረታዊ ልዩነቶችን የማቻቻሉ ልምድ እስካልታከለበት ድረስ ዘለቄታ ሰላም ለአፍሪካ ቀንድ ማምጣት እንደማይቻል የፖለቲካ ታዛቢዎች ይናገራሉ።</p>

<p>በአሥመራ የተካሄደው የሱዳን መንግሥት እና የተቃዋሚ ኃይሎች ውይይት በሱዳን ውስጥ ስላለው የፖለቲካ እና የሰብዓዊ መብት አያያዝ ያተኩር እንደሆነ ዘገባዎች ጠቁመዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መስከረም 18 ቀን 1993</a></p>

</body>
</html>	
