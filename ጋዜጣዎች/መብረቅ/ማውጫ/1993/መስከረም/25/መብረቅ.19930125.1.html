<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሕዝብ «አምባሳደሮቹን» ነገ በእልልታ ሊቀበል ተዘጋጅቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ሕዝብ «አምባሳደሮቹን» ነገ በእልልታ ሊቀበል ተዘጋጅቷል</h1>


<p>ላለፉት ሁለት ሣምንታት በአውስትራሊያ በተካሄደው ሃያ ሰባተኛው የኦሎምፒክ ውድድር ላይ ከፍተኛ ድል የተቀዳጁት የኢትዮጵያ አትሌቶች ነገ ከሚወዱት እና ከሚወዳቸው የኢትዮጵያ ህዝብ አዲስ አበባ ውስጥ መስቀል አደባባይ ከፍተኛ አቀባበል ይደረግላቸዋል።</p>

<p>ላለፉት ሰላሳ ሁለት ዓመታት ከማሞ ወልዴ ወዲህ ከኢትዮጵያውያን እጅ አፈትልኮ የወጣውን የማራቶን ሩጫ ወደአገሩ ያስመለሰው ወጣቱ ገዣኽኝ አበራን ያካተተው የኢትዮጵያ አትሌቶች በተሳተፉባቸው የ10ሺህ ሜትር ሩጫ በጀግናው አትሌት ሻለቃ ኃይሌ ገ/ሥላሴ ከነሕመሙ ተወዳድሮ የወርቅ ሜዳሊያ፣ በአትሌት አሰፋ መዝገቡ የነሐስ ሜዳሊያ የተገኘ ሲሆን በአምስት ሺህ ወጣቱ ሚሊዮን ወልዴ በሴቶች የ10 ሺህ ሜትር ውድድር ደራርቱ ትሉ የወርቅ ሜዳሊያ ለኢትዮጵያ ከማምጣቷ በተጨማሪ አዲስ የኦሎምፒክ ሪከርድ በኢትዮጵያውያን እንስት አትሌቶች እጅ ለመመዝገብ ተችሏል። በዚሁ ርቀት ላይ የተሳተፈችው ሻምበል ጌጤ ዋሚ የብር ሜዳሊያ ያስገኘች ሲሆን በአምስት ሺህ ሜትር የሴቶች ሩጫ ውድድር ጌጤ የነሐስ ሜዳሊያ ተሸላሚ ሆናለች። በማራቶን ውድድር ላይ ከኬንያዊው ኤሪክ ዋኒያ በመከተል የሶስተኛ ደረጃ የያዘው አትሌት ተስፋዬ ቶላ ለድሉ መገኘት ከፍተኛ አስተዋፅዖ ያበረከተ መሆኑን በርካታ ዘገባዎች አረጋግጠውለታል። ኢትዮጵያ በአጠቃላይ አትሌቲክስ ውድድር እና ተሳታፊዎቿ ብዛት ስትታይ ከትንሿ የካረቢያን አገር ባህማስ በመቀጠል እውነተኛዋ የኦሎምፒክ አሸናፊ አገሮች ተብለዋል።</p>

<p>በኒውዘላንድ የዋይከቶ ሃሚሎቶን ዩኒቨርስቲ የሚገኙ ተመራማሪዎች ሰሞኑን ባካሄዱት ጥናት የወርቅ ሜዳሊያ ላገኘ አገር አምስት ነጥብ፣ የብር ሜዳሊያ ላገኘ አገር ሦስት ነጥብ እንዲሁም የነሐስ ሜዳሊያ ላገኘ አገር አንድ ነጥብ በመስጠት ተሳታፊዎች አገሮች ካላቸው የሕዝብ ቁጥር ጋር ሲነፃፀሩ የ300.000 ሕዝብ ያላት ባሕማስ 28.67 በማምጣት ከፍተኛውን ቁጥር አግኝታለች። ኢትዮጵያ ካገኘችው ሜዳሊያ ጋር እና ከህዝቧ ብዛቷ ጋር ሲነፃፀር ከፍተኛውን እና እውነተኛውን የአሸነፊነት ደረጃ በሁለተኝነት መቀዳጀቷን ገልጿል።</p>

<p>ነገ በአዲስ አበባ በሚካሄደው የአቀባበል ሥነ ሥርዓት ከአዲስ አበባ ስታዲዮም ወደመስቀል አደባባይ መዛወሩን የዝግጅቱ ኮሚቴ ትናንት ማምሻውን ገልጿል። ተወዳዳሪዎቹ በአዲስ አበባ ዋና ዋና መንገዶች ላይ ለህዝቡ የሚታዩ ሲሆን በርካታ የመንግሥት መሥሪያ ቤቶች ቢሯቸውን ዝግ እንደሚያደርጉ ታውቋል።</p>

<p>ለጀግኖቹ አትሌቶቻችን የሽልማት ቃል ኪዳን ከተለያዩ ድርጅቶችና ተቋሞች እንደቀጠለ ሲሆን በተለይም መስፍን ኢንዲስትሪያል ኢንጂነሪንግ ምርቶቹን በአትሌቶቻችን ስም እንደሚሰይም ገልጿል። በዚህም መሠረት በአገር ውስጥ አምርቷቸው በቅርቡ ገበያ ላይ ሊያውላቸው የተዘጋጁትን የአገር አቋራጭና የከተማ አውቶብሶች ጨምሮ የቤት አውቶሞቢልና የድንጋይ መፍጫ ወፍጮዎችን በሻለቃ ኃይሌ ገብረሥላሴ፣ በሻለቃ ደራርቱ ቱሉ፣ በገዛኽኝ አበራ፣ በሚሊዮን ወልዴና በሻምበል ጌጤ ዋሚ ስም እንደሚሰይማቸው አስታውቋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መስከረም 25 ቀን 1993</a></p>

</body>
</html>	
