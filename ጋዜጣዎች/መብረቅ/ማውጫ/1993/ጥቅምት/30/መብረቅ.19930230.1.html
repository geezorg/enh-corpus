<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ በጐሣዎች ግጭት በሕይወትና በንብረት ላይ ጉዳት እንደደረሰ ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሰመጉ በጐሣዎች ግጭት በሕይወትና በንብረት ላይ ጉዳት እንደደረሰ ገለፀ</h1>


<p>«በጐሣዎች መካከል የሚከሰቱትን ችግሮች ሰላማዊና ፍትሐዊ በሆነ መልኩ ለመፍታት ጥረት በማድረግ ፋንታ በየደረጃው ያሉ የክልልና የፌዴራል ባለሥልጣናትና ታጣቂዎች ሁኔታውን በማባባስ ወደግጭትና ጥፋት እንዲያመራ እያደረጉ በመሆናቸው ለሕዝብ ደህንነትና ለአገሪቱ አጠቃላይ ሰላም እጅግ አስጊ ሁኔታ ተፈጥሯል» ሲል የኢትዮጵያ ሰብዓዊ መብቶች ጉባዔ (ኢሰመጉ) አስታወቀ።</p>

<p>ኢሰመጉ ከትላንት በስቲያ «እጅግ አደገኛና አሳሳቢ የሆነ የጐሣዎች ግጭት» በሚል ርዕስ ባወጣው 35ኛ ልዩ መግለጫው በቦረና ዞን አሬሮ ወረዳ በገሪ በጉጂ እና በቦረና ጐሣዎች መካከል በእርሻ እና በግጦሽ መሬት ምክንያት በተከሰተው የጐሣ ግጭት የጠፋውን የሰው ሕይወት፣ የአካል መጉደልና የንብረት ውድመት ይፋ አድርጓል።</p>

<p>ኢሰመጉ ይፋ ባደረገው በዚሁ መግለጫው በግጭቱ ከ75 ሰዎች በላይ ሞተው፣ 33 አካላቸው ጐድሎ፣ 9 ቤቶች ተቃጥለው፣ 2386 ያህል የቀንድና የጋማ ከብቶች ተዘርፈው፣ ከ80 ሺህ ብር በላይ ጥሬ ገንዘብ መዘረፉን ገልጾ በተከታታይ ከደረሱት ጥቆማና መረጃዎች መረዳት እንደተቻለው በሰውና በንብረት ላይ የደረሰው ጉዳት ከዚህ አኃዝ እንደሚበልጥም አክሎ በመግለጫው አስፍሯል።</p>

<p>«በስልጣን ላይ ያለው አካል በራሱ ጥረትም ሆነ በሌሎች ከሚቀርቡለት አቤቱታዎች በመነሳት የወሰደው አጥጋቢ እርምጃ ካለመኖሩም ባሻገር እንዲያውም የተፈጠሩት የጐሣ ግጭቶች ለሕዝብ ሳይገለፁ ተሸፋፍነው እንዲቆዩ ማድረጉ ለችግሩ መከሰትም ሆነ ላስከተላቸው አስከፊ ውጤቶች በቀጥታም ይሁን በተዘዋዋሪ ተካፋይ አስመስሎታል» የሚለው የኢሰመጉ መግለጫ ለዚህ ጥርጣሬው ያነሳሳውን ሲያትት እስካሁን በየቦታው በተፈጠሩት የጐሣ ግጭቶች የመሪ ተዋናይነትን ሥፍራ ይዘው የተገኙት ግጭቶቹ በተከሰቱባቸው አካባቢዎች በየደረጃው ያሉ ባለሥልጣናትና ታጣቂዎች መሆናቸውን በመግለጫው ጠቅሷል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥቅምት 30 ቀን 1993</a></p>

</body>
</html>	
