<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቡነ ጳውሎስ ሜዳሊያ ተሸለሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቡነ ጳውሎስ ሜዳሊያ ተሸለሙ</h1>


<p>የተባበሩት መንግሥታት የስደተኞች ኮሚሽን ለአራት ሰዎች ያዘጋጀው የኒሻን ሜዳሊያ ከተሸለሙት መካከል አቡነ ጳውሎስ አንደኛው ተሸላሚ ሆነዋል።</p>

<p>ይህን ዓመታዊ ሜዳሊያ አቡኑ ሊያገኙ የቻለት የስደተኝነትን ገፈት የቀመሰና አሁን ሌሎች ለመርዳት በጐ ምግባር ባሳየ በሚል መሥፈርት መሰረት አቡኑ በስደት ዘመናቸው የስደተኝነትን ገፈት በተግባር በመቅመሳቸውና ሌሎችን ለመርዳት ባሳዩት ተግባር እንደሆነ የስደተኞች ኮሚሽነር ሳዳኮ ኦጋታ ገልፀዋል። የስደተኞቹ ኮሚሽን አቡነ ጳውሎስን «ምሁር እና የሰላም ጠበቃ» ሲል አወድሳቸዋል። ምንም እንኳን የተጠበቀውን ውጤት ባያስገኝም በኢትዮጵያ እና በኤርትራ መንግሥታት መካከል በተፈጠረው የድንበር ላይ ግጭት አቡነ ጳውሎስ የሃይማኖት አባቶችን በመምራት የተለያዩ ሙከራዎችን ሲያደርጉ መቆየታቸው የሚዘነጋ አይደለም።</p>

<p>አቡነ ጳውሎስ ይህንን ሜዳሊያ ያጥልቁ እንጂ በቤተክህነት አስተዳደራቸው ዙሪያ የተለያዩ ትችቶች እንደሚሰነዘሩባቸው ይታወቃል።</p>

<p>በመጀመሪያው የሊግ ኦፍ ኔሽን የስደተኞች ኮሚሽነር በመሆን ባገለገሉት እና በ1922 እ.ኤ.አ የኖቬል የሰላም ተሸላሚ በሆኑት በፊርድ ታጀ ኒልሰን ስም የተሰየመውን ሜዳልያ ከአቡነ ጳውሎስ ጋር እንዲሰጣቸው የተመረጡት የካምቦዲያው ምሁር እና አፍቃሪ ዲሞክራሲ የሆኑት ዶ/ር ለኦ ሞንግ ሃይ ይገኙበታል። ሌላኛው ተሸላሚ የቦስኒያው የፊልም አዘጋጅ ጂሊና ሲሲደዚክ ሲሆን እርሱም በቼክ ሪፐብሊክ ውስጥ በስደተኝነት ዘመኑ ላበረከተው አስተዋጽኦ ሜዳሊያው እንዲሰጠው ተወስኗል። በቀድሞ የአርጀንቲና የወታደራዊ አገዛዝ ውስጥ መከራቸውን የተቀበሉት ሚገል አንጄል ኢሲቴሪላም ለደረሰባቸው እንግልት እና ችግሩን በመቋቋም ረገድ ላበረከቱት አስተዋፅዖ ሜዳሊያውን ተሸልመዋል።</p>

<p>ኮሚሽነሩ ከዚህ ቀደም ይሰጠው የነበረውን አንድ ሜዳልያ ከድርጅቱ ሃምሳኛው ዓመት ክብረ በዓል ጋር በማዛመድ ወደ አራት ከፍ ያደረገው ሲሆን በቅርቡም ለተሸላሚዎቹ በየአገራቸው በሚደረገው የሽልማት ሥነ ሥርዓት ሜዳልያውን እንደሚያጠልቅላቸው ታውቋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥቅምት 30 ቀን 1993</a></p>

</body>
</html>	
