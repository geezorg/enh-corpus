<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ለመጀመሪያ ጊዜ የመካነ ኢየሱስ ቤ/ክ የሴት ቄስ ሾመች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ ለመጀመሪያ ጊዜ የመካነ ኢየሱስ ቤ/ክ የሴት ቄስ ሾመች</h1>


<p>የኢትዮጵያ ወንጌላዊ ቤተክርስቲያን መካነ ኢየሱስ በኢትዮጵያ ለመጀመሪያ ጊዜ ለሁለት የቤተክርስቲያኗ ሴቶች የቅስና ማዕረግ የሰጠች መሆኑን «የምሥራች ድምፅ» የተሰኘው የቤተክርስቲያኒቱ መንፈሳዊ መጽሔት አስታወቀ።</p>

<p>መጽሔቱ በያዝነው ወር ላይ ለንባብ እንዳበቃው ወ/ሮ ሂሩት መገርሣ እና ወ/ሮ በኩሬ ዳባ ለተባሉ የቤተክርስቲያኗ የሥነ መለኮት ምሁራን የቅስና ማዕረግ ተሰጥቷቸዋል። በቤተክርስቲያኗ ታሪክ የመጀመሪያ ነው በተባለው በዚህ የቅስና ማዕረግ አሰጣጥ ሥነ ሥርዓት ላይ ከአሜሪካ ወንጌላዊት ሉተራን፣ ከሀኖቨርና ከሆላንድ ሉተራዊት ቤ/ክ የተወከሉ ሴት ቄሶች የተገኙ ሲሆን ለቄስ በኩሬ ዳባና ለቄስ ሂሩት መገርሣ የቅስና ማዕረግ መለዮ የሆነውን ላንቃ ያኖሩትም ቄስ ያደሳ ዳባ የኢትዮጵያ ወንጌላዊት ቤ/ክ መካነ ኢየሱስ ፕሬዝዳንት መሆናቸውን መጽሔቱ አስታውቋል።</p>

<p>ሴቶች በቅስና ማዕረግ ስለማገልገላቸው መጽሐፍ ቅዱሳዊ ድጋፍ ይኖራል ወይ? ህብረተሰቡስ ስለሴት ቄሶች ያለው አመለካከት ምንድን ነው? ተብለው ከመጽሔቱ ለቀረበላቸው ጥያቄ መልስ የሰጡት ቄስ በኩሬ «ከሁለት ከሦስት ዓመታት በፊት አንዳንድ ሰዎች የቅስና አገልግሎት ለሴቶች አልተሰጠም በማለት ፊት ለፊት ሲናገሩ አጋጥመውኛል። እንዲሁም አንድ የቤተክርስቲያናችን አገልጋይ ሴቶች ቄስ ሊሆኑ አይችሉም እነርሱ ቄስ ሆነው ከማይ ብሞት ይሻለኛል ማለቱን አስታውሳለሁ። በዚያም ጊዜ እኔም ይህ የማይቀር ነው አንተም አትሞትም የሴቶችም ቅስና ተግባራዊ ይደረጋል ብዬ መልሻለሁ»</p>

<p>በኢትዮጵያ ወንጌላዊት ቤተክርስቲያን መካነ ኢየሱስ ታሪክ ለመጀመሪያ ጊዜ የቅስና ማዕረግ ያገኙት ሁለቱ ሴት ቄሶች ባለትዳር ሲሆኑ የሁለቱም ባለቤቶችም የቤተክርስቲያኗ ቄሶች ናቸው።</p>

<p>የዓለም አብያተ ክርስቲያናትና የአፍሪካ አብያተ ክርስቲያናት ምክር ቤት የአመራር (በምክትል ፕሬዝዳንትነት) አባል የሆነችው የኢትዮጵያ ወንጌላዊት ቤተክርስቲያን መካነ ኢየሱስ ሁለት ሴት ቄሶችን ያቀሰሰች የመጀመሪያዋ አፍሪካዊት ቤተክርስቲያን መሆኗንም ተያይዞ የደረሰን ዘገባ ያስረዳል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥቅምት 23 ቀን 1993</a></p>

</body>
</html>	
