<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲቀይህ ላይ የሰላም አስከባሪ ወታደሮች የፈንጂ ጉዳት ደረሰባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲቀይህ ላይ የሰላም አስከባሪ ወታደሮች የፈንጂ ጉዳት ደረሰባቸው</h1>


<p>ኢትዮጵያና እና ኤርትራ ባካሄዱት የድንበር ግጭት ሳቢያ የተቀበሩ ፈንጂዎች በከባድ የክረምት ዝናብ ምክንያት እየተጠረጉ በሰው እና በተሽከርካሪዎች ላይ ከፍተኛ ጉዳት ማድረሳቸው ታወቀ።</p>

<p>በሁለቱ አገሮች ውስጥ በመንቀሳቀስ የጋራ ድንበሩን አካባቢ የሚቆጣጠረው የተባበሩት መንግሥታት የሰላም አስከባሪ ጦር (አንሚ) ሰሞኑን ባወጣው መግለጫ እንደገለፀው ከሆነ በአዲቀይህ አካባቢ ተቀብሮ የነበረው ፈጂ በጐርፍ ውሃ በመታጠቡ በስፍራው ሲንቀሳቀሱ የነበሩ ስምንት የዮርዳኖስ የሰላም አስከባሪ ወታደሮች ላይ ጉዳት መድረሱን ዘገባው ያመለክታል።</p>

<p>ከ30-40 ሳ.ሜ ርቀት ወደመሬት የተቀበሩት ፈንጂዎች በዝናቡ ማየል ወደላይኛው የመሬት ክፍል እየወጡ በጐርፍ የሚታጠቡበት አጋጣሚ መኖሩ አንሚን ያሳሰበው ጉዳይ ሲሆን በዮርዳኖስ ወታደሮች ላይ ደረሰ ለተባለው የፈንጂ አደጋ ምንም እንኳን አዲስ የተቀበረ ፈንጂ ነው የሚል እምነት ባይኖርም ጉዳዩን እንደሚያጣራ አንሚ አስታውቋል።</p>

<p>የተመድ እና ሌሎች መንግሥታዊ ያልሆኑ ተቋማት ፈንጂ የማምከኑን ሥራ በሚያቀላጥፉበት በዚህ ወቅት በኢትዮጵያ በኩል የተቀበሩትን ፈንጂዎች የሚያሳይ ካርታ ኢትዮጵያ ለሰላም አስከባሪው ጦር እንድታስረክብ ተጠይቃ እስካሁን ድረስ ዝምታን መርጣለች ተብሎ ነበር። ሆኖም ግን አንሚ በቅርቡ ከኢትዮጵያ መንግሥት በጐ ምላሽ በማግኘት ካርታዎቹን በመረከብ የተቀላጠፈ እና መተጋገዝ ያለበት ሥራ እንደሚሰራ ተስፋ እንደሚያደርግ ገልጿል።</p>

<p>በቅርቡ ኢትዮጵያና እና ኤርትራ ዳግም ወደጦርነት ሊገቡ የሚያስችላቸው መንገዶች አሉ የሚል አንዳንድ ጉምጉምታ ሲናፈስ ነበር ይሁንና አንሚ ካለው መረጃ አኳያ ሁኔታው ለባሰ ችግር የሚያጋልጥበት መንገድ እንደሌለ በይፋ ገልጿል። ሁለቱ አገሮች በተገኘው አጋጣሚ የቃላት ጦርነት ከመክፈት ግን አልተቆጠቡም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጳጉሜን 1 ቀን 1993</a></p>

</body>
</html>	
