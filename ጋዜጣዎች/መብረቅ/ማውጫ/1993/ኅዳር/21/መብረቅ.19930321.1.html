<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሀድያው ሕዝባዊ ሰልፍ በሕዝብ ብዛት አቻ አልነበረውም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሀድያው ሕዝባዊ ሰልፍ በሕዝብ ብዛት አቻ አልነበረውም</h1>


<p>ሰሞኑን የተቃውሞ ሰልፍ በሀድያ ዞን ዋና ከተማ ሆሳዕና እና በባዲዎቾ ወረዳ ዋና ከተማ ሾኔ ተደርጓል። ይህ በደቡብ ኢትዮጵያ እስከዛሬ ከተደረጉት ሕዝባዊ እንቅስቃሴዎች በሕዝብ ብዛት አቻ የለውም የተባለለት ሰላማዊ ሰልፍ የተደረገው ኅዳር 15 እና 16/1993 ዓ.ም ነው።</p>

<p>የሕዝባዊ ሰላማዊ ሰልፉን ያስተባበረውና ያዘጋጀው የሐዲያ ብሔረሰብ ዴሞክራሲያዊ ድርጅት ሲሆን ዓላማው በሕገ መንግሥቱ የተጠቀሱ መብቶች መጣስ ሆኖ በተጓዳኝ በፓርቲውና በፓርቲው ደጋፊዎች ላይ የሚፈፀመው ግድያ፣ አፈናና እስር እንግልት እንዲቆም ለመጠየቅ መሆኑ በሰልፉ ወቅት ከተበተኑ ጹሑፎች ለመረዳት ተችሏል።</p>

<p>ከአዲስ አበባ በ230 ኪ/ሜ ርቀት ላይ በምትገኘው ሆሳዕና እና ከአ/አ 280 ኪ/ሜ ርቃ በምትገኘው ሾኔ ከተማ የተካሄደውን ሕዝባዊ ሰላማዊ ሰልፍ በግባር ተገኝቶ የተከታተለው የዝግጅት ክፍላችን ባልደረባ በሪፖርቱ በሁለቱም ከተሞች 400 ሺህ ያህል ሕዝብና በተለይ በሆሳዕና ከተማ 5 ሺህ ያህል ፈረሰኞች ሰልፉን እንደተካፈሉት ገልጿል።</p>

<p>በሰልፉ ዋዜማ የተደረጉትን ብርቱና ጠንካራ የተባሉ ማስፈራራያዎችን፣ መደለያዎችንና አፈናዎችን ወደጐን በመተው ለዕለቱ ትልቅ ግምት በመስጠት ለሕዝባዊ ሰልፍ የበቃውን ሕዝብ ለማነጋገር የበቃውን ሕዝብ ያነጋገረው ባልደረባችን «በአውሮፕላን ትደበደባላችሁ፣ በቦምብ ትደበደባላችሁ፣ ዛሬ ስንዴ ስለሚታደል በየቀበሌው እንድትገኙ» የሚሉትን ውዥንብሮችና መደለያዎችን ከመንዛት ባሻገር በትልልቅ ወረቀቶች «ለዛሬ 16/3/93 የነበረው ሰላማዊ ሰልፍ እንግዳችን ዶ/ር በየነ ጴጥሮስ ወደውጭ አገር ስለሄዱ ተለዋጭ ቀጠሮ እስኪሰጥ ድረስ ላልተወሰነ ጊዜ ተራዝሟል። ከሀብዴድ ጽ/ቤት» የሚሉ ማስታወቂያዎችን በመለጠፍ እና ምክንያት እየተፈበረከ ሕዝብ በሰልፉ እንዳይገኝ ብርቱ ጥረት ተደርጓል።</p>

<p>በዕለቱ በተለይ በሆሳዕና ከተማ ተማሪዎች ት/ቤታቸውን የከበቡት ፖሊሶች ጥሰው በመውጣት የመንግሥትና የድርጅት ሠራተኞች ዘግተው በመውጣት የትግል አጋርነታቸውን አሳይተዋል። ድርጅቱ ለሕዝባዊ ሰልፍ ያበቃውን ጉዳት ሲገልፅ «በኢፌድሪ ሕገ መንግሥት አንቀጽ 39 ንዑስ አንቀጽ 3 እና አንቀጽ 61 ንዑስ አንቀጽ 1 መሠረት የሀድያ ብሔር ራሱን የመወከልም ሆነ የማስተዳደር ሙሉ መብት በመረጣቸው ተወካዮቹ አማካይነት በፌዴራል፣ በክልልና በኦዝን ተፈጻሚ ባለመሆኑ የፌዴራል መንግሥቱ የሕገ መንግሥቱን ድንጋጌ እንዲያከብርና የፌዴሬሽን ምክር ቤትም ቀደም ሲል ላቀረብነው አቤቱታ አስቸኳይ ውሳኔ እንዲሰጠን፣ በክልል ሕገ መንግሥት አንቀጽ 14 ንዑስ አንቀጽ 2 እና 3 መሠረት የሀድያ ብሔር በራሱ መልክዓ ምድራዊ ክልል የራሱን ጉዳይ በራሱ የመጨረሽና በክልሉም መስተዳድር የአስተዳደር መዋቅሮች ውስጥ በሕገ መንግሥት መርህ መሠረት የመሳተፍ ሙሉ መብቴ ይከበር የሚሉና የሥራ ዘመኑ ያከተመለትን የሀዲያ ዞን ም/ቤት እድሜው እንደቀጠለ በማስመሰል የተደረገውና 9ኛ መደበኛ ጉባዔ የሀድያ ብሔር ውክልና በሌላቸው ግለሰቦች የተካሄደ በመሆኑ እውቅና እንዳይሰጠው፣ የዞን የወረዳና የቀበሌ ም/ቤት ምርጫ እስከሚካሄድ ድረስም ለክልል በተመረጡ ተወካዮች አማካይነት አስቸኳይ ጉባዔ ተካሂዶ የመስተዳድሩ አመራር እንዲሰየም» የሚሉ ጥያቄዎችን በሕዝባዊ ሰልፍ አቅርቧል።</p>

<p>በሰልፉ ወቅት ሕዝቡ የተለያዩ መፈክሮችን ያሰማ የነበረ ሲሆን «ከነክብርህ ውረድ» የሚሉ ማስጠንቀቂያ አዘል ኃይለ ቃሎችም ተሰምቷል። በሆሳዕና ከተማና ዶ/ር በየነ ጴጥሮስ እጅግ በሚወደሱባትና በሚከበሩባት ሾኔ ከተማ የተደረገው ሰላማዊ ሰልፍ በሕዝቡ መልካም ፈቃደኝነት በጥሩ ስነ ምግባር የተከናወነ ቢሆንም በተለይ በሾኔ ከተማ ሰልፉ እንዳበቃ ፖሊሶች ሕዝቡን በማሳደድ የድብደባና የአፈና ተግባር ሲፈጽሙ ወጣቶችን ወደእስር ሲያመላልሱ ተስተውለዋል።</p>

<p>በፖሊሶችን ከተደበደቡትና ጉዳት ካገኛቸው ማከከል የደቡብ ክልሉ ም/ቤት አባል አቶ አበራ ሶረቶ የተባሉ የሀብዴድ አባል አንዱ ሲሆኑ ከድብደባው በኋላ ከፖሊስ ጣቢያ መለቀቃቸው ታውቋል። ለሕዝባዊ ሰልፉ የተለያዩ ድጋፍ ሲያደርጉ የነበሩ ማሞ ሜንታ፣ ታምሬ ጫሚስ፣ ዮናስ ኢርፎ፣ የተባሉት ከሰልፉ በፊትና በኋላ ተይዘው ይህ መረጃ እስከተጠናቀረበት ድረስ በእስር እንደነበሩ ነው።</p>

<p>በከተማው ሬንጀር የለበሱና ቦምብ የታጠቁ፣ ሰማያዊ መለዮ ያደረጉ እስከ መቶ እልቅና ማዕረግ ያላቸው ወታደሮች ሲዘዋወሩ ታይተዋል፣ በዕለቱ 300 ያህል ኮማንዶ ጦር በከተማዋ አቅራቢያ መስፈሩን የሚናገሩ ቢኖሩም በከተማዋ ውስጥ ግን ይህን ያህል ቁጥር ያለው ሠራዊት አለመታየቱ ተዘግቧል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ህዳር 21 ቀን 1993</a></p>

</body>
</html>	
