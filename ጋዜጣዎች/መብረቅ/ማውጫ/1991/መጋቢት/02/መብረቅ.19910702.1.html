<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አሜሪካና ምዕራባውያን በኢትዮጵያ ላይ ጫና ለመፍጠር ሩጫ ጀምረዋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አሜሪካና ምዕራባውያን በኢትዮጵያ ላይ ጫና ለመፍጠር ሩጫ ጀምረዋል</h2>


<p>እንደፖለቲካ ተንታኞች እምነት በአፍሪካ ቀንድ በኩል የማያባራ የጦርነት ቁስቋሶ ያስከትላል የተባለለት የኢትዮጵያና የኤርትራ ድምበር ላይ ግጭት ለሳምንታት ያህል ጋብ ያለ ይምሰል እንጂ አልፎ አልፎ በአንዳንድ የድምበር አካባቢዎች ወታደራዊ ግጭቱ አሁንም እንደቀጠለ ነው።</p>

<p>ዩናይትድ ስቴትስና አፍሪካ አንድነት ድርጅት እንዲሁም የአውሮፓ ሕብረትን ትኩረት እየሳበ የመጣው ይኸው ወታደራዊ ግጭት አሁን አሁን ኤርትራ የአ.አ.ድን ውሳኔ ተቀብያለሁ ካለች ወዲህ የአቋም ልዩነቶች በማስከተሉ የምዕራቡ ዓለምና ዩናይትድ ስቴትስ ለኤርትራ ድጋፋቸውን መስጠት ጀምረዋል።</p>

<p>ዲፕሎማቶች እንደሚሉት ኢትዮጵያ ጦርነቱን ካላቆመች ምዕራባውያን በኢትዮጵያ ላይ ጫና ለመፍጠር አቆብቁበዋል።</p>

<p>ባለፈው የካቲት 21 ቀን 1991 ዓ.ም የባድመን ድል ይፋ ያደረገችው ኢትዮጵያ በምዕራቡ ክፍል አንዳንድ ወታደራዊ እርምጃዎች መውሰዷን የኤርትራ መንግሥትን ጨምሮ የዓለም ዜና አውታሮች ሲያሰራጩት ቢሰነብቱም በኢትዮጵያ በኩል ወታደራዊ ርምጃዋን ትቀጥል ታቁም አንድም ትንፍሽ አላለችም። የኤርትራ መንግሥት ግን በዛላንበሳ በጾረናና በሸምበቆ በሌሎችም ግዛቴ ውስጥ የኢትዮጵያ ሠራዊት ማጥቃቱን ቀጥሏል በማለት አቤቱታቸውን ለዓለም ማሰማት ከጀመሩ ሳምንት አስቆጥሯል። በዚህ ረገድ የኤርትራ መግንሥት ጩኸት ምዕራባውያንንና የአሜሪካን ከንፈር አስመጥጧል።</p>

<p>ዓርብ ዕለት የኢትዮጵያ መንግሥት ባወጣው መግለጫ ኤርትራ ከወታደራዊ ሽንፈቱ በኋላ የአ.አ.ድን የድርድር ውሳኔ እቀበላለሁ ማለቷ ወታደራዊ ተቋማቷ በኢትዮጵያ አየር ኃይልና መከላከያ ሠራዊት አከርካሪው ስለተመታ ለዳግም ጦርነት የመዘጋጃ ጊዜ ለመሸመት ያደረገችው የለበጣ ድርጊት ነው በማለት የኤርትራን አቤቱታ አጣጥሎታል። እንደመንግሥት መግለጫ አሁን ቢሆን ኤርትራ ባድመን በወታደራዊ ኃይል ትልቀቅ እንጂ ዛላንበሳ አይጋ ባዳ ቡሬና አጋላ አካባቢዎቼን አሁንም እንደተቆጣጠረች ነው ብላለች።</p>

<p>የአፍሪካ አንድነት ድርጅት ኤርትራ የአ.አ.ድን የድርድር ሃሳብ መቀበሏን በደብዳቤ ከተቀበለ በኋላ ሥራውን የጀመረው ባለፈው ዓርብ ነበር። ዓርብ ዕለት የልዑካኑን ቡድን በመምራት አስመራ የገቡት የዋና ጸሐፊው ረዳት ሚ/ር ሰይድ ጀኒክ ከአቶ ኢሳያስ አማካሪ አቶ የማነ ገ/መስቀልና ከውጪ ጉዳይ ሚ/ርና ከመከላከያ ሚ/ር ጋር ለድርድሩ ቅድመ ሁኔታዎች በተመለከተ በሰፊው ተወያይተው በኤርትራ በኩል ጉዳዩን የሚከታተል በአቶ ኃይሌ ወ/ተንሳይ በኤርትራ የውጪ ጉዳይ የሚመራ አንድ ቡድን መስርቷል። በጊዜው ከስፍራው የተላለፈው ዘገባ እንዳመለከተው የኤርትራ አቀራረብ አ.አ.ድን በእጅጉ እንዳስደሰተው ተነግሯል። ይሁን እንጅ የልዑካኑ ቡድን እሁድ ዕለት ወደ አዲስ አበባ ከተመለሰ በኋላ ከኤርትራ ጋር ስለተደረገው ውይይት ምንም ዓይነት መግለጫ አልሰጠም።</p>

<p>ኢትዮጵያ አሜሪካንንም ሆነ የተመድ የአውሮፓ ማኅበርም ይሁን ምዕራባውያን ያቀረቡትን የተኩስ አቁም ደብዳቤ ከቁብ ካለመቁጠሯም ሌላ በኢትዮጵያ ሉዓላዊነት ላይ ማንም ውሳኔ ሊሰጥ እንደማይችል ያም ሆኖ የአ.አ.ድ ድርድር ውሳኔ ኤርትራ በቅድሚያ በኃይል ከያዛቸው አካባቢዎች ትልቀቅ የሚል እንጂ ተኩስ አቁም ውሳኔ ያልሰጠበት ነው ስትል ኤርትራ በርካታ ድምበሮቼን አሁንም በኃይል እንደያዘች ነው ስትል የምዕራባውያንን የተኩስ አቁም ሃሳብ አልተቀበለችውም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መጋቢት 2 ቀን 1991</a></p>

</body>
</html>	
