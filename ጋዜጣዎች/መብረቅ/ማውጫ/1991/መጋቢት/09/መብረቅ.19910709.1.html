<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተመድና አሜሪካ እየተሯሯጡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተመድና አሜሪካ እየተሯሯጡ ነው</h1>


<p>በኢትዮጵያና በኤርትራ መካከል በተፈጠረው ችግር ዓለም አቀፉ ማኅበረሰብ እርቀ ሰላም ለማውረድ ወዲያና ወዲህ በሚልበት ሰዓት በድምበሮቹ አካባቢ ለ15 ቀን ያህል ጋብ ብሎ የሰነበተው ጦርነት አገርሽቶ ወደለየለት ጦርነት ተሸጋግሯል።</p>

<p>የተባበሩት መንግሥታት ድርጅት የፀጥታው ኮሚሲዮን የአፍሪካ አንድነት ድርጅት ያቀረበውን የድርድር ሀሳብ ሁለቱም ተፋላሚ አገሮች በየራሳቸው ሀሳብ እየተረጐሙት ነው ሲል ወቅሷል። ይሁንና የተባበሩት መንግሥታት ድርጅት ኃላፊነት ሰጥቶ የሰላሙን ጥረት ጫፍ እንዲያደርሱ የወከላቸው ቻይናዊው አምባሳደር ሺን ቺን ሀትሱን የሁለቱን ተፋላሚ ሀገራት ተወካዮች ጠርተው እንዲያነጋግሯቸው በተሰጣቸው ትዕዛዝ መሠረት ትላንት አሊያም ዛሬ ሳያነጋግሯቸው እንደማይቀሩ ግምት አለ። ከሳምንታት በፊት በፀጥታው ጉባዔ በሁለቱም አገሮች ያስተላለፈውን የመሣሪያ ግዢ ማዕቀቡንም ምን ያህል ገቢራዊ እንደሆነየማጣራቱንም ሥራ ቻይናዊው የተመድ ወኪል ያጣራሉ።</p>

<p>በሌላ ዜና አውታር ትናንት እንደተደመጠው የመንግሥታቱ ድርጅት ዋና ፀሐፊ ኮፊ አናን በኢትዮጵያና በኤርትራ ያለውን ድምበር ግጭት ራሳቸው እንደዋና ተግባራቸው ቆጥረው እንደሚከታተሉት ይፋ ያደረጉት በዩናትድ ስቴትስ ከትናንት በስቲያ በተከፈተው የአሜሪካና የአፍሪካ ሚኒስትሮች ጉባዔ ላይ ነበር። የሁለቱ አገሮች ጉዳይ እልባት ካልተደረገበት በቀር በአፍሪካ ቀን አካባቢ ያለው የሠላም ሁኔታ ጭርሱኑ ደብዛው ጠፍቶ መያዣ መጨበጫ በማይገኝለት ሁኔታ መባባሱ የማይቀር ስለመሆኑ ስጋታቸውን መግለፃቸው አልቀረም። ዛሬ ማምሻውን በሚያበቃውና በአህጉሪቱ ፖለቲካዊና ኢኮኖሚያዊ ችግሮች ላይ ያነጣጠረ በተለይም አፍሪካ ከዩናይትድ ስቴትስ ጋር ያላትን ፖለቲካዊና ኢኮኖሚያዊ ችግሮች ጭምር የተወያየው ይኸው ጉባዔ ውሳኔዎች ያሳልፋል ተብሎ ይጠበቃል።</p>

<p>ትላንት በስፋት ሲያነጋግር የነበረው የኢትዮጵያና የኤርትራ ድምበር ግጭት ነበር። የአሜሪካ የውጪ ጉዳይ ሚኒስትር ወ/ሮ ማድሊን ኦልብራይት ሁለቱ አገሮች በራሳቸው ሙሉ ፈቃድ እንዲሸመግሏቸው የፈቀዱትን የአፍሪካ አንድነት ድርጅት የአስታራቂ ኮሚሽን ያቀረበውን የድርድር ሀሳብ እያጣመሙ ትርጉም በመስጠት ጦርነቱን ቀጥለዋል ሲሉ ብቸኛው አማራጭ ይኸው የድርድር ውሳኔ ብቻ ነው በማለት ጦርነቱን አቁመው ወደ ሰላሙ ጠረጴዛ መቅረብ አለባቸው ሲሉ አሳስበዋል።</p>

<p>ከጉባዔው ቀደም ሲል ወ/ሮ ማድሊን ኦልብራይት ከተመዱ ዋና ፀሐፊ ኮፊ አናን ጋር ተገናኝተው የኢትዮጵያና የኤርትራ የድንበር ግጭት ይቋጭ ዘንድ አንድ መላ እንዲፈጥሩና የአፍሪካ አንድነት ድርጅት ባቀረበው ገላጋይ የድርድር ሀሳብ በገቢር እንዲተረጐም በቅርቡ እንዲከታተሉ አደራ ጭምር ነው ያሳሰባቸው።</p>

<p>ይህ በእንዲህ እንዳለ ነበር የተመድ የፀጥታው ም/ቤት የአህጉሪቱ ድርጅትን ሁለቱን አገሮች ለመገላገል ያደረገውን ጥረት አስመልክቶ አስቸኳይ ሪፖርት እንዲያደርግ ያዘዘው።</p>

<p>ተመድና ዩኤስ አሜሪካ ጊዜና ትኩረት ሰጥቶ እንዲህ በአጣዳፊ ደፋ ቀና ማለታቸው ብዙዎችን አስገርሟል። እንደ አንዳንድ ምንጮች አባባል ከሆነ ተመድም ሆነ አሜሪካ ቀና መንፈሱ ካለ በግምት ከ20ሺ በላይ በሁለቱም ተፋላሚ ወታደሮች የደረሰው ሙትና ቁስለና ከመከሰቱ አስቀድሞ ሃይ ሊሉ በተገባ ነበር ይላሉ። አንዳንድ የፖለቲካ ታዛቢዎች ደግሞ ኤርትራ በደረሰባት ሽንፈትና ከፍተኛ ድብደባ ሰበብ ውጊያው አገርሽቶ ዳግም ኤርትራ እንዳትመታ ለመከላከል የሚያደርጉት የአንድ ወገን ሩጫ ነው ሲሉ የተመድንና የአሜሪካን ጥረት ያጣጥሉታል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መጋቢት 9 ቀን 1991</a></p>

</body>
</html>	
