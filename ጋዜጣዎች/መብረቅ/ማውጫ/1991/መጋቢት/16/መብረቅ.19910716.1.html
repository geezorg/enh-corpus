<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>3 ብ/ጄ፣ 18 ኮሎኔሎችና 3 ሌ/ኮ የአየር ኃይል አባላት ከእሥር እንዲፈቱ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">3 ብ/ጄ፣ 18 ኮሎኔሎችና 3 ሌ/ኮ የአየር ኃይል አባላት ከእሥር እንዲፈቱ ተጠየቀ</h2>


<p>ኢሕአዴግ መላ ኢትዮጵያን ከተቆጣጠረበት ከ1991 እ.ኤ.አ (1983 ዓ.ም) ጀምሮ ያለ ፍርድ ቤት ትዕዛዝ በወህኒ የሚገኙት ብዛት ያላቸው የአንጋፋው የኢትዮጵያ አየር ኃይል መኮንኖች እንዲፈቱ ተጠየቀ።</p>

<p>ይህ የተገለፀው ተቀማጭነቱ በጀርመን አገር የሆነው የኢትዮጵያ የፖለቲካ እስረኞች አንድነት ኮሚቴ (ኢፓእአኮ) የተባለው መንግሥታዊ ያልሆነ ድርጅት ሲሆን እንደድርጅቱ የቅርብ ጊዜያት መግለጫ ከሆነ የኢሕአዴግ መንግሥት እነዚህን የአየር ኃይል አባላት «ጦርነት እስከሚቋጭበት ጊዜ ድረስ ከሠራዊቱ ጋር ተቀላቅለው ግዴታቸውን እንዲወጡ ሙከራ አድርጐ አብዛኞቹ የቀረበላቸውን ጥሪ ውድቅ ማድረጋቸውን ጠቅሶ የኢሕአዴግ መንግሥት ከዚህ ቀደም ሲያሰራቸው «በትግራይ እና ኤርትራ ሲቪሎች ላይ ወንጀል ፈጽማችኋል» ከሚል ውንጀላ አኳያ ሲሆን «ይኼ አባባል በሌላ መልኩ እነዚሁ የአየር ኃይሉ አባላት ዛሬም እነዚያኑ ኤርትራዊያንን ምቱ የማለት ያህል ነው» ሲል ጠቁሟል። እነዚህ የአየር ኃይሉ ከፍተኛ መኮንንኖች እስከ አሁን ድረስ የክስ ቻርጅ ያልተመሰረተባቸው መሆኑን የጠቆመው የ(አፓእኮ) መግለጫ ይህ ሁኔታ እስሩን ሕገ ወጥ እንደሚያደርገው አስምሮበታል።</p>

<p>እነዚህ የቀድሞው የአየር ኃይሉ ከፍተኛ መኮንኖች በአሁኑ ሰዓት በአስከፊ ሁኔታ ውስጥ መሆናቸውን የጠቀሰው የድርጅቱ መግለጫ ከዚህ ቀደም ወደ ኬንያ እና ኡጋንዳ የኮበለሉት ኮሎኔል ደሳለኝ መብራቴ እና መሰሎቻቸው ከስደት ዓለም ተይዘው በመምጣት ወደ እስር ቤት እንደተወረወሩ ተነግሯል። በአሁኑ ሰዓት በእሥር ላይ ይገኛሉ የተባሉት የአየር ኃይሉ አባላት ብ/ጄ ተሻለ ዘውዴ፣ ብ/ጄ አሸናፊ ገ/ፃዲቅ፣ ብ/ጄ መስፍን ኃይሌ፣ ኮሎኔል ግዛው፣ ኮ/ል ተካ መኮንን ኮ/ሌ ብርሃኑ ከበደ፣ ኮ/ል ብርሃኑ ውብነህ፣ ኮ/ል አስማረ ጌታሁን፣ ኮ/ል ሉል ገ/መድኅን፣ ኮ/ል /ጥላሁን ነብሮ፣ ኮ/ል ግርማ አስፋው፣ ኮ/ል ካሣዬ ክፍሌ ኮ/ል በለጠ ወንድሙ፣ ኮ/ል ደሣለኝ መብራቴ፣ ኮ/ል ጥግነህ ወ/ጊዮርጊስ፣ ኮ/ል አሥራት ተካልኝ፣ ኮ/ል ጥላሁን በዛብህ፣ ኮ/ል ሰለሞን ከበደ፣ ሌ/ኮ ለማ ተካልኝ፣ ሌ/ኮ በቀለ ዘገየና ሌ/ኮ እምናውቀው ማሞ መሆናቸውን ያመለከተው የድርጅቱ መግለጫ በአየር ኃይሉ አባላት ይፈቱ ለጠ/ሚ/ር መለስ ዜናዊ በፋክስ ቁጥር 251-1-552020 ተደጋጋሚ እሮሮዎች ይቀርቡላቸው ዘንድ ተማጽኖውን አቅርቧል።</p>

<p>ጠ/ሚ/ር መለስ ከዚህ ቀደም ከተለያዩ የአውሮፓ፣ የአሜሪካ እና መካከለኛው ምስራቅ ከተሞች የመጡ ኢትዮጵያውያን ልዑካኖችን ባነጋገሩበት ወቅት «በኢትዮጵያ አንድም የፖለቲካ እስረኛ የለም» ሲሉ በአገሪቱ እስር ቤቶች ውስጥ ታጉረው የሚገኙ በርካታ እስረኞችን ሁኔታን «ከተራ ወንጀል» ጋር ማያያዛቸው አይዘነጋም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መጋቢት 16 ቀን 1991</a></p>

</body>
</html>	
