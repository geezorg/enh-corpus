<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሩዋንዳ ሰማዕታት ታስበው ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሩዋንዳ ሰማዕታት ታስበው ዋሉ</h1>


<p>በሚሊዮን የሚቆጠሩ ሩዋንዳውያን በገዛ ዜጐቻቸው እንደከብት የታረዱበት 5ኛው ዓመት የመታሰቢያ ሲምፖዚየም አ/አበባ ውስጥ ታስበዋል።</p>

<p>በትላትናው ዕለት በአ.አ.ድ የስብሰባ አዳራሽ ውስጥ በተካሄደው የሩዋንዳ የጅምላ ጭፍጨፋ /ጄኖሳይድ/ በተመለከተ በርካታ የአህጉሪቱ አምባሳደሮች እና ምዕራባውያን ዲፕሎማቶች እና ጥሪ የተደረገላቸው እንግዶች ተገኝተዋል። የሰማዕታቱን መታሰቢያ በማስመልከት ንግግር ያደረጉት በኢትዮጵያ የሀገሪቱ አምባሳደር የሆኑት ዶ/ር ፓልካል ሙታምባ ያ ሁሉ ሃዘን እና ሰቆቃ አልፎ ዛሬ በአገራችን እርቀ ሰላም መውረዱን ስንናገር ደስታ ይሰማናል ብለዋል።</p>

<p>የሩዋንዳ የዘር ማጥፋት ዘመቻ ልዩ ትኩረት ተሰጥቶት ቅድሚያ አጀንዳ እንዲይዝ በጠ/ሚ/ር መለስ ዜናዊ የተደረገውን ጥንስስ ሃሳብ ሳያደንቁ አላለፉም። ከአምባሳደሩ በመቀጠል ንግግር ያደረጉት ዶ/ር ሳሊም አህመድ ሳሊም ነበሩ። ዋና ጸሐፊው ባሰሙት ንግግር ያንን ዘግናኝ ጭፍጨፋ በአጭር ጊዜያት ለማስቆም የዓለም ሕዝብ ባይችልም ጭፍጨፋውን በተመለከተ ለምን እንደዚያ ዓይነት ጭፍጨፋ ተከሰተ? እንደዚያ ዓይነት ጭፍጨፋ እና ወንጀል በዚህ ዘመን እንዴት ሊከሠት ቻለ? ብለን ራሳችንን ልንጠይቅ ይገባናል ብለዋል። ሩዋንዳውያን በራሳቸው ተሞክሮ እና ከዓለም አቀፉ ማኅበረሰብ በሚሰጣቸው ድጋፍ የሩዋንዳ ሕዝቦች ጨለማውን የጅምላ ጭፍጨፋ ቀናት አሸንፈው በአንድነት፣ ወንድማማችነት እና መቻቻል ላይ የተመሰረት አዲስ ሥርዓት እንደሚገነቡ ዶ/ር ሳሊም በድርጅታቸው ስም ተናግርዋል።</p>

<p>በሶስተኛ ደረጃ ንግግር ያሰሙት በተመድ የአፍሪካ ኢኮኖሚ ኮሚሽን የሆኑት ኬዋይ አምኩ ሲሆኑ እሳቸውም ዛሬ በአህጉሪቱ የሚታየው የእርስ በእርስ ጦርነት አፍሪካ ካላት ብዙ ጐሣዎች የተነሳ እንደሆነ አስምረውበታል።</p>

<p>እኚሁ የድርጅቱ ከፍተኛ ሹም በማያያዝም የሩዋንዳ ሕዝቦች ዛሬ ከቁስላቸው እያገገሙ ለግንባታ እና ለእርቀ ሰላም እየተጣጣሩ ናቸው ሲሉ ተናግረዋል። በዕለቱ ሲምፖዚየሙ ከመጀመሩ በፊት ጥቂት ዘረኞች በጠነሰሱት የጅምላ ጭፍጨፋ ሰለባ ለሆኑት የዋህ የሩዋንዳ ሕፃናት፣ ሴቶች እና ጐልማሶች ለ1 ደቂቃ የህሊና ፀሎት መደረጉን በስፍራው የተገኘው ሪፖርተራችን ዘግቧል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መጋቢት 30 ቀን 1991</a></p>

</body>
</html>	
