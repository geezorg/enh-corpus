<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመሀይማን ቁጥር በኢትዮጵያ እየጨመረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመሀይማን ቁጥር በኢትዮጵያ እየጨመረ ነው</h1>


<p>በዓለማችን ከሚገኙት አገሮች ውስጥ እድሜያቸው ለአቅመ አዳም የደረሱ ወጣት ወንዶች እና ወጣት ሴቶች የትምህርት ቤትን ደጃፍ ለመርገጥ ካልታደሉባቸው አገሮች ውስጥ ኢትዮጵያ አንዷ ቀዳሚ ሀገር ሆና ተመዝግባለች።</p>

<p>መንግሥታዊ ያልሆነው የእርዳታ ድርጅት «ኦክስፋም» ባለፈው መጋቢት 13/1991 (ማርች 22/1999) ባወጣው ዘገባው እንደገለፀው ከሰሀራ በረሃ በታች ባሉት አገሮች የሚገኙ ሕፃናት ወደ ትምህርት ቤት የመሄድ ዕድላቸው ከዓለማችን በጣም አነስተኛው እንደሆነ አስታውቋል። በተለይ በጦርነቱ የተበጣጠቁ አገሮች ቀዳሚውን ሥፍራ ይዘዋል። በለንደን፣ ዋሽንግተን እና ጆሃንስበርግ የተካሄዱ ጋዜጣዊ መግለጫዎች እንደገለጹት ለጋሽ አገሮች በትምህርት አሰጣጣቸው በማሽቆልቆል ላይ ላሉት አገሮች የእርዳታ እጃቸውን እንዲዘረጉ ጥሪ አቅርበዋል።</p>

<p>አዲስ ወጣ የሚባለው ወንዶች እና ሴቶች ተማሪዎች እኩል የትምህርት ገበያ እንዲያገኙ የሚያስችለው ዘዴ በባህሬን በሴንጋፖር በተባበሩት ዓረብ ኤምሬቶች ውስጥ ከፍተኛ ውጤት ማስመዝገቡን ያወሳው ይኸው ሪፖርት ጥናት ከተደረገባቸው 104 አገሮች ውስጥ ኢትዮጵያ እና ኒጀር የትምህርት ችግር ከሚቀምሱት አገሮች ውስጥ ከፍተኛዎቹ ሆነው ተገኝተዋል። ቦትስዋና 22ኛ ደረጃ ስትሆን ደ/አፍሪካ 40ኛ ሆናለች ጐረቤታችን ኬንያ ደግሞ 44ኛ ደረጃ ላይ መስፈሯን ሪፖርቱ ገልጿል።</p>

<p>በኦክስፋም ዘገባ 900 ሚሊዮን ከሚጠጉ የሶስተኛው ዓለም ወጣቶች ውስጥ ከአራቱ አንዱ መሃይም ሲሆን 125 ሚሊዮን የሚደርሱ ሕፃናት ትምህርት ቤት ገብተው አያውቁም ብሏል። አገራችን ኢትዮጵያም ብትሆን ተማሪዎች ወደ ትምህርት ገበታ ለመቅረብ አነስተኛ ምዝገባ ከሚያደርጉባቸው አገሮች ውስጥ ከዓለማችን ከፍተኛውን ድርሻ ይዛለች። የጾታ ልዩነቱም የጐላ እንደሆነ ዘገባው ያስረዳል። ግብረ ሰናይ የሆነው የኦክስፋም ድርጅት በበኩሉ እንዳስረዳው አለምአቀፉ ማኅበረሰብ በአሁኑ ሰዓት ተረባርቦ እንደ ኢትዮጵያ የመሳሰሉት አገሮችን በመርዳት ዜጐቻቸው ከመሐይምነት ነጻ የሚሆኑበትን መንገድ ከአሁኑ ካልቀየሱ በ2015 ዓ.ም እ.ኤ.አ የሚካሄደው «ትምህርት ለሁሉም ፕሮግራም» ግቡን አይመታም ሲል አስጠንቅቋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መጋቢት 23 ቀን 1991</a></p>

</body>
</html>	
