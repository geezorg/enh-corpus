<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦነግ ወታደሮች ከጅቡቲ፣ ከየመንና ከኤርትራ የተወጣጡ ነበሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦነግ ወታደሮች ከጅቡቲ፣ ከየመንና ከኤርትራ የተወጣጡ ነበሩ</h1>


<p>በቅርቡ የኢትዮጵያ መከላከያ ሠራዊት በኢትዮ-ሶማሊያ ድንበሮች አካባቢ ባደረጋችው ውጊያዎች የተማረኩት የኦነግ፣ የአልኢትሐድ እና የቶኩቹማ (አንድነት) ተዋጊዎች ወታደራዊ ግንኙነታቸውን ከአፍሪካቀንድ አንስቶ እስከ የመን ድረስ እንደዘረጉት ተገለጸ።</p>

<p>የጦር ምርኮኞች ይገኙባቸዋል ከተባለው የዝዋይ እሥር ቤት አካባቢ የወጡ ዘገባዎች እንደሚጠቁሙት ለጦርነቱ ከተሰማሩት የአሸባሪ ቡድን አባላት መካከል የተወሰኑት በወታደራዊ ሥልጠና ውስጥ የመስመራዊ መኮንነነት ማዕረግ በታች እንደሆኑ ታውቋል። እነዚህ በአውደ ግንባሩ ላይ የተሰለፉት ዕድሜያቸው ከ16 እስከ 45 ዓመት ወደኢትዮጵያ የመጡት ከሶማሊያ ፣ኤርትራ ጅቡቲና እና የመን ተጉዘው የተመለመሉ እንደሆኑ ዘገባዎች ይጠቁማሉ። እንደ አብዛኞቹ የጦር ምርኮኞች ቃለ ምልልስ ከሆነ ወታደራዊ ሥልጠናቸውን ያካሄዱት በኤርትራ ምድር እንደሆነ እና ከሥልጠና በኋላ ለተጨማሪ ስልጠና ወደ ሶማሊያ ተጉዘው በሁሴን አይዲድ ቁጥጥር ሥር በሚገኘው የሶማሊያ ግዛት ውስጥ ሌላ ሥልጠና ማካሄዳቸውን ገልፀዋል። ከእነዚህ የዝዋይ የጦር ምርኮኞች መካከል አንዱ ለዜና ሰዎች በሰጠው አስተያየት «ሁሴን አይዲድ እኛ መሬታችንን እንድናስመልስ እንደሚረዱን ገልፀውልናል።» ሲል ተናግሯል።</p>

<p>ምንም እንኳን ኤርትራ ሁሴን አይዲድ ከዚህ ቀደም የኢትዮጵያ አማፂዎችን እንደምታስታጥቅ እና በማደራጀት ለጦርነት እንደሚያሰማሯቸው በተደጋጋሚ ጊዜያት ቢነገርም እንደሰሞኑ የጦር ምርኮኞች የሚመሳሰል ሰፊ ማስረጃ እንደሌለ የባህር ማዶ ምንጮች ጭምር በገሃድ ይገልፃሉ።</p>

<p>ከቅርብ ወራት ወዲህ የትዮጵያ መከላከያ ሠራዊት በታጣቂዎች ላይ በሰነዘረው የመልሶ ማጥቃት እርምጃ ላይ ምርኮኞ ከሆኑት 207 አባላት ውስጥ አብዛኖቹ የኦነግ ታጣቂዎች ሲሆኑ ከፊሎቹ የአልኢትሐድ እና የቶኩቹማ ሸማቂዎች መሆናቸው ታውቋል። አንዳንዶቹ የኦነግ አባላት ሶማሊያ ውስጥ በነበሩበት ወቅት በግንባሩ ላይ የደረሰውን ወታደራዊ መፍረክረክ ለአለቃቸው ገላሳ ዲልቦ መንገራቸውን ገልፀዋል። አንዳንዶቹ ምርኮኞች ከኢትዮጵያ መከላከያ ሠራዊት ጋር በሶማሊያ የድንበር ግዛት ውስጥ ውጊያ ማካሄዳቸውን አውስተዋል። አብዛኞቹ ምርኮኞች በሰጡት አስተያየት ወደ ኢትዮጵያ ግዛት እንደደረሱ የጦር መሣሪያዎች እና የገንዘብ ስጦታ እንደሚቀርብላቸው ቃል እንደተገባላቸው ገልፀዋል።</p>

<p>የ25 ዓመቱ አዳም ጃንቲ ኦነግ የመለመለው ጅቡቲ ውስጥ በነበረበት ወቅት እንደነበር ገልጿል። «የመን ውስጥ መስራት እንደምንፈልግ ጠየቁን ነገር ግን በመጀመሪያ ወደ ኤርትራው የአሰብ ወደብ ወሰዱን ከዚያም በኋላ ወደ ኤርትራ ወታደራዊ ማሰልጠኛ ካምፖች አጓጓዙን» ብሏል። «በዚያ ጊዜ 470 የሚደርስ ሠራዊት ነበር የተመለመልነው ከዚያ በኋላ በጀልባዎች ሆነንን የሳምንት ቀናት እና ምሽት ጉዞ ወደ መርካ አደረግን ከተወሰኑ ቀናት በኋላ በቆራይሌው የሶማሊያ ካምፕ ከቆየን በኋላ ወደ ኢትዮጵያ ድንበር አመጡን» ሲል አዳም ተናግሯል። ሌላኛው የኦነግ አባል የ24 ዓመቱ ብርሃኑ ገብሬ ነው፤ እርሱም በየመን ከነበሩት ኢትዮጵያውያን ስደተኞች መካከል ኦነግን ከተቀላቀሉት 53ቱ አንዱ እንደሆነ ገልጿል። በሶማሊያ ግዛት የቆየው የ16 ዓመቱ የቶኩቹማ አባል የሆነው ወጣት ሃሰን ኡስማን በበኩሉ በሰጠው አስተያየት «እኔ የምዋጋው ለአገሬ ነፃነት ነው» ሲል ተናግሯል። የዚሁ ወጣት ጓዶች በበኩላቸው ባደረጉት ቃለምልልስ ድርጅቱ ከአሥር ወራት በፊት ከ100 ያልበለጡ አባላት እንደነበሩት እና ይኼው ቡድን የኦሮሚያን መገንጠል እንደሚደግፍ እና የሚመራው በጄ/ል ዋቆ ጉቱ አማካኝነት መሆኑ ገልፅዋል።</p>

<p>ጄ/ል ዋቆ ጉቱ ከአፄ ኃይለ ሥላሴ ዘመን ጀምሮ በተመሳሳይ ውጊያ ላይ የተሰማሩ መሆናቸው ታውቋል። የቶኩቹማ ባላት ከአራት ወራት በፊት በኢሚም ጊራቲይ እና ጐዴ አካባቢ መያዛቸው ታውቋል። ይኼው የቶኩቹማ (አንድነት) ቡድን ከሌሎቹ የንቅናቄ ቡድኖች ጋር ሲነፃፀር የእስልምና ሃይማኖት ዝንባሌ እንደሚታይበት ታውቋል። ኢትዮጵያ በምስራቅ የአገሪቱ ክፍሎች ለደረሰባት ጥቃት የኤርትራ እጅ እንዳለበት ብትከስም ኤርትራ በበኩሏ ግን ከትላንት ወዲያ ባወጣችው መግለጫ በጉዳዩ ላይ እጇ እንደሌለበት በመግለፅ ጦርነቱ የኢትዮ ኤርትራ የድንበር ላይ ግጭት ጋር ተዛማጅነት እንደሌለው አማፂያኖቹ ቀደም ሲል የነበሩ መሆናቸውን በመግለፅ ታስተባብላለች።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ነሐሴ 27 ቀን 1991</a></p>

</body>
</html>	
