<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ማክሰኞ ዕለት የሶማሊያ ሁለት ከተሞችን ያዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ጦር ማክሰኞ ዕለት የሶማሊያ ሁለት ከተሞችን ያዘ</h1>


<p>በተለያዩ ጊዜያት በኢትዮጵያ ደቡባዊ ምሥራቃዊ ግዛቶች ውስጥ የጥቃት እጃቸውን እንደሚሰነዝሩ የሚነገርላቸው የኦነግ፣ አልኢትሐድ እና ኦብነግ አንጃዎችን ለመደምሰስ ብዛት ያለው የኢትዮጵያ መከላከያ ሠራዊት ወደ ደቡብ ሶማሊያ ግዛት ዘልቆ መግባቱ ተገለፀ።</p>

<p>የሶማሊያ ብሔራዊ ግንባር አንጃ አፈቀላጤ የሆኑት ኢብራሂም ጀማ ሃዋሌ ለዜና ሰዎች በሰጡት አስተያየታቸው እንደገለጹት በመቶዎች የሚቆጠር የኢትዮጵያ መካናይዝድ ሠራዊት በጌዶ ክልል የሚገኙ ሁለት ከተሞችን መያዙን አምነዋል። እነዚህ በኢትዮጵያ መከላከያ ሠራዊት ስር ማክሰኞ እለት ወድቀዋል የተባሉት ከተሞች የሉክ እና ዶሎ ከተሞች ሲሆኑ በሎሃዋ ላይ የሚገኘው የሶማሊያ አንጃ ቡድን አካባቢውን እንዲለቅ ከኢትዮጵያ መከላከያ ሠራዊት በኩል ግፊት እየተሰነዘረበት መሆኑን የዜና ምንጮች አክለው ገልፀዋል።</p>

<p>ሞቃዲሾ ውስጥ የሚታተመው አያህማ የተባለው ዕለታዊ ጋዜጣ በበኩሉ ዕሮብ እለት እንደዘገበው «አብዛኞቹ የግንኙነት መስመሮች በአሁኑ ሰዓት በኢትዮጵያ ሠራዊት ቁጥጥር ስር ሆነዋል ይሁንና በተወሰኑ የሜዳ ሬዲዮኖች አማካኝነት በምስጢር ቦታዎች እየተገናኘን እንገኛለን» ሲሉ ሚስተር ኢብራሂም መናገራቸውን ጋዜጣው ዘግቧል። የኢትዮጵያ የመከላከያ ሠራዊት በቅርቡ የገብራሃሬይ እና ቡርዳሃቦ ከተሞችን በሶማሊያ ብሔራዊ ግንባር ስር የሚገኙት የጌዶ ከተሞችን እንደሚያጠቃቸው ሥጋቱ አለ። ይሁንና የሶማሊያ አንጃ ቃል አቀባዩ «የእኛ ሰዎች እራሳቸውን ከኢትዮጵያ ሠራዊት ጥቃት ለመታደግ ዝግጁዎች ሆነዋል። ለዚህ ሲባል ከባድ መሣሪያዎችን ወደ አካባቢው አምጥተናል» ሲሉ ተናግረዋል።</p>

<p>በጄ/ል ኡመራ ሃጂይ መሐመድ የሚመራው የሶማሊያ ብሔራዊ ግንባር ሠራዊት በጌዶ አካባቢ የሚገኘው ወታደራዊ ቤዙን በተደጋጋሚ ጊዜያት ለጥቃት ተዳርጓል። ምንም እንኳን የኢትዮጵያ መንግሥት ከሶማሊያ ብሔራዊ ግንባር የተገነጠለውን የአህመድ ሼኪ አሊይ ቡራይሌ ጦርን እንደሚያደራጅ የዜና ምንጮች ቢናገሩም በኬንያ ናይሮቢ የሚገኙት የኢትዮጵያ መንግሥት ዲፕሎማት የሚስተር ኢብራሂም ወቀሳ በማስተባበል ኢትዮጵያ ተጨማሪ ሠራዊት ወደ ሶማሊያ ግዛት አልላከችም በማለት አስተባብለዋል።</p>

<p>ይሁንና የኢትዮጵያ ሠራዊት በሶማሊያ ድንበር ላይ ካለፈው ሦስት ዓመት ጀምሮ በተጠንቀቅ እንደሚገኝ የተለያዩ የዜና አውታሮች እየገለፁ ናቸው። አንድ ስማቸው እንዳይጠቀስ የጠየቁ ዲፕሎማት በበኩላቸው ኢትዮጵያ «ለራሷ ብሔራዊ ፀጥታ ስትል የሰላም ፀር የሆኑ ቡድኖችን በአካባቢው የመዋጋት ሙሉ መብት አላት» ሲሉ ተናግረዋል። እነኚህ «አሸባሪ» የሚል ስያሜ የተሰጣቸው ቡድኖች ሶማሊያ ውስጥ መቀመጫቸውን በማድረግ የሚንቀሳቀሱት ኦነግ፣ አልኢትሐድ አል ኢስላሚያ እና ኦብነግ ናቸው። የሶማሊያ ብሔራዊ ግንባር አፈቀላጤ የሆኑት ኢብራሒም በበኩላቸው የተጠቀሱት «አሸባሪዎች» በጌዶ አካባቢ እንደሌሉ በማስተባበል «የኢትዮጵያ ዋንኛ ምክንያት የጌዶ አካባቢን ለመውረር እና የግንባሩ ተቃዋሚ የሆኑ አንጃዎችን ለመርዳት ነው» ሲሉ ኢትዮጵያን ወንጅለዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ነሐሴ 20 ቀን 1991</a></p>

</body>
</html>	
