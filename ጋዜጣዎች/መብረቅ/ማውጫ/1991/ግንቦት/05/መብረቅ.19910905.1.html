<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ የግድ ካልፈራረሰች ዘላቂ መፍትሔ አይገኝም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ የግድ ካልፈራረሰች ዘላቂ መፍትሔ አይገኝም»</h1>

<p class="align-right">«ኢትዮጵያዊው» አቶ ሲሳይ ኢብሳ</p>


<p>የኤርትራ የትምህርት ጠበብትና ሙያተኞች ማኅበር ለልማት የተባለ ድርጅት ለኢትዮጵያና ኤርትራ ግጭት ሰላማዊ መፍትሔ የሚገኝበትን መንገድ ለመምከር በሚል በአሜሪካ ቨርጂኒያ ውስጥ አንድ ስብሰባ ማድረጉን የአሜሪካ ሬዲዮ የአማርኛው ክፍል ከትላንት በስትያ ባስተላለፈው የምሽት ፕሮግራሙ አስታወቀ።</p>

<p>በዚሁ «ለኤርትራ እና ለኢትዮጵያ ግጭት ሰላም ፍለጋ» በተባለ መሪ ሀሳብ ላይ ዶ/ር ዮናስ ዘገየ እና ሲሳይ ኢብሳ (ኢትዮጵያዊ)፣ ፕ/ር ተክጐፍ ጽዮን እና አቶ ካሳሁን ቸኮል (ኤርትራዊ) እንዲሁም ፕ/ር ሰይድ ሰመተር የተባሉ አንድ ሱማሊያዊ ምሁር በስብሰባው ላይ የግላቸውን ጥናታዊ ጽሑፍ ማቅረባቸው ተዘግቧል። ከነዚሁ ምሁራን ሌላም በቪዛ ችግር በስብሰባው ላይ ለመገኘት አልቻሉም የተባሉት የአቶ ሌንጮ ለታ ጥናታዊ ጹሑፍ በአምባሳደር ፍቃዱ ዋቅጅራ በስብሰባው አዳራሽ መቅረቡ ታውቋል።</p>

<p>ኢትዮጵያዊው ዶ/ር ዮናስ ዘገየ ባለፈው ዓመት ሁለቱን አገሮች ለመሸምገል ከተካሄደው የኢትዮጵያውያንና የኤርትራውያን የጋራ ቡድን ውስጥ እንደነበሩ አስታውሰው በሁለቱ አገሮች መካከል ሰላም ለማውረድ ማንኛውም ዓይነት እንቅፋት ወደጐን ማድረግ እንደሚያስፈልግ ካስረዱ በኋላ «ምንም ዓይነት ምክንያት ጦርነትን ትክክል ሊያደርገው አይገባም» ሲሉ አስምረውበታል። አቶ ካሳሁን ቸኮል የተባሉት ኤርትራዊም በበኩላቸው በሁለቱ አገሮች መካከል ትስስር መኖሩን ሰፋ አድርገው ገልጸው በነፃነት ወቅት በሁለቱ አገሮች መካከል መደረግ የነበረበት የእርቅ ሂደት መዘለሉ አሁን ለፈነዳው ጦርነት ምክንያት ሳይሆን እንዳልቀረ ጠቁመዋል። በአምባሳደር ፍቃዱ ዋቅጅራ የተነበበው የአቶ ሌንጮ ለታ ጥናታዊ ጹሑፍ ደግሞ የሁለቱን አገሮች ግጭት ውስጥ መግባት ከጠቅላላው የአፍሪካ ቀንድ ችግር ጋር ያያዙት ሲሆን ጦርነቱም በአካባቢው ባሉ አገሮች ላይ ቢያንስ የአስተሳሰብ ለውጥ ሊያመጣ እንደሚችል የሚተነትን ከመሆኑም በተጨማሪ ኢጋድ ለሁለቱ አገሮች ችግር ሚዛናዊ መፍትሔ እንዲፈልግ የሚያሳስብ ጥናታዊ ጹሑፍ ነው። ሌላው ተናጋሪ አቶ ሲሳይ ኢብሳ ደግሞ የሁለቱ አገሮች ችግር የኦሮሞ ችግር ካልተፈታ መፍትሔ አይኖረውም ነበር ያሉት። ሱማሊያዊው ምሁር ፕ/ር ሰይድ ሰመተር ችግሩ ከዓለም አቀፉ ሁኔታዎች ጋር በመያያዙ በተለይ የአሜሪካ ዓላማ በመክሸፉ የተከተለ ክስተት ነው የሚል ድምዳሜ ላይ ደርሰዋል።</p>

<p>እነዚሁ ምሁራን ንግግራቸውን ከጨረሱ በኋላ መድረኩ ለተሰብሳቢዎች ክፍት ተደርጐ በሥፍራው የተገኙ እነዚሁ ግለሰቦች የየበኩላቸውን አስተያየት ሰንዝረዋል። ከነዚህ አስተያየት ሰጭዎች ውስጥ ሁለቱ ኢትዮጵያውያን የነበሩ ሲሆን እነሱም ስብሰባውም ሆነ የቀረበው ጥናታዊ ጹሑፍ የኤርትራን መንግሥት አቋም የሚያንፀባርቅ ነው እንጂ ለግጭቱ መፍትሔ የሚያስገኝ አይደለም ሲሉ ተችተዋል። በተለይ ዶ/ር ዮናስ «ምሁራኑ ይዘውት የመጡት አዲስ ነገር የለም። የኤርትራ መንግሥት ለምን እንደቆመና የኢትዮጵያን መንግሥት ምን ብሎ እንደሚከስ የኢትዮጵያ መንግሥትስ ምን ብሎ እንደሚከሰው ለማዳመጥ መሆን አልነበረበትም» ብለዋል። አክለውም ዶ/ር ዮናስ «እነዚህ ሁለት ኃይሎች ችግራቸውን ለመፍታት ካልቻሉ እኛም እዚህ መጥተን ተመሳሳይ ሥራ ከሰራን ጦርነት ውስጥ ልንገባ እንደምንችል ልነግራችሁ እችላለሁ ስለሆነም እኔ የምለው ቀላል ነው። ወደኋላ መለስ ብለን እኔ እዚህ የመጣሁት የኢሳያስን ወይም የመለስን አቋም ለመደገፍ፣ ለመወከል፣ ለመከላከል አይደለም ማለት መቻል አለብን። ስሜታችን ከነዚሁ ሁለት ጥያቄዎች በላይ መዝለቅ አለበት» ሲሉ ጠቅላላውን ሁኔታ አጣጥለውታል።</p>

<p>ኢትዮጵያዊ የተባሉት አቶ ሲሳይ ኢብሳ ደግሞ የኢትዮጵያ እና የኤርትራ ችግር የወደብ የኢኮኖሚ ወይም ሌላ ነገር ሳይሆን ኢትዮጵያ ግዙፍ አፄ በመሆኗ የመጣ ችግር ነው ሲሉ ተናግረዋል። ግዛት አፄ የሆነችው ኢትዮጵያም የግድ ካልፈራረሰች ዘላቂ መፍትሔ አይገኝም በማለት አስተያየታቸውን ሰጥተዋል። ከዚህም ሌላ በስብሰባው መድረክ ላይ የተገኙ አንዳንድ ግለሰቦች ተጠይቀው ያላቸውን አመለካከት ሰንዝረዋል። ከነዚህም ውስጥ አቶ ዳንኤል የተባሉ ኤርትራዊ እንዲህ ዓይነቱ ስብሰባ ጅምር መሆኑን አመልክተው ሁኔታው በዚሁ እንዲቀጥል ምኞታቸውን ገልጸው ይሁንና በሁለቱም ወገኖች በኩል ወገናዊነት ተንጸባርቋል ብለዋል። አቶ ፍቃደ ሸዋቀና የተባሉ ኢትዮጵያዊ ተጠይቀው የሰጡት ምላሽ ደግሞ ከስብሰባው የተረዳሁት ነገር ቢኖር ከዚህ በፊት የሰማሁት የኤርትራ መንግስት አንደበት ነው ሲሉ የተሰማቸውን ስሜት ተናግረዋል። በመጨረሻም የዚሁ ማኅበር ሊቀመንበር የስብሰባው አስተባባሪ የሆኑት ዶ/ር ኪዳኔ መንግሥተ አብ ጅምሩ በጐ እንደሆነ ገልጸዋል። በዚሁ ስብሰባ ላይ አራት መቶ ሰዎች እንደተገኙ ተዘግቧል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ግንቦት 5 ቀን 1991</a></p>

</body>
</html>	
