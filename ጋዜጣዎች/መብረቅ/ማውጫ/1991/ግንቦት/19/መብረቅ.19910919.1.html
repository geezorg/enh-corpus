<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሱዳን በጦርነቱ እየተጠቀመች ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሱዳን በጦርነቱ እየተጠቀመች ነው</h1>

<p class="align-right">አፍሪካን ኮንፌዴንሻል</p>


<p>ኢትዮጵያና ኤርትራ ቀድሞ የነበራቸውን ፍቅር እና የወንድማማችነት ስሜት በመቀየር አሁን ከገቡበት የጦርነት አዘቅት ማንኛቸውም ጥቅም የማያገኙበት ግጭት እንደሆነ ሲዘገብ ሱዳን ግን ተጠቃሚ ሆናለች ተባለ።</p>

<p>አፍሪካ ኮንፊዴንሻል የተሰኘው በያዝነው ግንቦት ወር ውስጥ እንደዘገበው ከኢትዮጵያና ኤርትራ የድንበር ግጭት ዋንኛ ተጠቃሚው የእስላማዊው የሱዳን ብሔራዊ ግንባር መንግሥት መሆኑን አስምሮበታል። ቅድመ ጦርነቱ ኢትዮጵያ እና ኤርትራ በመተጋገዝ የካርቱም መንግሥት ተቃዋሚ የሆኑ ኃይሎችን ከሰሜን እና ከደቡብ ሱዳን በኩል በማሰባሰብ ብሔራዊ የዲሞክራሲ ሕብረት በሚል ጥላ ስር በማዕከል በሱዳን መንግሥት ላይ አንጻራዊ ወታደራዊ ድል ሲያገኙ እንደቆዩ መጽሔቱ ዘግቧል። ኢትዮጵያ በበኩሏ ለሱዳን ተቃዋሚ ኃይሎች የነበራትን በጐ አመለካከት በመቀየር ላይ በነበረችበት ወቅት ኤርትራ በሚያስገርም ሁኔታ ከሱዳን መንግሥት ጋር «የእርቀ ሠላም» ስምምነት ለመፈራረም መድረሷን ታውቋል። ኤርትራ ኳታር ላይ ከሱዳን መንግሥት ጋር ባደረገችው ውል መሠረት በአስመራ የሚገኘውን የቀድሞ የሱዳን መንግሥት ኤምባሲን ከተቃዋሚዎች እጅ በመንጠቅ ለካርቱም መንግሥት ለመስጠት ከመወሰኗ በተጨማሪ ቃሏን በተግባር ላይ አውላለች።</p>

<p>በታጠቁ ሰርጐ ገብ አክራሪዎች አማካኝነት የአፍሪካ ቀንድ አካባቢን ለማናጋት ዘመቻ እንደገፋችበት የሚነገርላት ሱዳን በአሁኑ ሰዓት በሁለቱም ዋንኛ ባላንጣዎቿ /ኢትዮጵያ እና ኤርትራ/ ለመጠቃት በማትችልበት ደረጃ ላይ ደርሳለች። ሌላይቱ የኤርትራ እና የኢትዮጵያ ጐረቤት የሆነችው ጅቡቲ በጦርነት ማዕበል ውስጥ መጠመዷ ተዘግቧል። የኢትዮጵያና ኤርትራ ግጭት ከተቀሰቀሰ ካለፈው ዓመት ጀምሮ ኢትዮጵያ በጅቡቲ ወደብ በኩል ሸቀጦችን ማጓጓዟ በጅቡቲ ውስጥ ያለውን የፖለቲካ ውጥረትን ይበልጥ እንዳባባሰው ተዘግቧል። ይህ ለኢትዮጵያና እና ለጅቡቲ የጀርባ አጥንት በመሆን እያገለገለ የሚገኘውን የኢትዮጵያና የጅቡቲ የመኪና መንገድ እና የባቡር መስመርን ለማስተጓጐል ኤርትራ በማሴር ላይ መሆኗ የአፍሪካ ኮንፊደንሻል መጽሔት በቅጽ 40 ቁጥር 10 እትሙ ላይ በጉልህ አሥፍሮታል። ኤርትራ ለዚህ ውጥኗ በመሳሪያነት የተጠቀመችው በጅቡቲ ውስጥ የሚንቀሳቀሰው «የአንድነት እና የዲሞክራሲ ነጻ አውጪ ግንባር» (ፍሩድ) የተባለውን አንጃ መሆኑ ታውቋል።</p>

<p>ፍሩድ በቅርቡ በጅቡቲ ውስጥ የቀበረው ፈንጂዎች በጅቡቲ የፀጥታ ኃይሎች ላይ ጉዳት አድርሷል። ይህ የታጣቂዎች ስብስብ በኤርትራ እና በጅቡቲ ድንበር ላይ ወታደራዊ ቤዝ እንዳገኘ ይነገራል። የኢትዮጵያና የኤርትራ የድንበር ውዝግብ በሌላ ጐኑ የሶማሊያ ፖለቲካዊ ሕይወትን ከሞላ ጐደል አመሰቃቅሎታል። የሶማሊያ የጦር ባለባት የሆኑት ሁሴን መሀመድ አይዲድ ኢትዮጵያን በተደጋጋሚ ጊዜያት የጥቃቱ ዒላማ ያደረጋት የአክራሪ ሙስሊሞች ጥንቅር እንደሆነ ከሚንገርለት አልኢትሐድ ጋር የጠበቀ ግንኙነት መስርተዋል። ባለፈው ነሐሴ ወር ውስጥ አ/አበባን የረገጧት ሁሴን አይዲድ በተመሳሳይ ሁኔታ አሥመራን ባለፈው የካቲት ወር ውስጥ ጐብኝተዋል። ምንም እንኳን እኚሁ የጦር መሪ ወታደራዊ እገዛዝን በይፋ ባይቀበሉትም /ባይፈራረሙም/ በኤርትራ በኩል የተወሰኑ እርዳታዎች እየተደረጉላቸው እንደሆነ መጽሔቱ ዘግቧል።</p>

<p>ሁሴን አይዲድ በዚህ አቋማቸው ሶማሌ ላንድ የቀድሞው የአካባቢው መሪ የነበሩት አብዱራህማን /ቱር/ ጋር መወገናቸው ተገልጿል። ኤርትራ በአሁኑ ሰዓት በሶማሊያ ላንድ ውስጥ ተቃዋሚዎችን በማደራጀት ኢትዮጵያ በበርበራ ወደብ በኩል እንዳትጠቀም ለማድረግ በመንቀሳቀስ ላይ መሆኗን በመጽሔቱ ላይ ሰፍሯል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ግንቦት 19 ቀን 1991</a></p>

</body>
</html>	
