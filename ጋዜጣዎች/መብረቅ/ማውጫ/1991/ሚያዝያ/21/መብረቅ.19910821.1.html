<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመንግሥት ተቋማት የሚገኙ ኤርትራውያን በሙሉ ከሥራ እንዲነሱ አዲስ መመሪያ ተላለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመንግሥት ተቋማት የሚገኙ ኤርትራውያን በሙሉ ከሥራ እንዲነሱ አዲስ መመሪያ ተላለፈ</h2>


<p>እስከ ዛሬ ድረስ በኢትዮጵያ ውስጥ በመንግሥት አስተዳደር መሥሪያ ቤጦች ውስጥ በቋሚነት ተቀጥረው ሲሠሩ የነበሩ ኤርትራውያን በሙሉ ከሚያዝያ 11/91 ዓ.ም ጀምሮ ከማንኛውም የመንግሥት አስተዳደር ሥራ እንዲሰናበቱ መመሪያ መተላለፉንና መታገዳቸውን በተመለከተ ከተሰራጨው ሰርኩላር ለመረዳት ተችሏል።</p>

<p>በኢትዮጵያ ፌዴራላዊ ሪፐብሊክ የደህንነት የኢሚግሬሽንና የስደተኞች ባለሥልጣን የኤርትራ ዜጐችን ከቋሚ የመንግሥት አስተዳደር ሥራ ለማሰናበት በሚል በጻፈው ደብዳቤ በመንግሥት መሥሪያ ቤቶች ውስጥ ለማገልገል ቅድሚያ የሚሰጣቸው ኢትዮጵያውያን ቢሆኑም ኤርትራውያንም በታሪክ አጋጣሚ የዚሁ ዕድል ተካፋይ ሆነው መቆየታቸውን አስታውሶ ይሁንና በራሳቸው ምርጫ ኢትዮጵያዊነታቸውን ትተው የኤርትራን ዜግነት በመቀበላቸው በመንግሥት አስተዳደር መሥሪያ ቤቶች ውስጥ በቋሚነት ተቀጥረው መሥራት እንደማይችሉ ገልጿል።</p>

<p>ባለሥልጣኑ ሚያዝያ 11/91 ዓ.ም ጽፎ ባሰራጨው በዚሁ ደብዳቤው በመንግሥት መሥሪያ ቤት ውስጥ ተቀጥረው ሲሰሩ የነበሩ ኤርትራውያንን ከሥራ ገበታቸው ለማሰናበት ማጣራት ሲያደርግ መቆየቱን አመልክቶ በዚህም መሠረት ኢትዮጵያዊ መሆናቸውን አረጋግጫለሁ ያላቸውንና ኤርትራውያኑን በሥም በመዘርዘር መወሰድ ስለሚኖርበት እርምጃ ለየመሥሪያ ቤቱ መመሪያ ማስተላለፉን ለማወቅ ችለናል።</p>

<p>በመሆኑም ኢትዮጵያዊ መሆናቸው የተረጋገጠላቸው ሠራተኞች በሥራ ላይ ካሉ ሥራቸውን እንዲቀጥሉ፣ ከኤርትራዊነት ጋር በተያያዘ ምክንያት ከሥራ ተሰናብተው ወይም ታግደው ከሆነ ደግሞ ወደ ሥራ ገበታቸው እንዲመለሱና በዚህ ሳቢያ የቀረባቸው ደሞዝ ካለ ከተቋረጠበት ጊዜ አንስቶ ያለው ገንዘብ እንዲከፈላቸው ተብሎ የተወሰነ ሲሆን ኤርትራዊ በሆኑ ሠራተኞች ላይ ደግሞ ከዚህ በፊት ከሥራ የታገዱ ካሉ በዛው ታግደው እንዲቀሩና በሥራ ላይ ካሉም ከሚያዝያ 11/1991 ዓ.ም. ጀምሮ ከየትኛውም የመንግሥት ሥራ እንዲታገዱ ተደርጐ ካሳና ለጡረታ ካወጡት ገንዘብ ውስጥ አራት ፐርሰንት ተመላሽ እንዲደረግላቸው ይኼንኑም አስመልክቶም መሥሪያ ቤቶች ለኢትዮጵያ አሰራና ሠራተኛ ጉዳይ ኮሚሽንና ለማህበራዊ ዋስትና ባለሥልጣን መረጃ እንዲልኩ መመሪያ ተላልፎላቸዋል።</p>

<p>ከአገር የተባረሩ ወይም በራሳቸው ፈቃድ አገር የለቀቁ ወይም ከመያዛቸው በፊት የተሰወሩ አልያም አገርንና ሕዝብን ሲበድሉ የተገኙ ኤርትራውያን ግን ያለምንም ካሳ ክፍያ ከሥራ እንዲሰናበቱ ተብሏል። ኤርትራ ከተገነጠለችና ኤርትራውያን ኢትዮጵያዊ አይደለንም ብለው የዜግነት ምርጫ ከወሰዱ በኋላ እንኳ በኢትዮጵያ ውስጥ የመግንሥት ቢሮክራሲን ጨምሮ በሌሎችም የሥራ መስኮች ላለፉት ስምንት ዓመታት ያለገደብ መሳተፋቸው የሚታወስ ሲሆን ከኢትዮ-ኤርትራ የድንበር ግጭት በኋላ እንኳ የታገዱት ኤርትራውያን ወደ ሥራ ገበታቸው በመመለሳቸው በሠራተኛው ዘንድ ቅራኔ መፈጠሩ የሚዘነጋ አይደለም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሚያዝያ 21 ቀን 1991</a></p>

</body>
</html>	
