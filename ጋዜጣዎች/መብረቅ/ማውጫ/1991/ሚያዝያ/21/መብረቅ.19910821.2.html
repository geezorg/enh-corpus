<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደ/አፍሪካ «ኦሮሞዎች» እየታደኑ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደ/አፍሪካ «ኦሮሞዎች» እየታደኑ ነው ተባለ</h1>


<p>በደቡብ አፍሪካ በሚገኙ ስደተኛ የኦሮሞ ተወላጆች መካከል በተለይ በኢትዮጵያ ይፈጸማል በሚባለው የሰብዓዊ መብት ረገጣ ጉዳይ ላይ ተቃውሟቸውን የሚያሰሙት በኢትዮጵያውያን ወገኖቻቸው በደል እየደረሰባቸው ነው ተባለ።</p>

<p>ከየካቲት- ሚያዝያ 1991 ለንባብ የበቃው የኦሮሚያ እርዳታ ማኅበር (ኦሮሚአ ጹፕፖርት ጝሮኡፕ) የተሰኘው መጽሔት እንደገለጸው እነዚህ «ለሰብዓዊ መብት የሚታገሉት» የኦሮሞ ተወላጆች «የሀገር ፍቅር» በሚል ድርጅት በተዋቀሩ በጆሃንስበርግ በሚኖሩ ኢትዮጵያውያን ድብደባ፣ ማስፈራራያ እና ዛቻ እየደረሰባቸው ነው ሲል ማኅበሩ ወቅሷል። ይህ «ሃገር ፍቅር» የተሰኘው ማኅበር የተዋቀረው ባለፈው ጥር 1991 ዓ.ም. በደቡብ አፍሪካ የኢትዮጵያ አምባሳደር እና በአዲስ አበባ ምክትል ከንቲባ አማካኝነት እንደሆነ የተገለጸ ሲሆን ዋንኛ ዓላማውም በደቡብ አፍሪካ የሚገኙ የኤርትራውያን እና ኦሮሞ ስደተኞችን «መከታተል እና ማስፈራራት» በማለት የሚኮንነው (የኦእማ) ማኅበሩ ማንኛውም በቡድን ሆነ በተናጠል የሚንቀሳቀሱ ፀረ የወቅቱ የኢትዮጵያ መንግሥት ኃይሎችን የመፋለም ዝንባሌ እንዳለው በመክፈቻው ዕለት በቤርተራም ወረዳ የተገኙት የኢትዮጵያው አምባሳደር ሁኔታውን ያጐላዋል ብለዋል። አምባሳደሩ የዚሁ የ«ሃገር ፍቅር» ማኅበር አባል እንደሆኑ ኤምባሲውም ለማኅበሩ የገንዘብ ድጐማ እንደሚያደርግ በመጽሔቱ ተዘግቧል።</p>

<p>በወርሃ ጥር 25/1999 እ.ኤ.አ የኦሮሞ ማኅበረሰብ በዜጐች ላይ እየተፈፀመ ነው ስለሚባለው የሰብዓዊ መብት ረገጣ ከተወያዩ በኋላ በበነጋታው በስብሰባው ላይ ተገኝቶ የነበሩት አቶ አበበ፣ አቶ መሳሳ ጆሃንስበርግ ከሚገኘው መኖሪያ ቤታቸው የኢትዮጵያ መንግሥት ኃይሎች እና በሁለት የካባቢው ሰዎች ለምርመራ ወደ «ሃገር ፍቅር» ማኅበር ቢሮ ተጠርተው እስራት እና ግርፋት እንደደረሰባቸው ከዚያም አልፎ የቤት ቁልፋቸውን ተነጥቀው አርፈውበት ከነበረው ሆቴል ውስጥ ሰነዶቻቸው እና 15.00 ራንድ የደቡብ አፍሪካ ህጋዊ ገንዘብ ተወስዶባቸዋል ሲል ገልጿል። እንደ መጽሔቱ ዘገባ ከሆነ በደቡብ አፍሪካ እንደሚገኙት የኦሮሞ ማኅበረሰብ (ኮሚኒቲ) አገላለጽ የማኅበረሰቡ ዋንኛ አባላት «ከአገር ፍቅር» ማኅበራት ፈተናዎች እየገጠሟቸው እንደሆነ እና አባላቱም ከቤታቸው ወጥተው ወደ ሥራ ቦታዎች ለመጓዝ ስጋት እንዳደረባቸው ይኼው መጽሔት ገልጿል። የዚህ ስጋት ሰለባ ከሆኑት መካከል አቶ ኢሳያስ ባየታ፣ አቶ ለሜጻ ጋሩማ፣ አቶ ተማም ለሚ፣ አቶ ቡላ፣ አቶ ወንድሙ ባንቲ፣ አቶ በርሲሳ ጉተማ፣ ሚስተር ጆርጅ፣ አቶ አበበ አቶምሳ፣ አቶ ዘውደ የማነ፣ አቶ ከማል ሃቢባ እና አቶ አሊይ መሐመድ ይገኙበታል። «የሃገር ፍቅር» የተባለው ማኅበር በቀዳማዊ ኃይለ ሥላሴ ዘመን የተቋቋመ ሲሆን ደርግም በስሙ ይጠቀምበት እንደነበር ይታወሳል።</p>

<p>የኦሮሞ መረዳጃ ማኅበር መጽሔት በማያያዝም ተመሳሳይ የመብት ረገጣዎች በእሥራኤል፣ በኬንያ፣ በጀርመን፣ በሱዳን በጅቡቲ በሚገኙ የኦሮሞ ብሔር ተወላጆች ላይ እንደሚደርስ ዘግቧል። በሌላ ተመሳሳይ ዜና የጋምጐፋ ክፍለ ሃገር ተወላጅ የሆነው አዳነ ገ/ማርያም አገና ባለፈው መጋቢት 2 1999 (እ.ኤ.አ) (መጋቢት 24/1991 ዓ.ም) እንግሊዝ አገር በሄርትሮሳ አይሮፕላን ጣቢያ እንደወረዱ የፖለቲካ ጥገኝነት ሲጠይቁ ታስረው በመጋቢት 17/1999 እ.ኤ.አ ያለበቂ ማብራሪያ ወደ ባጐወሩ ታውቋል። አቶ አዳነ ቀደም ሲል በጀርመን አገር ትምህርት የተከታተሉ ሲሆን ወደ ኢትዮጵያ ባለፈው ዓመት እንደተመለሱ ሁኔታዎች «ስላላማሯቸው» ወደ እንግሊዝ አገር ለመሰደድ መገደዳቸውን መጽሔቱ ይገልጻል። መጽሔቱ ላቀረባቸው የዜጐች የመብት ረገጣዎች ከሌሎች ገለልተኛ ወገኖች ለማረጋገጥ አልተቻለም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሚያዝያ 21 ቀን 1991</a></p>

</body>
</html>	
