<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኢትዮጵያ ሉዓላዊነት ለተሰውት የመከላከያ ሠራዊት አባላት ፍታት ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለኢትዮጵያ ሉዓላዊነት ለተሰውት የመከላከያ ሠራዊት አባላት ፍታት ተደረገ</h2>


<p>ከአልፎ አልፎ የከባድ መሣሪያ ተኩስ ልውውጥ በስተቀር በኢትዮጵያና በአርትራ ድምበሮች አካባቢ የተጋጋመ ጦርነት የለም። ቀደም ሲል የኢትዮጵያ መንግስት የኤርትራ መከላከያ ሠራዊት የተመታ መሆኑ ይገለፅ እንጂ እስከ አሁን የኢትዮጵያ ግዛቶች በኤርትራ ቁጥጥር ስር መሆናቸው ይታወቃል ከባድመ ሌላ።</p>

<p>ባለፈው ሳምንት እሁድ የፋሲካ እለት በየጦር ግንባር ሠራዊቱና የአካባቢው ነዋሪ በፀሎት ከማሳለፋቸውም ሌላ በጦርነቱ አካባቢ ለወደቁት የሠራዊት አባላት የፍታት ሥነ ሥርዓት መከናወኑ ታውቋል። በኢትዮጵያ በኩል ምን ያህል ሠራዊት መስዋዕትነት እንደተከፈለ ዝርዝር መግለጫ አልተሰጠም። የሟችና የቁስለኛ ብዛት ምን ያህል ስለመሆኑና መቼ ለቤተሰብ እንደሚገለፅ የሚታወቅ ነገር የለም።</p>

<p>ጦርነት የበርካታ ሕይወትና ንብረት ውድመት የሚጠይቅ በመሆኑ ዝርዝሩ በይፋ ተነግሮ ቤተሰብ ቢያውቅ የሚያመጣው ለውጥ ካለመኖሩም ሌላ በጦርነት ጊዜ ሊሆን የሚችል የማይቀር ክስተት መሆኑ ይታወቃል። ይልቁንም እየዘገየ በመጣ ቁጥር ሌላ ፖለቲካዊ ጣጣ ሊያመጣ ይችል ይሆናል።</p>

<p>ይህ በዚህ እንዳለ በዕለተ ፋሲካ በዓል ልዩ ልዩ የኅብረተሰብ ክፍሎች ለዘማች ሠራዊት ቤተሰብ በክልልና በዞን በአውራጃ በወረዳና በቀበሌ አስተዳደር ሥር በተዋቀረው ኮሚቴ አማካኝነት መዋጮ ተደርጐ በዕለቱ ከብት በማረድና በማከፋፈል ገንዘብ በመለገስ የፋሲካን በዓል እንዲያሳልፉ ተደርጓል። በተጨማሪም በዕለቱ የታረዱ የከብት፣ የበግ፣ የፍየል ቆዳዎችን ሕዝቡ ለሉዓላዊነት ኮሚቴ ሲሰጥ ውሏል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሚያዝያ 7 ቀን 1991</a></p>

</body>
</html>	
