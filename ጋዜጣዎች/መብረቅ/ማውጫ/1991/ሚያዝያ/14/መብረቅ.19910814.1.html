<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰሜኑ ውጊያ «ድብቁ ጦርነት» ሊሰኝ ይችላል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰሜኑ ውጊያ «ድብቁ ጦርነት» ሊሰኝ ይችላል ተባለ</h1>


<p>በኢትዮጵያና እና ኤርትራ የጋራ ድንበሮች ላይ የተቀሰቀሰው ውጊያ በአሁኑ ሰዓት በብዙ ሺህ የሚቆጠሩ ሠራዊትን (ሲቪሎችን ጨምሮ) በመቅጠፍ ላይ መሆኑን የዓለም ሕዝብ ትኩረት እንዳልሰጠው አንድ ምዕራባዊ ዲፕሎማት ከዝግጅት ክፍላችን ጋር ባደረጉት ውይይት አስታወቁ።</p>

<p>«የኢትዮ ኤርትራ የድንበር ላይ ውዝግብ በብዙ ሺህ የሚቆጠሩ ሠራዊትን (ሲቪሎችን ጨምሮ) በመቅጠፍ ላይ መሆኑን የዓለም ሕዝብ የተረዳው አይመስለኝም ይህንን ለማድረግ ከተፈለገ የሁለቱም መንግሥታት ነጻ የሆኑ ጋዜጠኞች ወደ አውደ ግንባሮች ሄደው ገለልተኛ በሆነ መንገድ እንዲዘግቡ መንገዱ ቢመቻችላቸው የዓለም ሕዝብ ጆሮውን ወደ ኢትዮ ኤርትራ ድንበሮች ለማድረግ ባልተሳነው ነበር» ሲሉ ገልጸዋል። እኚህ ዲፕሎማት አንጻራዊ ሠላም እንዲመጣ ከተፈለገ ኢትዮጵያም ሆነች ኤርትራ ለሚቀርቡላቸው ገላጋይ ወገኖች አዎንታዊ ምላሽ ከመስጠት መቆጠብ አይገባቸውም ሲሉ ምክር ሰጥተዋል። በተለይ ደግሞ ገላጋዮች ወደሁለቱ አገሮች ሲመጡ «እከሌ የእንቶኔ ወገን በመሆንህ አልፈግንህም» ተብሎ ቀና አመለካከት መነፈግ የለበትም ሲሉ ኤርትራ የጅቡቲን የገላጋይነት ሚና ያለመቀበሏ ኢትዮጵያም በበኩሏ የየመኑ ፕ/ት ያቀረቡትን ገላጋይነትን ቦታ መንፈጓ ተገቢ ያልነበሩ መሆናቸውን ዲፕሎማቲ በምሳሌነት ጠቁመውልናል።</p>

<p>ከሁለቱም በኩል በአንድ ጦርነት ብቻ በመቶዎች የሚቆጠር የሰው ሕይወት እየተቀጠፈ መሆኑ እየታወቀ ሁለቱም ወገኖች «ከእኔ ወገን የደረሰ ጉዳት የለም ወዘተ» በሚል አገላለጽ ብቻ ለዜና ሰዎች መግለጫ መስጠቱ ጦርነቱን «ድብቅ ጦርነት» (ጥሀ ሂድደን ዋር) ሊያስብለው ይችላል በማለት ተናግረዋል።</p>

<p>በተለይ ደግሞ ጦርነት እንደመሆኑ መጠን ከአዲስ አበባና ከአሥመራ የመንግሥት ቃል አቀባይ ቢሮዎች በሚወጡ መግለጫዎች ላይ ብቻ አመኔታን ጥሎ ዜናዎችን መቀበሉ ላለንበት ዘመን የኢንፎርሜሽን ሥርጭት ተስማሚ እንዳልሆነ በአጽንኦት ተናግረዋል። እኚሁ ምዕራባዊ ዲፕሎማት በስተመጨረሻ የገለጹልን ነገር ቢኖር የሰሜን አትላንቲክ የጋራ ቃል ኪዳን አገሮች (ኔቶ) የጦር አይሮፕላኖች የዩጐዝላቪያን ከተሞች ሲደበድቡ ልቡ የማይነካ ኢትዮጵያዊ አለ ወይ? የሚል ጥያቄ ከሰነዘሩ በኋላ «እኔ በበኩሌ በጭራሽ አይኖርም ባይ ነኝ ይሁንና ይህንን አሰቃቂ ተውኔት ለሕዝብ የሚያቀርቡት ጋዜጠኞች ምን ያህል በተመሰገኑ ነበር። በእናንተም አገር ቢሆን ጦርነቱ ለስደት ለእርዛት እና ለሞት የዳረጋቸው በሺህ የሚቆጠሩ ሠላማዊ ዜጐች መኖራቸውን ሁለቱ መንግሥታት ምስጢር ካደረጉት (ጋዜጠኞቹን በማገድ) እንዴት የሕዝብ ዋይታን መስማት ይቻላል» ሲሉ ጠይቀዋል።</p>

<p>ሁለቱ አገሮች ለወታደራዊ ፍልሚያ ሲሉ ከ400 ሚሊዮን የአሜሪካን ዶላር በላይ ወጪ በማድረጋቸው ጦርነቱ አፋጣኝ እልባት ካላገኘ በቀላሉ የሚያባራ እንደማይመስል እኚሁ ዲፕሎማት ግምታቸውን ገልጸውልናል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሚያዝያ 14 ቀን 1991</a></p>

</body>
</html>	
