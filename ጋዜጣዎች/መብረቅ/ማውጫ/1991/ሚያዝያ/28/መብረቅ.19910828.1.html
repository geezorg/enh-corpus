<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በኤደን ወደብ ላይ የነዳጅ ማከማቻ ቆረቆረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ጦርነቱ የአገሪቱን ኢኮኖሚ አልጐዳም</h2>
<p class="align-right">አፍሪካ ሪቪው</p>
<h1 class="align-center">ኢትዮጵያ በኤደን ወደብ ላይ የነዳጅ ማከማቻ ቆረቆረች</h1>


<p>ከተጀመረ አንድ ዓመት ሊሞላው ቀናትን በመጠባበቅ ላይ የሚገኘው የኢትዮ-ኤርትራ የድንበር ውዝግብ በኢትዮጵያ ኢኮኖሚ ላይ ጉልህ የሆነ ጉዳት አላስከተለም ተባለ።</p>

<p>በወርሃ ሚያዝያ 1991 ለንባብ የበቃው አፍሪካ ሪቪው የተሰኘው መጽሔት እንደዘገበው የኢትዮ ኤርትራ ድንበር ግጭት በተጀመረ ሰሞን የነበረው የኢኮኖሚ ውዥንብር በአሁኑ ሰዓት አለመከሰቱን ዘግቧል። ለጦርነቱ ዋዜማ ኢትዮጵያውያን ነጋዴዎች ከምፅዋ እና ከአሰብ ወደቦች ጋር የነበራቸውን ግንኙነት ወደ ጅቡቲ ወደብ ማሸጋገራቸው መጠነኛ ችግር ነበረው ብሏል። ኢትዮጵያ በጅቡቲ ወደብ በኩል የነዳጅ ፍጆታዋን ለማሟላት ተቀማጭ ነዳጅ ሲኖራት የተቀሩት ማጠራቀሚያ ቦታዎቿ በኤደን ወደብ ላይ መሆኑ ታውቋል። እንደብዙዎቹ ነጋዴዎች ግምት ጦርነቱ አብቅቶ ሰላም በሚሰፍንበት ወቅት የሁለቱ መግንሥታት ግንኙነት ወደ ቀድሞ ደረጃው ስለመመለሱ ይጠራጠራሉ እንደ ትራንስፖርት ም/ሚኒስትር አቶ አየነው ቢተውልኝ አገላለጽ «ኤርትራ የኢትዮጵያውያን ነጋዴዎችን መኪናዎች በመያዟ፣ ሹፌሮቻቸውን በማስፈራራት እና ግምቱ 130 ሺህ ቶን የሚገመት ጭነት በመዝረፏ በኢትዮጵያውያን እንደገና አመኔታ ለማግኘት ችግር ይሆንባታል» ብለዋል። ሰላም ከመጣ ኤርትራ የኢትዮጵያ ደንበኞቿን እምነት ለማግኘት የወሰደቻቸውን ሸቀጦች መመለስ ወይም ካሳ መክፈል ይጠበቅባታል ያሉት አቶ አየነው ሁሉም ነገር በኤርትራውያኑ እጅ ላይ እንደወደቀ አስምረውበታል።</p>

<p>የጦርነቱ መከሰት የኢትዮጵያ እድገት አልጐተተውም ያለው የአፍሪካ ሪቪው መጽሔት ኢትዮጵያ በቅርቡ ከአፍሪካ ልማት ባንክ ጋር የ15 ሚሊዮን ዶላር የእርዳታ ስምምነት ማድረጓ አይነተኛ መግለጫ ነው ብሏል። እንደ መጽሔቱ ዘገባ ከሆነ የልማቱ ዕቅዱ የትኩረት አቅጣጫ አሁንም ቢሆን ጦርነት በሚካሄድበት ሰሜናዊ ትግራይ አካባቢ ቀጣይነት አለው ተብሏል። በዚህ አካባቢ ቀደም ሲል የመድሐኒት ፋብሪካ በአዲግራት፣ አዲስ የጨርቃ ጨርቅ ፋብሪካ በአድዋ እና በመቀሌ የሲሚንቶ ፋብሪካ የተቆረቆረ ሲሆን በዚሁ አካባቢ የዓለምአቀፋዊ የስብሰባ ማዕከል እና ከተማዋን ዙሪያ ገባ የሚያገናኝ የቀለበት መንገድ በመሰራት ላይ ሲሆን የኢንተርኔት አገልግሎት ተጠቃሚ እንደምትሆንም ታውቋል።</p>

<p>የኢትዮጵያ ኢኮኖሚ በአሁኑ ሰዓት ጤናማ ደረጃ ላይ ነው ቢባልም አገሪቱ ኢኮኖሚዋን ለማሳደግ ሸሪክ የሆኑ ወዳጆች በተለይ በውጪ ንግድ ዘርፍ ዙሪያ እንደሚያስፈልጓት ተገልጿል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሚያዝያ 28 ቀን 1991</a></p>

</body>
</html>	
