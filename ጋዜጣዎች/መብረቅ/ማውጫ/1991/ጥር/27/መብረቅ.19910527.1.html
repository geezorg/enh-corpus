<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«እንደዘመነ ወያኔ አስከፊና አሳፋሪ ሁኔታ ውስጥ ገብተን አናውቅም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«እንደዘመነ ወያኔ አስከፊና አሳፋሪ ሁኔታ ውስጥ ገብተን አናውቅም»</h2>

<p class="align-right">መዐሕድ</p>


<p>ይመላው አማራ ሕዝብ ድርጅም መዐሕድ የተመሠረተበትን 7ኛ ዓመት በናዝሬት ከተማ ለማክበር ለአባላቱ ለደጋፊዎቹና በኢትዮጵያ አንድነት የሚያምኑ ሁሉ በስብሰባው ላይ ተገኝተው ተገቢውን የትግል ድርሻ እንዲያበረክቱ ጥሪ ማቅረቡ ታወቀ።</p>

<p>ድርጅቱ «የመዐሕድ መንገድ ሠላማዊ የፖለቲካ ትግል ነው» በሚል ርዕስ ባሠራጨው የስብሰባ ጥሪ ወረቀት እንደገለፀው «ባሳለፍናቸው 7 የትግል ዓመታት ውስጥ የኢትዮጵያ ሕዝብ ሁኔታ ወደ ኋላ መለስ ብለን ስንቃኝ በታሪካችን ውስጥ እንደዚህ ባለ አስከፊ አስፈሪ ሁኔታ ውስጥ ገብተን አለማወቃችን ነው። በደርግ አስከፊ ስርዓት የተመረረ የኢትዮጵያ ሕዝብ በተሻለ መንግሥት አገኝ ይሆናል የሚለው ተስፋው ብሩህ ነበር ደርግ በህዝብ ትግል በ1983 ዓ.ም ሲወድቅ የኢትዮጵያ ብሩህ ተስፋ ጠፍቶ ወደ ባሰ ድቅድቅ ጨለማ ገባ፣ በታሪኩ በኢትዮጵያዊነቱና በሃይማኖቱ ኮርቶ የኖረው ሕዝብ አንገቱን እንዲደፋ ተድርጓል» ብሏል።</p>

<p>ይኸው በራሪ ወረቀት አያይዞም «በየትም ሀገር ታይቶና ተሠምቶ በማያውቅ ሁኔታ አገርን የሚያህል ተቆርጣ ትሂድ ብሎ መወሰን እንኳንስ በሽግግር መንግሥትነት ሥልጣን የያዘ ይቅርና ሕገ መንግሥት ያለው መንግሥት እንኳን ሊያደርገው የማይገባ ውሳኔ በኢትዮጵያ ሕዝብ ውክልና ያላገኙ ወገኖች ተሰብስበው በሰጡት ውሳኔ መሠረት ኤርትራ ልትገነጠል ቻለ። ይህን ሕገ ወጥ ውሳኔ ክቡር ፕሮፌሰር ዓሥራት በይፋ በመቃወማቸው በወያኔ ሻዕቢያ ጥርስ ውስጥ መግባታቸውን ይኸው ጹሑፍ ያትታል።</p>

<p>«የኤርትራ መገንጠል ሳያንሰን የኢትዮጵያ ሕዝብ በአንድነትና በሠላም እንዳይኖር እርስ በርሱ በጐሣ በመከፋፈል ወገን በወገኑ ላይ እንዲዘምት አድርገዋል» የሚለው ይኸው ጹሑፍ «ይህ በወያኔ/ ኢሕአዴግ ካድሬዎች አቀነባባሪነት የተሰነዘረው ጥቃት በአብዛኛው በአማራው ተወላጅ ላይ ሆነ። በአርሲ፣ በበደኖ፣ በአሠቦት ገዳም፣ በአርሲ ነገሌ፣ በአሶሳ፣ በመከተል፣ በጐንደር ወዘተ በጐጠኛ ካድሬዎች ቀስቃሽነትና አዝማችነት አማራውን የማጥፋት ዘመቻ ተካሂዶ ወገኖች እንደከብት በሳንጃ ታረዱ፣ በጥይት ተረሸኑ፣ ከነህይወታቸው ወደገደል ተጣሉ፣ ሀብት ንብረታቸው ተዘርፎ ከነበሩበት ቀዬ ተባረው ለችግር ተዳረጉ። ችግሩ በየጊዜው ማብቂያና መጨረሻ የሚኖረው ባለመምሰሉና የሕዝቡ እልቂትና መፈናቀል በመበራከቱ ምክንያት የተወሰኑ ለወገን ተቆርቋሪ የሆኑ ግለሠቦች ተሰባስበው ለዚህ የመከራ ገፈት ቀማሽ ለሆነ የህብረተሰብ ክፍል አቤት እንበልለት በማለት መዐሕድን መሠረተ።» በማለት አስፍሯል።</p>

<p>የመዐሕድን እና የአባላቱን የ7 ዓመት የትግል ሂደት በፈጠራ ክስ መወንጀል በአደባባይ መረሸን፣ መዳረግ፣ መታሰርና ሃብት ንብረታቸውን መውረስ የሚያትተው ይኸው መግለጫ በአሁኑ ወቅትም 5 የሥራ አስፈጻሚ ኮሚቴ አባላቱም በህግ ሽፋን በወህኒ ቤት በእስር ላይ እንደሚገኙ ገልጿል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 27 ቀን 1991</a></p>

</body>
</html>	
