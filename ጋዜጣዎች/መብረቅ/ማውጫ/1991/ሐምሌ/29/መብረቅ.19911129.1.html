<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሱዳን የኢትዮጵያ ተቃዋሚ ኃይሎችን አሳልፋ ልትሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሱዳን የኢትዮጵያ ተቃዋሚ ኃይሎችን አሳልፋ ልትሰጥ ነው</h1>


<p>የወቅቱ የኢትዮጵያ መንግሥት ከጐረቤት አገር ሱዳን ጋር ከዚህ ቀደም የነበረውን አመለካከት ልዩነት በመለወጥ በአዲስ መልክ እየተካሄደ ነው። ኢትዮጵያ የግብፁን ፕ/ት አዲስ አበባ ላይ ለመግደል በተቃጣው ሙከራ ካርቱንም የምታያት የድርጊቱ ጠንሳሽ እንደሆነች እና ሱዳን ውስጥ የመሸጉት አሸባሪዎችን አሳልፋ እንድትሰጥ ስትጐተጉት ነበር።</p>

<p>ከኢትዮ- ኤርትራ የድንበር ላይ ግጭት በኋላ በአዲስ አበባ እና በካርቱም መንግሥታት መካከል የነበረው የአመለካከት ልዩነት እየሰከነ በመምጣቱ ሱዳን ውስጥ መሽገው የኢትዮ- ሱዳን ድንበርን እየተሻገሩ ጥቃት እንደሚፈፅሙ የሚነገርላቸው ተቃዋሚ ኃይሎች በቁጥጥር ሥር ውለው እጃቸውን ለኢትዮጵያ መንግሥት የሚሠጡበት ሁናቴ እንዲያመቻች በኢትዮጵያ መንግሥት በኩል ጥረት እየተደረገ መሆኑ ታውቋል።</p>

<p>እንደዘገባው አገላለጽ ከሆነ የአ/አበባ መንግሥት የሚጻረሩ ቁጥራቸው ብዙ የሆነ የተቃዋሚ ኃይሎች ስም ዝርዝር ለካርቱም መንግሥት ተላልፏል የሚሉ የዜና ምንጮች አሉ። እነዚህ ስም ዝርዝራቸው በምስጢር ለሱዳን መንግስት የተላለፈው የተቃዋሚ ሃይል አመራሮች እና አባላት በካርቱም፣ ኡም ራኩባ እና ገዳሪፍ በተሰኙት የሱዳን ከተሞች ውስጥ የሚገኙ ሲሆን ከተፈላጊዎቹ መካከል የኢትዮጵያ አንድነት ግንባር ዋና ሊቀመንበር የሆኑት ጄ/ል ኃይሌ መለስ እና ከእርሳቸው ጋር ግንባር የፈጠሩት የፖለቲካ ድርጅቶች መሪዎች እንደሚገኙበት ታውቋል።</p>

<p>ኢትዮጵያ ለሱዳን ያቀረበችው ጥያቄ ካርቱም አፋጣኝ የሆነ አዎንታዊ ምላሽ ያለመስጠቷን የሚናገሩት ምንጮቹ የኢትዮጵያ ተቃዋሚዎችን ወደዚህ ለማምጣት በቀረበው ሃሳብ ላይ የሱዳን ባለሥልጣናት መለያየት ሳይፈጥሩ እንዳልቀረ ተገምቷል። በተመድ የሱዳን ተወካይ የሆኑት አል ፈታህ ኢሪዋ እና አንዳንድ ደጋፊዎቻቸው እርምጃውን የደገፉት ሲሆን በሱዳን የደኅንነት ክፍል ውስት የሚሰሩ የተወሰኑ ወገኖች በበኩላቸው ኢትዮጵያ ውስጥ የሚገኙ የሱዳን ተቃዋሚ ኃይሎች ወደ ካርቱም የሚመጡበት መንገድ ቅድሚያ ትኩረት ይሰጠው የሚል አቋም ይዘው መቅረባቸው ተገልጿል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሐምሌ 29 ቀን 1991</a></p>

</body>
</html>	
