<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእርዳታ ገንዘብ ለጦርነት መሣሪያ አንገዛም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በእርዳታ ገንዘብ ለጦርነት መሣሪያ አንገዛም</h1>


<p>የአገሪቱ የመከላከያ ሠራዊት በጀት በእጥፉ እየጨመረ መምጣቱ እና አንዳንድ ፕሮጀክቶች እየታጠፉ ወደ ጦርነቱ ይውላል የመባሉ ወሬ ያሳሰባቸው ለጋሽ አገሮች በቅርቡ በተካሄደው የጂ-8 አገሮች ስብሰባ ላይ ኢትዮጵያን ጨምሮ ለተወሰኑ ኋላ ቀር አገሮች ላይ የጣሉት የእዳ ቅነሳ ጉዳይ እያነጋገረ መጥቷል።</p>

<p>እንደ እነዚህ ኃያላን አገሮች እምነት እና ግምት ከሆነ ኢትዮጵያ ከዓለምአቀፉ ማኅበረሰብ የምታገኘውን እርዳታ ለት/ቤቶች ሃኪም ቤቶች መከፈት እና ለመንገዶች መስፋፋት ከምታውለው ይልቅ ለጦርነቱ ልታውለው እንደምትችል ያላቸውን ጥርጣሬ በማስመልከት አቶ ተስፋዬ የተባሉ የኢትዮጵያ ዲፕሎማት ሰሞኑን ምዕራብ አውሮፓ ውስጥ ባደረጉት ቃለምልልስ «እርዳታ የሚያተኩረው ለልማት ነው። በእውነቱ ከሆነ ጦርነቱ የኢትዮጵያ ኢኮኖሚ ፕሮግራም ላይ መጠነኛ የሆነ ጉዳት አስከትሏል» ብለዋል።</p>

<p>ከጋዜጠኞችም አካባቢ እንደዚህ ከሆነማ የልማት ፕሮግራማችሁን ወደ ጦርነቱ አዛውራችሁታል ማለት ነው? ለሚለው ጥያቄ አቶ ተስፋዬ ሲመልሱ «እኛ ያለንን ሃብት በሙሉ ወደ ጦር መሣሪያ ግዢ አልቀየርንም። ይኼኛው ለልማት ይኼኛው ለጦርነት ብለውን ያወጣነው የልማት በጀት የለንም ለልማት የታቀደው ለልማት ነው» ሲሉ ተናግረዋል።</p>

<p>ይህ በእንዲህ እንዳለ ጦርነቱ በሁለቱ አገሮች ሕዝቦች ላይ አሉታዊ አስተዋፅኦ እንዳደረገ የተለያዩ ምንጮች እየገለጹ ናቸው። ሰሞኑን ወደዋሽንግተን ያመራው የቢቢሲ ዘጋቢ በዚያች ከተማ ውስጥ በአንድ ወቅት ተፈቃቅረው ይኖሩ የነበሩ የኢትዮጵያውያን እና ኤርትራውያን ሕፃናት ሳይቀሩ ከጦርነቱ በኋላ ሆድ እና ጀርባ እንደሆኑ ተዘግቧል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሐምሌ 1 ቀን 1991</a></p>

</body>
</html>	
