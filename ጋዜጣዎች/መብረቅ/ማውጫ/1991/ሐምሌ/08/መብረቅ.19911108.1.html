<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁሴን አይዲድ ከኤርትራም ሆነ ከኦነግ ጋር ግንኙነት የለንም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሁሴን አይዲድ ከኤርትራም ሆነ ከኦነግ ጋር ግንኙነት የለንም አሉ</h2>


<p>ኦነግ በሶማሊያ ግዛት ውስጥ ለሚያደርጋቸው እንቅስቃሴዎች ዋና ደጋፍ ሰጪ በመሆናቸው የሚታሙት ሁሴን አይዲድ በዛሬይቱ ሶማሌያ ውስጥ ለሚደረገው ስርዓት አልበኝነት ዋና ተጠያቂ እንደሆኑ የሌላኛው የአማፂያን ቡድን መሪ የሆኑ ሙሴ ሳውዲ ያላሆ ሲናገሩ ሁሴን አይዲድ ሠራዊታቸው ከኤርትራ የሚመጣለት አንዳችም የጦር መሣሪያ እንደሌለ እና ከኦነግም ሠራዊት ጋር ምንም ዓይነት ወታደራዊ ግንኙነት እንደሌላቸው አስተባብለዋል።</p>

<p>ሁሴን አይዲድ በወቅቱ ጉዳይ ላይ ከሮይተር የዜና አገልግሎት ጋር ባደረጉት ቃለ ምልልስ ላይ እንደገለፁት ሠራዊታቸው «የኢትዮጵያን ጦር» ከሶማሊያ ግዛት ውስጥ ለማስወጣት መወሰኑን ገልፀዋል። ናይሮቢ የሚገኘው የዜና አገልግሎት በማያያዝ እንደገለፀው ሁሴን አይዲድ የኢትዮጵያ ጦር ይገኝበታል ካሉት የባይድዋ ከተማ ጭምር ለማስወጣት እቅድ እንዳላቸው ተዘግቧል። ባይድዋን የአይዲድ ጦር ያጣት ባለፈው ወር ውስጥ በኢትዮጵያ ጦር ይታገዛል በተባለው ፀረ ሁሴን አይዲድ በሆነው የራህወይን ሪዝስታንስ ሰራዊት እንደሆነ ይታወሳል። አይዲድ በቃለ ምልልሳቸው ላይ «አንድ ስንዝር እንኳን ቢሆን መሬታችንን አሳልፈን አንሰጥም» ሲሉ ተናግረዋል። በማያያዝም «ኢትዮጵያ የያዘቻቸው የሶማሊያ ግዛቶች የመከላከል ፖሊሲ አለን እነዚህ አካባቢዎችን ለማስመለስ እቅድ አለን» ብለዋል። የኢትዮጵያ ሠራዊት የእርሳቸው ተቀናቃኝ የሆነው የሶማሊያ አንጃ እንደሚረዳ የሚናገሩ የዜና ምንጮች አይዲድ በምላሹ ኦነግን እንደሚደግፉ ታውቋል። ኦነግ በአሁኑ ሰዓት የመሳሪያ እና ሎጅስቲክ አቅርቦትን በተመለከተ ከኤርትራ መንግሥትና ከሶማሊያ እንደሚያገኝ ይታወቃል።</p>

<p>በተጨማሪም ጄ/ል አይዲድ ከኤርትራ መንግሥት ግዙፍ የጦር መሣሪያ እንዳልተካላቸው አስተባብለዋል። ኢትዮጵያም በበኩሏ ሶማሊያ ውስጥ ምንም ዓይነት ወታደራዊ እንቅስቃሴ እንደማታደርግ አስተባብላለች። ይሁንና የአካባቢው መረጃዎች ኢትዮጵያ ወደ አካባቢው ድንበሯን ለማስጠበቅ ስትል ሰራዊት እና የጦር መሣሪያዎችን መላኳን ሳይገልፁ አላለፉም። ኤርትራ እስከ አሁን ድረስ በሶማሊያ ውስጥ ምን ያህል ሰራዊት እንዳላት በውል አልታወቀም</p>

<p>ሁሴን አይዲድ በዚሁ በቃለ ምልልሳቸው ላይ የሶማሊያ ጐሳዎች የራስ ገዝ ማግኘታቸውን ያስተባበሉ ሲሆን «ይህ አባባል ተግባራዊ አይደለም ሶማሌያዎች የአንድ ዘር ናቸው የአንድም ቋንቋ ባለቤቶች ናቸው። እኛ የተዋሃደ መንግሥት ስለመኖራችን ልዩ ምልክታችን ነው ይህ ደግሞ የሶማሊያ ሕዝብ ፍላጐት ነው» በማለት ተናግረዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሐምሌ 8 ቀን 1991</a></p>

</body>
</html>	
