<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢመማ ዶ/ር ታዬ ወ/ሰማያትን ለማስፈታት ዳግም ጥሪውን አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢመማ ዶ/ር ታዬ ወ/ሰማያትን ለማስፈታት ዳግም ጥሪውን አቀረበ</h2>


<p>አንጋፋው የኢትዮጵያ መምህራን ማኅበር (ኢመማ) መንግሥት በፕሬዝዳንቱ ዶ/ር ታዬ ወ/ሰማያት ላይ አሥራ አምስት ዓመት መፍረዱን በመቃወም መግለጫ አወጣ።</p>

<p>«ሕግ በበቀል ሲተረጐም ፍትሕ ይዛባል» በሚል ርዕስ ይኼው የኢመማ መግለጫ የማኅበሩ አባል መምህራን ኢመማን የመሰረቱትና ዛሬም በስሩ ተሰልፈው የሚታገሉለት ሰርቶ የመኖር መብታቸውን ከማስከበር ባሻገር አገር በሥልጣኔ እንዲራመድና ዲሞክራሲያዊ ሥርዓት እንዲሰፍን ሙያዊ ድርሻን ለመወጣት መሆኑን አስታውሶ አባላቱ ዓላማቸውን ለማስፈጸም ሰላማዊና ዴሞክራሲያዊ ትግል እንጂ በዓመፅ የመንግሥት ግልበጣና ሥልጣን ላይ መውጣትን አጀንዳቸው አድርገው እንደማያውቁ ጠቅሷል።</p>

<p>ያለፈው ሳምንት ሐሙስ ሰኔ 3 ቀን 1991 ዓ.ም በመሪው ላይ መንግሥት የአስራ አምስት ዓመት ጽኑ እሥራት የፈረደበት አንጋፋው ኢመማ ባወጣው በዚሁ መግለጫ መምህራን በሚክያካሂዱት ሰላማዊና ዴሞክራሲያዊ ትግል በየጊዜው በርካታ አባላትና ቆራጥ መሪዎችን መስዋዕት እያደረጉ መሆኑን ገልጾ የወቅቱን ሁኔታ ሲያብራራም ካለፉት ሥርዓቶች ሁሉ አሁን ባለው ሥርዓት የሚፈጸመው የመብት ረገጣ፣ ማሰቃየት፣ ከሥራ ማባረር፣ እሥራት፣ ወከባ፣ ማፈናቀል፣ የፈጠራ ወንጀል፣ ግድያና ፍትሕ ማዛባት ጤናማ አዕምሮ ከሚቀበለው ውጪ ሆኖ ይገኛል ብሏል።</p>

<p>የኢትዮጵያ መምህራን ማኅበር (ኢመማ) ሥራ አስፈጻሚ ኮሚቴ ባወጣው በዚሁ መግለጫ ኢመማ የሃምሳ ዓመታት የትግል ዘመኑን ባስቆጠረ ማግሥት ለሀገርና ለወገን ጥሩ ራዕይ ያላቸውን ፕሬዝዳንቱን በፈጠራ ወንጀል ክስ በ15 ዓመት ጽኑ እሥራት ተነጥቋል ሲል መንግሥት በዶ/ር ታዬ ላይ ራሱ ከሳሽ ራሱ ፈራጅ መሆኑን ለማሳየት ሞክሯል።</p>

<p>መግለጫው ዶ/ር ታዬ ወ/ሰማያትን ኢመማ በዘመናት ትግል አምጦ የወለዳቸው በመምህሩ ሙሉ ፍቃድ ለመሪነት የበቁና የማኅበሩን ዓላማና መርሕ ተቀብለው ለተግባራዊነቱ ጸንተው የቆሙ መሆናቸውን ጠቅሰዋል። መግለጫው ዶ/ር ታዬ የተከሰሱበትን ምክንያት ሲያብራራም ዶክተሩ በኢትዮጵያ ሕዝብ በዓለም አቀፍ መድረኮች በተለይም ደግሞ መርጦ በመሪነት ባስቀመጣቸው መምህር ዘንድ ከፍተኛ ተቀባይነት ማግኘታቸው ያስፈራቸው ክፍሎች በሸረቡት የፈጠራ ወንጀል በእስር ላይ እንደቆዩ አብራርቷል።</p>

<p>መንግሥት የአርበኞች ግንባር የሚባል በማቋቋም መንግሥት በኃይል ለማስወገድ ተንቀሳቅሰዋል ብሎ ክስ በመሰረተባቸው በእነ ዶ/ር ታዬ ወ/ሰማያት ላይ ባለፈው ሐሙስ ሰኔ 3 ቀን 1991 ዓ.ም በከፍተኛው ፍርድ ቤት ሁለተኛ ወንጀል ችሎት በዶ/ር ታዬ እና ግብረ አበሮቻቸው ባላቸው ላይ ከ15 ዓመት እስከ 8 ዓመት ፅኑ እሥራት መፍረዱ ይታወሳል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሰኔ 10 ቀን 1991</a></p>

</body>
</html>	
