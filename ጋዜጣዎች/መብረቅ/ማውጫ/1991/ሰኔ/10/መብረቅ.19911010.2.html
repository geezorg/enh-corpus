<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታሪካዊ ቅርስና የአገር ሀብት በቦሌ ኤርፖርት ተያዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ታሪካዊ ቅርስና የአገር ሀብት በቦሌ ኤርፖርት ተያዘ</h1>


<p>ንብረትነቱ የኢትዮጵያ ሕዝብ የሆነ በካርቱን የተሞላ ቅርሳቅርስ ከአዲስ አበባ ወደ ለንደን እንግሊዝ ይበር በነበረው አውሮፕላን ውስጥ ሊጓጓዝ ሲል በቦሌ ዓለም አቀፍ የአይሮፕላን ማረፊያ የቁጥጥር እና የፀጥታ ሠራተኞች አማካኝነት መያዙ ታወቀ።</p>

<p>ባለፈው እሁድ እኩለ ቀን አካባቢ በቦሌ አውሮፕላን ጣቢያ ተነስቶ ወደ አውሮፓ ሊያቀና በተዘጋጀው አውርፕላን ውስጥ ሊገባ የነበረው ታሪካዊ ቅርስና የአገር ሀብት በአንድ መካከለኛ የዕቃ መያዢያ ካርቶን ውስጥ ከተሞላ በኋላ ወደ አውሮፕላን ጣቢያው የፍተሻ ቦታ ሲደርስ በአካባቢው የነበሩ የፈታሽ ሠራተኞች የታሸጉ ዕቃዎች በውስጣቸው ምን ዓይነት ቁሳቁሶችን እንደያዙ አጉልቶ በሚያሳይ (ኤክስሬይ) መሣሪያ አማካኝነት እንደደረሱበት እነዚሁ የአካባቢው ምንጮች ለዝግጅት ክፍሉ ገልፀዋል።</p>

<p>እንደምንጮቹ አገላለፅ በካርቶን ሙሉ ከታሸገው የኢትዮጵያ ሕዝብ ሃብት ከሆነው ቅርስ ውስጥ ከአገር ውጪ እንዳይወጡ በደን እና በዱር አራዊት ባለሥልጣን መ/ቤት የታገዱ የአራዊት ቀንዶች እንደሚገኙበት ታውቋል። ከአገር እንዳይወጣ በህግ የተከለከለውን ቅርስ ይዘው ወደ አውሮፓ ሊሻገሩ የሞከሩት ግለሰብ በጊዜው ወደ አውሮፓ ይዘዋቸው ሊጓዙ ለነበሩት ቅርሶች ከኢትዮጵያ ብሔራዊ ሙዚየም ሕጋዊ ይለፍ ወረቀት እንዳላቸው ለመግለጽ መሞከራቸው ታውቋል።</p>

<p>ይሁንና በዕለቱ በካርቶን ታሽጐ ወደ አውሮፓ ሊጓጓዝ የነበረውን የሕዝብ ሃብት ይዘው የተገኙት ኤርትራዊ ግለሰብ ለምርመራ ወደማረፊያ ክፍል እንደተወሰዱ ተገልጿል። በዕለቱ ያደርጉት የነበረውም ጉዞ ተስተጓጉሏል።</p>

<p>እንደምንጮቹ አገላለፅ በአሁኑ ሰዓት አንዳንድ የውጪ አገር ተጓዦች ከአገር እንዳይወጡ በሕግ የተከለከሉ የሃገር ሃብት ይዘው እንደሚገኙ ጠቅሰው በቅርቡ አንድ የየመን ተወላጅ ብዛት ያለው የነበር ቆዳ ለማሳለፍ ሲሞክር በቁጥጥር ሠራተኞቹ ተይዞበት እንደነበር ገልፀውልናል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሰኔ 10 ቀን 1991</a></p>

</body>
</html>	
