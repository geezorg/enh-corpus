<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መለስና ኢሳያስ እርስ በእርስ ለመገለባበጥ እየሞከሩ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«መለስና ኢሳያስ እርስ በእርስ ለመገለባበጥ እየሞከሩ ነው»</h1>

<p class="align-right">ፓትሪክ ጊልክስ</p>


<p>በአወዛጋቢው የድንበር ላይ ፍጭት የሚገኙት የኤርትራው ፕሬዝዳንቲሳያስ አፈወርቂ እና የኢትዮጵያው ጠ/ሚ/ር መለስ ዜናዊ አንደኛው የአንዱን ከቢሮ መወገድ የሚናፍቁ ሰዎች መሆናቸው ተዘገበ።</p>

<p>አንድ የባህር ማዶ ጋዜጣ ሰሞኑ ባሰፈረው መጣጥፉ ላይ እንደገለፀው በጦርነት ቀጠና ውስጥ የሚገኙት ኢትዮጵያና ኤርትራ መጪው የክረምት ወራት ከመበርታቱ እና የቀጣዩ የአአድ ስብሰባ አልጄሪያ ላይ ከመካሄዱ በፊት ቁልፍ ቦታዎችን ለመያዝ እየተፍጨረጨሩ ይገኛሉ። መለስ እና ኢሳያስ እርስ በርሳቸው ከቢሮአቸው የሚወገዱበትን መንገድ እየፈለጉ ናቸው።። ፕ/ት ኢሳያስ በኤርትራ የነፃነት በዓል ላይ ባሰሙት ንግግር «ጦርነቱ የኢትዮጵያ አመራሮች ጠባብነት እና የፖለቲካ ፍላጐት ውጤት ነው፤ ጦርነቱ ከሰይጣናዊ ምኞት እና ምቀኝነት የመነጨ ነው።» በማለት ተናግረዋል። ኢትዮጵያ በበኩሏ የፕ/ት ኢሳያስ የአዕምሮ ጤንነት ሳይታወክ እንዳልቀረ ጥርጣሬዋን እያስተጋባች ነው። የጋዜጣው ፀሐፊ የሆኑት ፓትሪክ ጊልክስ በበኩላቸው ጦርነቱ አሜሪካ ለአካባቢው የነበራትን «የሱዳን እስላማዊ መንግሥትን» የማፈራረስ ሕልም እውን እንዳይሆን እና በምትኩ ከኮሶቮው ጦርነት ትኩረት እንድትሰጠው አድርጓታል። ከዚህ በተጨማሪ ኤርትራ ከእስራኤል ጋር የነበራትን ግንኙነት በማቀዝቀዝ በምትኩ ከሊቢያ ጋር ስትሻረክ አሜሪካ ያለችው ነገር አልነበረም። ፈረንሳይ በጅቡቲ ውስጥ የምታደርገው እንቅስቃሴዋ ጅቡቲን በቀይ ባህር አካባቢ ብቸኛዋ አረባዊ ያልሆነች አገር አድርጓታል።</p>

<p>ኤርትራና ኢትዮጵያ እያንዳንዳቸው ከ250ሺህ የሚበልጥ ሠራዊታቸውን እየጓጓዙ ናቸው። ኤርትራ በበኩሏ 150 ሺህ የሚደርሱ የብሔራዊ ውትድርና ሰልጣኝ ወጣቶችም ጭምር በአጭር ጊዜ ተመርቀው እንዲወጡ አድርጋለች። ኤርትራ እና ኢትዮጵያ በብዙ ሚሊዮን የሚቆጠር ገንዘብ ወጪ በማድረግ የጦር መሳሪያ በቅድሚያ ክፍያ ለመግዛት ቻይና፣ ቡልጋሪያ፣ ሮማኒያ እና ራሺያ ገበያዎች ሲያፈሱ ይታያሉ። እነዚህ የጦር መሣሪያ አምራች አገሮች ለሁለቱ አገሮች ዘመናዊ የጦር መሣሪያ እያስታጠቋቸው ነው። በቅርቡ የሚወራው ወሬ እውነት ከሆነ ኤርትራ ከምድር የሚወናጨፍ ሚሳየል ከሊቢያ አግኝታለች።</p>

<p>የዓለም ሕዝብ ከሕሊናው ያወጣው የኢትዮ ኤርትራ ውጊያ ሲነፃፀር በዓለማችን ትልቁ ውጊያ ሊባል ይችላል። ጦርነቱ ኤርትራ የኢትዮጵያ ተቃዋሚዎችን እንድትደግፍ አድርጓታል። ኤርትራ በቅርቡ በሞቃዲሾው የጦር ባላባት ሁሴን አይዲድ አማካኝነት ሁለት አይሮፕላን ሙሉ የጦር መሣሪያ ልካለች። በወርሃ ግንቦት ብዛት ያላቸው አዳዲስ የኦሮሞ ተዋጊዎች ከወታደራዊ አማካሪዎች እና የፈንጂ ኤክስፐርቶች ጋር ወደሞቃዲሾ አጓጉዛለች።</p>

<p>ኢትዮጵያ በበኩሏ 3ሺህ የሚደርሰው ሠራዊቷን ወደ ሰሜናዊ ምዕራብ የሶማሊያ ጌዶ አካባቢ ልካለች። ወደ ኢትዮጵያ ድንበር ዘልቀው ሊመጡ የሚችሉ ሠርጐ ገቦችን ለመቋቋም ችላለች። ከኢትዮጵያ እገዛ የሚደረግለት የራሃን ወይን ከኢትዮጵያ ጋር ያለውን ግንኙነት ቢያስተባብልም የሁሴን አይዲድ አየር ማረፊያ ወደሆነው ባሊይዶጋሌ እና የኦነግ ሠራዊት ወደሚሰለጥንባት ቆራይሌ እና ማርካ ካምፖች ግስጋሴውን መቀጠሉን አስታውቋል። የኤርትራ እና ኢትዮጵያ የድንበር ላይ ጦርነት ከ300 ሺህ በላይ ኢትዮጵያውያን ከቀያቸው እንዲፈናቀሉ ሲያደርጋቸው 40 ሺህ የሚገመቱ ኤርትራውያን በኃይል ተባረዋል ብሏል ዘገባው።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሰኔ 24 ቀን 1991</a></p>

</body>
</html>	
