<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዶ/ር ታዬ ጉዳይ ጠ/ሚ መለስ ጣልቃ እንዲገቡ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በዶ/ር ታዬ ጉዳይ ጠ/ሚ መለስ ጣልቃ እንዲገቡ ተጠየቀ</h1>


<p>የአንጋፋው ኢመማ ፕሬዝዳንት የሆኑት ዶ/ር ታዬ ወ/ሰማያት የተመሠረተባቸው የክስ ውንጀላ በዛሬው ዕለት የመጨረሻ ውሳኔ ያገኛል ተብሎ ይጠበቃል።</p>

<p>ዶ/ር ታዬ ወ/ሰማያት መታሰር የድርጅታቸው ኢመማ «በአደጋዎች ውስጥ መውደቅ» ያሳሰበው የአሜሪካ መምህራን ማህበር በቅርቡ ለጠ/ሚ/ር መለስ ዜናዊ በላከው ደብዳቤ አቶ መለስ በዶ/ር ታዬ ወ/ሰማያት ጉዳይ ጣልቃ በመግባት በነጻ የሚለቀቁበትን መንገድ እንዲያመቻቹ ተማጽኗቸዋል። ላለፉት ሦስት ዓመታት በእሥር ቤት የሚማቅቁት ዶ/ር ታዬ ወ/ሰማያት የሙያ አጋሮቻቸው የነበሩት አቶ ሽመልስ ዘውዴ እና አቶ ከበደ ደስታ ከእሥር ከተለቀቁ በኋላ መሞታቸው ያሳዘነው የአሜሪካ መምህራን ማህበር የዶ/ር ታዬ ወ/ሰማያት የእስር ቤት ሁኔታ እንደሚያሳስበው ሳይገልጽ አላለፈም። ማኅበሩ በማያያዝ በአዲስ አበባ ጐዳና ላይ በጠራራ ፀሐይ በኢሕአዴግ መግንሥት የፀጥታ ኃይሎች የተገደሉት የኢመማ ም/ጸሐፊ የነበሩት አቶ አሰፋ ማሩ አሟሟት ገለልተኛ በሆነ ወገን እንዲጣራ እና ውጤቱ ለሕዝብ ይፋ እንዲሆን ጥያቄ አቅርቧል። ከሁለት ሚሊዮን በላይ አባላት ያሉት የአሜሪካ መምህራን ማኅበር በኢመማ እና በኢሕአዴግ መንግሥት ባለሥልጣናት መካከል ያለው የአመለካከት ልዩነት ተቀርፎ ግልጽ ውይይት የሚደረግበት ሁኔታ እንዲመቻች ያለውን ምኞት ገልጿል።</p>

<p>ዶ/ር ታዬ ወ/ሰማያት በእሥር ቤት ከተወረወሩ ጀምሮ ለበርካታ ጊዜያት ወደ ፍ/ቤት የተመላለሱ ሲሆን በዚህ ዓመት ውስጥ ጉዳያቸው ለአምስት ጊዜያት እንደተላለፈ ይነገራል። ዶ/ር ታዬ ወ/ሰማያት የቀረበባቸው ክስ «የመንግሥት ግልበጣ እና አሸባሪነት» ክስ በአገሪቱ ሕግ መሠረት ከፍተኛ ቅጣት (ከ5 ዓመት እስከ ሞት ቅጣት) ሊያስፈርድባቸው ይችላል።</p>

<p class="align-center"><a href="/Gazettas/Mebrek/info/Mebrek.sera.html">ከመብረቅ ሰኔ 3 ቀን 1991</p>


</body>
</html>
