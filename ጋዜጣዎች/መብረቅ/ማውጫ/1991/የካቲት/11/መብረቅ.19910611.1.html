<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መከላከያ ኃይል ያገኘው ድል ተደነቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መከላከያ ኃይል ያገኘው ድል ተደነቀ</h1>


<p>ሰኞ ዕለት ምሽት በዋሽንግተን ዲሲ በሚገኝ አምኒ ሸር ሆቴል ውስጥ የኢትዮጵያ ኤምባሲ በጠራው ስብሰባ ከዚህ ቀደም ታይቶ የማይታወቅ ቁጥር ያለው ኢትዮጵያዊ ተገኝተዋል።</p>

<p>ፍፁም ኢትዮጵያዊነት በተንፀባረቀበት በተለይም ወራሪው የኤርትራ መንግሥት በጠንካራው አየር ኃይላችንና የእግረኛ መከላከያ ሠራዊታችን የተገኘውን ድል አስመልክቶ ያልፈነቀደቀ ያልተደሠተ አልነበረም ከስፍራው የተላለፈው ዘገባ እንደሚያመለክተው።</p>

<p>እነኚህ ሁለት ሺ ያህል የሚሆኑ ኢትዮጵያውያን ቀደም ብለው ስፍራቸውን የያዙ በመሆናቸው የኢትዮጵያ አምባሳደር ወደ ስብሰባው አዳራሽ ሲገቡ ከመቀመጫቸው ብድግ ብለው ነበር በደማቅ ጭብጨባ የተቀበሏቸው።</p>

<p>ለ40 ደቂቃ ያህል ንግግር ያደረጉት አምባሳደር ብርሃኔ በየመሃሉ ስለ ኢትዮጵያ ሠራዊት ገድል ሲናገሩ በህዝቡ ጭብጨባ ሳቢያ ቁርጥ ቁርጥ ያለ ንግግር ነበር ያደረጉት።</p>

<p>ኢትዮጵያ ለዘጠኝ ወር ያካሄደችውን የሠላም ጥረት ያስረዱት አምባሳደሩ ኤርትራ በእብሪት ተነሳስቶ የከፈተብንን የሰሞኑን ጦርነት መክተን መልሶ ማጥቃት አድርገን ቁልፍ የሆነችውንና በኤርትራ ተይዞ የቆየውን ገዛገረስላሴ የተባለውን ምሽግ ሙሉ በሙሉ ተቆጣጥረናል ብለዋል።</p>

<p>የ1973 እና የ1974 ድርቅ የዓለም ሕዝብ ህሊና ስለኢትዮጵያ የቀረፀው ምስል እንደጠፋ ለማድረግና ድህነትን ከአገር ለማጥፋት በምንታገልበት በአሁኑ ወቅት እንደገና ወደጦርነት መግባት የኢትዮጵያ መንግሥት እንደማይፈልግ አምባሳደር ብርሃኔ በግልፅ አብራርተዋል።</p>

<p>የኤርትራ መንግሥት ወራሪነት በዓለም ሕብረተሰብ በመጋለጡና የኤርትራ ሕዝብ የመንግሥታቸውን ወራሪነት እየተጋለጠ በመምጣቱ ቅራኔዋን ለመለወጥ ተወረርኩ በሚል ወደ ጦርነት መንገድ መጓዙን አመልክተዋል። እሁድ እለት በቡሬ አሠብ በተደረገው ጦርነት የኢትዮጵያ መከላከያ ሠራዊት የጠላትን ኃይል ማድከሙንና የአየር ኃይላችን የወሰደው አኩሪ ገድል እጅግ የሚያኮራ መሆኑን ለተሰብሳቢዎቹ ገልፀዋል።</p>

<p>አገራችን ባለፈው ዘጠኝ ወራት በዲፕሎማሲ ደረጃ ያገኘችውን ድል ያወሱት አምባሳደር በውጪ ደረጃ ስለአገር ጉዳይ ከተነሳ ለኤምባሲ የሚተው ስላልሆነ በዩናይትድ ስቴትስ የሚገኙ ኢትዮጵያውያን ለአሜሪካውያን ወዳጆቻቸው ስለ አገራቸው ወቅታዊ ሁኔታ ማስረዳት አለባቸው ብሏል።</p>

<p>በሌላ በኩል የተባበሩት መንግሥታት ድርጅት የወሰነው የመሣሪያ ግዢ እቀባ የሚያሳዝን ነው በማለት በዝርዝር አስረድተዋል። በመጨረሻም በየግንባሩ ለሚዋደቀው ሠራዊትና በጦርነቱ ሳቢያ ለሚፈናቀሉ ወገኖቻችን የሚረዳ እያንዳንዱ ዜጋ የሚፈለግበት አስተዋጽኦ ይጠበቅበታል በማለት በአሜሪካ የሚገኙ ኢትዮጵያውያን የበኩላቸውን አስተዋጽኦ እንዲያደርጉ ጠየቀዋል በዚህም መሠረት ሁሉም ኢትዮጵያዊ የሚችለውን ያህል የገንዘብ መዋጮ አድርጓል።</p>

<p>አምባሳደር ብርሃኔ ንግግራቸው ከፈፀሙ በኋላ ከተሰብሳቢዎቹ አንዳንድ አስተያየት ተሰንዝሮ ነበር። አንዲት ኢትዮጵያዊት ባቀረበችው ጥያቄ «ልጆቻችንን እያሠራችሁ እንዴት ከእናንተ ጋር መሥራት ይቻላል? ለዚህ ሁሉ ውጥንቅጥ ተጠያቂ የሆኑት ጠ/ሚ/ር መለስ ከስልጣን ይውረዱ የሚል ሃሳብ ቀርቦም ነበር። ከሌላ በኩል በቀረበው ጥያቄ ደግሞ አስበን በችሮታ ሰጥተን ለባድመ መዋጋት ጭንቅላትን ሰጥቶ ስለ እግር የመጨነቅ ያህል ነው የሚለው ሃሳብ ተቀባይነት ቢያገኝም ወጣም ወረደ የውስጥ ጉዳያችን ወደፊት የሚደረስበት ስለሆነ ልዩነቶቻችንን ትተን የወራሪውን ኃይል ለማስወጣት ከመከላከያ ሠራዊታችን ጐን መሠለፍ የወቅቱ ጥያቄ መሆኑን አምነውበታል፣ የፖለቲካ እስረኞች እንዲፈቱና መንግሥት ከሕዝብ ጋር መቀራረብ አለበት ብለዋል። በመጨረሻ የመንግሥት አቋም አክርረው የሚደግፉትን ከስብሰባው ውጪ «ሻዕቢያ! ሻዕቢያ!» በማለት የስድብ ናዳ አውርደውባቸው ነበር። የኤምባሲው ሠራተኞች ሁኔታዎችን ለማረጋጋት ሞክረዋል። የፖለቲካ ታዛቢዎች እንዳሉት ይህ ዓይነት ድርጊት ከጦርነቱ በኋላ በኢትዮጵያ ውስጥ ሊከተልየሚችለውን የፖለቲካ ችግር ይጠቁማል ብለዋል።</p>

<p>ሁኔታው ከበረደ በኋላ በተሠበሠበው የገንዘብ መዋጮ ለመከላከያ ጦራችንን ለተፈናቀሉት ወገኖቻችን እንዲረዳ 21ሺ ዶላር አዋጥተው ገቢ አድርገዋል። መዋጮው ቀጣይነት ያለው ሲሆን በተሞላው ቅፅ መሠረት ኢትዮጵያዊያኖች በየወሩ የሚችሉትን እንደሚያዋጡ ታውቋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ የካቲት 11 ቀን 1991</a></p>

</body>
</html>	
