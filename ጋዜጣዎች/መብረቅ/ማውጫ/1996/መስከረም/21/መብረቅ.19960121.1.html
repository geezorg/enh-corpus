<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ የድንበር ውዝግቡን በውይይት እንዲፈቱ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያና ኤርትራ የድንበር ውዝግቡን በውይይት እንዲፈቱ ተጠየቀ</h2>


<p>ኢትዮጵያና ኤርትራ የድንበር ውዝግቡን ተከትሎ አሁን ተደቅነው ያሉትን ችግሮች በውይይት እንዲፈቱ ሲሉ የተባበሩት መንግሥታት ድርጅት ዋና ጸሐፊ ኮፊ አናን ልዩ መልዕክተኛ አምባሳደር ሌግዌላ ጆሴፍ ሌግዌላ ማሳሰባቸው ተገለጸ።</p>

<p>ሌግዌላ ማሳሰቢያውን የሰጡት ዓለም አቀፍ የሰላም ቀን በኤርትራ በተከበረበት ዕለት ለኤርትራ ባለሥልጣናት፣ ለዲፕሎማቲክ አባላት፣ ለሃይማኖት መሪዎች፣ በኤርትራ ለሚገኙ የመንግሥታቱ ድርጅት ልዩ ልዩ አካላት ተጠሪዎች መንግሥታዊ ላልሆኑ ግብረ ሰናይ ድርጅቶች ተወካዮች ባደረጉት ንግግር መሆኑ ታውቋል።</p>

<p>ሌግዋላ በዚሁ ንግግራቸው የሰሞኑ ውይይት መጀመር ዘላቂ ለሆነው ሰላም የሚደረገውን ጉዞ እንደሚያሳጥረውና ጥረቱንም ቀላል እንደሚያደገው ገልጸዋል። ሰላም ወዳድ አገሮች ሁሉ ኤርትራና ኢትዮጵያ ወደ መጨረሻው ምዕራፍ የተዳረሰውን የሰላም ጥረት ከፍጻሜ እንዲያደሩስ ይረዱ ዘንድ ጥሪ አቅርበዋል።</p>

<p>ይህ በእንዲህ እንዳለ ባለፈው ሰሞን የኢትዮጵያ መንግስት የድንበር ኮሚሽኑ ያሳለፈውን ውሳኔ ሙሉ በሙሉ እንደማይቀበል የባድመና የኢሮብ አካባቢዎችን በተመለከት አዲስ ኮሚሽን ተቋቁሞ ጉዳዩን እንደገና እንዲመለከተው ያሳሰበ ደብዳቤ ለጸጥታው ምክር ቤት መላኩን ተከትሎ የኤርትራ ማስታወቂያ ሚኒስቴር ቋሚ ተጠሪ አቶ አሊ አብዶ ሃሰን የኢትዮጵያ መንግሥት የወሰደውን እርምጃ መሠረት በማድረግ መግለጫ ሰጥተዋል። ቋሚ ተጠሪው በዚሁ መግለጫ ሲናገሩ፦</p>

<p>የኢትዮጵያ መንግሥት የሚያቋቋመውን ኮሚሽን እንደ አንድ የበላይ ሕጋዊና ውሳኔ ሰጪ አካል አድርጐ በማቅረብ ከኮሚሽኑ የሚተላለፈውን ብይን ደግሞ በአንቀጽ 4.5 መሠረት የመጨረሻና ኮሚሽኑ ያለውን እንደሚቀበል ተስማምቶ ፈርሟል። ሀቁ ይህ ሆኖ ሳለ የአፍሪካ ኅብረት ዩናይትድ ስቴትስ ኦፍ አሜሪካ ፣የአውሮፓ ህብረት ተወካዮች በተገኙበት የፈረመበትን የአልጀርስ ስምምነት መጣስ ማለት ኃላፊነት የማይሰማው መንግሥት መሆኑን ያስረዳል። </p>

<p>የኤርትራው መንግስት ደግሞ የፈለገው ቢመጣ የፈለገው ቢባል ከሚያራምደው ሕጋዊ አቋም ፍንክች የማይል መሆኑን መግለጽ እወዳለሁ" ብለዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መስከረም 21 ቀን 1996</a></p>

</body>
</html>	














