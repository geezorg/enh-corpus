<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተሰነይ ዳግም በኢትዮጵያ እጅ ወደቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተሰነይ ዳግም በኢትዮጵያ እጅ ወደቀች</h1>


<p>ትናንት ረፋዱ ላይ የኢትዮጵያ መንግሥት ቃል አቀባይ ጽ/ቤት ተሰነይ ዳግም በኢትዮጵያ ቁጥጥር ስር መዋሏን ገለፀ።</p>

<p>ከትናንት በስቲያ እኩለ ለሊት ላይ መልሶ ማጥቃት የጀመረው የኢትዮጵያ ሠራዊት ትናንት እስከ ቀኑ አራት ሰዓት የመልሶ ማጥቃት እርምጃውን ሲወስድ አርፍዶ ከቀኑ 4 ሰዓት ላይ ተሰነይን በቁጥጥሩ ሥር ማድረጉን የመንግሥት ቃል አቀባይ ጽ/ቤት ገልጿል።</p>

<p>መግለጫው በማከልም የኢትዮጵያ መንግሥት በተሰጠው ፖለቲካዊ ውሳኔ ምክንያት ከባሬንቱና ከተሰነይ እየለቀቀ በሁመራ በኩል በመውጣት ላይ የነበረውን ሠራዊታችን ላይ ሻዕቢያ ትንኮሳ በመፈፀሙ ምክንያት ይህን እርምጃ መከላከያ ሠራዊታን ለመውሰድ መገደዱን ገልጿል። በዚህ የመልሶ ማጥቃት እርምጃ የሻዕቢያ ጦር ላይ ክፉኛ ጉዳት መድረሱን የጽ/ቤቱ መግለጫ አመልክቶ በርካታ የኤርትራ ወታደሮች ሙት እና ቁስለኛ መሆናቸውን አብራርቷል።</p>

<p>ኢትዮጵያ ከሳምንታት በፊት ለሰላም ሲባል ለቅቃው የወጣችውን የተሰነይ ከተማን በትላትናው ዕለት ዳግም በቁጥጥሯ ሥር እንዳዋለችው ኤርትራም አምናለች።</p>

<p>የኤርትራው አፈቀላጤ የሆኑት አቶ የማነ ገ/መስቀል ትላትና ምሽት ከቢቢሲ ሬዲዮ ጋር ባደረጉት ቃለ ምልልስ የተሰነይ አካባቢ በኢትዮጵያ ሠራዊት እጅ ዳግም መውደቋን ያመኑ ሲሆን መንግሥታቸው በሁሉም ግንባር የኢትዮጵያን ሠራዊትን ለመቋቋም እንዳልቻለ ለመናገር አልፈቀዱም። ይሁንና ሠራዊታቸው ላለፉት አምስት እና ስድስት ቀናት ትኩረቱን በምስራቁ የአገሪቱ ግዛት ከኢትዮጵያ የመከላከያ ሠራዊት ጥቃት የተቃጣበትን የአሰብ ግንባርን ለመፋለም ትኩረት አድርጐ መቆየቱን በመግለፅ የተሰነይ መያዝ «በብርቱ ወታደራዊ ፍልሚያ እንዳልሆነ» ለማሳመን በመሞከር ሠራዊታቸው የተሰነይ አካባቢን ለቅቆ ለመውጣት መገደዱን ገልፀዋል።</p>

<p>ለኤርትራው ቃል አቀባይ በመቀጠል የቀረበላቸው ጥያቄ ሠራዊታችሁ ከተሰነይ በምን ያህል ርቀት ላይ ይገኛል የሚል ነበር? እርሳቸውም «በአሁኑ ሰዓት በተሰነይ አካባቢ እንገኛለን» ሲሉ መልሰዋል። የተሰነይ ግዛትን እንደገና መልሶ ለመያዝ ከኤርትራ በኩል ሃሳቡ እንዳለ ተጠይቀው ባለሥልጣኑ አዎንታዊ ምላሽ ከሰጡ በኋላ መንግሥታቸው እንደገና የሚያስመልሰው የተሰነይ አካባቢን ብቻ ሳይሆን በኢትዮጵያ እጅ የወደቁትን ሌሎቹን ግዛቶች ኢትዮጵያ በተስማማችበት በአፍሪካ አንድነት የሰላም መፍትሔ ሃሳብ እንደሚሆን ካልሆነ ደግሞ ኢትዮጵያ በጦርነቱ ከገፋች ኤርትራ የተነጠቀችውን መሬት ሙሉ በሙሉ ለማስመለስ እርግጠኛ መሆኗን ተናግረዋል።</p>

<p>የኤርትራ ባለሥልጣናት ለአንዳንድ የባህር ማዶ ጋዜጠኞች «ለሰላማዊ ዜጐች ደህነንት ሲባል» የሚል ማስተባበያ መስጠታቸውም ታውቋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሰኔ 8 ቀን 1992</a></p>

</body>
</html>	
