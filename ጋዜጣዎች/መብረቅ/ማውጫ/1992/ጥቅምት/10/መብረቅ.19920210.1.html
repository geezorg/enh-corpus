<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ለኢትዮጵያውያን የግፍ፣ የመከራና የበቀል አውድማ ሆናለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራ ለኢትዮጵያውያን የግፍ፣ የመከራና የበቀል አውድማ ሆናለች</h2>


<p>ለዓመታት የዘለቀው የኢትዮ ኤርትራ የድንበር ላይ ውጊያ ከወታደራዊ ጉዳቱ ባሻገር በሁለቱ ሕዝቦች ላይ የማይደርቅ ጠባሳ በመጣል ላይ ይገኛል። ከኢትዮጵያ ወደ ኤርትራ የተጓዙ በርካታ ኢትዮጵያውያን አሥመራ ውስጥ ችግር እየተፈራረቀባቸው መሆኑ ይሰማል።</p>

<p>ከመዲናይቱ አሥመራ ሰሞኑን የወጡ የዜና ምንጮች እንደሚገልጡት ከሆነ ኑሯቸውን ለማሻሻል ወደ ኤርትራ የተጓዙ በርካታ ኢትዮጵያውያን ወጣቶች ሁለቱ አገሮች በገቡበት ጦርነት የተነሳ ዕድላቸው በአሥመራ ጐዳናዎች ላይ ተወስኗል። በአሥመራ ከተማ በሚገኘው የኢትዮጵያ ኤምባሲ ብቸኛው ኢትዮጵያዊ ዲፕሎማት የሆኑት አቶ ወንድሙ ደገፉ አገላለጽ በአሁኑ ሰዓት አራት መቶ ሃምሳ የሚደርሱ ኢትዮጵያውያን በአሥመራ ጐዳናዎች ላይ ተኝተው ይገኛሉ። ይህንንም የአቶ ወንድሙን አባባል ለማረጋገጥ አንዳንድ ምዕራባውያን ጋዜጠኞች ኢትዮጵያውያኑ ይገኙባቸዋል ተብሎ በሚገመቱባቸው የአሥመራ ገበያዎች ውስጥ ተዘዋውረው ለማየት ሞክረዋል። ይሁንና የኤርትራ ውጪ ጉዳይ ሚ/ር ይህንኑ ወቀሳ ለማርገብ ሲል የኤርትራ መንግሥት አቋም ነው የሚለውን እና ከዓለምአቀፉ ቀይ መስቀል የተጻፈለትን ደብዳቤ ለእነዚሁ ጋዜጠኞች ለማሳየት ሞክሯል።</p>

<p>የኤርትራ መንግሥት ባለፈው መጋቢት ወር ውስጥ ብዛታቸው 2ሺህ የሚደርሱ ኢትዮጵያውያንን በቀይ መስቀል አማካኝነት ወደ አገራቸው ለመላክ እቅድ ነበረው ይሁንና ለቀይ መስቀል በመጋቢት 25 1999 እ.ኤ.አ በላከው ደብዳቤው «አጠቃላይ የድንበር አካባቢ በኢትዮጵያ ዓይን የጦርነት ቀጠና በመሆኑ በዚህ አካባቢ ምንም ዓይነት የደህንነት ዋስትና ሊኖር አይችልም» የሚል ምላሽ መስጠቱን ገልጿል። ከዚህ የተነሳ የዓለምአቀፉ ቀይ መስቀል ከኢትዮጵያ ማረጋገጫ ካልተሰጠው በማጓጓዙ ተግባር ሊገፋበት እንዳልቻለ አስታውቋል። ለዚህም ይመስላል ዋና መቀመጫውን ጄኔቭ ያደረገው የቀይ መስቀል የአፍሪካ አህጉር አፈቀላጤ የሆኑት ጃን ማርቲኒዝ ደብዳቤውን «የቃላት ማስታወሻ» ብለውታል። በአሁኑ ሰዓት የ450 ኢትዮጵያውያን ዕጣ ምን እንደሆነ እስከ አሁን ድረስ በውል አልታወቀም።</p>

<p>በዚህ ወቅት አስመራ በሚገኘው ኦና በሆነው የኢትዮጵያ ኤምባሲ ውስጥ የሚገኙት አምስት ኢትዮጵያውያን እንደሚናገሩት ኢትዮጵያውያኑ ሃቡሸት በተባለ እሥር ቤት ውስጥ መታሰራቸውን ይናገራሉ። ይሁንና የኤርትራ መንግሥት ሃውሸት ውስጥ መታሠራቸውን ይናገራሉ። እንደ አቶ ተስፋ ማርያም (የኤርትራ ከፍተኛ ባለሥልጣን) እምነት የኤርትራ መንግሥት ዜጐቹን ከድንበሮች አካባቢ ወደ ሃውሸት ሲያጓጉዙ ኢትዮጵያውያኖቹንም አብሮ መውሰዱን ያስረዳሉ። ሰዎች እንደሚናገሩት በተጓጓዙበት ወቅት ምንም ዓይነት የምግብ እርዳታ ሳይሰጣቸው በስፍራው ከነበሩት ኢትዮጵያውያን በሚያገኙት የዳቦ ቁርስራሾች አማካኝነት ሕይወታቸውን ለማቆየት መቻላቸውን አስረድተዋል።</p>

<p>ከአሥመራ ከተማ ባለፈው ሳምንት መጨረሻ ላይ የወጣው ይኼው ዘገባ እንደሚያመለክተው ከአጐራባቾቻቸው ኤርትራውያን በኩል የሚሰነዘር የተደጋገመ የዱላ ምት እና የማስፈራሪያ ቃላት እንደሚደርሳቸው መስክረዋል። በኤርትራ ውስጥ ሥራ እየሰሩ በሰላም የሚኖሩ በርካታ ኢትዮጵያውያን አሉ ይሁንና ይህ ተባብሮ የመኖሩ ባህልን በማጥፋት በኩል የባህር ማዶ ጋዜጠኞች የተለየ ሚና ተጫውተዋል። ለምሳሌ ያህል ኢትዮጵያውያኑ ይገኙበታል ተብሎ በሚገመተው ሥፍራ ጐራ ያሉትን ጋዜጠኞች ያገኘችው አንዲት ወ/ሮ «ስለዚህ መጻፍ የለባችሁም ስለ ኤርትራ መጥፎ ነገር አትናገሩ» በማለት ጋዜጠኞቹ ወደ ገበያው ስፍራ እንዳይንቀሳቀሱ ለማገድ ሞክረዋል። ምንም እንኳን የመንቀሳቀስ መብትን በተመለከተ ኦፌሲያላዊ የማገጃ አዋጅ ባይኖርም በየጐዳናዎቹ ላይ የነበሩ ሕፃናት በጋዜጠኞች ላይ ድንጋይ ሲወረውሩ የተወሰኑ ሰዎች ደግሞ ከኢትዮጵያውያኑ አንደኛውን ሲደበድቡት ጋዜጠኞቹ ለማየት ችለዋል። አቶ ወንድሙ በበኩላቸው ኢትዮጵውያኑ ኤርትራ ግዛት ውስጥ እስካሉ ድረስ የኢትዮጵያ መንግሥት ምንም ማድረግ አይችልም። በአቶ ወንድሙ እምነት ኢትዮጵያውያኑ በአገራቸው የተደለደለ ኑሮ ሊኖሩ በቻሉ። ወደ አገራቸው ለማስመለሥ በሚደረገው ጥረት ኢትዮጵያ የትራንስፖርት አገልግሎት አታቀርብም። «ኤርትራ እነዚህን ሰዎች ልትንከባከባቸው ይገባል» ይላሉ። እነዚህ በጐረቤት አገር ኤርትራ በስቃይ ላይ ከሚኖሩት ኢትዮጵያውያን መካከል አንደኛው በኢትዮጵያ ኤምባሲ ውስጥ የመቆየት መብቱ ካልተሰጠው እራሱን ለመግደል መወሰኑን (መዛቱን) ምንጮቹ ይገልጻሉ። ይሁንና የኤምባሲው ሹም የሆኑት አቶ ወንድሙ ኢትዮጵያዊውን እንደሚያስወጡት ተናግረዋል።</p>

<p>«እኔ ከዚህ ሌላ ምን ላደርግላቸው እችላለሁ? ለእነርሱ እርዳታ መስጠት አልችልም ለእንደዚያ ዓይነቱ አገልግሎት እዚህ አገር ውስጥ ፈቃድ ያስፈልጋል» ሲሉ የጉዳዩን ውስብስብነት ለማስረዳት ሞክረዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥቅምት 10 ቀን 1992</a></p>

</body>
</html>	
