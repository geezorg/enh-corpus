<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሐረርጌ ውስጥ የፈንጂ አደጋ ሕይወት አጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሐረርጌ ውስጥ የፈንጂ አደጋ ሕይወት አጠፋ</h1>


<p>በምስራቅ ኢትዮጵያ ማንነታቸው ያልታወቁ ኃይሎች ያጠመዱት ፈንጂ በሰው ሕይወት ላይ እና በተሽከርካሪ ላይ ከፍተኛ ጉዳት ማስከተሉ ታወቀ። የምስራቅ አፍሪካ የጋዜጣው ተባባሪ ሪፖርተር ሰሞኑን ከሐረር እንደዘገበችው ንብረትነቱ የሐረር ቴሌኮሚኒኬሽን የሆነች አንዲት ሚስቲቢሹ ፒካፕ መኪና በሐምሌ 10/1992 ዓ.ም ረፋዱ ላይ ከሐረር ከተማ ወደበደኖ በመጓዝ ላይ ሳለች ዳዊ በተባለ አካባቢ እንደደረሰች ለጊዜው ማንነታቸው ያልታወቀ ኃይሎች የቀበሩትን ፈንጂ በመርገጧ የመኪናይቱ አሽከርካሪ የነበሩት አቶ አዲስ ሲሳይ ወዲያውኑ ሕይወታቸው ያለፈ ሲሆን የሐረር ቴሌኮሚኒኬሽን የሂሳብ ሰራተኛ (አካውንታት) የሆኑት አቶ ውቅያኖስ ባንተ ይደሩ መጠነኛ ጉዳት ደርሶባቸው ወደሐረር ሕይወት ፋና ሆስፒታል ተወስደው የሕክምና አገልግሎት እንደተሰጣቸው የተባባሪ ሪፖርተራችን ዘገባ ያመልክታል።</p>

<p>በጋራ ሙለታ ወረዳ የግራዋ ከተማ ተወላጅ የነበሩት አቶ አዲስ ሲሳይ የቀብር ሥነሥርዓታቸው በግራዋ ከተማ በሚገኘው ጊዮርጊስ ቤ/ክ በሐምሌ 11/1992 ዓ.ም ተፈጽሟል። አደጋው በተፈጸመበት ዕለት በመኪናይቱ ላይ ተሳፍረው የነበሩ አራት መንገደኞች መጠነኛ ጉዳት እንደደረሰባቸው የገለጸችው የጋዜጣው ተባባሪ ሪፖርተር መኪናይቱ ከአገልግሎት ውጭ ትሆናለች የሚሉ ግምቶች እንዳሉ ገልጻለች።</p>

<p>በዕለቱ በተጠቀሰው መንገድ ላይ ከተጓዙት መኪኖች መካከል የሐረር ቴሌኮሚኒኬሽን የመጀመሪያዋ እንዳልነበረች የገለጹት የአካባቢው ምንጮች ቀደም ሲል ከግራዋ ወደሐረር የሚመጣው የሕዝብ ማመላለሻ አውቶብስ እና ሌሎች ተሽከርካሪዎች በመንገዱ ላይ መጓዛቸውን ያወሳሉ። ምስራቅ ኢትዮጵያ ውስጥ በተለያዩ ጊዜያት የአክራሪ ሙስሊሞች፣ ኦነግ፣ ኦብነግ ፈንጂዎችን በመቅበር በሰው ሕይወት እና በንብረት ላይ ጉዳት ማድረሳቸው አይዘነጋም።</p>

<p>ለሰሞኑ የፈንጂ ጉዳት እስካሁን ድረስ ኃላፊነቱን የወሰደ ቡድን የለም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ሐምሌ 20 ቀን 1992</a></p>

</body>
</html>	
