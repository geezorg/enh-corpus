<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊቷ ወጣት የ10 ዓመት እሥራትና 5ሺህ ግርፋት ተፈረደባት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያዊቷ ወጣት የ10 ዓመት እሥራትና 5ሺህ ግርፋት ተፈረደባት</h1>


<p>ከሃገራችን ሥራ ፍለጋ ወደ አረቡ ዓለም ከሚጋዙት ሴት እህቶቻችን ውስጥ ረቢያ ሐሰን የተባለችው ወጣት በሳውዲ ዓረቢያ አደገኛ እጽ ይዛ ተገኝታለች ተብሎ የ10 ዓመት እስራትና የ5000 ጅራፍ ግርፋት ተፈርዶባት ወህኒ መግባቷን የሳውዲ አረቢያ ተባባሪያችን ሰሞኑን ከላከልን ዘገባ ለማወቅ ተችሏል።</p>

<p>ወጣት ረቢያ ሐሰን የ16 ዓመት ልጅ ስትሆን አባቷ በቡና ግንድ በከፍተኛ ደረጃ ከሚንቀስቀሱት ነጋዴዎች ውስጥ የሚመደቡ እንደነበሩ የገለፀው ዘገባ አያይዞም «የአባቷ ጓደኛ ሕገ ወጥ በሆነ መንገድ ቡና ሲያስተላልፍና ሲያከፋፍል በመገኘቱ በቁጥጥር ስር ውሎ ሳለ የወጣቷ አባት ለጓደኛቸው የ100 ሺህ ብር ዋስ ሆነው ከእስር ያስፈቱታል። ይህ ከእስር የተፈታው ሰውም ፍ/ቤት ሲፈለግ ይጠፋል። ዋሱ ይያዙና አቅርቡ ሲባሉ ማቅረብ ባለመቻላቸው ጉዳዩ በሂደት ሕግን በተከተለ መንገድ ንብረታቸው በጨረታ ተሽጦ ዋስትና የገቡትን ገንዘብ እንዲከፍሉ ተገደዱ።</p>

<p>ወጣቷ ረቢያ ከጊዜ ወደ ጊዜ የቤተሰቦቿ ሃብት እየተመናመነ በመምጣቱና ችግራቸው እየሰፋም እየከፋም በመምጣቱ ቤተሰቦቿን ለመርዳት አረብ አገር ሄዳ መስራት እንዳለባት ወስና መነሳቷን ይኸው የተባባሪያችን ዘገባ ያመለክታል።</p>

<p>ከወንድሟ ጋር ወደ ሳውዲ ዓረቢያ በፀሎት ስም ለመሄድ ዝግጅቷን አጠናቃ አ/አበባ ቦሌ አውሮፕላን ጣቢያ አንደደረሰች አንድ ማንነቱን የማታውቀው ሰው «እባክሽ የኔ እህት ሚስቴ ጂዳ ከተማ ወልዳ ተኝታለች ይህችን በርበሬ ይዘሽልኝ ሂጂ አብረሽ ይህንን ፖስታ ስጪልኝ። እዚያ ጂዳ አሚር ስሉጣን ቢን አብ ዱል አዚዝ ዓለም አቀፍ አውሮፕላን ማረፊያ እንደደረስሽ ቦንቤ ጫማና ቀይ ሻሽ የለበሰች ሴት ትጠብቅሻለች ለርሷ ይህን ዕቃ ስጭልኝ» እንዳላትና ወጣቷ ረቢያም ብዙም ሳታንገራግር እሺ ብላ የታሸገውን በርበሬና ፖስታ ተቀብላ ከኢትዮጵያ ወደጂዳ ሳውድ አረቢያ ጉዞዋን እንዳቀናች ተገልጿል።</p>

<p>ረቢያ ሐሰን ከጉዳዩ በኋላ እንደተገነዘበችው ግን ከላይ የተጠቀሰውን አለባበስ የለበሰች ሴት በምትጓዝበት አውሮፕላን ውስጥ እንደነበረችና ጂዳ እንደደረሰች የምታርፍበትን የሚቀበላትን ሰው የምታመቻችላት እንደሆነች፣ በርበሬውን አድርሽልኝ ካላትም ሰው ጋር ቆማ ስትነጋገር እንዳየቻትም ይኸው ወኪላችን በላከው ዘገባ አብራርቷል።</p>

<p>ጂዳ አውሮፕላን ማረፊያም ደርሰው እቃዋ በኮምፒውተር ሲፈተሽ በርበሬው ውስጥ ሐሺሽ ተጠቅልሎ መኖሩ በሳውዲ ፖሊሶች ይረጋገጣል። ወጣት ረቢያ ሻንጣዋን ስታነሳ ደግሞ ፖሊሶች እጅ ከፍንጅ እንደያዟትና ሁኔታውን ራቅ ብላ ትከታተል የነበረችው ባለቀይ ሻሽና ባለ ቦምቤ ጫማ ወጣቷ መያዟን ስታረጋግጥ እንደተሰወረች ይኸው ዘገባ ያመለክታል።</p>

<p>ወጣት ረቢያ ከበርበሬው ጋር የተሰጣት ፖስታ ሲከፈት እወድሻለሁ (እ ሎቨ ዮኡ) የሚል ጹሁፍ ብቻ እንደተገኘበትና በአሁኑ ወቅት በሳውዲ አረቢያ እስር ቤት የ5000 ጅራፍ ግርፋትና የ10 ዓመት እስራት ተፈርዶባት በእስር ላይ እንደምትገኝ ይኸው ዘገባ ያመለክታል።</p>

<p>ይህ በዚህ እንዳለ በመካከለኛው ምስራቅ (አረብ ሀገራት) ለስራ የሚጓዙ ኢትዮጵያውያን እህቶች የሚፈፀምባቸውን ግፍና በደል ይታደግ ዘንድ መንግስት ዜጐቹ ሕጋዊ በሆነ መንገድ ወደ ዓረቡ ዓለም እንዲጓዙ ሰሞኑን ጥሪ አቅርቧል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ የካቲት 30 ቀን 1992</a></p>

</body>
</html>	
