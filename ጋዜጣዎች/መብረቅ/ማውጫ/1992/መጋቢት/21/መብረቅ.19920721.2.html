<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>20 ዓመት በዛፍ ላይ የኖረው ኢትዮጵያዊ ከኅ/ሰቡ መቀላቀል አልቻለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">20 ዓመት በዛፍ ላይ የኖረው ኢትዮጵያዊ ከኅ/ሰቡ መቀላቀል አልቻለም</h1>


<p>ከዛሬ 20 ዓመት በፊት በዛፍ ላይ መኖር የጀመረው አ/ቆኖ የተባለ ግለሰብ ዛሬም ከሰው ተለይቶ የዛፍ ኑሮውን አጥብቆ እንደሚገኝ መምህር ተማም መጫ ሲራጅ በቦታው ተገኝተው ግለሰቡን በማየትና የአካባቢውን ሕብረተሰብ በማነጋገር ከላኩልን ዘገባ ለማወቅ ተችሏል።</p>

<p>በጅማ ዞን ሰቃ ጨቆርሳ ወረዳ ጌሼ ሉጭኔ ቀበሌ ገ/ማኅበር ልዩ ስሙ ገዳምሶ (ግልንዴ) በተባለው ቦታ የሚኖረውና የአካባቢው ሰው አ/ቆኖ በማለት የሚጠራው ይህ ግለሰብ የሚውለውና የሚያድረው በትላልቅ ዛፍ ላይ ሐረግ ጠላልፎ ሲሆን ይህም እንዳይወድቅ የሚረዳው ነው የሚለው የዚህ የዜና ምንጭ የላከልን የዓይን እማኝነት ዘገባ ሙሉ ቃሉ እንዲህ ይነበባል።</p>

<p>እድሜው በግምት ከ35-40 የሚገመተው አ/ቆኖ ከዛሬ 28 ዓመት በፊት በአካባቢው በተከሰተው የቦታ ጥበት ምክንያት ከቤተሰቦቹ ጋር ሰዶ ወደተባለው ጫካ ይገባሉ። በዚሁ ጫካ ደን እየመነጠሩ ሲኖሩ አ/ቆኖ ከታናሽ ወንድሙ ጋር ይጣላል፣ በሁለቱ ወንድማማቾች ፀብና ድብድብ ውስጥ ጣልቃ በመግባትም አባት ለትንሹ በማገዝ አ/ቆናን ይደበድበዋል። አ/ቆኖ በሁለቱም ድብደባ ክፉኛ በመጐዳቱ በድርጊቱም በመናደዱ ሽሽቶ ጫካ ይገባና ውሎና አዳሩን በዚያው ያደርጋል። ሲርበው በየሰው ቤት ሄዶ ለምኖ ከበላ በኋላ አዳሩን ወደጫካው ይመለሳል።</p>

<p>አ/ቆኖ ከቤተሰቡ ጋር የተጣላበት ወቅት በግምት የ15 ዓመት እድሜ ሆኖ እንደነበረ ሲገመት 5 ዓመት ያህል በዚሁ ጫካ ከኖረ በኋላ አሁን ወደሚገኝበትና አልፎ አልፎም ሰው ወደሚኖርበት አካባቢ መጥቶ ይህንኑ የዛፍ ላይ ኑሮውን ቀጠለ።</p>

<p>አ/ቆኖ የአባትና የወንድሙን ስም ሲጠሩበት (ሲሰማ) እንደ እብድ ያደርገዋል ተብሏል። ግለሰቡ መኝታ የሚባል አያውቅም እንቅልፉን እንደተቀመጠ ነው የሚጨርሰው ከሰው ጋር ምንም ዓይነት ግንኙነት የለውም፤ ከአካባቢው ሰው ብዙም ግብብነት የለውም ከተወሰኑ ሰዎች ጋር ብቻ ቅርበት አለው፤ ብዙም አይደሉም ከ3 ሰው አይበልጥም። አብዛኛው ውሎው ከብት ከሚጠብቁ ልጆች (እረኞች) ጋር ነው። የእረኞቹን የተቀደደ ልብስ ከስፌት መኪና በሚያስንቅ ሁኔታ ይሰፋላቸዋል እነሱም የሚበሉት ምግብ ይሰጡታል።</p>

<p>የዕለት ምግቡን ከልጆቹ ያግኘንጂ እሱም በጉልበቱ አይለግምም። ከሚቀርባቸው ከሶስቱ ቤቶች ወደአንደኛው ገብቶ የፈለገውን ሥራ ያለትዕዛዝ ይሠራል። ከእርሻ በስተቀር ማንኛውም ሥራ ይሠራል። ሥራው የተሰራለት ሰውም በልጆቹ ምግብ ይልክለታል።</p>

<p>ምግብ የጉልበት ዋጋ ነው፤ ይኼን ሰርቻለሁ ስጡኝ አይልም፤ እግዚአብሔርን የፈራ ይሰጠዋል። ምግብ ግን የሰጠ ይታክት ነው አያማርጥም ያገኘውን ሁሉ ይበላል ጠገብኩን አያውቅም ሆዱ ቻይ ነው።</p>

<p>አ/ቆኖ መልኩ ጥቁር ሆኖ የጥቁር ቆንጆ ነው። ውጭ ከማደሩ የተነሳ በእጁና በእግሩ ላይ ያለው ፀጉር ረዝሟል፤ የሚለብሰው የተደራረተ ቁጣና ጉርድ ጃኬት ሲሆን የምሽት ልብሱም በጣም ወፍራም ድሪቶ ነው። በነዚህ ልብሶቹ በዓለም ላይ ያሉ የጨርቅና የክር ዓይነቶች ተገጥግጠው ይታያሉ።</p>

<p>ቀን እሱ ከዛፍ ወርዶ እያለ አዲስ ሰው ከመጠባት በድንጋጤ ሮጦ እንደ አውሬ ባገኘውና በቀረበው ዛፍ (እሾሃማ ቢሆንም) ወጥቶ ፊቱን ይደብቃል። ሰው ከተከተለውም ይጮኻል። ለምሳሌ የዚህ ጹሑፍ አቅራቢ የግለሰቡን ሁኔታ ለማጥናት ወደቦታው ባመራበት ወቅት አ/ቆኖ ወንዝ ዳር መኖሩን የሚቀርቡት ልጆች ነግረውት ልጁ እናንተ ቀስ ብላችሁ ኑ እኔ ሳዋራው ተመልከቱ ብሏቸው ቀድሞ ይሄዳል በዚህ መሃከል አ/ቆኖ ግለሰቦቹን በማየቱ ተርበትብቶ ሮጦ አንድ ቀለለ ያለ ዛፍ አግኝቶ ወጣ አልሆነለትም፤ በአካባቢው የቀርከሃ ዛፍ ብቻ ስለነበር አልፎ አንድ ትልቅ ዛፍ አግኝቶ እንደጦጣ በፍጥነት ወጣበት።</p>

<p>ሰዎቹም ተከትለውት እኛ ምንም አንልህም አትሽሸን እያሉ ቢጠጉትም በኡኡታ አካባቢውን አሸበረው የአገሩ ሰው በጩኸቱ ተሰበሰበ። ራሱን ከዛፉ ላይ ቀብሮ ከድንጋጤው ብዛት ከዛፉ ላይ ሊወድቅ ሆነ። እኛም አፈግፍገን ቁጭ አልን። ፊቱን በቅጠሎቹ እየደበቀ ያለቅሳል «ለምን ትፈልጉኛላችሁ እኔ ለዚህ ነው ጫካ የገባሁት ሰርቼ እንጂ የሰው ሃቅ አልበላም» እያለ አለቀሰ። እሱን የሚቀርቡት ሰዎች መጡ ሊያባብሉት ሞከሩ፤ ሊያምናቸው ግን አልቻለም። እኛ ምንም እንደማናደርገውና እንደው እንደምንረዳው ቢነገረውም አላመነም ግን ተረጋጋ ሲል ዘገባውን አስፍሯል።</p>

<p>የአካባቢው ሰዎች በእማኝነት የሚጠቀሱበት ከዚህ ቀድሞ የተፈፀመ አንድ ገጠመኝም አለ። በ1989 ዓ.ም የቀበሌ መስተዳድሮች ይህን ሰው ይዘው በግድ ወደቀበሌ ወስደው አሰሩት። በእስር ቤቱ ካደረ በኋላ ጠዋት ሽንት ቤት ሲወስዱት በሽንት ቤቱ አጠገብ ትልቅ ኮርች ዛፍ መኖሩን አየና ዘሎ በእንጨቱ ላይ ወጣ። ዛፉ በተፈጥሮው በእሾክ የተከበበና የተሞላ ነበር። ዘበኞቹ ለማውረድ ቢሞክሩ በጠመንጃ ቢያስፈራሩ የማይሞከር ሆነ።</p>

<p>ጠባቂዎቹ መጥረቢያ አምጥተው ዛፉን መቁረጥ ሲሞክሩ ዛፉ ሲወድቅ እሱ ግን ከአንዱ እሾሃማ ዛፍ ወደሌላው በአየር ላይ እንደጉሬዛ እየዘለለ አስቸገረ። የሚያደርጉትን ሲያጡ ገመድ አምጥተው በሸምቀቆ ወርውረው በመያዝ ተረባርበው በብዙ ድካም ያወርዱታል ከዚያም ወደነበረበት ተመለሰ።</p>

<p>ይህ ታሪካዊና ለየት ያለ ተፈጥሮ ያለው አሳዛኝ ሰው ከአራዊት ጐራ ያሰለፈው ባህርዩ በሙያው ሰዎች እንዲጠናለት የአካባቢው ነዋሪዎች ፍላጐት ነው።</p>

<p>ይህ 20 ዓመት በዛፍ የኖረው ሰው እንዲወርድ ሊደረግ ቢሞክርም ባህሪው ለማዳ ባለመሆኑና ከሰዎች ጋር በቀላሉ ሊግባባ ባለመቻሉ በአንዳንድ የአካባቢ ነዋሪዎች የተደረገው ጥረት ሳይሳካ ቀርቶ የዱር ሕይወቱን ቀጥሏል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መጋቢት 21 ቀን 1992</a></p>

</body>
</html>	
