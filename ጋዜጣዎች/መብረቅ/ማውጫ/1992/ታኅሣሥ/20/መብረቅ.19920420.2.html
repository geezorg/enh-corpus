<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አፄ ኃይለሥላሴና አትሌት ኃይሌ ገ/ሥላሴ የክፍለ ዘመኑ የኢትዮጵያ ልጆች ሆነው ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አፄ ኃይለሥላሴና ኃይሌ ገ/ሥላሴ የክፍለ ዘመኑ የኢትዮጵያ ልጆች ሆነው ተመረጡ</h2>


<p>ተቀማጭነቱ ደቡብ አፍሪካ የሆነው ዲጂታል ሳይተላይት ቲቪ ወኪል ሀብሩ ኃ.የተወሰነ የግል ኩባንያ፣ ኢምፔሪያል ሆቴል፣ መልቲ ቾይስና ሞኒተር ጋዜጣ በጋራ ባዘጋጁት በፈረንጆች አቆጣጠር ባለፈው አንድ መቶ ዓመት የክፍለ ዘመኑ ምርጥ ኢትዮጵያዊን ለመምረጥ በተደረገው ሥነሥርዓት አፄ ኃይለሥላሴና አትሌት ኃይሌ ገብረሥላሴ የተመረጡ መሆናቸው ተገለፀ።</p>

<p>በዚህ ውድድር ላይ 51 ኢትዮጵያውያን ለመጨረሻ ምርጫ የቀረቡ ሲሆን ከእነዚህ መካከል ፕ/ር ዓሥራት፣ አትሌት አበበ በቂላ፣ ሎሬት ፀጋዬ ገ/መድኅን፣ ጀግናው በላይ ዘለቀ፣ ዮፍታሔ ንጉሤ፣ አፄ ምኒልክ፣ ሀዲስ አለማየሁ፣ ወጋየሁ ንጋቱ፣ ዶ/ር አክሊሉ ለማ፣ አፄ ኃይለሥላሴ፣ አፄ ቴዎድሮስ፣ አቡነ ተክለ ሃይማኖት፣ ልጅ ኢያሱ፣ ፕ/ር መስፍን ወ/ማርያም ራሱ አሉላ አባነጋ ፈላስፋው ዘርዐያዕቆብ፣ ይድነቃቸው ተሰማ፣ ገብረክርስቶስ ደስታ፣ ሜትር አፈወርቅ ተክሌና ሌሎችም ነበሩ።</p>

<p>ምርጫው የተደረገው በሕይወት ካሉና ከሌሉ ሰዎች መካከል ሲሆን ድርጅቱ ለምርጫ ያቀረባቸውን ሰዎች በሰጠው የደብዳቤ፣ የስልክ፣ የፋክስና የኢሜል አድራሻ ከትላንት ወዲያ እኩለ ቀን ድረስ ለመምረጥ እድል ሰጥቶ ጀግናው አትሌት ኃይሌ ገ/ሥላሴ በሕይወት ካሉ መካከል ሲመረጥ በሕይወት ከሌሉት ደግሞ አፄ ኃይለሥላሴ ተመርጠዋል።</p>

<p>በሥነ ሥርዓቱ ላይ በክብር እንግድነት የተገኙት ዶ/ር አብዱል መጅድ ሁሴን ከጋዜጠኞች ለቀረበላቸው ጥያቄ በሰጡት አስተያየት እኔ ምረጥ ብባል ከዓለም ኔልሰን ማንዴላን፣ ከኢትዮጵያ ዘርዐይ ደረስን እመርጣለሁ ብለዋል። ዶ/ር አብዱል መጅድ ሁሴን እመርጣለሁ ያሉት ዘርዐይደረስ ለምርጫ ከቀረቡት ሃምሳ አንዱም ሰዎች ተርታ ያልገባ በሮም አደባባይ ከፋሽስቶች ጋር ተፋልሞ በሰው ሀገር የሞተ ሰው ነው።</p>

<p>በምርጫው ላይ በርካታ ተቃውሞና ድጋፍ የተነሳ ሲሆን አብዛኛዎቹ ስልክ ደዋዮች አበበ በቂላና አፄ ምኒልክ ነበሩ መመረጥ የነበረባቸው ሲሉ ተደምጠዋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ታሕሳስ 20 ቀን 1992</a></p>

</body>
</html>	
