<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን ሹፌሮች በጅቡቲ ሠላማዊ ሠልፍ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን ሹፌሮች በጅቡቲ ሠላማዊ ሠልፍ አደረጉ</h1>


<p>ከጅቡቲ ወደብ ዕቃ ለመጫን ከባድ የጭነት መኪና ይዘው እዚያው የሚገኙ ኢትዮጵያውያን ሾፌሮች በጅቡቲ የሚደርስባቸው ሕገወጥ ድርጊት እየከፋ በመምጣቱ ሰላማዊ ሰልፍ ማድረጋቸውን በሰልፉ የተሳተፉ ሾፌሮች ለዝግጅት ክፍላችን ገለጹ።</p>

<p>ረቡዕ ጳጉሜ 3 ቀን 1991 ዓ.ም የተካሄደው ይኸው ሰላማዊ ሰልፍ መንስዔው የጣና ትራንስፖርት ንብረት የሆነው ስካኒያ መኪና ሾፌር የሆነው ግለሰብ የሚያሽከረክረውን መኪና ይዞ ከመቆሚያ ስፍራ ወደ ወደቡ በሚያመራበት ወቅት ሁለት የጅቡቲ ፖሊሶች አስቁመውት ከመኪና ካስወረዱት በኋላ በመደብደብ ዓይኑን ከነመነጽሩ መትተው ሰዓቱን የአንገት ሃብሉንና ቀለበቱን ቀምተው ኪሱ ውስጥ ያገኙትንም ገንዘብ መሬት ላይ በትነውበት በመሄዳቸው ምክንያት እንደሆነ ተገልጿል።</p>

<p>ከዚህ በኋላ ሾፌሩ ወደቡ ዘንድ ለሚገኙት ኢትዮጵያውያን ሾፌሮች ሁኔታውን ሲገልጽላቸው ከዚህ ቀደም በተከታታይ የተፈጸመባቸውን ህገወጥ ድርጊት ግምት ውስጥ በማስገባት ሰላማዊ ሰልፍ መገደዳቸው ታውቋል።</p>

<p>እነዚሁ ሾፌሮች እንደሚሉት በጅቡቲ ቆይታቸው ከቀድሞ ሁኔታ እየተለዋወጠ መምጣቱንና እየከፋ መሄዱን ይናገራሉ፤ በመጀመሪያ ኢትዮጵያ የጅቡቲን ወደብ ስትጠቀም ሾፌሮቹ መኪናቸውን የሚያቆሙት በወደቡ ቅጥር ግቢ እንደነበር ጠቅሰው ከዚያም ከከተማው ዳር /ከወደቡ 4 ኪሎ ሜትር ርቀት/ መኪናቸውን እንዲያቆሙና ለጭነት ብቻ ወደ ወደቡ እንዲገቡ እንደተደረጉ ይገልጻሉ።</p>

<p>በዚህ አካባቢ ምንም ዓይነት የምግብ አገልግሎትና የጥበቃ ተግባር ባለመኖሩ ለከፍተኛ ዘረፋ መጋለጣቸውንና በአንድ ቀን ውስጥ ከ5 መኪና በላይ የሾፌሮች ንብረት መዘረፉንም እኒሁ የችግሩ ሰለባዎች ይናገራሉ። አንድ የምስራቅ ተሽከርካሪ ባለንብረቶች ማኅበር ሾፌር ሙሉ የልብስ ሻንጣ፣ አንድ የተባበሩት ጭነት ማመላለሻ ሾፌር ራዶ ሰዓቱንና 4ሺህ ብር ተዘርፎ መቀየሪያ ልብስ አጥተው እስከ መቸገር የደረሱ ሾፌሮችም እንደምሳሌ ተጠቅሰዋል።</p>

<p>ዘራፊዎቹ ማንነታቸው ባይታወቅም ሾፌሮቹ ያረፉበት ቦታ ድረስ በመምጣት በጩቤና በጦር መሣሪያ በማስፈራራት ያላቸውን ንብረት እንደሚቀሟቸው ከዚህ አልፎ ተርፎም በከተማ ውስጥ በተናጠል ሲጓዙ ቀን በቀን በሕዝብ መሃከል እንደሚዘርፏቸው ገልጸዋል።</p>

<p>ከዚህ አኳያ ጉዳይ ተባብሶ በሕግ አስከባሪዎች ደረጃ ድብደባና ዘረፋ በመካሄዱ ብሶታቸውን በሰልፍ ለመግለጽ መገደዳቸውን የሚገልጹት እኒሁ ተበዳዮች በዕለቱ ከአንድ መቶ ሃምሳ እስከ ሁለት መቶ የሚገመቱ ሰላማዊ ሰልፍ አድራጊ ኢትዮጵያውያን ሾፌሮች ዘራፊዎቹን የሚያወግዙና በደላቸውን የሚያንፀባርቁ መፈክሮችን በማሰማት በከተማው መሃል በማለፍ ወደ ጅቡቲ ጠ/ሚ/ር ቢሮ ሲያመሩ የጅቡቲ አድማ በታኝና ፈጥኖ ደራሽ ፖሊሶች ዙሪያቸውን ከበዋቸው «ወደ ጠ/ሚ/ር ቢሮ መሄድ አትችሉም ጉዳያችሁን እዚያው በማረፊያ ቦታችሁ ከበታች ያሉት ሰዎች ይጨርሱላችኋል» በማለት እንደመለሷቸው ለማወቅ ተችሏል።</p>

<p>በዕለቱም ቀድሞ በአሰብ የሽግግር መንግሥት ተወካይ የነበሩ የኢትዮጵያ ኤምባሲ ባለሥልጣናትና የጅቡቲ ወደብ ባለሥልጣናት መጥተው ካነጋገሩዋቸው በኋላ «ጉዳዩን እኛ እንፈታዋለን» በማለት አጽናንተዋቸው እንደሄዱም እኒሁ የሰላማዊ ሰልፉ ተካፋዮች ገልጸዋል።</p>

<p>ሆኖም ቃል በተገባልን መሠረት ገንቢ ሃሣብ ስንጠብቅ የተሰጠን ምላሽ ቢኖር እጅግ የባሰና የከፋ ነው የሚሉት ሾፌሮች በማግስቱ ሐሙስ ከወደቡ 13 ኪሎ ሜትር ርቀት ላይ ወደሚገኘው አውላላ ሜዳ ሙቀቱ ወደከፋና ምንም ዓይነት መጠለያ የደህንነት ዋስትናም ሆነ ምግብ እና ውሃ እንኳ ሊገኝ ወደማይቻልበት ቦታ ሄደን እንድንሰፍር መደረግ ነው ብለዋል። አያይዘውም ከወደቡ በ4 ኪሎ ሜትር ርቀት ላይ በዘረፋና በችግር የተማረርን በ13 ኪሎ ሜትር ርቀት ላይ ምንስ ዋስትና አለን በማለት በመጠይቅ መልክ ያስቀምጣሉ።</p>

<p>ኢትዮጵያ በጅቡቲ ወደብ መጠቀም ስትጀምር አካባቢ አንድ መቶ የኢትዮጵያ ብር እስከ 2 ሺህ ሶስት መቶ የጅቡቲ ፍራንክ ተቀይሮ እንደነበር በአሁኑ ወቅት ግን አንድ መቶ የኢትዮጵያ ብር 1800 የጅቡቲ ፍራንክ ብቻ እንደሚለወጥ ታውቋል።</p>

<p>ጅቡቲ ከኢትዮጵያ ጋር 2800 ኪሎ ሜትር ርዝመት ባለው ድንበር ስትገናኝ 23 ሺህ ካሬ ኪሎ ሜትር ስፋት ያላትና 520.000 የሕዝብ ብዛት ያላት ሀገር ናት። በባሙር መስመር ብቻ በዓመት 600 ሺ ቶንስ እኢቃ የሚጓጓዝ መሆኑም ይገመታል። ጅቡቲ የዓረቡን የእስላማዊውን ዓለምን የፈረንሳይኛ ተናጋሪ ሀገሮችን የመሳሰሉ የተለያዩ የኢኮኖሚና ባህል ነክ ማህበሮች አባልነች።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መስከረም 5 ቀን 1992</a></p>

</body>
</html>	
