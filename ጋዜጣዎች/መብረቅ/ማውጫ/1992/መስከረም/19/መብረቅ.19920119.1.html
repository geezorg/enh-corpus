<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያን ሴቶች ለዓለም ማኅበረሰብ የሚያስተዋውቅ ሳባ መጽሔት መጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያን ሴቶች ለዓለም ማኅበረሰብ የሚያስተዋውቅ ሳባ መጽሔት መጣ</h2>


<p>የሞዴልነት ሥራ ለሀገራችን እንግዳ ባይሆንም ገና ልጅ ነው። ብዙም የሚታወቅ አይደለም። በስልሳዎቹ ከዘመናዊ አለባበስ እስከ ባህላዊው በሞዴልነት ለማስተዋወቅና ኢትዮጵያዊ ሞዴሎችን ወደ አደባባይ ብቅ ለማድረግ የተደረገው ጥረት ቀላል አይደለም።</p>

<p>ከቅርብ ዓመታት ወዲህ ይህ ጥበብ ተመልሶ በሀገራችን መድረክ ብቅ እያለ ትንሳኤ ማግኘት ጀምሯል። በሩጫ ብቻ ሳይሆን በሞዴልነትም ሀገራችንን ሊያስጠሩ ደፋ ቀና የሚሉም እየተስተዋሉ ነው።</p>

<p>በቅርቡ በአዲስ አበባ ሸራተን ሆቴል በተጠራ አንድ ጋዜጣዊ መግለጫ ላይ ሻማ የሞዴል የሕትመትና የማስታወቂያ ሥራ ባደረገው ጥረት አንድ መጽሔት ተዘጋጅቷል። እንደ ሻማ ሰዎች ገለጻ የሀገራችንን የሞዴልነት ታሪክ የሚዳስስ ባሕላዊ እኛነታችንን የሚያሳይ በሕትመት ጥራቱ ዓለም አቀፍ ደረጃውን የጠበቀ በጥንታዊቷ ኢትዮጵያዊት ንግሥት ሳባ የተሰየመ መጽሔት ሰሞኑን ይወጣል።</p>

<p>ሳባ የተሰኘው ይኼው መጽሔት የኢትዮጵያን የሴቶች እንቅስቃሴ አጉልቶ ያሳያል ተብሎም ተጠቅሷል። ስሟ በታሪክ ጎልታ የሚታወቀው ኢትዮጵያዊቷ ንግሥት ሳባ ባህር አቋርጣ ሔዳ በወቅቱ ገናና ጠቢብ ከነበረው ንጉሥ ሰሎሞን ጋር ያደረገችው ግንኙነት ለኢትዮጵያ የውጭ ግንኙነትና ለኢትዮጵያውያን ሴቶች ማንነት የሩቅ ተጠቃሽ የሚሆን ምሥክር ተደርጎ ተቆጥሯል የመጽሔቱም ስያሜ በእሱዋ ስም መሰየሙ ለዚህ መሆኑ ተጠቅሷል።</p>

<p>በሀገራችን የተሻለ የሕትመት ሥራንና አገልግሎትን እሰጣለሁ የሚለው ሻማ የሞዴል ውድድሩን ብቻ ሳይሆን በሕትመት ሥራም የተሻለ አገልግሎት ለመስጠት በመጽሐፍና በመጽሔት ሥራ የሚሳተፍ ሲሆን በተለይም የኢትዮጵያን ሴቶች ታሪክና ባህል የማስተዋወቅ እቅድ እንዳለው ተገልጿል በዚህ ወቅት ድርጅቱ ዓለም ለኢትዮጵያ ኢትዮጵያንም ለዓለም ለማስተዋወቅ እንደሚጥር ተጠቁሟል።</p>

<p>ሻማ በዓመት ሁለቴ በሚያወጣው ይኼው የኢትዮጵያውያን ሴቶችንና ጤንነትን አጉልቶ ለማሳየት በሚያወጣው በዚሁ ሳባ በተሰኘው መጽሔት የአገር ውስጥ በሳል ጸሐፊዎችን፣ የፎቶግራፍ አንሺዎችንና አዘጋጆችን በማካተት ጥረት እያደረገ መሆኑን የድርጅቱ ዋና ሥራ አስኪያጅ አቶ ያሲር ባገርሽ ገልፀዋል።</p>

<p>ሻማ የህትመት እና የማስታወቂያ ድርጅት ከኒው ፌስስ እና ሞዴሊንግ ፕሮሞሽን ኤጀንሲ ጋር በመተባበር የሚያትመው ይኸው ሳባ የተሰኘው መጽሔት አርባ ገጽ ሲኖረው በዓለም አቀፍ ገበያ አሥር የአሜሪካ ዶላር ሲኖረው ለአገር ውስጥ በሰላሳ አምስት ብር እንደሚሸጥ ገልጿል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ መስከረም 19 ቀን 1992</a></p>

</body>
</html>	
