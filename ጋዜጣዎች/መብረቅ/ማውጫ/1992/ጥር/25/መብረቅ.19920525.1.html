<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወጋጐዳ ጦር የአገር ሽማግሌዎች ስም ጥቃት እየደረሰባቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በወጋጐዳ ጦር የአገር ሽማግሌዎች ስም ጥቃት እየደረሰባቸው ነው</h1>


<p>በደቡብ ኢትዮጵያ ሕዝቦች ክልላዊ መንግሥት ሥር በሚገኘው የወላይታ አካባቢ ከወራት በፊት ወጋጎዳ በተሰኘው ቋንቋ ምክንያት በተነሳው ግጭት ሳቢያ አ/አ ውስጥ የሚገኙ የአካባቢው ተወላጆች እየታሰሩ መሆናቸው ታወቀ።</p>

<p>ለዝግጅት ክፍላችን በደረሰው ጥቆማ መሠረት ባለፈው ሳምንት መገባደጃ ላይ አ/አ ውስጥ በፀጥታ ኃይሎች ከተያዙት የአካባቢው ተወላጆች መካከል አቶ ተክሌ ቦረና፣ አቶ ታደሰ ባሌ እና አቶ ተስፋዬ አንተነህ የሚባሉት ይገኙበታል። በእነዚህ ግለሰቦች ላይ ደረሰ የተባለው የእስራት ዘመቻ ምንም እንኳን አግባብነት ካለው የመንግሥት አካል በኩል እስከአሁን ይፋ ባይደረግም ባለፈው ሐሙስ ጥር 18 ከምሽቱ 9:00 ሰዓት አካባቢ አቶ ታደሰን መኖሪያ ቤታቸው ድረስ በመምጣት አራት ወታደራዊ የደንብ ልብስ የለበሱ ታጣቂዎች እና ሁለት «የትግሪኛ ቋንቋ» ተናጋሪ የሆኑ ሲቪል ልብስ የለበሱ የኢሕአዴግ አባላት እንደወሰዷቸው የተገለጸ ሲሆን እነዚህ ታጣቂዎች ሌላኛውን ታጋች አቶ ተክሌን ጭምር በመያዝ በአቶ ታደሰ መኖሪያ ቤት ውስጥ ለሰዓታት የቆየ የሰነድ እና ማስረጃዎች አሰሳ ካካሄዱ በኋላ የግል ታርጋ ያላት መኪናቸውንም ለጊዜው በቁጥጥር ሥር እንዳደረጓት እነዚሁ ምንጮች ይናገራሉ።</p>

<p>በተጠቀሰው ዕለት በግምት 12:00 ሰዓት ላይ በታጣቂዎች የታገቱት አቶ ተስፋዬ ጭምር ወደወላይታ ተወስደው በእስር ላይ እንደሆኑ ለጉዳዩ ቅርበትነት ያላቸው ምንጮቻችን ገልጸዋል። የወጋጐዳ ቋንቋ ባስከተለው መዘዝ የሰላማዊ ዜጐች ሕይወት መቀጠፉ የሚታወስ ሲሆን ሰሞኑን በኢትዮጵያ ቴሌቪዥን የዚህኑ ግጭት በማስመልከት በተላለፈው ፕሮግራም ላይ «አንዳንድ የግል ጋዜጦች እና የሻዕቢያ ሬዲዮ ሳይቀር ግጭቱን አናፍሰውታል» የሚል ተራ ሃሜታ የተላለፈ ሲሆን በዚሁ ስብሰባ ላይ «ግጭቱን የፈጠሩት የኦነግ እና ሻዕቢያ ተልዕኮ አስፈፃሚዎች ናቸው» የሚሉ አስተያየት ሰጪዎች ተስተውለዋል።</p>

<p>አካባቢውን ጠንቅቀው የሚያውቁ አንዳንድ አስተያየት ሰጭዎች እንደሚናገሩት ከሆነ በአሁኑ ሰዓት የአገር ሽማግሌዎችን ጨምሮ አንዳንድ የአገሬው ተወላጆች «በአድማ መሪዎች» ስም ማሠሩ እና ማሳደዱ ለተፈጠረው ችግር ዘለቄታ መፍትሔ እንደማያስገኝ እና ሁኔታውን ይበልጥ ሊያባብሰው እንደሚችል ያላቸውን ሥጋት ሲገልጹ ተሰምተዋል። የአራት ብሔረሰቦች ቋንቋ የተዳቀለበት መሆኑ የሚነገርለት ወጋጐዳ የአካባቢውን ማኅበረሰብ ፍላጐት ያላገናዘበ ፊደል በቆጠሩ «ምሁራኖች» የተሠራ ስህተት ነው ተብሎ የክልሉ መንግሥት በይፋ ይቅርታ መጠየቁ አይዘነጋም።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ጥር 25 ቀን 1992</a></p>

</body>
</html>	
