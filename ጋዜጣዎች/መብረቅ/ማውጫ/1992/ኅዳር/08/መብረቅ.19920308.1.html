<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ ኢትዮጵያ የሕይወት መስዋዕትነት የተከፈለበት ትግል በድል ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደቡብ ኢትዮጵያ የሕይወት መስዋዕትነት የተከፈለበት ትግል በድል ተጠናቀቀ</h2>


<p>ለሕይወት መጥፋት ለመቁሰልና ለንብረት መውደም ምክንያት የሆነው አዲሱ ወጋጎዳሳ ቋንቋ ሕዝብ ያልተቀበለው የተወላጆችን በአፍ ቋንቋ የመማርና የመናገር መብት ያልጠበቀና ህገመንግሥታዊ መብትን የሚጋፋ ሆኖ በመገኘቱ መንግሥት በግዴታ ሕዝቡ እንዲቀበለው ቢጥርም ሁኔታው ወደተባባሰና ወደ ተካረረ ደረጃ በመድረሱ የመንግሥት ባለሥልጣናት ሕዝብን ይቅርታ ጠይቀው አዲሱ ቋንቋ እንዲቀር መደረጉ ከስፍራው የደረሰን ዘገባ ያመለክታል።</p>

<p>በወላይታ ሶዶ ከተማ በ28/2/92 ዓ.ም. ሕዝብና የመንግሥት አካላት ካደረጉት ግጭትና ከደረሰው የሞትና የመቁሰል አደጋ ወዲህ ከተማዋ በሰንደቅ ዓላማ ተውለብልባ በየ10 ሜትሩ ርቀት በወታደር ተጠልቅልቃ «የተማከለው ወጋጎዳ ቋንቋ የመንግሥት የሥራ፣ የዳኝነትና የመማሪያ ቋንቋ መሆኑን እንደግፋለን» «የብሔር ብሔረሰቦችን ህገመንግሥታዊ መብት እንቀበላለን» በሚሉ መፈክሮች ደምቃ መክረሟ ቢታወቅም ይህ መፈክር ሌሊቱን ሕዝባዊ ይዘት ባላቸው መፈክሮች ተለውጦ ማደሩን ዘጋቢያችን ከላከልን ሪፖርት ለመረዳት ተችሏል።</p>

<p>ወደ ክልሉ በሄሊኮፕተር በተደጋጋሚ ያመሩት የመንግሥት ባለሥልጣናት ከእያንዳንዱ የቀበሌና ገበሬ ማኅበሩ ከመለመሏቸው ሶስት ሶስት ካድሬዎች አጋዢነት በ6/3/92 ሰላማዊ ሰልፍ በማድረግ በ28/2/92 ዓ.ም የደረሰውን አደጋና የሕዝብ አመፅ ያወግዛሉ ተብሎ ሲጠበቅ በተቃራኒው በርካታ የሕዝብ ተወካዮችን አዳራሽ ውስጥ በመሰብሰብ በ7ቱ ወረዳዎች የሚገኘውን 4 ያህል የብሔረሰቦች ቋንቋ በአንድ በተማከለ ቋንቋ እንዲናገር መታቀዱ ያለአግባብ መሆኑን ባለሥልጣናት በአንደበታቸው በመግለጽ ከሕዝብ ጋር ሲላቀሱና ሲመራረቁ መዋላቸው ተገልጿል።</p>

<p>በአዳራሹ ውስጥ ህዝቡን ያሰባሰቡት እነ ዶ/ር ካሱ ኢላላን አቶ አባተ ኪሾን ጨምሮ የክልሉ ባለሥልጣናት ከመቀመጫቸው በመነሳት የተፈጸመው ሁሉ ትክክል ባለመሆኑ ይቅርታ ይደረግልን በማለት ሕዝቡን መማፀናቸውም ይኸው ዘገባ ያመለክታል። ዶ/ር ካሱ ኢላላም ጥያቄው ፍትሐዊ ማለታቸውም ተገልጿል።</p>

<p>ይህ በዚህ እንዳለ ቅዳሜ ሕዳር 9 ቀን 1992 ዓ.ም አዲስ አበባ ከተማ ውስጥ ሊደረግ ታቅዶ የነበረው የወላይታ ተወላጆች የተቃውሞ ሕዝባዊ ሰላማዊ ሠልፍ በዚሁ ዕለት ሕዝቡ ለቋንቋው ያደረገውን ተጋድሎ በማወደስ፣ ለልማትና ለዕድገት እንዲበጅ ደግሞ የወላይታ ዞን እንዲፈቅድ ለፈሰሰው ደምና ለወደመው ንብረት ባለሥልጣናቱ እንዲጠየቁ የሚጠይቅ ሰላማዊ ሰልፍ እንደሚካሄድ አዲስ አበባ የሚገኙ የሰልፉ አስተባባሪዎች ገልጸዋል። መነሻውን ቅዱስ ጊዮርጊስ ቤተክርስቲያን ያደረገው ይኸው ሕዝባዊ ሰልፍ በፒያሳ አድርጐ ትምህርት ሚኒስቴር ደርሶ ለተወካዮች ም/ቤት አቤቱታውን ለማሰማት እንደሆነ ታውቋል።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ኅዳር 8 ቀን 1992</a></p>

</body>
</html>	
