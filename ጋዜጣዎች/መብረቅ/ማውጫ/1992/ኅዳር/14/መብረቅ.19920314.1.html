<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዘረኝነት መዘዝ ኢትዮጵያዊው «የአጥፍቶ መጥፋት» እርምጃ ወሰደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዘረኝነት መዘዝ ኢትዮጵያዊው «የአጥፍቶ መጥፋት» እርምጃ ወሰደ</h1>


<p>በአሜሪካን አገር በስደት ላይ የነበረ አንድ ወጣት በመኪና ማቆሚያ አካባቢ በሁለት ነጮች ላይ ባለፈው ሳምንት የግድያ እርምጃ ከፈፀመ በኋላ እራሱን መግደሉ ታወቀ።</p>

<p>ሮይተርስ የተሰኘው የዜና አገልግሎት ሰኞ ዕለት እንደገለፀው በካንሳስ ከተማ ውስጥ ይኖር የነበረ የ37 ዓመቱ ነሱስ ዘለቀ የግድያ እርምጃውን ፈጽሞ እራሱን ጭንቅላቱ ላይ በመተኮስ ሕይወቱን ለማጥፋት የወሰነው በዚያች አገር የሚገኙ ነጭ ዘረኞች ባደረሱበት የስነ ልቦና ተፅዕኖ ሳቢያ እንደሆነ በካንሳስ ከተማ የሚገኘው የፖሊስ ጽ/ቤት ያወጣው መግለጫ ያስረዳል።</p>

<p>ሟች ነሱስ በከተማይቱ ውስጥ በሚገኘው ዓለምአቀፋዊ አውሮፕላን ጣቢያ ውስጥ ቅዳሜ ጠዋት በሁለት ነጭ ሰራተኞች ላይ ጥይት ተኩሶ ነበር። አንዱ ነጭ ሰራተኛ ወዲያውኑ ሲሞት ሌላኛው ደግሞ ክፉኛ ቆስሏል። ነሱስን ጨምሮ ሶስቱም የአደጋው ተጠቂዎች በፓርኩ አካባቢ የሚሠሩ እንደነበር የገለጸው ሮይተር በአደጋው የቆሰለው አንዱ ነጭ ከአውሮፕላን ጣቢያው ርቀት ባለው የመኪና ማቆሚያ አካባቢ በደም ተጨማልቆ መኪናውን እያሽከረከረ ወደ አውሮፕላን ጣቢያው ለእርዳታ ሲሮጥ ለጊዜው ድንጋጤ ፈጥሯል።</p>

<p>ሰኞ ዕለት የከተማዋ ፖሊስ ይፋ ያወጣው ሁለት ተኩል ገጽ ያለው በሟቹ ነሱስ የእጅ ጹሑፍ ጥቅምት 25/1992 ዓ.ም የተጻፈ ደብዳቤ እንደሚያመለክተው ከሆነ «ድርጊቱ የዘረኝነት ውጤት ይመስላል» ብሏል። የሟቹ ደብዳቤ እንደሚያመለክተው በሕይወት በነበረበት ወቅት ተደጋጋሚ የዘር መድልዎ ይደርሱበት እንደነበር መግለጹን የፖሊስ አፈቀላጤዋ ተናግረዋል።</p>

<p>ሟች ነሱስ በሕይወት በነበረበት ጊዜ «በነጮች የበላይነት» ከፍተኛ በደል እና መጉላላት ይገጥመው እንደነበረ የጻፈው ደብዳቤ ያመለክታል። ወደ አሜሪካ በ1989 እ.ኤ.አ የተጓዘው ሟቹ ኢትዮጵያዊ በጊዜው የሥራና የገንዘብ ችግሮች እንደበሩበት ይገልጽና ይህ ሁሉ በጥቁሮች ላይ የተፈጸመ የዘረኝነት ውጤት መሆኑን አስምሮበታል። በደብዳቤው ላይ ከጠቀሳቸው መካከል «ጥቁሮች ለምን ደማቸው ከንቱ ይሆናል። ዘረኛ ነጮች ሁልጊዜ በኢትዮጵያውያን እና በሁሉም የዓለም ጥቁር ሕዝቦች ላይ በደል ይፈጽማሉ?» ካለ በኋላ «ይህ ደብዳቤ በጣም ለምወዳቸው ቤተሰቦቼ፣ ዘመዶቼ፣ ለሁሉም ኢትዮጵያውያንና ለሁሉም ጥቁር ሕዝቦች ይድረስልኝ» የሚሉ ቃላት ይገኙበታል። በስተመጨረሻ «እኛ አፍሪካውያን እንደ አንድ አህጉር እና አንድ ሕዝብ እንሁን» የሚል ተፅፎ ይገኝበታል። በአሜሪካ ውስጥ በሚደርስባቸው የተለያዩ በደሎች የተነሳ ጥቁሮች የአጥፍቶ መጥፋት እርምጃዎችን ሲወስዱ ይስተዋላሉ።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ኅዳር 15 ቀን 1992</a></p>

</body>
</html>	
