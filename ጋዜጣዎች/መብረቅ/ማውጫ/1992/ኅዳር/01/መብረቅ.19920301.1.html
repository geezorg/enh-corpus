<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በጋምቤላ ውስጥ የዲሞክራሲ እጦት ሰፍኗል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በጋምቤላ ውስጥ የዲሞክራሲ እጦት ሰፍኗል»</h1>

<p class="align-right">የጋምቤላ ኮንግረስ</p>


<p>በጋምቤላ ክልላዊ መንግሥት ውስጥ የዲሞክራሲ ባህል ሽታው እየጠፋ እንደመጣ እና መቻቻል የሚባል ነገር እንደሌለ የጋምቤላ ኮንግረስ ሹሙ ገለፁ።</p>

<p>ባለፈው ሳምንት መጨረሻ ላይ አ/አበባ በሚገኘው የተባበሩት መንግሥታት የመሰብሰቢያ አዳራሽ ውስጥ በተካሄደው የፓናል ውይይት ላይ ከተገኙት የተቃዋሚ ኃይሎች መካከል የጋምቤላ ኮንግረስ ሹም የሆኑት አቶ ኡፓማ ኡቦያ እንደገለጹት በአሁኑ ሰዓት ክልሉን በመምራት ላይ ያለው የጋምቤላ ሕዝቦች ዲሞክራሲ ግንባር (በአቶ ኦኬሎ ኒጊሎ የሚመራው) የተቃዋሚ ድርጅቶችን የዲሞክራሲ እንቅስቃሴ እንደገደበው ተናግረዋል። በጋምቤላ ውስጥ የሰብዓዊ መብት ረገጣ ማየሉን የተናገሩት አቶ ኡፓማ የመንግሥት ሠራተኞች የፖርቲ አባል ካለመሆናቸው የተነሳ ከሥራ በመታገድ እንደተባረሩ፣ የፖለቲካ ድርጅት ለማቋቋም አዳጋች መሆኑን፣ የፍትሕ አካላት ሥራቸውን በነፃ ለማከናወን አለመቻላቸውን፣ አ/አበባ የሚገኘው የሲቪል ኮሌጅ ውስጥ የሚገቡት የገዢው መንግሥት ታማኞች እና ካድሬዎች ናቸው፣ በመንግሥት መገናኛ ብዙሃናት በአካባቢው ስለሚካሄደው ልማት የሚወራው በጣም የተጋነነ መሆኑን ገልጸዋል። በተጨማሪም ፓርቲው 21 አባላት እንደታሰሩበት ጠቁመው በክልሉ ፕ/ት አቶ ኦኬሎ ኒጌሎ ትዕዛዝ ተቃዋሚዎች እንዲታሰሩ የሚደረግበት አጋጣሚ አለ ሲሉ ወቀሳቸውን ሰንዝረዋል።</p>

<p>በአቶ ኡፓማ አገላለጽ ከሆነ ከዚህ በፊት የኢትዮጵያ እና የድርጅቱ ሰንደቅ ዓላማ አንድ ወረዳ ውስጥ እንዲቃጠል ተደርጓል። በክልሉ በአካባቢ ሚሊሺያ ሹም የተመለመሉ ሰልጣኞች ከወታደራዊ ስልጠና ውጪ በሚሰጣቸው ርዕዮተ ዓለም ትምህርት በተቃዋሚዎች ላይ የማዋከብ የማጉላላት ትምህርት እንደሚተከልባቸው እኚሁ የተቃዋሚ ኮንግረሱ ሹም ለተሰብሳቢዎቹ ተናግረዋል።</p>

<p>በክልሉ ሊካሄድ ለታቀደው የብሔራዊ እና ክልላዊ ተመራጮች የተመረጡት የምርጫ አስፈጻሚዎች ከፓርቲው ጋር የተነካኩ መሆናቸውን በጥርጣሬ ዓይን እንደሚመለከቱ በማስረዳት በተመሳሳይ ሂደቶች ለሚከሰቱ ችግሮች ድርጅታቸው ተጠያቂ እንደማይሆን አስምረውበታል። በድርጅታቸው ላይ ውንጀላ የቀረበባቸው የጋምቤላ ሕዝቦች ዲሞክራሲያዊ ግንባር እና የክልሉ ፕ/ት የሆኑት አቶ ኦኬሎ ኒጊሎ በበኩላቸው ፓርቲ ለማቋቋም እገዳ አለ የተባለውን በማስተባል እንደዚያ ከሆነ ኮንግረሱ መኖር ባልቻለ ነበር ብለዋል። አባላት ታሰሩ የተባለውን ያስተባበሉት የክልሉ ፕ/ት ግለሰቦቹ የታሰሩት ከወንጀል ጉዳይ ጋር እንጂ በፖለቲካ አመለካከት እንዳልሆነ፤ በሲቪል ኮሌጅ የሚገባው ከኋላ ቀር ክልሎች የመጣ ፈተናውን ያለፈ ማንኛውም ዜጋ እንደሆነ፤ ሰንደቅ ዓላማ ተቃጠለ የተባለው ሀሰት መሆኑን እና እርሳቸው ወደ ሥልጣን የመጡት በሕዝቡ ተመርጠው በመሆኑ አምባገነን ያለመሆናቸው ለማስረዳት ሞክረዋል። የአስመራጮችን ጉዳይ በተመለከተ ከፖለቲካ መጽዳታቸውን ጭምር የምርጫ ቦርድ ማጣራት እንደሚችል አስገንዝበዋል።</p>

<p>በአካባቢው የተመለመሉት ሚሊሺያዎችም ሰላም ለማስከበር እንጂ ከፖለቲካ ጋር ያልተነካኩ መሆናቸውን በማስረዳት የእነርሱ መኖር በአካባቢው አንጻራዊ ሰላም መስፈን ጉልህ ሚና እንዳለው ጠቁመው ብሶት አለብኝ የሚል ወገን መጥቶ ማነጋገር እንደሚችል አስገንዝበዋል። የጋምቤላ ክልል ኋላ ቀር ከሚባሉት አካባቢዎች አንዱ ነው።</p>


<p class="align-center"><a href="/Gazettas/Mebrek/info/Mebrek.sera.html">ከመብረቅ ኅዳር 1 ቀን 1992</a></p>

</body>
</html>	
