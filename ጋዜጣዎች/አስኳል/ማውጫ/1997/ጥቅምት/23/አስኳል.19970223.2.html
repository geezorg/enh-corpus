<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ነጋሶ ጊዳዳ፣ ግልፅ ደብዳቤ ፃፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር ነጋሶ ጊዳዳ፣ ግልፅ ደብዳቤ ፃፉ</h2>


<p>የቀድሞው ፕሬዝዳንት ዶ/ር ነጋሶ ጊዳዳ፣ ለፌዴሬሽን ም/ቤት ግልፅ ደብዳቤ ፃፉ። ዶ/ር ነጋሶ ጊዳዳ፣ ለፌዴሬሽን ም/ቤት በፃፉት ደብዳቤ «የቀድሞ ፕሬዝዳንት የማይደፈሩና የማይገሰሱ መብቶች ያሉት የሀገሪቱ ዜጋ ነው» በማለት ይህን ይጋፋል ያሉት አዋጅ ቁጥር 255/1994 እንዲሻሻል ጠይቀዋል። ዶ/ር ነጋሶ ጊዳዳ፣ እንዲህ ብለዋል «በአዋጁ አንቀጽ 7 ላይ፦ «ፕሬዝዳንቱ በስራ ዘመኑም ሆነ የሥራ ዘመኑ ካበቃ በኋላ፣ወገንተኝነት ካላቸው የፖለቲካ እንቅስቃሴዎች የመገለል ኃላፊነት ይኖረዋል» የሚል ተደንግጓል። የዚህ አንቀጽ ይዘትና ጽንሰ ሃሳብ የህገ-መንግሥቱን ድንጋጌዎች የሚቃረን ነው። በተጨማሪም አንቀፁ ባገራችን እያካሄድን ባለነው የዲሞክራሲ ስርአት ግንባታ ዜጐች ሁሉ እንዳይሳተፉ የሚከለክል ነው። </p>

<p>እንደሚታወቀው፣ የኢትዮጵያ ፌዴራላዊ ዲሞክራሲያዊ ሪፐብሊክ ህገ-መንግሥት የዜጐች መሰረታዊ የሰብአዊና ዲሞክራሲያዊ መብቶችን መከበራቸውን ደንግጓል። የዲሞክራሲያዊ መብቶችን በተመለከተ፣ በአንቀጽ 29 ላይ የአለመላከከት እና ሃሳብን በነፃ የመያዝና የመግለጽ መብት፣ በአንቀጽ 30 ላይ፣ የመሰብሰብ፣ ሰላማዊ ሰልፍ የማድረግ ነፃነትና አቤቱታ የማቅረብ መብት፣ በአንቀጽ 31 እና በአንቀጽ 38/2 ላይ፣ የመደራጀት መብት፤ እንዲሁም በአንቀጽ 38/1 ላይ የመምረጥና የመመረጥ መብት ለዜጐች መከበራቸውን በህገ -መንግሥቱ በግልጽ ተደንግጓል።</p>

<p>የሪፐብሊኩ ፕሬዝዳንትም ሆነ የቀድሞ ፕሬዝዳንት በሥራ ላይ ባሉ ወይም በነበሩ ጊዜ ካገኙት የርዕሰ ብሔርነት ሥልጣን በላይና በፊት የማይደፈሩና የማይገሰሱ ሰብዓዊና ዴሞክራሲያዊ መብቶች ያሏቸው ሰብአዊ ዴሞክራሲያዊ መብቶች ያሏቸው ሰብአዊ ፍጡሮችና የአገሪቱ ዜጐች ናቸው። ይህም መብታቸው እንደማንኛውም ዜጋ በህገ-መንግሥቱ የተጠበቁላቸው ሲሆን፣ በደረጃ አግባቡ ዝቅተኛ በሆነ አዋጅ ከህጐች ሁሉ የበላይ በሆነው ህገ-መንግሥት የታወቁላቸው መብቶቻቸው ሊሻሩባቸው አይችልም፣ ፍትሃዊ አይሆንም።» ብለዋል።</p>



<p class="align-center"><a href="/Gazettas/Askwal/info/Askwal.sera.html">ከአስኳል ጥቅምት 23 ቀን 1997</a></p>

</body>
</html>	
