<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ታማኝ ተቃዋሚዎች» እና ኢህአዴግ «ተከራከሩ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ታማኝ ተቃዋሚዎች» እና ኢህአዴግ «ተከራከሩ»</h2>


<p>ኢንተር አፍሪካ ግሩፕ የተሰኘው ድርጅት ባለፈው እሁድ ፣ በገዢው ፓርቲና «ታማኝ ተቃዋሚዎች » ተብለው በተፈረጁት መካከል ያዘጋጀው የክርክር መድረክ ላይ መኢአድና ኢዴአፓ ሲገኙ፣ በውይይቱ ላይ ይገኛል ተብሎ ቦታ ተይዞለት የነበረው ኢዲዩ ግን ሳይገኝ ቀረ።</p>

<p>ኢዲዩ በውይይት መድረኩ ላይ ያልተገኘው፣ የተቃዋሚዎች ህብረት አባል ቅንጅት በመሆኑ እንደሆነ ለማወቅ ተችሏል። በዶ/ር መረራ ጉዲና የሚመራው የተቃዋሚዎች ህብረት፣ በውይይቱ ላይ ላለመካፈል መወሰኑ ይታወሳል። </p>

<p>የሞቀ ውይይት አልተደረገበትም በተባለው በዚህ መድረክ ላይ የኢህዴግህ ተወካይ ሆነው የተገኙት የማስታወቂያ ሚ/ሩ፣ በረከት ስምኦን፣ በግልፅ ተቃዋሚ ፓርቲዎችን ሲዘልፉና ሲያንቋሽሹ የዋሉ ሲሆን፣ «ተቃዋሚ ፓርቲዎች ጥያቄያቸው የሕዝብ ጥያቄ አይደለም፣ የሕዝብ አጀንዳ የሌላችው ኃይሎች በህዝብ ስም ስለተናገሩ አብረን አንድ ላይ ተዳብለን እንዲሂድ የሚባል ነገር ሊኖር አይችልም፣ ...በሴቶች ጉዳይ ላይ የሚረባ ፕሮግራም የላቸውም...» ብለዋል።</p>

<p>አቶ በረከት ስምኦን፣ በዶ/ር ታዬ ወ/ሰማያት የሚመራውን ኢመማ፣ «ፖለቲካ ውስጥ መግባት የለበትም» ሲሉ ለተናገሩት አስተያየት የሰጡት የአክስሽን ኤይድ ተወካይ አቶ ዳንኤል በቀለ «የሲቪል ማህበረሰብ ድርጅት የፖለቲካ ድርጅቶ አይደለም ስንል እኔ እንደሚገባኝ የፖለቲካ ስልጣን ለመያዝ አይንቀሳቀስም ማለት ነው እንጂ፣ በፖለቲካ ጉዳይ አይሳተፍ ማለት አይደለም። እንደእርስዎ አነጋገር ከሆነማ፣ ከፖለቲካ ፓርቲዎች ጋር አብራችሁ አትቀመጡ፣ አትሰብሰቡ፣ አትነጋገሩም እስከሚለው ሊያስኬድ ይችላል። ህይወታችን ፖለቲካ ይመስለኛል። ይሄ ከተባለ ከመንግስት ጋር ቀረቤታ ያላቸውና ተቀራርበው የሚሰሩ ብዙ ሲቪክ ማህበራት አሉ። ይሄ ጥያቄ ለእነርሱም መነሳት ነበረበት ማለት ነው» ብለዋል።</p>

<p>የመላው ኢትዮጵያ ዴሞክራሲያዊ ፓርቲ (መኢዴፓ) አስተባባሪ የሆኑት አቶ ዘለለ ፀጋ ስላሴ በስብሰባው ላይ ሀሳባቸውን ለመግለፅ በተደጋጋሚ ጥያቄ ቢያቀርቡም ከመድረኩ ሊፈቀድላቸው አልቻለም። ስለዚህ ጉዳይ፣ ስብሰባው ካለቀ በኋላ በስልክ አግኝተን ላቀረብንላቸው ጥያቄ በሰጡት ምላሽ «የክርክሩ አዘጋጆች በዚህ ፓናል ላይ የሚሳተፉትን ፓርቲዎች ሲመርጡ የተከተሉትን መስፈርት አስቀድመን ተቃውመን ነበር። ጥያቄ ለማቅረብ ዕድል እንደሚሰጠን ከአዘጋጆቹ ተገልፆልን ስለነበር ፣ ዕድሉ ይሰጠናል ብለን በተደጋጋሚ ብንጠይቅም፣ ሳይፈቀድልን ቀርቷል። ከስብሰባው በፊት፣ ኢንተር አፍሪካ ግሩፕ መኢአድና ኢዴአፓ እንዲሁም በስብሰባው ላይ ያልተገኘው ኢዲዩ እንዴት ከሌሎች ተቃዋሚ ፓርቲዎች ተለይተው ሊጠሩ እንደቻሉ ላቀረብንላቸው ጥያቄ በሰጡን ምላሽ፣ ካሁን ቀደም በሸራተን ሆቴል በገዢው ፓርቲና በተቃዋሚዎች መካከል በተካሄደው ስብሰባ ላይ ተሳታፊ ስለነበሩ እንደሆነ ተገልጾልናል። ሆኖም፣ በያኔው የክርክር መድረክ ላይ መኢአድ ተሳታፊ አልነበረም። ስለዚህ፣ ተቃዋሚ ፓርቲዎችን ያቀፈው ህብረቱ እንዲሳተፍ ሳይደረግ መኢአድ የተመረጠበት ምክንያት አጠያያቂ ነው» ሲሉ አስተያየታቸውን ሰጥተውናል። በሌላ በኩል ፣ ክርክሩ ላይ ጥያቄ እንዲያቀርብ ተመርጦ የነበረው ኢትኦጵ ጋዜጣ» በስብሰባው ላይ ሳይገኝ ቀርቷል። ኢትኦጵ ጋዜጣ፣ በጠንካራ ኢትዮጵያዊነቱ ከሚታወቅና ተሰሚነት ካላቸው ነጻ ጋዜጦች መካከል በዋኛነት የሚጠቀስ መሆኑ ይታወቃል።</p>

<p>በአጠቃላይ፣ በዕለቱ የተካሄደው ክርክር የተጣበበና ሐሳቦች በሚገባ ያልተንሸራሸሩበት ፣ እንዲሁም። ለይምሰል ብቻ የተዘጋጀ እንደሆነ በጉዳዩ ዙሪያ ያነጋገርናቸው የፖለቲካ ታዛቢዎች ገልጸውልናል። ይሳተፋል ተብሎ ሠዓት የተያዘለት ኢዲዩ ሳይገኝ ቀርቶ እንኳ፣ ሰዓቱ በቂ ሊሆን አልቻለም። በአብዛኛው የተነሱት ጥያቄዎች መሰረታዊ የሆኑት ነገሮችን የያዙ አልነበሩም ሲሉ ታዛቢዎች ተችተውታል። ከዚህም በተጨማሪ፣ ጥያቄ እንዲያቀርብ ቀደም ሲል ሰዓት ተይዞላቸው የነበሩት ጋዜጠኞች በቂ ጥያቄዎችን ማቅረብ አልቻሉም ተብሏል።</p>

<p>ስብሰባው ካለቀ በኋላ፣ «በክርክሩ» ማን እንዳሸነፈ ለ50 የአዲስ አበባ ነዋሪዎች (24 ሴቶች፣ 26 ወንዶች፣ የኃይማኖት የብሄረሰብ ስብጥር ግምት ውስጥ ገብቶ የተመረጡ) ጥያቄ አቅርበን በሰጡን ምላሽ 6 ከመቶ ኢዴአፓ አሸንፏል፣ 9 ከመቶ መኢአድ አሸንፏል፣ 4 ከመቶ ኢህአዴግ አሸነፏል ሲሉ፣ ቀሪዎቹ 81 ከመቶ ግን ማንም አላሸነፈም ብለዋል።</p>

<p>ከተቃዋሚዎች ህብረት አፈንግጠው ከኢህአዴግ ጋር ቅርበት እየፈጠሩ የሚገኙት መኢአድና ኢዴአፓ ፣ ህዝብ እየራቃቸው መሆኑን የፖለቲካ ታዛቢዎች ይናገራሉ።</p>


<p class="align-center"><a href="/Gazettas/Askwal/info/Askwal.sera.html">ከአስኳል መስከረም 18 ቀን 1997</a></p>

</body>
</html>	
