<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስለሺ ስህንና መሰረት ደፋር በሞናኮ አሸነፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስለሺ ስህንና መሰረት ደፋር በሞናኮ አሸነፉ</h2>


<p>ሃያ ስምንተኛው የአቴንስ ኦሎምፒክ ከተጠናቀቀ በኋላ፣ ከፍተኛ ሽፋን ያገኘ ውድድር የተካሄደው ባለፈው ቅዳሜና እሁድ በፈረንሳይ ሞናኮ የአትሌቲክስ ውድድር ነው። ውድድሩ የዓመቱ ማለትም 2004 የመዝጊያ ውድድር ተደርጐ ነው የሚቆጠረው። በዚህ ውድድር የሃገራችንን ታዋቂ አትሌቶች ጨምሮ፣ በዓለም ላይ ታዋቂነትን ያላቸው አትሌቶች ተካፍለዋል። የሃገሪችን አትሌቶች በሁለቱም ፆታ በ3ሺህና በ5 ሺህ ርቀቶች ተወዳድረዋል።</p>

<p>ውድድሩ በተጀመረበት ባለፈው ቅዳሜ በተደረገው የአምስት ሺህ ሜትር ርቀት፣ በዜግነት ቱርካዊቷ አብይ ለገሠ አሸናፊ ሆናለች (እንደሚታወቀው አብይ የ5 ሺህ ሜትር የዓለም ሪከርድ ባለቤት ነች) በዚህ ውድድር ተካፋይ ከሆኑት የሃገራች አትሌቶች መካከል በአቴንስ ኦሎምፒክ በ10ሺህ ሜትር የብር ሜዳሊያ ባለቤት የሆነችው እጅጋየሁ ዲባባ ሶስተኛ ወጥታለች። እጅጋየሁ የገባችበት ሰዓት 14፡69፡52 ነው። በዚህ ውድድር ወርቅነሽ ኪዳኔ በሆነ 14፡59፡95 ሰዓት በመግባት አምስተኛ በመውጣት ውድድሩን አጠናቃለች። ከትላንትና በስቲያ እሁድ ወደ ተደረጉት ውድድሮች ስንመለከት በቅድሚያ በወንዶች በተደረገው የአምስት ሺህ ሜትር ውድድር አትሌት ስለሺ ስህን የሥራውን ሪኮርድ ከአራት ሰከንድ በላይ በማሻሻል አሸናፊ ሆኗል። አትሌት ስለሺ ስህን በአቴንስ ኦሎምፒክ በ10ሺህ ሜትር የብር ሜዳሊያ ባለቤት መሆኑ ይታወሳል። በፈረንሳዩ የሞናኮ ውድድር የአጨራረስ ዘዴውን ይበልጥ በማጐልበት የወርቅ ሜዳሊያ ባለቤት ለመሆን ችሏል። ስለሺ አሸናፊ የሆነበት ሰዓት 13፡06 በመግባት ነው። ስለሺን በመከተል ሁለተኛ የወጣው አትሌት ደጀኔ ብርሃኑ ሲሆን፣ ገ/እግዚአብሔር ገ/ማርያም በመጨረሻ ላይ በሰራው አግባብያልሆነ ስህተት አራተኛ በመውጣት ውድድሩን አጠናቋል። በዚሁ ርቀት የተወዳደረው ሌላው ኢትዮጵያዊ አትሌት ታሪኩ በቀለ 13፡18 ደቂቃ በመግባት ውድድሩን በ10ኛነት አጠናቋል። ወጣቱ አትሌት ታሪኩ በቀለ የታዋቂው አትሌት የቀነኒሳ በቀለ ታናሽ ወንድም ነው። ምንም እንኳን ታሪኩ በውድድሩ አሥረኛ ቢወጣም፣ የገባበት ሰዓት ወደፊት ተስፋ የሚሰጥ ሰዓት ሆኖ ተገኝቷል። በሶስት ሺህ ሜትር በተካሄደው የሴቶች ውድድር በአቴንስ ኦሎምፒክ በ5 ሺህ ሜትር የወርቅ ባለቤት የሆነችው ወጣቷ መሰረት ደፋር አሸናፊ ሆናለች። መሰረት ውድድሩን ለማሸነፍ የፈጀባት 8፡36 ሰከንድ ነው። መሰረትን በመከተል የሩሲያና የፖላንድ አትሌቶች ሁለተኛና ሶስተኛ ወጥተዋል።</p>

<p>በወንዶች የ3ሺህ ሜትር በተደረገው ውድድር፣ አትሌት ሙሉጌታ ወንድሙ 7፡39 ሰከንድ በመግባት ውድድሩን በሶስተኛነት አጠናቋል። ሙሉጌታ የገባበት ሰዓት የራሱ ምርጥ ሰዓት እንደሆነም ተገልጿል። በዚህ ውድድር ላይ ይሳተፋሉ ተብሎ ከተጠበቁት ታዋቂ አትሌቶች መካከል አትሌቶ ቀነኒሳ በቀለና ብርሃኔ አደሬ አለመወዳደራቸው ታውቋል። ቀነኒሳ በቀለ ለመወዳደር ያልቻለው በእግሩ ላይ ባጋጠመው ህመም ምክንያት ነው። ቀነኒሳ የሞናኮ ውድድር ከማድረጉ በፊት ከእጮኛው አለም ተሻለ ጋር ሆላንድ በእረፍት ያሳለፈ ሲሆን፣ አትሌቱ በሆላንድ ካሳለፈው የእረፍት ጊዜ በተጓዳኝ የህክምና ምርመራ ማድረጉን ለማወቅ ተችሏል። አትሌት ቀነኒሳ እየተካሄደ ባለው የዓለም ምርጥ አትሌት ምርጫ የሞናኮው ውድድር ላይ ተሳታፊ መሆኑ ፉክክሩን በሰፊ ነጥብ ለማሸነፍ ያግዘው የነበረ ቢሆንም፣ በውድድሩ ላይ ከእጮኛው ጋር ያሳለፈው በእንግድነት መሆኑን ከሥፍራው የደረሰን ዜና ያስረዳል።</p>

<p>በሌላ በኩል ከኢትዮጵያ አትሌክስ ፌዴሬሽን ጋር በተፈጠረ አለመግባባት የስድስት ወር ቅጣት ተጥሎባት የነበረውና በጠየቀችው ይቅርታ እገዳው የተነሳላት አትሌት ብርሃኔ አደሬ በሞናኮ ውድድር ሳትካፈል ቀርታለች። ብርሃኔ እገዳው ከተነሳለት በኋላ ጀርመን በርሊን ላይ ባደረገችው የመጀመሪያ ውድድር ማሸነፏ የሚታወስ ነው። ብርሃኔ በፈረንሳዩ የሞናኮ ውድድር ተካፍላ የምታስመዘግበው ውጤት አቋሟን በገሃድ ይገልፃል የሚል ግምት በህዝብ ዘንድ አድሮ ነበር። ለዚህ ደግሞ ምክንያቱ በኦሎምፒክ ውድድር ብርሃኔን በአቋምና ውጤት በልጠዋል የተባሉ አትሌቶች በውድድሩ በመካፈላቸው ነበር።</p>

<p>በብርሃኔ ዙሪያ በኢንተርኔት የተሰራጨው ዘገባ ከስሟ ስር DN የሚል ፅሁፍ አስፍረዋል። የዚህ ቃላት ትርጉም አትሌትው ዲስኳሊፋይድ መሆኗን ያስረዳል። አትሌቷ ለውድድሩ አዘጋጆች ሪፖርት ባለማድረጓ፣ ከውድድሩ ውጭ መሆኗን የደረሰን ዜና ይጠቁማል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መስከረም 11 ቀን 1997</a></p>

</body>
</html>	
