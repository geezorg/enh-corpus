<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የመኢአድ መሪዎች ወያኔ የፈጠረላቸውን ምቹ ሁኔታ እየተጐነጩ መኖርን መርጠዋል» የተቃዋሚዎች ህብረት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የመኢአድ መሪዎች ወያኔ የፈጠረላቸውን ምቹ ሁኔታ እየተጐነጩ መኖርን መርጠዋል» የተቃዋሚዎች ህብረት </h2>


<p>የተቃዋሚዎች ህብረት ከተመሰረተ ማግሥት ጀምሮ ችግር ሲፈጥሩ የቆዩት የመኢአድ መሪዎች አላማ «ወያኔ፣ በፈጠረላቸው ምቹ ሁኔታ ተመቻችተው ለመኖር ነው» ሲል ህብረቱ ባወጣው መግለጫ ገለፀ።</p>

<p>የመኢአድ መሪዎች ከመንግስት ተቋማት ጋር በቅርብ የሚሰሩ ነጋዴዎች እንደሆኑ ይታወቃል።</p>

<p>ከመካከላቸውም፣ ከመንግሥት ባንክ ከፍተኛ የገንዘብ ብድር የወሰዱ እንዳሉ የአደባባይ ሚስጥር መሆኑን የፖለቲካ ታዛቢዎች ይናገራሉ።</p>

<p>የመኢአድ መሪ የሆኑት አቶ ኃይሉ ሻውል፣ «ከደርግ መንግሥት፣ የኢህአዴግ መንግሥት ይሻላል» እያሉ በተደጋጋሚ እንደሚናገሩ ቅርበት ያላቸው ምንጮች ይናገራሉ። አቶ ኃይሉ ሻውል፣ በደርግ ዘመን የሚኒስትርነት ማዕረግ እንደነበራቸውም ይታወሳል።</p>

<p>የተቃዋሚዎች ህብረት ባወጣው መግለጫ «የህዝብን ትግል የሚያዳክሙት የመኢአድ መሪዎች እንጂ፣ ህብረቱ አይደለም»ብሏል።</p>

<p>«የኢትዮጵያ ችግር በአንድ ወይም በሁለት ድርጅቶች በጐ ፍቃድ አይፈታም» ያለው መግለጫው «መኢአድን ወደ ህብረቱ ለመመለስ ጥረት በሚደረግበት ግዜ፣ መኢአድ በወያኔ የዜና ማሰራጫዎች ልዩነቶችን ሲያራግብ ነበር» ብሏል።</p>

<p>መግለጫው በመቀጠልም፣ «ህብረቱ አንድም አባል ድርጅት ጥሎ ላለመጓዝ ካለው ቅን ፍላጐት የተነሳ፣ የህብረቱን ዓላማ የጋራ ማድረግ፣ እንዲሁም በጋራ መንቀሳቀስ አስፈላጊ መሆኑን ለማስረዳት ጥረት አድርጓል። በዚህም ወርቃማ የሆነ የትግል ጊዜውን በማይሆን ቦታ አውሏል። ሃገራችን ካለችበት አዘቅት የምትወጣው በህብረት ብቻ መሆኑን፣ ሌላ አማራጭ መንገድ እንደሌለ ለማስጨበጥ ኢዴኃህ ከፍተኛ ጥረት አድርጓል። ህብረቱ ሳይሸራረፍ እንዲቆይ ለማድረግ የህብረቱ አመራር ያጠፋው ጊዜና ጉልበት፣ ሃገር የሚበትነውንና ህዝብን የሚያፍነውን ኢህአዴግ ለመታገል ቢሆን ኑሮ፣ ምንኛ መልካም ስራ በተሰራ ነበር። እንዲያም ሆኖ፣ የህብረቱን አላማ ለማሳካትና በጋራ ጥረት ለማምጣት፣ የህብረቱ መጠናከርና በጠራ መንገድ መጓዝ ቅድመ -ሁኔታ ስለነበረ፣ ይህንን ችግር ለመፍታት ከፍተኛ ጥረት አድርጓል። ህብረቱ በዚህ ጥልቅ ሃገር አድን ስትራቴጂ የሚመረጥ ሣይሆን፣ ግዴታ ሆኖበት የመኢአድ አመራር የያዙትን አቋም እንዲያስተካክሉ፣ መኢአድም ከህብረቱ ጋር አብሮ እንዲጓዝ፣ ህብረቱ የተለያዩ ጥረቶች ቢያደርግም አልተሳካለትም።» ብሏል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መስከረም 25 ቀን 1997</a></p>

</body>
</html>	
