<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አማርኛን፣ የአፍሪካ ህብረት፣ የሥራ ቋንቋ ለማድረግ ማህበር ተቋቋመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አማርኛን፣ የአፍሪካ ህብረት፣ የሥራ ቋንቋ ለማድረግ ማህበር ተቋቋመ</h2>


<p>አማርኛ የአፍሪካ ህብረት የሥራ ቋንቋ እንዲሆን የዓለም አቀፍ ድጋፍ የሚያሰባስብ የሲቪክ ተቋም ተቋቋመ። «የአማራ ህዝብ ባህልና ቋንቋ ባለአደራ ማህበር» በመባል የተቋቋመው ይህ ማህበር፣ ከ40 ሚሊዮን ህዝብ በላይ የሚነገረው የአማርኛ ቋንቋ የአፍሪካ ህብረት የሥራ ቋንቋ ሳይሆን፣ የስዋህሊ ቋንቋ የአፍሪካ ህብረት የሥራ ቋንቋ ሆኖ መመረጡ አግባብ እንዳልሆነ ገልጿል።</p>

<p>ማህበሩ፣ የአማርኛ ቋንቋ የአፍሪካ ህብረት የሥራ ቋንቋ እንዲሆን ለማስተባበር ያስፈለገበትን ምክንያት ሲዘርዘር፣ እንዲህ ብሏል «አማርኛን የአፍሪካ ህብረት የሥራ ቋንቋ ለማድረግ የተነሣሣንበት ምክንያት ፤</p>

<p>1ኛ የአፍሪካ ህብረት በአሁኑ ግዜ 4 የሥራ ቋንቋዎች አሉት። እነዚህም፣ እንግሊዝኛ፣ ፈረንሳይኛ፣ ፓርችጊውስና ስዋሃሊ ናቸው። ከእነዚህ መካከል 3ቱ ማለትም እንግሊዝኛ፣ ፈረንሣይንና ፖርቱጊውስ ቋንቋዎች አፍሪካዊ ያልሆኑትና ከቅኝ ገዢዎች የተወረሱ ናቸው። አፍሪካዊው ቋንቋ ስውሃሊ ብቻ ነው። ይህ ሁኔታ ብዙ አፍሪካውያኑን ቅር አሰኝቷል። የአፍሪካ ህብረት ደግሞ፣ የአፍሪካዊያን እንደመሆኑ መጠን፣ አፍሪካዊ ቋንቋዎች የህብረቱ ልሳኖች ሊሆኑ ይገባቸዋል የሚል እምነት አለ።</p>

<p>2ኛ የአፍሪካ ህብረት የሥራ ቋንቋ ለመሆን፣ እንደ መስፈርት ከተቀመጡት መካከል አንዱ፣ በእጩነት የሚቀርቡ ቋንቋዎች «የአባል አገር የስራ ቋንቋ መሆን አለበት» የሚል ነው። በአማርኛ፣ የኢትዮጵያ ፌደራላዊ መንግሥት የሥራ ቋንቋ መሆኑ በህገ መንግሥት የተደነገገ በመሆኑ፣ ይህን መስፈርት ያሟላል። እንዲሁም አማርኛ ቋንቋ በአሁኑ ጊዜ ቢያንስ በ50 ሚሊዮን ተናጋሪዎች የሚነገር በመሆኑ፣ ከአፍሪካዊያን ቋንቋዎች መካከል በተናጋሪዎች ብዛት የአንደኝነት ቦታ ያለው ነው።በተጨማሪ፣ የአማርኛ ቋንቋ አፍሪካዊ የሆነውን የግዕዝ ፊደል የሚጠቀም መሆኑና፣ ከአፍሪካውያን ቋንቋዎች መካከል በሥነ ፅሑፍ እድገቱ የአንደኝነት ቦታ እንዳናለው የተመሰከረለት ስለሆነ፣ የአፍሪካ ህብረት የሥራ ቋንቋ ቢሆን፣ አፍሪካዊያን ያስከብራል። ይገባዋል።</p>

<p>3ኛአማርኛ፣ የአፍሪካ ህብረት የሥራ ቋንቋ እንዲሆን ብዙ አፍሪካውያን የሚደግፉት ሃሳብ እንደሆነ ይታወቃል። ሆኖም፣ ያለውን አህጉራዊ በጎ ፍቃድ የሚያስተባብር ተቋም ባለመኖሩ፣ ሐሳቡ እውን ሳይሆን እስከዛሬ ቆይቷል። የዚህ የሲቪክ ማህበር መቋቋም ይህንን ክፍተት ይሞላዋል።</p>

<p>ከዚህ ሌላ፣ ማህበሩ ያስፈጽማቸዋል ያላቸውን ዓላማዎችንም በሚመለከት እንዲህ ብለዋል «1. በአማራ ህዝብ ባህል፣ ቋንቋ፣ ሥነ ልቦና ያሉ ትውፊታዊና የሰነድ መረጃዎችን ማሰባሰብ፣ ማቀናጀት፣ ማሰራጨት፣ ማጥናት፣ ማስፋፋት፣</p>

<p>2.በአማራ ህዝብ ባህል፣ ቋንቋ፣ ሥነልቦና ዙሪያ ክበቦችን ማቋቋምና ማስተባበር፣</p>

<p>3.በአማራ ህዝብ ባህል ቋንቋ ሥነ ልቦና ዙሪያ ህዝባዊ የውይይት መድረኮችን ማዘጋጀ፣</p>

<p>4.የአማራ ህዝብ ባህል፣ ቋንቋን በዓለም አቀፍ ደረጃ ማስተዋወቅ፣ ማስፋፋት፣</p>

<p>5.አማርኛ ቋንቋ የአፍሪካ ህብረት የስራ ቋንቋ እንዲሆን ዓለምአቀፍ ድጋፍ ማሰባሰብ፣</p>

<p>6. አማሮች ተሰብስበው በሚኖሩበት አካባቢ፣ በቋንቋቸው የመጠቀም መብታቸው እንዲከበርላቸው ማገዝ፣</p>

<p>7.የአማርኛ ቋንቋ ት/ቤቶች በአሜሪካ፣ በአውሮፓ፣ በአፍሪካ፣ በእስያ፣ እንዲቋቋሙ ማገዝ፣</p>

<p>8. የአማራ ሕዝብ የባህል፣ የቋንቋና የስነ ልቦና አንድነት እንዲጠናከር ማገዝ ነው ብሏል። የማህበሩን ምስረታ በማስመልከት፣ የካቲት 13 1997 ዓ.ም የምሳ ግብዣ እንደሚያደርግ ገልጿል።አማርኛ የአፍሪካ ህብረት የሥራ ቋንቋ መሆን ይገባዋል የሚሉ ማናቸውም ኢትዮጵያዊ የመግቢያ ትኬቱን በመግዛት በምሳ ግብዣው ላይ እንዲገኝም ጥሪ አቅርቧል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ጥር 17 ቀን 1997</a></p>

</body>
</html>	
