<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦሮምኛ ብሔራዊ የሥራ ቋንቋ እንዲሆን ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኦሮምኛ ብሔራዊ የሥራ ቋንቋ እንዲሆን ተጠየቀ</h2>


<p>ኢንተር አፍሪካ ግሩፕ ከትናንት በስቲያ የአገልግሎት ዘርፍን በተመለከተ ባዘጋጀው የፖለቲካ ፓርቲዎች የክርክር መድረክ ላይ፣ ኢህአዴግ ባለፍቱ 14 ዓመታት በዘርፉ አንድም የተሻለ ስራን እንዳልሰራ ተቃዋሚ የፖለቲካ ፓርቲዎች ገለፁ።</p>

<p>በክርክር መድረኩ ላይ፣ የኢትዮጵያ ዴሞክራሲያዊ ኃይሎች ህብረት ተወካዮች «ኢህአዴግ የፋይናንስ እንቅስቃሴው የተሳካ ነበር እያለ የሚጠቅሰው ከእውነት የራቀ ነው። ለጤና አገልግሎት ከመከላከያ በሦስት እጥፍ ያነሰ በጀት በመመደቡ በተለይም የገጠሩ ህዝብ ተገቢውን አገልግሎት ማግኘት አልቻለም። የትራንስፖርት አገልግሎቱም ከቀድሞዎቹ ስርዓቶች ለውጥ አላሳየም። የፋይናንስ ስርዓቱ ለአድሎ የተመቻቸና ለሙስና በር የሚከፍት ነው። በአዲስ አበባ ከተማ አንድ ሚሊዮን ህዝብ መጠለያ የለውም» ብለዋል።</p>

<p>የቅንጅት ለአንድነትና ለዲሞክራሲ ተወካዮች በበኩላቸው «ኢትዮጵያ ከ171 ሀገሮች 170ኛ ደሃ ሀገር መሆኗ ለሀገሪቱ ከእመርታ እድገት ውጭ አያዋጣትም።ይህም ሁኔታ ለኋላቀርነት መባባስ ኢህአዴግ ማድረግ ይችል የነበረውን ባለመወጣቱ ተወቃሽ ነው።</p>

<p>በሀገሪቱ አግባብነት ያለው የገንዘብ ፖሊሲ ባለመኖሩ፣ ከ15 ቢሊዮን ብር በላይ ተበዳሪ አጥቶ ባንክ ውስጥ ተቀምጧል። የወጭና የገቢ ንግድ ሚዛን ልዩነት በደርግ ዘመን ከነበረው ስድስት እጥፍ (ማለትም ከ6 በመቶ ወደ 25 በመቶ መድረሱ ልዩነትን በልመና፣ በዕዳ ስረዛና በውጭ ሀገር በሚኖሩ ኢትዮጵያዊያን በሚልኩት ገንዘብ ለማጣጣት መሞከሩ ዘላቂነት የሌለው መፍትሄ ይሆናል» ብለዋል።</p>

<p>በተጨማሪም፣ በቴሌኮሙኒኬሽን ዘርፍ የተደረሰበት ውጤት፣ ከሌሎች የአፍሪካ ሀገሮች ጋር ሲነፃፀር አንገት የሚያስደፋና በጣም ኋላ የቀረን መሆኑን ያሳያል። የኃይል ማመንጫ ጣቢያዎችም ቢሆኑ፣ በቀደምቱ ስርዓቶች የተጀመሩ እንጂ፣ አዲስ አይደለም» ሲሉ የቅንጅቱ ተወካዮች ተናግረዋል።</p>

<p>የክርክር መድረኩ ሌላ ተሳታፊ የሆነውና በቅርቡ የተመሠረተው፤ የኦሮሞ ፌዴራል ዲሞክራሲያዊ ንቅናቄ (ኦፌዲን) ተወካዮች «አዲስ አበባ የአፍሪካ ኅብረት መዲና ብትሆንም ፅዳቷ የተጠበቀ አይደለም።ዋና ከተማም አትመስልም። 80 በመቶ የከተማ ቤቶች እንደቤት አይቆጠሩም። ሆስፒታሎቹም በቀድሞ ዘመን የተሰሩ ናቸው። መንግስት የንግድ ባንኮችን ባለቤትነንት መያዝና በንግድ ስራ ውስጥ መግባት አይኖርበትም።ባለሐብቶች በማይሳተፉበት ዘርፍ ነው መሰማራት ያለበት። መንግስት ገበያው እያደፈረሰ ነው። አብዛኛው የሀገሪቱ ሐብትም በመንግስት ተይዟል።»ብለዋል ኦፌዲንን ወክለው የተከራከሩት ፣አቶ ቡልቻ ደመቅሳና አቶ ደረጀ በቀለ ሲሆኑ፣ ክርክሩን ያካሄዱት በኦሮምኛ ቋንቋ ነበር። ኦሮምኛ ለማይሰማው ሕዝብ፣ ወደ አማርኛ ሲተረጐምለት ውሏል። የእነ አቶ ቡልቻ ደመቅሳ በኦሮምኛ መናገር፣ አብዛኛውን ኦሮሞዎች እንዳስደሰተ ተዘዋዋሪ ሪፖርተራችን ዘግቧል።የኦፌዴን መሪዎች ኦሮምኛ የፌዴራሉ መንግሥት የሥራ ቋንቋ እንዲሆን ጠይቀዋል።</p>

<p>የኢህአዴግ ተወካዮች በበኩላቸው፣ «መንግሥት ባሰፈነው የፋይናንስ ስርዓት የዋጋ ንብረት፣ የውጭ ምንዛሪና የወለድ ተመን በተረጋጋ ሁኔታ ላይ ይገኛል። በሀገሪቱ የተረጋጋም የማክሮ ኢኮኖሚ በማስፈን ኢትዮጵያ ከሰሃራ በታች ካሉትና ከተሳካላቸው የአፍሪካ ሀገሮች በቀዳሚነት እንደምትጠቀስ»ገልፀዋል።</p>

<p>በክርክሩ ማን እንዳሸነፈ የተጠየቁት የአዲስ አበባ ነዋሪዎች ለተቃዋሚዎች በመስጠት ኢህአደግን ተሸናፊ አድርገዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ጥር 17 ቀን 1997</a></p>

</body>
</html>	
