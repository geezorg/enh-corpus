<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሠመጉ፣ በዕጩ ተፎካካሪዎች ላይ የሚደርሰው በደል ማረጋገጡን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሠመጉ፣ በዕጩ ተፎካካሪዎች ላይ የሚደርሰው በደል ማረጋገጡን ገለፀ</h2>


<p>ኢሰመጉ፣ የካቲት 2 1997 ዓ.ም የሚከተለውን መግለጫ አውጥቷል። «ግንቦት 7 ቀን 1997 ዓ.ም በሀገር አቀፍ ደረጃ የኢፌደሪ የህዝብ ተወካዮች ም/ቤት እና የክልል ም/ቤቶች አባላት ምርጫ ይካሄዳል። ተፎካካሪ ፓርቲዎችም ከወዲሁ ለውድድሩ ብቁ ናቸው የሚሏቸውን አባሎቻቸውንን በመመልመልና ለዕጩነት በማቅረብ ፕሮግራሞቻቸውን ለመራጩ ሕዝብ በተለያዩ መድረኮች በመግለፅ ላይ ይገኛሉ። ብሔራዊ የምርጫ ቦርድ ፅ/ቤት ለዕጩዎች ምዝገባና ለድጋፍ ፊርማ ማሰባሰቢያ ባወጣው የጊዜ ሰሌዳ መሠረት፣ ምንም እንኳን በቅርቡ በተሻሻለው የምርጫ ሕግ ላይ ለፓርቲ ዕጩዎች የድጋፍ ፊርማ ማሰባሰብ የቀረ መሆኑ ቢደነገግም፣ ሕጉ ከመውጣቱ በፊት ተወዳዳሪዎች ከቦርዱ ቅፁኝ እየወሰዱ የድጋፍ ፊርማ ማሰባሰብ ጀምረው ነበር።</p>

<p>የዲሞክራሲ ሥርዓት መግለጫ ባሕርያት ከሆኑት ውስጥ አንዱና ዋነኛ ፍታዊ ምርጫ የሚካሄድበት ሥርዓት መኖሩ ነው። በዲሞክራሲያዊ ሥርዓት ምርጫ ሲካሄድ የምርጫ አስፈፃሚው ገለልተኛ መሆን፣ ተቃዋሚ ፓርቲዎች በነፃነት መንቀሳቀስ መቻላቸው፣ ዕጩ ሆነው ለሚቀርቡ ተፎካካሪዎች ከገዢው ፓርቲ ዕጩዎች እኩል ምቹ ሁኔታዎች መፈጠራቸው እና የመሳሰሉት የምርጫው ነፃነት እና ሚዛናዊነት የሚንፀባረቅባቸው ሁኔታዎች ናቸው። </p>

<p>ይሁንና በኢፌድሪ ሕገ መንግሥት አንቀፅ 38/2 ላይ «በፖለቲካ ድርጅቶች፣ በሰራተኞች፣ በንግድ በአሰሪዎችና በሙያ ማህበራት ለተሳትፎ ድርጅቱ የሚጠይቀውን ጠቅላላና ልዩ የአባልነት መስፈርት የሚያሟላ ማንኛውም ሰው በፍላጎቱ አባል የመሆን መብቱ የተከበረ መሆን አለበት» የሚለውን፣ እንዲሁም የኢትዮጵያ የምርጫ ሕግ አዋጅ ቁጥር 111/1987/ (አሁን የተሻሻለ ቢሆንም) አንቀፅ 49/1 ላይ፦</p>

<p>«ማንኛውም ዕጩ ወይም ደጋፊ የመናገር፣ የመፃፍ፣ ደጋፊዎችን የመሰብሰብ፣ ሰላማዊ ሰልፍ የማደራጀት አግባብ ያላቸውን መረጃዎች የመጠየቅና የማግኘት መብት ይኖረዋል» በማለት የተደነገገውን በመተላለፍ፣ የመንግስት የአስተዳደር አካላትና ታጣቂ ኃይሎች በተቃዋሚ ፓርቲ ዕጩ ተወዳዳሪዎች፣ አባላትና ደጋፊዎች ላይ ድብደባን ማሰቃየት፣ እስራት፣ ከመሬት ይዞታ ማፈናቀል፣ ንብረት ማውደም መዘረፍ እንዲሁም ሌሎች የተለያዩ በደሎችን በማድረስ ላይ ይገኛሉ።</p>

<p>በደቡብ ክልል በወላይታና በጋሞ ጐፋ ዞን፣ እንዲሁም በአማራ ክልል በሰሜን ሸዋ ዞን የተለያዩ ወረዳዎች ውስጥ በሚገኙ የተለያዩ ቀበሌዎች የዕጩዎች የድጋፍ ፊርማ ማሰባሰብ ከጀመሩት ፓርቲዎች መካከል አንዱ የመላው ኢትዮጵያ አንድነት ድርጅት ሲሆን፣ በተወዳዳሪ ዕጩዎቹና አባላቱ ላይ የተለየ በደሎች በገዢው ፓርቲ አባላት እየተፈፀሙ መሆኑን በመግለፅ፣ በተለያዩ ጊዜያት አቤቱታ አቅርቧል።ኢሰመጉ ተፈፀሙ የተባሉትን በደሎች ከሥፍራው ድረስ በመሄድ አጣርቷል። በመግለጫው መሠረት ኢሰመጉ፣ የ74 ሰዎችን ስም ዝርዝርና የደረሰባቸውን በደል አስቀምጧል።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 07 ቀን 1997</a></p>

</body>
</html>	
