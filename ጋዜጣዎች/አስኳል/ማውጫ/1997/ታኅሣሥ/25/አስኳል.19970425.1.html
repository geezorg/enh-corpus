<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በተቃዋሚ የፖለቲካ ድርጅቶች አማካይነት በተዘጋጀው ሰላማዊ ሰልፍ 100,000 ህዝብ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በተቃዋሚ የፖለቲካ ድርጅቶች አማካይነት በተዘጋጀው ሰላማዊ ሰልፍ 100,000 ህዝብ ወጣ</h2>


<p>አዲሱን የሰላም ሀሳብ በመቃወም በተቃዋሚ የፖለቲካ ድርጅቶች አማካይነት የተዘጋጀው ሰላማዊ ሰልፍ ዘላቂ ሰላም እንደማያስገኝ ለመግለፅ ሰላማዊ ሰልፍ ባለፈው እሁድ ተካሄደ። በዕለቱም በግምት በ100,000 የሚቆጠር ህዝብ ወጥቶ ነበር።</p>

<p>በዕለቱ ጥሪ የተደረገላቸውም እንግዶች ነበሩ። በእንግድነት ከተገኙት መካከል ዶ/ር ነጋሶ ጊዳዳ፣ አቶ ገብሩ አስራት ከእነባለቤታቸው፣ አቶ ዓለምሰገድ ገ/አምላክ፣ አቶ አውአሎም ወልዱ ይገኙባቸዋል። ከእነዚህ ውጭ በርካታ ሰዎች የነበሩ ቢሆንም እነዚህ ግን ከኢህአዴግ ጉያ የወጡ በመሆናቸው ጐላ ብለው ይታዩ ነበር። ከሁሉም በላይ፣ በህዝብ ልብ ውስጥ ሰፊ ስፍራ የተሰጠው፣ በግል መጥሪያ ሳይደርሰውና እንደማንኛውም ሀገር ወዳድ ኢትዮጵያዊ ማስታወቂያ በማየት ብቻ ሰልፉ ላይ ተገኝቶ የነበረው ድምፃዊ አለማየሁ እሸቴ ነበር። ድምፃዊ አለማየሁ እሸቴ ከህዝቡ ጋር ለመቀላቀል ሲያመራ፣ የስብሰባው አስተባባሪዎች እጁን አፈፍ በማድረግ ያዙት። በመስቀል አደባባያ ለተገኘው ህዝብ ዘፈን እንዲያቀረብ ጋበዙት። በደስታ ተቀበለ።ሳያንገራግር የመድረኩ አዘጋጆች ማይክሮፎኑን ለድምፃዊ አለማየሁ እሸቴ ሰጡት። ወደ መሃል እንዲገባም ቦታውን አመቻቹለት። ድምፃዊ አለማየሁም «ኢትዮጵያ አገራችን መመኪያ ኩራታች... አዜመ። </p>

<p>ህዝቡም የተቃዋሚ ፓርቲ መሪዎች (ዶ/ር በየነ ጴጥሮስ፣ ዶ/ር መረራ ጉዲና፣አቶ ኃይሉ ሻውል እና በክብር እንግድነት የተጋበዙት የቀድሞው የኢፌድሪ ፕሬዚዳንት ዶ/ር ነጋሶ ጊዳዳ) የተዘጋጀላቸውን ስፍራ ሲይዙ በሞቀ ጭብጨባና ፉጨት ነበር የተቀበሉዋቸው።</p>

<p>በሰላማዊ ሰልፉ ላይ ንግግር የሚያደርጉት፣ ዶ/ር ነጋሶ ጊዳዳ፣ አቶ ገብሩ አስራት፣ ዶ/ር በየነ ጴጥሮስ፣ ዶ/ር መረራ ጉዲና፣ አቶ ኃይሉ ሻውል ፣ አቶ ቸኮል እና ከአፋር ክልል እንደመጡ የተነገረላቸው ግለሰብ ነበሩ። ንግግሩ በመክፈቻ አቶ ኃይሉ ሻውል የጀመሩ ሲሆን፣ ሁሉም በተያዘላቸው ፕሮግራም መሰረት ንግግር አሰምተዋል።ተጋባዥ እንግዶቹ ንግግር ሲያደርጉ፣ የቀድሞ የትግራይ ክልል ርዕሰ መስተዳድር የነበሩት አቶ ገብሩ አስራት ሞቅ ያለ የህዝብ ድጋፍ አግኝተዋል። አቶ ገብሩ ንግግር በሚያደርጉበት ሰዓት፣ ለቀረፃ የተሰማሩት ጋዜጠኞች አቶ ገብሩ ፊት ለፊት በመቆም የከበቧቸው ሲሆን፣ ህዝቡም «ጋዜጠኞች ዞር በሉ እኝያቸው»በማለት ተቃውሞ አሰምቷል።አቶ ገብሩ በሚናገሩበት ሰዓት፣ ህዝቡ ስሜቱን ነካ ያደረገው ቦታ ላይ «ይደገም» እያለ ሲያስደግማቸው ነበር።</p>

<p>የቀድሞ የኢፌድሪ ፕሬዚዳንት የነበሩት ዶ/ር ነጋሶ ጊዳዳ በሰፉ ላይ የሚከተለውን ንግግር አድርገዋል፦ «ድሀ ስለሆንን ኢ-ፍትሃዊ ውሳኔን በመርህ ደረጃ ተቀብለን ሰላም እናውርድ።ፊታችንን ወደ ልማት እናዙር» የሚለው አቋምና ፕሮፖጋንዳ ተቀባይነት የለውም። ኦርፖጋንዳው የበታችነት የተንበርካክኒነትን አመለካከት የሚያስፋ ነው። ስለሆነም፣ የሀገር ፍቅርን የሚያዳክምና የሀገርን ህልውናን አደጋ ላይ የሚጥ ነው። በራሱ ላይ የማይተማመን ህዝብ ፈጣንና ዘላቂ ለማት ለማምጣትም ሆእን የሀገር ሉዓላዊነትና ነፃነትን ለማክስበር ከቶ አይችልም። ዛሬ ኢ-ፍትሃዊና ህገወጥ ውሳኔን የምንቀበል ከሆነ፣ ነገ በሁሉም ዘርፉ የሀገራችንን ነፃነትና ሉዓላዊነት ከነጭራሹ እንዳናጣ ምን ዋስትና አለን።» ብለዋል።</p>

<p>የቀድሞው የትግራይ ክልል መስተዳድርም አቶ ገብሩ አስራትም የሚከተለውን ንግግር አሰምተዋል፦«ተንበርካኪው የአቶ መለስ ቡድን፣ ኢህአዴግ ውስጥ ሉአላዊ መሬታችንን ለኤርትራ አሳልፎ ለመስጠት የጦፈ ክርክር ባደረገበት ወቅት፣ በርካታ የመከራከሪያ ነጥቦችን አንስቶ እንደነበር በዚህ አጋጣሚ መታወስ ይኖርበታል። አቶ መለስና ደጋፊዎቻቸው መሬታችንን ለኤርትራ አሳልፎ የሚሰጠውን ሰነድ እንፈርም ባሉበት ወቅት፣ ይህን ሰነድ ካልፈረምን እርዳታ እንከለከላለን፣ ማዕቀብ ይጣልብናል፣ በረሃብ ምክንያት ህዝብ ያልቃል፣ ለቁራሽ መሬት ብለን መዋጋት የለብንም፣ ወዘተ የሚሉ ማስፈራሪያዎችና ማብራሪያዎችን አቅርበው ነበር። ይህ አቋማቸው የሀገራችንን ሉአላዊነት የማያስጠበቅ ከመሆኑም በላይ፣ የሻዕቢያን እብሪት እንዳለ እንዲቀጥል የሚያደርግ ስለነበር ግን በብዙሃኑ ተሸንፈው ሃሳባቸው ውድቅ እንድሆን ተደርጓል።» ብለዋል።</p>

<p>የቅንጅት ለአንድነትና ለዲሞክራሲ ፕሬዚዳት አቶ ኃይሉ ሻውል ባደረጉት ንግግር «በማንኛውም መለኪያ ቢሆን የኢህአዴግ መንግሥት የራሱን ሀገር ሉዓላዊነትና የሕዝብን ጥቅም አሳልፎ የሰጠ መሆኑ ለሁላችን ግልፅ ነው።</p>

<p>ከሁሉም በፊት ኢሕአዴግ የዛሬ 13 ዓመት ያለ ሕዝብ ምርጫ በመሣሪያ አስገዳጅነት ሥልጣን ሲይዝ፣ ቅድሚያ ሥራ ያደረገው «ኤርትራ ትገንጠል» ብሎ ለተባበሩት መንግሥታት ይፋ የሆነ ደብዳቤም መፃፍ ነው። «ሀገሬ ይገንጠል» ብሎ ከማንም ቀድሞ የማረጋገጫ ደብዳቤ ለተባበሩት መንግሥታት በማቅረብ በዓለም ታሪክ የኢሕአዴግ መንግሥት የመጀመሪያ ነው። ከዚህ የከፋ ድርጊት፣ በኋላም እየተውሳሰሰበ ለመጣው የኢትዮጵያ ችግር መንስኤው ይህንም የመሳሰሉት ሀገራዊ ጉዳዮች ከሕዝብ ፍላጐት ውጭ በተደጋጋሚ በኢሕአዴግ መንግሥት መፈፀማቸው ነው። ዛሬ ለኢትዮ-ኤርትራ ጦርነት መነሻ የሆኑት ምክንያቶች ሁሉ የተፈጠሩት፣ የኢሕአዴግ መንግስት ከሕዝብ ዕውቅና ውጭ በምስጢር በሚደራደራቸው ነው።</p>

<p>የኢትዮጵያ ዲሞክራሲያዊ ኃይሎች ህብረት ምክትል ፕሬዚዳንት ዶ/ር በየነ ጴጥሮስም እንዲህ ብለዋል፡-«በኢህአዴግ የቀረበው «የሰላም ሃሳብ»አዲስ ያለመሆኑ ገሃድ መሆኑን ውሳኔው በድንበር ኮሚሽኑ ተሰጠ ከተባለበት ሰዓታት ጀምሮ« ተቀብለንዋል» በማለታቸው ስለሚታወቅ ተጨፈኑ እናታላችሁ ባይሉን መልካም ነው፤ ቀደም ብለው የተቀበሉትንና በመሃከሉ የሕዝብን ቁጣ በመፍራት የአቋም ለውጥ ለማድረግ የተወላገደ ምክንያት መስጠት የሞከሩት ሃሳብ በመተወ «አዲስ የሰላም ሃሳብ» ለማለት ያስገደዳቸው የውጭ ሃይሎች ጫና መሆኑን ሕዝባችን ያውቀዋል። የውጭ ኃይሎች ኢሕአዴግን አሁን ካደረሰበት የማጐብደድ ደረጃ ላይ ያደረሱትም «የቀጥታ የበጀት ድጐማ» በመስጠት ኢህአዴግና መንግሥቱን ሙሉ ለሙሉ የውጪ ኃይሎች ጥገኛ በማድረግ ነው።</p>

<p>በዚህም፣ እነሆ በድህነቷም ቢሆን የውጭ ተፅዕኖዎችን መክታና ተቋቁማ ነፃነቷን አስከብራ በመኖር፣ ለመላው ጥቁር ሕዝቦች ኩራት የሆነችዋ ሀገራችን ኢትዮጵያ ዛሬ በዘመነ ግሎባላይዜሽን ለውጥ ኃይሎች ተንበርካኪ ሆናለች» ይኸ ዕጣ ለሀገራችን የምንመኝላት ስላልሆነ አጥብቀን እንቃመዋለን። የራሳችንን ነፃነት እንደያዝን ዲሞክራሲና መልካም አስተዳደን አስፍነን ዛሬ ማንም እየተነሳ ጣቱን የሚቀስርብን ድህነትና ኋላ ቀርነት ሃገራችንን ሕዝባችንን ነጻ እንደማናደርጋቸው እርግጠኞች መሆናችንን መግለፅ እወዳለሁ።» ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ታኅሣሥ 25 ቀን 1997</a></p>

</body>
</html>	
