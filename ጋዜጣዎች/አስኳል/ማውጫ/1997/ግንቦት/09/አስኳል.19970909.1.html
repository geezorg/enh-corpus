<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች የመለስ ዜናዊን መግለጫ አጣጣሉት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች የመለስ ዜናዊን መግለጫ አጣጣሉት</h2>


<p>ቅንጅቱና ህብረቱ ትላንት በሰጡት የጋራ መግለጫ ጠ/ሚ/ር መለስ ዜናዊዕሁድ ዕለት የሰጡትን መግለጫ አወገዙ። በመግለጫው ላይ የነበሩት ዶ/ር ብርሃኑ ነጋ፣ እርምጃውን አላስፈላጊ ነው ብለውታል። ጋዜጣችን ለህትመት እየገባ በነበረበት ሰዓት የተሰጠ መግለጫ በመሆኑ፣ ሙሉውን ለመያዝ አለመላችንን ከይቅርታ ጋር እንጠይቃለን።</p>

<p>በአዲስ አበባ ያለው የጥበቃ ኃይል ጠቅላይ ሚኒስትሩ ዕዝ ስር እንዲሆን መወሰኑና ለአንድ ወር በቤት ውስጥ የሚደረግ ማንኛውም ስብሰባ መታገዱን በተመለከተ በስልክ አስተያየታቸውን የሰጡን የኢትዮጵያ ዴሞክራሲያዊ ኃይሎች ኅብረት ሊቀመንበር ዶ/ር መረራ ጉዲና፤ «ይህም መወሰን ያለብት ፓርላማው ነው። አስቸኳይ ጊዜ አዋጅ ማለት ነው። እኔ እስከማውቀውና እስከሚገባኝ ድረስ ይህንን መወሰን ያለበት ፓርላማው ነው» ብለዋል።</p>

<p>የጠቅላይ ሚኒስትሩ መግለጫ በምርጫው ውጤት ላይ የሚያመጣው ተፅዕኖ ይኖራል ወይ? ብለን ላቀርብንላቸው ጥያቄ ዶ/ር መረራ ሲመልሱ «አብዛኛው የኢትዮጵያ ህዝብ ይሄ መንግስት ይሸነፋል ብሎ ነው የሚጠብቀው። እሱ ደግሞ አንዳንድ ከተሞች አካባቢ የተወሰኑትን ለቆ፣ በሀገር አቀፍ ድረጃ አሸነፍኩ ማለት ነው የሚፈልገው» ብለዋል።</p>

<p>«ይህን የማድረግ ኃላፊነት የሚኒስትሮች ም/ቤት በተወሰነ ደረጃ ቢኖረውም፤ ሙሉ ለሙሉ ይህን የመወሰን መብት ያለው ፓርላማው ነው» ያሉት ዶ/ር በየነ ጴጥሮስ ጠቅላይ ሚኒስትር መለስዜናዊ በመግለጫቸው የአስቸኳይ ጊዜ ሁኔታ በሌላ ቋንቋ ማስቀመጣቸውን የተገነዘብኩት ብለዋል።</p>

<p>የጠቅላይ ሚኒስትር መለስ ዜናዊ መግለጫ በጠቅላላው የምርጫ ውጤት ላይ የሚያሳድረው ተፅዕኖ አለው ወይ? ብለን በስልክ ላቀረብንላቸው ጥያቄ ዶ/ር በየነ ሲመልሱ፤ «የድምጽ ቆጠራው ሁሉም ቦታ አልተጠናቀቀም። እኛ ባሸነፍንባቸው አካባቢዎች ውጤት ሊገኝ የቻለው (ህዝብ ቆጠራው ካልተጠናቀቀ አልሄድም ብሎ ዘብ በመቆም) የበፊቱን ተግባር ማድረግ አትችሉም ሲሉ፣ ኢህአዴግ የመለሰላቸው የምርጫ ቦርድ ኃላፊዎችና ታዛቢዎች ብሎ በጉልበቱ ያስቀመጣቸው፣ ለእሱ በሚያመቸው ሁኔታ ይሠራሉ የሚል ስጋት አለን።</p>

<p>ህዝቡ አስጨንቆ፣ ተንቀሳቅሶ ቆጠራ አስደርጓል። ከዚህ በኋላ ሰልፍ ማድረግ አትችሉም ከተባለ እንግዲህ፣ እነሱ ያሉትን መቀበል ነው እንግዲህ፣ ምን ይደረጋል?» ብለዋል ዶ/ር በየነ። በእናንተ መረጃ ኅብረት የት የት አካባቢ አሸንፏል? በሚል ላቀረብንላቸው ጥያቄ፣ «አሁን መረጃ ተጠናቆ አልገባም። አንዳንድ አካባቢዎች ግን ጥሩ ነው እያሉ ነው። ቆጠራም ያላለቀበት አካባቢ አለ» ብለዋል።</p>

<p>የጠቅላይ ሚኒስትሩም መግለጫ፤ «እዙን ሁሉ በአንድ አድርጊያለሁ፤ የሚለው አባባል አምባገነንነትን ነው የሚያረጋግጠው» ብለዋል።</p>

<p>የሕዝብ ተወካዮች ም/ቤት አባልና በወረዳ 18 የቅንጅት ለአንድነትና ለዴሞክራሲ ተወዳዳሪ የሆኑት የተከበሩ ሻለቃ አድማሱ መላኩ፤ ጠቅላይ ሚኒስትር መለስ ዜናዊ ከትላንት በስቲያ የሰጡትን መግለጫ በተመለከተ ላቀረብንላቸው ጥያቄ ሲመልሱ «ጠቅላይ ሚኒስትር መለስ ዜናዊ የአጭር ጊዜ አስቸኳይ አዋጅ የማወጅ መብት ቢኖራቸው እንኳን፣ የሰጡት መግለጫ ግን ጊዜውን የጠበቀ አይደለም» ብለዋል። ይኸው፤ የጠቅላይ ሚኒስትሩ መግለጫ በምርጫው ውጤት ላይ የሚያመጣው ተፅዕኖ አለ ወይ? ብለን ላቀረብንላቸው ጥያቄ ሲመልሱ፤ «በ1997 ዓ.ም የተደረገው ምርጫ አሸናፊው ፓርቲ የታወቀ ስለሆነ፣ በምርጫው ውጤት ላይ የሚያመጣው ለውጥ የለም» ብለዋል።</p>

<p>ሻለቃ አድማሱ መላኩ ግንቦት 7 ቀን 1997 ዓ.ም የተካሄደው የድምጽ አሰጣጥ ሥነ-ሥርዓት በሠላማዊ ሁኔታ መጠናቀቁን አስታውሰው፤ አሁን ባለው ሁኔታ፣ጠቅላይ ሚኒስትር መለስ ዜናዊ የሰጡት መግለጫ ሊያመጣ የሚችል ችግር እንደሌለ ጠቅሰው፤ «መግለጫው ጊዜውን ያልጠበቀ ነው» ሲሉ አስተያየታቸውን ሰጥተዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ግንቦት 09 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አስኳል/ማውጫ/1997/ግንቦት/09/አስኳል1.090997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	

