<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንግዳዘር በአሳዛኝ ሁኔታ አረፈች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እንግዳዘር በአሳዛኝ ሁኔታ አረፈች</h2>


<p>ለ17 ዓመታት በመድረክ ቆይታዋ በርካታ አድናቂዎችን ያፈራችው ተወዳጅዋ እንግዳዘር ነጋ ከዚህ ዓለም በሞት ተለየች።</p>

<p>በተወነችባቸው መድረኮች፣ የህዝብ ልብ ውስጥ ለመቀመጥ የቻለችውና «የኮሜዲ እናት» የሚል ቅፅል ስም የተሰጣት እንግዳዘር፣ ዓርብ ከሰዓት በኋላ፣ ለመጨረሻ ጊዜ ይህችን ዓለም ተሰናብታለች።</p>

<p>ከአንድ ዓመት በፊት ያደረባትን ሕመም፣ ወደ ውጭ ሀገር ሄዳ ሕክምና በማድረግ የምትድነበትን ሁኔታ ለማመቻቸት፣ በተዘጋጀው የገቢ ማሰባሰቢያ ዝግጅት ላይ፣ በሀገራችን ውስጥ ከላይ እስከ ታች ያሉ የጥበብ ሰዎች በሙያቸው ድጋፍ ሲያደርጉ፣ ሕዝቡም ቢሆን ያለውን በመደጐም ፍቅርና አክብሮቱን የገለጸበት ሁኔታ የቅርብ ጊዜ ትዝታችን ነው። ከልጅ እስከ አዋቂ ባለው ተመልካች ዘንድ፣ ዘወትር በምታሳየው አስደናቂ የሆነ አተዋወን ልዩ አድናቆት የተቸራት እንግዳዘር ነጋ፣ በዚህ ጥረቷና ውጤቷ ከሙያ አጋሮቿም ሆነ፣ ከቀሪው ሕብረተሰብ «የኮሜዲ - እናት» የሚል የክብር ስያሜን ተጐናፅፋለች።</p>

<p>በ1939 ዓ.ም ከአባቷ ከአቶ ነጋ መሸሻና ከእናቷ ከወ/ሮ ጥሩነሽ መንግሥቴ ፣በጐጃም ክ/ሀገር በልዩ ስሙ ደብረማርቆስ ተብሎ በሚጠራው ከተማ የተወለደችው እንግዳዘር፣ መደበኛ ትምህርቷን ካጠናቀቀች በኋላ፣ በጊዜው ደብረ ብርሃን መምህራን ማሰልጠኛ ኢንስቲትዩት ተብሎ የሚጠራው ተቋም በመግባት፣ በአንደኛ ደረጃ ትምህርቷ የመምህርነት ሙያ ለመውሰድ በዲፕሎም ተመርቃለች።</p>

<p>በዚህ አጋጣሚ ቀሪ የሕይወት ዘመኗን በትምህርት ዘርፍ ለመግፋት፣ በመህርነት የተቀጠረችው እንግዳዘር ውስጧ ያለው ስሜትና ፍላጐቷ ወደ ጥበቡ አለም የሚያዘነብል ቢሆንም፣ የእህል - ውሃ ጉዳይ ሆነና በአስተማሪነቱ ለአስራ አንድ ዓመታት አገልግላለች። በመማር ማስተማሩ ሂደት ለተማሪዎቿ በምትሰጠው ልዩ ፍቅር አክብሮት በመታገዝ፣ በርካታ ወጣቶች የህይወት መስመራቸው የተቃናና የተሳካ እንዲሆን ያደረገችው አርቲስት እንግዳዘር ነጋ፣ ከተወሰነ ጊዜ በኋላ ሙሉ ቀልቧን ወደሳበው የጥበቡ አለም ለመቀላቀል በቅታለች።</p>

<p>ከቀድሞው የደርግ የሥልጣን ዘመን አንስቶ፣ ከተለያዩ የሀገራችን ኮሚዲያኖችና አርቲስቶች ጋር በቴሌቪዥን በመድረክ ብዛት ያላቸው ቀልዶችና ጭውውቶችን በመሥራት ለኮሜዲ የተፈጠረች መሆኑን በተግባር ያስመሰከረቸው ተወዳጅዋ አርቲስ እንግዳዘር ነጋ፣ ኢትዮጵያ ቴሌቭዥን የሕይወት ታሪኳ ያስረዳል። ከዚህ ወቅትና ጊዜ ጀምሮ በኢትዮጵያ ቴሌቪዥን ውስጥ በፕሮግራም አዘጋጅነት፣ በመዝናኛ ዝግጅት ክፍል ውስጥ በጭውውትና ድራማ ክፍል አዘጋጅነት ሠርታለች። ይህ ሁሉ ሲሆን፣ እንግዳዘር ከሌሎች አርቲስቶች ጋር ሆና በመተወን ረገድም ትሳተፍ ነበር።</p>

<p>ለአስራ ሰባት ዓመታት ያህል በኢትዮጵያ ቴሌቪዥን የመዝናኛ ዝግጅት ክፍል ውስጥ የሠራችው እንግዳዘር፣ ከአገኘችው እውቅናና ዝና ባሻገር፣ የኢትዮጵያ ቴሌቪዥን አዝናኝ ፕሮግራሞች በተመልካቹ በኩል ጥሩ ተቀባይነት እንዲያገኙ ከፍተኛ ሚና ተጫውታለች። ከትወናው ባሻገር በማስታወቂያ ሥራዎች ላይም፣ ተመሳሳይ በሆነ መልኩ ስኬታማ ለመሆን የቻለችው አንጋፋዋ አርቲስት እንግዳዘር ነጋ፣ በሥራ ላይ እያለች (ቀረፃ ስታካሂድ) ከጣሪያ ላይ በመውደቋ፣ በኩላሊቷና በጉልበቷ ላይ በደረሰባት አደጋ ምክንያት ለሕመም ተዳርጋ የተወሰኑ ጊዜያትን በአልጋ ላይ ብታሳልፍም፣ አሁን ደግሞ በመጠኑ ፊቷን ወደ ሙያዋ አዙራ አንዳንድ እንቅስቃሴዎችን በማድረግ ላይ እንደነበረችም ታውቋል።</p>

<p>ተወዳጇ አርቲስ እንግዳዘር ነጋ ከህመሟ ሙሉ ለሙሉ አገግማ በሙያዋ ሕዝቡን የምትክስበት ሁኔታ እንዲፈጠር የሚያስችለውን የውጭ ሀገር ሕክምና እውን ለማድረግ በቅርብ ወዳጆቿን በሙያ ባልደረቦቿ ከፍተኛ የሆነ እንቅስቃሴ እየተደረገ ባለበት በአሁኑ ወቅት ፍፁም ባልተጠበቀ ሁኔታ ከዚህ አለም በሞት መለየቷ በርካቶችን አሳዝኗል። ጥርሷን ለማስነቀል ወይም ለጥርሷ ህመሟ መፍትሄ ለማግኘት በሃኪሞች በተሰጣት ማስታገሻ ለባሰ በሽታ ተዳርጋ ቅዳሜ ዕለት ሕይወቷን ያጣችው አርቲስ እንግዳዘር ነጋ የሶስት ወንዶችና የአንዲት ሴት ልጅ እናት እንደነበረች ለማወቅ ችለናል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ኅዳር 07 ቀን 1997</a></p>

</body>
</html>	
