<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በሴካፋ እንድትካፈል ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በሴካፋ እንድትካፈል ተወሰነ</h2>


<p>የኢትዮጵያ እግር ኳስ ፌዴሬሽን ባለቤት የሌለው ቤት ሆኖ ረጅም ጊዜያትን አሳልፏል። ለግንዛቤ ያህል ይሄ ችግር የተከሰተው፣ ም/ሚኒስትር መላኩ ጴጥሮስ አቀናብረውት፣ በኤክስፐርት ጌታሁን ገ/ጊዮርጊስ የመድረክ መሪነት በአምቦ ከተማ ከተካሄደው ህጋዊነት ከሌለው ጠቅላላ ጉባኤ በኋላ መሆኑ ይታወቃል።</p>

<p>ሁኔታው መታረምና፣ ለስፖርቱ ማደግ ነፃ አሠራር መስፈን እንደሚገባው እምነት ያሳደሩት የቀድሞ የፌዴሬሽኑ፣ የአሁኑ የኖርማላይዜሽን ኮሚቴ ፕሬዚዳንት የሆኑት ዶክተር አሸብር ወ/ጊዮርጊስ፣ ገንዘባቸውን፣ ጊዜያቸውን፣ ሥራቸውን መስዋእት አድርገው ለረጅም ጊዜያት ያደረጉት ጥረት፣ ባለፈው ሳምንት ግቡን መትቶ በእርሳቸው ፕሬዝዳንትነት የሚመራው ኖርማላይዜሽን ኮሚቴው የሀገሪቷን እግር ኳስ ፌዴሬሽን የመምራቱን ኃላፊነት ተረክቧል።</p>

<p>ከዚህ በተጓዳኝም፣ የኢትዮጵያ እግር ኳስ ፌዴሬሽን ጽ/ቤት በመረከብ ሥራውን በህጋዊነት መሥራት ጀምሯል።</p>

<p>የኖርማላይዜሽን ኮሚቴው፣ ከቀድሞው ኮሚቴ ጋር የርክክብ ሂደቱን ያካሄደው ባለፈው ቅዳሜ ሲሆን፣ የቀድሞ የሥ/አስኪያጅ ኮሚቴ ኃላፊዎች፣ ኃላፊነቱንና ቢሮውን ከረጅም ጊዜያት ክርክር በኋላ ለህጋዊው ኮሚቴ አስረክበዋል።</p>

<p>የቀድሞው ኮሚቴ፣ ኃላፊነቱን ላለማስረከብ ለረጅም ጊዜያት ትግል ካደረገ በኋላ፣ የአለም አቀፍ እግር ኳስ ፌዴሬሽን (ፊፋ) ለመጨረሻ ጊዜ የሰጠውን ዕድል የተጠቀመው ባለፈው ሀሙስ ባደረገው ጠቅላላ ጉባኤ ነው። በጠቅላላ ጉባኤው የተወሰነው፣ የኖርማላይዜሽን ኮሚቴ፣ የሃገሪቷ እግር ኳስ ፌዴሬሽን መተዳደሪያ ደንብ፣ በአዲስና ከአለም አቀፍ ማህበር መተዳደሪያ ደንብ ጋር ተቀራራቢነት እንዲኖረው ለማስቻል፣ ህጉን በአዲስና ከዘመናዊ ህጐች ጋር የተዋሃደ አድርጐ ለማስቀረፅ፣ እንዲሁም እስካሁን በተካሄደው ጠቅላላ ጉባኤዎች፣ የስፖርቱ የመጀመሪያ ተጠሪ መሆን ሲገባቸው፣ ትኩረት አግኝተው ተሳታፊ እንዲሆኑ ያልተደረጉት የፕሪሚየር ሊግ፣ የብሔራዊ ሊግ ክለቦች እንዲሁም ክልሎችን ባዋቀረ መልኩ፣ ነፃና ግልጽ ጠቅላላ ጉባኤ ተካሂዶ ፌዴሬሽኑ ለመጪዎቹ አራት ዓመታት የሚመራውን አካል ለመምረጥ በአለም አቀፍ ማህበር የተሰጠው፣ የስድስት ወራት ጊዜ መሆኑ ይታወቃል። ሚኒስቴር መሥሪያ ቤቱ ባለፈው ሳምንት ጠርቶት በነበረው ጠቅላላ ጉባኤ የተወሰነው ደግሞ፣ የአንድ ወር ጊዜ መሆኑ ችግር ይፈጥራል የሚል ግምት አድሮ ነበር።</p>

<p>ይሄ ሁኔታ አሳሳቢ አለመሆኑን በትላንትናው ዕለት ለማረጋገጥ ተችሏል። ይኸውም፣ የኖርማላይዜሽን ኮሚቴው ሥልጣኑን፣ እንዲሁም ጽ/ቤቱን በተረከበ ማግስት፣ ጊዜ ሳይወስድ በትላንትናው እለት በግዮን ሆቴል ፕሪሚየር ሊግ የብ/ሊግ ክለባት የአልቢትር፣ የአሠልጣኞች ተወካዮች በተገኙበትና ለስፖርት ጋዜጠኞች ክፍት በነበረው አውደ ጥናት ተጀምሯል።</p>

<p>በዚህም መሰረት፣ የፕሮግራሙ መጀመሪያ የሆነው የኖርማላይዜሽን ኮሚቴ ፕሬዚዳንት ዶክተር አሸብር ወ/ጊዮርጊስ ባደረጉት የመክፈቻ ንግግር፣ በቅድሚያ በአውደ ጥናቱ ላይ በመገኘታቸው የተሰማቸውን ደስታ ከገለፁ በኋላ፣ በሶስት የቀድሞው ታዋቂ አልቢትሮች ተሻሽሎ የቀረበውን አዲሱ የእግር ኳስ ፌዴሬሽን መተዳደሪያ ደንብ ላይ ተሳታፊዎች ተወያይተውበት እንደሚጸድቅ አረጋግጠዋል። ከዚህ በተጨማሪም ፣በጠቅላላ ጉባኤው ላይ ተሳታፊ የሚሆኑትን አካሎች ይፋ አድርገዋል።</p>

<p>1ኛ/ አሥራ አራቱ የፕሪሚየር ሊግ ክለቦች አሥራ አራት ወንበር<br/>
2ኛ/ የብ/ሊግ ክለቦች አንድ ወንበር<br/>
3ኛ/ የአልቢትሮች ኮሚቴ ለጊዜው የቀድሞውና አዲሱ ኮሚቴ በሚል ሁለት ወንበር<br/>
4ኛ/ ከአሰልጣኞች አንድ ወንበር<br/>
5ኛ/ ከሴቶች የብሄራዊ እግር ኳስ ቡድን አንድ ወንበር<br/>
6ኛ/ ከወንዶች የብሄራዊ እግር ኳስ ቡድን አንድ ወንበር<br/>
7ኛ/ ክልሎችም ወንበር እንዲያገኙ ተደርገው ይፋ በሆነ መልኩ በሚደረገው ጠቅላላ ጉባኤ፣ የሀገሪቷን እግር ኳስ ፌዴሬሽን ለመጪዎቹ አራት ዓመታት የሚመራው አካል እንደሚመረጥ ገልፀዋል።</p>

<p>ይሄን ጠቅላላ ጉባኤ ህዝብ በግልፅ ይመለከተው ዘንድ፣ በቴሌቪዥንና በሬዲዮ፣ እንዲሁም በተለያዩ ሚዲያዎች እንደሚገለፅ ይፋ አድርገዋል።</p>

<p>በሌላ በኩል፣ የኖርማላይዜሽን ኮሚቴ ከፍተኛ ትኩረት ከሚሰጣቸው አበይት ጉዳዮች መካከል፣ በፌዴሬሽኑ ፀሀፊ አመዳደብ ጉዳይ ላይ እንደሆነ ዶክተር አሸብር አስረድተዋል። እንደ ዶክተሩ ገለፃ ከሆነ፣ ከዚህ ቀደም ፌዴሬሽኑ ውስጥ በፀሐፊነት የሚመደበው ግለሰብ፣ የአለም አቀፍ እግር ኳስ ፌዴሬሽን በሚያዘው መሰረት፣ አማተር አገልጋይ ያልሆን ግለሰብ የነበረ ሲሆን፣ ይሄን ሁኔታ ለማረም የኖርማላይዜሽን ኮሚቴው ሁለት ፀሀፊዎች እንደሚመደብና፣ አንደኛውና ዋና ጸሐፊው በጠቅላላ ጉባኤው የሚመረጠው ግለሰብ ሲሆን፣ ምክትሉ ደግሞ ለቦታው በሚወጣው ማስታወቂያ ተወዳድሮ ብልጫ የሚያገኝና በወር ክፍያ የሚቀጠር ግለሰብ እንደሆነ ተገልጿል።</p>

<p>ከዚህ በመቀጠል፣ ተሳታፊዎች በቡድን ተቧድነው የኖርማላይዜሽን ኮሚቴው ባዘጋጀው አዲሱ የፌዴሬሽኑ መተዳደሪያ ደንብ ዙሪያ ውይይት አድርገዋል።</p>

<p>ይህ በእንዲህ እንዳለ፣ የአፍሪካ እግር ኳስ ፌዴሬሽን /ካፍ/ አንድ ከፍተኛ ባለስልጣን ትላንት ምሽት አዲስ አበባ ገብተዋል። እኝሁ የካፍ ተወካይ ትላንትና አዲስ አበባ የገቡት የኖርማላይዜሽን ኮሚቴ የፅ/ቤቱን ቢሮ እንዲሁም ኃላፊነቱን የመረከቡን ሁኔታ ለመከታተል እንደሆነ ተገምቷል። ዘግይቶ በደረሰን ዜና፣ አሰልጣኝ አስራት ኃይሌ የኖርማላይዜሽን ኮሚቴ ሆኖ እንዲሰራ ተወስኗል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ኅዳር 07 ቀን 1997</a></p>

</body>
</html>	
