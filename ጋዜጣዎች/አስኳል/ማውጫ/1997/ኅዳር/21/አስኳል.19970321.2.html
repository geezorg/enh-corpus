<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ባድመን አንሰጥም የሚሉ ፀረ-ሕዝብ ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ባድመን አንሰጥም የሚሉ ፀረ-ሕዝብ ናቸው»</h2>


<p>በቅርቡ፣ ፍርድ ቤቱ የባድመን ጉዳይ የማረጋገጥና የተዛነፉ ነገሮችን የማስተካከል ጥረታችንን መሰረት በማድረግ በሰጠው መልስ የተዛቡትን አንዳንድ ነገሮች ጉድለት እንደነበሩ ቢቀበልም እንኳ፣ ሁሉንም በተሟላ መንገድ ለማስተካከል ዝግጁነት እንደሚጎድለው ታየ። የባድመን ጉዳይ ደግሞ በመሬት ላይ ያለውን ሁኔታ ሳያጣራ የኤርትራ ናት የሚል አቋም ያዘ።</p>

<p>ድርጅታችንና መንግሥታችን ይህንን ውሳኔ ተቃውመውታል። ለምን? የህግ የበላይነት ስለተጣሰ? የህግ የበላይነት ስለተጣሰ አይደለም። ዳኛ በይፋ ተሰይሞ የግራና የቀኙን ሙግት ሰሞቶ የሰጠው ብይን ነው። ስለሆነም በህግና በሰላማዊ አካሄድ ውስጥ ሆነን የተሰጠ ውሳኔ እንጂ በጉራ ዘለልነት የተወሰደ ነገር የለም። ስለሆነም፣ ተቃውሟችን ሰላማዊና ህጋዊ ብቻ ይሆናል። የተቃወምነው መሬት ስለተወሰደብን ነውን? አይደለም። ገና ከመጀመሪያው መሬት ተወሰደብን ብለን አልተዋጋንም። የመሬት ጉዳይ ቢሆን ደግሞ ፍርድ ቤቱ በአፋርና በማዕከላዊ ትግራይ አካባቢ ከወረራው በፊት በአስተዳደራችን ስር ያልነበረ በእኛ አስተዳደር ስር ቆይቶ ለኤርትራ ተሰጠ ከተላበው የሚሰፋ መሬት ለእኛ ወስኖልናል። ለእኛ ግን ይህ ጉዳይ ትርጉም አይኖረውም። ይህን ሁሉ መስዋዕትነት የከፈልነው የመሬት ትርፍና ኪሳራን ለማስላት አይደለም። እኛ ውሳኔውን የተፃረርነው የሚያዘውን ብይን ስለሚፃረር ከሃቅና ከህግ አልፎ የተጣመመ ውሳኔ በመሆኑ ነው። ይህን ዓይነት የህግ ጉድለት ባይኖርበት ኖሮ ያለማመንታት እንድቀበለው ነበር። የሙግትና የህግ ጉድለት በመሆኑም፣ በሙግትና በህግ ጉዳዩን ለማስተካከል በህጋዊና ሰላማዊ መንገድ ብቻ እንታገላለን።</p>

<p>በመርህ ላይ የተመሰረተው መንገድ ይህ ሆኖ ሳለ፣ ከግራና ከቀኝ የሚላጋ የተዛባ አመለካከት ግን ይንፀባረቃል። አንዳንዱ ደግሞ «በሚገባ ስላልተሟገትን ነው ይላል፣ ሌላው ደግሞ «የመጣው ቢመጣ መሬታችንን አሳልፈን አንሰጥም» ይላል።</p>

<p>ሻዕቢያ ደግሞ እነዚህን እያርገበገበ «መጀመሪያውኑም እኔ ትክክለኛ መንገድ ላይ እንደነበርኩ ተረጋግጦልኛል» ይላል።</p>

<p>መስዋዕትነታችን በኃይልና በአመፅ ፍላጎቱን በላያችን ለመጫን የተንቀሳቀስነው ኃይል «በኃይል ልታንበረክከን፣ የህግን የበላይነት ጥሰህ ልትኖር አትችልም» በማለት የከፈልነው መስዋዕትነት ነበር። ዓላማችን ደግሞ ብይን ከተሰጠ በኋላ ሳይሆን፣ ገና ዳኞቹ ስራ ሳይጀምሩ ለድል የበቃ ዓላማ ነው። «በኃይል ያሻኝን አደርጋለሁ» ሲል የነበረው ባለጎፈሬው ሻዕቢያ፣ ጎፈራውን ተላጭቶ ዳኛ ፊት ቀርቦ «የሚሰጠኝ ፍርድ እቀበላለሁ» ሲል ያኔ ነው እኛ ሙሉ በሙሉ ባለድል የሆነውና የመስዋዕትነታችን ፍሬ ያገኘነው። ከዚያ በኋላ ያለው ጉዳይ የስትራቴጂ የመሰረታዊ አቅም ጉዳይ ሳይሆን የሙግት፣ የመጠበቃ የስልት ጉዳይ ነው። እዚህ ላይ የሚሰጠው ውሳኔ በኃይላችን ባረጋገጥነው የህግ የበላይነት ስር የሚፈፀም፣ በመስዋዕትነታችን ፍሬ ጥላ ስር ሆነን የምንሰራው ስራ በመሆኑ ድላችንን የሚነካ ወይም የሚሸራረፍ አይደለም።</p>

<p>«የመጣው ቢመጣ መሬታችንን አሳልፈን አንሰጥም» ከሚለው አቅጣጫ የሚነካውም መነሻው በመሰረቱ የተሳሳተ ብቻ ሳይሆን ፀረ-ህዝብም ነው። «ፍርድ ስለተዛባ እርሱን ለማቃናት በህጋዊ መንገድ ጥረት እናድርግ፣ እንታገል» ማለት ትክክል ነው። ከዚህ አልፎ «ሳስተዳድረው የነበረው መሬት በፍርድ ለሌላ ተወስኗልና የመጣው ቢመጣ አልቀበልም» ማለት ግን ከህግ ውጪ መሆን፣ የሰላምን መንገድ ረግጦ የጦርነትን መንገድ፣ የሻዕቢያን መንገድ መከተል ማለት ነው። «የመጣው ይምጣ እንዋደቃለን» የምንለው የተጎሳቆለ የዜጎቻችን አካላት የእህል መለመኛ የሆነበትን ውርደት ለማጥፋት በሚደረገው ትግል ውስጥ ነው። «የመጣው ይምጣ፣ ኤርትራን ከኢትዮጵያ ጋር ማቆየት አለብን» አንልም። ምክንያቱ፣ ቀድሞውኑ በህጋዊ መንገድ የተፈፀመ ባለመሆኑ። ህግ መንግስታችን «ማንኛውም ብሄር ብሄረሰብ መገንጠል ይቻላል» ይላል። ለመገንጠል የሚፈልግ ቢመጣ ለመሬታችን እስከመጨረሻው እንዋደቃለን አንልም፣ ለምን? በህጋዊ መንገድ የሚፈጸም ስለሚሆን፣ ዓላማችን የህዝቡን ጥቅም ማረጋገጥ፣ የህግን የበላይነት ማረጋገጥ እንጂ፣ የመሬት ትርፍና ኪሳራን ማስላት አይደለም። በማለት ጠ/ሚኒስትር መለስ ተናግረዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ኅዳር 21 ቀን 1997</a></p>

</body>
</html>	
