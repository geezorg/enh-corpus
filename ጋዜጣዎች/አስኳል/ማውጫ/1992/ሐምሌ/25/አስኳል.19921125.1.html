<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄኔራል አበበ ከኤርትራው ሚኒስትር ጋር በኬንያ ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጄኔራል አበበ ከኤርትራው ሚኒስትር ጋር በኬንያ ተወያዩ</h1>


<p>አሶሼትድ ፕሬስ የተባለው የአሜሪካውያን ዜና ተቋም የኬንያ ዋና ከተማ ከሆነችው ናይሮቢ ባስተላለፈው ዘግባ የኢትዮጵያ አየር ኃይል አዛዥ የሆኑት ሜጄር ጄኔራል አበበ ተክለሀይማኖት ከኤርትራ የጤና ጥበቃ ሚኒስትር ከሆኑት ሳሊ ሚኪ ጋር ፊት ለፊት ተገናኝተው በአንድ የውይይት ቡድን ውስጥ ተካተው መወያየታቸውን ዘግቧል። ትርጉሙ እንዲህ ይነበባል፦</p>

<p>«ለሶስት ቀናት ከ11 የአፍሪካ ሀገሮች የተወጣጡ ከፍተኛ የወታደራዊና የመንግሥት ባለሥልጣናት ተገናኝተው ሰው ሰራሽና ተፈጥሯዊ ቀውስ ሲያጋጥም እንዴት ምላሽ መስጠት እንዳለባቸው ተነጋግረዋል። 40 የአፍሪካ ባለሥልጣናቱ ሲወያዩ ከነበሩት መካከል ከፍተኛ የአሜሪካ ባለሥልጣናት ይገኙበታል። ሐሙስ ዕለት የተጠናቀቀው ጎድለን ስፒል 2000 ኮንፍረንስ አንዳንድ ጊዜ አስገራሚ የሆኑ ነገሮች ታይተውበታል። ለምሣሌ የኤርትራው የጤና ጥበቃ ሚኒስትር የሆኑት ሳሊ ሚኪና የኢትዮጵያ አየር ኃይል አዛዥ የሆኑት ሜጄር ጄኔራል አበበ ተክለሃይማኖት በአንድ ቡድን ውስጥ ገብተው ተወያይተዋል። ከሜይ 12 እስከ ጁን አጋማሽ ድረስ የጄኔራሉ ጄቶች የሳሌን ሀገር በተደጋጋሚ ሲደበድቡ ነበር።</p>

<p>«ይህ ለመላው አፍሪካ ጥሩ ምልክት ነው። የሚያስተላልፈው መልዕክት ጥልን ወደጎን አድርጎ በአፍሪካ በሚከሰቱ የሰብዓዊ ቀውሶች የሚጎዱትን ሰዎች ለመርዳት መንገድ እንዳለ ነው» ይላሉ ስብሰባውን የጠሩና የአሜሪካ ሠራዊት ማዕከላዊ አዛዥ የሆኑት ጄኔራል ቶሚ ፍራንክስ።</p>

<p>የስብሰባው ውጤት ስኬታማ ሊሆን የሚቻለው ተካፋዮቹ እንዲሳካ ከፈለጉ ብቻ መሆኑን አፍሪካውያኑ ተናግረዋል። «እንዲሳካ እመኛለሁ። ግን እርግጠኛ አይደለሁም። ትብብር ይኖራል ግን በምን ጉዳዮችና በምን ደረጃ የሚለው ቁልፍ ጥያቄ ነው። በጣም ወሳኝ የሆኑ የፖለቲካ ጉዳዮች ላይ በአጭር ጊዜ ውስጥ ትብብር ይኖራል ብዬ አልገምትም» ብለዋል አንድ ስማቸው እንዳይጠቀስ የፈለጉ የኢትዮጵያ መኮንን ሲል ዘግቧል።</p>

<p>ይህ በዚህ እንዳለ የተመድ የዜና አውታር የሆነው ኢሪን በበኩሉ ሲዘግብ በውጭ ጉዳይ ሚኒስቴር ውስጥ የፖለቲካ አማካሪ የሆኑት አቶ ክንፈ አብርሃም ከቢቢሲ ጋር ያደረጉትን ቃለ ምልልስ ይዞ ወጥቷል። በዘገባው ላይ የኢትዮጵያው የውጭ ጉዳይ ሚኒስቴር አማካሪ የሆኑት ክንፈ አብርሃም ኢትዮጵያ በአፍሪካ ቀንድ ኃይል ሆና ወጥታለች ብለዋል። ክንፈ ከቢቢሲ ጋር ባደረጉት ቃለ ምልልስ ኢትዮጵያ በአፍሪካ ቀንድ ሰላምን የማስከበር ኃላፊነት አለባት ብለዋል። ክንፈ በተጨማሪም ኢትዮጵያ ተንኳሽ የመሆን ታሪክ የሌላትና ስትነካ ግን ጠንካራ ምላሽ የመስጠት ታሪክ አላት ብለዋል። ኢትዮጵያ በአፍሪካ ቀንድ ያላት ቦታ ግብፅ በሰሜን አፍሪካ፣ ናይጄሪያ በምዕራብ አፍሪካ፣ ካላቸው ቦታ ጋር ይመሳሰላል ብለዋል። ከሱማሊያ ጋር ኢትዮጵያ ስላላት የውጥረት ግንኙነት ተጠይቀው ሲመልሱ አሁን በጅቡቲ እየተደረገ ያለው ጉባዔ ሀሳብን መጀመሪያ ያፈለቀችው ኢትዮጵያ ናት ብለዋል። መንግስታቸው ለችግሩ መፍትሔ እንዲያገኝ በጣም ይፈልጋል ብለዋል። ሽብር የነገሰባት ሱማሊያ ለኢትዮጵያ መጥፎ ነው ሲሉ ክንፈ ተናግረዋል። ኢትዮጵያ በሱማሊያ ውስጥ ወታደራዊ እርምጃዎችን መውሰዷን ያመኑት ክንፈ ኤርትራ ሁሴን አይዲድን ትደግፋለች በማለት ወንጅለዋታል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሐምሌ 25 ቀን 1992</a></p>

</body>
</html>	
