<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቤተ-ክህነት ሹም ሽር ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቤተ-ክህነት ሹም ሽር ተደረገ</h1>


<p>ባለፈው ሳምንት የተካሄደው የቅዱስ ሲኖዶስ ጉባዔ ሲጠናቀቅ ለቤተክርስቲያኒቱ እድገትና ለውጥ ማምጣት አልቻለም ቢባልም 16 የሚሆኑ ሊቃነ ጳጳሳት ላይ የቦታ ዝውውር አድርጓል። በዚህ ጉባዔ ላይ ከተደረጉ ዝውውሮች በተጨማሪ ከአቡነ ቄርሎስና ከፓትሪያርኩ ጋር የቀረበና የጠበቀ ወዳጅነት ያላቸው ጥቂት ሰዎች ተደራቢ ሹመት ለማግኘት በቅተዋል ሲሉ ለጉዳዩ ቅርበት ያላቸው ምንጮች ገለፁ።</p>

<p>በሲኖዶሱ ጉባዔ ከነበሩበት ቦታ ወደሌላ አዲስ ስፍራው ከተዘዋእሩ ሊቃነ ጳጳሳት መሃለ ብፁዕ አቡነ መቃሪዮስ ከአዲስ አበባ አገረ ስብከት ወደሊቃውንት ጉባዔ፣ ብፁዕ አቡነ ቶማስ ከሰሜን ኦሞ አገረ ስብከት ወደቅድስት ስላሴ ኮሌጅ መምህርነት፣ ብፁዕ አቡነ ሰላማ ከባሌ ጐባ አገረ ስብከት ወደ ጐንደር አገረ ስብከት፣ ብፁዕ አቡነ ዮሐንስ ከአውሮፓ የኢትዮጵያ ሊቀጳጳስነት ወደ ሽሬ አገረ ስብከት፣ ብፁዕ አቡነ ኢሳያስ ከለንደን የኢትዮጵያ ጳጳስነት ወደአክሱም አገረ ስብከት የተዘዋወሩ መሆናቸው ታውቋል።</p>

<p>ይህ በእንዲህ እንዳለ ዝውውሩን አልቀበልም በማለት ብፁዕ አቡነ እንድሪያስ ተቃውሞ ያሰሙ መሆናቸውን እነዚሁ የዜና ምንጮቻችን ገልፀዋል። አቡኑ በሲኖዶሱ ላይ እምነት እንደሌላቸው ሲገልፁ «ምንም ዓይነት ሲኖዶስ የለም እኔን ያሳደገችኝ ቤተክርስቲያን እንጂ ሲኖዶስ አይደለም። በአባ ጳውሎስ የሚመራው ሲኖዶስ ቤተርክስቲያንን ለማዳከምና የጉባዕ ቤቶችን ለመዝጋት የሚያደርገው ነው» በማለት ከፍተኛ ተቃውሞአቸውን ገልፀዋል።</p>

<p>የስብሰባው ዓላማ ስለአገር ሰላም፣ በአሜሪካ ስለሚገኙ አብያተ ክርስቲያናት ችግሮች፣ በደቡብ ኦሞና ወለጋ ሀገረ ስብከት አዲስ ስለሚቋቋሙ ገዳማት፣ ታሪካዊውን የአክሱም ሊቀ ጳጳስ ስያሜ ከኢትዮጵያ ፓትሪያርክ ስያሜ ጋር ለማዛመድ በሚቻልበት ሁኔታ ላይ ተወያይቶ ለመወሰን፣ 16 አጀንዳዎችን አቅርቦ ለመነጋገር ቢሆንም ጉባዔው በታለመለት መሉ ሳይከናወን ተበትኗል።</p>

<p>አባ ጳውሎስ ባለፈው ሳምንት ውስጥ በማዕረጋቸው ላይ የአክሱም ሊቀጳጳስ የሚል ስያሜ እንዲጨመርላቸው መጠየቃቸው ይታወሳል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ግንቦት 29 ቀን 1992</a></p>

</body>
</html>	
