<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካንና እንግሊዝን ለማውገዝ በአዲስ አበባ ከፍተኛ ሰላማዊ ሰልፍ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካንና እንግሊዝን ለማውገዝ በአዲስ አበባ ከፍተኛ ሰላማዊ ሰልፍ ተካሄደ</h1>


<p>በአዲስ አበባ መስተዳደር አስተባባሪነት በአዲስ አበባ ከተማ በትናትናው ዕለት ከፍተኛ የሆነ ሰላማዊ ሰልፍ ተካሄደ። የዚህ ሰላማዊ ሰልፍ ዓላማ በኢትዮጵያና በኤርትራ መካከል ባለፈው ዓርብ ለሶስተኛ ጊዜ በተቀሰቀሰው ጦርነት የተባበሩት መንግሥታት የፀጥታ ጥበቃ ም/ቤት ሁለቱ ሀገሮች በ72 ሰዓት ውስጥ ጦርነቱን ካላቆሙ በሁለቱ ሀገሮች ላይ ማዕቀብ ለመጣል ያቀደ በመሆኑ እርሱን ለመቃወም መሆኑ ታውቋል።</p>

<p>በተባበሩት መንግሥታት ውስጥ ከፍተኛ ተሰሚነት ያላቸው የአሜሪካና የእንግሊዝ መንግሥታት ይህንን እርምጃ ለመውሰድ ከፍተኛ ጥረት እያደረጉ መሆኑ ስለታወቀ ሕዝቡ ተቃውሞውን ሲያሰማ የነበረው በሁለቱ መንግሥታት ላይ ነበር። ወደአሜሪካና እንግሊዝ ኤምባሲም በመሄድ ተቃውሞአቸውን ገልፀዋል።</p>

<p>ሆኖም ሰልፈኞቹ ወደእንግሊዝ ኤምባሲ ሲጠጉ የኤምባሲው ቅጥረኞች በሰልፈኞቹ ላይ በመተኮስ ሰልፈኞቹን ለመበተን ሙከራ ያደረጉ ሲሆን ሰልፈኞቹ ከኤምባሲ ቅጥር ግቢ የሚተኮሰውን ጥይት በመቃወም ከፍተኛ የሆነ ድምፅ ከማሰማት ባሻገር ድንጋይ በመወርወር ተቃውሞአቸውን ገልፀዋል።</p>

<p>የአሜሪካ ኤምባሲም ተመሳሳይ የሆነ ተቃውሞ የደረሰበት ሲሆን በሰልፈኞቹ ላይ በአስለቃሽ ጭስ በመታገዝ ሰላማዊ ሰልፉ የተበተነ ሲሆን በርካታ የሰልፉ ተካፋዮች በዱላ ለመደብደብ ችለዋል። አሜሪካዊያኑ ግቢያቸው ውስጥ ተቆልፈው የዋሉ ሲሆን ሰልፈኛው «አሜሪካ ሌባ! እንግሊዝ ሌባ!» እያለ ጮኾባቸዋል። በተጨማሪም «እንግሊዝ ተቀባይ» ሲሉ ተሰምተዋል።</p>

<p>በፖሊስ እስከ አራት ኪሎ ድረስ የተባረሩት ሰልፈኞች ሶስት አንበሳ አውቶብስ (ቁጥር 17ና 41፣ እንዲሁም ኮዱ 13 ታርጋ ቁጥሩ 00128 የሆነ ዳፍ አውቶብስ በሰልፈኞቹ ሲሰበር እንዲሁም ንብረትነቷ የመንግስት የሆነች ታርጋ ቁጥር 04052 የሆነች መኪና የሰበሩ ሲሆን በተጨማሪም ንብረትነቷ የአሜሪካ ኤምባሲ የሆነች አንዲት መኪና በፖሊስ ሲባረሩ የነበሩት ሰልፈኞች ከአንበሳ ግቢ እስከ ቅድስት ማሪያም ቤተክርስቲያን ድረስ ባለው መንገድ መካከል ሰባብረዋታል። በውስጡም የነበረው የቻይና መልክ ያለው ሰው ግን ሳይጎዳ ቀርቷል።</p>

<p>በዚሁ ሰልፍ ላይ ከነበሩት መካከል አንዳንዶቹ ለሪፖርተር እንደገለፁት «እኛ እኮ ሰላማዊ ሰልፈኞች ነበርን ወደእንደዚህ አላስፈላጊ ብጥብጥ ውስጥ እንድገባ ያደረጉን እነርሱ ናቸው። ተቃዋሞአችን በሰላማዊ መንገድ እየገለፅን በነበረበት ወቅት ሁኔታውን ለወጡት። እስቲ አስበው ከሽሮ ሜዳ እስከ አራት ኪሎ እንዴት ያሳድዱናል?» ብለዋል።</p>

<p>ሰልፈኞቹ ለአሜሪካና ለእንግሊዝ ኤምባሲ ተወካዮች ደብዳቤ ያስረከቡ ሲሆን በተጨማሪም ወደሩሲያ ኤምባሲ በመሄድ ይኼንን እርምጃ ሩሲያ እንድትቃወም የሚጠይቅ ደብዳቤ ለተወካዮ አስረክበዋል። ተወካዮም ሩሲያ የተቻላትን እንደምታደርግ ገልፀዋል።</p>

<p>ይህ በዚህ እንዳለ አሜሪካ ማዕቀብ እንዲጣል ትናንት በድጋሚ የጠየቀች ሲሆን ሩሲያ ግን ሌላ አማራጭ እንዲፈለግ አዛለች። ይሁንና የድምፅ መስጠት ስነስርዓቱ እስከዚህ ሳምንት መጨረሻ ድረስ እንደማይካሄድ ታውቋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ግንቦት 8 ቀን 1992</a></p>

</body>
</html>	
