<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ ልዑክ ወደአዲስ አበባና አስመራ ሊመጣ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተመድ ልዑክ ወደአዲስ አበባና አስመራ ሊመጣ ነው</h1>


<p>በዲሞክራቲክ ኮንጐ ግጭት እጃቸውን ባስገቡ የአፍሪካ አገሮች ጉብኝጣቸውን ያጠናቀቁት የፀጥታው ም/ቤት ልዑኮች ኢትዮጵያ እና ኤርትራ ዳግም ወደጦርነት እንዳያመሩ ለማስጠንቀቅ ወደሁለቱ አገሮች ርዕሰ ከተሞች እንደሚያመሩ ተገለፀ።</p>

<p>በኢትዮጵያና በኤርትራ መካከል በአልጀርስ የተካሄደው የሰላም ድርድር ያለውጤት ከተጠናቀቀ በኋላ በሁለቱ አገሮች መካከል ዳግም ጦርነቱንያገረሻል የሚለው ስጋት አይሏል። የፀጥታው ም/ቤት ልዑኮች ወደ አዲስ አበባና አስመራ እንዲያመሩ ም/ቤቱ በዝግ ተሰብስቦ መወሰኑን የተባበሩት መንግስታት ቃል አቀባይ የገለፁ ሲሆን ጉብኝቱም ትላንትና ሊጀምሩ እንደሚችሉ ገልፀዋል።</p>

<p>ነገር ግን በትክክል ከሁለቱ አገሮች ባለሥልጣናት ጋር ተገናኝተው የሚወያዩበትን ዕለት አላስታወቁም ልዑኮቹ በአፍሪካ በሚንቀሳቀሱበት ወቅት የተባበሩት መንግስታት አውሮፕላን እንደተጠቀሙ ታውቋል።</p>

<p>ሲካሄድ የነበረ ድርድር ያለውጤት ከተቋጨ በኋላ 15ቱ የፀጥታው ም/ቤት አባል አገሮች በጉዳዩ ላይ በዝግ መክረውበታል። በኢትዮጵያ በኤርትራ መካከል በአልጀርስ ሲካሄድ የነበረው ድርድር ያለውጤት የተበተነው ማን በመጀመሪያ የተኩስ አቁሙን ወይም ቴክኒካዊ የአፈፃፀም ሰነዱን ተቀብያለሁ ብሎ ይፈርም በሚለው ላይ ልዩነት በመፈጠሩ መሆኑን አአድ በመግለጫው አስታውቋል።</p>

<p>ልዑኩ ወደ አዲስ አበባና አስመራ የሚያመራው «ም/ቤቱ በቀጣዩ ሁለቱ አገሮች በመካከላቸው የተፈጠረውን ግጭት በሰላማዊ መንገድ እንዲፈቱት ለማሳሰብና ምክር ቤቱ ለአአድ የሰላም እቅድ መሳካት ከፍተኛ ድጋፍ እንደሚያደርግ ለማስታወቅ ነው። በተጨማሪም ልዑኩ ሁለቱ አገሮች በአስቸኳይ ያለምንም ቅድመ ሁኔታ ድርድሩን በመጀመር በአአድ የቀረበውን የሰላም እቅድ ተግባራዊ እንዲያደርጉ እንደሚያሳስቡ ይጠበቃል። በአሜሪካ የተባበሩት መንግስታት አምባሳደር በሪቻርድ ሆልብሩክ የሚመራው የፀጥታው ም/ቤት ልዩ ልዑክ የኮንጎ ዲሞክራቲክ ሪፐብሊክ ርዕሰ ከተማን ኪንሻሳን፣ ሉሳካ /ዛምቢያን/፣ ሐራሬ /ዚምባቡዌ/፣ ኪጋሊ /ሩዋንዳ/ ካምፓላ /ኡጋንዳ/ን ጐብኝቷል።</p>

<p>ልዑኩ ወደኒውዮርክ ሲመለስ ወደአዲስ አበባና አስመራ ከማምራቱ በፊት ሰኞ ዕለት ኬንያ ለጥቂት ጊዜ እንደሚቆዩም ይጠበቃል። በልዑኩ ውስት ከተካተቱት ከሪቻርድ ሆልብሩክ በተጨማሪ የብሪታኒያው ሰር ጆርሜይ ግሪንስቶክ፣ የፈረንሳዩን ጂን ዴቪድ ሊቬቲ፣ የኒዘርላንዱ ፒተር ቫን ዋልሰም፣ የቱኒዚያው ሰይድ ቤን ሙስጠፋ የማሊው ሙክታር ኦአኔና የናምቢያው ማርቲን አንጃባ ይገኙበታል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ግንቦት 1 ቀን 1992</a></p>

</body>
</html>	
