<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለኢትዮጵያ ከኢትዮጵያውያን የበለጠ የሚደርስላት የለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ለኢትዮጵያ ከኢትዮጵያውያን የበለጠ የሚደርስላት የለም»</h1>


<p>ኢትዮጵያን የመታው ድርቅና በዚሁ ሳቢያ በብዙ ሚሊዮን የሚቆጠር ህዝብ ለረሃብ የመጋለጡ አደጋ የዓለምን ትኩረት የሳበ ሆኗል። ለረሃብ የተጋለጠውን ህዝብ ሕይወት ለማዳን ስለሚደረገው ሀገራዊና ዓለምአቀፋዊ ጥረት በኢትዮጵያ የውጭ ጉዳይ ሚኒስትር የአፍሪካ ዋና ክፍል ኃላፊ የሆኑት አቶ ዳንኤል ይፍሩ ከጀርመን ድምፅ ሬዲዮ የአማርኛ ቋንቋ ዝግጅት ክፍል ጋር ስለድርቁ መከሰትና የኢትዮጵያ መንግስትና እንዲሁም የአውሮፓ ሀገራት ማድረግ ስለሚገባቸው ግዴታና ስለሰጡትም እገዛ አስመልክቶ ባለፈው ቅዳሜ ቃለ መጠይቅ አድርገዋል።</p>

<p>የጀርመን ድምፅ የኢትዮጵያ መንግስት በድርቅ የተጎዳውን ህዝብ ለመርዳት ብዙ አልጣረም። መርዳት የሚችለውንም ኢትዮጵያዊ አላስተባበረም የሚል አንዳንድ ወገኖች ትችት ይሰነዝራሉ ስለዚህ እርስዎ ምን ይላሉ ብሎ ለአቶ ዳንኤል ላቀረበው ጥያቄ ሲመልሱ «መደረግ ያለበት የህዝቡ እርዳታ የመስጠት አቅሙ መጤንና መገናዘብ አለበት። የኢትዮጵያ ህዝብ ባለፉት ሁለት ዓመታት በወረራው ምክንያት እጁን ሲዘረጋ ነው የቆየው። የተፈናቀሉ ወገኖች ሉዓላዊነትን ለማስከበር ይኼንን አድርግ ቢባል ለእርዳታ የሚቆምበት ምክንያት ያለ አይመስለኝም። ይኼ ሲታይ የቱን ያህል ብቻችንን ችግሩን በውስጥ ለመቅረፍ እንችላለን። መንግስትን በመንግስት ደረጃ በከፍተኛ ደረጃ እህል ገዝቶ በትክክል ለመስጠት ለተጎጂው ህዝብ ተሞክሮ ያለው በቂ ስላልሆነ ነው። የውጭ እርዳታ ማስተላለፉ የኢትዮጵያ መንግስት የሚያስፈልገው እንጂ ለኢትዮጵያ ህዝብ ሕልውናውም ለማስከበርም ሆነ ሌሎች ችግሩን ለመቅረፍ ለኢትዮጵያ ከኢትዮጵያውያን የበለጠ የሚደርስላት የለም። ይህ የታወቀ ነው» ብለዋል።</p>

<p>በመቀጠልም ጠያቂው ሌላው ከዚህ ጋር ተያይዞ የማነሳው በውጭ የሚኖሩ ኢትዮጵያውያን በማስተናገድ ረገድ የዲፕሎማቲክ ኃይሎች በውጭ ያሉትን ይኼንን አሁን በኢትዮጵያ ላይ በከፍተኛ ሁኔታ የተከሰተውን ድርቅን አስመልክቶ የፖለቲካ ውዝግብ ለማርገብና እውነታ ነው የተባለውን ነገር ለማሳወቁ ማነው እየተንቀሳቀሰ ያለው? ብሎ ለጠየቀው ሲመልሱ በውጭ ያሉ ዲፕሎማቲክ ሚሲዮኖቻችን በዚህ ሥራ ላይ የተሰማሩ መረጃዎችን ለሰብዓዊ ድርጅቶች በማስተላለፍ ውጭ ያሉ ኢትዮጵያውያንን መቀስቀስና እርዳታ ማሰባሰብ ጀምረዋል። አንዳንዶቹ ከዋናው መስሪያ ቤታችን ጋር እየተነጋገሩ ነው። እርዳታ ሰብስብናል በየት በኩል ነው መድረስ ያለበት የሚሉ ጥያቄዎች ይደርሱናል። ስለዚህ እንቅስቃሴው አለ። የሚቀጥልም ነው የሚሆነው። ኢትዮጵያዊ ወገኑ በአስከፊ ሁኔታ ተጎድቶ የሚጨክን አንጀት የለውም። ስለዚህ እርዳታው ይመጣል። የሚቻለው ሁሉ ይደረጋል ብለዋል። </p>

<p>ስለወደብ አጠቃቀም ጉዳይ ተነስቶ ሲመልሱ የጅቡቲና የበርበራን ወደብ መጠቀሙ ከእህል አቅርቦቱ ጋር የተያያዘ ነው። የእርዳታ እህሉን እንሰጣለን ብሎ አንድ ወገን ጥያቄ ሲያቀርብ የወደብ ችግር ስላለብን ያለው አማራጭ በጅቡቲና በበርበራ ወደቦች መጠቀም ነው። እንደገናም አሰብ ወደብን መጠቀሙ ካለው ጦርነት ጋር ተዳምሮ ጦርነቱ በራሱ ሌላ ችግር አስከትሏል። በሌላ በኩል ዓለም ሊሰጠን የነበረውን እርዳታ ማቋረጡ በከፍተኛ ደረጃ ሀገራችንን ለችግር ዳርጓታል ብንል ማጋነን አይደለም። እንግዲህ የኢትዮጵያ መንስት ያለው አማራጭ ቀደም ሲል ሲታይ እንደቆየው ምርጫው ነፃነቱን ማስጠበቅና ሕልውናውን ማስጠበቅ ነው። እንግዲህ ይታገላል ለድርቁ እርዳታ ለመስጠት ከሚፈልጉ ወገኖች ጋር እርዳታው እንዴት መቀጠል እንዳለበት የዲፕሎማቲክ ጥረቱ ይቀጥላል። የሰብዓዊ እርዳታውም እንዲሁ በቂ ጊዜ አግኝቷል። እንዲሁ በአንድ በኩል ጫና ለማድረግ ሲታሰብ በሌላ በኩል ደግሞ ዓለም አቀፉ ድርጅት በስፋት ስላየው ምናልባት አሁን የተደረገው እንቅስቃሴ በቂ እርዳታ ሊገኝ ይችላል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሚያዝያ 24 ቀን 1992</a></p>

</body>
</html>	
