<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለዓለም ዋንጫ ማጣሪያ በመጀመሪያው ዙር ኢትዮጵያ ቡርኪናፋሶን አሸነፈች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለዓለም ዋንጫ ማጣሪያ በመጀመሪያው ዙር ኢትዮጵያ ቡርኪናፋሶን አሸነፈች</h2>


<p>ኮሪያና ጃፓን በጥምረት ለሚያዘጋጁት የዓለም ዋንጫ የማጣሪያ ውድድር የኢትዮጵያ ብሔራዊ ቡድን ከቡርኪናፋሶ አቻው ጋር ባለፈው እሁድ ተጋጥሞ 2ለ1 በሆነ ጠባብ ውጤት አሸንፏል።</p>

<p>የኢትዮጵያ ብሔራዊ ቡድን በደጋፊው ፊትና በሜዳው ባደረገው ጨዋታ በጠባብ ውጤት አሸንፎ ለመውጣት ይቻል እንጂ እጅግ በርካታ ግብ መሆን የሚችሉ ኳሶችን አምክኗል። በተለይ በመጀመሪያ ግማሽ የጨዋታ ክፍለ ጊዜ 12 ቁጥሩ ጌታሁን ከበረኛ ጋር ተገናኝቶ ለበረኛ ደረት የዳረጋቸውና ወደውጭ የሰደዳቸው ኳሶች እጅግ የሚያስቆጩ ነበሩ።</p>

<p>የኢትዮጵያ ብሔራዊ ቡድን የተሻለ ሆኖ በቀረበበት በእሁድ ዕለት ጨዋታ አብዛኛው የጨዋታ ክፍለ ጊዜ የማጥቃት ጫና ፈጥሮ ነበር የዋለው። በመጀመሪያው 45 ደቂቃ የኢትዮጵያ ቡድን በተደጋጋሚ ወደ ቡርኪናፋሶ የግብ ክልል ቢቀርብም ከመረብ ማገናኘት ግን አልተቻለም። በዕለቱ ጨዋታ ገረሱ ሸመና፣ አሰግድ ተስፋዬና እስማኤል አቡበከር ጥሩ የጨዋታ እንቅስቃሴ ያሳዩ ሲሆን ጌታሁንና ዳግማዊ አማረ ደግሞ በተደጋጋሚ ኳስ ሲያበላሹ ተስተውሏል።</p>

<p>ከዕረፍት መልስ በ47ተኛው ደቂቃ ላይ በቡርኪናፋሶ ክልል ውስጥ ኳስ በእጅ ተነካች ብለው ዳኛው በሰጧት የፍፁም ቅጣት ምት አንተነህ አላምረው መቶ ግብ አስቆጥሯል። ከዚህ ግብ በኋላ የኢትዮጵያ ብሔራዊ ቡድን ተጨማሪ ግብ ለማስቆጠር ቡርኪናፋሶ ደግሞ በአቻ ውጤት ለመለያየት ሁለቱም በማጥቃት ላይ የተመሰረተ ጨዋታ ማድረግ የቀጠሉ ሲሆን ከዕረፍት መልስ ተቀይሮ የገባው ስንታየሁ ጌታቸው (ቆጨ) በ66ኛው ደቂቃ ላይ ሁለተኛውን ግብ አስቆጥሯል።</p>

<p>እስከ 86ተኛው ደቂቃ ድረስ የኢትዮጵያ ብሔራዊ ቡድን 2ለ0 ሲመራ ቆይቶ ጨዋታው ሊፈፀም አራት ደቂቃ ሲቀር የዕለቱ የመሀል ዳኛ ኬንያዊው ማክሲም ኢቶ የሰጡትን የፍፁም ቅጣት ምት የቡርኪናፋሶው 18 ቁጥር ታራዎሬ አማዱዱ ከመረብ ለማሳረፍ በመቻሉ ጠቅላላ ጨዋታው በ2ለ1 ውጤት ተጠናቋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሚያዝያ 3 ቀን 1992</a></p>

</body>
</html>	
