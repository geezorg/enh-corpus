<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካ ለአፍሪካ ቀንድ ከመደበችው እርዳታ ግማሹን ለኢትዮጵያ ትሰጣለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካ ለአፍሪካ ቀንድ ከመደበችው እርዳታ ግማሹን ለኢትዮጵያ ትሰጣለች</h1>


<p>ኤ.ኤፍ.ፒ፦ የተባበሩት መንግሥታት የዓለም የምግብ ፕሮግራም በኢትዮጵያ ውስጥ ስምንት ሚሊዮን የሚሆን ሕዝብ በከፍተኛ የረሃብ አደጋ መጠቃቱን ካስታወቀ በኋላ የዩናይትድ ስቴትስ መንግሥት በድርቅ ለተጠቁ የአፍሪካ ቀንድ ሀገሮች ከምደበችው እርዳታ ከግማሽ በላይ የሚሆነው እርዳታ ለኢትዮጵያ እንደሚላክ ባለፈው ሐሙስ የአሜሪካ ባለስልጣናት አስታውቀዋል።</p>

<p>የዩናይትድ ስቴትስ ዓለም አቀፍ የልማት ድርጅት የሂውማንተሪያን ሪሶርስስ ቢሮ ዳይሬክተር ሁጅ ፓልመር ሲናገሩ ከግማሽ በላይ የሚሆነው ከፍተኛ ችግር ወዳለበት ወደኢትዮጵያ ነው በቀጥታ የሚላከው ብለዋል።</p>

<p>ከኢትዮጵያ ጠ/ሚ/ር መለስ ዜናዊ ጋር ስለጉዳዩ አሳሳቢነት የተነጋገሩት ፓልመር የአውሮፓ ኅብረት ላካባቢው አስቸኳይ ርዳታ እንዲያደርግ በተጨማሪ ጠይቀዋል። የዩናይትድ ስቴትስ መንግሥት በድርቅ ለተጠቁት የኢትዮጵያ ተረጂዎች ከ400 ሺህ ቶንስ በላይ የምግብ እርዳታ ለመላክ ማቀዱም ተገልጿል።</p>

<p>ዋሽንግተን ባለፉት ሶስት ተከታታይ ዓመታት በከፍተኛ ድርጅት ለተመቱ ስድስት የምስራቅ አፍሪካ ሀገሮች 650 ሺህ ኩንታል የሚሆን ስንዴ፣ የስንዴ ዱቄት፣ ዘይት በእርዳታ ለመስጠት አስቀድማ ማቀዷን አንድ ኤክስፐርት አስረድተዋል።</p>

<p>ፓልመር ስለእርዳታ አቅርቦት ሲናገሩ «ዋሽንግተን ለሚገኘው የድርጅታችን ሰራተኞች 25 ቶንስ የሚሆን በከፍተኛ ፕሮቲን የበለፀገ ብስኩት ኤፍ 75 የተባለ በተመጣጠነ የምግብ እጥረት ለተጐዱ ህፃናት የሚሆኑ የምግብ አቅርቦቶች በአስቸኳይ በአይሮፕላን ማጓጓዣ የሚላክበት ዝግጅት እንዲጀምሩ ትዕዛዝ አስተላልፌያለሁ በማለት ለጋዜጠኞች የተናገሩ ሲሆን በመቀጠልም የዩኤስ መንግሥት ችግሩ እንዲቀንስና በ1984 የደረሰው ሁኔታ ዳግም እንዳይከሰት እርግጠኛ ለማድረግ ተዘጋጅታለች ብለዋል።</p>

<p>በድርቁ የተጠቃውን የኢትዮጵያ ሶማሌ አካባቢን ተዘዋውረው የጐበኙት ፓልመር ሚያዝያ 15 ቀን 85 ሺህ ቶንስ የምግብ እርዳታ ጅቡቲ ዓለም አቀፍ ወደብ እንደሚደርስና ከዚያ ወደ ኢትዮጵያ እንደሚጓጓዝ ተናግረዋል።</p>

<p>የዩናይትድ ስቴትስ ዓለም አቀፍ የእርዳታና ልማት ባለሥልጣናት ከኬንያ ወደጅቡቲ በመሄድ የርዳታ እህሉ አቅርቦት ወደተፈላጊው አካባቢ ስለሚደርስበት ሁኔታ የማቀነባበር ዝግጅት አፈፃፀም እቅድ ነድፈዋል።</p>

<p>በቀረበው ጥናታዊ ዘገባ መሰረት ከፍተኛ የድርቅ አደጋ የተከሰተው ኢትዮጵያ ውስጥ መሆኑንና 8 ሚሊዮን ሕዝብ በከፍተኛ አደጋ ላይ እንደሚገኝ ተገልጿል። ከዚህ በተጨማሪ በኬንያ 2.7 ሚሊዮን፣ በሱዳን 2.4 ሚሊዮን፣ በሶማሊያ 1.2 ሚሊዮን፣ በዩጋንዳ 730.000፣ በኤርትራ 545.000 ሰዎች በድርቁ መጠቃታቸውን ዩ.ኤስ.ኤይድ አስታውቋል።</p>

<p>የጅቡቲ ወደብ በአንድ ወር 120 ሺህ ቶንስ ክብደት ያላቸው ዕቃዎች የመያዝ አቅም ያለው መሆኑና ምስቅልቅል ሁኔታ ከተፈጠረባቸው ከተቀሩት የሶማሊያ ግዛቶች ሰላም የሰፈነበት ሶማሌ ላንድ ተብሎ የሚጠራው የሶማሊያ ክፍለ ግዛት ውስጥ የሚገኘው የበርበራ ወደብ 200ሺህ ቶንስ ክብደት የማራገፍና የመያዝ እቅድ እንዳለው ታውቋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መጋቢት 12 ቀን 1992</a></p>

</body>
</html>	
