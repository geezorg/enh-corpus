<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ተኩስ አሁንም ስላለ ስምምነቱ ፀንቷል ብሎ መናገር ያስቸግራል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ተኩስ አሁንም ስላለ ስምምነቱ ፀንቷል ብሎ መናገር ያስቸግራል»</h1>

<p class="align-right">ኢሳያስ አፈወርቂ</p>


<p>«የተኩስ ማቆም ስምምነቱ ከተፈረመ በኋላ የአካባቢው ህዝብ ላይ የሚፈፀም በደልና በየአካባቢው ቀጣይ የሆነ አነስተኛ የተኩስ ልውውጥ ስላለ የተኩስ ማቆሙ ውል ፀንቷል ብሎ ለመናገር ያስቸግራል» ሲሉ የኤርትራው ፕሬዝዳንት ኢሳያስ አፈወርቂ ገለፁ።</p>

<p>ከትናንት በስቲያ ምሽት ከአሜሪካው ድምፅ የአማርኛ ቋንቋ ዝግጅት ክፍል ጋር የኤርትራው ፕሬዝዳንት ባደረጉት ቃለምልልስ የኤርትራ መንግስት ስለደረሰበት አጠቃላይ ኪሳራ ተጠይቀው ሲመልሱ «ምንም ጉዳት አልነበረም ማለት አይቻልም። ጦርነት ሁሌም ቢሆን ጉዳት አለውና። ሀቁ ከጊዜ ጋር በታሪክ ይረጋገጣል። በኤርትራ ሠራዊት ላይ የደረሰ ጉዳት አልነበረም። ምክንያቱም ከሁሉም በላይ የምንቆረቆረው ለሰው ህይወት ስለሆነ በማንኛውም ዓይነት ሁኔታ የሰዎችን ህይወት የማዳን ግዴታ አለ። በወያኔ መንግስት ላይ ከደረሰው ጉዳት ጋር ሲነፃፀር በኤርትራ ላይ የደረሰ ጉዳት ነበረ ማለት አይቻልም» በማለት ገልፀዋል።</p>

<p>በማስከተልም ኢትዮጵያ በአልጀርሱ ስብሰባ ላይ ስለጠየቀችው የካሣ ጥያቄ ተጠይቀው ሲመልሱ «ከሁሉም በላይ ማለትም ከወያኔ በፊት ካሳ የመጠየቅ ያለበት የኤርትራ ህዝብና መንግስት ነው። ከ70.000 በላይ የሚሆኑ በኢትዮጵያ የሚኖሩ ኤርትራውያንና የኤርትራን ዜግነት ያላቸው ኢትዮጵያውያን በገፍ እንዲባረሩ ተደርጓል። ከማንም በላይ የካሳው ጉዳት የሚመለከታትና ካሳ የምትጠይቀው ሀገር ኤርትራ ናት። የወያኔ መንግሥት አሰብ ውስጥ የነበረውን የእህል እርዳታ የኤርትራ መንግስት ወስዷል ብሏል። እኛም መልሳችንን አቅርበናል። በሌላ በኩል ደግሞ የአሜሪካ መንግስት ንብረቱ የእኛ ነውና ካሳ መክፈል አለባችሁ አለን። በዚህም መሠረት ከ5-7 ሚሊዮን ዶላር ካሣ ለመክፈል ተጠይቀናል። ካሣውን ብንከፍልም ለአሜሪካ መንግሥት ነው» ሲሉ ገልፀዋል።</p>

<p>በመጨረሻም ፕ/ት ኢሳያስ አፈወርቂ ሁለቱ ህዝቦች በዚህ ጦርነት ስላገኙት ውጤት ሲያስረዱ «በዚህ ጦርነት የተገኘው ነገር የኢትዮጵያና የኤርትራ ህዝቦች ብዙ ትምህርት ቀስመዋል ለማለት ይቻላል። በሶስተኛው ዙር የደረሰው ውድመት ቀደም ሲል እንደጠቀስኩት በኢትዮጵያውያን ላይ ያደረሰው ጉዳት ቀላል አይደለም። ጉዳዩ ሰላማዊ መፍትሔ በሚያገኝበት ወቅት የኤርትራና የኢትዮጵያ ህዝቦች ተቀምጠው ከጦርነቱ ያገኘነው ነገር ምንድን ነው? የወያኔ መንግስት በስልጣን ለመቆየት ሲልየፈጠረው ውድመት ምን አስተማረን? ለወደፊትስ እንዴት ተባብረን በሰላም መኖር እንችላለን? ብለው ለማሰብ ትልቅ ትምህርት አግኝተዋል» በማለት ገልፀዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሰኔ 27 ቀን 1992</a></p>

</body>
</html>	
