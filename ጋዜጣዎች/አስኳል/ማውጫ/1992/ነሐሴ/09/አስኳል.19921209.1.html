<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኩናማ ተወላጆች ወደኢትዮጵያ በመሸሽ ላይ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኩናማ ተወላጆች ወደኢትዮጵያ በመሸሽ ላይ ናቸው</h1>


<p>ኤ.ኤፍ.ፒ፦ ከ3000 በላይ የኤርትራ ኩናማዎች ወደኢትዮጵያ ሸሽተው በመግባት የኤርትራ ሠራዊት በኃይል እየመለመላቸው ነው ሲሉ ውንጀላ ሰንዝረዋል። እየሸሽን ያለነው በሻዕቢያ የተለየ ተፅዕኖ እየተደረገባቸው በመሆኑንና በኤርትራ ሠራዊት ውስጥ ያለፍላጐታችን መመልመላችን ነው ብለው አክለውም ካለምንም ጣልቃ ገብ ኃይል መሬታችንን ማረስ እንፈልጋለን ብለዋል። በአንድ ወቅት በአሜሪካውያን እርዳታ ፕሮጀክት ይመሩ የነበሩት ብርሃኔ ማርኮ።</p>

<p>ኩናማዎች በደቡብ ምዕራብ ኤርትራ የሚኖሩ ሲሆን ኤርትራ ውስጥ ካሉት 9 ብሔሮች መካከል አንዱ ናቸው። ቁጥራቸው ከ100.000 ይሆናል። ኩናማዎች ትግርኛ ተናጋሪ ኤርትራውያን መሬታችንን እየቀሙን ነው በማለት ሲማረሩ ቆይተዋል። ኩናማዎች ከኤርትራ ተቃዋሚዎች ጋር ትስስር አላቸው ብለው የኤርትራ ባለሥልጣናት የሚያምኑ ሲሆን አብዛኛዎቹ ኩናማዎች የጋሽና ሰቲት ነፃነት ግንባር ደጋፊዎች ሲሆኑ ድርጅቱ ከ1993 ጀምሮ በተለያዩ ጊዜያት ከኤርትራ ሠራዊት ጋር ተዋግቷል።</p>

<p>ይህ በዚህ እንዳለ ኤ.ኤፍ.ፒ በኢትዮጵያ ወታደሮች ቁጥጥር ስር ከምትገኘው ከሰንዓፌ ከተማ ዘገባ አስተላልፏል። የዘገባው ትርጉምም እንደሚከተለው ነው፦ጦርነቱ ከሁለት ወራቶች በፊት ቢያከትምም በኤርትራ የንግድ ከተማ የሚኖሩ ኤርትራውያን በኢትዮጵያ ሠራዊት ቁጥጥር ስር ይገኛሉ። የኢትዮጵያ ሠራዊት ሰማያዊ ቆብ ለባሾቹ የተባበሩት መንግሥታት ሰላም አስከባሪ ጓዶች ቦታውን እስኪረከቡ ድረስ በከተማዋ እንደሚቆዩም የሚጠበቅ ነው።</p>

<p>አብዛኛዎቹ የሰንዓፌ ከተማ ነዋሪዎች ባለፈው ግንቦት የኢትዮጵያ ሠራዊት ጥቃት ሲሰነዝር ከተማዋን ለቀው የተሰደዱ ሲሆን ኢትዮጵያም ሰንዓፌን መቆጣጠር መቻሏ በሰላም ድርድሩ ላይ የበላይነትን ለመያዝ እንድትችል አድርጓታል። ባለፈው ሰኔ ወር በአልጀርስ የተፈረመው ስምምነት መሰረት የኢትዮጵያ ሠራዊት ሰንዓፌን እንደያዘ የተባበሩት መንግስታት ሰላም አስከባሪ ጓዶች እስኪመጡ ድረስ ይቆያል። በሰንዓፌ 6000 ነዋሪዎች ነበሩ።</p>

<p>ሰንዓፌ ከድንበሩ 25 ኪሎ ሜትር በስተሰሜን የምትርቅ ሲሆን በከተማዋ በአሁኑ ወት የሚኖሩት አብዛኛዎቹ ሽማግሌዎች፣ አሮጊትና ህፃናት ሴቶች ናቸው። የ22 ዓመቷ አምለሰት ኃይሌ ከሴት ልጇ ጋር ጦርነት ከሸሹ በኋላ ተመልሰው ወደመኖሪያቸው መጥተዋል። «የምንሻው ሁሉም ነገር ወደቀድሞ ሁኔታ እንዲመለስ ነው» ትላለሽ አምለሰት ውሃ እየቀዳች። ከባድ መሳሪያዎችና ጥይቶች በከተማዋ ባሉ ቤቶች ላይ ያደረሱት ውድመት በጉልህ አሁንም ይታያል። ሆስፒታሉ ተዘግቷል፣ የስልክ መስመሮች አይሰሩም ትምህርት ቤቶችም በመምህራን እጥረት ተዘግተዋል። በየስፍራው የኤርትራ ሰንደቅ ዓላማ ወድቆ ይታያል። የከተማዋ ነዋሪ የመጀመሪያ ፍላጐቱ የየዕለት ጉርሱን በጠረጴዛው ላይ ማግኘት ነው ይላሉ ሐጂ ዑመር ኢብራሂም። ነገር ግን የከተማዋ ነዋሪ በቂ ምግብ፣ የመጠጥ ውሃና የመብራት አገልግሎት እጥረት እንዳለ በግልፅ ሲያማርሩ ይሰማሉ። የከተማዋ ነዋሪ ሽማግሌዎችና የኢትዮጵያ መኮንኖች እነዚህ ነገሮች ለከተማዋ ነዋሪ ለማሟላትና በመቶዎች ለሚቆጠሩ አርሶ አደሮች ርካሽ ማዳበሪያ ለማቅረብ የሚችል አንድ ኮሚቴ አቋቁሟል። በከባድ መሳሪያ ለፈራረሰችው ከተማ በከፊል የምግብ እርዳታ እየቀረበ ይገኛል። የኤርትራ መግንስት ተቃዋሚዎች ወደከተማዋ በመምጣት ከከተማዋ ነዋሪዎች ጋር ተወያይተዋል። የምግብ እርዳታውን የሚያደርሱት የኢትዮጵያ ወታደሮች ናቸው። ነዋሪዎቹ ከተመዘገቡ በኋላ ለ3 ሳምንታት 15 ኪ.ግ ስንዴ ይሰጣቸዋል። ከ3 ሳምንታት በፊት ጀምሮ በከተማዋ አንዳንድ የኢኮኖሚ እንቅስቃሴዎች በአዲስ መልክ መከናወን ጀምረዋል። የቀንድ ከብት ርቢ፣ አትክልትና ፍራፍሬዎችን ቅመማ ቅመምና አልባሳት መሸጥና መለወጥ ተጀምሯል።</p>

<p>የ15 ዓመቷ ሸዊት ገ/መድህን በፍራፍሬ ንግድ የተሰማራች ስትሆን የኢትዮጵያ ብርና የኤርትራ ናቅፋ በእኩል ደረጃ ለመገበያያነት እያገለገሉ እንደሚገኙ ተናግራለች። የኤርትራ ሠራዊት ከከተማዋ ወጣ ብሎ ጥቂት ኪ/ሜትር ርቀት ላይ በሚገኝ ተራራማ ስፍራ እንደሚገኙ አንዳንድ ነዋሪዎች ይናገራሉ። ኢትዮጵያውያን ይህቺን የኤርትራውያን ከተማ መቼ ለቀው እንደሚወጡ የሚታወቅ ነገር የለም። እንደግጭት ማስወገጃው ሰነድ መሰረት የኢትዮጵያ ወታደሮች የተባበሩት መንግሥታት ሰላም አስከባሪ ሠራዊት ስፍራው ከደረሰ በሁለት ሳምንት ጊዜ ውስጥ አካባቢውን ለቆ ይወጣል። ነገር ግን እስካሁን ሰላም አስከባሪው ሠራዊት የሚሰማራበትንና የኢትዮጵያ ሠራዊት ለቆ የሚወጣበት የጊዜ ቀመር ይፋ አልተደረገም።</p>

<p>ይህ በዚህ እንዳለ ኮፊ አናን ለፀጥታው ም/ቤት ያቀረቡትን ሪፖርት መርምሮ በዚህ ወር መጨረሻ ላይ ተመድ ውሳኔ ይሰጣል ተብሎ እየተጠበቀ ሲሆን ፀጥታው ም/ቤት እቅዱን ካፀደቀው ተመድ አሁን በተለያዩ የዓለም ቀጠናዎች ካሰማራቸው 14 የሰላም አስከባሪ ኃይሎች መካከል በትልቅነቱ የ3ኛ ደረጃ እንደሚኖረው ቢቢሲ ዘግቧል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ነሐሴ 9 ቀን 1992</a></p>

</body>
</html>	
