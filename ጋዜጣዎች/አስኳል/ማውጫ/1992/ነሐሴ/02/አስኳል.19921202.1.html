<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያ ዋና ችግር የፍትህ መጓደል ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የኢትዮጵያ ዋና ችግር የፍትህ መጓደል ነው»</h1>


<p>በአሁኑ ወቅት የኢትዮጵያ ዋነኛ ችግሮች ዘርፈ ብዙ ሲሆኑ በግንባር ቀደምትነት የሚቀመጡት ችግሮች የፍትህ መጓደልና መንግስት በአግባቡ መወጣት የሚገባውን ግዴታዎች አለመፈፀም መሆናቸውን የተቃዋሚ ድርጅት ተወካዮችና ባለሙያዎች ገለፁ።</p>

<p>«ኢትዮጵያና ችግሮቿ፣ የችግሮቿ ምንጮችና መፍትሔዎቻቸው» በሚል ርዕስ የጀርመን ድምፅ ሬዲዮ ጣቢያ የአማርኛው ቋንቋ ዝግጅት ክፍል ባዘጋጀው ውይይት ላይ ገዢውን ፓርቲ በመወከል ወ/ሮ አልማዝ መኩ፣ ከተቃዋሚ ፓርቲዎች ዶ/ር በየነ፣ ከባለሙያዎች ደጃዝማች ዘውዴ ገ/ሥላሴና ዶ/ር ኃይሌ ክብረት ተሳታፊ ሲሆኑ ዶ/ር በየነ ጴጥሮስ የወቅቱ አጠቃላይ ችግር በተመለከተ ተጠይቀው ሲመልሱ «ለሀገሪቱ ወሳኝ ዕድገት ሁሉም ፓርቲዎች በሽግግሩ ወቅት ተሳትፈው አስተዋፅዖ አድርገዋል። ጉዳዩ እየተበላሸ የመጣው ከ1984 ዓ.ም ምርጫ በኋላ ነው። ችግሩ እንዴት ተከሰተ ለሚለው ኢህአዴግ ችግሮችን ማመላለስ ስለሚወድ ነው። በማመላለሱ የተነሳ ሀገሪቱ ከአንዱ ችግር ወደሌላ እየተላለፈች ነው። ዛሬ በርካታ ችግሮች ከፊታችን ተደቅነዋል። ስለፍትህ ጉዳይ ካነሳን ደግሞ ወያኔ ግልፅ የሆነ የፍትህ አሰራርን አይከተልም። የፍትሕ ባለሙያዎች ሀገሪቷን እንዳያገለግሉ የተደረጉበት ሁኔታ አለ። ብቃት በሌላቸው የፍትህ ሰዎች ነው የምንዳኘው። የፍትሕ ጉዳይ በደንብ መጤን ያለበት ነው» ሲሉ ገልፀዋል።</p>

<p>በአዲስ አበባ ዩኒቨርስቲ የኢኮኖሚክ ባለሙያ የሆኑት ዶ/ር ኃይሌ ክብረት በሰጡት አስተያየት «ችግሮች በአጠቃላይ በኢትዮጵያ ስለመኖራቸው አያጠራጥርም። ዋናው ነጥብ ኢትዮጵያ ችግሮቹን ለመፍታት አቅም አላት ወይ የሚለው ነው። እኔ እንደሚመስለኝ ያሉትን ችግሮች ለመቅረፍ ኃላፊነት ተሰምቶት የሚንቀሳቀስ ኃይል የለም። የፖሊሲ መቀረፅና የሰራተኛ ብዛት መፍትሔ ሊሆን አይችልም። የግለሰቦች ድክመት ሳይሆን የሲስተም ድክመት ነው። የፖሊሲው መቀረፅ እንዳለ ሆኖ ቅልጥፍናን የተመረኮዘና ኃላፊነት የሚሰማው አካል መቋቋም ለችግሮቹ መወገድ ወሳኝ ነው» ብለዋል።</p>

<p>የጠነከረ አንድነትና የተረጋጋ ፖለቲካ መኖር ለችግሮች መቀረፍ ጉህል አስተዋፅዖ ያደርጋል ያሉት ደጃዝማች ዘውዴ ገ/ሥላሴ በበኩላቸው «አሉ ከሚባሉት ችግሮች ላይ መንግስት ትኩረት ሊሰጥ ይገባል። ከሁሉም በፊት ደግሞ የኢትዮጵያውያን አንድነት ይቀድማል። ፍትህ ወሳኝ ነገር ነው። ስለፍህት መንግስት በጥልቀት ሊያስብበት ይገባል። ፍትህ የዴሞክራሲ ሂደት እንዲፋጠን የሚያደርግ ነው። በመሆኑም ፍትህ ላይ የሚነሱ ችግሮች በአስቸኳይ መቀረፍ አለባቸው» በማለት አስተያየታቸውን ገልፀዋል።</p>

<p>ገዢውን ፓርቲ በመወከል በውይይቱ ላይ ተሳታፊ የሆኑት ወ/ሮ አልማዝ መኮ ስለአጠቃላይ የአገሪቱ ችግር መንግስት ምን ዓይነት አቋም እንዳለው ተጠይቀው ሲመልሱ «የኢትዮጵያ መንግስት የተጠቀሱት ችግሮች እንዳሉ ያምናል። ችግሮቹን እስከዘለቄታው ለመቅረፍም እየተንቀሳቀሰ ይገኛል. በዚህ ላይ የሕዝቡ ተሳትፎ ወሳኝ በመሆኑ በጋራ መንቀሳቀሱ ለእድገት የሚበጅ ነው። የፍትህ ጉዳይ ከተነሳ ቀደም ሲል በሀገራችን ምንም ዓይነት ፍትህ እንደነበር መመልከቱ በቂነው። ዴሞክራሲያዊ መብቶች መከበርር አለባቸው የሚለው መርሆአችንን በተግባር እንዲውል ጥረት እያደረግን ነው። የፍትህ መብት ከመከበር አንፃር የኢትዮጵያ መንግስት አቅም በፈቀደ መጠን ህዝቡ ፍትህ እንዲያገኝ እያደረገ ነው» በማለት ገልፀዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ነሐሴ 2 ቀን 1992</a></p>

</body>
</html>	
