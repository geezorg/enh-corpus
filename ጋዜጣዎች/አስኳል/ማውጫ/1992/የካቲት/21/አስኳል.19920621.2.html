<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እናትና ልጅ በመጥረቢያ ተገደሉ አባትና ሁለት ልጆች ቆሰሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እናትና ልጅ በመጥረቢያ ተገደሉ አባትና ሁለት ልጆች ቆሰሉ</h1>


<p>ድርጊቱ የተፈፀመው እዚሁ አዲስ አበባ በወረዳ 13 ቀበሌ 15 ክልል ውስጥ ነው። ባለፈው ቅዳሜ በ18/05/92 ዓ/ም ከላይ በተጠቀሰው ክልል ውስጥ በተፈፀመው ወንጀል እናትና ልጅ ወዲያውኑ ሲሞቱ አባትን ጨምሮ ሁለት ሴት ልጆች ደግሞ ቆስለዋል።</p>

<p>ሪፖርተራችን ያነጋገራት ወልጅ እናቱንና ወንድሟን በሞት የተነጠቀችውና የጥቃቱ ሰለባ ሆኖ የቆሰለችው እንደተናገረችው ለእዚህ አሰቃቂ ግድያ ምክንያቱ የቆየ ቂም በቀል እንደሆነ አስረድታለች። ይህችው የጥቃቱ ሰለባ የሆነችው ወጣት ወንጀሉ በተፈፀመበት ዕለት በቦታው የነበረች ሲሆን የፖሊስ ኃይል በእርዳታ እንዲመጣ ያደረገችው እሷ መሆኗን አስረድታለች።</p>

<p>ቀኑ ቅዳሜ ሰዓቱ ሰባት ሰዓት ነበር። ከእዚህ ሰዓት ቀደም ሟቹ በግድያ ወንጀል ተጠርጥሮ ከታሰረው ጋር ተጣልተው የነበረ ቢሆንም ወዲያው እርቅ እንደተፈጠረ የአካባቢው ሰዎች ይናገራሉ። ፀቡ ከበረደና እርቀ ሰላም ከወረደ በኋላ ሟች አገር አማን ብሎ ወደ ቤት ሲገባ ሁለቱ ወንድማማቾች ጎትተው ወደ ግቢው በማስገባት በመጥረቢያና በክላሽ ሳንጃ ጉዳት እንዳደረሱበት የሟች እህት ለሪፖርተራችን ገልፃለች።</p>

<p>በአደጋው ቦታ የነበረችው የዓይን ምክስር አክላ እንደገለፀችው ሟች በመጥረቢያና በሳንጃ ጉዳት ከደረሰበት በኋላ ነፍሱን ለማትረፍ ደሙን እያዘራ ወደ ቤት ሲገባ ሁለት ወንድማማቾች ተከታትለው በመግባት በያዙት መጥረቢያና ሳንጃ ደጋግመው በመምታት ህይወቱ እንድታልፍ ማድረጋቸውን ትናገራለች።</p>

<p>ዓይናቸው እያየ ልጃቸው በመጥረቢያ ተመቶ በጩቤ ተወግቶ ህይወቱ ሲያልፍ አላስችል ያላቸው ወላጅ እናት ልጄን ብለው በደም አበላ ተነክሮ ወደተኛው ልጃቸው ሲሄዱ ታላቅ ወንድም በያዘው መጥረቢያ አናታቸው ላይ ሲመታቸው ታናሽየውና ቀደም ሲል ከሟች ጋር ተጣልቶ የነበረው ደግሞ ሆዳቸው ላይ ደጋግሞ በጩቤ ወግቶ እንደገደላቸው በጥቃቱ አደጋ የደረሰባት ወጣት ትናገራለች። የአስር ልጆች እናት የነበሩት በመጥረቢያና በሳንጃ በደረሰባቸው ጉዳት ወዲያውኑ ይሞታሉ።</p>

<p>የገዳይና የሟች ቤተሰብ ለረጅም ጊዜ በጉርብትና የኖሩ ከመሆናቸው ባሻገር አበልጃሞች እንደነበሩ የአካባቢው ሰዎች ይናገራሉ። ሁለት የወንጀል ድርጊት ፈፃሚዎች እናትና ልጅን ገድለው ሊወጡ ሲሉ ሥራ ውለው ወደ ቤት ይገቡ ከነበሩት ከሟች አባት ጋር ይገናኛሉ። የዓይን ምስክሯ ለሪፖርተራችን እንደገለፀችው አባት አገር አማን ብለው ወደ ቤት ሲገቡ ታላቅ ወንድም በያዘው መጥረቢያ አናታቸው ላይ ሲመታቸው ታናሽየው ደግሞ በጩቤ ደጋግሞ ሲወጋቸው መመልከታቸውን ትናገራለች።</p>

<p>በተፈጠረው ድርጊት ተደናግጣ የነበረችው የሟች ሴት ልጅ ወንጀል አድራጊዎቹ ወደ ውጭ ሊወጡ ሲሉ አባቷን ሄዳ ልታነሳቸው ስትል ጡቷ ስር አራት ቦታ በተደጋጋሚ እንደወጋት ያየች መሆኑን ለሪፖርተራችን የገለፀችው የዓይን ምስክር አራት የቤተሰቡ አባላት ጉዳት የደረሰባቸው ወለለል ተዘርረው ደማቸው እንደ ጎርፍ እየፈሰሰ ባለበት ወቅት የምታደርገው ግራ ገብቷት ከአንደኛው ወደ አንደኛው በምትልበት ወቅት ሁለት ወንድማማቾች በያዙት መጥረቢያና ሳንጃ ደጋግመው ጉዳት እንዳደረሱባት ገልፃለች።</p>

<p>ባልታሰበ ሰዓት በአጭር ጊዜ ውስጥ በቤተሰቧ ላይና በእሷም ላይ ጉዳት የደረሰባት የጥቃቱ ሰለባ ደሟን እያዘራች በመውጣት የፖሊስ ኃይል በመጥራት የወንጀል ድርጊት የፈፀሙት በቁጥጥር ስር እንዲውሉ አድርጋለች።</p>

<p>የአካባቢው ነዋሪዎች ለሪፖርተራችን እንደገለፁት ሁለቱ ወንድማማቾችና በድርጊቱ የተወሰነ የተካፋይነት ሚና አላቸው የተባሉት ወላጅ እናታቸው በፖሊስ ቁጥጥር ስር ከዋሉ በኋላ ፖሊስ በቤት ውስጥ ባደረገው ፍተሻ የተለያዩ መሳሪያዎች ጉድጓድ ውስጥ ተቀብረው እንደተገኙ ይናገራሉ።</p>

<p>የወንጀል ድርጊቱን ከፈፀሙት ሁለት ወንድማማቾች ታናሽየው ከእዚህ ቀደም ጠርሙስ ሰብሮ በአስራ ሁለት ዓመት ልጅ ላይ ጉዳት አድርሶ እንደነበርና በአጭር ጊዜ ከእስር እንደተፈታ የሚናገሩት የአካባቢው ነዋሪዎች ወጣቱ በተደጋጋሚ ህገ ወጥ ተግባር ይፈፅም እንደነበር አስረድተዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 21 ቀን 1992</a></p>

</body>
</html>	
