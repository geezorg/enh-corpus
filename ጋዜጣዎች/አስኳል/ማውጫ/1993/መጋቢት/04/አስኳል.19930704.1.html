<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በኦሞ ሸለቆ ከ5 ሰዎች በላይ በታጣቂዎች በጥይት ተገደሉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በኦሞ ሸለቆ ከ5 ሰዎች በላይ በታጣቂዎች በጥይት ተገደሉ»</h1>


<p>ደቡብ ሕብረት በኦሞ ሸለቆ ከ5 ሰዎች በላይ በታጣቂዎች መገደላቸውን በማስመልከት መግለጫ አውጥቷል። የመግለጫው ይዘት እንዲህ ይነበባል፦</p>

<p>የደቡብ ኢትዮጵያ ህዝቦች ዴሞክራሲያዊ ህብረት በ1992 ዓ.ም ምርጫ ሙሉ ለሙሉ ባሸነፈበት በደቡብ ሕዝቦች ክልላዊ መንግሥት በከምባታ አላባ ጠንባሮ ዞን በኦሞ ሸለቆ ወረዳ በሚኖረው የጠምባሮና ሌሎች ህዝቦች ላይ በገዥው ፓርቲው ካድሬዎች በርካታ ኢሰብዓዊ የበቀል እርምጃዎች ሲወሰዱ መሰንበታቸውን በተለያዩ አጋጣሚዎች ስንገልፅ መቆየታችን ይታወሳል።</p>

<p>ከቅርብ ጊዜ ወዲህ ደግሞ ከባድ የጦር መሳሪያ የታጠቁ ወታደሮች በሰላማዊ ሕዝባችን ላይ ሰፊ የጥቃት ዘመቻ በመክፈታቸው የንፁሃን ዜጐች ሕይወት እየጠፋ ይገኛል። እስካሁን በደረሰን መረጃ መሰረት በኦሞ ሸለቆ ወረዳ በተለያዩ ቀበሌዎች ከ5 የሚበልጡ ሰዎች ከታጣቂዎች በተተኮሰ ጥይት መሞታቸውን ከ30 በላይ ሰዎች ወደዞኑ ማዕከል ዱራሜ ከተማ ተወስደው ያለበቂ መጠለያና ልብስ እርቃነ ሥጋቸውን ታስረው በስቃይ ላይ እንደሚገኙና ከ300 በላይ ገበሬዎች በወረዳው አሰቃቂ በሆነ ሁኔታ እስር ላይ መሆናቸውንንና ለጊዜው ቁጥራቸው የማይታወቁ ሰዎች ተደብድበው ሀብት ንብረታቸውን እንደተዘረፈና እንደቆሰሉ ለማወቅ ተችሏል።</p>

<p>በሀገሪቱ ሕግ መሠረት ከተወካዮች ም/ቤ ፈቃድ ሳይሰጥ መታሰር የሌለባቸው የወረዳው የክልል ም/ቤት ተወካዮች የሆኑት የተከበሩ አቶ ወ/ሚካኤል መኔቦና የተከበሩ አቶ ወ/ሚካኤል አበበ በታጣቂዎች ከተደበደቡ በኋላ ወደዞኑ ማዕከል ተወስደው የታሰሩ ሲሆን የተከበሩ አቶ በላቸው ባዶሬ ተሰደው ያሉበት አይታወቀም። እንዲሁም በርካታ የድርጅታችን ደጋፊዎች አባላትና የሀገር ሽማግሌዎች ቤት ንብረታቸው ጥለው ተሰደዋል።</p>

<p>የጥቃት ዘመቻው ዋና መንስዔ የሰኔ 1992 ዓ.ም ምርጫ ሲሆን በተለይም በዚሁ ምርጫ በኦሞ ሸለቆ ወረዳ የጣምባሮ ሕዝብን ወክሎ የሚንቀሳቀሰው የጣህዴህ/ዴኢህዴኃ/ ዕጩዎች ሕገ መንግሥቱ በሚፈቅድላቸው መሰረት ለሕዝብ ተወካዮች ም/ቤትና ለክልል ም/ቤቶች ተወዳድረን ሁሉንም መቀመጫዎች ማሸነፋችን እንደሆነ በግልፅ ይታወቃል።</p>

<p>እኛና ሕዝባችን ለዚሁ ሁሉ መከራ የዳረገን ምን እንደሆነ እናውቀዋለን። ባለፈው ምርጫ በማሸነፋችን የኢህአዴግ የሥልጣን መሰረቱን መናድ በመጀመራችን ነው። በማንኛውም ረገድ አስተዳደራዊ እርምጃ እንደማይሆንና በድርጊቱም አንድን ሀገር በሕጋዊ አግባብ አስተዳድራለሁ ከሚል መንግሥት የማይጠበቅ ተግባር በመሆኑ በጥብቅ እናወግዘዋለን።</p>

<p>የሕዝቡ ሕገ መንግሥታዊ መብት እንዲከበር፣ ሕግና ሥርዓት እንዲጠበቅ በሰላማዊ ሕዝብ መካከል የሰፈረው ጦር እንዲነሳ ያለአግባብ የታሰሩ የሕዝብ ተወካዮች፣ የድርጅታችን አባላትና ደጋፊዎች እንዲፈቱ ሰላማዊ ሁኔታ በአካባቢው ተፈጥሮ የተሰደዱ ሁሉ ወደሰላማዊ ኑሮአቸው እንዲመለሱ የተዘረፈው ንብረታቸው እንዲመለስ አጥብቀን እየጠየቅን መንግሥት በመንግሥትነቱ ለችግሩ ይዘት ጥልቅ ምርመራ አድርጐ በሥልጣን ጥማት በመነሳሳት ሕዝብን ለከፍተኛ እልቂትና እንግልት እያደረሱ ያሉ የገዥው ፓርቲ ካድሬዎች በሕግ እንዲጠየቁ እንዲደረግልን እናሳስባለን። ለሰብዓዊና ዲሞክራሲያዊ መብቶች መከበር የቆመው የዓለም ህብረተሰብና መላው የኢትዮጵያ ሕዝብም ከሕዝባችን ጐን እንዲቆም እንጠይቃለን» በማለት መግለጫውን አጠናቋል።</p>

<p>ይህ በእንዲህ እንዳለ በኦሞ ሸለቆ ወረዳ ጠምባሮ ዞን ፋርዛሮ ቀበሌ ገ/ማህበር ውስጥ በታጣቂዎች ከተገደሉት ሰዎች መካከል የሁለቱን ስም ደቡብ ሕብረት ይፋ አድርጓል። እነሱም አቶ ዘለቀ በየነና አቶ አብርሃም ፋንጋ ናቸው። ደቡብ ሕብረት ይህን ጉዳይ የሰብዓዊ መብት ድርጅቶች ትኩረት እንዲሰጡት እየጠየቀ ይገኛል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መጋቢት 4 ቀን 1993</a></p>

</body>
</html>	
