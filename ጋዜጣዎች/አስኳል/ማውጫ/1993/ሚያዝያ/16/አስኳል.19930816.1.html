<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፖሊስ በግጭቱ ከ31 በላይ መሞታቸውን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፖሊስ በግጭቱ ከ31 በላይ መሞታቸውን ገለፀ</h1>


<p>በአዲስ አበባ ባለፈው ረቡዕ የተነሳውን ረብሻ አስመልክቶ ፖሊስ የሞቱት ቁጥር 31 ነው በማለት የሚከተለውን መግለጫ አውጥቷል።</p>

<p>«በአጠቃላይ ጉዳት ከደረሰባቸው 253 ሰዎች ውስጥ በጥይት የቆሰሉት ሰዎች ቁጥር 24 ብቻ መሆኑንና 13 የሚሆኑት አሁን በሕክምና ላይ እንደሚገኝ የፖሊስ መረጃ ያመለክታል። በወቅቱም በተባራሪ ጥይት በዘረፋ ላይ ሳሉ እንዲሁም ቴሌኮሚኒኬሽን በማቃጠልና እስረኞችን በማስፈታት የመሳሰሉ ወንጀሎችን ሲፈፅሙ ባልታወቀ ሁኔታ በጥይት ጉዳት ደርሶባቸው የሞቱ አጠቃላይ 31 ሲሆኑ ከእነዚህ ውስጥ 18 የሚሆኑት ለህክምና እርዳታ ወደተለያዩ ሆስፒታሎች ከደረሱ በኋላ ሕይወታቸው ያለፉ ናቸው። ፖሊስ እስካሁን ድረስ ያሰባሰበው መግለጫ እንደሚጠቁመው ከሞቱት ውስጥ 9ኙ በተደጋጋሚ የፖሊስ ሪከርድ ያለባቸው ቦዘኔዎች ከመሆናቸውም በላይ በዝርፊያና በማውደም ተግባር ላይ እንዳሉ በሕግ አስከባሪዎች እርምጃ የተወሰደባቸው ናቸው። ከቀሩት ሟቾች ውስጥ 11ዱ በተባራሪ ጥይት ሕይወታቸው ያለፈ ሰላማዊ ከተማ ነዋሪዎች ናቸው። ሌሎች 11 ሰዎች በጥይት መሞታቸው ቢረጋገጥም በምን ሁኔታ እንደሞቱ እስካሁን አልታወቀም። ከእነዚህ ሰዎች ውስጥ የ5ቱ ስምና አድራሻ የታወቀ ሲሆን የተቀሩት 6ቱ ሰዎች ስምና አድራሻ እስካሁን አልታወቀም። ፖሊስ ከዚህ ሁኔታ የተገነዘበው ነገር ቢኖር በዝርፊያው ወቅት የራሳቸው ትጥቅ ያላቸው ሰዎች ራሳቸውንና ንብረታቸውን ለመከላከል እርምጃ ወስደው ሊሆን እንደሚችል ነው።</p>

<p>በከተማዋ የተለያዩ አካባቢዎችን የተከሰቱትን ዝርፊያዎችና የማውደም ተግባራት ለመከላከል የፌዴራልና የአዲስ አበባ ፖሊስ ከፍተኛ ርብርብ አካሂደዋል። በወቅቱም ሰላማዊውን ህዝብ ለአደጋ በማያጋልጥ ሁኔታ ጋጥወጦችን ለመቆጣጠር ባደረገው እንቅስቃሴ በአባላቱና በንብረቱ ላይ ከፍተኛ ጉዳት ደርሶበታል። ከፌዴራል ፖሊስ የወንጀል መከላከል 98 አባላት በድንጋይና በበትር የአካል ጉዳት የደረሰባቸው ሲሆን ከእነሱም ውስጥ 34ቱ ከባድ ጉዳት ደርሶባቸዋል። ከአዲስ አበባ ፖሊስ በጠቅላላ 66 ጉዳት የደረሰባቸው ሲሆን 9 የሚሆኑት ከባድ ጉዳት የደረሰባቸው ናቸው። እነኚህ ፖሊሶች የደረሰባቸው ጉዳት በጥይት መሆኑ ታውቋል። የፌዴራል ፖሊስ 7 መኪናዎች ቀላል ጉዳት የደረሰባቸው ሲሆን 13 የአዲስ አበባ ፖሊስ መኪናዎች ቀላልና ከባድ ጉዳት ደርሶባቸዋል። አንዲት የትራፊክ ሞተርም ተቃጥላለች። በወቅቱ ከ48 በላይ የመንግሥትና የግል ድርጅቶች ላይ ዝርፊያ የተፈፀመ ሲሆን በአብዛኛው በፒያሣና በመርካቶ አካባቢ የሚገኙ ከ87 በላይ ህንፃዎች የተለያየ መጠን ያለው ጉዳት ደርሶባቸዋል።</p>

<p>የኢትዮጵያ ሰብዓዊ መብቶች ጉባዔ ኢሰመጉ ግርግሩ ከመፈጠሩ ቀደም ሲል መጋቢት 30/1993 ዓ.ም በብሔራዊ ሎተሪ አዳራሽ የተወሰኑ የዩኒቨርስቲ ተማሪዎችን በመሰብሰብ ተማሪዎቹን ለአመፅ የሚያነሳሱ የተለያዩ ቅስቀሳዎችን ሲያደርግ እንደነበረ መረጃዎች ያመለክታሉ። በዚሁ ስብሰባ ላይ የድርጅቱ አመራር አባል የሆኑት ፕ/ር መስፍን ወ/ማርያምና ፕ/ር አንዳርጋቸው ተስፋዬ እንዲሁም ዶ/ር ብርሃኑ ነጋ መገኘታቸው ታውቋል። በዚህ ስብሰባ ላይ ዩኒቨርስቲው በግቢው ውስጥ ያነሷቸው የፖሊስ ኃይል ከግቢው ይውጣ የተማሪዎች ጋዜጣ ላይ የሚደረገው ተፅዕኖ ይወገድ፣ መብት ያለዋጋ አይገኝም። የተከፈለ ተከፍሎ መብታችሁን አስከብሩ የሚሉ ቅስቀሳዎችና መዝሙሮች ተነስተው እንደነበሩ መረጃዎች ያመለክታሉ። ኢሰመጉ አንዳንድ ተማሪዎችን በዚህ ዓይነት መልኩ ተልዕኮ በመስጠት ግርግሩን ቀስቅሷል የሚል ከፍተኛ ጥርጣሬ በፖሊስ ላይ አድሯል። በተለይም ከተማሪዎቹ አንዱ የሆነው ተክለ ማርያም ተክሌ ኃይለሚካኤል የኢሰመጉ አባል ከሆነ በኋላ ተማሪው በግልፅ በሚገነዘበው ሁኔታ በኑሮው ላይ የታዩት ለውጦች ኢሰመጉ ይህንን የተማሪዎች እንቅስቃሴ በተለያዩ መንገዶች ይደግፍ ነበር የሚባለውን የፖሊስ ጥርጣሬ አጉልቶታል። ይኸው ለሰብዓዊ መብቶች ቆሜያለሁ የሚለው ድርጅት ረብሻ ሲቀሰቅስ እንዳልነበረ ሁሉ ግርግሩ ከተፈጠረ በኋላ መግለጫ በማውጣት መንግሥት ሕብረተሰቡን ከአደጋ ለመከላከል ያደረገውን እንቅስቃሴ ማውገዙንና በተጠያቂነት መፈረጁ የራሱን ሕገወጥ ተግባር ለመደበቅ የተደረገ ፍፁም ተቀባይነት የሌለው ነው። ድርጅቱ መንግሥት ህብረተሰቡን ለመከላከል ያደረገውን እንቅስቃሴ ሲያወግዝ በግርግሩ ተጠቅመው በሕዝብና በመንግሥት ንብረት ላይ ዝርፊያ የፈፀሙ ጋጠወጦችን ሳያወግዝ ማለፉ የድርጅቱን ፍላጐትና ማንነት የሚያሳይ መሆኑን ፖሊስ ይገነዘባል። ፖሊስ የኢሰመጉ እንቅስቃሴን በማጣራት ላይ የሚገኝ ሲሆን ከአሁን በኋላ የህዝብን ሰላምና ፀጥታ ሊያውክ የሚችል ማንኛውንም እንቅስቃሴ ካየ አስፈላጊውን እርምጃ ለመውሰድ የሚገደድ መሆኑን ያስገነዝባል።</p>

<p>በግርግሩ ወቅት የተማሪዎችን እንቅስቃሴ ተጠቅመው ወሮበላ ኃይሎቻቸውን በማንቀሳቀስ የተለያዩ ሕገወጥ ተግባራት የፈፀሙ የፖለቲካ ድርጅቶችም እንደነበሩ ፖሊስ እስካሁን ያገኘው መረጃ ይጠቁማል። በተለይም የመዐሕድና የኢዴፓ አባላት በተካሄደው ዝርፊያና የማውደም ተግባር ላይ መሳተፋቸውን የሚጠቁም ተጨባጭ መረጃዎች አሉ። በወረዳ 15 ነዋሪ የሆነው የመዐሕድ አባል አደፍርስ ከበደ ወ/ማርያም ከዚህ በፊት የትራፊክ ፕሊስ የነበረና በጉበኝነት ምክንያት የተባረረ ሲሆን ሚያዝያ 10/93 ዓ.ም ናይስ ወርቅ ቤትን ሲዘርፍ ከፀጥታ ኃይሎች በተተኮሰ ጥይት ከተመታ በኋላ በአቅራቢያው በሚገኝ አንድ ክሊኒል የህክምና እርዳታ ቢሰጠውም ሕይወቱ አልፏል። በሌላም በኩል የወረዳ 24 ነዋሪ የሆነው የኢዴፓ አባል ቶፊክ አዲስ ከተማ የሚገኘው የቴሌኮሚኒኬሽን ህንፃ ለማቃጠል ሲያስተባብርና ሲያቃጥል በፀጥታ ኃይሎች በተተኮሰ ጥይት ተመትቶ ሕይወቱ አልፏል። ኢዴፓ በአባላቱ አስተባባሪነትና ተሳታፊነት የተካሄደው ዝርፊያና ውድመት ሳይበቃ ዛሬም ተግባሩን ለመሸፋፈን አባሎቼ ሳይፈቱ ት/ቤት መከፈት የለበትም በማለት በመንቀሳቀስ ላይ ይገኛል። ፖሊስ የድርጅቶቹ አባላት በዚህ የዝርፊያና የማውደም ተግባር ላይ ያደረጉትን እንቅስቃሴ የሚያመለክት መረጃዎችን በማጣራት ላይ ሲሆን ድርጅቶቹ አሁንም የህብረተሰቡን ፀጥታ ከማወክ የማይቆጠቡ ከሆነ አሁንም አስፈላጊውን እርምጃ ለመውሰድ እንደሚገደድ ለማስገንዘብ ይወዳል።</p>

<p>በዚህ አጋጣሚ የፌዴራል ፖሊስ የወንጀል መከላከል መመሪያም አንዳንድ የሀገር ውስጥና የውጭ ሚዲያ የተፈጠረውን ችግር አስመልክተው ያቀረቧቸው ዘገባዎች ሚዛናዊነት የጐደላቸውና ህዝቡን አለመረጋጋት የዳረጉ መሆናቸውን ይገልፃሉ። በተለይም አንዳንድ የግል ጋዜጦች ተቃውሞው እንዲስፋፋ ሲቀሰቅሱ የህዝብን መረጋጋት የሚጐዱና መነሳሳትን የሚፈጥሩ ጹሑፎችን በማተም አሉታዊ ሚና ተጫውተዋል። እስካሁን በሕዝብና በመንግሥት ንብረት ላይ የተፈፀመውን ዝርፊያና የማውደም ተግባር አለማውገዛቸውም የጋዜጦቹ ተልዕኮ ምን እንደሆነ በተጨባጭ አሳይቷል። በዚህ ተግባራቸውም ሮይተርስና የጀርመን ድምፅ 41 የዩኒቨርስቲ ተማሪዎች ሞተዋል በማለት ያስተላለፉትን ከሀቅ የራቀ ዘገባ በመረጃነት ተጠቅመዋል። በዚህ አጋጣሚ ፖሊስ እነዚህ የልዩ አባላት የሚያካሂዱትን አፍራሽ ተግባር እንዲያቆሙ በጥብቅ ያሳስባል።</p>

<p>ፖሊስ ሁኔታውን ለማረጋጋት ባደረገው እንቅስቅሴ በርካታ ተማሪዎችን በቁጥጥር ሥር አውሏል። በቁጥጥር ሥር የዋሉት ተማሪዎች ከግቢው ውጭ ሆነው በረብሻ ተግባር ላይ የተሳተፉ ሲሆኑ በአሁኑ ወቅት በአብዛኛው ተይዘው ይገኛሉ። አድማውን ለመቀላቀል ከደብረዘይት ኮሌጅ መጥተው ቤተክርስቲያን ውስጥ ተጠልለው የነበሩ በርካታ ተማሪዎች በቁጥጥር ሥር ውለው የምርመራው ሥራ እየተፋጠነ ይገኛል። እስካሁን በተደረው የምርመራ ተግባር እንደሚያመለክተው ከሆነ አብዛኛዎቹ ተማሪዎች በነዚህ ተልዕኮ ባላቸው ተማሪዎች ተጐትጉተው የአድማው ተሳታፊ ሆነዋል። አንዳንድ ተማሪዎች ጥያቄያቸው በመንግሥት በኩል አስፈላጊውን ምላሽ እያገኘ እያለ በአድማው መግፋታቸው አግባብ አለመሆኑንና ይህንንም ግርግር ተጠቅመው አንዳንድ የፖለቲካ ድርጅቶች ቦዘኔዎች በሕዝብና በመንግሥት ንብረት ላይ ያደረሱት ጥፋት ከልብ እንዳሳዘናቸው ገልፀዋል።</p>

<p>ፖሊስ ልዩ ተልዕኮው ይዘው አድማውን ባባሱት ወገኖች ላይ ምርመራውን አጠናክሮ የቀጠለ ሲሆን ሥራውን በአፋጣኝ በማጠቃለል የመማር ማስተማር ሂደት በአስቸኳይ የሚጀመርበትን ሁኔታ ለመፍጠር በመንቀሳቀስ ላይ ይገኛል። የተፈጠረውን ግርግር ተጠቅሞ በሕዝብና በመንግሥት ንብረት ላይ ዝርፊያና የማውደም ተግባር የፈፀሙ ቦዘኔዎች ለህብረተሰቡ ምን ያህል አደገኛ እንደሆኑ በመገንዘብ ፖሊስ ቀደም ሲል ባደርገው ዝርዝር ጥናትና በሕብረተሰቡ የተሟላ ድጋፍ ላይ በመመስረት በአሁኑ ወቅት በየአካባቢው የሚገኘው ሕዝብም ሰላማዊ ዕለታዊ ኑሮ ሲያውክ የቆዩ ወገኖችን በቁጥጥር ሥር በማዋል ላይ ይገኛል። ህብረተሰቡ እነዚህ ቦዘኔዎችን ለመመንጠርና የአካባቢውን ሰላም ለማጠናከር እያደረገ የሚገኘውን ከፍተኛ አስተዋፅዖ ፖሊስ እያደነቀ በዚህ ሂደት ንፁሃን ሰዎች እንዳይጐዱ ከአካባቢው መስተዳድሮች ጋር በመተባበር መሥራት እንደሚገባው ያስገነዝባል። </p>

<p>የፌደራል ፖሊስ የከተማውን ፀጥታ ይበልጥ አስተማማኝ ለማድረግና ቦዘኔዎችን ለመመንጠር እንቅስቃሴውን አጠናክሮ በመቀጠል ለሕዝቡ ዕለታዊ ኑሮና ለትምህርት ተቋማት መማር ማስተማር ተግባር አመቺ ሁኔታን ፈጥሯል። በዚህም በተረጋጋ መንፈስ ዕለታዊ ተግባሩን ከማከናወን ጐን ለጐን ፖሊስ ፀጥታን ለማስከበር እንቅስቃሴ የበኩሉን ድርሻ እንዲወጣ በድጋሚ ጥሪ ያቀርባል። በማለት መግለጫውን አጠናቋል።</p>

<p>አሁን ዘግይቶ በደረሰን ዜና የመብረቅ ጋዜጣ ባልደረባ የሆነው ሰይፉ መኮንን ከቅዳሜ ጀምሮ ከቤቱ ወጥቶ እንዳልተመለሰ ቤተሰቡ ለኢነጋማ አስታውቋል። ኢነጋማም ለዓለም አቀፉ ህብረተሰብ አስታውቋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሚያዝያ 16 ቀን 1993</a></p>

</body>
</html>	
