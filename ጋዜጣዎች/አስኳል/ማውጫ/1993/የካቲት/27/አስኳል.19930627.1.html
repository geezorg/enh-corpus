<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በምሥራቅ ወለጋ በአማሮች ላይ የሚደርሰውን ግፍ እናወግዛለን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በምሥራቅ ወለጋ በአማሮች ላይ የሚደርሰውን ግፍ እናወግዛለን»</h1>


<p>በምሥራቅ ኢትዮጵያ ወለጋ በሚገኙ አማሮች ላይ እየተፈፀመ ስላእልው ኢ-ሰብዓዊ ግፍ በተመለከተ ጉዳዩ እጅጉን አሳስቦናል በማለት የአዲስ አበባ ዩኒቨርስቲ ተማሪዎች መግለጫ አወጡ።</p>

<p>ተማሪዎቹ ባወጡት በዚህ መግለጫ ላይ «በምሥራቅ ወለጋ አካባቢ በአማሮች ላይ እየተፈፀመ ያለው አሳዛኝኛ ዘግናኝ ግፍ የፖርቲውን ዓይነተኛ ባህርይ በግልፅ የሚያሳይ ነው። ይህ አማሮች ላይ እየተፈፀመ ያለው በደል የአዲስ አበባ ዩኒቨርስቲ ተማሪዎችን እጅግ አሳስቦናል። ይህ በሥልጣን ላይ ያለው ፓርቲ በመፈፀም ላይ ያለው የአንድ ብሔር ላይ ያነጣጠረ የጥፋት ተግባር በቶሎ ካልተገታ መጨረሻው የከፋ እንደሚሆን መገመቱ አያዳግትም» በማለት ገልፀዋል።</p>

<p>በማከልም «እንደሚታወቀው የአንድ መንግሥት ተቀዳሚ አስፈላጊነት ሥርዓት አልበኝነት እንዳይሰፍን በማድረግ ሥርዓት እንዲከበርና ዜጐች በሰላም ውለው እንዲገቡ ጥበቃ ማድረግ ነው። መንግሥት ከሌላ የሕዝብ ኑሮ በፍርሃትና በሥርዓት የተዋጠ እና የሞት ጥላ ያጠላበት ይሆናል። በሀገራችን በሥልጣን ላይ ያለው ሕወሓት ኢህአዴግ ግን ከላይ የተጠቀሰውን ግልጋሎት በመስጠት ፈንታ በቀዳሚነት የሕዝቡን ኑሮ የሞት ጥላ ያንዣበበት እንዲሆን ከማድረግ ባሻገር ግልፅ በሆነ አካሄድ ሥርዓት አልበኝነት በማካሄድ ላይ ይገኛል» በማለት ገልፀው ስድስት ጥያቄዎች እንዲፈፀሙ ጠይቀዋል።</p>

<p>1ኛ የሰብዓዊ መብት ተሟጋቾችና መሰል ድርጅቶች ይህ ድርጊት እንዲገታ በመንግሥት ላይ ጫና እንዲያደርጉና የተፈናቀሉ አማሮችን በማቋቋም ረገድ የተቻላቸውን ሁሉ እንዲያደርጉ፣ 2ኛ በአማራ ላይ ያነጣጠረ ጭፍጨፋና መብት ረገጣ በአፋጣኝ እንዲያበቃ፣ 3ኛ የተፈናቀሉት በአስቸኳይ የምግብ የሕክምናና የመጠለያ አገልግሎት እንዲሰጣቸው፣ 4ኛ ተፈናቃዮቹ በአስቸኳይ የሚቋቋሙበት ሁኔታ እንዲመቻችና ካሣ እንዲያገኙ፣ 5ኛ ትምህርታቸውን ያቋረጡ ተፈናቃዮች ትምህርታቸው የሚቀጥልበት ሁኔታ እንዲመቻች፣ 6ኛ መላው ኢትዮጵያውያን ተማሪዎች ድምፃቸውን እንዲያሰሙ ጥሪ አቅርበዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 27 ቀን 1993</a></p>

</body>
</html>	
