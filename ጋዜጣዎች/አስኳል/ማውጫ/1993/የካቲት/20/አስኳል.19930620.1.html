<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሚድሮክ ሠራተኛዎች የሥራ ማቆም አድማ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሚድሮክ ሠራተኛዎች የሥራ ማቆም አድማ አደረጉ</h1>


<p>በሼክ መሐመድ አላሙዲን ሥር ያለው የሚድሮክ ኮንስትራክሽን የአፍሪካ አንድነት ድርጅት ሣይት፣ የሰሚት ለስላሳ መጠጦች ፋብሪካና ፋርማኪዮር የግንባታ ሠራተኞች የስራ ማቆም አድማ አድርገው መዋላቸውን የሚድሮክ ኮንስትራክሽን ሠራተኞች ማህበር አባላት ገለፁ።</p>

<p>ሠራተኞቹ የሥራ ማቆም አድማ የመቱት ያለበቂ ምክንያት ሠራተኞች መባረራቸው ለአምስት ዓመታት የደመወዝ ጭማሪ ባለማግኘታቸውና መብታቸው በመረገጡ መሆኑን ገልፀዋል።</p>

<p>የስራ ማቆም አድማውን የጀመሩት የአአድ ሳይት ሠራተኞች ሲሆኑ ቅዳሜ ዕለት 14 ቋሚ ሠራተኞች ከሁለት ወር በኋላ ከሥራ እንደሚቀነሱ ደብዳቤ የደረሳቸው መሆኑን በመቃወም የድርጅቱ ኃላፊዎች መጥተው ሳያነጋግሩን ሥራ አንሰራም በማለት የሥራ ማቆም አድማ መተው መዋላቸውን የማህበሩ አባላት ገልፀዋል።</p>

<p>የማህበሩ አመራር አባላት በሰጡት ማብራሪያ በሰራተኛውና በአመራሩ መካከል አለመግባባቱ የከረረው በከተራ ማግስት ቅዳሜ አስተዳደሩ ሰራተኛውን ሳያማክር ሥራ እንደሌለ ካሳወቀ በኋላ በ3/6/93 ቅዳሜ ከሰዓትን በማካካሻነት እንዲሰራ የሰጠውን ትዕዛዝ ሰራተኛው አልቀበልም በማለቱ ነው። በዚያን ቀን ሰራተኛው ሙሉ ቀን እንዲሰራ አስተዳደሩ ጠብቆ የነበረ ቢሆንም በምሣ ሰዓት ሰራተኛው አልሰራም ብሎ በመሄዱ የተበሳጨው አስተዳደር ሰኞ ዕለት ሠራተኛውን ሰብስቦ የገሰፃቸው ቢሆንም ሰራተኛው የማካካሻው ጥያቄ ሊነሳ አይገባውም በሚለው ጥያቄ በመፅናቱ ከፍተኛ አተካራ ተነስቶ እንደነበር የሰራተኛው ማህበር አመራር አባላት ይገልፃሉ።</p>

<p>ስለዚህ ጉዳይ ማብራሪያ እንዲሰጡ የተጠየቁት የሚድሮክ ኮንስትራክሽን አስተዳዳሪዎች ምንም ዓይነት መግለጫ ለመስጠት ፈቃደኛ ሳይሆኑ ቀርተዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 20 ቀን 1993</a></p>

</body>
</html>	
