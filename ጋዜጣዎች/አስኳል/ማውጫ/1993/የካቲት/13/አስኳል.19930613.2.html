<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በጅቡቲ ሹፌሮች መካከል አምባጓሮ ተፈጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያና በጅቡቲ ሹፌሮች መካከል አምባጓሮ ተፈጠረ</h1>


<p>ባለፈው ዓርብ ምሽት ንብረትነቱ የቻይና ተቋራጭ የሆነ 28 መኪኖች ወደመጨረሻ ማረፊያቸው ማን ይንዳው በሚል በኢትዮጵያውያንና በጅቡቲያውያን መካከል አምባጓሮ መፈጠሩ ተገለፀ።</p>

<p>የቻይና ዋሞቦ ተቋራጭ ድርጅት የነበሩት እነዚህ መኪናዎች መጨረሻ ማረፊያቸው የነበረው ደብረማርቆስ ሲሆን ከደብረማርቆስ እስከ መራዊ ለሚሠራው መንገድ አገልግሎት እንዲውሉ ታስቦ የመጡ ናቸው።</p>

<p>አምባጓሮው የተፈጠረው እነዚህ መኪኖችን ከጅቡቲ እየነዱ የመጡት ጅቡቲያውያን ሾፌሮች በናሽናል ሞተር ኮርፖሬሽን አካባቢ ባለው የሞቢል ነዳጅ ማደያ ነዳጅ እየቀዱ ባሉበት ጊዜ ሲሆን በወቅቱ በአካባቢው የነበሩት የወረዳ 21 ፖሊሶች አምባጐሮውን በማስቆም ጅቡቲያውያን ሾፌሮች ወዳሰቡት የደብረማርቆስ ጉዞ በምሽት መቀጠላቸው ታውቋል።</p>

<p>በአምባጐሮው አሉበት የተባሉ አራት ሰዎች የታሰሩ ሲሆን በእነሱ ላይ ማጣራት እየተካሄደ ነው። በግጭቱ የተሳተፈ አንድ ሾፌር እንደሚለው ኢትዮጵያውያን ሾፌሮች በጅቡቲ ምድር መንዳት እንደማይፈቀድላቸው ገልፆ ገና ኢትዮጵያውያን ሾፌሮች የጅቡቲን ምድር ሲረግጡ ከመኪናዎቻቸው እንደሚያስወርዱም ገልጧል። አሁን ግጭቱ የተነሳበት ምክንያት በጅቡቲ ኢትዮጵያውያን መኪና ይዘው እንዳይገቡ እየተከለከለ በኢትዮጵያ ምድር ለጅቡቲያውያን መፈቀዱ እንደሆነ እኚህ ሾፌር ገልፀዋል።</p>

<p>በዚህ ጉዳይ ላይ ማብራሪያ እንዲሰጡ የተጠየቁት የኢትዮጵያ መንገዶች ባለሥልጣን መረጃና ሕዝብ ግንኙነት ኃላፊ አቶ ደበበ ግዛው እንደገለፁት በኢትዮጵያ መንገዶች ባለሥልጣንና በቻይና ዋምቦ ተቋራጭ ኩባንያ ተስማምተን የነበረው የትኛውም ሥራ ቢሆን በኢትዮጵያውያን መሠራት ከተቻለ ለየትኛውም የውጭ ሀገር ዜጋ እንዳይሰጥ የሚል ሲሆን በዚህ መሠረት የጭነት መኪኖችን ከኢትዮጵያ ድንበር እየነዳ ማምጣት የነበረበት ኢትዮጵያዊ ሾፌር እንጂ ጅቡታዊ እንዳልሆነ ገልፀዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 13 ቀን 1993</a></p>

</body>
</html>	
