<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርስቲው ግጭት መነሻ አንድ ተማሪ «ጋላ» የሚል ቃል በመጠቀሙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩኒቨርስቲው ግጭት መነሻ አንድ ተማሪ «ጋላ» የሚል ቃል በመጠቀሙ ነው</h1>


<p>አንድ የሶስተኛ ዓመት የሶሲዮሎጂ ተማሪ «ኤትኖግራፊ» በሚባል ኮርስ ላይ ላይ የራያ ማህበረሰብ ከኦሮሞ ማህበረሰብ ጋር ያለውን ግንኙነት የሚገልፅ ጹሑፍ (ፔፐር) ሲያቀርብ «ጋላ» የሚል ቃል በመጠቀሙ እንደሆነ የዓይን ምስክር ለአስኳል ሪፖርተር ገለፀ።</p>

<p>ተማሪው ስለሁኔታው ሲያብራራ «ችግሩ የተነሳው የ3ኛ ዓመት የሶሲዮሎጂ ተማሪዎች በፈጠሩት ፀብ ነው። የ3ኛ ዓመት የሲሲዮሎጂ ተማሪዎች ኤትኖግራፊ የሚባል ኮርስ አለ። በዚህ ኮርስ ላይ አንድ ተማሪ ከራያ አካባቢ የመጣ ነው። በራያ ሕብረተሰብ ላይ ጹሑፉን ሲያቀርብ የራያ ማህበረሰብ ከኦሮሞ ማህበረሰብ ጋር ያለውን ግንኙነት በተወሰነ ደረጃ ይገልፃል ያንን በሚገልፅበት ጊዜ ጋላ የሚለውን ቃል ይጠቀማል «ጋላ» የሚለውንም ቃል በትምህርተ ጥቅስ ውስጥ ነው የተቀመጠው። ነገር ግን ያንን ቃል ከመጠቀም ይልቅ ኦሮሞ የሚለውን ቃል መጠቀም እንደሚፈልግ ይቅርታ ጠይቆ ጥናቱን ያቀርባል። ልጁ ይህንን ሲያስተምር ክፍል ውስጥ አንዳንድ ማጉረምረሞች ነበሩ። በነጋታው ግን የተፈጠሩት ሁኔታዎች ከዚህ የተለየ ነበር። ዘጠኝ የሚሆኑ የኦሮሞ ተማሪዎች ሌሎች ተማሪዎችን ጨምረው አንደኛው ክፍል አልቆ ሁለተኛ ክፍል ላይ ልጁን ከክላሱ አስወጥተው ኮሪደር ላይ ሌሎች ተማሪዎች እንዳይመጡ በመከልከል በጣም ደበደቡት።» ሲል ሁኔታውን አብራርቷል።</p>

<p>በመቀጠልም የተፈጠረውን ሁኔታ ሲያብራራ «በወቅቱ ደም አልፈሰሰም ግን ሆስፒታል ተኝቷል። የሚባለው ጭንቅላቱ ውስጥ ደም ፈሷል ነው። ምክንያቱም ፖሊስ እንዲጠራ ነው። ፖሊስም ተጠርቶ 3 ተማሪዎችን እንደሚፈልግ በሚጠይቅበት ጊዜ 9 ተማሪዎች ሆነው ይወጣሉ። እነዚህን ተማሪዎች ፖሊስ ይዟቸው ሄዶ ቃላቸውን ተቀብሎ የመታወቂያ ቁጥራቸውን ሰጥተው ዶርማቸውን ተቀብሎ ይለቃቸዋል። ይኼ ሆኖ ሳለ የተደብዳቢው ተማሪ ክልል የሆኑ ተማሪዎች በአብዛኛዎቹ የራያ ተማሪዎች ናቸው። እነሱም የራሳቸውን እንቅስቃሴ ይጀምራሉ። በዚህ ሁኔታ ላይ እያለ በነጋታው ዓርብ በ10 ሰዓት የግቢው ፖሊስ ስማቸው የተመዘገቡ ተማሪዎችን በቁጥጥር ስር አድርጐ ከግቢ ውጭ ይዟቸው ይሄዳል። በዚህ ጊዜ የእነዚህ ደጋፊ የሆኑ የኦሮሞ ተማሪዎች ተሰብስበው ፖሊስ ጣቢያ አካባቢ ተማሪዎቹ የት እንደገቡ ሻምበሉን ይጠይቁታል። ሻምበሉም ልጆቹ ጥፋት ስለታየባቸው ወደሌላ ቦታ እንደተወሰዱ ነው የነገራቸው ሊያረጋጋቸውም ሞከረ በዚህ ሁኔታም የተማሪዎች ካውንስል ተወካይ ገብተው ድርድር ማድረግ ጀምረው ነበር።</p>

<p>ነገር ግን ወደ 10 ሰዓት አካባቢ ልዩ ኃይል የሚባለው ፖሊስ ተጠርቶ ድርድሩም ተቋረጠ ልዩ ኃይሉን የኦሮሞ ተማሪዎች በሚያዩበት ጊዜ ከአካባቢው ለመሸሽ ወደተማሪዎች ይሄዳሉ። በዚህ ጊዜ ግጭት ተፈጥሮ የ405፣ 502፣ 501፣ 406 ህንፃዎች ተሰባብረዋል ማለት ይቻላል።» ብለዋል።</p>

<p>ከ400 እስከ 500 የሚሆኑ የኦሮሞ ተማሪዎች በዚህ ግጭት ውስጥ መካፈላቸውን የገለፀው የዓይን ምስክር በመጀመሪያ አካባቢ የነበረው የፖሊስ ኃይል አነስተኛ እንደነበር ገልፆ ከ3 ሰዓት ተኩል በኋላ የፖሊስ ኃይል ቁጥሩን ጨምሮ እያንዳንዱ ዶርም በመግባት ተማሪዎችን መውሰዱን ገልጧል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ታህሣሥ 18 ቀን 1993</a></p>

</body>
</html>	
