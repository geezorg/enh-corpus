<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅቡቲ የኢትዮጵያ ኢንሹራንስ ኩባንያን አራት ሚሊዮን ዶላር እንዲያስቀምጥ ጠየቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጅቡቲ የኢትዮጵያ ኢንሹራንስ ኩባንያን አራት ሚሊዮን ዶላር እንዲያስቀምጥ ጠየቀች</h1>


<p>የጅቡቲ መንግሥት በሀገሩ በሚገኙ የኢንሹራንስ ኩባንያዎች በሙሉ ቢያንስ 4 ሚሊዮን ዶላር በተዘጋ (በተገደበ) አካውንት እንዲያስቀምጡ የሚያስገድድ አዲስ ሕግ አወጣ።</p>

<p>በዚህም መሠረት የኢትዮጵያ መድን ድርጅት የጅቡቲ ቅርንጫፍ መ/ቤት ያለውን የኢትዮጵያ የኢንሹራንስ ኩባንያ ገንዘቡን በባንክ እንዲያስገባ ትዕዛዝ ተሰጥቶታል።</p>

<p>ትዕዛዙ መጀመሪያ ከደረሳቸው ኩባንያዎች መካከል የኢትዮጵያ ኢንሹራንስ ኩባንያ መሆኑ በሁለቱ ሀገሮች መካከል ያለው ግንኙነት አሁንም ጤናማ ላለመሆኑ ምልክት ነው ሲል ምንጮች በተለይ ለአስኳል ገልፀዋል። የመንግሥት ተቋም የሆነው የኢትዮጵያ መድን ድርጅት በጅቡቲ የሚንቀሳቀስው ብቸኛ ኢትዮጵያዊ ኢንሹራንስ ኩባንያ ሲሆን አንድ የግል ኢንሹራንስ ኩባንያ ከጥቂት ሳምንታት በፊት ቅርንጫፍ ቢሮ በጅቡቲ ለመክፈት ለጠቅላይ ሚኒስትር ቢሮ ጠይቆ እንደነበር ይታወሳል። በጅቡቲ ተግባራዊ የሆነው አዲሱ መመሪያ የኢትዮጵያ የግል ኢንሹራንስ ኩባንያዎች ወደጅቡቲ እንዳይስፋፋ በሩን የሚዘጋባቸው መሆኑን ምንጮቹ በተጨማሪ ገልፀውልናል።</p>

<p>የኢትዮጵያ ኢንሹራንስ ኩባንያ 25ኛውን ዓመት ለማክበር ዝግጅት ላይ ባለበት ሰዓት በጣም በአጭር ጊዜ 4 ሚሊዮን ዶላር ወጪ የሚያስወጣቸው መመሪያን እንዲያከብሩ ወይም ደግሞ ቢሯቸውን ዘግተው ከጅቡቲ እንዲለቁ የቀረበላቸው አማራጭ አጣብቂኝ ውስጥ ከቷቿዋል። ሆኖም እንደውስጥ አዋቂ ምንጮች ከሆነ ለጊዜው በራቸውን ዘግተው ከመነጋገር ባሻገር የትኛውን አማራጭ እንደሚወስዱ ምልክት ከማሳየት ተቆጥበዋል።</p>

<p>የኢትዮጵያ መድን ድርጅት በደርግ ሥርዓት ያለካሣ በተወረሱ 13 የግል ኢንሹራንስ ውህደት የተፈጠረ ግዙፍ ኩባንያ ሲሆን ከአጠቃላይ የኢንሹራንስ ገበያ 58 ከመቶውን የሚቆጣጠር ተቋም ነው። ኢንሹራንሱ 25 ቅርንጫፍ መሥሪያ ቤቶች እንዳሉት ይታወቃል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ጥር 15 ቀን 1993</a></p>

</body>
</html>	
