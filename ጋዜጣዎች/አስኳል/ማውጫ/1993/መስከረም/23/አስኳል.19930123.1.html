<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለጀግኖቹ አትሌቶቻችን አቀባበል ዝግጅት እየተደረገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለጀግኖቹ አትሌቶቻችን አቀባበል ዝግጅት እየተደረገ ነው</h1>


<p>በየአራት ዓመት አንዴ በሚዘጋጀው በ27 ዙር የኦሎምፒክ ታሪክ ውስጥ ታይቶ በማይታወቅ መልኩ ለሀገራችንም ሆነ ለአፍሪካ ታላቅ ድል ላስመዘገቡት አትሌቶቻችን ሽልማትና የማዕረግ ዕድገት የተዘጋጀላቸው ሲሆን ለአቀባበላቸውም የተለያዩ ዝግጅቶች እየተደረገ ነው።</p>

<p>ከ199 ሀገሮች የተወጣጡ 11 ሺህ አትሌቶች ተካፋይ በሆኑበት በሲዲኒው ኦሎምፒያድ አራት ወርቅ፣ አንድ ብር፣ ሦስት ነሐስ በማግኘት ኢትዮጵያ ከአፍሪካ ቀዳሚውን ሥፍራ መያዟ የሚታወቅ ሲሆን ለእዚህ ድል ደግሞ አትሌቶቻችን የከፈሉት መስዋዕትነት እጅግ ከፍተኛ በመሆኑ ለውለታቸው ተመጣጣኝ ነው ባይባልም የክብር ሽልማቱ ተዘጋጅቶላቸው የእነሱን መምጣት ከሕብረተሰቡ እኩል መንግሥት በመጠባበቅ ላይ መሆኑን ለማወቅ ተችሏል።</p>

<p>በኦሎምፒክ ታሪክ ውስጥ ሁለት ጊዜ በተከታታይ ወርቅ በመሸለም ከነአበበ በቂላ ቀጥሎ የሀገሪቱን ሰንደቅ ዓላማ በሲዲኒ ያውለበለበው ሻለቃ ኃይሌ ገ/ሥላሴ፣ የ10 ሺህ ሜትር የሴቶች ውድድር ላይ የኦሎምፒክ ክብረወሰንን ያሻሻለችው ደራርቱ ከድጐማው ሌላ የማዕረግ ዕድገት ይጠብቃቸዋል። በተጨማሪ በአምስት ሽህ ሜትር የወርቅ ሜዳሊያ ያጠለቀው ወጣቱ ሚሊዮን ወልዴ፣ የማራቶን ጀግናው ገዣኸኝ አበራ፣ የወደፊት ተስፋችን አሰፋ መዝገቡና ተስፋዬ ቶላ በሲቪል አስተዳደር ውስጥ ያሉ በመሆናቸው የሚያገኙት ሽልማት የገንዘብና የመሬት መሥሪያ ቦታ መሆኑ ታውቋል። በኦሎምፒክ ታሪክ ሁለት ሜዳሊያ በማግኘት ብቸኛዋ ኢትዮጵያዊ አትሌት የሆነችው ጌጤ ዋሚም የማዕረግ ዕድገት ይጠብቃታል።</p>

<p>ኢትዮጵያ በ27ኛ ኦሎምፒያድ በ6 ውድድሮች ለማጣሪያ ካሰለፈቻቸው አስራ ዘጠኝ አትሌቶች መካከል አስራ አራቱ ለፍፃሜ በመድረስ በአትሌክቲክስ ስፖርት የመካከለኛና የረጅም ርቀት ሩጫ ኢትዮጵያውያን የማይበገሩ መሆናቸውን ለዓለም ሕዝብና ለተፎካካሪዎቻችን ኬንያውያኖች ከማስመስከራቸውም በላይ ፊጣ ባይሳ አየለች ወርቁ፣ ቁጥሬ ዱለቻ በየተወዳደሩበት ርቀት ዲፕሎማ ለማግኘት በቅተዋል።</p>

<p>ከላይ በተዘረዘረው መሠረት አትሌቶች ላስመዘገቡት ድል መንግሥትና የተለያዩ ድርጅቶች ያዘጋጁት ሽልማት የአንበሶቹንመምጣት በጉጉት እየተጠበቀ ሲሆን ለኦሎምፒክ ኮሚቴው የገንዘብ ድጐማ ያደረጉ ድርጅቶች ከ60 በላይ መሆናቸው ሲታወቅ ለአቀባበል ዝግጅቱ የበላይ ኃላፊ ሆኖ የተሾመው ከፍተኛውን የገንዘብ ስጦታ ያበረከተው ሚድሮክ ኢትዮጵያ (የሼህ አላሙዲን ካምፓኒ) ኃላፊዎች በሼህ አላሙዲን የጋብቻ ሥነ ሥርዓት ምክንያት በሀገር ውስጥ ሊገኙ ባለመቻላቸው ሜጋ ማስታወቂያ ድርጅት የአዘጋጅነቱን ሥፍራ ተረክቧል። በተጨማሪም ለአትሌቶች ሽልማት በመስጠት የሚታወቁት አቶ አቤሰሎም ይህደጎ ዛሬም ለአትሌቶቹ አቀባበል የሚሆን ዝግጅት 160ሺ ብር ከኪሳቸው በማውጣት በማዘጋጀት ላይ ናቸው።</p>

<p>የሲዲኒ ኦሎምፒክ ከተጠናቀቀ ጀምሮ በየመገናኛ ብዙሃኑ የተለያዩ የመንግሥት መዋቅሮችና የፖለቲካ ድርጅቶች ታዋቂ ግለሰቦችም ጭምር የደስታ መልዕክትና የሽልማት ቃል ኪዳን በማስተላለፍ ላይ ናቸው።</p>

<p>ከአገሪቱ ፕሬዝዳንት ከአቶ ነጋሶ ጊዳዳ ጀምሮ የየክልሎች ፕሬዝዳንት እንዲሁም መዐሕድና ኢዴፓ ድሉን አስመልክተው መግለጫ ያወጡ ሲሆን የድሬዳዋ መስተዳድር ደግሞ ለአትሌቶቹ የመኖሪያ ቦታ መሥሪያ ቤት እንደሚሰጥ ቃል ገብቷል። በተለይም መዐሕድ ባወጣው መግለጫ «ኢትዮጵያዊ ጀግንነት በሲድኒ ተደገመ» በማለት ለአትሌቶቹ ያለውን አድናቆት የገለፀ ሲሆን ኢዴፓ በበኩሉ ለአትሌቶቹ ያለውን አድናቆት ገልፆ በተለይም በቡድን በመተጋገዝ ያሳዩትን ዘዴ ለአገራችን የሚያስፈልግ ተባብሮ ለማሸነፍ የሚሆን ምሳሌ ነው ብሎታል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መስከረም 23 ቀን 1993</a></p>

</body>
</html>	
