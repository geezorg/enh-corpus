<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ ስላሸነፈ ሕዝቡ ትናንት ጎዳና ላይ በመውጣት ደስታውን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኃይሌ ስላሸነፈ ሕዝቡ ትናንት ጎዳና ላይ በመውጣት ደስታውን ገለፀ</h1>


<p>ጀግናው አትሌት ኃይሌ ገ/ሥላሴ በትናትናው ዕለት በከፍተኛ ትንቅንቅ የ10.000 ሜትር የወርቅ ሜዳሊያን ያገኘ ሲሆን ውድድሩን በቀጥታ ይከታተል የነበረው የአዲስ አበባ ነዋሪ ኃይሌ ውድድሩን በአሸናፊነት ከአጠናቀቀ በኋላ በተለያየ መልክ ደስታውን ሲገልፅ አምሽቷል።</p>

<p>በትናትናው ዕለት በተካሄደው ውድድር በወንዶች 10.000 ሜትር ኃይሌ ገ/ሥላሴ በአሸናፊነት ሲያጠናቅቅ እስከመጨረሻው ሰከንድ ድረስ ይፎካከር የነበረው ኬንያዊው ፖል ቴርጋት በሁለተኝነት ጨርሷል። ኃይሌን በመርዳት የሚታወቀው ሌላው ኢትዮጵያዊ አሰፋ መዝገቡ በሦስተኝነት አጠናቆ የነሐስ ሜዳሊያ ተሸላሚ ለመሆን በቅቷል።</p>

<p>በሴቶች 5000 ሜትር ለወርቅ ሜዳሊያ ትጠበቅ የነበረችው ኢትዮጵያዊቷ ጌጤ ዋሚ በሮማኒያዊቷና በአይርላንዳዊቷ ተወዳዳሪዎች ተቀድማ የነሐስ ሜዳሊያ ያገኘች ሲሆን አየለች ወርቁ በአራተኝነት ውድድሩን አጠናቃለች። በተጨማሪም 1500 ሜትር ግማሽ ፍፃሜ ማጣሪያ ሦስት ኢትዮጵያውያን ማለፋቸው የታወቀ ሲሆን ፍፃሜው ዓርብ መስከረም 19 ቀን መሆኑ ታውቋል።</p>

<p>የትናትናውን ውድድር የኢትዮጵያ ቴሌቪዥን ከካናል ፍራንስ ኢንተርናሽናል በመቀበል በቀጥታ ያስተላልፍ የነበረ ሲሆን ውድድሩን የተከታተለው የኢትዮጵያ ህዝብ የኃይሌ አሸናፊነት ከተመለከተ በኋላ ወደጎዳና በመውጣት ደስታውን በተለያየ መንገድ ሲገልፅ የኢትዮጵያን ባንዲራ በየመኪናው በማውለብለብ፣ የመኪና ጡሩንባ ድምፅ በማሰማትና በየቦታው በመጨፈር ለኃይሌ አድናቆቱን ሲገልፅ ተስተውሏል። በተለይም አምባሳደር ጋር ያለው የአዲስ አበባ ንግድ ምክር ቤት «ይቻላል» ከሚል መፈክር ጋር ካሰቀለው ከኃይሌ ምስል ስር በመሆን በተለያዩ ዘፈኖች ደስታውን ገልጿል።</p>

<p>ባለፈው ቅዳሜ የሴቶች የማራቶን ውድድር የተጠናቀቀ ሲሆን ኢትዮጵያውያን ማራቶኒስቶች በውድድሩ ስድስተኛና ዘጠነኛ በመሆን መፈፀማቸው ይታወሳል። በሲድኒ ኦሎምፒክ የኢትዮጵያ አትሌቶች ሌሎች ውድድሮች የሚጠብቋቸው ሲሆን በተለይም ነገ መስከረም 17 (የመስቀል በዓል) 1500 ሜትር ሴቶች፣ 3000 ሜትር መሰናክል ወንዶች፣ 1500 ሜትር ወንዶች፣ 5000 ሜትር ወንዶች፣ 10000 ሜትር ሴቶች ማጣሪያ መኖሩ ታውቋል። እንዲሁም ከነገ ወዲያ መስከረም 18 ቀን በ1500 ሜትር ሴቶች ግማሽ ፍፃሜ ማጣሪያ ያለ ሲሆን ዓርብ መስከረም 19 ቀን 3000 ሜትር መሰናክል ወንዶች እና 1500 ሜትር ወንዶች የፍፃሜ ውድድር ይካሄዳል። ቅዳሜ መስከረም 19 ቀን 10000 ሜትር ሴቶች፣ 1500 ሜትር ሴቶች፣ 5000 ሜትር ሴቶች የፍፃሜ ውድድር ይካሄዳል። እሁድ መስከረም 21 ቀን ከጠዋቱ 2:00 ሰዓት የወንዶች ማራቶን የፍፃሜ ውድድር ላይ ኢትዮጵያውያን አትሌቶች ይካፈላሉ። የዝግጅት ክፍላችን ኢትዮጵያውያን አትሌቶች መልካም ዕድል እንዲገጥማቸው ይመኛል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መስከረም 16 ቀን 1993</a></p>

</body>
</html>	
