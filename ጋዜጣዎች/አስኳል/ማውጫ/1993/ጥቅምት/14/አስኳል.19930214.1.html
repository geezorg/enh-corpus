<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ የሶማሌ ድንበርን አልተዳፈረችም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ የሶማሌ ድንበርን አልተዳፈረችም»</h1>


<p>«ኢትዮጵያ በማንም ጊዜ በማንኛውም ወቅት ሶማሊያን ለማዳከም አንዱን ወገን አስታጥቃ ሌላውን ያስጠቃችበት ጊዜ አልነበረም። ሀገራችንን በተዘዋዋሪ መንገድም ሆነ በቀጥታ በሚተናኮሱ ላይ ግን እርምጃ ወስዳለች ትወስዳለችም» ሲሉ ዶ/ር አብዱልመጂድ ሁሴን ገለፁ።</p>

<p>በተባበሩት መንግሥታት የኢትዮጵያ ቋሚ መልዕክተኛ አምባሳደር የሆኑት ዶ/ር አብዱልመጅድ ሁሴን ከአሜሪካ ሬዲዮ ጣቢያ የአማርኛው ቋንቋ ዝግጅት ክፍል ጋር ባደረጉት ቃለ ምልልስ እንደገለፁት ከሆነ ኢትዮጵያ በአዲሱ የሶማሊያ መንግሥት ፕሬዝዳንት ላይ ቅሬታ አላት የሚለውን አባባል በዚህ መልኩ አጣጥለውታል። «በሶማሊያ አጠቃላይ ዕርቅ ገና አልተገኘም የሚል መስመር ነው የያዝነው አሁን ፕሬዝዳንት ሆነው የተመረጡት አብዱልቃሲም ሳላት ሀሰንን ኢትዮጵያ ትቃወማለች ማለት አይደለም። እኛ ያልነው ሱማሌላንድ፣ ፑንትላንድና ሌሎችንም በአጠቃላይ ሰብስባችሁ ተወያዩ ተስማሙ ነው በአጠቃላይ አሁን የተመሰረተውን ተቃውሞ ያንን የምትሰብርበት መንገድ ሌሎችን ታስታጥቃለች የሚለው ሀሰት ነው»</p>

<p>የኢትዮጵያ ሠራዊት የሶማሊያን ድንበር አልፎ ዘልቆ ገብቷል የሚባለው ምን ያህል እውነት ነው? ለሚለው ጥያቄ ዶ/ር አብዱልመጅድ ሲመልሱ «የኢትዮጵያ ሠራዊት ድንበር አልፎ ሶማሊያ መሬት ይገኛል ለሚለው የሶማሊያው አፈ ጉባዔ ከጥቂት ቀናት በፊት ሞቃዲሾ ውስጥ በግልፅ የተናገሩት ምስክር ነው አንድም የኢትዮጵያ ሠራዊት ሶማሊያ መሬት እንደማይገኝ ተናግረዋል። ይኼ እንግዲህ ከባለቤቱ ያወቀ ቡዳ ነው እንደሚባለው ጥሩ ታዛቢዎችም አሉ ያልሆኑም አሉ። ኢትዮጵያ በሶማሊያ ላይ ሴራ ልታካሂድ ነው የሚሉት ለኢትዮጵያ ድሮም አሁንም ለወደፊትም ጤናማ አመለካከት ያላቸው ታዛቢዎች አይደሉም። በኢትዮጵያ ላይ ከፍተኛ ሴራ ለማካሄድ የሚሹና ኢትዮጵያን በታትነው ለማስቀመጥ የሚፈልጉ ወገኖች ናቸው» ሲሉ መልሰዋል።</p>

<p>በቅርቡ በኢትዮጵያ የሥራ ጉብኝት ስላደረገው የሶማሊያ የልዑካን ቡድን ሂደትና ውጤት እንዲያስረዱ ተጠይቀው ሲመልሱ «በሰፊው ስለሁለቱ ሀገሮች ግንኙነት ተነጋግረናል። ኢትዮጵያ ያነሳቻቸው ሁለት ነጥቦች ናቸው። አቶ ስዩምም እዚህ ኒውዮርክ በነበሩ ጊዜ ያነሱት ጠ/ሚ/ሩ ያነሱት እኛም ያነሳናቸው አንድ ዓይነት ናቸው። የልዑካን ቡድኑ ከኢትዮጵያ ሲመለሱ ምንም ችግር እንደሌለ የተናገሩት ኢትዮጵያ እንደሌሎች ሩቅ ወይንም ጐን ቁጭ ብላ የምታጨበጭብ ጥሩ ነገር ሲሰራ ሲበላሽም አይ እናዝናለን ሳይሆን በቀጥታ ስለሚነካንም ነው ዝም ብለን አንቀመጥም» በማለት አብራርተዋል።</p>

<p>የኢትዮ ኤርትራ የሰላም ሂደት በምን ደረጃ ላይ እንዳለና ስለአሰብ ወደብ ባለቤትነት የተጠየቁት ዶ/ር አብዱል መጅድ ሲመልሱ «ዝግጅቱ እንደቀጠለ ነው። የተባበሩት መንግሥታት ድርጅት የሰላም አስከባሪ ወታደሮች ጥያቄ አለ። የድንበሩ ጥያቄ ከችግሮቹ አንዱ ነው። በሁለቱ ሀገሮች መካከል በግልፅ ያልተወሰነ ድንበር ካለ መወሰን አለበት። በሁለቱ ሀገሮች ግጭት ኖረም አልኖረም በኢትዮጵያና በኤርትራ ጫሪነት ግጭት ነበረ። ብዙ ንብረት ጠፍቷል ሕዝብ ጠፍቷል። ያ አንድ መልክ አለው ማለት ነው። ሌላው ግን እነሱ በወሰን ሳቢያ ደረጉት እንጂ ሌሎች በኢኮኖሚም በኩል በአጠቃላይ በአፍሪካ ቀንድ አካባቢ ትንሽ ሀገር ሌሎችም በሙሉ በበላይነት ደረጃ ለመያዝ በሚጥሩበት ጊዜ ነው። አሰብ በአሰብነቷ ሳይሆን በአጠቃላይ የኢትዮጵያ የወደብ ባህር በነፃ የመጠቀም መብት በዓለም አቀፍ ሕግጋትም ያለ ነው። እነሱ የሚጥሱ እርምጃዎችን በሙሉ እንቃወማለን አንቀበለውም። ለምሣሌ የጐረቤት ወዳጆች አሉ። የጅቡቲ ወደብን የጅቡቲ መንግሥት አቀረበ እኛም በደስታ ነው የተቀበልነው። አሰብንም ለወደፊቱ ጥሩ ግንኙነት በሚፈጠርበት ጊዜ የአካባቢ ሰላምን የሚያስብ መንግሥት አሥመራ ላይ ሲቋቋም ወይም አሁን ያለው ጥፋቱን አምኖ ወደመልካም ጉርብትና መንገድ የሚሸጋገር ከሆነ ያን ጊዜ መንግሥት የሚናገርበት ይሆናል» ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ጥቅምት 14 ቀን 1993</a></p>

</body>
</html>	
