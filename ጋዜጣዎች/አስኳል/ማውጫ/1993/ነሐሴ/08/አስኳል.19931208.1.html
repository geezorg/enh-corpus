<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አፈጉባዔ አልማዝ መኮ ከዱ፤ ኦነግን ተቀላቀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አፈጉባዔ አልማዝ መኮ ከዱ፤ ኦነግን ተቀላቀሉ</h1>


<p>የፌዴሬሽን ም/ቤት አፈጉባዔ የሆኑት ወ/ሮ አልማዝ መኮ የእነመለስን አገዛዝ ከድተው ከኦነግ ጋር ተቀላቀሉ።</p>

<p>ወ/ሮ አልማዝ መኮ ይህንን አስመልክተው የበተኑት መግለጫ እንዲህ ይነበባል፦ በ1995 አዲሱ የኢትዮጵያ ፌዴራል ሕገ መንግሥት እውን ሲሆን ለፌዴራል ም/ቤት ተመርጨ የምክር ቤቱ የመጀመሪያዋ አፈጉባዔ ሆኜ እስካሁን ዘልቄያለሁ። በዚህ ውስጥ እንደም/ቤቱ አፈጉባዔና እንደ ኢህአዴግ ማዕከላዊ ኮሚቴ አባል ሆኜ ሠራ መጀመሪያ ላይ ኦህዴድን ስቀላቀል የኦሮሞን ህዝብ ጉዳይ ለማስፈፀም የነበረኝ ተስፋ እየተመናመነ ሄዷል። ኢህአዴግ በዲሞክራሲያዊ መንገድ የኦሮሞን ህዝብ ጥያቄ ከመመለስ ይልቅ በኦሮሞ ህዝብ ላይ መጠነ ሰፊ እንግልት ፈጥሯል።</p>

<p>ህልውናውን ለህወሓት አሳልፎ ያልሸጠ ማንኛውም ግለሰብ ኦነግ የሚል ታርጋ እየተለጠፈበት የእንግልት ዒላማ ይሆናል። ኦህዴድ በኢትዮጵያ መንግሥት ውስጥ የኦሮሞን ህዝብ ጥቅም የሚያስጠብቅ ድርጅት ከመሆን ይልቅ ህወሓት በኦሮሚያ ላይ የዘረጋውን አገዛዝ የሚያስጠብቅ ተለጣፊ እየሆነው ነው። በዚህ ሳቢያ በብዙ ሺህ የሚቆጠሩ ንፁህ ኦሮሞዎች በየእስር ቤቱ ተንገላተዋል። ሌሎች ደግሞ ሀገር ጥለው ለመሸሽ ተገደዋል። ዛሬ ኦህዴድ የነበረው የይስሙላ ነፃነት ሙሉ ለሙሉ ተገፎ በቀጥታ በጠ/ሚ/ሮ መለስ ዜናዊ ቢሮ እየተዳደረ ነው።</p>

<p>ለማንኛውም ኦሮሞ ግልፅ መሆን ያለበት በኢትዮጵያ ዴሞክራሲም ሆነ ፌዴራሊዝም የለም። ዲሞክራሲ የሚባለው ምዕራባውያን ለጋሾችን ለማስደሰት ሲባል ብቻ ነው። ፈዴራሊዝም የሚባለው ደግሞ ኦሮሞዎችንና ሌሎችን ብሔር ብሔረሰቦችን ለመሸንገል ነው። ዛሬ በተጨባጭ ያለው ሁኔታ ኦሮሚያ የትግራይ ተቀፅላ መሆኗ ነው። የኦሮሞ ሀብት እየተትረፈረፈ ትግራይን ለማልማት እየዋለ ነው። ይህን የሚቃወሙ ኦሮሞዎች ጠባብ እየተባሉ ይንገላታሉ። መላው የኦሮሞ ህዝብ ገዥውን ፓርቲ አክ ብሎ የተፋው በመሆኑ የስልጣኑ ምርኩዝ የሆነው የፀጥታ ኃይሉ ብቻ ነው። መንግስቱ ሌላ ቢልም ኦህዴድና የኦሮሞ ህዝብ አብዮታዊ ዲሞክራሲን አልተቀበሉትም። የኢትዮጵያ መንግሥት «ጠባብ ብሔርተኝነትን» ቁጥር አንድ ጠላቴ ብሎ ያስቀመጠው ለዚህ ነው። «ጠባብ ብሔርተኛ» ማለት ማንኛቸውም የነቃ ኦሮሞ ስለኦሮሞ ህዝብ መብት እየተናገረ የህወሓትን አምባገነንነት አልቀበልም ያለ ሁሉ ነው።</p>

<p>ባለፉት 2 ዓመታት በቦታዬ ላይ ተቀምጬ በፓርላማው ውስጥ የብሔሬን መብት አስጠብቃለሁ የሚል ተስፋ ነበረኝ። ይህንን ለማድረግ የወሰድኳቸው የተወሰኑ እርምጃዎች የኦነግ ደጋፊ ነች የሚል ታርጋ አስለጥፎብኝ ነበር። በንፁህ ህሊና የፌዴሬሽን ም/ቤት አፈጉባዔ ሆኜ መቀጠል ስለማልችልና በቦታዬ ላይ ብቀጥል ኦሮሞዎች በመንግሥት ውስጥ ተወክለዋል የሚል የተሳሳተ ስዕል ስለሚቀርፁ ቦታዬን ለቅቄ በአሜሪካ ጥገኝነት ለመጠየቅ ወስኛለሁ። ኦነግን ተቀላቅዬ የኦሮሞ ህዝብ ላነሳው ፍትሀዊ ጥያቄ ለመታገል ወስኛለሁ» ብለዋል።</p>

<p>ወ/ሮ አልማዝ መኮ የፌዴሬሽን ም/ቤት ፕሬዝዳንት ሆነው የሰሩት ለ7 ተከታታይ ዓመታት ነው። እሳቸው ም/ቤቱን ወክለው በብዙ ዓለም አቀፍ ስብሰባዎች ላይ ተገኝተዋል። የመንግሥታቸውንም አቋም አስተጋብተዋል። በ1946 ዓ.ም በኦሮሚያ ክልል በነቀምቴ ከተማ የተወለዱት ወ/ሮ አልማዝ መኮ ከአዲስ አበባ ዩኒቨርቲ በ1976 ዓ.ም የማህበራዊ ኑሮ ምሩቅ ናቸው። አሁን ደግሞ ከአመስተርዳም ዩኒቨርስቲ ም/ቤት አባላት ሌሎችንም አቶ ዳዊት ዮሀንስን ጨምሮ እየተከፈለላቸው የርቀት ዓለም አቀፍ ሕግ ትምህርት ተከታትለው በሕግ የማስተርስ ዲግሪ በቅርቡ አጠናቀዋል። ቀደም ሲል በመጀመሪያ የም/ቤት አባል ከመሆናቸው በፊት ባላቸው ዲግሪ በማህበራዊ ጉዳይ ሚኒስቴር ውስጥ ይሰሩ ነበር።</p>

<p>በ1986 የኦሮሚያ ክልል የስራና ማህበራዊ ቢሮ መምሪያ ኃላፊ ቀጥሎም የክልሉ የሴቶች ጉዳይ ኃላፊ ሆነው ሲሰሩ ቆይተው በ1987 ዓ.ም ምርጫ ለክልል ም/ቤት ተመረጡ። ቀጥሎም የፌዴሬሽን ም/ቤት አፈጉባዔ ሆነው የተመረጡ ሲሆን እንደገና በ1992 ዓ.ም በድጋሚ ተመርጠው እስከከዱበት ጊዜ ድረስ የም/ቤቱ አፈጉባዔ ሆነው አገልግለዋል።</p> 


<p class="align-center"><a href="/Gazettas/Askwal/info/Askwal.sera.html">ከአስኳል ነሐሴ 8 ቀን 1993</a></p>

</body>
</html>	
