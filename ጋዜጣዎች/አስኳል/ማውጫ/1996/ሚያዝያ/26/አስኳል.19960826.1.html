<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታላቅ የሠራተኞች ትዕይንት ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ታላቅ የሠራተኞች ትዕይንት ተካሄደ</h2>


<p>ዓለም አቀፍ የሰራተኞች ቀን ምክንያት በማድረግ በአዲስ አበባ ከተማ ታላቅ የተሰኘ የሰራተኞች ትዕይንተ ህዝብ ቅዳሜ ተካሂዷል።</p>

<p>የትዕይንተ ህዝቡን አጠቃላይ ሁኔታ የተከታተለው ሪፖርተራችን የሚከተለውን ዘገባ አጠናቅሯል።</p>

<p>ቅዳሜ ዕለት ዓለም አቀፉን የሰራተኞች ቀን ሜይዴይ ምክንያት በማድረግ በአዲስ አበባ ከተማ ለሰልፍ የወጣው የሰራተኛ ቁጥር ከዚህ ቀደም ከተከናወኑት ሰልፎች በብዛቱ ከፍተኛ ነው።</p>

<p>ሰልፉን ሊያስተባብሩ የነበሩ የተለያዩ የሰራተኞች ፌዴሬሽን ተወካዮች እንደገለጹት በዚህ ሰልፍ ላይ የተገኘው የሰራተኛ ቁጥር 41 ሺህ ይደርሳል።</p>

<p>ከዚህ ቁጥር ውስጥ ከፍተኛውን ድርሻ የያዙት የእርሻ ፌዴሬሽን ሰራተኞች ናቸው። በመቀጠልም የኃይል ማመንጫ ኮንስትራክሽን ንግድና ቴክኒክ በተከታታይ ብዙ ቁጥጥር ያለው ሰራተኞችን ለሰልፉ አካተዋል።</p>

<p>እንደ ሰልፉ አስተባባሪዎች ገለፃ ከዚህ በፊት በአዲስ አበባ የሜይዴይ ክብረ በዓል በአዲስ አበባ ስታዲየም ነበር የሚከበረው፣ አሁን ግን በኢትዮጵያ ሰራተኞች ላይ የሚፈፀሙ በደል እየተጠናከረ ስለመጣ የሰራተኛውን ችግር ህዝብና የሚለከታቸው የመንግስት አካላት በግልፅ እንዲረዱት ሰልፉን በከተማው ዋና ዋና አደባባይ እንዲካሄድ ሆኗል። ከዚህ አንፃርም ቀደም ባሉት ዓመታት ከ5-10 ሺህ ህዝብ እየወጣ የሚከበረው ሜይዴይ ዘንድሮ ቁጥሩ በማይታመን ሁኔታ አድጐ 43 ሺህ ሰራተኛ ሰልፍ እንዲወጣ አድርጐታል በማለት የፌዴሬሽን ተወካዮች አስተያየታቸውን ሰጥተዋል።</p>

<p>በዚህ ዓመት የሜይዴይ በዓል ሰራተኛው በዋነኝነት አቤቱታውን ያሰማበት ትኩረት በቅርቡ የወጣው የአዋጅ 377/96 ነው። </p>

<p>ሰራተኞቹ በዚህ አዋጅ ላይ በሰልፉ መፈክር በማንገብና በጋራ ድምፅ በማሰማት የአዋጁን አንዳንድ መንፈሶች ተቃውመዋል።</p>

<p>በተለይም አዋጁ በአገልግሎት ካሳ ላይ የጣለውን ገደብ ኢሰማኮና አባል ማኅበራት ሰራተኛውን ወክለው እንዳይከራከሩ በጠቅላይ ፍርድ ቤት የተወሰነውን ውሳኔ እንቃወማለን የሚለው የብዙ ሰራተኞች አቋም ነበር።</p>

<p>በተጨማሪ የፍትህ አካላት የደሞዝና የጥቅማ ጥቅም ጉዳዮችን እንዳይዳኙ የተላለፈውን ድንጋጌ፣ የሰራተኛው የስራ ስንብት ክፍያ እንዳይፈፀም የተቀመጠው ሀሳብን በመቃወም ህጎች እንዲስተካከሉ በርካታ ሰራተኞች አቤቱታውን አሰምቷል። ሰራተኞች በትዕይንተ ህዝቡ ላይ ካነገቧቸው መፈክሮ ውስጥም ሜይዴይ የትግል ቃል ኪዳናችንን የምናድስበት ቀን ነው፤ የመደራጀት መብትን የማያከብሩ አሰሪዎችን እንቃወማለን፣ ከስራ ያላግባብ የተባረሩ ሰራተኞች በአፋጣኝ ወደ ስራ ይመለሱ የስራው ባለቤት ሰራተኛው ነው" የሚሉት ይገኙበታል።</p>

<p>ከምንም በላይ በኢትዮጵያ ሰራተኛ ላይ በአሁን ወቅት ከፍተኛ ጫና እየተደረገ ነው የሚሉት የትዕይንተ ህዝብ ተሳታፊዎች ከስራ ተባረው 8 ዓመት ሙሉ ስለጉዳያቸው የሚከራከሩ በርካታ ሰራተኞች አሉ። በተጨማሪ የስራ ዋስትናና ደህንነታቸንው አጥተው በስጋትና በአደጋ ውስጥ የሚገኙ ሰራተኞችም ቁጥር ቀላል አይደለም ብለዋል።</p>

<p>በርካታ ቁጥር ያለው ሰራተኛ የተካፈለበት ይህ ትዕይንተ ህዝብ ከመስቀል አደባባይ በመነሳት በታላቁ ቤተ መንግሥት አምርቶ አራት ኪሎ በሚገኘው የጠቅላይ ሚኒስትሩ ቢሮ በመዞር መልሶ መስቀል አደባባይ ላይ በመሰብሰብ የተከናወነ ሰልፍ ነበር።</p>

<p>ሰራተኞቹ በተለይም ጠቅላይ ሚኒስትሩ ቢሮ ሲደርስ ድምፃቸውን በማጉላት፣ እንዲሁም ተሽከርካሪዎችን ከፍተኛ የጡሩንባ ድምፅ በማሰማት የሚመለከተውን አካል ትኩረት ለመሳብ ችለዋል።</p>


<p>በመስቀል አደባባይ ለተሰበሰበው ሰራተኛ ንግግር ያደረጉት የማኅበራዊ ጉዳይ ሚኒስትር አቶ ሀሰን አብደላ "ሰራተኛው ከሁሉ ቀድሞ ስለ ኤድስ ነው ትኩረት ማድረግ ያለበት" ለማለት፤ "ዝንጀሮ ቅድሚያ መቀመጫዬን አለች" ሲሉ የተቹበት ንግግራቸው ብዙኃኑ ሰራተኛ ጩኸት ተቃውሞ ገጥሟቸዋል። እንደ ሰራተኞቹ አስተያየት ለሰራተኛው ኤድስ የሀገሪቱ ችግር እንደሆነ የማይዘነጋው ሆኖ ሳለ የሚኒስትሩ አነጋገር በአሁኑ ወቅት ያለውን የሰራተኛ ከፍተኛ ጥያቄ ለማጣጣል የተጠቀሙበት ነው ብለዋል።</p>


<p class="align-center"><a href="/Gazettas/Askwal/info/Askwal.sera.html"> ከአስኳል ሚያዝያ 24 ቀን 1996</a></p>

</body>
</html>	
