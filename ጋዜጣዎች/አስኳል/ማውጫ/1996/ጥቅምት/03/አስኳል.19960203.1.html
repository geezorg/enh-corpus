<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ለህግ ተብሎ ተፈናቀሉ የሚባለው እኛ ጋር አይሰራም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ለህግ ተብሎ ተፈናቀሉ የሚባለው እኛ ጋር አይሰራም"</h2>


<p>የአሜሪካ ድምፅ በባድመ ከተማ ዙሪያ የሚኖሩ ኢትዮጵያዊያን አስተያየት አሰባስቦ ለአድማጮቹ አሰምቷል። የአሜሪካ ድምጽ ካሰባሰበው አስተያየት አንዱ የባድመ ቀበሌ ሥራ አስፈፃሚ አባል የሆኑት አቶ አበራ ተስፋዬ ናቸው። አቶ አበራ ተስፋዬ እንዲህ ብለዋል "ህዝቡ ውሳኔውን አይቀበለውም። ድንበር ለማካለል ከሆነ የሚቸኩሉት፣ በድንበር ማካለሉ ሰላም አይመጣም። ህዝቡ የራሱን መሬት አስረክቦ ሰላም አይኖርም። ግጭት ነው የሚፈጠረው" ብለዋል። ባድመ አሁን ባለችበት ሁኔታ ከትግራይ ብሔራዊ ክልላዊ መንግስት በሰሜን ምዕራብ ዞን ታህታይ አዲያቦ የሚገኝ አንድ ቀበሌ ናት። የክልሉ ዋና ከተማ መቀሌ ከአዲስ አበባ 783 ኪ.ሜ ርቀት ላይ ይገኛል ከመቀሌ በስተሰሜን ምዕራብ 455 ኪ.ሜ ከተጓዙ በኋላ ባድመ ይደረሳል። የባድመ ከተማ የሺዎችን ደም ጠጥቷል። ኢትዮጵያና ኤርትራ ተኩስ ካቆሙ ሶስት ዓመታት ቢቆጠርም፣ ያለፉበት ጦርነት ገና ከታሪክ ማህደር አልተዘጋበትም። ባድመ ዛሬም የቃል ጦር እያማዘዘች ነው። የኢትዮጵያ መንግሥት የኮሚሽኑን ውሳኔ የመቀበል ግዴታ እንዳለበት ከተለያዩ ወገኖች እየተነገረ ባለበት በዚህ ወቅት የአካባቢው አስተዳደር ባድመን ለኤርትራ ሰጥቶ በሰላም ማደር የለም ይላል። ወ/ሮ ፅውሃብ ታደሰ የታህታይ አዲያቦ ወረዳ ሊቀመንበር "ሰላም አይኖርም። ውሳኔው ሳይለወጥ እንዳለ ቢሄድም፣ ሰላም አይሆንም። ሌላ ተጨማሪ ችግር ነው የሚፈጠረው። ምክንያቱም ለህብረተሰቡ ይህን ሃሳብ ብናቀርብም የሚቀበለው የለም። ህብረተሰቡን የምናሳምንበት ነገር የለም። ስለዚህ ውሳኔው መስተካከል አለበት ነው የሚለው ህብረተሰቡ። በሌላ በኩል በከተማዋ ለረዥም ጊዜ የኖሩት ወ/ሮ ደግሞ እንዲህ ብለዋል "ከሀገራችን የትም አንወጣም። እዚሁ ጨፍጭፈው ይገደሉኝ እንጂ፣ ቤቴን ለቀቄ አልሄድም፣ ሬሣዬ ነው ከዚይ የሚወጣው። ከገደሉን በኋላ የፈለጉትን ማድረግ ይችላሉ.... በህይወት እስካለሁ ግን ባድመ አትሄድም። ቤቴ ውስጥ ተጨፍጭፌ እሞታለሁ እንጂ ሀገሬን አልለቅም። ተፈናቃይ አንሆንም። ባድመ ሄዳ በቁሜ ከማይ ሞቴን እመርጣለሁ። ለባድመ የተፈለገውን መስዋእትነት እንከፍላለን" ብለዋል። ሌላው በባድመ ለብዙ ዓመታት የቆዩ የልጆች አባት "እኛን ያስጠቃን መንግሥት ነው። በጦርነቱ ጊዜ የተቆጣጠርናቸውን መሬት እንድንለቅ ባይደረግ ኑሮ ይህ ሁሉ ባልመጣ። ሻዕቢያም እስከመጨረሻው ይደመሰስ ነበር። አሁንም ቢሆን የተከፈለውን መስዋዕትነት እንከፍላለን እንጂ ባድመ አትሄድም። ሀገራችንን ለቀን አንወጣም። ለህግ ተብሎ ተፈናቀሉና፣ እንከራከራለን የሚለው እኛ ጋር አይሰራም። ከመጀመሪያውኑ መሬታችንን አሳልፈን አንሰጥም። ይሄ ነው ውሳኔያችን" ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ጥቅምት 3 ቀን 1996</a></p>

</body>
</html>	














