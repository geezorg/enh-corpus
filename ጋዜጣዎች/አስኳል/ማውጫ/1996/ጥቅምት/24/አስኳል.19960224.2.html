<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የወደብ ኪራይ ለኢትዮጵያ ከፍተኛ ሸክም ሆኗል" አቶ ክቡር ገና</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የወደብ ኪራይ ለኢትዮጵያ ከፍተኛ ሸክም ሆኗል" አቶ ክቡር ገና</h2>


<p>የቀድሞው የአዲስ አበባና የኢትዮጵያ ንግድ ም/ቤቶች ፕሬዝዳንት የነበሩት አቶ ክብር ገና፣ የኢትዮጵያ ኢኮኖሚክስ ባለሙያዎች ማህበር በሚያዘጋጀው ራዕይ 2020 ተገኝተው ጥናታዊ ፅሁፍ አቀረቡ።</p>

<p>አቶ ክብር ገና ባቀረቡት ጥናታዊ ፅሁፍ የዛሬ 20 ዓመት የኢትዮጵያ ሕዝብ ቁጥር 130 ሚሊዮን እንደሚጠጋና ከዚህ ውስጥም 33 ሚሊዮኑ ከኦሮሚያ፣ 9 ሚሊዮኑ ከትግራይ ፣ 33 ሚሊዮን ከአማራ ክልል እንደሚሆን ገልፀዋል።</p>

<p>አቶ ክብር ገና የዛሬ 20 ዓመትያላቸውን ራዕይ ሲያስቀምጡ "ጠንካራ መሰረት ላይ ያረፈ ኢትዮጵያዊነት፣ በራሱ የሚተማመን የነጋዴ ማህበረሰብ" ይኖራል ብለው ተስፋ እንደሚያደርጉ ገልፀዋል። እነዚህ ሁለት ነገሮች ካሉ የኢትዮጵያውያን የነፍስ ወከፍ ገቢ በእጥፍ ሊያድግ ይችላል ብለዋል። ሆኖም ሀገሪቷ መጥፎ እድል ሲያጋጥማት እንደሚችል የገለፁት አቶ ክቡር፣ በዚህ በኩል ሊከሰት የሚችለውን ነገር ሲያብራሩ አንድ ኩንታል ጤፍ 1500 ብር፣ ዶር 150-300 ብር፣ አንድ ሊትር ቤንዚን 15 ብር፣ ሊገባ የሚችልበት ሁኔታ እንደሚኖር ገልፀዋል። ምኞታቸውን ግን እንዲህ እንዳይሆንና ሀገሪቷ የተሻለ እጣ ፈንታ እንዲገጥማት መሆኑን ገልፀዋል። አቶ ክብር ገና ባቀረቡት ጥናታዊ ፅሁፍ የወደብ ኪራይ ለኢትዮጵያ ከፍተኛ ሸክም እንደሆነባት በተባበሩት መንግስታት የተደረገ ጥናት ዋቢ አድርገው አስረድተዋል።</p>

<p>አቶ ክብሩ ንግግራቸውን ከጨረሱ በኋላ፣ የገዥው ፓርቲ ደጋፊዎች "ራዕዩ ጨለምተኛ ነው። እንዲያውም የአቶ ክብር ራዕይ ብቻ ሳይሆን፣ ከዚህ በፊት በተደረጉት አራት ስብሰባዎች ላይ የቀረቡት ራዕዮችም ጨለምተኛ ናቸው "በማለት አስተያየት ሰንዝረዋል።</p>

<p>ለአስተያየቱ ምላሽ የሰጡት አቶ ክብር ገና እንዲህ ብለዋል "አንድ መርካቶ የማውቀው ልጅ ነበር። በቧንቧ ጠጅ አመጣለሁ ብሎ እስከመናገር የደረሰ ነበር። እኔም ዛሬ እንደሱ የዛሬ 20 ዓመት በቧንቧ ጠጅ ይፈሳል ብዬ መናገር አያቅተኝም። ሆኖም ከእውነታው የራቀ ነው የሚሆነው። እኔ ያስቀመጥኩት ሊሆን የሚችለውን ነገር ነው። ሆን ብዬ ጨለምተኛ አመለካከት አላስተጋባሁም" ብለዋል። መድረኩን ሲመሩ የነበሩት አቶ ብርሃነ መዋ በበኩላቸው "ብዙ ሰዎች ኤርትራና ኢትዮጵያ ለያይተው ማየት አይችሉም።በኤርትራ ደግሞ አሁን ጤፍ 1500 ብር ገብቷልና አቶ ክብር ገና ያሉት ሊሆን የሚችል ነገር ለመሆኑ ማስረጃ ሊሆን ይችላል" ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ጥቅምት 24 ቀን 1996</a></p>

</body>
</html>	














