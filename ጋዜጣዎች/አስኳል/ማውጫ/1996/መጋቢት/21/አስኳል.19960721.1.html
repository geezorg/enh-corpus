<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር አብዱልመጂድ ሁሴን አረፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር አብዱልመጂድ ሁሴን አረፉ</h2>


<p>በተመድ የአሜሪካ አምባሳደር የነበሩት አቶ አብዱልመጂድ ሁሰን ከትላንት በስቲያ አርፈው ትላንት በድሬዳዋ ተቀበሩ።</p>

<p>በ60 ዓመታቸው ያረፉት አቶ አብዱልመጂድ፣ በ1936 ዓ.ም በድሬዳዋ ከተማ ነበር የተወለዱት። የመጀመሪያ ደረጃ ትምህርታቸውን እዚያው ድሬዳዋ ውስጥ ተምረዋል። ሁለተኛ ደረጃ ትምህርታቸውን ደግሞ ሀረር በሚገኘው መድኃኒአለም ትምህርት ቤት ገብተው አጠናቀዋል። ዶ/ር አብዱልመጂድ ሁሴን የ7ኛ ክፍል ተማሪ ከሆኑበት ግዜ አንስተው፣ በድሬዳዋና በሐረር ከነበረው የተማሪዎች እንቅስቃሴ ጋር በመቀላቀል፣ የአጼ ኃይለሥላሴን መንግስት ሲቃወሙ ቆይተዋል። (ያኔ በኢትዮጵያ ሱማሌዎች ዘንድ፣ የአጼ ኃይለሥላሴ መንግሥት የክርስቲያን መንግሥት ነው ተብሎ በጥብቅ ይጠላ ነበር) </p>

<p>ዶ/ር አብዱልመጂድ ሁሴን ሐረር ሁለተኛ ደረጃ ትምህርት ቤት ከገቡ በኋላ፣ በትምህርት ቤቱ ውስጥ የነበሩት ብዙሃኑ ኦርቶዶክስ ክርስቲያና አማሮች የተማሪው መማክርት ፕሬዝዳንት አድርገው መርጠዋቸዋል። በዚህም ሳቢያ አብዱልመጅድ ወደኢትዮጵያዊነት መጠጋታቸውንና፣ የኢትዮጵያን የፖለቲካ ሥርዓት በመለወጥ የኢትዮጵያ ሱማሌዎች ጥያቄ ይመለሳል የሚል አቀም ለመውሰድ በቅተዋል።</p>

<p>ሐረር መድኃኔዓለም ትምህርት ቤት በነበሩበት ግዜ፣ ወደ አሜሪካ ለመሄድ ዕድል በመምጣቱ፣ በርካታ ተማሪዎች ተወዳድረው፣ አብዱልመጂድ አንደኛ በመውጣታቸው፣ ወደአሜሪካ ለመሄድ ችለዋል። አሜሪካ ከሄዱ በኋላም፣ ወደሀገራቸው ተመልሰው በአዲስ አበባ ዩኒቨርስቲ የኢትዮጵያ ተማሪዎችን እንቅስቃሴ በመደባለቅ ንቁ ተሳትፎ አድርገዋል። ከ1966 አብዮት በኋላ፣ ኢሕአፓ ሆነው ሲንቀሳቀሱ ከቆዩ በኋላ አሲምባ ላይ የነበረው የኢሕአፓ ነጻ ወረዳ ከተመታ በኋላ፣ ወደ እንግሊዝ ሀገር ሄደው ትምህርታቸውን ቀጥለዋል። እስከ ዶክትሬት ድረስ የተማሩት ዶ/ር አብዱልመጂድ፣ ሕወኃት የመንግሥትነቱን ሥልጣን እስኪይዝ ድረስ በተባበሩት መንግሥታት ውስጥ ሰርተዋል።</p>

<p>የሕውኃትን መንግሥት በሚኒስትርነት ሲያገለግሉ የቆዩት ዶ/ር አብዱልመጅድ፣ ከመለስ ዜናዊ ጋር የቅርብ ትስስር ለመፍጠርና፣ ጭፍን ደጋፊያቸውም ለመሆን በመብቃታቸው ብዙ የሚያከበሯቸውን ሰዎች ከልብ ማሳዘናቸው ይታወሳል።</p>

<p>በኦጋዴን ውስጥ የሚንቀሳቀሰው አሊትሃድ፣ የግድያ ሙከራ ቃጥቶባቸው፣አቁስሏቸው እንደነበርም ይታወሳል። ከግድያው ሙከራ በኋላ ወደ ተባበሩት መንግሥታት ተመልሰው ለአጭር ግዜ ካገለገሉ በኋላ፣ ወደ ኢትዮጵያ መንግሥት በመመለስ በተመድ የኢትዮጵያ አምባሳደር ሆነው አገልግለዋል። ዶ/ር አብዱልመጅድ እሁድ ዕለት ከምሽቱ 3 ሰዓት ወደ ኢትዮጵያ ተመልሰው፣ ከ8 ሰዓት በኋላ ከንጋቱ 11 ሰዓት በድሬዳዋ ከተማ ህይወታቸው ማለፉን ለማወቅ ተችሏል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መጋቢት 21 ቀን 1996</a></p>

</body>
</html>	














