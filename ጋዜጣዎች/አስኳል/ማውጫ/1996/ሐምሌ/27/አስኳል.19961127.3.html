<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዮርዳኖስ ለየመኑ ክለብ በ12 ሺህ ዶላር የፊርማ ክፍያ ለመጫወት ተስማማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዮርዳኖስ ለየመኑ ክለብ በ12 ሺህ ዶላር የፊርማ ክፍያ ለመጫወት ተስማማ</h2>


<p>ውልደቱም ሆነ እድገቱ ድሬዳዋ ነው። ከሱ በተጨማሪም ታላቅ ወንድሙ ስምኦን አባይና ወላጅ አባቱ አቶ አባይ ለታዋቂ ክለቦች ተሰልፈው ተጫውተዋል። ዮርዳኖስ አባይ በመጀመሪያ ድሬዳዋ ለሚገኘው የድሬዳዋው ጨርቃጨርቅ ቡድን ተጫውቷል። የዮርዳኖስን የጨርቃ ጨርቅ ቡድን ከፕሪሚየር ሊግ መውረድን ተከትሎ ወደ አዲስ አበባ በመምጣት ለመብራት ኃይል ሁለት ዓመታት አሳልፏል። ከመብራት ኃይል ክለብ በመልቀቅም ወደ ኢትዮጵያ ቡና ክለብ ማምራቱ የሚታወስ ነው። ዮርዳኖስ ለኢትዮጵያ ቡና ክለብ እየተጫወተ በነበረበት በዘንድሮ ዓመት ከየመን ፕሮፌሽናል ተጫዋችነት እድል አግኝቶ ወደ የመን አመራ። ተጨዋቹ ወደ የመን ከማምራቱ አስቀድሞ ለሶስት ዓመት የኢትዮጵያ ኮከብ ግብ አግቢ ሆኖ ለመሸለም ግብ አዳኝ ተጨዋች ነው። ተጨዋቹ ወደ የመን በሚያመራበት ጊዜ የመን አይሳካለትም የሚል አስተያየት ከተለያዩ ወገኖች ተሰንዝሮ እንደነበር ይታወቃል። ለዚህ ደግሞ ዋናው ምክንያት ተጫዋቹ በኢንተርናሽናል ጨዋታዎች የሚያሳየውን አቋም ተከትሎ ነው። ነገር ግን ግምቱ እና ሁኔታ ለየቅል ሆኖ ዮርዳኖስ በየመኑ ክለብ እንደተሳካለት ለማረጋገጥ ተችሏል። ተጨዋቹ የመን ውስጥ አንደኛ ዲቪዚዮን ሥር ለሚወዳደረው አልስኳር ቡድን ተጫውቶ የዓመቱ የየመን ኮከብ ግብ አግቢ ተጫዋች ለመሆን ችሏል። ዮርዳኖስ በየመን አሥራ አምስት ግቦችን በማስቆጠር ነው የሃገሪቱ ኮከብ ግብ አግቢ ለመሆን የቻለው። ተጨዋቹ የየመን ክለቦች የዙር ውድድር እንደተጠናቀቀ ከሁለት ሳምንት በፊት ወደ አዲስ አበባ ለረፍት መምጣቱ ይታወሳል። ዮርዳኖስ ወደ ሃገሩ የመጣው ከክለቡ ጋር የነበረውን የኮንትራት ጊዜ አጠናቆ አይደለም። ገና የአራት ወራት የኮንትራት ጊዜ እንደሚቀረው ገልጿል። ነገር ግን የቤተሰቦቹንና የጓደኞቹ ናፍቆት ሊቆጣጠር ባለመቻሉ ወደ ሃገሩ ለመምጣት እንዳስገደደው ከተለያዩ የስፖርት ጋዜጦች ጋር ባደረገው ቃለ ምልልስ ማስረዳቱ የሚዘነጋ አይደለም። የዮርዳኖስ ወደ ሃገር ቤት መመለስን የተመለከቱ ሶስት ክለቦች በቀጣዩ ዓመት ወደ ክለባቸው እንዲገባና ለዚህ ሁኔታም ከፍተኛ የሆነ የፊርማ ብር ለመክፈል ፍላጐት እንዳላቸው ገልጸውለታል። የክለቦች ውሳኔ ይሄን ቢመስልም እስከ እዚህ ሳምንት መጀመሪያ ድረስ ከየትኛውም ክለብ ጋር ድርድር ማድረግ አልጀመረም። በተለይ በቀጣዩ ዓመት ለመጀመሪያ ጊዜ አገራችንን ወክሎ በአፍሪካ የክለቦች ጥሎ ማለፍ ሻምፕዮና ላይ ተሳታፊ የሆነው የኢትዮጵያ ባንኮች ክለብ ዮርዳኖስን ለማስፈረም ከፍተኛ የሆነ የፊርማ ብር መመደቡን ምንጮቻችን ይገልፃሉ። እንደምንጮቻችን ገለፃ ከሆነ ዮርዳኖስን ለማስፈረምም የቀድሞ ክለብ ኢትዮጵያ ቡና ከፍተኛ ፍላጐት እንዳደረበትና ከተጨዋቹ ጋር ድርድር እያደረገ እንደሆነ በስፋት እየተነገረ ይገኛል። በዚህ ዙሪያ ያደረግነው የማጣራት ሥራ እንደሚያስረዳው ተጫዋቹ ከቡና ክለብ ጋር ድርድር እንዳላደረገና ወደ የመን በተጓዘበት ጊዜ ከክለቡ በተላለፈበት ቅጣትና ቀሪ ገንዘብን ለማወራረድ ሲል ብቻ ወደ ክለቡ ጽ/ቤት ማምራቱን ለማወቅ ተችሏል። አሁን ለዝግጅት ክፍላችን የደረሰው መረጃ እንደሚያስረዳው ዮርዳኖስ በቀጣዩ የውድድር ዘመን በሀገር ውስጥ ክለቦች ከመጫወት ይልቅ በየመን መጫውቱ የማይቀር መሆኑ ያረጋግጣል። እንደ ዜና ምንጮቻችን ዘገባ ከሆነ በዮርዳኖስ ችሎት የየመኑ አልሳኳር ከለብ ኃላፊዎች እጅግ ደስተና በመሆናቸው ተጨዋቹን ወደ ሌላ ክለብ እንዲያመራ እንደማይፈልጉና ለዮርዳኖስም አስራ ሁለት ሺህ ዶላር የፊርማ ክፍያ ሊሰጡት መወሰናቸውንና ክዚህ የፊርማ ክፍያ በተጨማሪም በዘንድሮ ዓመት ያገኘው ከነበረው የደሞዝ ክፍያ ላይ ጭማሪ ሊያደርጉለት መወሰናቸውን ታውቋል። የየመኑ አልሳኳር ክለብ በተለያየ ጊዜ ከተለያዩ ሐገሮች ፕሮፌሽናል ተጨዋችን ቢያስመጡም ተጨዋቾቹ ክለቡን ውጤታማ በማድረግ ረገድ ያበረከቱት አስተዋጽኦ አነስተና ሆኖ መገኘቱ ለዮርዳኖስ ከፍተኛ ገንዘብ እንዲመደብ አስገድዷቸዋል። ለግንዛቤ ያህል የአልሳኳር ክለብ በዘንድሮ የየመን ውድድር በዘጠነኛ ደረጃ ነው ያጠናቀቀው። ዮርዳኖስ በቀጣዩ ዓመት በየመን ክለብ የመጫወቱ ሁኔታ እርግጥ ሆኗል ማለት ነው። </p>


<p class="align-center"><a href="/Gazettas/Askwal/info/Askwal.sera.html">ከአስኳል ሐምሌ 27 ቀን 1996</a></p>

</body>
</html>	




