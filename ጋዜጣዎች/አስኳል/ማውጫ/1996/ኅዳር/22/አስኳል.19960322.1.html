<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የናዝሬት ቴክኒክ ኮሌጅ በመንግሥት ታጣቂዎች ተከቦ አደረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የናዝሬት ቴክኒክ ኮሌጅ በመንግሥት ታጣቂዎች ተከቦ አደረ</h2>


<p>የናዝሬት የቴክኒክ ኮሌጅ ባለፈው እሁድ በታጣቂዎች ተከቦ አደረ። ይህን አስመልክቶ ፍኖተ ዲሞክራሲ የሚባለው የሬዲዮ ጣቢያ ዘገባ አቅርቧል። እንደሚከተለው ይነበባል።</p>

<p>ባለፈው ሰሞን ይፋ በሆነው የትምህርት ፖሊሲ በመምህርነት ሙያ የሚሰማሩ ሰልጣኝ ተማሪዎች የወጪ መጋራት ግዴታ ተፈፃሚ የሚሆንባቸው፣ ወይንም መንግሥት ለትምህርትና ስልጠና ያወጣባቸውን ወጪ ሥራ ከያዙ በኋላ የሚከፍሉበት ጥሩ ሁኔታ እንደተመቻቸ ሲገለፅ ቆይቷል። ይህም ዜጎች ወደ መምህርነት ሙያ እንዲገቡ ማበረታታት ነው የሚል ፕሮፖጋንዳ ታክሎበት ነበር። መንግሥት በዚህ ረገድ ያሰበው መልካም ነገር ምን ይሆን ተብሎ ሲጠበቅና የፖሊሲው ግዴታዎች ይፋ መሆን ሲጀምሩ፣ ሰዎች ወደ መምህርነት እንዲገፋፋ ይፋ ይሆናል የተባለው ፖሊሲ ጭራሽኑ ሙያን የሚገድልና ሰልጣኞች ሙያውን እንዲሸሹ የሚያደርግ ሆኖ ተገኝቷል። በዚህ ፖሊሲ አፈፃፀም የተነሳው በናዝሬት ከተማ የሚገኙ የቴክኒክ መምህራን ማሰልጠኛ ኮሌጅ ተማሪዎች አመፅ አንስተው ካለፈው ሰኞ ጀምሮ በትምህርት ቤት ውስጥ ትምህርት እንዲቆም ተደርጓል።</p>

<p>ናዝሬት የሚገኙ ምንጮቻችን እንደገለፁት፣ እያንዳንዱ በኮሌጁ ውስጥ ገብቶ የሚማር ተማሪ፣ የአንድ ዓመት ሥልጠና በሶስት ዓመት አገልግሎት ታስቦ፣ በኮሌጁ ውስጥ ለሚቆዩበት የሶስት ዓመት የሥልጠና ጊዜ ዘጠኝ ዓመት በመንግሥት ት/ቤቶች ውስጥ ለማገልገል ግዴታ ይፈርማሉ። መንግሥት በመደበበት ቦታ ብቻ ዘጠኝ ዓመት ለማገልገል የማይፈርም ተማሪ እንዲማር አይፈቀድለትም። ተማሪዎቹ ግን ይህንን ውሳኔ በፍፁም አልተቀበሉትም። እንዲህ አይነቱ አሰራር በሀገር መከላከያ ሠራዊት ውስጥ አገልግሎት የሚሰጥ ሰው የሚገባው ግደታ እንጂ፣ የትኛውም የሀገሪቱ መምህራን በዓመታት የገደቡ ግዴታ እንዲገቡ የሚያስገድድ ነገር ባለመኖሩ፣ እንደወታደር ወይም ዘመን እንዳለፈበት እንደባሪያ መንግሥት፣ ታስረን መኖር የለብንም ብለዋል። የወጪው መጋራት ስርዓት ውስጥ እስካልገባችሁ ትምህርት ማግኘት አትችሉም ከተባለም፣ እንደሌሎቹ ከመምህርነት ጋር ያልተያያዙ ትምህርትና ስልጠና ከሚወስዱ ተማሪዎች እዳውን ሰርተን መክፈል የምንችልበት ዕድል ሊመቻችልን ይገባል እንጂ ገና ለገና መምህራን ስለሆንን ብቻ መንግሥት የፈለገው ቦታ ስለሚመድበን ምርጫ ተነፍገን፣ ለዘጠኝ ዓመታት የመንግሥት ባሪያ ሆነን ለመኖር ስለማንችል፣ ፖሊሲው ካልተሻሻለ በስተቀር ትምህርት አንማርም ብለዋል። በኮሌጁ ውስጥ ገብተው በጉዳዩ ዙሪያ ባለሥልጣናቱን ለማነጋገር በጥብቅ የተከለከ ቢሆንም፣ ዓርብ ህዳር 15/1996 ከኮሌጁ ምንጮች የተገኘው መረጃ እንደሚያመልክተው የኮሌጁ ማኔጅመንት የተማሪዎች መማክርት መሪዎችን ሌሊት በመሰብሰብ ተማሪዎች ትምህርታቸውን እንዲቀጥሉ ካደረጋችሁ አመፁን ያነሳሳችሁት እናንተ እንደሆናችሁ ተቆጥሮ፣ ይህም ለፀረ-ሕዝብ ፀረ-መንግሥትና ኃይሎች እንቅስቃሴ መሆኑ ታምኖበት ጥብቅ እርምጃ ስለሚወስድባችሁ ተማሪዎች በግደታው ላይ ፈርመው ትምህርታቸውን እንዲጀምሩ አስደርጉ የሚል ማስፈራሪያ እንደተሰጣቸው ለማወቅ ተችሏል። የኮሌጁና ክልሉን የሚመሩት የኦሮሞ ሕዝብ ዴሞክራሲ ድርጅት ባለሥልጣናት ትዕዛዝ መሠረት፣ ተማሪዎቹ እስከ ዓርብ 11 ሰዓት ግዴታውን ፈፅመው ትምህርት ካልጀመሩ፣ ከግቢው ተባርረው ለትምህርት ፈቃደኛ የሆኑ ተማሪዎች ብቻ የማማር ማስተማሩ ሂደት እንደሚቀጥል፣ አለበዚያም ኮሌጁ ለተወሰነ ቀናት ተዘግቶ አዳዲስ ሰልጣኞች ተመልምለው ትምህርት እንደሚሰጣቸው እየተነገራቸው ይገኛል" ብሏል። ጋዜጣው ለህትመት እስገባበት ጊዜ ትምህርት እንዳልተጀመረ ለማወቅ ተችሏል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ህዳር 22 ቀን 1996</a></p>

</body>
</html>	














