<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመምህራን የተቃውሞ ሰልፍ መስከረም 24 ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመምህራን የተቃውሞ ሰልፍ መስከረም 24 ይካሄዳል</h2>


<p>"ትምህርት ለሁሉም" በሚል መፈክር ተማሪዎችን፣ መምህራንንና ወላጆቹን የሚያሳትፍ አንድ ሀገር አቀፍ ሰልፍ ለማካሄድ መዘጋጀቱን የኢትዮጵያ መምህራን ማኅበር (ኢመማ) አስታወቀ።</p>

<p>መስከረም 18 ቀን 1996 ዓ.ም በማኅበሩ ጽ/ቤት በተሰጠው ጋዜጣዊ መግለጫ እንደተገለፀው በአሁኑ ወቅት መንግሥት የትምህርቱን ዘርፍ በግል እንዲያዝ በማድረጉና ከፍለው መማር የማይችሉ ዜጎች በቁጥር እየጨመሩ መምጣት በመማር ማስተማሩ ሂደት ላይ ችግር መፍጠሩን ገልጠዋል። የማኅበሩ ፕሬዚዳንት ዶ/ር ታዬ ወ/ሰማያት በመግለጫው ላይ እንዳመለከቱት መንግሥት ዓለም አቀፍ የገንዘብ አበዳሪ ተቋማትን መመሪያ በመከተል በትምህርት ላይ እየተከተለ ያለው ፖሊሲ ትውልድን የመግደል ስልት እንደሆነ ገልጸዋል።</p>

<p>እሑድ መስከረም 24 ቀን 1996 ዓ/ም ከጠዋቱ 3:30 ጀምሮ በመስቀል አደባባይ ይደረጋል በተባለው በዚህ ሰላማዊ የተቃውሞ ሰልፍ፤ ትምህርትን ፕራይቬታይዝድ ከማድረጉ ባሻገር በሀገርና በወጣቱ ትውልድ ላይ እየደረሱ ያሉትን የተለያዩ ችግሮች ለማንሳት መታቀዱንም ዶ/ር ታዬ በመግለጫቸው አስታውቀዋል።</p>

<p>ኢመማ ያዘጋጀው ሰላማዊ የተቃውሞ ሰልፍ ፈቃድ አግኝቷል ወይ? ትምህርት ፕራይቬታይዝድ መሆኑን እንቃወማለን ስትሉ በአሁኑ ወቅት ያለውን የግል ትምህርት ተቋማትን አሠራር አይቃወምም? የሚሉና ሌሎች ጥያቄዎች ከጋዜጠኞች ቀርቧል።</p>

<p>ዶ/ር ታዬ ለእነዚህ ጥያቄዎች በሰጡት ምላሽ "ሰላማዊ ሰልፉን በተመለከተ ለሚመለከተው የመንግሥት አካላት አሳውቀናል፣ በሕጉም የተጠቀሰው ከ48 ሰዓታት በፊት ማስታወቅ እንጂ ማስፈቀድ አይልም ብለዋል። ትምህርት ፕራይቬታይዝድ ስለመደረጉ ስንቃወም በየትኛው ዓለም ትምህርት ፕራይቬታይዝ የተደረገበት አሠራር የለም ይኼ ተቃውሞም ዓለም አቀፋዊ ነው" ሲሉ ገልጸዋል።</p>

<p>"የወቅቱ የመማር ማስተማር ችግሮች የመምህራን ብቻ አይደሉም። የወላጆችም ነው" ያሉት የማኅበሩ ሥራ አስፈፃሚ አቶ አባተ አንጐሬ በበኩላቸው በሰጡት መግለጫ "ዜጐች ለመንግሥት ግብር ይከፍላሉ፤ በከፈሉትም መጠን ከመንግስት የሚጠብቁት መንግሥታዊ አገልግሎቶች በአግባቡ መተግበራቸውን ሊጠይቁ ይገባል" ብለዋል።</p>

<p>አቶ አባተ አክለው እንደገለጹትም "በአሁኑ ወቅት በትምህርትና በጤናው ዘርፍ ያለው የሀገሪቱ ሁኔታ አሳሳቢ በመሆኑ በቀጣይ ምን መደረግ አለበት ለሚለው ኢመማ የበኩሉን መልስ ሊሰጥበት እንደተዘጋጀ" ተናግረዋል።</p>

<p>በዚሁ ሰላማዊ የተቃውሞ ሰልፍ ብዛት ያለው ሕዝብ ወጥቶ ይቀላቀለናል ባንልም መልዕክቱን ለማስተላለፍ ግን አንድም ሰው ቢሆን በቂ ነው ሲሉ ዶ/ር ታዬ በጋዜጣዊ መግለጫቸው አክለው ተናግረዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መስከረም 19 ቀን 1996</a></p>

</body>
</html>	














