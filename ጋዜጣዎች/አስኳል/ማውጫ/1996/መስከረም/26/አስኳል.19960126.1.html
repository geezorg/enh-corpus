<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢመማ የጠራው ሰልፍ ተከለከለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢመማ የጠራው ሰልፍ ተከለከለ</h2>


<p>በዶ/ር ታዬ ወ/ሰማያት የሚመራው አንጋፋው የኢትዮጵያ መምህራን ማህበር (ኢ.መ.ማ) እሁድ መስከረም 24 ቀን የዓለም የመህራን ቀንን አስመልክቶ በመስቀል አደባባይ ሊያደርገው የነበረው ሠላማዊ ሰልፍ ሳይካሄድ ቀረ።</p>

<p>እሁድ ማለዳ ላይ እና ስለሁኔታው ለመዘገብ የኢ.መ.ማ ጽ/ቤት እንደደረስን አካባቢው በበርካታ የፖሊስ ኃይል ተከቦ ነበር የጠበቀን። በግቢው ውስጥ ወደ መስቀል አደባባይ ለማምራት መምህራን ተሰባስበዋል። 2:30 ገደማ የፖሊስ ታርጋ ያላት የፌዴራል ፖሊስ መኪና ከስፍራው ደረሰች። ከዚያም በፊት ሌላ የፖሊስ መኪና ቆማ ነበር። ከመኪና የወረዱት ሶስት የሲቪል ልብስ የለበሱ ሰዎች የኢመማን አባላት ሰልፉ ህጋዊ እንዳልሆነ በመንገር፣ መንቀሳቀስ እንደማይችሉ ያስጠነቅቁ ጀመረ። ከመካከላቸው አማርኛ ሲናገር ወደ ትግርኛ የሚወስደው ግለሰብም "ያለ መንግስት ፈቃድ ሠላማዊ ሠልፍ ማድረግ አይደለም ሁለትና ሶስት ሆኖ መሰብሰብም ክልክል እንደሆነ ያብራራ ጀመር። ሌሎቹም የእሱም አቋም ደግፈው ለመምህራኑ ለማስረዳት ሞከሩ። በመሃከል የመምህራኑ ተወካዮች "ሰልፉ እንዳይደረግና እንዳንሰበሰብ ከልክላችሁናል። የእናንተን ማንነትና የስራ ኃላፊነትን ለማወቅ እንፈልጋለንና ግለፁልን" ሲሉ ጠየቋቸው። ሆኖም እነዚህ በፖሊስ የታጀቡት ሹሞች ማንነታቸውንና ስማቸውን ለመናገር ፍቃደኛ አልሆኑምና ይሄ ምንም አያደርግላችሁም" በማለት ራሳቸውን ሸፋፈኑ።</p>

<p>ከመካከላቸውም አንደኛው "ለኢመማ ሰልፉ እንዳይካሄድ ከአዲስ አበባ መስተዳድር ደብዳቤ ካልደረሰ ቢሮው ድረስ ቢመጡ እንደሚሰጥ" ተናገረ። "ቢሮህ የት ነው?" ሲባል ግን ለመናገር ፍቃደኛ አልሆነም። "በቃ! እኔ እዚህ ድረስ እልክላችኋለሁ" በማለት ራሱን ለመደበቅ ጣረ። እኛም በኋላ ለኢመማ ከአዲስ አበባ ከተማ መስተዳድር የፍትህና የሕግ ጉዳዮች ቢሮ "ወልደትንሳኤ ወልደመላክ" በሚል ስምና ፊርማ በቁጥር አመ/አስ/15/05/1 ዓርብ ዕለት ከስራ መውጫ ሰዓት ሲቃረብ የኢመማ ቢሮ ደረሰ የተባለውን ደብዳቤ አግኝተን አየነው። ደብዳቤው በአጭሩ "ማኅበሩ ህጋዊ ማህበር መሆኑን የሚያረጋግጥ እድሳት ያደረጋችሁበት የምስክር ወረቀት አያይዛችሁ እንድታቀርቡ ቢገለፅላችሁም ልታቀርቡ አልቻላችሁም። ስለሆነም እውቅና እንዲሰጠው በጠየቃችሁት የስብሰባ ጥሪ ለማስተናገድ ማሟላት የሚገባችሁን ባለማሟላታችሁ ጥያቄያችሁን ለማስተናገድ ያልቻልን መሆኑን እንገልፃለን" ይላል።</p>

<p>ኢመማ ግን ማኅበሩ ህጋዊ ማህበር መሆኑን ማስረጃ የጠየቀው አካል አቅርቦ እንደነበር ገልጿል። ይህም መስከረም 21 ቀን 1996 ዓ.ም ለአዲስ አበባ መስተዳድር ጽ/ቤት በድጋሚ በጻፈው ደብዳቤ አስረድቶ ነበር። ደብዳቤው የሚከተለው ነው፦</p>

<p>ለኢፌድሪ መንግሥት ለአዲስ አበባ መስተዳድር ጽ/ቤት<br/>
አዲስ አበባ<br/>
ጉዳዩ፦ ሕዝባዊ ሠላማዊ ስብሰባን ይመለከታል<br/>
መስከረም 24 ቀን 1996 ዓ.ም ተከብሮ የሚውለውን የዓለም አቀፍ መምህራን ቀን የኢትዮጵያ መምህራን ማኅበር በመስቀል አደባባይ ከተማሪዎች ከወላጆችና ከተለያዩ የኅብረተሰብ ክፍሎች ጋር በመሆን አክብሮ ለመዋል እንዳቀደና የስብሰባውንም ዓላማዎች በመጥቀስ በቁጥር ኢመማ 142/72/95 በ30 12 95 በተፃፈ ደብዳቤ ለሚመለከተው ክፍል ማሳወቃችን ይታወሳል። ግልፅ ባልሆነ ምክንያት ጉዳዩ የሚመለከተው ክፍል ፈዴራል ፍ/ቤት ነው በመባላችን ለፍትህ ሚኒስቴር አመልክተን የማይመልከተው መሆኑ ተገልፆልን ይመከተዋል ወደተባልንበት ክፍል ተመልሰን መጠየቅ ግድ ሆኖብናል። ለውጣ ውረዱ መዳረጋችን የመልካም አስተዳደር አካሄድ ነው ብለን አናምንም።</p>

<p>በድጋሚ ለመስተዳድሩ የስብሰባና የሰላምዊ ሰልፍ ፈቃድ ቢሮ አመልክተን የማኅበራችንን ፈቃድ እንድናቀርብ በተጠይቅነው መሠረት በ1985 የፌዴራል ፍ/ቤት 2ኛ ችሎት ብይን ሰጥቶ ማኅበራችን ሕጋዊ መሆኑን ያፀደቀበትን መዝገብ ቁጥር ጭምር አያይዘን አቅርበን መልስ ሳይሰጠን ቀርቷል።</p>

<p>በዓለም አቀፍ የሰብአዊ መብቶች መግለጫ አንቀፅ 19 ላይ ማንም ሰው አስተያየት የመስጠትና ሃሳብን የመግለፅ ነፃነት መብት እንዳለው ይደነግጋል። የኢትዮጵያ መንግሥትም በአዋጅ ቁጥር 3/1983 ዓ.ም መሠረት መሰብሰብም ሆነ በሠላማዊ ሰልፍ የመውጣት መብት ለመንግሥት በማሳወቅ ብቻ እንደሚከናወን አውጇል። በአዋጁ ያፀደቀውን መብት መንፈግ ሕጋዊ እንዳልሆነ ማህበራችን ያምናል።</p>

<p>ከዚህ በመነሳት በመስተዳድሩ በኩል መልስ ሲነፈግም በአዋጅ ድንጋጌ መሠረት ሠላማዊ ሕዝባዊ ስብሰባ በተጠቀሰው ቦታና ቀን ስለምናደርግ ይኸው ታውቆ አስፈላጊው ትብብር እንዲደረግልን በአክብሮት እንጠይቃለን።</p>

<p>በዓሉን ለማክበር የቀድሞው ጠቅላይ ሚኒስትር ልጅ ሚካኤል እምሩን ጨምሮ ሌሎች ታዋቂ ኢትዮጵያውያን በስፍራው ተገኝተው ነበር። አንዳንድ ሰዎችም መስቀል አደባባይ በፖሊሶች ሲጠበቅ እንደነበርና አደባባዩ ላይ ለመቀመጥ ሲሞክሩ በፖሊሶች እንደተባረሩ ገልፀውልናል። ስለ ሰልፉ መሰናከል የጠየቅናቸው ዶ/ር ታዬ ወ/ሰማያት "የብዙሃንን ድምፅ በኃይልና በማስፈራራት ለማፈን መሞከር፣ ሞኝነት ነው።</p>

<p>ይህ ይዘን የተነሳነውን ጥረት ያለው ትምህርት ለሁሉም ይዳረስ፣ ትምህርት ሸቀጥ መሆን የለበትም፣ ከሚለው አቋማችን ጋር የመላው ኢትዮጵያዊ ችግር በሆነው በትውልድ ጉዳዩ አዲሱን የትምህርት ፖሊሲ ላይ የምናሰማው ተቃውሞ አጠናክረን እንድቀጥል ያደርገናል እንጂ ተስፋ አስቆርጦ ከትግላችን ወደኋላ አይመልሰንም" ብለውናል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 26 ቀን 1996</a></p>

</body>
</html>	


















