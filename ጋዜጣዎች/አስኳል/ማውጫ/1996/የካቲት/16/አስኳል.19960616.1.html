<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻለቃ ፀሃዬ ሞት ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻለቃ ፀሃዬ ሞት ተፈረደባቸው</h2>


<p>የደህንነትና የኢምግሬሽን ኃላፊና የመለስ ዜናዊ ቀኝ እጅ የነበሩትን ክንፈ ገ/መድህንን በመግደል ወንጀል ተከሰው ለሶስት ዓመት ሲከራከሩ የቆዩት አንጋፋው የህወሃት ታጋይ፣ ሻለቃ ፀሐዬ ወ/ሥላሴ፣ የሞት ፍርድ ተበየነባቸው። የከፍተኛው ፍ/ቤት 5ኛ ወንጀል ችሎት፣ ትላንት በሰጠው ውሳኔ፣ ሻለቃው በጥይት ተደብድበው እንዲገደሉ በድምፅ ብልጫ ወስኗል። ዳኞቹ በሙሉ ድምፅ ሻለቃው ጥፋተኛ ናቸው ብለው የወሰኑ ቢሆንም፣ በቅጣቱ ላይ ሁለቱ ዳኞች በሞት እንዲቀጡ ሲወስኑ፣ አንደኛው ዳኛ ግን በዕድሜ ልክ እስራት መቀጣት አለባቸው በማለት በሃሳብ ተለያይተዋል።</p>

<p>በክርክሩ ሂደት በሻለቃው ላይ አምስት ምስክሮች ቀርበው የምስክርነት ቃላቸው ያሰሙ ሲሆን፣ በቂም በቀል ተነሳስተው ክንፈን እንደገደሉ አንዳንዶቹ መስክረዋል። ሻለቃ ፀሃዬ በበኩላቸው በመከላከያነት ያቀረቧቸው አንድ የሕክምና ዶክተር ለፍ/ቤቱ በሰጡት ቃል፣ ሻለቃው ሐኪም ቤት ሲደርሱ በሁለት ጆሮአቸው ደም ሲፈስ እንደነበርና ፈፅሞ ራሳቸውን እንደማያውቁ፣ መትረፋቸው ራሱ ተዓምር እንደሆነበትና ለብዙ ጊዜ ኮማ ውስጥ እንደነበሩ ገልጿል። ይህንን ግፍ የፈፀሙት ግለሰቦች ማንነት ለጊዜው የማይታወቅ ቢሆን፤ የመንግስት ተቀጣሪዎች እንደሆኑ ምንም ጥርጥር የለውም። ፍ/ቤቱ ስለእነዚህ ወንጀለኞች ለማጣራት ምንም ያደረገው ነገር አልነበረም። ሆኖም በጉዳዩ ዙሪያ ያነጋገርናቸው የህግ ባለሙያዎች፣ ሻለቃው በህግ እጅ ከገቡ በኋላ ይህ ድርጊት መፈፀሙ ፣ ከህግ በላይ ነው የሚሉ ሰዎች በመንግስት ከለላ እንዳሉ ምስክር ነው ብለዋል።</p>

<p>ሻለቃ ፀሐዬ የጥፋተኝነት ውሳኔ የተላለፈባቸው ባለፈው ረቡዕ ነበር። ረቡዕ ዕለት ከቀኑ 5 ሰዓት አካባቢ፣ ሥማቸው ተጠርቶ በፖሊሶች ታጅበው ችሎት የቀረቡት ሻለቃ ፀሐዬ፣ የውሳኔው ሀተታ በዕለቱ ተነብቦላቸዋል። ከዚያም በማግስቱ ሐሙስ ለውሳኔ እንዲቀርቡና የፍርድ ማቅለያ እንዲያቀርቡ ከዳኞቹ ተነግሯቸዋል። ሀሙስ ጠዋት፣ ለሻለቃው መንግስት ያቆመላቸው ጠበቃ የፍርድ ማቅለያ በፅሁፍ ሲያቀርቡ፣ ዓቃቤ ሕጉም ተመሳሳይ አስተያየቱን በፅሁፍ አቅርቦ ለዳኞች ተሰጥቷል። ሐሙስ ዕለት ሻለቃ ፀሐዬ ሲመጡ ከወትሮው በተለየ መልኩ እጃቸው በካቴና ታስሮ ነበር። ችሎት ተጠርተው በሚገቡበት ጊዜም የእጃቸው ካቴና ባለመፈታቱ ዳኛው ለምን በካቴራ እንዳሰሯቸው ጠባቂ ፖሊሶቹን ጠይቀዋል። ፖሊሱም "ከማረሚያ ቤት የሚመጣ እስረኛ፣ እንደሚታሰር በመግለፅ ድርጊቱ የተለመደ መሆኑን" ለፍ/ቤቱ አስረድቷል። ዳኛውም "የተለመደ አሰራር ቢሆንም፣ ችሎት ሲገቡ እንኳ መፈታት እንደነበረባቸው" ገልፀዋል።</p>

<p>ሻለቃው ፊታቸው ላይ በዕለቱ ምንም ድንጋጤም ሆነ መረበሽ የማይታይ ቢሆንም ከውጭ የሚጠብቋቸው ቤተሰቦቻቸው ግን የእሳቸውን በካቴና መታሰር አስመልክተው ሲያለቅሱ እንደነበር ተመልክተናል።</p>

<p>ሻለቃ ፀሃዬ ወ/ስላሴ ከአንዲት የጐንደር ሴት ጋር ትዳር መሥርተው 3 ልጆች ያፈሩ ሲሆን፣ እሳቸው ለእስር ከተዳረጉ ወዲህ ልጆቹ ለችግር መጋለጣቸውን ለጉዳዩ ቅርበት ያላቸው ምንጮች ይገልፃሉ።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 16 ቀን 1996</a></p>

</body>
</html>	














