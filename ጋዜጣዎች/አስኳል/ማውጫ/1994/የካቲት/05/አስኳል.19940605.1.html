<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዬ ጓደኛዬ አይደሉም ዶ/ር አብዲ አደም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስዬ ጓደኛዬ አይደሉም ዶ/ር አብዲ አደም</h1>


<p>በሽግግሩ ዘመን የኢትዮጵያ የጤና ጥበቃ ሚኒስቴር ምክትል ሚኒስትር የነበሩት ዶ/ር አብዲ አደም መሐመድ በመንግሥት የቀረበባቸው የሙስና ክስ በሃሰት ላይ የተመሠረተና መሠረተና መሠረተ ቢስ እንደሆነ በስደት ከሚኖሩበት ካናዳ በኢሜል ባስተላለፉት መልዕክት ገለፁ። ዶ/ር አብዲ ያስተላለፉት የኢሜል መልዕክት እንደሚከተለው ይነበባል።</p>

<p>«ስሜ አብዲ አደም መሐመድ ይባላል። በተሳሳተ መልኩ ዶ/ር አብዲ አደም ተብሎ በ11/2/2001 ዓ.ም በወጣው አዲስ ትሪቢዩን ጋዜጣ ተገልጿል። በአዲስ አበባ ያለው መንግሥት ሀሰተኛ የሙስና ክስ መስርቶብኛል ይህም የሆነው ለሕይወቴ በመስጋት ሀገሪቷን ለቅቄ ከወጣሁ ከሰባት ዓመታት በኋላ ነው። የቀረበብኝ ክሱ እውነት ከሆነ አገዛዙ ለምን ሰባት ዓመት ጠበቀ? ይህን ክስ የመሰረቱብኝ ከእነርሱ አፈንግጠው የወጡትንና የተቃወማቸውን ስዬ አብርሃን የመሳሰሉ ሰዎች በእስር ለማቆየት በማሰብ ይመስለኛል።</p>

<p>የኢትዮጵያ የጤና ጥበቃ ሚኒስቴር ምክትል ሚኒስትር እያለሁ የስዬ አብርሃ ጓደኛ አልነበርኩም። በእርግጥ በ1984 ዓ.ም አጋማሽ አካባቢ በወቅቱ የጤና ጥበቃ ሚኒስትር ከነበሩት ከዶክተር አዳነች ኪዳነማርያም ጋር በመሆን ወደ ስዬ አብርሃ ቢሮ ሄጄ ተዋውቀን ነበር። ከዚያ ወዲህ ግን ከሰውየው ጋር ተገናኝተን አናውቅም። በእውነት ነው የምለው ትምኒት አብርሀምን አላውቃትም። በስልጣን ላይ እስከቆየሁበት ቀን ድረስ በዚህ ስም የማውቀው ሰው የለም። ከዚህ በተጨማሪ ሥልጣኔ ውስን ነበር። ማንንም በቀጥታ የመቅጠር ስልጣን አልነበረኝም። ያለአግባብ በስልጣኔ ለመጠቀምም ሞክሬ አላውቅም። ፍላጎቱም አልነበረኝም። ንፁህ መሆኔን የጤና ጥበቃ ሠራተኞች በትክክል ያውቁታል። የቀረበብኝ ውንጀላ መሠረተ ቢስ መሆኑምን አይክዱትም። አገዛዙ ከሰባት ዓመታት በኋላ ለምን ሊባንን ቻለ ብለን ራሳችንን መጠየቅ እንችላለን። ይህን ውንጀላ የሰነዘሩብኝ በእርግጥ እኔን በቀጥታ ለማጥቃት አስበው እንዳልሆነ ይገባኛል። ሆኖም ስዬን በእስር ለማቆየት ካላቸው ፍላጐት በመለሳት ነው። በአዲስ አበባ ያለው መንግሥት ሥልጣን ላይ እስካለ ድረስ ወደ ሀገሬ እንደማልመለስ በሥልጣን ላይ ያሉት ሰዎች ጠንቅቀው ያውቁታል። ስለዚህ እኔን በመወንጀል በዚህ ሰበብ ስዬን አስሮ ለማቆየት ይፈልጋሉ። ሀሰተኛና መሥረተ ቢስ ውንጀላ መቅረብ የአገዛዙ ስትራቴጂ መሆኑን በሥልጣን ላይ እያለሁም ጠንቅቄ የማውቀው ጉዳይ ነው። ይህንና በአሁኑ ወቅት ሥርዓቱ በሥልጣን ላይ ለመቆየት እንደዋነኛ አማራጭ እየተጠቀመበት ይገኛል። በአጭሩ ይሄ ማን በዲሞክራሲ እንደሚያምን ያስረዳል። በሥልጣን ላይ ያለው መንግሥትንም ዓይነተኛ ባህሪ የሚጠቁም ነው። አገዛዙ በዜጐች ላይ በተለያየ ጊዜ በሚመሰረተው መሠረተ ቢስ ውንጀላ በርካታ ድምፃቸውን ማሰማት ያልቻሉ ኢትዮጵያውያን እየተሰቃዩ ይገኛሉ። መንግሥት ሀሰተኛና መሥረተ ቢስ የሆኑ የተለያዩ ውንጀላዎችን ቢያቀርብብኝ አይደንቀኝም። አይገርመኝም።የኢትዮጵያ ሕዝብ ግን በ21ኛው ክፍለ ዘመን የሚያስፈልገው እውነተኛ ሠላም፣ ዲሞክራሲ፣ ፍትህና ልማት መሆኑን ለመጠቆም እፈልጋለሁ» ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 5 ቀን 1994</a></p>

</body>
</html>	














