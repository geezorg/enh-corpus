<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ሥልጣኔን (በሠላም) እለቃለሁ"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ሥልጣኔን (በሠላም) እለቃለሁ"</h1>


<p>ወደ አዲስ አበባ የሥራ ጉብኝት ለማድረግ ከመጣችው የቪኦኤዋ ጋዜጠኛ ሚሚ ስብሃቱ ጋር መለስ ዜናዊ ያደረጉት ቃለ-ምልልስ ክፍል ሁለት ተላለፈ።</p>

<p>በዚህ ቃለምልልስ ላይ መለስ ዜናዊ ለኤርትራ ሽንጣቸውን ገትረው ተከራክረዋል።</p>

<p>"ኢትዮጵያ የምትጠቀምበት የባህር ወደብ ማግኘት እንዳለባት ግልፅ ነው። ነገር ግን ግዛቱን እኛ በኃይል መያዝ አለብን የሚለውን አንቀበለውም" ብለዋል። አስተያየታቸውን ያደመጡ ታዛቢዎች በሰጡት ምላሽ "አሰብ የኤርትራ አካል ሆና የምትገኘው በፍቃድዋ ነውን? አሰብ የአፋር ናት። በኤርትራ የሚኖሩ አፋሮች "ኤርትራዊ" ነን ይላሉ? ወይስ አፋሮች ምንም አሉ ምንም መለስ ዜናዊ መሬቱ ነው የኤርትራ በማለት እየተከረከሩ ነው?» ብለው ጠይቀዋል።</p>

<p>ጠ/ሚኒስቴሩ በሄግ ስለ ድንበሩ የተያዘው ጉዳይ ኢትዮጵያ ምን ያህል ተከራክራለች? ተብሎ ለቀረበላቸው ጥያቄ ምላሽ ሲሰጡ "በሠፊው የተዘጋጀንበት፣ በቂ ዝግጅት ያደረግንበት በብቃት ለዳኞቹ ማቅረብ የቻልንበት ሁኔታ ነበር ነው የምለው። 1990 ዓ.ም ጀምሮ መረጃዎችን በማሰባሰብ፣ የፅሁፍ ሰነዶችን በማሰባሰብ፣ የታሪክ አዋቂዎችን በማሰባሰብ ጥረት ተደርጓል። ከዚህ በመነሳት በሃገራችንም ውስጥ አሉ የሚባሉ የታሪክ ምሁራን በዚህ ስራ ላይ ለመሰማራት የሚፈልጉ ከመንግስትም መ/ቤቶች አሉ። በከፍተኛ የትምህርት ተቋማትም ያሉ የተሳተፉበት አንድ ኮሚቴ አቋቁመንጥናቱን ስናካሂድ ቆይተናል። በኢትዮጵያውያን ብቻ ሳንወሰን የኢትዮጵያ ወዳጆች የሆኑ፣ የኢትዮጵያ ታሪክ አዋቂዎችም በውጭ የሚገኙ በዚህ ስራ ላይ ተሳታፊ እንዲሆኑ ጥረት አድርገናል። በውጭ ጉዳይ ላይ በሰፊው እንዲሳተፉ አድርገናል በዚህም ምክንያት ከ5ሺህ በላይ የተለያዩ ሰነዶች ለማሰባሰብ ችለናል። ከነዚህ ውስጥ ከዚህ በፊት መኖራቸው የማይታወቁ ካርታዎች፣ከዚህ በፊት መኖራቸው የማይታወቁ ደብዳቤዎችና ከፍተኛ ትኩረት የሚሰጣቸው ንብረቶች ይገኙበታል። የህግ ጠበቃዎችን መምረጥ በጥንቃቄ ሰርተናል። በዚህ ደረጃ ልምድ አላቸው ከሚባሉት ኩባንያዎች አንዱን መርጠናል የመረጥነው ኩባንያ በአሜሪካን ሀገር ካሉት የእህት ኩባንያዎች ውስጥ ከ10ሩ የህግ ኩባንያዎች ውስጥ አንዱ ሆኖ የሚታወቅ ነው።ይሄ የህግ ኩባንያ ከዚህ በፊት በኤርትራን በየመን የድንበር ክርክር ወቅት የመንን ወክሎ ጥሩ ውጤት ያስመዘገበ ኩባንያ ነው። በዚህ ብቻ ሳንወሰን በአፍሪካ ድንበር ጉዳዮች ላይ አዋቂዎች ናቸው የሚባሉ የተለያዩ የታወቁ ዩኒቨርሲቲ ፕሮፌሰሮችም ቀጥረን አሰርተናል። ስለዚህ በእኛ በኩል ዝግጅቱን በተመለከተ በቂ ስራ ተሰርቷል ብለን ነው ያለነው።</p>

<p>ጠ/ሚ/ሩ የድንበሩ ውሳኔ ለምን በአንድ ወር እንደተላለፈ ተጠይቀው ሲመልሱ "ከዳኞቹ ውስጥ ሁለቱ በሌላ ጉዳይ ላይ ተሳታፊ ናቸው። በሌላ ተመሳሳይ ጉዳይ ላይ ካሜሮንና ናይጄሪያን በሚመለከት የድንበር ጉዳይ ላይ ተሳታፊ ናቸው።በዚህ ምክንያት የካሜሮንና የናይጄሪያ ቀጠሮ ስለያዛቸው በውሳኔው ነገር ላይ በሚፈለገው መጠን መካፈል እንዳልቻሉና መዘግየት እንደነበረበት ነው የተነገረን» ብለዋል።</p>

<p>በመጨረሻም ሥልጣን ስለ መልቀቃቸው ጉዳይ ተጠይቀው መቼ ከቦታቸው በፍቃደኝነት ለመነሳት እንዲወሰኑ ሳይናገሩ ቢቀሩም «በሕጉ መሠረት ሥልጣኑን እንደማረክብ ምንም ዓይነት ጥርጥር የለኝም» ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 26 ቀን 1994</a></p>

</body>
</html>	














