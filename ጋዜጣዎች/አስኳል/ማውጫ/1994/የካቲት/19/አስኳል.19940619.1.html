<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሄግን ውሣኔ ላንቀበል እንችላለን» የትግራይ አፈ ጉባዔ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የሄግን ውሣኔ ላንቀበል እንችላለን» የትግራይ አፈ ጉባዔ</h1>


<p>የተባበሩት መንግሥታት የፀጥታው ምክር ቤት አባላት አሥመራ መግባታቸውን ቢቢሲ ዘገበ። አባላቱ የድንበር ኮሚሽኑ ውሣኔውን ይፋ ከማደረጉ በፊት ለመጨረሻ ጊዜ ወደ ሁለቱ ሀገሮች ተጉዘው ከመንግሥታቱ ባለሥልጣናት ጋር እየተወያዩ ይገኛሉ።</p>

<p>ነፃ የድንበር ኮሚሽኑ ውሣኔውን በቅርቡ ያስታውቃል ተብሎ የሚጠበቅ ሲሆን፣ ውሣኔውን ለሁለቱ ሀገሮች የድንበር ግጭት እልባት ይሰጣል ተብሎ ይጠበቃል።</p>

<p>በሁለቱ ሀገሮች መካከል ለሁለት ዓመታት የተካሄደው ጦርነት ካበቃ ካለፈው ዓመት ጀምሮ የተባበሩት መንግሥታት የሠላም አስከባሪ ሠራዊት በሁለቱ ሀገሮች ድንበር ተሰማርቶ ይገኛል።</p>

<p>የፀጥታው ምክር ቤት አምባሳደሮች በአሁኑ ወቅት የመጨረሻ የተባለበትን ጉዞ ወደ ሁለቱ ሀገሮች አድርገው ከሁለቱ ሀገር የመንግስት ባለሥልጣናት ጋር እየተወያዩ ሲሆን፣ የአምባሳደሮቹ የአሥመራ ጉዞም የዚሁ አካል ነው።</p>

<p>አምባሳደሮቹ ከአዲስ አበባ ተነስተው ወደ አሥመራ ሲጓዙ ለጋዜጦች በሰጡት አስተያየት ከጠቅላይ ሚኒስትር መለስ ዜናዊ ጋር ባደረጉት ውይይት እንደረኩ ተናግረዋል። አምባሳደሮች ይህን ሲሉ የቻሉበትም ምክንያት ጠቅላይ ሚኒስትሩ የድንበር ኮሚሽኑ ውሣኔ እንደመጨረሻ ውሣኔ እንደሚቀበሉት ስላረጋገጡላቸው መሆኑን ገልፀዋል። ይሁንና መለስ አወዛጋቢዎቹ ግዛቶች የኢትዮጵያ አካል መሆናቸውን እንዲያረጋግጡ በተለይ ከትግራይ ሕዝብ ከፍተኛ ግፊት እየተደርገባቸው ይገኛል።</p>

<p>ወደ ድንበሩ ሲያመሩ ባለፈው ቅዳሜ በትግራይ ውስጥ ያለፉት አምባሳደሮች በክልሉ መንግሥት አፈ ጉባዔ አቀባበል ተደርጐላቸዋል። ለአምባሳደሮቹ በታሪካዊቷ የአክሱም ከተማ አቀባበል ያደረጉላቸው የክልሉ አፈ ጉባዔ ባሰሙት ንግግር ቁርጠኛ አቋም እንዳላቸው ይፋ አድርገዋል።</p>

<p>አፈ ጉባዔው ሲናገሩ «መንግሥታችን አሳማኝና አስተማማኝ ማስረጃዎችን አቅርቧል። ሕጉ በትክክል የሚሰራ ከሆነ፣ መሬቶቻችንን መልሰን እንደምናገኝ ጥርጥር የለንም። በተጨባጭ በመሬቱ ላይ ያለውን እውነታ የሚለውጥ ማንኛውንም ዓይነት ውሣኔን አንቀበልም። ለአንዴና ለመጨረሻ ጊዜ ፍትህን እንጠብቃለን። በማንኛውም በማቻቻልና በማለሳለስ ላይ በተመሠረተ ኢ ፍትሐዊ ውሣኔ እንደማንገደብ እንድትገነዘቡልን እንወዳለን» ብለዋል።</p>

<p>ኢትዮጵያ በጥብቅ ቁጥጥር ሥር ያለች ሀገር ናት። ስለዚህ የክልሉ አፈ ጉባዔ እንዲህ ዓይነት ፈርጠም ያለ ንግግር ከበላይ በተለይ ከጠቅላይ ሚኒስትሩ ፈቃድ ሳያገኙ ይናገራሉ ተብሎ እንደማይታሰብ አንዳንድ ግለሰቦች ይናገራሉ።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 19 ቀን 1994</a></p>

</body>
</html>	














