<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የማላውቀው ህግ አለ?" ዶ/ር ነጋሶ ጊዳዳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የማላውቀው ህግ አለ?" ዶ/ር ነጋሶ ጊዳዳ</h1>


<p>"ርዕሰ ብሔሩ ጉዳዩን አይቶ ያፀድቃል። ይሄ ነው ሂደቱ። ምናልባት እኔ የማላውቀው ህግ ካለ በስተቀር ኢታማዦሩና የአየር ኃይሉ አዛዦች ከስልጣን ሲነሱ ግን ጉዳዩ ወደ ርዕሰ ብሔሩ አልቀረበም"</p>

<p>የቀድሞው ፕሬዚዳንት ዶ/ር ነጋሶ ጊዳዳ ርዕሰ ብሔር በነበሩበት ግዜ ከቦታቸው የተነሱትን ጄኔራሎች መባረር እንዳላፀደቁ ገለፁ። በህጉ መሠረት የጄኔራል መኮንኖች ከስልጣናቸው የሚነሱበት ርዕሰ ብሔሩ ሲያፀድቀው መሆኑንም ገልፀዋል።</p>

<p>ለዶ/ር ነጋሶ ጊዳዳ "ከፓርቲው ወጣ ብለን ሠራዊቱ ውስጥ እንግባና በጄኔራል ፃድቃን፣ ጄኔራል አበበና ጄኔራል ጋውና ላይ የተወሰደውን የማባረር እርምጃ እንዴት ይመለከቱታል? ተብሎ ለቀረበላቸው ጥያቄ ሲመልሱ "በህጉ መሠረት አንድ ጄኔራል መኮንን በራሱ ፈቃድ የስራ መልቀቂያ አስገብቶ መሰናበት ይችላል። ወይም ደግሞ በዲሲፕሊን ወይም ሌሎች ችግሮች ምክንያት ከሰራዊት መሰናበት ይችላል። ህጉ የሚለው የአንድ ጄኔራል መኮንን በዲስፕሊን ሳቢያ ወይም በሌላ ጥፋት ወይም ድክመት ከመባረሩ በፊት ከመከላከያ አንድ ኮሚቴ ይቋቋማል። ያኮሚቴ ጉዳዩን መርምሮ የሚወስደውን እርምጃ በሚመለከት ሃሳብ ያቀርባል። ይህ ማለት ለጠቅላይ ሚኒስቴሩ ማለት ነው። ያንን ሃሳብ ጠቅላይ አዛዡ የሚቀበለው ከሆነ እርምጃውን ለማፅደቅ ከውሳኔ ሀሳብ ጋር ለርዕሰ ብሔሩ ያቀርባል። ከዚያ ርእሰ ብሔሩ ጉዳዩን አይቶ ያፀድቃል። ይሄ ነው ሂደቱ። ምናልባት እኔ የማላውቀው ህግ ካለ በስተቀር ኢታማዦሩና የአየር ኃይሉ አዛዦች ከስልጣን ሲነሱ ግን ጉዳዩ ወደ ርዕሰ ብሔሩ አልቀረበም።? ብለዋል።</p>

<p>በሕወሐት ውስጥ የተፈጠረውን መከፋፈል አስመልክተውም ሲናገሩ "ክፍፍሉ ከተፈጠረ በኋላ የተሸነፈው ወገን ላይ ተገቢ ያልሆነ እርምጃ አልተወደደም ማለቴ አይደለም። ሆኖም የኃይል፣ ማለት የማሰር፣ የማቁሰል ወይም የመግደል እርምጃ አልተወደባቸውም ማለቴ ነው። በደርግ ግዜ ለምሳሌ እንደዚሁ ክፍፍል ተፈጥሮ እነ ጄኔራል አማን አምዶምና እንደ ጄ/ል ተፈሪ ባንቲ ለመሞት በቅተዋል።</p>

<p>አንጃ ተብሎ የተፈረጀው ቡድም በእኔ እምነት ወደ ህገ-ወጥ ተግባር አልሄደም። ወደ ጫካ አልገባም። ወይም ደግሞ ከሠራዊቱ ውስጥ ሰዎችን አደራጅቶ አንዳኛው ወገን ላይ እርምጃ ለመውሰድ አላሴረም። የተፈጠረውን ችግር የምንፈታው በህጋዊና በህገ መንግስታዊ በሰላማዊ መንገድ ነው ብሎ ነው የተቀሳቀሰው። በአጠቃላይ ወደ ኃይል እርምጃ አልሄደም።</p>

<p>አዋጣም አላዋጣም የመረጠው ህገመንግስታዊን መንገድ ነው። ይሄ ለእኔ አዲስ ባህል ነው። የዚህ ዓይነት አሠራር ቢጠናከር ጥሩ ነው ማለቴ ነው በሌላው ወገን የተወሰደው እርምጃ ግን ችግር የለበትም ማለቴ አይደለም።»ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መጋቢት 17 ቀን 1994</a></p>

</body>
</html>	














