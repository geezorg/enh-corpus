<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አባይ ፀሃዬ በጠና ታመሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አባይ ፀሃዬ በጠና ታመሙ</h1>


<p>የታገዱትን የሕወኃት ማዕከላዊ ኮሚቴ በመክዳት ለመለስ አንጃ የተንበረከኩት አባይ ፀሀዬ በጠና ታመሙ። አባይ ፀሃዮ ባለፈው ሰሞን በጠና ታመው ውጭ ሀገር መሄዳቸው ይታወሳል።አቶ አባይ በጠና ታመው ውጭ ሀገር በነበሩበት ሰዓት በሌሉበት ለሕወኃት ማዕከላዊ ኮሚቴ በመለስ ብርታት መመረጣቸው ይታወሳል። ሆኖም ለረዥም ዘመን ከቆዮበት የፖሊስ ቢሮ ግን መወገዳቸው ይታወሳል።</p>

<p>አባይ ፀሃዬ በአሁኑ ሰዓት ድሮ የሀገር ውስጥ አስተዳደር በመባል የሚታወቀውን ቁልፍ የሚኒስቴር መሥሪያ ቤት እንዲመሩ በካቢኔው ውስጥ ተካተው የሚገኙ ቢሆንም የጤንነታቸው ሁኔታ አሳሳቢ ደረጃ መድረሱን ቅርበት ያላቸው ምንጮች ይናገራሉ። በመለስና በአባይ መካከል ከዚህ በፊት የነበረው የቅርብ ጓደኝነት በሕወኃት ውስጥ ከተፈጠረው ክፍፍል በኋላ መቀዝቀዙን የሚናገሩት የውስጥ አዋቂ ምንጮች በተለይ ከአቦይ ስብሃት ጋር ግንኙነት ጥሩ እንዳልሆነ ገልፀውልናል።</p>

<p>አቦይ ስብሃት ከድርጅቱ ሊቀመንበርነት ሲለቁ ይተኳቸዋል ተብሎ ሲጠበቁ የነበሩት አባይ ፀሃዬ ቦታውን ሳያገኙ የቀሩት በአቦይ ስብሃት ሳቢያ እንደሆነ ምንጮቹ ገልፀውልናል።መለስ የድርጅቱን የሊቀመንበርነት ቦታ እንዲወስዱ ዋነኛውን ሚና የተጫወቱት አቦይ ስብሃት እንደሆኑ በውል ይታወቃል። አቦይ ስብሃትና መለስ ዜናዊ የሥጋ ዝምድና ያላቸው ሲሆኑ ሁለቱም ከኤርትራ ጋር የደም ቁርኝት አላቸው። በአንፃሩ አባይ ፀሃዬ የአክሱም ልጅ ሲሆኑ ከኤርትራም ሆነ ከሁለቱ ጋር ምንም ዓይነት የሥጋ ዝምድና የሌላቸው ናቸው። ባለፈው ሳምንት የሕወኃት ነባር የማዕከላዊ ኮሚቴ አባል የነበሩት ገብረመስቀል ኃይሉ መሞታቸው ይታወሳል። በለቅሶው ላይ የታገዱት ማዕከላዊ ኮሚቴ አባላትና ቀሪዎቹ የማዕከላዊ ኮሚቴ አባላት ተገኝተዋል።</p>

<p>በአቶ ክንፈ ገብረመድህን ቀብር ላይ ግን የታደጉት ማዕከላዊ ኮሚቴ አባላት እንዳይገኙ ገደብ ተጥሎባቸው እንደነበር ይታወሳል። ይህን ያስታወሱ ታዛቢዎች «ያኔ ለምን ተከለከሉ? አሁንም ምን የተለየ ነገር ተገኝቶ ነው ማዕቀቡ የተነሳው?» ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ታህሳስ 2 ቀን 1994</a></p>

</body>
</html>	














