<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የስዬ አብርሃ ወንድም ተለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የስዬ አብርሃ ወንድም ተለቀቁ</h1>


<p>የስዬ አብርሃ ታናሽ ወንድም የሆኑት ሻለቃ ወልደሥላሴ አብርሃ ለ8 ወራት ታሥረውበት ከነበረው ታጠቅ ተፈቱ። ሻለቃ ወልደሥላሴ አብርሃ ስመ ጥር ጀግና እንደሆኑ በቅርቡ የሚያውቋቸው ታጋዮች የሚመሰክሩላቸው ናቸው። ሻለቃ ወልደሥላሴ በሕወኃት ውስጥ ክፍፍል እንደተፈጠረ ከእስር ለመዳረግ በቅተዋል። ለሻለቃው ቅርበት ያላቸው ምንጮች ተደብቀው ለሚገኙት የወጋሕታ የትግርኛ ጋዜጣ እንደገለፁት ከሆነ ሻለቃ ወልደሥላሴ በ1983 ዓ.ም የምኒልክ ቤተመንግሥትን የያዘውን የሕወኃት ኮማንዶ ኃይል የመሩ ታጋይ ናቸው።</p>

<p>በኢትዮ-ኤርትራ ጦርነት ጊዜ ደግሞ የኤርትራ ምዕራባዊ ከተማ የሆነችውን ፆረናን ለመያዝ በተደረገው ዘመቻ ውስጥ ከተሰለፉት አዛዥ መኮንኖች አንዱ ነበሩ። ከዚያም በኋላ በፆረና በኩል ወደ አዲቋላ የተወረወረው ልዩ ወታደራዊ ኃይል ከመደበኛው ሠራዊት ጋር ተቀናጅቶ አዲቋላን ከመያዙ በፊት ጠ/ሚ/ር መለስ ዜናዊ ሠራዊቱ ጥቃቱን እንዲያቆም ማዘዛቸው ይታወሳል። በአዲቋላ የመለስ ዜናዊ ኤርትራዊያን ዘመዶች የከተማዋና የገጠር አካባቢው ነዋሪዎች እንደሆኑ ይታወቃል። ሻለቃ ወልደ ሥላሴ አብርሃ ባለፈው አርብ ወንድሞቻቸው ጠቅላይ ፍ/ቤት ሲቀርቡ ፍ/ቤቱ በመገኘት ችሎቱን ተከታትለዋል። እስረኞቹ ወንድማቸው ሻለቃውን ሲያዩ ከፍተኛ የደስታ ስሜት ተነብቦባቸዋል።</p>

<p>የአቶ ስዬ አባት ግራዝማች አብርሃ ሀጐስ በደርግ መንግሥት በግፍ ተገድለው መንገድ ላይ መጣላቸው ይታወሳል። የግራዝማቹ ልጆች በአባታቸው ላይ ግፍ የፈፀመውን መንግሥት እስከመጨረሻው ተናንቀው እስከዕለተ ውድቀቱ ድረስ ታግለውታል። ከግራዝማቹ ልጆች መካከል አቶ አሰፋ አብርሃ በደርግ ለረዥም ዓመታት ለእስር ተዳርገው መቆየታቸው ይታወሳል።</p>

<p>ለ10 ዓመታት ያህል እፎይ ካለ በኋላ በሕወኃት ውስጥ በኤርትራ ዙሪያ አለመግባባት ከተፈጠረ በኋላ ዳግም የሃገሪቱ ፖለቲካ ሰለባ በመሆን በርካታዎቹ የቤተሰቡ አባላት ለእስር ተዳርገዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ታኅሣሥ 23 ቀን 1994</a></p>

</body>
</html>	














