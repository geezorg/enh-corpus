<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኤርትራ በወሰደችው እርምጃዎች የኢትዮጵያን ኢኮኖሚ ደግፋለች"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ኤርትራ በወሰደችው እርምጃዎች የኢትዮጵያን ኢኮኖሚ ደግፋለች"</h1>


<p>የኤርትራው መሪ ኢሳያስ አፈወርቂ ሰሞኑን ኳታር ዋና ከተማ /ዳውሐ/ ባደረጉት ጉብኝት ከአልጀዚራ ሳተላይት ቲቪ ጋር ሰፊ ቃለ ምልልስ አድርገዋል። ወትሮ ኢሳያስ ኳታር በሄዱ ቁጥር አሊያም አስመራ ድረስ በመሄድእሳት በሚተፉ ቃላት በጥያቄ የምታዋክባቸው እሳት የላሰችው ወጣቷ ጋዜጠኛ ከድጃ ቢንገና የምትባል ነበረች። ከድጃ ለኢትዮጵያ ታደላለች በሚል ይመስላል በመካከለኛው ምስራቅ የሚኖሩ ኤርትራዊያን "ከድጃ ወያኔ"!!እያሉ እንደሚጠሯት በአካባቢው የሚኖሩ ኢትዮጵያዊያን ይናገራሉ። ኢሳያስ አፈወርቂ "ክብር ፕሬዚዳንት፣ አንድ የሚታሙበት ጉዳይ አለ። ኢትዮጵያ 60 ሚሊዮን ሕዝብ አቅፋ በወደቦች እንዳትጠቀም አግደዋል ይባላል። ለምንድነው በዚህ ረገድ ከኢትዮጵያ ጋር ለመተባበር ፈቃደኛ የማይሆኑት? ምክንያቱስ ምንድነው?" የሚል ጥያቄ ቀርቦላቸው "በመጀመሪያ ደረጃ በአፍሪካ ውስጥ የባህር በር የሌላቸው 14 ሀገራት እንዳሉ መታወቅ አለበት። እነዚህ ሀገራት የባሕር በር እንዲኖራቸው ሲሉ በወደቦች ሕጋዊ ባለመብቶች ላይ ጦርነት ማካሄድ አለባቸው የሚባል ከሆነ ጉዳዩ አደገኛና ውስብስብ ይሆናል ማለት ነው። እ.ኤ.አ በ1991 ዓ/ም ነፃነታችንን በተጐናፀፍንበት ዕለት ወደቦቻችን ሁሉ ለኢትዮጵያ ክፍት እንደሆኑ በይፋ አውጀናል። በወደቦች አጠቃቀም ረገድ ለኢትዮጵያ ጫና ማቃለያ እርምጃዎች በመውሰድ የኢትዮጵያን ኢኮኖሚ ደግፈናል። ይሁን እንጂ ይህ ስርዓት አለመታደል ሆኖ ጦርነት ከፈተብን። እኛ ወደቦቻችንን ኢትዮጵያን ጨምሮ ለአጐራባቾቻችን ሁሉ ጥቅም እንዳይሰጡ በማድረግ የምንጠቀመው ነገር የለም" ሲሉ መልሰዋል።</p>

<p>እንዲሁም "አሁን ከኢትዮጵያ ጋር ወደ ነበራችሁ ግንኙነት እናምራና፣ ከጠቅላይ ሚኒስትር መለስ ዜናዊ ጋር የጠበቀና ረዥም የወዳጅነት ትስስር እንደነበራችሁ ይታወቃል። ሰላሳ ዓመታት ያስቆጠረ ከትግል አጋርነት ጋር የተቆራኘ ጓዳዊ ትስስር ነበር። በሌላ በኩል ደግሞ ይህ ወዳጅነት ከጊዜ ወደጊዜ መታወክ ገጥሞታል። ምን ይሆን ምክንያቱ?" ተብለው ተጠይቀው "ምክንያቱ አሁን ለመላው ዓለም ግልጽ ሆኗል። የኢትዮጵያው ስርዓትበኤርትራ ላይ ይፋዊ ጦርነት አወጀ። ባድመ የምትሰኘው በምዕራብ ኤርትራ የምትገኘው አካባቢ ሰበብ በማድረግ ነበር ጦርነት ያወጀብን። በቅርቡ የዓለም አቀፍ ፍርድ ቤት ብይን ይፋ ከሆነ በኋላ የኢትዮጵያ መንግስት ስላካሄደብን ጦርነት ሊያብራራ የሚችል ምክንያት አልተገኘም። የኢትዮጵያ ግምት የተሳሳተ መሆኑ ታውቋል። የድንበር ውዝግቡ በመሠረቱ ኤርትራን ለመውረር የነበራቸውን ዕቅድ ተግባራዊ ለማድረግ የተጠቀሙበት ሰበብ ነው። ኢትዮጵያ ከሱዳን ፣ከኬንያ፣ ከጅቡቲ ጋር የድንበርና የሰዎች ዝውውር ጋር በተያያዙ ብዙ ችግሮች አሉባት። ካለፉት አራት ዓመታትበፊት የገጠመን ችግር በተባበሩት መንግስታት ፍርድ ቤት ውሳኔ መሠረት ለአንዴና ለመጨረሻ ጊዜ ያበቃለት ጉዳይ ሆኗል" ሲሉ መልሰዋል። </p>


<p class="align-center"><a href="/Gazettas/Askwal/info/Askwal.sera.html">ከአስኳል ሰኔ 11 ቀን 1994</a></p>

</body>
</html>	














