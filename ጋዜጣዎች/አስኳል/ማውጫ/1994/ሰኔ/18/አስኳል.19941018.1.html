<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ወያኔ እኔን በሕይወት መያዝ ቀርቶ ሬሳዬን እንኳን አያገኝም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ወያኔ እኔን በሕይወት መያዝ ቀርቶ ሬሳዬን እንኳን አያገኝም"</h1>


<p>የቀድሞው የኢትዮጵያ መሪ ኰ/ል መንግሥቱ ኃይለማርያም "የሌተናል ኰሎኔል መንግሥቱ ኃይለማርያም ትዝታዎች" በሚለው መፅሀፍ ውስጥ መንግሥታቸው ከትግራይ ጋር የነበረውን ግንኙነት አስመልክተው ተጠይቀው ሲመልሱ "ቀደም ሲል በትግራይ ውስጥ ጦር አልነበረንም። ግፋ ቢል ከአንድ ክፍለ ጦር በላይ ወታደር ኖሮን አያውቅም።መጀመሪያ ላይ እንደውም ሠራዊት የሚባል አልነበረንም። ምክንያቱም ትግራይ ይገነጠላል፤ ትግራይ ከኤርትራ ገንጣዮች ጋር ያብራል የሚል ሥጋት ጨርሶ አልነበረንም። ካገሩ ተወላጆች፣ ጓዶቻችንም የሚቀርብልን ይህንኑ አስተሳሰባችንን የሚደግፍ ነበር። እኔ ራሴ በቦታው ተገኝቼ ያየሁት ሁኔታ "ትግራይ ይከዳል" የሚለውን አስተሳሰብ የሚያንፀባርቅ አልነበረም። ሴቱ ተደርራጅቶ ለቁስለኛ ባቅሙ ቤት ያፈራውን ፈትፍቶ፣ አጥሚቱን፣ ሰርቶ ሆስፒታል ቁስለኞችን ይመግብ ነበር። የቁስለኛ ልብስ እየወሰደ ያጥብ ነበር። ወጣቱ ከመሐል ሀገር ሄዶ ትግሪኛ የማይችለውን ሠራዊት በትርጉም እየረዳ፣ መንገድ እየመራ ያደረገው ተሳትፎ ቀላል አልነበረም። ወንበዴው በዚያ ሕዝብ ውስጥ ቦታ አግኝቶ ሰጪን አሳስቶ ለጥፋት ያነሳሳል የሚለውን ለማመን አስቸጋሪ ስለነበር እኛ በትግራይ ውስጥ ወታደራዊ ተፅዕኖ አላደረግንም። </p>

<p>ትግራይ እንደ አዲስ አበባ የምናየው አገራችን፣ ወንዛችን ነው። ይሄ በወያኔ አሁን እንደሚወራው ጉራ፣ ከንቱ ወሬ ነው። "እንዲህ አድርገን፣ እንዲህ ፈጥረን፣ ታግለን፣ ሞተን፣ ወድቀን፣ ተነስተን" የሚባለውን ነገር ሌላ ሰው ቢያወራ ምንም አይደል። ወያኔ ሲያወራ ግን በጣም እንደነቃለሁ። "የትግራይን ሕዝብ ፈጁት። በጦርነት ተቆላ፣ ተጎዳ" የሚባለው ሁሉ በፍፁም ውሸት ነው። በትግራይ ላይ ሠራዊታችን አልዘመተም። ቂምና ጥላቻም አልነበረንም በኤርትራም ቢሆን። ሠራዊቱ ከሕዝቡ የተጋባና የተዋለደ ነው። ከትግራይ የወጡ ጀግኖችና ከሁለቱም ግምባር ለኢትዮጵያ ተሰለፉ፣ የተዋደቁና የተሰው ዜጎች ቁጥር ከሌሎች ቢበዛ እንጂ አያንስም።</p>

<p>ምናልባት ማለት የሚቻል ነገር ቢኖር፣ ወያኔ እያደገና እየተስፋፋ ሲሄድ ተገቢውን ትኩረት ያለመስጠታችን ነው። በኛ በኩል የዘር ልዩነት የሚባል ነገር ቦታ ስለሌለው በፖርቲያችንና በሥርዓቱ መንግሥቱ መዋቅር ውስጥ የነበረው የትግራይ ተወላጅ ብዙ ነበር። መሳ ለመሳ ነው። በስተመጨረሻ እንዳየነው የወንበዴ ሰላዮች ፓርቲያችን ውስጥ ገብተዋል። እኔ ቢሮ ውስጥ ሳይቀር ገብተዋል" አሉ። የትግራይን መልቀቅ አስመልክተው ሲናገሩ ደግሞ እንዲህ ብለዋል "እኔ ያልኩት ምንድነው "መቀሌ እንኳን ይሁን ለመከላከል አይመችም። አድዋና አክሱምም ለሻዕቢያ ካላቸው የቦታ ቅርበት የተነሳ ከእደላ መሥመራችን የራቁ በመሆናቸው ድጋፍ ለመስጠት የማያመች ሆኗል። ዱሮም ጦር አላስቀመጥንባቸውም እሱም ይሁን። ግን እንዴት አላማጣን የመሰለ ቦታ ይለቀቃል? እንዴት እንደግራ ካሱ የመሳሰሉ ቦታዎች ይተዋሉ?" በሚል ብዙ ተከራከርኩ። 'እንግዲህ እምቢ ካልክ ያንተ ፋንታ ነው' አሉኝ። ከዚያ የሶቭየት አማካሪዎች ሄደው ተማጥነው ከፍተኛ ሎቢ አደረጉብኝ። በዚህ ዓይነት ትግራይ እንዲለቀቅ ሆነ።</p>

<p>ሰሜን ሸዋና ወልዲያ ለሰሜንና ለምዕራብ ጎንደር፣ ለወሎና ለትግራይ ባለው ቅርበትና የቦታው አቀማመጥ ካለው ስትራቴጂካዊ ጠቀሜታ አኳያ በተለዋጭነት የያዝነው ቦታ ነበር። ከየትም፣ ከየትም አሰባስበን እዚያ ላይ ጦር ካከማቸን በኋላ ቀናት ሳይቆጠሩ ባጭር ጊዜ ውስጥ ያንንም ጥለውት መጡ። ይሄ ለመፈንቅለ መንግሥቱ እንዲረዳቸው ሠራዊቱ ብሶት እንዲበዛበትና እንዲፍረከረክ ሆን ተብሎ የተፈጠረ የሚያስገርምና የሚያስደንቅ ሁኔታ ነበር"</p>

<p>ኮ/ል መንግሥቱ ከዚህ ሌላ "ወያኔ እኔ በሕይወት መያዝ ቀርቶ ሬሳዬን አያገኘውም" ሲሉ ተናግረዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሰኔ 18 ቀን 1994</a></p>

</body>
</html>	














