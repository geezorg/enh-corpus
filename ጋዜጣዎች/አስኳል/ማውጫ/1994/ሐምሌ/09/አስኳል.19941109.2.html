<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የአላሙዲንና የታምራት ላይኔ ምስጢራዊ ግንኙነት ይፋ ወጣ" አቶ በየነ ወንዳፍራሽ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የአላሙዲንና የታምራት ላይኔ ምስጢራዊ ግንኙነት ይፋ ወጣ" አቶ በየነ ወንዳፍራሽ</h1>


<p>በብአዴን መሪዎች ዙሪያ ባለው ጉዳይ ላይ በነበርኩበት ጊዜ የቀረበውሪፖርት ነው መነሻ የሚሆነው። ይኸውም ጉዳዩ የጀመረው አቶ መሀመድ ሁሴን አላሙዲን "16 ሚሊዮን ዶላር ለአቶ ታምራት ሰጥቻለሁ እና ይመለስልኝ"አለ ብለው ነገሩኝ። "በግል ነው የሰጡት ወይስ በኢትዮጵያ ሕዝብ ስም ነው የወሰደው?" የሚል ጥያቄ ጠየቅኳቸው? ለአልማ 88 ፈንድ ሬዚንግ ምክንያት በአቶ በረከት ሥምኦንና በአቶ አዲሱ ታዝዤ፣ የፈንድ ሬዚንግ ውስጥ ገብቼ ገንዘብ እንድሰበስብላቸው በጠየቁኝ መሠረትና አለቃዬ የነበረውም አቶ ክንፈ ብአዴኖችን እንድረዳ ስለነገረኝ ከአቶ ህላዊ ጋር በመሆን ለመጀመሪያ ጊዜ አቶ መሀመድ ሁሴን አላሙዲን ማግኘት ችዬ ነበር።በዚህ ጉዳይ ላይ በመነጋገር ላይ ሳለን ነው "16 ሚሊዮን ዶላር ለአቶ ታምራት ሰጥቼያለሁ" ያሉት። እኔም "ለግላቸው ነው? ወይስ ለምን ጉዳይ ነው?" ብዬ ጠየቅኳቸው። "አይ በግል አይደለም የሰጠኋቸው። የኢትዮጵያመንግሥት እንዲመልስልኝ እፈልጋለሁ" አሉ። የእኔም መልስ "ለምን አያናጋሯቸውም" ነበር። " አይ ሊያናግረኝም ፈቃደኛ አይደለም" አሉ። "እንግዲህ ይህን ነገር አጣርቼ እነግርዎታለሁ" አልኳቸው። ወዲያውም ለአቶ ክንፈ ነገርኳቸው። አቶ ክንፈም "ጉዳዩን ትነግረኛለህ" አለኝ። እኔም አቶ መሀመድ አላሙዲንን "ለአቶ ታምራት በምን መንገድ ሰጡት?" ብዬ ጠየቅኳቸው? "እኔ ውጭ ሀገር እያለሁ" ከአቶ ታምራት ቴሌፎን ተደወለልኝ። "ኢትዮጵያ በሚቀጥሉት 5 ሰዓት ጊዜያት ውስጥ ለዓለም ስብሰባ የምትሳተፍበት ሁኔታ አለ። ነገር ግን እዚያ ላይ ሀገሪቷ ስትሳተፍ ዕዳ አለባት። እዳችንን ከፍለን ነው ወደ ስብሰባው መግባት የምንፈልገው። 16 ሚሊዮን ዶላር ትራንስፈር እንዲያደርጉልኝ ነው የምፈልገው" ብሎ ታምራት ደወለልን። የዚህን ጊዜ በ30 ደቂቃ ውስጥ አቶ ታምራት በሠጠኝ አካውንት ውስጥ እንዲገባ አደረግኩ። ከዚያ በኋላ እንዴት እንደሚከፈለኝ ብጠይቅም የገባበትን አካውንትም ሳጣራ የግለሰብና የግል ኩባንያ አካውንት መሆኑን አወቅኩ" አሉኝ። ይሄን ኢንፎርሜሽን ይዤ አቶ ታምራት ለማናገር ሞከርኩኝ። ነገር ግን በወቅቱ ለማናገር ፈቃደኛ አልሆኑም። ከዚያ በኋላ ከአቶ ህላዊም ጋር ተነጋገርንበት።</p>

<p>ለድርጅቱ ምክትል ፀሀፊ ለአቶ በረከትም "16 ሚሊዮን ዶላር አቶ መሀመድ ሁሴን አላሙዲን ስለሚፈልጉ። ይሄንን ደግሞ ሀገሪቷ ስብሰባ ከመግባቷ በፊት ዕዳዋን መክፈል አለበት ተብሎ በ30 ደቂቃ ውስጥ የተሰጠ ገንዘብ በመሆኑ ለታምራት ንገረውና ይሄንን ቢመልስ ጥሩ ነው። ካልሆነ ማጣራቴን እቀጥላለሁ" አልኩት። አቶ በረከትም መልሰው "እኔ የማውቀው ነገርየለም። ሲነየር ካድሬዎቻችንን ባትከስ ይሻልሀል። አንተ ድሮም ከብአዴን አመራር ጋር ችግር ነበረብህ። አሁን ደግሞ እንደዚህ ዓይነት ነገር ልታነሳብን አይገባም። ያንተን አካሄድ እየተከታተል ነው" አለኝ።እኔም"እሱን ተወውና አቶ መሀመድ ሁሴን አላሙዲን 16 ሚሊዮን ዶላር ይፈልጋሉ። ያ ገንዘብ ገቢ ቢሆን ጥሩ ነው ካልሆነ ግን ሪፖርቱን እንዳጣራው ታዤያለሁና አስገባዋለሁ" አልኩት። ከዚያ በኋላ አነስተኛ ረብሻ ነበር። የዚያን ሰሞን አቶ ታምራት ምክትል ጠቅላይ ሚኒስትርና መከላከያ ሚኒስትርነቱም ለመያዝ የተሰናዱበት ወቅት ነበር። ይህን ጉዳይ ለማደናቀፍ ብዙ ተንኮሎች ተሰሩ። ጉዳዩን ስከታተል ግን አቶ ታምራት ለአቶ መሀመድሁሴን አላሙዲን "ገንዘቡን እኔ በምመልስበት መንገድ ስለምመልስ ከአቶ በየነ ጋር የጀመርከውን ጉዳይ ብታቋርጥ ይሻላል" የሚል ደብዳቤዎች ይጎርፍላቸው ጀመር። እኔ ደግሞ ጉዳዩን ለአለቆቼ አሳውቄአለሁ። አቶ መለስም አውቀውታል። አቶ ክንፈም አውቀውታል። ይህንን ጉዳይ የበለጠ ለማጣራት ወደ አቶ መሀመድ ሁሴን አላሙዲን ተመልሼ "በምን ሁኔታ እንደሰጧቸውና የማን አካውንት ውስጥ እንደከተቱ ቀኑንም ጭምር ቢነግሩኝ" አልኳቸው። በዚህን ጊዜ ብዙ ዓይነት መልዕክቶች ደርሰዋቸው ስለነበር "ትቼዋለሁ፣ ትቼዋለሁ" አሉ። "አይ እንግዲህ በአለቆቼ ዘንድ ውሸተኛ ልባል አልችልም። ስለዚህ ይህንን ነግረውኝ እንደነበረና "ትቼዋለሁ" እንዳሉኝ ሪፖርት አደርጋለሁ" አልኳቸው። ይህንን በማቀርብበት ጊዜ እነ አቶ በረከትም ባልሆነ ምክንያት ሲኒየር ካድሬዎችን የምከስስ፣ ስም የማጠፋአድርገው ሊጠቀሙበት ፈለጉ። ነገር ግን ይሄንኑ ጉዳይ በሌላ በኩል ማጣራቴን ቀጠልኩና "ምን አካውንት ውስጥ ምን ጊዜ ገባ? በምን ዓይነት አሬንጅመንት እንደተከተተ?" አጣራሁና አቀረብኩኝ። አቶ መሀመድ ሁሴን በተደረገባቸው ጫና፣ መጀመሪያ የሰጡኝን ኢንፎርሜሽን ሲነፍጉኝ ሌላ መንገድ መከተል ነበረብኝ። ምክንያቱም አንድ ጊዜ አቅርቤዋለሁ። ሁለተኛደግሞ ሆን ብዬ ለስም ማጥፋት ውንጀላ የምሰራ ስላስመሰለብኝ ያንን ሪፖርት አጣርቼ አቀረብኩት። የዚህን ጊዜ ሁለት ጨዋታ መጫወት ተጀመረ። በእነ አቶ ስብሀት ነጋ ቡድንና በነአቶ ታምራት መሀል "የወርቁን 16 ሚሊዮን አንተ ወስደሃል" መባባል ተጀመረ። "እናንተስ ወርቅ?" የሚለውን መጫወት ጀመሩ። በዚያ መሃል ላይ እኔ ጠንከር ባለ ቦታና በአላት መሀል ተገኘሁ። በአንድ በኩል በአቶ ስብሐት የሚመራው የትግራዩ "ጋንግ" አለ። በሌላ በኩል ገና እየወጣ ያለ በአቶ ታምራት ዙሪያ ሌላ ስብስብ ነበር። ባቀረብኩት መረጃ ብቻ ይሄ ሁሉ ከሆነ በኋላ ክስ መመስረት ተችሏል። በመጨረሻም ላይ ወደኋላ ሊሸሹ የፈለጉት አቶ መሀመድ አላሙዲን ፍ/ቤት ቀርበው 16 ሚሊዮን ዶላር እንደሰጡ ተናግረዋል። ነገር ግን ክሱን እሳቸው አልመሰረቱም። አቃቤ ህግ ነው መስራቹ። ከእነ አቶ ታምራት ጋር ግንኙነት የነበራቸው አቶ ሙኒርና... የመሳሰሉት ሰዎች ኮካኮላ ሲሸጥ የተሰጠው የዋጋ ተመን 16 ሚሊዮን ዶላር ከአቶ መሀመድ ሁሴን አላሙዲን ተወስዶ በአቶ ታምራት በኩል እነአቶ ሙኒር እንዲገዙበት የተደረገ ስለመሆኑ በሪፖርቴ ላይ ያቀርብኩት ነው። ይሄንንም ሪፖርት በመጠቀም አቶ ታምራት ላይ ክስ ማቅረብ ፈለግኩ። እርግጥ በፖለቲካ ጥቅም አንፃር አንዱ ክፍል ብቻ ተጠቅሞበት ሊሆን ይችላል። የወርቁ ክስ ያቀረብኩትና እየተፈጠረ ያለው የትግራይ ጋንግ ቡድን ለፍርድ ሳይቀርብ የአቶ ታምራት ብቻ ቀርቧል። ይሄም ቢሆን ለእኔ አንድ እርምጃ ወደፊት ነበር። ምክንያቱም "እንዲህ ዓይነቱን ዘገባ ከየት እንደሚያመጣው አይታወቅም" ሲሉ ለነበሩት ቢያንስ የሆነ የፖለቲካ አለመግባባት ላይ በማደርሱበት ጊዜ የአቶ ታምራትን ኬዝ ተጠቅመውበታል። 16 ሚሊዮን ዶላር ከአቶ አላሚዲን ወጥቶ የት እንደገባ? ለማን እንደገባ ያቀርብኩት እኔ ነኝ። በዚህ ጊዜ የአቶ በረከት ስምኦን ሬአክሽን ትዝ ይለኛል። "ሲኒየር ካድሬዎቻችንን ይሄንን አይደርጉም። በአንድ በኩል 16 ሚሊዮን ዶላር አቶ ታምራት ወሰደ ትላለህ?" በሌላ በኩል ወርቅ ተሸጠ ትላለህ?" ብለውኛል። እኔም "አዎ! ወርቁማ ስለመሸጡ ተናግሬያለሁ" አልኳቸው። "አቶ መለስን እንጠይቃለን፣ እኛ ወርቅ ስለመሸጡ አናውቅም" አሉኝ። አቶ በረከት ስምኦን ስለወርቅ መሸጡ ከ6 ዓመት በፊት ነግሬያቸው ለአቶ መለስም አንስተውላቸው ነበር። ነገር ግን ከወርቁና ከ16 ሚሊዮን ዶላሩ የአቶ ታምራት የፖለቲካ ልዩነት ተመርጦ ተወሰደ። ከዚህ ሌላ አብሮ የሚያያዘው ከአሜሪካን ሀገር በአቶ ታምራት ዙሪያ የመጡ ሰዎች ነበሩ። እነ ዶ/ር ሚካኤል አሁን ውጭ ናቸው ያሉት፣ አይ.አም.ኤፍ (ወርልድ ባንክ) ውስጥ ነው የሚሰሩት። እነ አቶ አላዛር እነዚህ ሰዎች በአቶ ታምራት ዙሪያ የነበሩ ናቸው።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሐምሌ 9 ቀን 1994</a></p>

</body>
</html>	














