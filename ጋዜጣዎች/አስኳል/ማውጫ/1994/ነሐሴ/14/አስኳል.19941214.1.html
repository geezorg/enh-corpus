<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"እኛ ቤታችንን (መዐሕድን) አናፈርስም፣ እነሱ ከፈለጉ ለቀው መውጣት ይችላሉ" ቀኛዝማች ነቅዓጥበብ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"እኛ ቤታችንን (መዐሕድን) አናፈርስም፣ እነሱ ከፈለጉ ለቀው መውጣት ይችላሉ" ቀኛዝማች ነቅዓጥበብ</h2>


<p>ለአማራ ህዝብና ለፕሮፌሰር አሥራት ወልደየስ ቅን አስተሳሰብ በሌላቸው ጥቂት ግለሰቦች እጅ የወደቀውን መዐሕድ እናፈርሳለን የሚሉትን አስመልክተው ክቡር ቀኝ አዝማች ነቅአጥበብ በቀለ ከአስኳል ጋር በስልክ ቃለ ምልልስ አድርገዋል።</p>

<p>ቀኝ አዝማች እነ ኃይሉ ሻውል የወሰዱትን እርምጃ አስመልክተው በሰጡት አስተያየት እንዲህ ብለዋል "መዐሕድ ፈረሰ፣ መዐሕድ ስሙን ቀየረ ብለው የሚናገሩት ጥቂት ግለሰቦች ናቸው። የድርጅቱ አባላት አነጋግረውና ተማምነው አይደለም የድርጅቱን ስም ቀይረናል የሚሉት። እኛ ቤታችንን አናፈርስም።</p>

<p>እነሱ ከፈለጉ ቤታችንን ለቀው መሄድ ይችላሉ። እኛ የፕሮፌሰር አሥራት አደራ አለብን። ያን አደራ እንጠብቃለን። ህዝቡም የእነ ኃይሉን ውሳኔ ተቃውሟል። አሜሪካ ያሉትም ተቃውመዋል። እነ ኅያሉ ሻውል አይሳካላቸውም። ምንም አትጠራጠሩ አይሳካላቸው" ብለዋል። የመዐሕድ አባላት በበኩላቸው የሚከተለውን መግለጫ አውጥተዋል። እንዲህ ይነበባል።</p>

<p>ነሐሴ 13 ቀን 1994 ዓ.ም<br/>
ከመላው ዐማራ ህዝብ ድርጅት የተሰጠ መግለጫ<br/>

የኢትዮጵያ ሕዝብ ሆይ<br/>

የመላው ዐማራ ሕዝብ ድርጅት አልፈረሰም አይፈርስምም የማይፈርስ መሆኑንም እናረጋግጥልሃለን።</p>

<p>በአሁኑ ጊዜ በአመራር ላይ ያሉ ጥቂት አባላት መዐሕድ ደከመ፣ ሞተ፣ መዐሕድ ባሉት አባላት ተገቢውን እንቅስቃሴና ዕድገት ማሳየት አልቻለም በሚል ውስጠ ወይራ አባባል በአገር ውስጥም ሆነ በውጪ አገር ሲያካሂዱት የነበረው ቅስቀሳ ተሳክቶላቸው አመራሩንና ፅ/ቤቱን ከተሟላ ድርጅቱ ጋር ተረክበው ጥቂት ጊዜ በመሰላቸው መንገድ ከተንቀሳቀሱ በኋላ የመላው የዐማራ ሕዝብ ድርጅት የጐሣ ድርጅት ነው በሚል ልብወለድና ባልተጨበጠ ምክንያት በመፈጠር የመዐሕድን መስራች አባላትን አግልለው ለመዐሕድ እንቅስቃሴ የደም ሥር የሆኑት የአሜሪካና የአውሮፓ ድጋፍ ሰጭ አባላት ሳያውቁት ሳይመክሩበትና ሀሳብ ሳይሰጡበት፣ በዐማራው ላይ የደረሰውንና አሁንም እየደረሰበት ያለውን ሰቆቃ በሕግ ለመከላከል የሕግ እውቅና አግኝቶ ሲንቀሳቀስ የነበረውን፣ ታልቁ የኢትዮጵያዊው ምሁር ፕሮፌሰር አሥራት ወልደየስና ሌሎች ታማኝ አባላት የሕይወት መስዋእት የከፈሉበትንና አሁንም የረጅም ዓመታት እስራት ተፈርዶባቸው በወህኒ ቤት የሚገኙትን፣ ዐማራውን ለስደትና ለእሥራት የተዳረገበትን ለዐማራውና በአጠቃላይ ለኢትዮጵያ ሕዝብ አለኝታና ተስፋ ሆኖ ለአስር ዓመት ያህል የተንቀሳቀሰውን መዐሕድን በጐ አመለካከትና በቂ ግንዛቤ የሌላቸውን በጣት የሚቆጠሩ ሰዎች ሰብስበው፣ አዲስ አበባ ያሉት የሃያ ስምንት ወረዳዎች አካላትና በሺህ የሚቆጠሩ አባላትም ሳያውቁት በጥቂት ሰዎች ቅን ባልሆነ ፍላጐት የመላውን ዐማራ ሕዝብ ድርጅት አፍርሰው መላው የኢትዮጵያ አንድነት ድርጅት በሚል ስም ለውጠነዋል ብለው አውጀዋል። በዚህ ድርጊታቸው ከእነሱ በብዙ ሺህ ቁጥር ብዛት ለምንበልጠው የመዐሕድ መሥራች አባላትና በአሜሪካንም ላሉ ድጋፍ ሰጪ አባላትም ሳይነገረን፣ ሳናውቀውና ሳንመክርበት እጅግ በጣም ጥቂት መሰል አባሎቻቸውን ሰብስበው መዐሕድን አፍርሰው የራሳቸው ብቸኛ የሆነውን የአዲሱን ድርጅታቸውን ስም ለመተካት ያሳለፉትን ውሳኔያቸውን በአገርም ውስጥ ሆነ በውጪ ሃገር ያለነው ከእነሱ በብዙ ሺህ ብልጫ ያለን መሥራችና ድጋፍ ሰጪ አባላት ባንድ ድምፅ ተቃውመናል።</p>

<p>በዋናው የመዐሕድ ርዕሠ ሰነድ ፕሮግራሙም መሠረት እንቅስቃሴው ጐሣ ሳይለይ ለእናት አገራችን ለኢትዮጵያ ሉዓላዊነት፣ ለኢትዮጵያ ሕዝብ አንድነትና እኩልነት በአጠቃላይ ለእውነተኛ ዲሞክራሲ ለመሆኑ በየጊዜው ያወጣናቸው ወገናዊነት የሌለባቸው አገር አቀፍ መግለጫ ምቹ ማስረጃዎች ናቸው።</p>

<p>መዐሕድ አሁንም ለዘለቄታውም በኢትዮጵያ ሉዓላዊነት በኢትዮጵያ ሕዝብ ዕኩልነትና አንድነት የተመሠረተ ሚዛናዊ ድርጅት መሆኑ በይበልጥ እንዲታወቅ እንፈልጋለን። ካስፈለገም መዐሕድን በኢትዮጵያ ሉዓላዊነት በሕዝቧ አንድነትና ዕኩልነት የተመሠረተ ድርጅት ለመሆኑ የፖለቲካ ፕሮራሙን በመመልከትና በማንበብም ማረጋገጥ ይቻላል።</p>

<p>በውጪም በአገር ቤትም ላሉት ኢትዮጵያውያን ወገኖቻችን ሁሉ የምናረጋግጥላቸው የመላው ዐማራ ሕዝብ ድርጅት ያልፈረሰና የማይፈርስም በሥራ ላይ ያለ መሆኑን ነው። የመላው ዐማራ ሕዝብ ድርጅት በኢትዮጵያ ሉዓላዊነት ባለው ፅኑ አቋም ከሌሎች የፖለቲካ ድርጅቶች ጋር እጅና ጓንት ሆኖ ሲሰራ ኖሯል። አሁንም አቋሙን ጠብቆ ለመስራትም ዝግጁ መሆኑን ያረጋግጣል።</p>

<p>በዚህ መግለጫ መደምደሚያችን ላይ የመንግሥት ተቋማት በሙሉና ለብሔራዊ ምርጫ ቦርዱ ባለሥልጣንና ሌሎችንም ይሄን መግለጫ ተመልክተው ለሕጋዊው ድርጅታችን የመላው አማራ ሕዝብ ድርጅት የተለመደውን ትብብር እንዲያደርጉልን እንጠይቃለን።</p>

<p>ለመላው የኢትዮጵያ ሕዝብ በተከታታይ መግለጫ የምናወጣ መሆኑን እንገልፃለን።</p>

	 <p>የመላው ዐማራ ሕዝብ ድርጅት መዐሕድ</p>


<p class="align-center"><a href="/Gazettas/Askwal/info/Askwal.sera.html">ከአስኳል ነሐሴ 14 ቀን 1994</a></p>

</body>
</html>	














