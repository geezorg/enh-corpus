<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢትዮጵያ በደም ነው የተገነባችው፣ የእኔ ተግባር ከዚህ ውጭ ሊሆን አይችልም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢትዮጵያ በደም ነው የተገነባችው፣ የእኔ ተግባር ከዚህ ውጭ ሊሆን አይችልም"</h2>


<p>አሜሪካ ሀገር የሚደመጠው "ነፃነት" ድምፅ ከኮ/ል መንግሥቱ ጋር ሰሞኑን ያደረገውን ቃለ ምልልስ እያስደመጠ ይገኛል። ኮ/ል መንግሥቱ በዚህ ቃለ ምልልስ እንዲህ ብለዋል "ኢትዮጵያ በደም ነው የተገነባቸው። በደም ነው የኖረችው። ይሄው ነበር ዕጣና ዕድሏ። ስለዚህ የእኔም ተግባርና ሥራ ከዚህ ውጭ ሊሆን አይችልም ነበር።" እንዲሁም "መፈንቅለ መንግሥቱ ላይ የተሳተፉትን ጀነራሎች በተመለከተ እንዲያውም በጊዜው የፍ/ቤት አለቃ የነበሩት ሌተናል ተስፋዬ ገ/ኪዳን የሞት ፍርዱን አልቀበልም ብለው ነበር፣ ኮለኔል መንግስቱ ናቸው ያደረጉት የሚል ነገር አለ ይህንን ቢመልሱት?" ተብሎ ለቀረበላቸው ጥያቄ ሲመልሱ "ይሄ ውሸት ነው። ሲኒየር የሆኑ የጦር መኮንኖች በመሆናቸው ምክንያት እነሱን ለመዳኘት፣ ከእነሱ ጋር የበላይና ቅድሚያ ያለው ቢያንስ የመሃል ዳኛ መሆን ነበረበት። ከነኚህ ዓይነት መኮንኖች ውስጥ በአማራጭ ጀነራል ተስፋዬ በራሱ ፈቃደኝነት ዳኛ ሆነ። በዚህ ሁኔታ ውስጥ የሰሜኑ ጉዳይ አሳሳቢ ስለነበረና ነገሩን እንደፈለግነው ለመምራት የወቅቱ ሁኔታ አመቺ አለመሆኑን ተመልክተን በደረስንበት እልባት፣ ከመካከል እስትራቴጂ መንደፍ፣ ለጦሩ የሚያስፈልገውን ቅርበታዊ ድጋፍ መስጠት፣ መቆጣጠርና የእኛንም ማዕከላዊ አመራር የበለጠ ማሻሻልና ማጠናከር ሲገባን፣ ጊዜ ሳይባክንና አንዱ በአንዱ ሳያመኻኝ ስልታዊውን ሃላፊነት ለአካባቢ፣ ለክልል አመራር ሰጥተን ህዝቡ ሳይከፋፈል ፖሊስ፣ ወህኒ ቤት ዘበኛ፣ ህዝባዊ ሰራዊት፣ መለስተኛ ሠራዊት፣ የደህንነት እየተባለ ሲያበቃ አንድ ሆኖ፣ በአንድ ግንባር ለአንድ አላማ ከመታገል ፈንታ የነበረው መከፋፈል ለጦርነቱ ድክመት ያስከትላል በማለት ክልሎችን በቀጣና ለየናቸው። ለቀጠናው በጣም ተደማጭነትና ሃላፊነት ያላቸው እንዲመደቡ ተፈለገ። በዚህ ጊዜ ለምርጫ የሰዎች ስም ሲቀርብ ጄኔራል ተስፋዬ እዚህ በዳኝነት ከሚሰጠው አገልግሎት ከሰሜን በኩል ብዙ ጊዜ ከእኔ ጋር በመኖሩ፣ ሃገሩን ከሌሎቹ በተሻለ የሚያውቀው በመሆኑ፣ ብዙ ድክመቶች ቢኖሩትም በወታደራዊ ባህሪውና በውሳኔ ሰጪነቱ ዛሬ ምንም ይሁን ምን ውጤቱ የተሻለ ነው በመሆኑ፣ በጄኔራል አስራት ብሩ ተተክቶ እሱ የሰሜኑን ጐራ ይመራል ተብሎ ስለተቀየረ ነው እንጂ፣ እሱ በሰዎቹ ሞት ተቃውሞ አይደለም የተነሣው እሱ በተነሣበት ጊዜ የነበረው በምርመራ ችሎትና በምስክር መቀበል ስርዓት ላይ ነው የተነሣው። ይሄ አሉባልታ ነው። እኔ ደግሞ ህዝብ የሚያውቀውንና በማስረጃ የተጣራውን ነገር ነው የምናገረው።" ብለዋል። </p>


<p class="align-center"><a href="/Gazettas/Askwal/info/Askwal.sera.html">ከአስኳል ጳጉሜ 5 ቀን 1994</a></p>

</body>
</html>	














