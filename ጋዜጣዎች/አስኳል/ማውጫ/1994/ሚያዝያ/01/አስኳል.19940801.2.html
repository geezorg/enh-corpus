<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የ1908 የድንበር ስምምነት የአሰብን ወደብ አላካተተም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የ1908 የድንበር ስምምነት የአሰብን ወደብ አላካተተም"</h1>


<p>በዓለም አቀፍ የድንበር ክልል ጥናትና ምርምር ተቋም ውስጥ ተመራማሪ የሆኑት ማርቲን ፍራዝ ከቪኦኤ የአማርኛው ክፍል ጋር ባደረጉት ቃለምልልስ የሄግ ክርክር ሂደት በዝግ እንደሚደረግና ችሎቱ ላይ ምን እንደተካሄደ ምንም ሊያውቅ አይችልም አሉ። ተመራማሪው እንዲህ ነው ያሉት "ሁለቱ ወገኖች ያቀረቧቸው የመከራከሪያ ነጥቦች በምስጢር የተያዙ ስለሆነ ይህ ነው ብሎ መናገር ያስቸግራል። አሰብ አንድ ነጥብ እንዳልሆነ ግን መናገር እችላለሁ። ምክንያቱም የምስራቁን ድንበር የሚወስነው በኢትዮጵያና በኢጣሊያ መካከል የተደረገው 1908ዓ.ም ስምምነት በቴክኒካዊ ይዘቱ መስመሩ የት እንደሆነ ካልሆነ በስተቀር አጨቃጫቂ አይደለም። ግልፅ ነው። ሶስቱ ሀገሮች የሚገናኙበት አሁን ጁቡቲ የተባለችው ሀገር ከጠረፉ 60 ኪሎ ርቀት የት ነው? የሚል ነው። ይህንን ለማካሄድ ብዙ ልዩነት የማያመጡ ብዙ ቴክኒካል መንገዶች አሉ። የአሰብ አስተዳደርን ጥያቄ በዚያ 1908 የቅኝ ግዛት ስምምነት ውስጥ አልገባም። ስለዚህ የዚህ የድንበር አካላይ ኮሚሽንን የሚመለከት አይደለም። ነገር ግን ይህ የአሰብ አስተዳደር ጉዳይ ወደፊት ጥያቄ ከተነሳ ሁለቱንም ሀገሮች ከባድ ችግር ውስጥ ሊከታቸው ይችላል። ኮሚሽኑን በተመለከተ ወሰኑን የሚያካልለው ስምምነቱን ተመርኩዞ ከጠረፉ 60 ኪ.ሜ ርቀት መስመር ነው። በሁለቱ ወገኖች የተቋቋሙ ኮሚሽኖችና የግልግል ችሎቶች የሚቀርብላቸውን በዝግ ማዳመጥ የተለመደ ነው። ወደ ዓለም አቀፍ ፍ/ቤት ቢሄዱ ኖሮ ሁሉ ነገር ግልፅ ይሆን ነበር። በዚያ የተተነፈሰ ቃል ሁሉ በሚቀጥለው ቀን ኢንተርኔት ላይ ይወጣ ነበር። ሁለቱ ወገኖች ራሳቸው ባቋቋሙት ነፃ ወንጀል ችሎት መዳኘት የፈለጉት በሁለት ምክንያቶች መሆኑ እገምታለሁ። የመጀመሪያው ምክንያት ሁኔታውን ለማፋጠን ነው። ምክንያቱም ዓለም አቀፍ ፍ/ቤት ጭቅጭቅ ለመፍታት ብዙ ጊዜ ይወስዳልና። ምክንያቱም ብዙ ጉዳዮች ከፊቱ ይቀርባሉና። ልዩ ኮሚሽን ከሆነ ግን አንድ ጉዳይ ብቻ ከፊቱ ስላለ ያጣድፈዋል። ሌላውና ሁለተኛው ምክንያት ደግሞ መንግስታቱ ለራሳቸው ጥቅም ሲሉ ነው ግልፅ የሚያደርጉት። የክርክሩን ሂደት ለሚከታተሉ ያበሳጫል።ለተከራካሪዎቹ መንግሥታት ግን ይጠቅማቸዋል። ምክንያቱም ነጥቡ ብይን ከተደረሰባቸው ይህ ችሎት ጉዳያችንን አልተረዳልንም፣ ዝም ብለን መቀበል ብቻ ነው ማለት ይችላሉ። ችሎቱ ላይ ምን እንደተካሄደ ማንም ሊያውቅ አይችልም" ብዙሃኑ ኢትዮጵያዊያን የኢትዮጵያ መንግሥት ከኢትዮጵያ ይልቅ ለኤርትራ የሚቆረቆር ነው የሚል አቋም እንዳላቸው ይታወቃል። በዚህ ሁኔታ ውስጥ የኢትዮጵያ መሬት ለኤርትራ ቢሰጥ ጥርጣሬውን ይበልጥ እንደሚያጐላው ታዛቢዎች ይናገራሉ።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሚያዚያ 1 ቀን 1994</a></p>

</body>
</html>	














