<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ባድሜ ለኤርትራ ተሰጥቷል" ሻዕቢያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ባድሜ ለኤርትራ ተሰጥቷል" ሻዕቢያ</h1>


<p>የኢትዮጵያና ኤርትራ የድንበር ኮሚሽን ባድሜን ለኤርትራ እንደፈረደላት ኤርትራ ማስታወቋን ቢቢሲ የኤርትራ መንግሥት በብዙሃን መገናኛዎቹያስተላለፈው መግለጫ ሞኒተር አድርጎ ያሰራጨው ዘገባ ገለፀ። ቢቢሲ የኤርትራ መንግሥትን መግለጫ መሠረት አድርጎ ያሰራጨው ዘገባ እንዲህ ይነበባል፦</p>

<p>"የኢትዮ-ኤርትራ የድንበር ኮሚሽን ውሳኔውን ቅዳሜ ዕለት ይፋ ማድረጉ ይታወሳል። በዚያን ዕለት ኮሚሽኑ ሁለቱ ሀገሮች ይገባኛል የሚሏቸውን ሥፍራዎች አመላክቶ የሠራውን ካርታ አሳይተናቸዋል። ዛሬ የድንበር ኮሚሽኑ በድንበሩ ላይ የሠጠውን ውሳኔ ማብራሪያ አጠር አድርገን አቅርበንላችኋል።</p>

<p>"1ኛ፦ ምዕራባዊው ክፍል ድንበሩ የኤርትራ፣ የኢትዮጵያና የሱዳን ድንበሮች የሚገናኙባቸው ሥፍራ ይጀምርና፣ የቶምሳ ወንዝ ከሴቲት ወንዝጋር እስከሚገናኝበት ሥፍራ ድረስ ይቀጥላል። ከዚያ በኋላ ድንበሩ ወደ ሰሜን ምሥራቅ አቅጣጫውን ይቀይርና፣ በመረብ ወንዝና በማይ አንበሳ መገናኛ ትይዩ ድረስ ይዘልቃል። በዚህ በኩል ኢትዮጵያ ከዚህ የተለየና ሌሎች በአሥር የሚቆጠሩ መንደሮችን ይገባኛል ብላ ነበር። ይሁን እንጂ ኮሚሽኑ ከቶምሳ አንስቶ በትይዩ መስመር ድንበሩ እንዲፀና ወስኗል። በዚህ ውሳኔ መሠረት ባድሜን ጨምሮ የኢትዮጵያ መንግሥት የይገባኛል ጥያቄ በማንሳት፣ ኤርትራ ወራኛለች በማለት ጦርነት ያወጀባቸው ግዛቶችየኤርትራ ሉዐላዊ ግዛት እንደሆኑ ኮሚሽኑ አረጋግጧል።</p>

<p>"2ኛ፦ በመካከለኛው ክፍል በዚህ ክፍል ድንበሩ የሚጀምረው የመረብ ወንዝ ይዞ፣ ማይ አንበሳ አድርጎ እስከ በለሳ ወንዝ መገናኛ ድረስ ይዘልቃል። የበለሳን ወንዝ በማካተቱ ፆረናን ለኤርትራ ሰጥቷታል። ከዚህ በተጨማሪ ፈርቶ ቈድርኖንና አምባሴት ለኤርትራ በመስጠት፣ ድንበሩ እስከ ሙና፣ እንደሊናራገሌ ድረስ ይቀጥላል። በዚህ በኩል ኢትዮጵያ የይገባኛል ጥያቄ አንስታባቸው የነበሩትን ሠፊ ግዛቶች የነፈጋት ቢሆንም፣ በኤርትራ ግዛቶች የተከበበችውን ዛላንበሳን፣ አንዳንድ የኢሮብ፣ አንዳንድ የበለሳና አንዳንድ የረገሌ መንደሮች ለኢትዮጵያ ሠጥቷል።</p>

<p>"3ኛ፦ ምሥራቃዊ ክፍል፦ በ1908 የቅኝ ግዛት ውል መሠረት ድንበሩ ከቀይ ባህር ጠረፍ 60 ኪ.ሜትር ርቀት ላይ እንዲሆን ተወስኗል። በዚህ በኩል ኢትዮጵያ በአሰብ በኩል ከጠረፍ እስከ ድንበሩ ያለው ርቀት 57 ኪ.ሜትር መሆን አለበት ብላ ያቀረበችውን ጥያቄ ኮሚሽኑ ውድቅ ያደረገው ሲሆን፣ ይህም የመስ አሊ ተራራ የኤርትራ፣ የኢትዮጵያና የጅቡቲ ድንበሮች የሚገናኙበት ሥፍራ ነው የሚለውን ያካትታል። ስለዚህ ኮሚሽኑ በኤርትራ የቀረበውን ሃሳብ ተቀብሎ አፅድቆታል።</p>

<p>ይህ ውሳኔ የኢትዮ-ኤርትራ የድንበር ኮሚሽን የተሰጠ ቢሆንም፣ ኮሚሽኑ ግልፅ እንዳደረገው ከላይ ከተጠቀሱት ውሳኔዎች ውጭ፣ ሰፋ ያለ ማብራሪያ የሚያስፈልጋቸው አካባቢዎች ሊኖሩ እንደሚችሉ ገልጿል" ሲል ዘግቧል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሚያዚያ 7 ቀን 1994</a></p>

</body>
</html>	














