<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አባተ ኪሾና ቢተው በላይ ቅሬታ አሰሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ አባተ ኪሾና ቢተው በላይ ቅሬታ አሰሙ</h1>


<p>ባለፈው ዓርብ ጠቅላይ ፍ/ቤት ቀርበው የነበሩት አቶ አባት ኪሾና አቶ ቢተው በላይ በእስር ሆነው እንዲከራከሩ በአብላጫ ድምፅ መወሰኑ ከተነበበላቸው በኋላ እጃቸውን በማውጣት አቤቱታ እንዳላቸው ፈቃድ ጠየቁ። ዕድሉ ከተሰጣቸው በኋላ የመጀመሪያው ተናጋሪ አቶ አባተ ኪሾ ናቸው። አቶ አባተ የሚከተለውን ብለዋል፦</p>

<p>"አመሰግናለሁ ክቡር ፍ/ቤት። የማቀርበው አቤቱታ አሁን የተሰጠውን ትዕዛዝ ፍ/ቤቱ አምኖበታል። የፍ/ቤቱ ትዕዛዝ እንደሚከበር እኔም አምናለሁ። እኔ የታሰርኩት ከሰኞ ማታ ጀምሮ ነው። የፍ/ቤቱ ትዕዛዝ በምን እንደተሰማ አላውቅም። ቤቴ ተከብቦ መውጫ መግቢያ አጣሁ። ትላንት ጠዋት ወደ ሆስፒታል ስሄድ 30 የሚሆኑ ፖሊሶች አዋሳ ወጥተው ያዙኝ። ፍ/ቤት ለቅቆኛል፣ ለምን ትይዙኛላችሁ ስላቸው፣ መኪናውን ያየዘው ግለሰብ ከፖሊሶቹ ጋር እኔን ትቶ ለ2 ሰዓት ከቆየ በኋላ፣ ምን ተነጋግሮ እንደመጣ አላውቅም መሄድ ትችላለህ አለኝ። አሁን መጠየቅ የምፈልገው ፍ/ቤቱ ሳያውቀው ለምንድ ነው የታሰርኩት? ከምን መነሻ ነው? በፍ/ቤቱ ትዕዛዝ ከሁን ሰዓት ጀምሮ መታሰሬን አምናለሁ። ግን እንዲታወቅልኝ የምፈልገው የትም ሀገር ልሄድ፣ ልኮበልል አልችልም። መቀበሬያዬ እዚህ ሀገር ነው። ይህ ፍ/ቤት ከፀረ ሙስና ኮሚሽን ጋር ክርክር ላይ ነው። ክርክሩ ሳይረጋገጥ በዚህ ፍ/ቤት ተፅዕኖ አሳድሮ ከሆነ ቅሬታ አለኝ። ውሳኔው ተገቢ ነው አልልም። በፍ/ቤቱ ይታሰር ተብያለሁ እታሰራለሁ። ፍትሃዊ ህሊናዬ ግን ሊቀበለው አይችልም።"ብለዋል።</p>

<p>አቶ ቢተው በላይም የሚከተለውን ብለዋል፦ "የተከበረው ፍ/ቤት በጣም አመሰግናለሁ። በእርግጥ የዛሬን ቀን ጀምሮ 84 ቀን ሆኖኛል። ከእስር ከወጣሁበት ቀን ጀምሮ ወደገባሁበት ስዞር፣ ስንቀሳቀስ ደህንነቶች ይከታተሉኛል። አያቸዋለሁ። ግን ምን ፋይዳ አለው? ስወጣ ለመሞት ነበር......ኮታቸውን በእጃቸው እያሳዩ ከዚህች ንብረት ውጭ ሌላ ንብረት የለኝም። የምታሳዝነኝ አሮጊት እናቴ ልጇን ቀብራ .......ነፃ ሆኔ ልጆቼንና የሙት ልጆች እንዳልቀልብ ሆንኩኝ። ቢተው በርሃ ሲወጣ፣ ቢተው ከተማ ሲገባ፣ ቢተው ቤቱ ሲገባ ማንም ያውቀዋል። ምን እንደሆንኩኝ የበርሃ ጓዶቼ ያውቁኛል። ለምንድነው ነፃ ከተባልኩ በኋላ የሚከታተሉኝ? ቤት በፖሊስ ይጠበቃል። ነፃ መሆን አቃተኝ። ድሮም ሰውነቴን አሳልፌ የሰጠሁ ነኝ። አሁንም እቀበለዋለሁ። በኢትዮጵያ ቴሌቪዥን እኔም አቶ አባተም እየተጠቀስን......ችሎት ያሉት እኮ ሰዎች ናቸው...... የሚፈጥርባቸው ጫና ሌላ ነው። እኔ ማንኛውንም ነገር ለጊዜው እተወዋለሁ። ኢትዮጵያዊ ወገኔ እናቴን፣ ወንድሞቸን ልጆቼን ድጋፍን አይንገፋቸው የሚደርስብኝን ማንኛውንም ነገር በፀጋ እቀበላለሁ። ከሰው ጋር የምገናኘው ድጋፍ እንዲሰጡኝ ብዬ ነበር። ድጋፍ የሚሰጠኝ ሰው ይሸሸኛል። የፍ/ቤቱን ትዕዛዝ ተቀብዬ ወደተባለው ማረፊያ ቤት እሄዳለሁ። ሁሉንም ነገር ለጊዜው ትቼዋለሁ። ጊዜ የሚለኝን እጠብቃለሁ።" ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ግንቦት 5 ቀን 1995</a></p>

</body>
</html>	















