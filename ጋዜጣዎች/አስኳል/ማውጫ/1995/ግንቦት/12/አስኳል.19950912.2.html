<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጅማ የኢዴፓ ስብሰባ ካድሬዎች በፈጠሩት ረብሻ ሳቢያ ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጅማ የኢዴፓ ስብሰባ ካድሬዎች በፈጠሩት ረብሻ ሳቢያ ተበተነ</h2>


<p>ኢዴፓ ባለፈው እሁድ በጅማ ከተማ ጠርቶት የነበረው ህዝባዊ ስብሰባ የገዢው ፓርቲ ካድሬዎች በፈጠሩት ሁከት ሳቢያ ሊበተን መቻሉን ዋና ፀሀፊው አቶ ልደቱ አያሌው ለአስኳል ጋዜጣ ገለፁ።</p>

<p>አቶ ልደቱ አያሌው የነበረውን ሁኔታ በሚከተለው መልኩ አስቀምጠውታል "ጅማ ላይ ስብሰባ ልናደርግ ዕቅድ ያወጣነው ባለፈው ዓመት ነበር። ይህንኑ ተግባራዊ ለማድረግ በከተማዋ ውስጥ ያለውን ትልቁ የስብሰባ አዳራሽ መርጠን ነበር። የስብሰባው አዳራሽ የጊቤ አዳራሽ ይባላል። በአዳራሹ ውስጥ ሰራዊቱ ተቀምጧል ስለተባለ ልንጠቀምበት አልቻልንም። ጠይቀንም አትችሉም ተብለናል። በዚህ ምክንያት ስብሰባው ሊዘገይ ችሏል። ዘንድሮ ግን ምንም ሆነ ምንም ስብሰባ ለማድረግ ስለቆረጥን የስብሰባ ቦታ አጥብቀን ፈልገናል።</p>

<p>ሰራዊቱ ከጊቤ አዳራሽ መጥቷል ሲባል ስለሰማን ሄደን አዳራሹ እንዲፈቀድልን ጠይቀናል። የተሰጠን ምላሽ እድሳት ላይ ስለሆነ ልንጠቀምበት እንዳማንችል ነው። ህዝቡ ግን እድሳቱ አልቋል ብሎ ስለጠቆመን ይህንን ጥቆማ ለባለሥልጣናቱ አድርሰናል። ባለስልጣናቱ እድሳቱ እውነትም እንዳለቀ ቢያምኑም፣ ከኮንትራክተሩ አዳራሹን አልተረከብንምና ምንም ልናደርግላችሁ አንችልም ብለውናል።</p>

<p>ከዚህ በኋላ በከተማዋ ውስጥ ያለውን የሲኒማ አዳራሽ ለመጠቀም ጥያቄ አቅርበን በከተማዋ ደረጃ ምላሽ ልናገኝ ባለመቻላችን ለክልል መስተዳድር አቤት ብለን ከብዙ ውጣ ውረድ በኋላ በሲኒማ ቤቱ እንድንጠቀም ተፈቅዶልናል።</p>

<p>የስብሰባው ዕለት ግን ጠዋት ላይ መብራት ጠፍቷል ስለተባለ ሊቀመንበራችን ዶ/ር አድማሱ ገበየሁ ለህዝቡ ንግግር ያደረጉት በእጅ ባትሪ መብራት ተይዞላቸው ነው። ህዝቡም ወደ እኛ ስብሰባ እንዳይወጣ ሲባል በየቀበሌው ስብሰባ ተጠርቶ ነበር። ሆኖም ብዙ ህዝብ መጥቶልን ነበር። </p>

<p>ከመድረክ ላይ የተሰጠው ገለፃ ካለቀ በኋላ ህዝቡ እንዲናገር ዕድል ሲሰጠው የገዢው ፓርቲ ካድሬዎች አጋጣሚውን ተጠቅመው ስብሰባውን በጥብጠውታል። "እናንተ ካልገዛችሁ ዲሞክራሲ አለ ብላችሁ አታምኑም" ብለው ዘረኛ አባባል ሰንዝረውብናል። በጣም ስለበጠበጡና በድርጊታቸው ህዝቡ እየጋለ በመሄዱ ሌላ ነገር ሳይፈጠር ስብሰባውን ሳንወድ በግድ ለመበተን ተገድደናል። እንደዚህ ዓይነት አሳፋሪ ድርጊት ከዚህ በፊት አዋሳ ላይም እንደተፈፀመብን ይታወሳል" ብለዋል። ኢዴፓ በ3 የተለያዩ የደቡብ ከተሞች ቀጣይ ስብሰባ በዚህ ሳምንት ለማድረግ ፕሮግራም እንደያዘ ለማወቅ ተችሏል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ግንቦት 12 ቀን 1995</a></p>

</body>
</html>	














