<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመምህራን ማህበራቱ ክስ ውሳኔ ዳግሞ ተራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመምህራን ማህበራቱ ክስ ውሳኔ ዳግሞ ተራዘመ</h2>


<p>በዶ/ር ታዬ ወልደሠማያት የሚመራው የኢትዮጵያ መምህራን ማህበር ስራ አስፈፃሚ ኮሚቴ "ባለቤቱ ያቀለለውን አሞሌ ገዢው አይቀበለውም" በሚል ርዕስ ባለፈው ሳምንት መግለጫ አወጣ።</p>

<p>ማህበሩ በዚሁ መግለጫው "ኢመማ ዛሬ ስለ መምህሩ ሙያ ክብር ማጣቱ ስለትምህርቱ ውድቀት መጮህና የሠሚ ያለህ ከሚባልበት ያለፈ አደጋ በተደቀነበት ወቅት ላይ ነው።" የዛሬ ጥያቄ በነፃ የመደራጀት ጥያቄ ብቻ አይደለም፣ የትምህርት ጥራት የማስጠበቅ ጥያቄም ብቻ አልሆነም፣ ጩከቱ በአገልግሎት ፍትሐዊ ዝውውርና ተስማሚ የመኖሪያና የስራ ቦታ የመምረጥ፣ የደምወዝ ጭማሪና እድገት መብት ጥያቄ ሆኖ የሚቆም አልሆነም። የወቅቱ ጥያቄና ትግል የዜግነት የስራ ዋስትና በችሎታችን በሀገር ሠርቶ ነፃ የመሆን ፍትህ ለማስፈን መስዋዕትነት ከፍሎ ሰው ሆኖ የመገኘትና የመኖር ትግል ነው።</p>

<p>"ባለቤቱ ያቀለለውን አሞሌ ገዢው እንደማይቀበለው ተገንዝበው በኢመማ ጥላ ስር ተሰባስበው መምህራን ሰብዓዊ መብታቸው ለማስከበር ተጠናክረው መገኘት አለባቸው" ብሏል።</p>

<p>በመጨረሻም ማህበሩ ባቀረበው ባለስድስት ነጥብ ጥሪ ውስጥ "ሙያተኞች (ሠራተኞች) በማህበር ተደራጅተው በጋራ ተደራድረው መብታቸውን እንዲያስከብሩ የሚፈፀመው ያላሰለሰ መንግሥታዊ ጫናና በተለይም በመምህራን ማህበር፣ በሠራተኛ ማህበርና በነፃ ጋዜጠኞች ማህበር ላይ የሚወሰደው ኢ-ዴሞክራዊያዊ እርምጃ በአስቸኳይ ይቁም" ሲል ጠይቋል።</p>

<p>በተመሳሳይ ዜና በሁለቱ የመምህራን ማህበራት መካከል በማህበሩ ንብረት ላይ የተነሳው የይገባኛል ክርክር በፍርድ ቤት ሲታይ ከአምስት ዓመታት በላይ ቢሆነውም አሁንም ውሣኔ ሊያገኝ አልቻለም። ጉዳዩን የሚያየው የከፍተኛው ፍ/ቤት 1ኛ ፍትሐ ብሄር ቀጥታ ክስ ችሎት ካሁን ቀደም በነበረው ቀጠሮ አዲስ የመምህራን ማህበር እውቅና አግኝቶ የተመዘገበበት መዝገብና ልዩ ልዩ ማህደረሮች ካልመጡ በስተቀር ውሳኔ ለመስጠት እንዳገተው ገልፆ፣ ማህደሮቹ ከሚገኙበት ከፍትህ ሚኒስቴር እንዲቀርቡለት ትዕዛዝ አስተላልፎ ነበር ለትናንት ቀጠሮ ይዞ የነበረው።</p>

<p>ፍ/ቤቱ ትናንትናም ፋይሎቹ ከፍትህ ሚኒስቴር እንደመጡለት ጠቅሶ ማህደሮቹን ለመመርመር በማለት ከሁለት ወራት በኋላ ሌላ ቀጠሮ ይዝዋል። ማህደሮቹ ካሁን ቀደም ከፍትህ ሚ/ር ለፍ/ቤቱ ቀርበው ፍ/ቤቱ ላይ መርምሮአቸው ወደ ሚኒስቴር መስሪያ ቤቱ ተመልሰው ነበር።</p>


<p class="align-center"><a href="/Gazettas/Askwal/info/Askwal.sera.html">ከአስኳል ግንቦት 12 ቀን 1995</a></p>

</body>
</html>	














