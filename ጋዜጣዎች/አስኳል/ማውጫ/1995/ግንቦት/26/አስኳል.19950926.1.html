<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግን የሚተካው አዲስ ፓርቲ "ኢአዴድ" (የኢትዮጵያ አብዮታዊ ዴሞክራሲ ድርጅት) ይባላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢህአዴግን የሚተካው አዲስ ፓርቲ "ኢአዴድ" (የኢትዮጵያ አብዮታዊ ዴሞክራሲ ድርጅት) ይባላል</h2>


<p>ገዥውን ፓርቲ እንደገና ለማዋቀር እየተደረገ ያለው የመለስ ሩጫ በቅርቡ አንድ ህብረ ብሔራዊ ፓርቲ መፍጠር ነው። ይህም አደረጃጀት ከታች ጀምሮ እያደገ መምጣት አለበት ስለተባለ የተለያዩ ጐሣ ፓርቲዎች የሚገኙበትን የደቡብ ግንባር አንድ የማድረጉ ሥራ የፊታችን ነሐሴ ወር ይከናወንና በ1996 መግቢያ አካባቢ ኢህአዴግ የሚለው መጠሪያ ቀርቶ ኢአዴድ እንዲሆን፣ የኢህአዴግ እናት የሆነው ሕወኃት የትግራይ ሕዝብ ነፃ አውጪ ግንባር ስሙን በመተው የኢህአዴግ የትግራይ ኮሚቴ የሚባል ሲሆን፣ ኦህዴድና ብአዴንም እንዲሁ እንወክለዋለ በሚሏቸው ክልሎች ውስጥ በኮሚቴ ደረጃ ይደራጁና ከኮሚቴዎቹ በተጨማሪ የፓርቲው ብሔራዊ ቅርንጫፎች የሚባሉ መዋቅሮች እንደሚኖሩ መለስ ዜናዊ ተናግረዋል።</p>

<p>ይህ በእንዲህ እንዳለ በዚሁ አዲሱ አሃዛቸው መሠረት፣ ህብረ ብሔራዊ ድርጅት፣ ብሔራዊ ቅርንጫፎች፣ የዞንና የወረዳ ኮሚቴዎች ይመሰረታሉ ማለት ነው። ይህ የመጀመሪያ ሙከራ ውጤት ካላመጣ እንደገና ኢህአዴግ ለሁለት ተሰንጥቆ በዲሞክራሲና በሊብራል ፓርቲ የማደራጀቱ ሥራ ሁለተኛው ምዕራፍ እንደሚሆን ታዛቢዎችና ለፓርቲው ከፍተኛ ባለሥልጣናት ቅርብ የሆኑ ወገኖች ከሰጡት መረጃ ለማወቅ ተችሏል።</p>

<p>ለዚህ የአፍርሶ መገንባት ተግባር እንዲያመችም የኢህአዴግ አንዱ ክንፍ የሆነው ብአዴን፣ የመዋቅር ለውጥ ለማድረግ የአመራር ሹም ሽር የሚደረግበትን 6ተኛ ድርጅታዊ ጉባኤ ኮሚቴ ስብሰባ እየተንቀሳቀሰ መሆኑንና እስከሚቀጥለው ሰኔ ድረስም ድርጅቱ የአመራርና የመዋቅር ለውጥ እንደሚያደርግ ዘጋቢዎች አመልክተዋል።</p>

<p>ሌላውና የወያኔ ኢህአዴግ ባለሥልጣናት ሲፋጩበት የነበረው ጉዳይ የውጭ ግንኙነት ፖሊሲያቸው በምን ጉዳይ ላይ መመስረት አለበት የሚለው ሲሆን፣ በመለስ ዜናዊ በኩል እንደቀረበ የሚነገረው ሃሳብ ወቅቱ የግሎባይላይዜሽን ስለሆነ፣ ከዚህ ዓለማቀፍ ሁናቴ መሸሽ ስለማንችል የፖለቲካ ፕሮግራማችንን ከዚህ ከወቅቱ የዓለም ሁኔታ ጋር ማስተካከል አለብን የሚል ነው ተብሏል።</p>

<p>ይህ የመለስ ዜናዊ አቋም የአብዮታዊ ዲሞክራሲ አመለካከታቸውን የመቀየር አዝማሚያ ያለው በመሆኑ፣ ተቃውሞው እንዳስነሳባቸው ለማወቅ ተችሏል። መለስ ዜናዊ ያቀረቡት አብዮታዊ ዲሞክራሲን የመተው ሃሳብ ዞሮ ዞሮ ወያኔ ኢህአዴግ እስከአሁን የተከተለውን ሃሳብ ጨርሶ የሚንድና አዲስ አሰራር ውስጥም ስለሚከተው ለፅድቅ ብለው የሰሩት ነገር ለኩነኔ እንዳይከታቸው በመስጋት በርካታ ባለሥልጣናት ነገሩ ቀስ ተብሎ እንዲፈፀም ካልሆነ በስተቀር አደጋ ውስጥ ይከተናል ብለው ፈርተዋል።</p>

<p>ይህንን በውጭ ኃይሎች እየተገፉ ያለውን ለውጥ ለመቀበል የማይቀር ቢሆንም፣ ነገሩ በፓርቲው መሪዎች ስምምነት ተደርሶበት ይቆይ እንጂ፣ ለበታች ካድሬዎችና ለህዝቡ መነገር የለበትም የሚል ሀሳብ ሲያፋጃቸው እንደነበረ ታውቋል።</p>

<p>በዚህም ነጥብ ላይ መከፋፈል ተፈጥሯል። ከፍተኛ የፓርቲው መሪዎች ነገሩን ካመኑበትና ከተቀበሉት ለበታች ካድሬዎችና ለህዝቡ ለምን ይደበቃል የሚል ጥያቄ ተነስቶ ሰፊ ግጭት እንደተደረገበት ለማወቅ ተችሏል። በዚህ ስብሰባ ላይ መለስ ዜናዊ ደግመው ደጋግመው "ደህንነታችን፣ ህልውናችን አደጋ ላይ ነው" ብለው ሲናገሩ ተደምጧል። ለደህንነታቸውና ለህልውናቸው አደጋ የሚሆነው ጉዳይ በይፋ ባይገለፅም የመለስ አዝማሚያ ከወቅቱ አለማቀፍ ሁኔታ ጋር የማስተካከልና ከምዕራባዊያን ድጋፍ የማግኘት ፍላጐት እንደሆነ የቅርብ ምንጮች አስረድተዋል።</p>

<p>በአንድ በኩል መለስ ምዕራባዊያንን ለመቅረብ ቢሞክሩም፣ ምዕራባዊያኑ የሚቀርቡላቸውን አንዳንድ ግዴታዎች ደግሞ ለመቀበል እየተሳናቸው መሆኑን ለከፍተኛ ባለሥልጣናት ቅርብ የሆኑ የዲፕሎማቲክ ምንጮች እየተናገሩ ናቸው።</p>

<p>እንደምንጮቹ አባባል ምዕራባውያን መለስንና ኢሳያስን በማቀራረብ፣ ሁለቱ ሀገሮች በኢኮኖሚ እንዲተሳሰሩ፣ የአሰብ ወደብም ለኢትዮጵያ ጥቅም እንዲውል ሀሳብ አላቸው። ኢሳያስ አፈወርቂ ወይም የሻዕቢያ አገዛዝ ካልተወገደ በስተቀር በኢትዮ-ኤርትራ መካከል ያለው የኢኮኖሚ ግንኙነት ሊኖር እንደማይችል ወይም መለስ ፍላጐት እንደሌላቸው በመግለፅ ለምዕራባውያኑ የወቅቱ ፍላጐት አስቸጋሪ እየሆነ ሄዷል። ሌላው መለስ በተደጋጋሚ እያነሱት ያለው ስጋት ከኤርትራ ጋር ባለው የድንበር ውዝግብ ምክንያት በኢሮብና በአዲ አቦ አካባቢ የሚጠጉ ታጣቂዎች ከወያኔ መንግሥት እያፈነገጡ በመምጣታቸው ነው ተብሏል። ለጉዳዩ ቅርበት ያላቸው ምንጮች እንደሚናገሩት የህዝባዊ ወያኔ ሃርነት ትግራይ ታጋዮችና፣ በኤርትራ አዋሳኝ ቀበሌዎች የሚገኙ ሰዎች ወደሽፍትነት መሰማራት ይዘዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ግንቦት 26 ቀን 1995</a></p>

</body>
</html>	














