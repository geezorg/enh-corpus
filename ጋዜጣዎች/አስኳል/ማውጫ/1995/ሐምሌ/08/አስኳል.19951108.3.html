<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻለቃ ፀሐዬ ወ/ሥላሴ እንዲከላከሉ ተበየነባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻለቃ ፀሐዬ ወ/ሥላሴ እንዲከላከሉ ተበየነባቸው</h2>


<p>የደህነት ኃላፊና የመለስ ዜናዊ የቅርብ አማካሪ የነበሩትን ክንፈ ገብረመድህንን በመግደል የተከሰሱት ሻለቃ ፀሐዬ ወ/ሥላሴ የቀረበባቸውን ክስ እንዲከላከሉ በከፍተኛው ፍ/ቤት አርብ ዕለት ተበየነባቸው።</p>

<p>ከፍተኛ ድብደባ ተፈፅሞባቸው ለረዥም ጊዜ ራሳቸውን ስተው እንደቆዩ የሚናገሩት ሻለቃ ፀሐዬ ወ/ሥላሴ፣ በአሁኑ ሰዓት በአዲስ አበባ ወህኒ ቤት በአንድ ክፍል ውስጥ ለብቻቸው ታስረው ይገኛሉ። ሻለቃውን እስር ቤት እየተመላለሱ የሚጠይቋቸው ባለቤታቸው ብቻ ሲሆኑ፣ ሻለቃ ፀሀዬ ወ/ስላሴ የ3 ልጆች አባት ናቸው።</p>

<p>ለ26 ዓመታት ከሕወኃት ጋር የዘለቁት ሻለቃ ፀሐዬ አቶ ክንፈን ከቅርብ ርቀት በሽጉጥ መትተው ገድለዋል ከተባለ በኋላ፣ በሕወኃት ሰዎች ክፉኛ ተደብደበዋል። በድብደባው ሳቢያ በፖሊስ ሆስፒታል ለረዥም ወራት ራሳቸውን ስተው ሲታከሙ ቆይተዋል። ባለቤታቸው በነፍስ መኖራቸውን ያወቁት ከ1 ዓመት በኋላ መሆኑን ለጉዳዩ ቅርበት ያላቸው ምንጮች ይናገራሉ።</p>

<p>አቶ ክንፈ ገብረመድህን በሕወኃት ባለሥልጣናት ዙሪያ በርካታ ሚስጥሮችን ያውቁ የነበረ ሲሆን፤ የቀድሞ ጠቅላይ ሚኒስትር ታምራት ላይኔን ለእስር በማብቃት ረገድ ቁልፍ ሚና የተጫወቱ ናቸው። የአቶ ክንፈ ገብረ መድህን የቅርብ ቤተሰቦች በአሁኑ ሰዓት ወደ ውጭ ሀገር መሄዳቸውን ቅርበት ያላቸው ምንጮች ይናገራሉ።</p>

<p>በሕወኃት ውስጥ ያለው ልዩነት በአሁኑ ሰዓት እየተባባሰ በመሄድ ላይ ሲሆን፤ በቅርቡ መቀሌ ላይ በተደረገ ስብሰባ ማዕከላዊ ኮሚቴው 19 ለ16 በሆነ ድምፅ ተከፋፍሏል። ማዕከላዊው ኮሚቴ የተለያየው በባድመ ጉዳይ ዙሪያ ነው። መለስ ዜናዊ ለዘብተኛ አቋም እያራመዱ ሲሆን፣ ከእሳቸው ጋር የቅርብ አጋር ሆነው የሚንቀሳቀሱት የውጭ ሚኒስትሩ ስዩም መስፍን እንደሆኑ ይነገርላቸዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሐምሌ 8 ቀን 1995</a></p>

</body>
</html>	














