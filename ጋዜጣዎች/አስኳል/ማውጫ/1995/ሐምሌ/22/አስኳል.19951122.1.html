<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ረሃብተኞች ነን፣ ባድመን ስጡ ካሉን እንሰጣታለን"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ረሃብተኞች ነን፣ ባድመን ስጡ ካሉን እንሰጣታለን"</h2>


<p>በጠ/ሚ/ሩ ቢሮ እንደተዘጋጀና የሀገሪቱ የውጭ ፖሊሲ ነው ተብሎ ከፍተኛ ባለሥልጣናት ተወያይተውበት የፀደቀው ሰነድ በባድመ ዙሪያ ባሳፈረው ፅሁፍ "ረሃብተኞች ነን፣ ባድመን ስጡ ካሉ እንሰጣለን" የሚል እንድምታ ያለው ሀተታ አሰፈረ።</p>

<p>ሀተታው በከፊል እንዲህ ብሏል "የመጣው ቢመጣ መሬታችንን አሳልፈን አንሰጥም ከሚለው አቅጣጫ የሚነሳውም መነሻው በመሰረቱ የተሳሳተ ብቻ ሳይሆን ፀረ-ህዝብም ነው። ፍርድ ስለተዛባ እርሱን ለማቃናት በህጋዊ መንገድ ጥረት እናድርግ እንታገል ማለት ትክክል ነው። ከዚህ አልፎ ሳስተዳድረው የነበረው መሬት በፍርድ ለሌላ ተወስኗልና የመጣው ቢመጣ አልቀበልም ማለት ግን ከህግ ውጪ መሆን፣ የሰላምን መንገድ ረግጦ የጦርነትን መንገድ የሻዕቢያን መንገድ መከተል ማለት ነው። የመጣው ይምጣ እንዋደቃለን የምንለው የተጎሳቆለ የዜጎቻችን አካላት የእህል መለመኛ የሆነበትን ውርደት ለማጥፋት በሚደረገው ትግል ውስጥ ነው። የመጣው ይምጣ የምንልበት ጉዳይ የህግ የበላይነትን የማረጋገጥ ጉዳይ ነው። መላው ኤርትራ በኢትዮጵያ አስተዳደር ስር ነበር። እና የመጣው ይምጣ ኤርትራን ከኢትዮጵያ ማቆየት አለብን አንልም። ምክንያቱም ቀድሞውኑ በህጋዊ መንገድ የተፈፀመ ባለመሆኑ። ህገመንግስታችን ማንኛውም ብሄር ብሄረሰብ መገንጠል ይችላል ይላል። ለመገንጠል የሚፈልግ ቢመጣ ለመሬታችን እስከመጨረሻው እንዋደቃለን አንልም፣ ለምን? በህጋዊ መንገድ የሚፈፀም ስለሚሆን። ዓላማችን የህዝቡን ጥቅም ማረጋገጥ፣ የህግን የበላይነት ማረጋገጥ እንጂ የመሬት ትርፍና ኪሳራን ማስላት አይደለም። በባድመ ጉዳይም ሌላ መንገድ የለም። ጥሬ ሃቆችን አንሸፋፍንም። ዓላማችን ሻዕቢያን አስገድደን ስናስፈርመው ለድል በቅቷል። ከዚያ በኋላ የኛ ጉዳይ ሰላም፣ ልማትና ዴሞክራሲ ነው። ቀይዶ የሚይዘንን፣ መስራት የሚከለክለንን በአመፅ የሚቀጠቅጠንን ለመመከት ካልሆነ በቀር አንዲት ጥይትም አንተኩስም። የሰሞኑ ውሳኔ ከህግ አኳያ ጠማማ በመሆኑ በርሱ ምክንያት ብቻ እንቃወመዋለን፣ እንዲስተካከልም የቻልነውን ያህል በህጋዊና ሰላማዊ መንገድ ሁሉ እንታገላለን። ከዚህ አልፈን በሻዕቢያና በጥገኞች ጭፈራ ውስጥ ገብተን እስክስታ አንወርድም፣ አናጨበጭብም። ከነርሱ ጋር አንሸማገልም፣ በጠንካራ መተክላዊ አቋማችን ላይ አንደራደርም። ሳናመነታ ውሳኔውን ከህግ አኳያ እንቃወመዋለን፣ ከህጋዊና ሰላማዊ መንገድ ውጪ የሆነችውና ከልማትና ዴሞክራሲ ዓላማችን የምታደናቅፍ አንዲት እርምጃ እንኳን አንወስድም ብለን ያለምንም ማመንታት በፅናት እንቆማለን፣ እናውጃለን። በባድመ ጉዳይ ላይ በመርህ ላይ የተመሰረተው ጉዳይ ይህና ይህ ብቻ ነው። ከዚህ ውጪ ከጊዜያዊ ስሜቶች ጋር መደርደር የጥፋት መንገድ ነው። ከዚህ ውጪ ከሞቀው ጋር አብሮ መሞቅ፣ በሞቀ ጭፈራ ውስጥ ገብቶ መዝለል አድርባይነት፣ ኋላቀርነትና ፀረ-ህዝብነት እንጂ ኢህአዴግነት አይደለም። ስለሆነም ኢህአዴግና አባላቱ የሚያልሙት አይደለም። ህዝቡን አስረድተው አማራጮችንና በመርህ ላይ የተመሰረቱ (መተክላዊ) ጉዳዮችን በግልፅና በጥሬው አስቀምጠው ውሾቹ ይጩኹ ግመሉ ግን ከመንገዱ ወይ ፍንክች በማለት ነው የሚታገሉትና መታገል የሚገባቸው" ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሐምሌ 22 ቀን 1995</a></p>

</body>
</html>	














