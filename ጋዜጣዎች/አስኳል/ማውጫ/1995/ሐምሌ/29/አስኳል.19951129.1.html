<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>15 ተቃዋሚ የፖለቲካ ድርጅቶች በአሜሪካ ህብረት ፈጠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">15 ተቃዋሚ የፖለቲካ ድርጅቶች በአሜሪካ ህብረት ፈጠሩ</h2>


<p>ከሐምሌ 19-26 በዋሽንግተን ከተማ የተካሄደው የተቃዋሚ የፖለቲካ ድርጅቶች ጉባኤ ከትላንት በስቲያ በተሳካ ሁኔታ ተጠናቀቀ።</p>

<p>15 የተቃዋሚ ፖለቲካ ድርጅቶች ሶስት ሶስት ተወካዮቻቸውን በማሳተፍ የተካሄደው ይህ የፖለቲካ ድርጅቶች ጉባኤ ሲጠናቀቅ ማዕከሉን ኢትዮጵያ ውስጥ ያደረገ ህብረት ፈጥሯል። የህብረቱ ስያሜ የኢትዮጵያ ዴሞክራሲያዊ ኃይሎች ህብረት እንዲሆን ወስነዋል። ህብረቱ አንድ ሊቀመንበርና ሁለት ሊቃነ መናብርት፣ አንድ ዋና ፀሐፊ እና ሁለት ምክትል ፀሐፊ እንዲኖሩት ተደርጐ የተዋቀረ ሲሆን፣ በዚህም መሠረት ዶ/ር በየነ ጴጥሮስ የህብረቱ ሊቀመንበር፣ ዶ/ር መራራ ጉዲና ምክትል ሊቀመንበር ዶ/ር አድማሱ ገበየሁ ዋና ፀሀፊ ሲሆኑ፣ አቶ ሙሉ መጃህ ምክትል ፀሐፊ በመሆን ተመርጠዋል። ከኢትዮጵያ ውጭ ያለውን ህብረት ለመምራት አቶ ከፍያለው ክብረት፣ ምክትል ሊቀመንበር መቶ አለቃ አያሌሰው ዶሴ ምክትል ፀሐፊ ሆነው ሲመረጡ፣ ኦዲትና ኢንስፔክሽን ኢንጂነር ቅጣው እጅጉ፣ ሻለቃ ጌታቸው መንግሥቴ፣ ዶ/ር ፍስሃ ዳምጠው ሆነው ተመርጠዋል። </p>

<p>ሀገር ውስጥ ከሚንቀሳቀሱትና በጉባዔው ላይ ተሳታፊ ከሆኑት 4 ድርጅቶች መካከል ዶ/ር በየነ ጴጥሮስ፣ ዶ/ር መራራ ጉዲናና ዶ/ር አድማሱ ገበየሁ የተሳታፊዎችን ድምፅ አግኝተው ለመመረጥ የበቁ ሲሆን፣ በአንፃሩ ከመላው ዐማራ ህዝብ ድርጅት የተገነጠለችው አንጃ (መኢአድ) ባዶ እጇን ተመልሳለች። ለማካካሻነት በኦዲትና ኢንስፔክሽን ውስጥ እንድተካተት ተደርጓል። የመላው ዐማራ ሕዝብ ድርጅት አልተሳተፈም በሚል በአሜሪካና በአውሮፖ ከፍተኛ ውዝግብ ተነስቶ መሰንበቱ ይታወሳል። የመዐሕድን ጉዳይ አንስተው በድረ ገጽ (በኢንተርኔት) ላይ ሰፊ ተቃውሞ ካነሱት መካከል ዝነኛው ፕሮፌሰር ዓለም እሸቴና በዋሽንግተን ዙሪያ የሲቪክ ማህበርት ሊቀመንበር ዶ/ር ማንከልክሎት ኃይለ ሥላሴ በዋናነት የሚጠቀሱ ናቸው።</p>

<p>መኢአድ በጉባኤው መዝጊያ ላይ ትርጉም ያለው ቦታ ሳታገኝ መቅረቷና መዐሕድ እንዳይሳተፍ እንቅፋት መሆኗ ውዝግቡን በይበልጥ ያጧጧፈ ሲሆን፣ የመኢአድ ደጋፊዎች ራሳቸው ግራ መጋባታቸው በድረ ገጽ ላይ እየገለፁ ናቸው። አንድ የመኢአድ ደጋፊ በድረ ገፅ ላይ ባወጡት አስተያየት "መኢአድ ባይኖርም መዐሕድ ቢካፈል ኖሮ እንደዚህ በቀላሉ ወደጐን አንገፋም ነበር። መኢአድ/ መዐሕድ የሚለው ክፍፍል የዐማራውን ህዝብ እየጐዳው ለመሆኑ ጥሩ ምልክት ነው" ብለውታል። በሰሜን አሜሪካ ያሉ የመዐሕድ አባላት በበኩላቸው "መኢአድ የሚባለው ማወናበጃ የዐማራ ሕዝብን ከፖለቲካ መድረኩ ላይ ለመገፍተር የተሸረበ ሴራ ለመሆኑ ማስረጃ ነው" እያሉ መሆናቸውን ለማወቅ ችለናል። በጉባኤው ላይ የተሳተፉት የመኢአድ ወኪሎች በሁኔታው ማፈራቸውን ከዋሽንግተን የደረሰን ዜና ገልጿል። እዚህ አዲስ አበባ ያሉት የመዐሕድ ኃላፊዎች ግን "ጉባዔው በተሳካ ሁኔታ በመጠናቀቁ ተደስተናል" ከማለት ባሻገር አስተያየት ከመስጠት ተቆጥበዋል። ከጉባኤው በከፍተኛ ድል የወጣው ኢዴፓ ሲሆን፣ እዚህ ሀገር ቤት ውስጥ "ትዴኢ" በሚል ጥላ ሥር የተሰባሰቡት ድርጅቶች "አብረን ለመሥራት አናምነውም" በማለት የከፈቱበት የፖለቲካ ጦርነት ዶ/ር አድማሱ ገበየሁ የህብረቱ ዋና ፀሐፊ ሆነው መመረጥ ያቀረቡት ሀሳብ ተቀባይነት እንዲያጣ አድርጐታል። የፖለቲካ ታዛቢዎች እንደሚሉት ከሆነ፣ ከአሁን በኋላ በኢዴፓ ላይ የተካሄደው አፍራሽ ፕሮፖጋንዳ መቋጫ የሚያገኝበት ሁኔት ተመቻችቷል። ጉባኤው ካሳለፋቸው ውሳኔዎች መካከል አንዱ በህብረቱ ውስጥ ያሉ ፓርቲዎች እርስ በእርስ መጐነታተል የለባቸውም የሚል ነው።</p>

<p>ጉባኤው ሲጠናቀቅ ተሳታፊዎች ከተስማሙባቸው ነጥቦች መካከል የሚከተሉት ይገኙበታል፦</p>

<p>1.የሕይወኃት/ኢህአዴግን መንግሥት በሰላማዊ መንገድ ለመታገል።</p>

<p>2. በ1997 በሚደረገው (ነፃና ፍትሃዊ) ምርጫ በመሳተፍ በኢትዮጵያ ዴሞክራሲያው ለውጥ ለማምጣት</p>

<p>3. በሰላማዊ ትግል ብሔራዊ እርቅ ለማምጣት መጣር</p>

<p>4. የህብረቱ ዋና ጽ/ቤት በአዲስ አበባ እንዲሆን</p>

<p>5. ከዚህ በፊት የነበሩ የፖለቲካ ድርጅቶች ህብረቶችና ግንባሮች በአዲሱ ህብረት እንዲተኩና የእያንዳንዱ ድርጅት ድርጅታዊ ነፃነት እንዲከበር የሚሉት ናቸው።</p>


<p class="align-center"><a href="/Gazettas/Askwal/info/Askwal.sera.html">ከአስኳል ሐምሌ 29 ቀን 1995</a></p>

</body>
</html>	














