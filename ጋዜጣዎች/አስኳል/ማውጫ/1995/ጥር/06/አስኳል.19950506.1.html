<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የራህማ መስጊድ "ፈረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የራህማ መስጊድ "ፈረሰ</h1>


<p>ስለ ራህማ መስጊድ ሪፖርተር ለትላንት ሰኞ አጥቢያ ገና ሰማይና ምድሩ ሳይላቀቅ የታላቁ አንዋር መስጊድ ሙዚን ለማለዳው ፀሎት ማጉያ ለሙስሊም ምዕመናን ጥሪ ሲያደርጉ እንደተለመደው ከእንቅልፌ ብነቃም ገና አዕምሮዬ አልተነቃቃም። እንደማሸለብ እያደረገኝ ባለበት ወቅት አብሬው የምኖረው ጓደኛዬ ከመኝታው ዘልሎ ተነሳና ቀሰቀሰኝ። ከአንገቴ ቀና ስል ተኩስ ይቀልጣል። </p>

<p>የሚተኮሰው ከየት አቅጣጫ እንደሆነ ለመለየት ጊዜ አልፈጀብኝም። ዷ፣ዷ፣ዷ፣ዷ፣ የነፍስ ወከፍ ጦር መሣሪያ ድምፅ። ተረረረም..ተረረረም..::አውቶምማሪክ ክላሽ... አረፍ እያለ ተኩሱ ይንጣጣል። ከቤታችን አካባቢ መሆኑ ግልፅ ነበር፡ በር ከፍተን ስንወጣ ገና ሰማይና ምድሩ አልተላቀቀም። "የገና ዥንበር በጊዜ ስለማትጠልቅ ለሊቱም ቶሎ አይነጋም እንዴ?አሉ።እንደኛው የመሣሪያው ተኩስ አባንኖ የቀሰቀሳቸው የጐረቤት ባልቴት። ንግግራቸው ጥርት ብሎ ይሰማን ነበር።</p>

<p>ወጣ ገባ እያልን ብዙ ተንቆራጠጥን። ከቤታችን አካባቢ ቢሆንም አቅጣጫው ወደ አልታወቀ ተኩስ መሀል መግባቱን ባልንጀራዬ አልወደደውም። ስለዚህም ጥቂት መታገስ ነበረብን።</p>

<p>ድው....ድው...ድው...ዷ.ዷ.ዷ። ተረረም ..ተረረም..ቡፍ ቡፍ ተኩሱ አረፍ እያለ ቀጥሏል።</p>

<p>መጨረሻ ላይ የተሰማው ብፍ ያለውን የተኩስ ድምፅ ሲሰሙ ባልቴቷ ጓረቤታችን እሪታቸውን አቀለጡት። ከባልንጀራዬ ጋር ተወያየን። ወደ አየር ሳይሆን አንድ ነገር ላይ ያረፈ ጥይት ሳይሆን አይቀርም ብለን በመተያየት ብቻ ሳንነጋገር ተግባባን። ለሊቱ የአህያ ሆድ መምሰል ጀምሯል። ሁለታችንም ልብሶቻችንን ለባብሰን ከመኖሪያችን ከአባ ኮራን ሰፈር ተነስተን የተኩሱ ድምፅ አቅጣጫ እየተከተልን በፍጥነት መጓዝ ጀመርን።</p>

<p>ወደ ጓጃም በረንዳና ዩሐንስ ቤተክርስቲያን ከሚወስደው አውራ መንገድ ለመውጣት የመንደራችንን ኮረኮንች መንገድ ሳንጨርስ የጥይቱ ድምፅ የሚመጣው በአጐራባቻችን ቀበሌ ውስጥ ከሚገኘው ከራህማ መስጊድ መሆኑንበድንጋጤ ከሚሯሯጡት ሰዎች አንደበት ሰማን። ከትላንት ወዲያ እሁድ ከሰዓት በኋላ የራህማን መስጊድ የማፍረስ እንቅስቃሴ እንደነበር የአካባቢው ሕዝብ ጆሮ ጠገብ በመሆኑ ሁኔታው ለማንም እንግዳ አልሆነበትም።</p>

<p>ጥበቡ ሆስቶታል ከመድረሱ በፊት የማዕድ ቤት ዕቃዎች ማስቀመጫ አነስተኛ የእንጨት ሳንቃ ቁምሳጥን እየተሰራ ከሚሸጥበት አካባቢ ወደ ቀኝ የሚያስገባውን የመንደር የውስጥ ለውስጥ መጋቢ መንገድ ይዘው ሲሄዱ ተዳፋቱ ላይ በተለምዶ ፋንዶ ሜዳ እየተባለ በሰፈሩ ነዋሪ የሚጠራው ስፍራ ላይ ነው የተሰራው የራህማ መስጊድ በወረዳ 1 ቀበሌ 03 መስተዳድር ክልል ይገኛል።</p>

<p>የራህማ መስጊድ ከተገነባ በግምት ሁለት ዓመት ይህል ይሆነዋል ነው የሚሉት። የአካባቢው ሙስሊሞች እንደገነቡት ነው የሚነገርው። የወረዳው የኢስልምና ጉዳዮች ጽ/ቤትና የወረዳው መስተዳድር ጉዳዩን በጥልቀት ያውቁታል። በየጊዜው የምእመኑ ቁጥር እየጨመረ በመምጣቱ ውሃ መብራት ስልክ ገብቶለት በኮሚቴ የሚተዳደር መስጊድ መሆኑ ይነገርለታል።</p>

<p>ከቅርብ ጊዜ ወዲህ በአካባቢው የሚገኘው የጥበቡ ክሊኒክ ስፍራውን በሊዝ ስለገዛው የሰፈሩ ኗሪ እንደሚለቅ ነው የሚነገረው። ለጥቂቶቹ የጥበቡ ክሊኒክ ባለቤት ሌላ ቦታ ቤት ሠርተው አስፍረዋቸዋል ነው የሚባለውጉዳዩ ፍ/ቤት ቀርቦ ውሳኔ ተሰጥቶበታል ተብሎ ነው ትላንት ሰኞ አጥቢያ ማከዳ ላይ አፍራሽ ግብረ ኃይል በስፍራው ተገኝቶ ለማለዳ ፀሎት (ሱቢህ ሶላትን መስጊድ ከገቡት ጋር ግጭት እንደተፈጠረ ለማወቅ ችለናል።
</p>

<p>ሞቅ ወዳለበት ተኩስ መሀል ለመግባት ባንችልም ዙሪያውን እያንዣበብን በቅርብ ርቀት ሁኔታውን ትከታትለናል። ከአጐራባች መንደሮች ሰው የተኩሱ ድምፅ እየሳበው ስለተበራከተ ፖሊሶች መንገድ መዝጋት የጀመሩት ከንጋቱ 12 ሰዓት ላይ ነበር። ከጣሊያን ስፈር ከአባኮራን ሰፈር ከአሜሪካን ግቢ ከጐጃም በረንዳ ከሰሜ ሜዳ አልፎ ተርፎም ከክፍለ ሀገር አውቶቡስ ተራ ሳይቀር ሕዝቡ ወደ አካባቢው የመጣው በመስኪዱ ጉዳይ ተስቦ ብቻ አልነበረም።</p>

<p>ዩኒፎርም የለበሱ ተማሪዎች ወደ ስራ የሚሄዱ ሠራተኞችና ሥራ አድረው ወደ ቤታቸው የሚመለሱ ሁሉ ከላይ ከዩሐንስ ቤተክርስቲያን ወደ ጐጃም በረንዳ ከታች ወደቀድሞው ቢስቤት አዳዲስ) መገንጠያ አውራ ጐዳናው በፖሊሶች በመዘጋቱ እግረኞችም ሆኑ ባለ ተሽከርካሪዎች ማለፍ አልቻሉም።</p>

<p>ከመስጊዱ ማዶ ከጣሊያን ሰፈር የውስጥ ለውስጥ መንገድ መኖሩን የሚያውቁ ውስጥ አዋቂዎች ጠቆሙንና ዙሪያው ዞርን። በጣልያን ሰፈር በኩል ወደ መስጊዱ ተጠግተን ሁኔታውን ተከታትለናል። በርካታ የጦር መሣሪያ የያዙ ፖሊሶች አካባቢውን ወርረውታል። ወደ መስጊዱ በሚያስገባው መንገድላይ በቆሙ ፖሊሲች የታገዱት ሙስሊሞች ተሰባሰቡና ኃይላቸውን አጠናከረው "አላሁ አክበር" እያሉ ወደ መስኪዱ ከመግባታቸው የወረዳ 1 እና የወረዳ 9 ፖሊሶች ሊያቆሟቸው አልቻሉም። ሙስሊሞች ብቻ ሳይሆኑ የአካባቢው ኗሪ የሆኑ ክርስቲያኖችም ከሙስሊሞቹ ጐን በመቆም የእምነት ስፍራው እንዳይፈርስ ሲተባበሩ ተሰተውለዋል።</p>

<p>በውስጥ ለውስጥ መንገዶች አድርገን ስለራህማ መስጊድ ጐዳይ ውስጥ አዋቂ ወደሆነ ጓደኛይዬ ቤት ሄደን አገኘነውና ስለሁኔታው በስፋት ተጨዋውተን ቀጠሮ ተቀብለን ተመለስን ዩሐንስ ቤተክርስቲያን አካባቢ በርካታወጣቶች "አላሁ አክበር አላሁ አክበር" እያሉ ከወደታች ከአዲስ ሞድ ሆቴል አካባቢ ወደ ላይ እየሮጡ ይመጣሉ ጥይት ይተኩሳል። ሁኔታውን እንደተረዳነው የመጀመሪያው ኃይል መስጊዱ ውስጥ ጥሶ በመግባቱ ልዩ ኃይል መጥቶ በመሣሪያ ተኩስ ህዝቡን አስወጥቶ መስጊዱን ብቻ ሳይሆን የጥበቡም እጅ አለበት በማለት የጥበቡን ክሊኒክ ለማጥቃት የተደረገ እንቅስቃሴ እንደነበር ተገንዝበናል።</p>


<p>የሁለቱ ወረዳ ፖሊሶች የህዝቡን አመጽ ስላልቻሉት ልዩ ኃይል በቆረጣ ገብቶ እንደተቆጣጠረው ወጣቶች ወንዶችና ሴቶች የሚበዙበት ኃይል ደግሞ በፋንዶ ሜዳ አድርገው በእማሆይ ጠጅ ቤት በኩል ወደ አዲስ ሞድ ሆቴል በማምራት በቆረጣ ስልት ተጠቅመው የጥበቡን ክሊኒክ ለማጥቃት ያደረጉት ሙከራ ከፖሊሶች በሚወርደው የተኩስ እሩምታ ተገትቷል።ግን ብለው የሚሸሹ ወጣቶች ዩሐንስ ቤተክርስቲያን አካባቢ አላሁ አክበር እያሉ በእጆቻቸው ድንጋይ ይዘው በብዛት ሆነው ሲሄዱ በተሰማው ተኩስ ቢበተኑም አንድ ወጣት ወድቆ ተመልክተናል። የሸሹት ወጣት ጓደኞቹ ተመልሰው በመምጣት የታርጋ ቁጥር ...አ.አ የሆነች ትንሽ ታክሲ በማስቆም አሳፍረው ይዘውት እንደሄዱ በተቀሩት ላይ ተኩስ ስለበረታ ወደ አቡነ ጴጥሮስ መንገድ አብረን በመሮጥ ላይ እያለን የታርጋ ቁጥር...ነጭ ቶዮታ ላንድ ክሩዘር መኪና ውስጥ ደም የሚፈሰው ወጣት ደጋግፈው የያዙ ወጣቶች እንደነበሩ እያየን በሩጫ ስፍራውን ለቀናል። ታክሲዋ ውስጥ ይዘውት የገቡት ወጣት ይሁን ወይም ሌላ የቆሰለ ወጣት መሆኑን ለማረጋገጥ ግን በወቅቱ አልቻልንም።</p>


<p>ቆየት ብሎ እንደሰማነው አንድ የወረዳ ቀበሌ 06 በተለምዶ ወለዲን ሠረር እየተባለ የሚጠራው ሰፈር ልጅ መቁሰሉን አረጋግጠናል። ሁኔታው እየተረጋጋ የመጣው በግምት ከቀኑ 4 ሠዓት በኋላ ሲሆን በቆርቆሮ የተሰራው የራህማ መስጊድ እየፈረሰ በፍርስራሹ ወደ መስጊዱ የሚያስገባው መንገድ በር እንደተሰራበት ታውቋል።</p>

<p>ጥበቡ ክሊኒክ መስጊዱ ፈርሶ አካባቢውን ለማጠቃለል ያቀረበው ጥያቄ ከፍተኛ የህዝብ ቁጣ ቀስቅሷል። ከቀኑ 6 ሰዓት ግድም ከኑር መስጊድ (ቦኒን ሠፈር) የታሰሩትን ሙስሊም ምዕመናን ለማስፈታት ወደ ወረዳ ፖሊስ ጣቢያ ሄደው አንፈታም ተብለው መመለሳቸው ከውስጥ አዋቂዎቹ ተረድተናል። ህትመት ከገባን በኋላ ይለቀቁ አይለቀቁ ለማወቅ አንችልም።</p>

<p>የራህማ መስጊድ ጉዳይ በተመለከተ የመስጊዱ ኮሚቴ አባላት አፈላልገን ነበር። መታሰራቸው የተነገረንን ያህል ለጊዜው ከአካባቢው ዘወር ማለታቸውንም አድምጠናል። የራህማ መስጊድ ስልክ ቁጥር ቀኑን ሙሉ ብንደውል ምላሽ የሚሰጠን ልናገኝ አልቻልንም።</p>


<p class="align-center"><a href="/Gazettas/Askwal/info/Askwal.sera.html">ከአስኳል ጥር 6 ቀን 1995</a></p>

</body>
</html>	














