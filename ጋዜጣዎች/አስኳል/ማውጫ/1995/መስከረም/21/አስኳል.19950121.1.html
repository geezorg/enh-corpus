<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዓለም አቀፍ ተቋማት የሚሰሩ ኢትዮጵያውያኖች ማስጠንቀቂያ ተሰጣቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዓለም አቀፍ ተቋማት የሚሰሩ ኢትዮጵያውያኖች ማስጠንቀቂያ ተሰጣቸው</h2>


<p>የገቢዎች ሚኒስቴር በተለያዩ ዓለም አቀፍ ተቋማት የሚሰሩ ኢትዮጵያውያን የገቢ ግብር አይከፍሉም በማለት ማስጠንቀቂያ አወጣባቸው። እንደ ገቢዎች ሚኒስቴር ከሆነ በዓለም አቀፍ ተቋማት ውስጥ የሚሰሩት አብዛኖቹ ኢትዮጵያዊያን ግብር የማይከፍሉ በመሆኑ ግለሰቦቹ ተከታትሎ በመያዝ በገንዘብና በእስር አስቀጣቸዋለው ብሏል። </p>

<p>እንዲሁም በአዲስ አዋጅ መሰረት ድሮ ከ3000 ብር በላይ ደመወዝ በሚያገኙ ግለሰቦች ላይ ተጥሎ የነበረው የ40 ከመቶ ግብር ወደ 35 ከመቶ ዝቅ ማለቱንና፣ ይህም የግብር መጠን ተግባራዊ የሚሆንበት መነሻ ደመወዝ ከ3000 ብር ወደ 5000 ብር ከፍ ማለቱን አስታውቋል።</p>

<p>የገቢዎች ሚኒስቴር ያወጣው መግለጫ ሙሉ ቃል እንዲህ ይነበባል፦ "የዲፕሎማቲክ መብት ባላቸው ዓለም አቀፍ ድርጅቶች፣ የውጭ አገር መንግሥታት ኤምባሲዎች ሚሲዮኖችና የኮንስለር ተቋሞች ውስጥ ለሚሠሩ ሠራተኞች የተሰጠ ማሳሰቢያ፦</p>

<p>ከማናቸውም ገቢ ግብር ስለማስከፈል በወጣው አዋጅ ቁጥር 173/53/ እንደተሻሻለ/ እና ይህንን አዋጅ በተካው የገቢ ግብር አዋጅ ቁጥር 286/94 አንቀፅ 65/4/ የዲፕሎማቲክ መብት ባላቸው ዓለም አቀፍ ድርጅቶች የውጭ አገር መንግሥታት ኤምባሲዎች ሚሲዮኖችና በማንናቸውም የኮንሰለር ተቋሞች ውስጥ የሚሠሩ ሠራተኞች በመቀጠር የሚያገኙትን ገቢ በየወሩ እያስታወቁ ግብር መክፈል እንደሚገባቸው ተደንግጓል።</p>

<p>ይሁን እንጂ በተዘረዘሩት ድርጅቶች ውስጥ ከሚሰሩ ሠራተኞች መካከል አብዛኛዎቹ ህጉን አክብረው ግዴታቸውን ሲወጡ አይታይም።</p>

<p>መንግሥት ለህብረተሰቡ ለሚሰጣቸው አገልግሎቾች ማስፈፀሚያ የሚውለው ገቢ የሚገኘው በአመዛኙ በግብርና ቀረጥ አማካኝነት እንደሆነ ይታወቃል። በግብር አማካኝነት የሚሰበሰበው ገቢ በሙሉና በሚጠበቀው ጊዜ ካልገባ በብሔራዊ ኢኮኖሚ እድገት ላይ ተፅዕኖ እንደሚኖረው ግልፅ ነው።</p>

<p>የመንግሥት ተግባሮች መስተጓጐል የልማት እውን ያለመሆን ስለሆነ ለታክስ ሕጐች አለመገዛት የህብረተሰቡን እርምጃ የሚገታ ብቻ ሳይሆን ጨርሶ እንዳይቀንሳቀስ የሚያደርግ ነው። ምክንያቱም በመንግሥት ኃላፊነት የሚከናወኑ የማህበራዊና የኢኮኖሚ እንቅስቃሴ መሠረት ስለሆኑ ነው። ማንኛውም ገቢ የሚያገኝ ሰው የግብር ግዴታውን ካልተወጣ በህብረተሰቡ ከፍተኛ ወንጀል መፈፀሙ ነው። በዚህም ምክንያት ጥያቄው የፍትሃ ብሔር ጥያቄ ብቻ ሳይሆን የወንጀል ጥያቄም የሚያስነሳ ይሆናል።</p>

<p>በዚሁም መሠረት አዲሱ የገቢ ግብር አዋጅ ከሌሎችም መካከል ሕግ በሚያዘው መሠረት ገቢውን አስታውቆ የሚፈለግበትን ግብር ባለከፈለ እንዲሁም ግብር የሚከፈልበትን ገቢ በደበቀ ሰው ላይ የገንዘብና የእሥራት ቅጣትን የጣለ ሲሆን፣ የመጨረሻና ተፈፃሚ የሆነውን ግብር ባለመክፈላቸው በሕግ ጥፋተኛ ሆነው የተገኙ ሰዎችን ሀብትን ንብረት በመያዝ ለግብሩ ክፍያ ማዋል እንዲችሉ ለግብር ሰብሳቢ አካላት ሥልጣን ሰጥቷል።</p>

<p>በሌላ በኩል ሐምሌ 1 ቀን 1994ዓ.ም ጀምሮ ሥራ ላይ በዋለው የገቢ ግብር አዋጅ ቁጥር 286/94 ከመቀጠር በሚገኝ ገቢ ላይ የሚከፈለው ከፍተኛው የማስከፈያ መጣኔ ከ40 በመቶ ወደ 35 በመቶ ዝቅ እንዲል የተደረገ ሲሆን ይኸው ከፍተኛ የማስከፈያ መጣኔ የሚያርፍበት ወርሃዊ ገቢም ከብር 3,000 ወደ ብር 5,000 ከፍ ብሏል። በዚህም ምክንያት በእያንዳንዱ ታክስ ላይ ከፋይ ላይ የተጣለው ጫና ከቀድሞው ያነሰ ነው።</p>

<p>ስለዚህ የዲፕሎማቲክ መብት ባላቸው ዓለም አቀፍ ድርጅቶች የውጭ አገር መንግሥታት ኤምባሲዎች ሚሲዮኖችና ኮንስለር ተቋሞች ውስጥ የሚሠሩ ሠራተኞች የሚፈለግባቸውን የደወመዝ ገቢ ግብር ሜክሲኮ አደባባይ በሚገኘው የፌዴራል አገር ውስጥ ገቢ ባለሥልጣን የአዲስ አበባ ቅርንጫፍ እየቀረቡ እንዲከፍሉ እያስገነዘብን ቀደም ሲል ስለሚፈለግባቸው ግብር ከባለሥልጣኑ መ/ቤት ጋር በመመካከር የአከፋፈል ስልት መዘርጋት የሚቻል መሆኑን እንገልፃለን።</p>


<p class="align-center"><a href="/Gazettas/Askwal/info/Askwal.sera.html">ከአስኳል መስከረም 21 ቀን 1995</a></p>

</body>
</html>	
