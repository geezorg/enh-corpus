<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሸራተን ተቃዋሚዎች ሳይገኙ ቀሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሸራተን ተቃዋሚዎች ሳይገኙ ቀሩ</h1>


<p>የሸራተን ስብሰባ እንደተባለው በ8 ሰዓት አልተከፈተም ነበር። ጠቅላይ ሚኒስትሩ ሲጠበቁ ከግማሽ ሰዓት በላይ አልፎ ነበር። በመጨረሻ ላይ ጠቅላይ ሚኒስቴር መለስ ዜናዊ ወደ አዳራሹ ሲገቡ በኢንተር አፍሪካ ባለሥልጣናትና ጠባቂዎቻቸው ታጅበው ነበር።</p>

<p>አዳራሹ ውስጥ ቀደም ብለው የገቡት ሰዎች በአብዛኛው ሙሉ ሱፍ ልብስ ከነከራባቱ ያደረጉ ስለነበር ጠ/ሚ/ሩ ብቅ ማለታቸው ሁደቱን በቴሌቪዥን ሊከታተለው የነበረውን ሕዝብ አስገርሞታል። ግማሹ የጠቅላይ ሚኒስቴሩ አሰባሰብ የንቀት ነውን? በማለት የጠየቀ ሲሆን ግማሹ ደግሞ ያ ሁሉ ሰው ሱፍ በሱፍ ለብሶ ጠቅላይ ሚኒስቴሩ ቀላል ልብስ መልበሳቸው አሳፍሯቸው ይሆን? ብሎ ጠይቋል።</p>

<p>ለማንኛውም ጠቅላይ ጥሚኒስቴሩ አዳራሽ ውስጥ ገብተው ወደመድረኩ ሲያመሩ መድረክ ላይ የነበሩት በሙሉ ብድግ ብለው ተቀብለዋቸዋል።</p>

<p>መድረኩ ላይ ከነበሩት መካከል ሼህ አላሙዲን በዋናነት ይታዩ ነበር። ከጐናቸው የሜድሮች ሥራ አስኪያጅ የሆኑን ዶ/ር አረጋን አስቀምጠዋል። በአወያይ የተሰየሙት አቶ ክፍሌ ወዳጆ በበኩላቸው ከጐናቸው አቶ አብዩ ሳሙኤልን በግራ አስቀመጠው በቀኝ በኩል ጠ/ሚ/ር መለስ እንዲቀመጡ አድርገዋል። </p>

<p>ከመድረኩ ፊት ለፊት በስተግራ በኩል በውይይቱ ላይ የተሳተፍ የፖለቲካ መሪዎች ተቀምጠው ነበር። የኢዴፓው ዶ/ር አድማሱ ገበየሁ፣ ዶ/ር ኃይሌ አራያ ልደቱ፣ አያሌውና፣ በርካታ የኢዴፓ ማዕከላዊ ኮሜቴ አባላት ከነዚህ በስተጀርባ ተቀምጠው ነበር። ከጐናቸው የኢዲዮና የቅይጥ ብሔር ወኪሎች ነበሩ። ከመድረኩ መሃልና በስተቀኝ በኩል የኢሕአዴግና የመንግሥት ባለሥልጣናት ቦታ ተሰጥቷቸዋል። ከተደረደሩት ባለሥልጣናት መካከል ገነት ዘውዴ፣ ነፃነት አስፋው፣ ተፈራ ዋልዋ፣ በረከት ስምኦን፣ አዲሱ ለገሰ፣ ስብሃት ነጋ፣ ሶፊያን አህመድ፣ በዋናነት ይታዩ ነበር። ከነዚህ መካከል በረከት ስምኦንና ስብሃት ነጋ እንደ መለስ ዜናዊ ከረባት ባለማድረግ ለየትብለው ይታዩ ነበር። በረከትና አዲሱ ጐን ለጐን ተቀምጠው የነበረ በመሆኑ አንዳንዴ ሹክ ሲባባሉ ይታዩ ነበር።</p>

<p>መድረኩ በአቶ ክፍሌ ወዳጆ ከተከፈተ በኋላ የኢዴፓው አቶ ልደቱ አያሌው እጃቸውን በማውጣት የመናገር እድል እንዲሰጣቸው በመጠየቅ የስብሰባው ሂደት በምን መልኩ ይሄዳል? ብለው ጥያቄ ሲያቀርቡ ምን ሊፈጠር ነው? የሚል ስሜት ተፈጠረ። ሆኖም በአቶ ክፍሌ ወዳጆ የተሰጠው ምላሽ ለአቶ ልደቱ አጥጋቢ ሆኖ በመገኘሩ አመሰግናለሁ" ብለው በመቀመጣቸው ምንም የተለየ ነገር እንደማይፈጠር ወዲያው ግልፅ ሆነ።</p>

<p>ከዚህ በኋላ አቶ ልደቱ ጠቅላይ ሚኒስትሩ ሥልጣናቸውን በሰላማዊ መንገድ ለመልቀቅ ፈቃደኛ እንዲሆኑ ጠይቀዋቸው የነበረ ቢሆንም መለስ ዜናዊ ምላሽ ሳይሰጡት አልፈዋል። በሀገሪቱ ውስጥ ያሉት ዋናዋና ተቃዋሚዎች በስብሰባው ላይ አለመገኘታቸው ድምቀቱን በጣም የቀነሰው ከመሆኑም በላይ በአጭር ጊዜ ውስጥ ብዙ ተናጋሪዎች እንዲናገሩ ዕቅድ ተይዞ ስለነበር ስብሰባው አሰልቺ ለመሆን በቅቷል። በየቤቱ ሂደቱን ሲከታተል የነበረው ሕዝብ ለሻይ እረፍት ከተደረገ በኋላ ሁለተኛውን ክፍል ሳይከታተለው ቀርቷል። በአጠቃላይ ግን ጠቅላይ ሚኒስትሩ እንደወትሮው ግልፅ የበላይነት ያሳዩበት መድረክ ለመሆን መብቃቱን ታዛቢዎች ይናገራሉ። </p>


<p class="align-center"><a href="/Gazettas/Askwal/info/Askwal.sera.html">ከአስኳል ታህሳስ 8 ቀን 1995</a></p>

</body>
</html>	














