<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አትሌቶች የፓሪስ ሙቀት አሳሳቢ ነው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አትሌቶች የፓሪስ ሙቀት አሳሳቢ ነው አሉ</h2>


<p>በአሁኑ ወቅት ያለው የፈረንሳይ ሙቀት በፈረንሳዩ የዓለም ዋንጫ ውጤት ላይ ተፅዕኖ ሊያሳድር እንደሚችልና አሳሳቢ እንደሚሆን አትሌቶች ገለጹ። </p>

<p>ሰሞኑን ከሦስት ሺህ ሰዎች በላይ ለህልፈት የዳረገው የፈረንሳይ ሙቀት መጨመር በአትሌቶች ውጤት ላይ ተፅዕኖ ሊያሳድር ይችላል የተባለው የኢትዮጵያ አትሌቶች ለውድድሩ ያደረጉትን ዝግጅት አስመልክቶ ነሐሴ 8 ቀን 1995 ዓ.ም በተሰጠው ጋዜጣዊ መግለጫ ላይ ነው።</p>

<p>እስከ አርባ ዲግሪ ሴልሸስ ደርሶ የነበረው የፈረንሳይ ሙቀት ከሂሚውዲቲ ጋር ተዳምሮ በተለይም ለማራቶን ሯጮች አስቸጋሪ ይሆናል በማለት አስተያየት የሰጠው ኃይሌ ገ/ስላሴ ሕዝቡ የሲዲኒው ኦሎምፒክን ዓይነት ድል እንዳይጠብቅ ጠቁሞ የኢትዮጵያ አትሌቶች በክረምት መዘጋጀታቸው ሊጐዳቸው እንደሚችል ተናግሯል።</p>

<p>ፓሪስ የአየር መበከል ያጠቃታል። በዚህ ላይ ሙቀቱ ከፍተኛ ነው። የማራቶን መወዳደሪያ ሰዓት ቀን 8:30 ነው። ይህንን ሁሉ ተቋቁሞ መውጣት ይከብዳል። በተለይም ሜዲትራንያን አካባቢ ያሉ አገሮች ስፔንና ፖርቹጋል ተዘጋጅተው ስለሚመጡ እነሱን ለመቋቋም እንደሚያስቸግር የጠቆመው ኃይሌ እንዲህም ሆኖ ኢትዮጵያዊያን አትሌቶች በአስቸጋሪ ነገር ውስጥ የመውጣት ችሎታ ስላለን የሚሆነውን ለማየት ውድድሩን በጉጉት እንድጠብቀው አድርጎናል ብሏል።</p>

<p>አትሌት ገዛኸን አበራ በበኩሉ ኃይሌ የተናገረው ሙሉ በሙሉ ትክክል መሆኑን ገልጾ ክረምቱ በልምምድ ወቅት ችግር እንደፈጠረባቸው አስረድቷል።</p>

<p>"ኃይሌ ቢሮጥ ሰላሳ ደቂቃ ነው። ይችለዋል። እኔ ግን በፓሪስ ሙቀት ቀን 8:30 ላይ ከሁለት ሰዓት በላይ እሮጣለሁ" በማለት ኃይሌ አጥብቆ ስለማራቶን የተናገረው ችግሩ ገብቶት ነው ያለው ገዛኸኝ አብረውት ከሚሮጡት አዳዲስ አትሌቶች ጋር በመተጋገዝ ውጤት ለማስመዝገብ "ሁሉም ዓይነት መስዋዕትነት" ይከፈላል ብሏል።</p>

<p>የቡድኑ አሰልጣኝ ሻ/ቶለሳ ቆቱ ወቅቱ ክረምት በመሆኑ አትሌቶች ያሉት ችግር በልምምድ ላይ መፈጠሩን ጠቅሰው በተቻለ መጠን አካባቢ በመለዋወጥ ልምምዱ ሳይቋረጥ እየተካሄደ እንደሆነ ገልጸዋል።</p>

<p>የአየር መለዋወጥ ችግር ካለ አትሌቶቹ አመቺ ስፍራ ሄደው እንዲለማመዱ ያልተደረገው ለምንድነው ተብሎ ለተጠየቀው የፌዴሬሽኑ የቴክኒክ ኃላፊ አቶ እንዳልክ ቀለም ወርቅ ችግሩ የአቅም እንዳልሆነ ጠቅሰው "ይሆናል በተባለውና በታመነበት መልኩ ስልጠናው ተካሂዷል" በማለት መልሰዋል።</p>

<p>የኢትዮጵያን ስልጠና ተሰርቋል ለተባለው አቶ እንዳልክ ሲመልሱ "ስልጠና ለውጥ ነው። የኢትዮጵያ አሰልጣኞችና ስልጠና ባለበት ይኖራል፤ አይሻሻልም ያለው ማን ነው?" በማለት ስልጠናው ስለሚቀያየር ችግር እንደማይፈጠር ተናግረዋል።</p>

<p>አትሌቶች ሲሰለጥኑ ሰው እንዳይገባ የተከለከለበት ምክንያት ተጠይቆ "ይህ የፌዴሬሽኑ ፖሊሲ ነው" በማለት የመለሱት ዶ/ር ወ/መስቀል ኮስትሬ በተደጋጋሚ የራሳችን ሰዎች በገንዘብ ተገዝተው ስለሸጡን ስልጠናው ምስጢር መሆን አለበት ብለዋል።</p>

<p>አትሌት ኃይሌ ገ/ስላሴ በበኩሉ "ሩጫ ብቃት ነው" በማለት አትሌቱ አሰልጣኙ የሰረቀውን ስልጠና ለመተግባር ብቃቱ ከሌለው እንዴት ያሸንፋል በማለት በጥያቄ መልክ አቅርቦ ዶ/ር ወልደመስቀል ስልጠናቸው እንዲሰረቅባቸው አይፈልጉም ስራቸውም ላይ ኮስታራ በመሆናቸው የአትሌቱንና የእሳቸውን ትኩረት ለመሰብሰብ ሲል የተወሰደው እርምጃ ትክክል እንደሆነ አስረድቷል።</p>

<p>የአትሌቶቹን ጤንነት የተሟላ ነው፤ ጠንካራ ቡድን አለን በማለት የተናገሩት የቡድኑ ሀኪም ዶ/ር አያሌው ጥላሁን አንድ የማራቶን ሯጭ በደረሰበት የጡንቻ ህመም ችግር ምክንያት ከቡድኑ ሊገለል መቻሉን ተናግረዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል ነሐሴ 13 ቀን 1995</a></p>

</body>
</html>	














