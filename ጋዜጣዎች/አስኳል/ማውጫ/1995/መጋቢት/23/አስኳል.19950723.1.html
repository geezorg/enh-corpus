<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መ.አ.ሕ.ድ መግለጫ አወጣ "በባድመ ጉዳይ የወያኔ/ኢህአዴግ መሪዎች ተጠያቂ ናቸው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መ.አ.ሕ.ድ መግለጫ አወጣ "በባድመ ጉዳይ የወያኔ/ኢህአዴግ መሪዎች ተጠያቂ ናቸው"</h2>


<p>የመላው አማራ ህዝብ ድርጅት ባድመን አስመልክቶ መግለጫ አውጥቷል። እንዲህ ይነበባል።</p>

<p>"የሰው ልጅ ታሪክ በፅሁፍ ከሰፈረ በግምት 5000 ዓመታትን አስቆጥሯል። በእነዚህ 5000 ዓመታት ውስጥ ዓለም ብዙ ጦርነቶችን እንዳስተናገደች ተዘክሮልናል። በታሪክ የሚታወቁት የጦርነት ዓይነቶች ሁለት ሲሆኑ፣ ፍትሃዊና ኢ-ፍትሃዊ ጦርነቶች በመባል ይታወቃሉ።</p>

<p>ኢትዮጵያ እንደሀገር ህልውናዋን ይዛ በዓለም ታሪክ ውስጥ የዛሬ 3000 ዓመታት ብቅ ካለችበት ዘመን አንስቶ ስትታመስባቸው የኖረችው ጦርነቶች በሙሉ የመከላከል ጦርነቶች ናቸው። የመከላከል ጦርነቶችም ስለነበሩ ፍትሃዊ ጦርነቶች ነበሩ። ሀገራችን በየትኛውም የታሪክ ምዕራፍ በሌሎች ላይ ወረራ ፈፅማ አታውቅም። ይህ የታሪክ እውነታ ኢትዮጵያን በዓለም ታሪክ ውስጥ በልዩ ቦታ የሚያስቀምጣት ነው።</p>

<p>ኢትዮጵያ በታሪክ የጥቃት ዒላማ ሆኖ የቆየችው በቀይ ባህርና በአባይ ሸለቆ ላይ ባላት ስትራቴጂካዊ አቀማመጥ መሆኑን ሁሉም የሚያውቀው ሀቅ ነው። በተለይ ኢትዮጵያ በቀይ ባህር ላይ ባላት ተፈጥሯዊ ይዞታ ሳቢያ፣ ከዮዲት /ጉዲት የጥፋት ዘመን አንስቶ እስካዛሬ ድረስ በመካከለኛው ምስራቅ ያሉ ተስፋፊ መንግሥታት ሲቻላቸው በቀጥታ፣ ካልቻሉም በተዘዋዋሪ ሲወጓት ኖረዋል።</p>

<p>የእነዚህ መንግሥታት ጉዳይ አስፈፃሚ የሆነው ሻዕቢያ፣ የኢትዮጵያን ሰንደቅ ዓላማ ከቀይ ባህር ላይ አውርዶ መጣሉ ሳያንሰው፣ ይህን አሳፋሪ ድርጊቱን በባድመ ከተማ ላይ መድገቡ የቅርብ ግዜ ትዝታችን ነው።</p>

<p>በሻዕቢያ እብሪት በእጅጉ የተቆጣው የኢትዮጵያ ህዝብ፣ ወያኔ/ኢህአዴግ የፈፀመውን ታሪክዊ ክህደት ወደጐን በማስቀመጥ በመቶ ሺዎች የሚቆጠሩ ለጋ ልጆቹ ባድመን ከሻዕቢያ ነፃ እንዲያወጡና፣ ሰንደቅ ዓላማችንን በቀይ ባህር ላይ እንዲያውለበልቡ ወደ ጦር ሜዳ ልኳቸዋል። ይህንን ህዝባዊ አደራ እውን ለማድረግ በ10 ሺዎች የሚቆጠሩ የህዝብ ልጆች የህወት መስዋዕትነት ከፍለው ባድመን ከሻዕቢያ እጅ ነጻ ከማውጣታቸውም ባሻገር፣ ሰንደቅ ዓላማችንን ቀይ ባህር ላይ ለማውለብለብ ወደፊት ገስግሰው አሥመራ በር ከደረሱ በኋላ፣ በሚያሳዝን ሁኔታ ወደ ኋላ እንዲመለሱ ተደርገዋል።</p>

<p>ይህ በወያኔ /ኢህአዴግ የተፈፀመው ሁለተኛው ታሪካዊ ክህደት ሲሆን፣ ድርጅቱ ራሱን ሻዕቢያን እንደጣዖት ከሚያመልኩ አባላት ማፅዳት እንዳልቻለ አንድ ተጨባጭ ማስረጃ ሆኗል። እነዚህ የሻዕቢያ አምላኪዎች በወያኔ/ ኢህአዴግ ውስጥ የበላይነት እንዳላቸውም የታየበት አጋጣሚ ለመሆን በቅቷል።</p>

<p>የሻዕቢያ ጦር 60 ከመቶ ተደምሦ በነበረበት ግዜ የኢትዮጵያ ልጆች እስከቀይ ባህር ድረስ መሄድ ሲችሉ፣ የጦር ኃይሎች ጠቅላይ አዛዥ በሆኑት አቶ መለስ ዜናዊ እንዲቆም መደረጉ ጦርነቱ ፋይዳ የሌለው ጦርነት ሆኖ እንዲቀር አድርጐታል። ተቀማጭነቱ ሄግ የሆነው የድንበር ኮሚሽን ባድመ ከተማን አስመልክቶ መጋቢት 12/1995 ዓ.ም የሰጠው ብይን ለዚህ አባባላችን ትልቁ ማስረጃ ነው። በህዝብ ልጆች መስዋዕትነት በጦርነት ሜዳ ላይ የተገኘው በላይነት፣ በጦርነቱ ውጤት ላይ ምንም ዓይነት እድምታ እንዳይኖረው መደረጉ ታሪክ መቼም ይቅር የማይለው አሳፋሪ ድርጊት ነው። የህይወት መስዋዕትነት የከፈሉትን ወገኖቻችንን ደም ከልብ የሚያደርግ ነው።</p>

<p>የኢትዮጵያ ህዝብ ወያኔ/ ኢህአዴግን በሚቆጣጠረው አንጃ ላይ ያለው እምነት በጣም የተመናመነ መሆኑ የድንበር ኮሚሽኑ ውሳኔውን በሰጠ ዕለት የውጭ ጉዳይ ሚኒስቴር "ታጋይ" ስዩም መስፍን "ባድመ ለኢትዮጵያ ተሰጥታለች" በማለት ለተናገሩት በሰጠው ምላሽ ታይቷል።</p>

<p>የውጭ ጉዳይ ሚኒስትሩ ቅዳሜ ዕለት ፎክረው፣ በማግስቱ እሁድ በተጠራው የድጋፍ ሰልፍ ላይ ጥቂት በጥቅማ ጥቅም ከተገዙ ግለሰቦች ባሻገር የወያኔ/ ኢህአዴግ ካድሬዎች እንኳን ሳይገኙ ቀርተዋል። በዕለቱ ህዝብ ባለመውጣቱ የሀፍረተ ካባ የደረቡት አቶ አሊ አብዶ "ለባዶ ሜዳ" ያሰሙትን ንግግር የመንግስት መገናኛ ብዙሃን በካሜራ ቴክኒክ አሽሞንሙነው ያቀረቡትን ዘገባ በጠባብ የቴሌቭዥን መስኮት ተከታትለናል።</p>

<p>እውነትና ንጋት እያደር ይጠራል እንደሚሉት ግን፣ የገዢዎቻችን የከሰረ ፖለቲካ ኢትዮጵያን ዳግም ለውርደትና ለውድቀት መዳረጉን መጋቢት 12 ቀን 1995 የድንበር ኮሚሽኑ ባድመን አስመልክቶ በሰጠው ብይን ገሀድ ወጥቷል። ኢትዮጵያን በዓለም አቀፍ መድረክ ላይ ለኪሳራ የዳረገ ፖሊሲ ደግሞ "ፀረ-ሕዝብ" ተብሎ ከመፈረጅ ውጭ ሌላ ዕድል የለውም።</p>

<p>በመዐሕድ እምነት ኢትዮጵያን እንደሀገር፣ ወያኔ/ኢህአዴግን እንደፓርቲ ቅሌት ውስጥ ለከተተው የድንበር ኮሚሽኑ ውሳኔ በስልጣን ላይ ያሉት ግለሰቦች ተጠያቂ ናቸው።</p>

<p>የድንበር ኮሚሽኑ ውሳኔ ለአፍሪካ ቀንድ ዳግም የሚበጅ ውሳኔ አይደለም። ኢትዮጵያ ብሄራዊ ጥቅሟን በሁለተኛ ደረጃ በሚያስቀምጡ ገዢዎች ለዘላለም ስትገዛ አትኖርም። ይህ ፍርደ ገምድል ውሳኔ በኢትዮጵያ ላይ ዛሬ ቢጫንበት እንኳን፣ ከመጀመሪያው ዓለም ጦርነት በኋላ በጀርመን ህዝብ ላይ ከተጣለው የሸርሰሊስ ውል ተለይቶ የሚታይ አይደለም።</p>

<p>መዐሕድም ሆነ የኢትዮጵያ ህዝብ ይህን የድንበር ማካለል ሂደት በአንክሮ እየተከታተሉት መሆኑን ለማስገንዘብ እንወዳለን።</p>

<p>ከመጀመሪያው ዓለም ጦርነት በኋላ በጀርመን ላይ እንደተፈፀመው ዓይነት ታሪካዊ ስህተት በኢትዮጵያ ላይም እንዳይደገም በጥብቅ እናሳስባለን።</p>

		 <p>የመዐሕድ ማዕከላዊ ኮሚቴ</p>


<p class="align-center"><a href="/Gazettas/Askwal/info/Askwal.sera.html">ከአስኳል መጋቢት 23 ቀን 1995</a></p>

</body>
</html>	














