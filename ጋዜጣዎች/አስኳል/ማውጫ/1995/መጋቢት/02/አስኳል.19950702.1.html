<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአንጋፋው ኢ.መ.ማና በአዲሱ ኢ.መ.ማ መካከል ያለው የፍ/ቤት ክርክር በቀጠሮ ተራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአንጋፋው ኢ.መ.ማና በአዲሱ ኢ.መ.ማ መካከል ያለው የፍ/ቤት ክርክር በቀጠሮ ተራዘመ</h2>



<p>በአንጋፋው የኢትዮጵያ መምህራን ማህበርና፣ ኢህአዴግ ስልጣን ላይ ከወጣ ወዲያ የተቋቋመው የኢትዮጵያ መምህራን ማኅበር መካከል የነበረው የፍርድ ቤት ክርክር አሁንም ለሌላ ጊዜ ተቀጠረ።</p>

<p>በታገደው የማኅበሩ ገንዘብ ንብረት እንዲሁም የታሸጉ ቢሮዎች ላይ የመጨረሻ ውሳኔ ለመስጠት የካቲት 28 ቀን 1995 ዓ.ም ቀጠሮ ይዞ የነበረው 1ኛ ፍትሐብሄር ቀጥታ ክስ ችሎት ዳኛ "ፋይሉ ለፍርድ ቤቱ የቀረበው ገናዛሬ በመሆኑ ፋይሉን ለመመርመር ጊዜ ያስፈልገኛል" ብለዋል። ይህንን በተመለከተ ዶ/ር ታዬ ወ/ሰማያት ለፍርድ ቤቱ "ሁልጊዜ በቀረብን ቁጥር አዲስ ዳኛ ነው የሚመደበው። ይህ ደግሞ የፍርድ ቤቱ ችግር ነው። በዚህ የተነሳ ጉዳዩ ከሚገባው በላይ እየተራዘመ በመሆኑ ታግደው ያሉ ንብረቶች፣ መኪናዎችና ሌሎች ነገሮችም ከጥቅም ውጭ እየሆኑ ነውና፣ በአጭር ቀጠሮ ውሳኔው ይሰጠን" ብለዋል።ፍርድ ቤቱ ውሳኔ ለመስጠት ለሚያዝያ 20 ቀን 1995 ዓ.ም ቀጠሮ ይዟል። </p>

<p>በተያያዘ ዜናም የኢትዮጵያ መምህራን ማህበር የተመሰረተበት 54ኛ ዓመት ክብረ በዓል ባለፈው ቅዳሜ የካቲት 29 ቀን 1995 ዓ.ም በአንጋፋው የኢ.መ.ማ ቅጥር ግቢ ውስጥ ተከበረ።</p>

<p>በበዓሉ ላይ ጥሪ የተደረገላቸው በርካታ እንግዶች ተገኝተው የነበረ ሲሆን የበዓሉ ሥነ ሥርዓት ሊጀመር ጥቂት ሰዓታት እንደቀሩት "ህጋዊና ፈቃድ የሌለው ዝግጅት ነው" በማለት በርካታ የፖሊስ ኃይል በአካባቢው እንዲገኝ ተደርጐ ነበር። ሆኖም የማህበሩ ተወካዮች ወደ ወረዳ 3 ፖሊስ ጣቢያ አምርተው ስለ በዓሉ አከባበር ሥነ ሥርዓት ለፖሊሶቹ በዝርዝር አስረድተው፤ የሚፈጠር ችግር ካለም ኃላፊነት እንወስዳለን ብለው በመፈረማቸው የበዓሉ ሥነ ሥርዓት ሊጀመር ችሏል።</p>

<p>በሥነ ሥርዓቱ ላይ የተለያዩ ግጥሞች የቀረቡ ሲሆን ለበዓሉ ሲባል በተዘጋጀው ዳስም "የኢትዮጵያ መምህራን አንድነት ይጠንክር፣ መምህራን ለማህበራዊ ለውጥ መሰረት ናቸው፣ የትምህርት ችግር የሀገር ችግር ነውና ሁላችንም በጋራ እንታገላለን...." በሚሉና በሌሎች መፈክሮችም አሸብርቆ ነበር። ከ6 ዓመታት በላይ በእስር ሲማቅቁ ቆይተው የተፈቱት የአንጋፋው የኢትዮጵያ መምህራን ማህበር ፕሬዚዳንት ዶ/ር ታዬ ወ/ሰማያት ባደረጉት ንግግር "ይህ በዓል ካለፉት በዓላት ልዩ የሚያደርገው ማህበሩ የ54 ዓመት የዕድሜ ባለፀጋ በመሆኑ፣ ወይንም እኔ ከእስር በመፈታቴ አይደለም። የዛሬው በዓላችንን ልዩ የሚያደገው የውድቀት ገደል የመጨረሻ ጫፍ ላይ በሆንበት ወቅት የምናከብረው በመሆኑ ነው። ሀገራችን አደጋ ላይ መሆኗን መግለፅ እወዳለሁ" ብለዋል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መጋቢት 2 ቀን 1995</a></p>

</body>
</html>	














