<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴፓ 2ኛ ድርጅታዊ ጉባኤውን አካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢዴፓ 2ኛ ድርጅታዊ ጉባኤውን አካሄደ</h1>


<p>የኢትዮጵያዊያን ዴሞክራሲያዊ ፓርቲ (ኢዴፓ) 2ኛ ድርጅታዊ ጠቅላላ ጉባኤ የካቲት 29 እና 30 በሰሜን ሆቴል አዳራሽ በተሳካ ሁኔታ ተካሂዶ ተጠናቀቀ።</p>

<p>በዚሁ ጉባኤ ላይ በኢዴፓ ሊቀመንበር ዶ/ር አድማሱ ገበየሁ የሁለት ዓመት ከአራት ወር ሪፖርት የቀረበ ሲሆን በዚህ ሪፖርት ላይ ፓርቲው ያጋጠሙት ዋና ዋና ችግሮች ተብለው ከቀረቡት ውስጥ "የኢዴፓ የትግል እንቅስቃሴ ማደግ እንቅልፍ የነሳው ሕወኃት/ ኢህአዴግ ኢዴፓን ለማዳከም፣ቢቻልም ለማፍረስ ከፍተኛ ጥረት ሲያደርግ ተስተውሏል። የመጀመሪያው ሙከራ ኢዴፓ የቦዘኔዎች ጥርቅም ነው፣ ኢዴፓ የመዐሕድ ተቀፅላ ነው፣ ኢዴፓ የኢሠፓ ጥርቅም ነው፣ ሲያስፈልግም ኢዴፓ እኛ የፈጠርነው ታማኝ ተቃዋሚ ነው በሚሉና በመሰሉ የፈጠራ አሉባልታዎች ኢዴፓ የሕዝብ ተቀባይነት እንዲያጣ ጥረት ማድረግ ነበር" የሚል ይገኝበታል።</p>

<p>በዚሁ ጉባኤ ፓርቲውን ለመጪዎቹ ሁለት ዓመታት የሚመሩ የአመራር አባሎች የተመረጡ ሲሆን ዶ/ር አድማሱ ገበየሁ በሊቀመንበርነት፣ ዶ/ር ኃይሉ አርአያ በም/ሊቀመንበርነት አቶ ልደቱ አያሌው ደግሞ ዋና ፀሐፊ ሆነው እንዲሰሩ በድጋሚ ተመርጠዋል። ባጠቃላይ ዘጠኝ ቋሚ የማዕከላዊ ምክር ቤትና የማዕከላዊ ሥራ አስፈፃሚ ኮሚቴ አባሎች፣ 14 ቋሚ የምክር ቤት አባሎች፣ 5 ተለዋጭ የማዕከላዊ ምክር ቤት አባሎች፣ 11 ተጠባባቂ የማዕከላዊ ምክር ቤት አባሎችና 3 የኦዲትና ኢንስፔክሽን ኮሚቴ አባሎች ተመርጠዋል።</p>

<p>የፓርቲው ቋሚ የማዕከላዊ ምክር ቤት አባል በመሆን የተመረጡት አቶ ታምራት ታረቀኝ ባደረጉት ንግግር "የኢዴፓ እንቅስቃሴ ያልጣማቸው ወገኖች ኢዴፓ የለም፣ ሞቷል፣ እያሉ ቢሉም መኖሩን በዚህ ጉባኤ ላይ አረጋግጧል" ብለዋል። በተጨማሪም በኢዴፓ መተዳደሪያ ደንብ መሠረት አንድ የፓርቲው ሊቀመንበር ከ2 ጊዜ በላይ ሊመረጥ እንደማይችል ጠቅሰው ይህ አስተሳሰብ በሀገራችን እንዲዳብር ኢዴፓ ጥልቅ ፍላጐት እንዳለው ገልጸዋል። የጉባኤው መዝጊያ ሥነ ሥርዓት ላይ የተመረጡት ዘጠኙ የማዕከላዊ ስራ አስፈፃሚ ኮሚቴ አባሎች ፓርቲውንና የኢትዮጵያ ሕዝብ በቅንነት ለማገልገል ቃለ መሃላ ገብተዋል።</p>

<p>ኢዴፓ በዚሁ 2ኛ ድርጅታዊ ጠቅላላ ጉባኤ ማዕከላዊ ምክር ቤቱ ለሚቀጥሉት ሁለት ዓመታት ትኩረት ሰጥቶ የሚንቀሳቀስባቸው ባለ 13 አንቀፅ የአቋም መግለጫ አውጥቷል።</p>

<p>በዚሁ መግለጫው በ4ኛው ተራ ቁጥር ላይ በሀገር ውስጥ የሚንቀሳቀሱ ሶስቱ ፓርቲዎች (መኢአድ፣ አብኮና አማራጭ ኃይሎች) ከኢዴፓ ጋር አብረን ለመስራት እንቸገራለን ማለታቸውንና ኢዴፓን በፀረ ሕዝብነት መፈረጃቸው ከዚያም አልፈው ኢዴፓ ለገዥው ፓርቲ የሚቀርብ ፓርቲ በማስመሰል በሕዝብ እንዲጠላ ለማድረግ የያዙት አቋምና የሚያደጉት ጥረት እጅግ አሳዝኖናል። .... ነባር ተቃዋሚዎች ለኢዴፓ ያላቸው አመለካከት የቱንም ያህል ጤናማ ባይሆንም የዚህች ሀገር ችግር ሊቀረፍ የሚችለው ተባብሮና ተመካክሮ በመስራት ብቻ ስለሆነ ኢዴፓ ተስፋ ሳይቆርጥ ከነዚህ ፓርቲዎች ጋር በህብረት ለመስራት አስፈላጊውን ጥረት እንዲያደርግ፣ ኢዴፓ ፀረ ህብረትና የኢህአዴግ ወዳጅ እንደሆነ ተደርጐ በአንዳንድ ተቃዋሚ ቡድኖች በፈጠራ የሚሠራው አሉባልታን የመከላከል እርምጃ እንዲወስድ ይላል። በጉባኤው መዝጊያ ሥነ ሥርዓት ላይ ጥሪ የተደረገላቸው እንግዶች፣ የፓርቲውን አባላትና ጋዜጠኞች ተገኝተው ነበር።</p>


<p class="align-center"><a href="/Gazettas/Askwal/info/Askwal.sera.html">ከአስኳል መጋቢት 2 ቀን 1995</a></p>

</body>
</html>	














