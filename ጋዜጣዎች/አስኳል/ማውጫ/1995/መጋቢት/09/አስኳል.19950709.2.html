<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጉምሩክ ሠራተኞች በ1.6 ሚሊዮን ብር ክስ ተመሰረተባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጉምሩክ ሠራተኞች በ1.6 ሚሊዮን ብር ክስ ተመሰረተባቸው</h2>



<p>ፀረ ሙስና ኮሚሽን ከግቢ ንግድ ዕቃዎች ለመንግሥት መግባት የነበረበት ከአንድ ሚሊዮን 600መቶ ሺ ብር በላይ ቀረጥ ላይ ሳይከፈልባቸው አስገብተዋል ባላቸው 15 ግለሰቦች ላይ ክስ መሰረተ።</p>

<p>የኮሚሽኑ ዓቃቤ ህግ በፌዴራሉ ከፍተኛ ፍርድ ቤት አንደኛ ወንጀል ችሎት ክስ ከመሰረተባቸው ግለሰቦች መካከል ዘጠኙ በአዲስ አበባ ላጋር ጉምሩክ በተለያዩ የሥራ መደብና ኃላፊነት ሲሰሩ የነበሩ፣ አንዱ ትራንዚስተር ወይም አስተላላፊ አምስቱ ደግሞ ነጋዴዎች ናቸው።</p>

<p>ክስ የተመሰረተባቸው የጉምሩክ ሠራተኞች በየተመደበበት የሥራ ቦታና ኃላፊነት በትክክለኛ አሠራር ሊከተሉት የሚገባቸውን ተግባር ወደ ጐን በመተው ቀረጥ ሳይከፈል ከውጭ ሀገር ወደ ሀገር ውስጥ ሸቀጦች እንዲገቡ አድርገዋል ብሏል።</p>

<p>እነ አበባ ኪሮስ በሚል በሚታወቀው የክስ መዝገብ የመንግሥት ቀረጥ ይክፍልባቸው የነበሩት በርካታ ጥቅል የተዘጋጁ ልብሶችና ጫማዎች፣ በፕላስቲክ የተሰሩ የልብስ መስቀያዎች፣ የአትክልት ቅቤና የሱፍ ዘይት ከጅቡቲ ወደ ኢትዮጵያ የሚገቡበትን ሰነድ በማጥፋት፣ በመደለዝ እና በመቀየር ቀረጥ እንዳይከፈል አድርገዋል ተብለው ተከሰዋል።</p>

<p>ወንጀሉን ፈፅመዋል ተብለው ክስ የተመሠረተባቸውና የአዲስ አበባ ላጋር ጉምሩክ ሠራተኞች የነበሩት ወይዘሮ አበባ ኪሮስ፣ አቶ ፀጋዬ ሰጠኝ፣ ቴዎድሮስ ሀብታሙ፣ ገብረስላሴ ተስፋዬ፣ ገነነ ታደሰ፣ ሐረገወይን እሸቱ፣ ፈቃዱ ገዙ፣ ብሩክ ታደሰ እና ኒቆዲሞስ ማስረሻ የተባሉ ናቸው።</p>

<p>ከነዚሁ የጉምሩክ ሠራተኞች ጋር በመመሳጠር ቀረጥ እንዳይከፈል አድርገዋል የተባሉት ደግሞ የካናል የጉምሩክ ዕቃ አስተላላፊ ባለቤትና ሥራ አስኪያጅ አቶ ከድር ሰኢድ፣ የዘፋምስ ትሬዲንግ ኃላፊነቱ የተወሰነ የግል ማኅበር ባለቤት ሥራ አስኪያጅ አቶ ዘይኑ ከማል፣ አቶ ፋሪስ አህመድ፣ ሰይፈዲን ስልማን፣ መሐመድ በድር እና ጠና ካሳ የተባሉ ነጋዴዎች ናቸው።</p>

<p>አቶ ብሩክ ታደሰና ኒቆሞዲስ ማስረጃ የተባሉት የላጋር ጉምሩክ ተማኞች ሆነው ሲሰሩ በኮምፒዩተር ውስጥ የተመዘገቡትን ቀረጥና ታክስ የሚከፈልባቸውን የጉምሩክ ሥርዓተ-ኮድ ቀረጥ ወደማይከፈልበት ኮድ በመቀየር ሰነዶችን ወደሃሰት ለውጠዋል ተብለዋል።</p>

<p>ቀሪዎቹ የላጋር ጉምሩክ ሠራተኞች ደግሞ ዕቃዎቹ እንዲገቡ ወደ ጅቡቲ ፈርመው ፋክስ ያደረጉትን ሰነድ በማጥፋት ሸቀጦቹ ያለቀረጥ እንዲገቡ አድርገዋል ተብሏል።</p>

<p>የሥነ ምግባርና ፀረ ሙስና ኮሚሽን ክስ ከመሰረተባቸው 15 ግለሰቦች መካከል አቶ ፀጋዬ ሰጠኝ፣ ቴዎድሮስ ሐብታሙ፣ ብሩክ ታደሰ፣ ኒቆዲሞስ ማስረሻ፣ ከድር ሰይድ እና ዘይኑ ከማል የተባሉት ግለሰቦች ፖሊስ ፈልጎ ለቀጣዩ ቀጠሮ እንዲያቀርባቸው ፍርድ ቤቱ ትዕዛዝ ሰጥቷል።</p>


<p class="align-center"><a href="/Gazettas/Askwal/info/Askwal.sera.html">ከአስኳል መጋቢት 9 ቀን 1995</a></p>

</body>
</html>	














