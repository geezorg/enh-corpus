<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነፃው ፕሬስና ኢህአዴግ ሳይስማሙ ተለያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ነፃው ፕሬስና ኢህአዴግ ሳይስማሙ ተለያዩ</h2>



<p>በግዮን ሆቴል በነፃ ጋዜጦችና በማስታወቂያ ሚኒስቴር መካከል በተደረገው ውይይት ላይ የተገኙት የማስታወቂያ ሚኒስቴሩ በረከት ስምኦን በሻይ ሰዓት ከአስኳል ጋዜጣ ጋር ቃለ ምልልስ አደረጉ።</p>

<p>አቶ በረከት ስምኦን ከአስኳል ጋዜጣ ጋር ባደረጉት ቃለምልልስ "የግሉ ፕሬስ፣ የግል ፕሬስ ማለት ተቃዋሚ ነው የሚል አስተሳሰብ አለው" አሉ። ቃለምልልሱ በከፊል እንዲህ ይነበባል አስኳል ላለፉት አስር ዓመታት ሲሰራበት የነበረውን የፕሬስ ሕግ የሚተካ አዲስ የፕሬስ ሕግ ለማርቀቅ ለምን አስፈለገ?</p>

<p>አቶ በረከት መብቱን በዝርዝር ማስቀመጥ ጠቃሚ ሆኖ ስለተገኘ ነው ለምሳሌ ባለፈው ጊዜ መረጃ የማግኝት መብት በጥቅሉ ተቀምጧል ግን በዝርዝር አልተቀመጠም በዝርዝር እስካልተቀመጠ ድረስ ለአፈፃፀም ችግር አለው። ለአፈፃፀም ችግር ስላለው ነው በዝርዝር እንዲቀመጥ የተደረገው ለምሳሌ አሁንም የፕሬስ ካውንስል ላይ ረጅም እርቀት ሂደናል። ጋዜጠኞቹ ወይንም አሳታሚዎቹ የመመስረቱን አስፈላጊነት ወሳኝ ሚና ሊጫወቱ እንደሚገባቸው ጉዳዩ ተነስቷል። ስለእነዚህ እንደነዚህ የመሳሰሉ ነገሮችን መልክ ለማስያዝ ሲባል ነው የተደረገው።</p>

<p> አስኳል በረቂቅ የፕሬስ ሕጉ ላይ ለሦስት ቀናት የተደረገው ውይይት በቂ ነበር ብለው ያስባሉ? አቶ በረከት በእኛም በፕሬሱ አባላት መካከልም ያለውን ሀሳብ ለማየት በቂ ነው። ግን ይህ የመጨረሻው ሊሆን ይገባዋል ማለት አይደለም ።</p>

<p>በግሉ ፕሬስና በማይታወቀው ሚኒስትሩ አቶ በረከት ስምኦን በኩል ለ3 ቀን የተደረገው ውይይት ቅዳሜ ዕለት ተጠናቅቋል።</p>

<p>የማስታወቂያ ሚኒስትሩ አቶ በረከት ሶስት ጥያቄ ከአንድ ሰው ሲቀር ብላቸው ሁለቱን ዘልለው አንዳንዱ እንደሚመልሱ የታየ ሀቅ ነበር። ብዙዎችን በጣም ያስገረመው የሚኒስትር ዴኤታዋ የወ/ሮ ነፃነት ስሜታዊ መሆን ነበር። በመጨረሻው ቀን ከግሉ ፕሬስ ጋዘጠኞችና አሳታሚዎች የቀረበውን ወረቀት በማስመልከት አቶ አማረ አረጋዊና አቶ ነቢይ መኮንን ገለፃ ሲያደረጉ በተለይ አቶ አማረ በሚናገሩበት ሰዓት ሚኒስትሯ ጭንቅላታቸውን ሲነቀንቁ ከመቀመጫቸው ሲቁነጠነጡ አስተውለናል ማንም ሰው የሚሰማውን ይናገር ተብሎ መድረኩ በተፈቀደበት ስብሰባ ለተወሰነች ሰዓት መቻል ያቃታቸው ሚኒስትሯ በብዙዎቹ የነፃው ፕሬስ አባል በኩል በውይይት የማያምኑ ናቸው ተብለዋል።</p>

<p>በ2 ደቂቃ ልዩነት ውስጥ ውሃቸውን እየተጐነጩ ጉሮሮአቸውን የሚያርሱት አቶ በረከት ግትር አስተሳሰብ ይዘው የራሳቸውን አመለካከት ለመጫን ሲሞክሩ ተስተውለዋል። በቀረበላቸው የመነጋገሪያ አንቀፅ በሙሉ ለእናንተ የሚጠቅም ለእናንተ ታስቦ የሚሉትን ቃላት ሲደጋግሙ ተደምጧል።</p>

<p>በነፃው ፕሬስና በመንግስት መካከል እየተካሄደ የነበረው ውይይት አብላጫው መቀመጫ የካድሬዎች ቢሆንም የተፈለገውን ያህል ድምፅ ሊሰጡ እንዳልቻሉ አስተውለናል። አንዳንዶቹም ቢሆኑ ለመቀረፅ ፈልገው ይሁን፣ "ሳትናገር ለምን ወጣህ?" እንዳይባሉ የጀመሩትን አረፍተ ነገር እየረሱ መጨረስ ሲያቅታቸው አድምጠናል። አንዳንዶቹም ቁም ነገር የሌለው ሃሳብ ሲሰነዝሩ ተስተውሏል። እንዲያውም ለአብነት ያህል ስለ ዜና አዘጋገብ ውይይት በሚደረግበት ሰዓት ከማን በኩል እንደመጡ ያልገለፁ ተሳታፊ "የሚዘገቡ ዜናዎችም በዚህ፣በዚህ ጉዳይ ላይ ተብሎ ቢገለፅ" ብለዋል።</p>

<p>ሌላው መልዕክተኛ ደግሞ ጋዜጦችን በስም እየጠሩ ለመወንጀል የመጡት ናቸው የእሳቸው አጀማመር ደግሞ ገዢው ፓርቲ ፍፁም እንደሆነ አሞካሽተው ካስቀመጡ በኋላ እገሌ እገሌ የተባሉት ጋዜጦች ብለው ለማጥላላት ሞክረዋል።</p>

<p>በአጭሩ በስብሰባው ሂደት በመንግሥት በኩል የነበሩት ባለሥልጣናት ለማስረዳት እንጂ ለመደራደር አልመጣንም በሚል መንፈስ ሲከራከሩ መሰንበታቸው ብዙዎችን አሳዝኗል።</p>


<p class="align-center"><a href="/Gazettas/Askwal/info/Askwal.sera.html">ከአስኳል የካቲት 18 ቀን 1995</a></p>

</body>
</html>	














