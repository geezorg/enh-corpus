<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕወሓት ከኦነግ ጋር ምስጢራዊ ድርድር ለማድረግ መሞከሩ ተጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሕወሓት ከኦነግ ጋር ምስጢራዊ ድርድር ለማድረግ መሞከሩ ተጋለጠ</h2>


<p>ሕወሓት «በአንዳንድ መንግሥታትና ልዩ ልዩ ድርጅቶች አደራዳሪነት» እ.ኤ.አ በ2003 (ከአንድ ዓመት በፊት) ከኦነግ ጋር ድርድር አድርጎ እንደነበር አቶ ዳውድ ኢብሳ የኦሮሞ ነፃነት ግንባር (ኦነግ ሊቀመንበር አሜሪካ ድምፅ ራዲዮ የአማርኛ ዝግጅት ጋዜጠኛ ጋር ባደረጉት ቃለ መጠይቅ ይፋ አደረጉ። </p>

<p>አቶ ዳውድ በሰጡት መግለጫ «እኛና ሕዝባዊ ወያኔ ሓርነት ሦስተኛ አካል ባለበትና ምንም ዓይነት ቅድመ ሁኔታ በሌለበት ለመወያየት ተጠይቀናል። እና ዝግጁ ከሆንን በኋላ የኢትዮጵያ መንግሥትም መጀመሪያ ዝግጁ ነኝ ካለ በኋላ ከኦሮሞ ነፃነት ግንባር ጋር ሦስተኛ ወገን ባለበት ቦታ ለመደራደር ስላልፈለገ ከሽፏል።» ብለዋል።</p>

<p>ስለዚህ ድርድር ግን በመንግሥት በኩል በወቅቱ ይፋ የተደረገ መረጃ አልነበረም። በአገር ውስጥ ኦነግን እየኮነነና በኦነግነትም ብዙ ዜጐች እየተንገላቱ እያሉ ከጀርባ ድርድር የሚደረግ ከሆነ፣ ይህም ለሕዝብ የማይገለጥ ከሆነ አካሄዱ አደጋ አዘል ነው የሚሉ የፖለቲካ ታዛቢዎች አሉ።</p>

<p>አቶ ዳውድ ኦነግ ከሻዕቢያ ጋር አለው ስለሚባለው ግንኙነት ተጠይቀው ሲመልሱ «...ጤነኛ የሆነ ግንኙነት አለን።» ብለዋል። ጋዜጠኛው «ዋና ፅ/ቤታችሁ አሥመራ ውስጥ መሆኑ ይነገራል። እንደሚረዱት ኤርትራ የመገንጠል ትግል አካሂዳለች። ተመሳሳይ ጥያቄ ላነሱ ደግሞ የመሣሪያ እርዳታና ሥልጠና ትሰጣለች ነው የሚባለው። ያን የምታደርገው ግን ዞሮ ዞሮ ከራሷ ጥቅም አንፃር በማየት ነው የሚሉ ወገኖች አሉ። ይኼ ምን ያህል ትክክል ነው? ኦነግ ለመገንጠል ካለው ዓላማ ጋር በተያያዘ ነው ግንኙነቱ?» የሚሉ ጥያቄዎች ተነስተው ነበር። ለነዚህና ከተቃዋሚ ኃይሎች ጋር ስለላለው ግንኙነት አቶ ዳውድ ብዙም የተብራራ መልስ አልሰጡም።</p>

<p>የግንባሩ ቃል አቀባይ አቶ ሌንጮ ባቲ ደግሞ ሰሞኑን ከጀርመን ድምፅ ጋዜጠኛ ጋር ባደረጉት ቃለ-ምልልስ የጋራ ትግልን በተመለከተ ከጋዜጠኛው ለቀረበላቸው ጥያቄ መልስ ሰጥተው ነበር።</p>

<p>ጥያቄ፦ አቶ ሌንጮ ወደ ሌላው መለስ ላድርግዎትና ያው ኦነግ በትግል ላይ ነው ያለው። አንዳንድ የፖለቲካ ድርጅቶች በኢትዮጵያ ውስጥ ሊመጣ ለሚችለው ለውጥ መሰናከል የሆነው ኦነግ ነው፤ ከሌሎች የፖለቲካ ድርጅቶች ጋር አብሮ ለመስራት ፍቃደኛ ባለመሆኑ የሚሉ አሉ። አብሮ ለመስራት ፈቃደኛ ያላደረጋችሁ ምክንያታችሁ ምንድነው?</p>

<p>አቶ ሌንጮ፦ አንደኛ ይሄም ክስ እውነት አይደለም። የኦሮሞ ነፃነት ግንባር ከማንኛውም ድርጅት ጋር ለመስራት ፈቃደኛ መሆኑ ግልጽ ነው። የሽግግር መንግሥት ውስጥ ስንገባ በዚህ ዓይነት ነው የገባነው። ከወጣንም በኋላ ከተለያዩ ድርጅቶች ጋር፣ ፓሪስም ላይ እንደሚታወቀው ከተለያዩ ተቃዋሚ ድርጅቶች ጋር ተገናኝተን ያለፈው ግድፈት ምንድነው? አሁን ያለንበት ደረጃ ምንድነው? ወደፊትስ ወደየት ነው የምንሄደው? የሚለው ጥያቄ ላይ ምንጊዜም መፍትሔ ለመሻት እኛ እየተንቀሳቀስን ነው። አሁንም ፍላጐቱ አለን።</p>

<p>«ኢትዮጵያ ውስጥ ሁለት ዓይነት አመለካከት ነው ያለው። አንዱ ወደኋላ የሚመለከቱ ሰዎች ወይም ቡድኖች፣ ሁለተኛ ደግሞ ወደፊት የሚመለከቱ ሰዎች ወይም ቡድኖች ናቸው። ወደ ኋላ የሚመለከቱና ወደኋላ አፈግፍገው ያለፈውን የከፋ፣ የጨለማ ኑሮ ከሚያሞግሱና ከሚያወድሱ ጋር ልናደርገው የምንችለው የፖለቲካ ግንኙነት በጣም አነስተኛ ነው።</p>

<p>«ወደፊት ከሚመለከቱ፣ አዲስ የሕዝብ ግንኙነት፣ አዲስ አስተዳደር፣ አዲስ ዕድገትና አዲስ ዜግነት ለመፍጠር ከሚፈልጉ ቡድኖች ጋር ለመስራት ምንጊዜም ዝግጁ ነን። እናም ዛሬ በኢትዮጵያ ውስጥና ከኢትዮጵያ ውጭ ከሚንቀሳቀሱ የፖለቲካ ድርጅቶች ጋር መልካም ግንኙነት ለመፍጠር ፈቃደኛ ነን። ብዙም እየሠራን ነው በዛ አካባቢ ነው። እና ይሄ እውነተኛ ክስ አይደለም። ግን መታወቅ ያለበት ነገር እኛ ፖለቲካን ለፖለቲካነቱ አይደለም። ግን መታወቅ ያለበት ነገር እኛ ፖለቲካን ለፖለቲካነቱ አይደለም የምንጫውተው። ፖለቲካችን የምንጫወተው የሕዝብን ጥያቄ ለመመለስ ነው። ለዘመናት የሚፈሰውን የሕዝብ ደም ለማቆም፣ የእናቶችንና የአባቶችን እንባ ለመጥረግ ነው እንጂ ፖለቲካን እንደፋሽን አይደለም የምንጫወተው።»</p>

<p>የፖለቲካ ታዛቢዎች እንደሚሉት አሁንም እነዚህ ኃይሎች ከሕዝብ ጀርባ የሚያደርጉት እንቅስቃሴ ካላዋጣና ዓላማና ፕሮግራማቸውን ለሕዝብ ካላሳወቁ በአገሪቱ ላይ ሌላ ዙር አደጋ መከሰቱ የማይቀር ነው። የአገሪቱን አንድነትና የሕዝብን አንድነት የሚፈልጉ ኃይሎች ሁሉ ሕዝብን የማንቃትና የማዘጋጀት ሥራ ሊሰሩ ይገባል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ሰኔ 04 ቀን 1996</a></p>

</body>
</html>	
