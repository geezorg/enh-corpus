<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለማችን ብቸኛው አትሌት ቀነኒሳ በቀለ በቼክ ሪከርድ ሰበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለማችን ብቸኛው አትሌት ቀነኒሳ በቀለ በቼክ ሪከርድ ሰበረ</h2>


<p>በአሁኑ ሰዐት በየትኛውም ሀገር ዓለም አቀፍ የአትሌቲክስ ውድድር ከተካሄደና በተለይም ኢትዮጵያውያን በዛ ውድድር ተካፋይ ከሆኑ መላውን የዓለም ሕዝብ ማን ያሸንፋል? የሚለው ሣይሆን የሚያሳስበው አዲስ የሚመዘገበው ሪከርድ ብቻ ነው። ምክንያቱም አሸናፊው ማን ይሆናል? ለሚለው ኢትዮጵያውያን አትሌቶች ያለምንም ጥርጥር ከእጃቸው እንደማይወጣ በተደጋጋሚ በማስመስከራቸው ነው።</p>

<p>ለነዚህ ኢትዮጵያውያን አትሌቶች ግምቱ ሁሉ ያንሣቸዋል እንጂ አይበዛባቸውም። ለዚህም በየትኛውም ዓለም በሚደረጉ ውድድሮች የሚመዘገበውን ውጤት ስንመለከት በቂ ማስረጃ ይሆናልና ነው።</p>

<p>ባሳለፍነው ሣምንት በሆላንድ ሄንግሎ ከተማ በተደረገው የ5 ሺህ ሜትር ውድድር ለረጅም ዓመታት በጀግናው አትሌት ሻለቃ ኃይሌ ገ/ሥላሴ ተይዞ የነበረው ሪኮርድ በወጣቱ አትሌት ቀነኒሳ በቀለ አዲስ ሪከርድ በመመዝገቡ ተሰብሯል። የዓለም የመገናኛ ብዙሃን «ቀነኒሳ ኢየሱስ ክርስቶስ አይደለም ፤ ምክንያቱም በውሃ ላይ መራመድ አይችልም፤ ከውሃ ውጭ በመሬት ላይ ግን ሊሸነፍ የማይችል ሰው ነው በማለት ማናጀሩ ጆን ሄርማንስ አትሌቱ በ5000 ሜትር የዓለምን ሪከርድ ከሰበር በኋላ የተናገሩትን እስካሁን በማስተጋባት ላይ ናቸው።</p>

<p>አትሌት ቀነኒሳ ይህንን ታላቅ ስምና ዝና እያስከበረ መምጣቱን ቀጥሎበታል። በሄንግሎ ድል ማግሥት አትሌት ቀነኒሳ አለፈው በአገሩ ልጅ አትሌት ኃይሌ ገ/ሥላሴ እጅ የቆየውን የ10,000 ሜትር ሪከርድ ፍፁም በማይታመን አኳኋን ሰብሮ አዲስ ክብረ ወሰን አስመዝግቧል።</p>

<p>የሻለቃ ኃይሌ ገ/ሥላሴ ሪከርድ የነበረው 26፡22፡ 76 ሲሆን አዲሱና በአትሌት ቀነኒሳ በቀለ የተመዘገበው ሪከርድ 26፡20፡31 ሰከንድ እንደሆነም ከተሠራጨው የኢንተርኔት መልዕክት ለመረዳት ችለናል። በዚህ ውድድር ላይ ቀነኒሳን ተከትሎ ውድድሩን በሁለተኛነት ያጠናቀቀው ሌላው ኢትዮጵያዊ አትሌት ገ/እግዚአብሐር ገ/ማርያም ሲሆን ርቀቱን ያጠናቀቀው በ26፡53፡73 ሰከንድ በመግባት ነው።</p>

<p>አሁንስ የዚህ አትሌት ማናጀር ጆን ሄርማንስ ምን ይሉ ይሆን?</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ሰኔ 04 ቀን 1996</a></p>

</body>
</html>	
