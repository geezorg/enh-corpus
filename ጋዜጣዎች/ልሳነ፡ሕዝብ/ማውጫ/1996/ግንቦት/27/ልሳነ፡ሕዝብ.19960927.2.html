<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መድሕን ጽሕፈት ቤቱን ከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መድሕን ጽሕፈት ቤቱን ከፈተ</h2>


<p>የኢትዮጵያ መድኅን ዴሞክራሲያዊ ፓርቲ (መድኅን) የትግል ስልት ለውጥ በማድረግ ወደ አገር ውስጥ ገብቶ በኅብረተሰቡ መካከል ለመንቀሳቀስ በደረሰበት ውሳኔ መሰረት ዋና ጽ/ቤቱን አዲስ አበባ ውስጥ መክፈቱንና በሌሎች የአገሪቱ አካባቢዎች ቅርንጫፍ ጽ/ቤቶችን ለመክፈት ዝግጅት በማድረግ ላይ መሆኑን የድርጅቱ ምክር ቤት ሊቀመንበር ዶ/ር ሞገስ ገ/ማርያም አስታወቁ።</p>

<p>ዶክተር ሞገስ ይህን ያስታወቁት ትናንት ከቀትር በኋላ በሰሜን ሆቴል በሰጡት ጋዜጣዊ መግለጫ ሲሆን በዚሁ መግለጫቸው «በአሁኑ ወቅት ፓርቲው ሙሉ ኃይሉን በአገር ውስጥ አድርጐ ትግሉን በተጠናከረ ሁኔታ የሚካሄድበትን ሁኔታ በማመቻቸት ላይ ይገኛል። ነገር ግን ይህ የመድኅን ውሳኔ የታሰበው ግብ ላይ በሚፈለገው ፍጥነትና ሁኔታ ላይ ሊደረስ የሚችለው እንቅስቃሴው በኢትዮጵያ ሕዝብ ሲታወቅ፣ ሲታመንበትና ሲደገፍ ብቻ ነው። የድርጅታችንም ወደ አገር ቤት የመግባት ዋናው ምስጢር እውነተኛ የሕዝብ ትግል በማድረግ በአንድ በኩል በሕዝብ ውስጥ ድርጅታዊ መዋቅራችንን እያጠናከርን፣ በሌላ በኩል ደግሞ ተመሳሳይ ትግል እያደረጉ ከሚገኙ ሌሎች መሰል ዓላማ ካላቸው ተቃዋሚ ፓርቲዎች ጋር ትግላችንን እያስተሳሰርን ሕዝባችን የሚጠብቅብንን ኃላፊነት ሁሉ በአዲስ ስሜትና ተነሳሽነት ለመወጣት ነው።» ብለዋል።</p>

<p>በማያያዝም «ሕዝባችን ይህን እውነታ በውል ተገንዝቦ የፓርቲያችን አባልና ደጋፊ ሆኖ ከመታቀፍ በተጨማሪ ለአንድ ፓርቲ መጠናከር አስፈላጊ የሆኑትን ሁለንተናዊ ድጋፍ ሁሉ እንዲያደርግልን ጥሪያችንን እናቀርባለን። ሌሎች መሰል ዓላማ ያላቸው ተቃዋሚ ፓርቲዎችም የትግል አጋራቸው መሆናችንን ተገንዝበው በትብብርና በመደጋገፍ መንፈስ ለመስራት ያለንን ቅን ፍላጐት እንዲያደርጉልን እንፈልጋለን። በሥልጣን ላይ ያለው መንግሥት ደግሞ ተቃዋሚዎችን በጠላትነት ስሜት የማየት ፀረ-ዴሞክራሲያዊ አቋሙን ትቶ እንደመንግሥት የሚጠበቅበትን ኃላፊነት ሁሉ በአግባቡ ሊወጣ ይገባዋል ብለን እናምናለን።» ብለው በመግለጫቸው ማጠቃለያ «ዓለም አቀፉ ኅብረተሰብም ፓርቲያችን በሰላማዊና ሕጋዊ ትግል በአገሪቱ ለውጥ ለማምጣት የወሰደውን ትክክለኛ አቋም በመረዳት አስፈላጊውን ዲፕሎማሲያዊ ድጋፍ እንዲያደርግ፣ የሕዝብና የተቃዋሚ ፓርቲዎች ብቸኛ መገናኛ የሆኑ የመገናኛ ብዙሃንም አስተሳሰባችንንና እንቅስቃሴያችንን ለሕዝብ በማሳዋወቅ የተለመደ ትብብራቸውን እንዲያደርጉልን ወገናዊ ጥሪያችንን በዚህ አጋጣሚ በአክብሮት እናስተላልፋለን።» ሲሉ ገልፀዋል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ግንቦት 27 ቀን 1996</a></p>

</body>
</html>	
