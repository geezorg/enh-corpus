<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮ ኤርትራ ጉዳይ የሚሰጠው መረጃ የተምታታ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮ ኤርትራ ጉዳይ የሚሰጠው መረጃ የተምታታ ነው</h2>


<p>በሕይወትና በንብረት ላይ ከፍተኛ ጉዳይ የደረሰበትና አሁን አሳሳቢ ችግሮች እየተስተዋሉበት ያለው የኢትዮ-ኤርትራ የድንበር ውዝግብ በሁለቱ መንግሥታ በሚሰጠው የተወናበደ መረጃ ምክንያት የዓለም ሕዝብ ትክከለኛ ገጽታውን መረዳት እንዳላስቻለው ተገለጠ።</p>

<p>ይህ የተገለጠው ሚዲያን፣ ግጭቶችንና ሙስናን አስመልክቶ ሰሞኑ በናይሮቢ ከተማ በሲልቨር ስፕሪንግ ሆቴል የመሰብሰቢያ አዳራሽ የሦስት ቀን ወርክ ሾፕ በተካሄደበት ወቅት ነው።</p>

<p>የአፍሪካ መገናኛና ትምህርት ምክር ቤት ባዘጋጀው በዚህ ስብሰባ ላይ በምሥራቅ አፍሪካ እየታዩ ያሉ ግጭቶች ፣የመልካም አስተዳደር ጉድለቶች፣ ሙስናንና የሚዲያዎችን ጥንካሬና ጉድለቶችን በተመለከተ በባለሙያዎች አስተያየቶች የተሰጡ ሲሆን ተሰብሳቢዎቹ በአራቱ ቡድን በመከፋፈል በተለያዩ ወቅታዊና ትኩረት ሊሰጣቸው በሚገቡ ርዕሶች ላይ ሰፊ ውይይት ተካሂዷል።</p>

<p>ሚዲያን፣ ግጭቶችንና ሙስናን አስመልክቶ በዩጋንዳ፣ በኢትዮጵያ በሱዳንና በኬንያ ያለውን ሁኔታ የጥናት ፅሑፍ ባቀረቡ ባለሙያዎች እንደተገለጠው በአሁኑ ወቅት በነዚህ ሀገሮች ያሉት ጋዜጠኞች ባሉባቸው የመብት ገደቦች የተፈለገውን ያህል ተንቀሳቅሰው ድርሻቸውን ለመወጣት አለመቻላቸው ታውቋል። በተለይ ደግሞ ከወቅቱ ጋር የሚመጥን የሙያ ክህሎት ያለመኖር የጋዜጠኝነትን ሚና ገድቦ እንደያዘው ተጠቁሟል።</p>

<p>የኢትዮጵያ ወቅታዊ ሁኔታንና በሚዲያው እንቅስቃሴ ላይ በመመስረት ጥናታዊ ግምገማ ያቀረቡት የፖለቲካል ሳይንስ፣ የዓለም አቀፍ ግንኙነትና የዲፕሎማሲ ባለሙያ ዶ/ር ማኩሚ ሙዋጊሩ የኢትዮጵያ መንግሥት በሚዲያ ላይ ዝግ አቋም እንዳለው ጠቁመዋል። ጋዜጠኞቹም ቢሆኑ ይህንን የተዛባ አቋም ጥሰው ለማለፍ የሙያ ብቃት ችግር እንደሚንፀባረቅባቸው አስታውቀዋል።</p>

<p>በመቀጠልም ከቅርብ ዓመታት ወዲህ በኢትዮጵያና በኤርትራ መካከል በተፈጠረው የድንበር ውዝግብ ላይ ግልፅና ግንዛቤ የሚያስጨብጥ ትንታኔና ዜናዎች አልቀረቡም። በአኳያውም በሁለቱ አገሮች አማካኝነት አንዱ የሌላውን በሚያፈርስ መልኩ በሚሰራጨው መረጃ የዓለም ሕዝብ ችግሩን ለመገንዘብ እንዳላስቻለው ባለሙያው ተናግረዋል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ግንቦት 13 ቀን 1996</a></p>

</body>
</html>	
