<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፌዴራል ፖሊስ «አደገኛ ቦዘኔ» የሚላቸውን ማደን ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፌዴራል ፖሊስ «አደገኛ ቦዘኔ» የሚላቸውን ማደን ጀመረ</h2>


<p>የፌዴራልና የወረዳ ፖሊስ አባላት በመቀናጀት ፈረንሳይ ሌጋሲዮንና በቦሌ አካባቢ ተሰማርተው «በአደገኛ ቦዘኔነት ይጠረጠራሉ» ያሏቸውን ወጣቶች ከየመኖሪያ ቤታቸው ገብተው በመያዝ ወደ እስር ቤት ወስደዋቸዋል።</p>

<p>ትናንት ሐሙስ ግንቦት 19 ቀን 1996 ከማለዳው አንድ ሰዓት ጀምሮ ከፍተኛ ቁጥር ያላቸው ፖሊሶች በተጠቀሱት አካባቢ ተሰማርተው በርካታ ወጣቶችን ሰብስበዋል።</p>

<p>ይህ በእንዲህ እንዳለ በየካ ክፍለ ከተማ ቀበሌ 03 የቤት ሰበራ ስርቆት ተስፋፍቶ መቀጠሉንና በሌሊት በተደጋጋሚ የሚፈፀመው ዝርፊያም ሊቆም አለመቻሉ በእጅጉ እንዳሳሰባቸው ነዋሪዎች ለዜና ሰዎች ገልፀዋል።</p>

<p>ቀደም ሲል ወረዳ 12፣ ቀበሌ 12 በሚባለው አዲስ ሰፈር አካባቢ ባለፉቱ አስራ አምስት ቀናት የጐረቤት ሰዎች ለእርዳታ እንዳይወጡ በውጭ በኩል በዘራፊዎቹ ቤታቸው እየተቆለፈ የ4 ሰዎች ቤት ዝርፊያ ተካሂዶ ቴሌቪዥኖችን፣ ዴኮችንና ሌሎች የቤት ቁሳቁሶችን ዘራፊዎቹ መውሰድ ችለዋል።</p>

<p>በዚሁ በየካ ክፍለ ከተማ ቀበሌ 15 በተለምዶ «ፈረስ ቤት»፡ተብሎ በሚታወቀውና የቤተ መንግሥት አጓራባች በሆነው ሰፈር ነዋሪ የሆኑት ወጣቶች አንድ ከጠባቂው ያመለጠ በሬን ለሁለት ሰዓት አግተው ከቆዩ በኋላ በፌዴራል ፖሊሶች ጥረት በቁጥጥር ስር ሊውሉ ችለዋል።</p>


<p>በሬውን ያገቱት ወጣቶች ከበሬው ባለቤት የደነበረውን በሬ የያዙበትን ዋጋ እንዲሰጣቸው የጠየቁ ሲሆን የተጠየቀውን ገንዘብ መክፈል እንደማይችል የጠየቃቸውን ግለሰብ ዱላ ነጥቀው «ስትፈልግ ፖሊስ ጥራ» በማለት እንዳባረሩት ለማወቅ ተችሏል።</p>

<p>ረቡዕ ዕለት ግንቦት 18 ቀን 1996 ዓ.ም ከሰዓት በኋላ ከ8-11 ሰዓት ያገቱትን በሬ ከስልክ እንጨት ጋር አስረው በሬው የተገዛበትን ሩብ ያህል ዋጋ እንዲሰጣቸው የጠየቁት ወጣቶች በቁጥር አምስት ሲሆኑ ከፌዴራል ፖሊስ የመጣው ኃይል ሦስቱን በቁጥጥር ስር አውሎ የታገተውን በሬ ነፃ አውጥቶ ለባለቤቱ ተመላሽ አድርጓል።</p>

<p>ለጊዜው ያመለጡትን አጋቾች ለመያዝ ክትትል እያደረገ ነው። እነዚሁ ወጣቶች በፈፀሙት ድርጊት የአካባቢው ነዋሪ በጣም የተበሳጨ ከመሆኑም ሌላ «ያልተለመደና ፍፁም ነውር የሆነ ድርጊት ነው» በማለት ሲያማርር ተሰምቷል። በሬውን አግተው የነበሩት የፈረስ ቤት አካባቢ ልጆች ሊያዙ የቻሉት አስቀድመው በነዋሪዎችና በአንድ ፖሊስ ያገቱትን በሬ እንዲለቁ ቢጠየቁ ፈቃደኛ ለመሆን ባለመቻላቸውና በዚህም የተነሳ የፌዴራል ፖሊስ ኃይል እንዲጠራ በመድረጉ ነው።</p>

<p>ምሥራቅ ጎጃም ዞን ውስጥ ሸበል በረንዳ ወረዳ ደግሞ በሚያዝያ ወር አጋማሽ አካባቢ ጀምሮ የወረዳው አመራር በጠቅላላው በወረዳው የሚገኙ ወጣቶችንና በተለይ የመኢአድ አባል የሆኑትን «አደገኛ ቦዘኔ» የሚል ሰበብ እየፈጠሩ እንዲያስሩ በሰጡት ትዕዛዝ መሰረት ያለምንም ምክንያት ዘራፊ ነበርክ ወዘተ ...እያሉ ወታቱን በማፈስ በእስር እያሰቃዩት ይገኛሉ።</p>



<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ግንቦት 20 ቀን 1996</a></p>

</body>
</html>	
