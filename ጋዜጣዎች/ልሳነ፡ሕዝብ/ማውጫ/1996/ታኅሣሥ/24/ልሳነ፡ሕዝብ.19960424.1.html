<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሮብ ታፋኞች ጉዳይ እንዲጣራ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢሮብ ታፋኞች ጉዳይ እንዲጣራ ተጠየቀ</h2>


<p>አስፈላጊው መከላከል ባልተደረገበት የመጀመሪያዎቹ የሻዕቢያ ወረራ ጊዜያት ታፍነው የተወሰዱት 94 የኢሮብና የአሊቴና ነዋሪዎች በምን ሁነታ ላይ እንዳሉ ባለመታወቁ መንግሥትም ሆነ የሰላም አስከባሪው ኃይል እንዲጣራ ተጠየቀ።</p>

<p>ጥያቄውን ያቀረቡት የኢሮብና የአሊቴና ነዋሪዎች በሻዕቢያ ወራሪ ወታደሮች ታፍነው ተወስደዋል ያሏቸውን ሰላማዊ ሰዎች ስም ዝርዝር በማያያዝ በስፍራው ተገኝቶ ለነበረው የልሳነ ሕዝብ ተባባሪ ሪፖርተር ሰጠዋል። ነዋሪዎቹ ወደኋላ መለስ ብለው እንደገለጡት የሻዕቢያ ሠራዊት በምዕራብና ምስራቅ ትግራይ በአካሄደው የሰርጐ ገብነት ወረራ ከ3ሺህ በላይ ከብቶችን ዘርፎአል። ቀጥሎም በአካባቢው ከፍተኛ ተሰሚነት ያላቸው አረጋውያን፣ የቤተክርስቲያን አገልጋዮችንና የካቶሊክ እምነት ተከታይ የሆኑ መነኩሴዎችን በቀንና በሌሊት ጭምር እያፈነ መውሰዱን አስታውቀዋል።</p>

<p>ነዋሪዎቹ በአካባቢው የተከሰተውን ችግር ለወረዳው መስተዳድርና ለፖሊስ አቤቱታ በሚያቀርቡበት ጊዜም ይሰጥ የነበረው ምላሽ "እናጣራዋለን" ከሚል ያለፈ እንዳልነበረም በቁጭት ተናግረዋል። ሻዕቢያ ራሱን አጠናክሮ ወረራ ባካሄደበት ወቅት በመንግሥት የጸጥታ ኃይሎች በኩል ለጉዳዩ ትኩረት ባለመስጠቱ የአካባቢው ሚሊሺያና ሕዝቡ ተባብሮ ያደረገውን መከላከል "ማን አዘዛችሁ? ለምንስ ውጊያ ትቀሰቅሳላችሁ? "በማለት በራሱ ተነሳሽነት እየተከላከለ የነበረውን ህዝብ አንዲት ጥይት እንዳይተኩስ ማስጠንቀቂያ እንደተሰጠው ጠቁመዋል።</p>

<p>ህዝቡ ባንድ በኩል እየተወረረ በሏላ በኩል ደግሞ ራሱን እንዳይከላከል ጫና እየተደረገበት በነበረበት ከመስከረም 1991- ታህሳስ 1993 ባሉት ዓመታት የሻዕቢያ ወራሪ ሠራዊቲ 94 ሰላማዊ ሰዎችን ከተለያዩ የኢሮብና አሊቴና ቀበሌዎች እያፈነ መውሰዱና እስከዛሬም ድረስ ስለሁኔታቸው የሚታወቅ እንደሌለ አስታውቀዋል።</p>

<p>ከየቀበሌው " ሻዕቢያን ትሰድቢያለሽ፣ አንተ በእኛ ላይ ህዝብ ትቀሰቅሳለህ" እየተባሉ የተደበደቡና እየተጐተቱ የተወሰዱት ነዋሪዎች በቤተሰቦቻቸውና በነዋሪዎቹ ላይ ዘግናኝ የሆነ ስሜትን ያሳደረ መሆኑ ቢታወቅም ጉዳያቸውን የዓለም ሕዝብና የሰብአዊ መብት ተሟጋች ድርጅቶች አወቀው እንዲረባረቡበት ያለመደረጉ ከፍተኛ ስጋትን እንዳሳደረባቸው አመልክተዋል። በመሆኑም በጦርነት ክፉኛ የተጐዳው ከፊል የኢሮብና አሊቲና ሕዝብ፣ በግፍና አሰቃቂ ሁኔታ እየታፈኑ የተወሰዱት ሰላማዊ ዜጐች ጉዳይ ተጣርቶ እንዲገለጥለት በመጠየቅ ላይ ነው።</p>

<p>ነዋሪዎቹ እንደገለጡትም ታፍነው ከተወሰዱት ውስጥ የኤርትራናየትግራይን ድንበር አጥርተው የሚያውቁ አዛውንቶች ግንባር ቀደም ሰላባ ሆነዋል። እነዚህ ወገኖች ስለሚገኙበት ሁኔታ ለማወቅ በመንግሥት በኩል ምንም እንቅስቃሴ ያለመደረጉ ለዜጐች ደንታ ቢስ መሆን ነው ሲሉ ገልጠዋል።</p>

<p>ከዚህ አንፃር ጉዳዩ ከከነከናቸው መካከል የምስራቃዊ ዘን አስተዳዳሪ የነበሩት አቶ ሸዊት ዘሚካኤል የሕዝቡን ተቃውሞ ለበላይ አካል አቅርበው እንደነበር ተገልጧል ያም ሆኖ ግን "አንተ ሕዝቡን ማረጋጋትና የመንግሥትን አቋም ማስፈፀም አልቻክል" ተብለው ከተገመገሙ በኋላ ለስደት መብቃታቸውን ጠቁመዋል።</p>

<p>የኢሮብና አሊቴና ሕዝብ ይህ ቁስሉ ሳይሽር "ኤርትራ ያነሳቸው የመሬት ይገባኛል ጥያቄ ተቀባይነት አግኝቶ በኢትዮጵያ ላይ ተወስኗል" በሚል እየተሰጠ ያለው መግለጫ እንዳሳዘነው ለማወቅ ተችሏል።</p>

<p>ይህ በዚህ እንዳለ ደግሞ "ካሁን በኋላ የምንፈልገው ሰላም ነው፣ ልማታችንንም ማፋጠንና ድህነትን መዋጋት ስላለብን ውሳኔውን ተቀበሉ፣" በማለት ጀምረውት የነበረው ቅስቀሳ ከምንም በላይ አጠያያቂ መሆኑን ነዋሪዎቹ ጠቁመዋል። ሕዝቡ ለእንደዚህ ዓይነቱ አፍራሽ አቋም በሰጠው ምላሽ "ማን በማን መሬት ላይ አዛዥ ይሆናል? ለመሬታችን የማንንም ድጋፍ አንሻም። ከአሁን በኋላ የኢሮብና የአሊቴና ሕዝብ ካላለቀ በስተቀር መሬታችንን አሳልፈን አንሰጥም፤" በማለት ካድሬዎቹን መቃወማቸውንም አስታውቀዋል።</p>

<p>በየጊዜው ስልታቸውን እየለዋወጡ የሚቀርቡት የሕወሓት ካድሬዎች የድንበር ጉዳይን አስንቶ የሚቃመውን "ፀረ ሰላም" እያሉ ለከፍተኛ ችግር መዳረጋቸውን ጠቁመዋል። አልፎ ተርፎም "ውሳኔውን አንቃወምም እያላችሁ ፈርሙ" እስከማለት ድርሰው እንደነበርም ነዋሪዎቹ ጠቁመዋል።</p>

<p>በአጠቃላይም ሕዝቡ የዓላማ ፅናቱን ይበልጥ በማጠናከር ወደአካባቢው ለተጠጋው የድንበር አከላይ ኮሚሽን የሕዝብ ወኪሎች በመላክ "የምታደርጉት ማካለል ሥራ ለሚያስከትለው ችግር ተጠያቂ ናችሁ። ሕዝቡ ፍፁም ፍቃደኛ ስላልሆነ ችግሩን እንድታውቁ፤"በማለት ማሳሰባቸውን አስታውቀዋል። የድንበር አካላዩም ያዘጋጀውን የተጫነ ኮንቴነር ሳያራግፍ መቅረቱን ጠቁመው ቀጣዩን ሁኔታም ነቅተው በመጠባበቅ ላይ መሆናቸውን ለሪፖርተሩ ገልጠዋል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ታህሳስ 24 ቀን 1996</a></p>

</body>
</html>	














