<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዐባይ ጉዳይ ምስጢራዊ ስብሰባ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዐባይ ጉዳይ ምስጢራዊ ስብሰባ ተካሄደ</h2>


<p>በአባይ ወንዝ ወደ ወንዙ በሚገባ ውሃ በሚጠቀሙ 10 የአፍሪካ አገሮች መካከል ግጭት እንዳይነሳ ባለፈው ሳምንት በዩጋንዳ ሁለተኛ መዲና በሆነችው በኢንተቤ ከተማ ድርድር መካሄዱን ክርስቲያን ሳይንስ ሞኒተር የተባለው የአሜሪካ ጋዜጣ አስታወቀ።</p>

<p>በአባይ ወንዝ አካባቢ ለሚገኙ አገሮች ወንዙ 4160 ማይል ርቀት የሚዘረጋ የህይወት ደምስር ነው ሲል ነበር ጋዜጣው የወንዙን ጠቃሚነት የገለጸው። ምንም እንኳ በወንዙ የመጠቀምን የክፍፍል መብት በሰላም ለመጨረስ የተጠናከረ ድርድር በመደረግ ላይ ቢሆንም ውሃውን ከመጠቀም አንፃር የሚነደፉ የያገሩ ፕሮጀክቶች የሚፈጥሩ ውድድር ቀድሞውንም በውጥረት ላይ የሚገኘውን አካባቢ ሰላም ይበልጥ አሳሳቢ ሊያደርገው እንደሚችል ጉዳዩን በውል የሚያውቁ ባለሙያዎች አስጠንቅቋል።</p>

<p>ስብሰባው የተካሄደው በቪክቶሪያ ሀይቅ ዳርቻ በምትገኘው በኢንቴቤ ከተማ ሲሆን የእያንዳንዱን የአባይ ወንዝ ተጠቃሚ አገሮች የሚወክሉ የሕግ መምህራንና የቴክኒካዊ እውቀት ያላቸው ከፍተኛ የልዑካን ቡድኖች ተሳታፊ ሆነዋል።</p>

<p>በዚህ በምሥጢር እየተካሄደ ባለው ስብሰባ ጋዜጠኞች በጉባኤው አካባቢ እንዳይገኙ መሳሪያ በያዙ የደኅነት ሰዎች መከልከላቸውን ጋዜጣው ዘግቦ የጉባኤው ተሳታፊዎች ከሆነ የውሃ ክፍፍል ስምምነት ላይ መድረስ እንደሚቻልና ስምምነቱም በዚህ ውድ እየሆነ በመጣው የጋራ ሃብት ክፍፍል ምክንያት ሊፈጠር የሚችለውን ግጭት ሊያስወግድ እንደሚችል ጠቁመዋል።</p>

<p>በጉባኤው ላይ ከተገኙት ልዑካን አንዱ የሆኑት ሲራዲን ሐሚድ ዩሱፍ የተባሉት በዩጋንዳ የሱዳን አምባሳደር "በዚህ ጉባኤ የሚደረስበት ስምምነት ለአካባቢው ደህንነትና ሰላም ጠቃሚ እንደሚሆን አያጠራጥርም" ማለታቸውን ዘ ክርስቲያን ሣይንስ ሞኒትር ጨምሮ ገልጿል።</p>

<p>አምባሳደሩ "የዘመናችን የደኅንነት ጉዳይ በአገሮች መካከል ባለው ግንኙነት ላይ ብቻ የተመሰረት አይደለም። የአካባቢን የተፈጥሮ ሀብቶች በትክክል የመከፋፈል ጉዳይም ከደህንነት ጋር የተያያዘ አቢይ ነጥብ ነው ማለታቸውንም ጋዜጣው ዘግቧል።</p>

<p>ጉባኤው የተዘጋጀው "ናይል ቤዚን ኢንቭየቲቭ" በተባለው የውሃውን ክፍፍል በተመለከተ የሚፈጠሩትን ችግሮች ለማስወገድ በአካባቢው አገሮች መንግሥታት በግፋራ በተቋቋመው ድርጅት ነው። የዚሁ ድርጅት ሥራ አስፈጻሚ ዳሬክተር የሆኑት ሜራጂ ምሱያ "ዋናው ቁም ነገር ሁሉም አገሮች ውይይቱን ለማካሄድ ከልብ ፈቃደኛ መሆናቸው ነው" ብለዋል።</p>

<p>ውይይቱ እየተደረገ ያለው ባንድ በኩል ውሃውን ለትልልቅ የኢኮኖሚ ፕሮጀክቶች ለማዋል በሚፈልጉት ከአባይ ወንዝ በስተደቡብ በኩል በሚገኙ በዩጋንዳ፣ ኬንያ ፣ታንዛኒያ ኢትዮጵያ በሌላ በኩል ደግሞ በወንዙ ጉዞ ይበልጥ ወደ ሰሜን በሚገኙት በግብጽና ሱዳን መካከል ሁኔታዎች ተካረው ባሉበት ጊዜ ነው። በአባይ ወንዝ ላይ በምስራቅ አፍሪካ ከፍ ብለው በተጠቀሱት አገሮች ልዩ ልዩ ፕሮጀክቶች በሥራ ላይ ከዋሉ በግብጽና በሱዳን ላይ የተወሰነ ተጽዕኖ እንደሚኖረው ታውቋል።</p>

<p>እንደ ብዙዎች የአፍሪካ ችግሮች የአባይ ወንዝን በተመለከተ ያለው ውጥረት የእንግሊዝ ቅኝ አገዛዝ ትቶት ያለፈው መጥፎ ቅርስ ነው። በ1929 ዓ.ም እ.ኤ.አ የተደረገው ውል የቅኝ ግዛቶችዋ በአብዛኛው የአባይ ወንዝ አካባቢ ላይ ተዘርግተው በሚገኙት በእንግሊዝና በግብፅ መካከል የተፈጸመ ሲሆን የይዘቱም ጭብጥ ከግብፅ በስተደቡብ ያሉ ማናቸውም አገሮች ወደ ግብፅና ሱዳን የሚወርደውን የአባይን ወንዝ ውሃ እንዳይቀንሱ የሚከለክል ነው።</p>

<p>ያ ውል "ያለ ግብጽ መንግስት ፈቃድ" ወደ ግብፅ ከሚፈሰው ውሃ ላይ ፍሰቱን የሚቀንስ ምንም ዓይነት የመስኖ ሥራ ወይም የአሃይድሮ ኤሌክትሪክ ሥራ በአባይ ወንዝ ግብአቶች ወይም በአካባቢው በሚገኙ ሀይቆች ላይ በመጠቀም ማቋቋም ጨርሶ የተከለከለ ነው" ይላል።</p>

<p>በምሥራቅ አፍሪካ የሚገኙት፣ ከላይ ከፍ ብለው የተጠቀሱት አገሮች፣ በግብፅና በእንግሊዝ መካከል የተፈረመው ውል ያረጀና የቅኝ አገዛዝን ሥርዓትና ጥቅም የሚያንጸባርቅ፣ በአካቢው የሚገኙትን አገሮች ጥቅም ግምት ውስጥ የማያስገባ በመሆኑ ስምምነቱ ጨርሶ ሊሰረዝ ይፈልጋሉ።</p>

<p>በመካከለኛው ምስራቅ በወታደራዊ ትጥቋና ድርጅትዋ ጠናካራ አቋም ያላት ግብፅ በበኩልዋ ስምምነቱን እንዲሰረዝ የሚጠይቅ ወይም የሚሞክር አገር በርስዋ ላይ የጦርነት አዋጅ እንዳወጀባት የምትቆጥረው እንደሚሆን አስጠንቅቃለች።</p>

<p>ታንዛኒያ በግብፅ ማስጠንቀቂያ ስትደናገጥ ባለፈው ወር ከቪክቶሪያ ሃይቅ የመጠጥ ውሃ የሚያስገኝ የ27. ቢሊዮን ዶላር ፕሮጀክት የጀመረች ሲሆን የውሃ እጥረት ያለባት ኬንያም የግብጽና የሱዳንን ጥቅም ብቻ የሚያስጠብቀው ውል እንዲደርስ እየገፋፋች ነው።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ መጋቢት 10 ቀን 1996</a></p>

</body>
</html>	














