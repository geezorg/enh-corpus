<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ ጉዳይ የተምታቱ መረጃዎች ለፓርላማ ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ ጉዳይ የተምታቱ መረጃዎች ለፓርላማ ቀረቡ</h2>


<p>በአሁኑ ጊዜ እጅግ አወዛጋቢ በሆነው በጋምቤላ ጉዳይ የፌዴራል ጉዳዮች ሚኒስትር አቶ አባይ ፀሐዬ ለሕዝብ ተወካዮች ምክር ቤት ባለ 14 ገጽ ሪፖርት ትናንት ከሰዓት በፊት ያቀረቡ ሲሆን በተለይ በሕይወት ላይ የደረሰውን ጥፋት በተመለከተ በሚኒስትሩ ሪፖርትና በክልሉ ሕዝብ ተወካይ የምክር ቤት አባል መካከል እጅግ የተራራቀ አሀዝ ለምክር ቤቱ ቀርቧል።</p>

<p>የአቶ አባይ ፀሐዬ ሪፖርት አጠቃላዩን ጥፋት ሳይሸፍን ታኅሳስ 3 ቀን 96 በጋምቤላ ከተማ ወደ 60 የሚጠጉ የአኝዋክ ብሔረሰብ አባሎች መሞታቸውን፣ 74 መቁሰላቸውን፣ በኢታንግ ደግሞ ከ50 በላይ ሰዎች ከሁለቱም ወገን መገደላቸውን ሲገልጡ ከክልሉ የተመረጡ የምክር ቤት አባል በአጠቃላይ በክስተቱ የጠፋው የሰው ሕይወት 606 ነው ይላሉ። በዚህም ምክንያት የምክር ቤቱ አባላት አንድ ዓይነት ግንዛቤ ይዘው ለመውጣት እንዳልቻሉ አንዳንድ የስብሰባው ተሳታፊዎች ገልጠዋል። እኚሁ ወገኖች እንደገለጡት በሚኒስትሩ በቀረበው ማብራሪያ ላይ ጥያቄ ለማንሳትና አስተያየት ለመስጠት አልተቻለም። ሌላው ቀርቶ የክልሉ ተወካይ የሆኑት ሁኔታውን ግልጽ ለማድረግ የጀመሩትን ሃሳብ እንኳን የሚያስጨርሳቸው አላገኙም። የደረሰውን የሕይወት የንብረት ጥፋት የሚያጣራና ወንጀለኞቹን ለሕግ የሚያቀርብ ገለልተኛ አካል ይመረጥ በሚል ከአባላቱ የቀረበው ጥያቄ ተቀባይነት ሳያገኝ መቅረቱም ተጠቁሟል።</p>

<p>ከምክር ቤቱ አባላት ውስጥ በዕለቱ በተካሄደው የአፍሪካ ፓርላማ ምስረታ ላይ እንዲሳተፉ የተደረጉ በመኖራቸው ከ547 አባላት ውስጥ 290 ብቻ በተገኙበት በዚህ ስብሰባ ላይ ጉዳዩን በግልፅ አውቆና ለመፍትሄም በጋራ መክሮ እልባት ማድረግ አልተቻለም። በታፈነ መድረክ የተሸፋፈነ ሪፖርት ይዞ መቅረቡ በእጅጉ እንዳሳዘናቸውም አንዳንድ የምክር ቤት አባላት ገልጠዋል።</p>

<p>የክልሉ ቁልፍ ችግር የመልካም አስተዳደር እጦት ነው የሚለው የአቶ አባይ ፀሀዬ ሪፖርት "ባለፉት አሥራ ሁለት ዓመታት በክልሉ የመልካም አስተዳደር ጅምር አልታየም። በብሔረሰብ ስም የቡድንና የግል ጥቅም የሚያራምዱ ፓርቲዎችና ቡድኖች በሥልጣን ሽኩቻ ክልሉን ሲያተራምሱ፣ ሕዝቦችን ሲያጋጩ ቆይቷል። አስተዳዳሪዎችና ፖሊሶች ያቀናጁት ወይም የተሳተፉበት የህዝቦች እልቂት በተደጋጋሚ ተከስቷል። የሥነ ምግባርና የሙያ ብቃት የጐደላቸው የፍትሕ የጸጥታ አካላት ሁሉንም ብሔረሰቦች ፍትሐዊ በሆነ መንገድ የፍትሕና የሌላ መብት ተጠቃሚ ማድረግ አልቻሉም። የፖለቲካ አመራርና የቢሮክራሲ ኃላፊነት የብሔረሰብ ተዋጽኦ ያልተመጣጠነበት፣ አንድነትን የሚያላላ ሆኖ ቆይቷል። ለልማትና ለሰላም የቆመ፣ የሕዝቡን ችግር መፍታት የጀመረ መስተዳድር እስካሁን ድረስ መፍጠር ሳይቻል ቀርቷል" ይላል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ መጋቢት 10 ቀን 1996</a></p>

</body>
</html>	














