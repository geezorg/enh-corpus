<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢነጋማ ሥራ አጦችና ስደት አላሚዎች ተሰየሙለት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢነጋማ ሥራ አጦችና ስደት አላሚዎች ተሰየሙለት</h2>


<p>የኢትዮጵያ ነፃ ፕሬስ ጋዜጠኞች ማህበርንና አመራሩን ከማንኛውም የሥራ እንቅስቃሴ ያገደውና ለኅዳር 5/96 የተጠራውን የማህበሩን ሕጋዊ ስብሰባ የበተነው የፍትህ ሚኒስቴር በአባልነት የማይታወቁ፣ በሥነምግባር ጉድለት የተወገዱ፣ ለዓመታት ከሙያው ተገልለው የቆዩ፣ በማኅበሩ መተዳደሪያ ደንብ መሠረት የመምረጥና የመመረጥ መብት የሌላቸውን ጥቂት ግለሰቦች በራሱ ግቢ አሰባስቦ በኢነጋማ ስም ያካሄደው ስብሰባም ሆነ የ"አመራር ተብዬዎች" ሹመት ሕገ መንግሥታዊ መብትን የተጋፋ፣ በሥልጣን መከታነትና ጣልቃ ገብነት የነፃ ፕሬሱን ድርጅታዊ ነፃነት የደፈጠጠ የአምባገነኞች ተግባር መሆኑ ተገለጠ።</p>

<p>ፍትሕ ሚኒስቴር ባቀነባበረው መድረክና የማኅበራት ምዝገባ ጽ/በት ጊዜያዊ ኃላፊ በአቶ ጌታቸው ጐንፋ የሚመራ የባለሥልጣናት ቡድን ጨምሮ አመራር ተብዬ ሻሚዎችና ተሿሚዎች እንዲሁም በአባልነት የማይታወቁ ግለሰቦች የተሰባሰቡበት፣ ስለማኅበሩና መተዳደሪያ ደንቡ ፍፁም ባዕድ የሆኑና የተሰጠውን ፖለቲካዊ የቤት ሥራ የማስፈፀም ብቃት እንኳ እንደሌላቸው የሚያመለክት፣ ኅብረተሰቡንና ዓለም አቀፍ የፕሬስ ተቋማትን ያስገረመ ተግባር ለአደባባይ መብቃቱን መረዳት ተችሏል። በዕለቱ ተከናወነ በተባለው ሹመት በማኅበሩ መተዳደሪያ ደንብ 18.. የተመለከተው የማኅበሩ ሂሳብ ሹም ማንነት ያልተገለጸ ሲሆን ይህን ሥልጣን ፍትሕ ሚኒስቴር ወይም ማስታወቂያ ሚኒስቴር ደርቦ እንዲሰራ ታስቦ ሳይሆን እንዳልቀረ የሚገምቱ ታዛቢዎች፤ ኢነጋማን ለማፍረስና ታዛዥና አጐብዳጅ አመራር ተብዬዎች ለመሰየም አደራ የተቀበሉ ባለስልጣናትና ለጊዜያዊ ጥቅም ዓላማቸውን የሸጡ ግለሰቦች ተልዕክውቸውን በተወጡ ማግስት ስለሚቸራቸው ሹመትና ሽልማት ሲያሰላልስሉ ተቻኩለው ሂሳብ ሹም አለማሾማቸውን ይጠቅሳሉ።</p>

<p>ከስድስቱ የኢነጋማ ሥራ አስፈፃሚ አባላት አምስቱን በማገድና ለገዢው ፓርቲ አጐብድዶ አሁን በፕሬዚዳንት ተብዬነት ተሹሞ ሴራውን በግንባር ቀደምትነት የሚመራውን ዋና ፀሐፊ አቶ ወንድወሰን መኰንን ላለማገዱ ተልካሻ ምክንያት የሚያቀርቡት የማኅበራት ምዝገባ ጽ/ቤት ጊዜያዊ ኃላፊ አቶ ጌታቸው ጐንፋ የማኀሩ ጠቅላላ ጉባኤ ሰኔ 7 ቀን 1996 ባደረገው ስብሰባ መርጦ የሰየማቸው ሶስት ኦዲተሮች ሳይታገዱ በርሳቸው መመሪያ ሰጪነት አዲስ ኦዲተር ተብዬዎች ማሾማቸው ጽ/ቤቱ ለተነሳሳለት ኢነጋማን የማፍረስና አመራሩን የማስወገድ ተልእኮ በዋቢነት ሊጠቅስ እንደሚችል ተገልጧል።</p>

<p>ከሕገ መንግሥቱና ከኢነጋማ መተዳደሪያ ደንብ ውጭ መንግሥታዊ ሥልጣንን መከታ በማድረግ የተሾሙት ግለሰቦች ኢነጋማንና መላ አባላቱን የማይወክሉ መሆናቸውን የሚገልፁት የማኅበሩ አባላት፣ ድርጅታዊ ነፃነታቸውንና መብታቸውን በህግ ለማስከበር በሚያደርጉት እንቅውስቃሴ የኢትዮጵያ ሕዝብና የነፃ ፕሬስ ወዳጆች እንዲሁም ዓለም አቀፍ ኅብረተሰብ ከጐናቸው እንደቆመ አረጋግጠዋል።</p>

<p>ከ90 በላይ አባላት ባሉት ኢነጋማ 32 ሰዎች ተገኝተዋል ተብሎ ወንድወሰን መኮንን በፕሬዚዳንትነት በ24 ድምፅ፣ ጌታቸው ስሜ በም/ፕሬዚዳንትነት በ19 ድምፅ፣ ሮቤል ምትኩ በዋና ፀሐፊነት በ20 ድምፅ፣ ወ/ሮ ትዕግስት በኃይሉ በገንዘብ ያዥነት በ15 ድምፅ፣ ዳዊት ታዬ በሕዝብ ግንኙነት በ17 ድምፅ፣ ለሥራ አስፈፃሚ አባልነት ሀብታሙ በለጠ በ21 ድምፅ፣ ብሩ ጸጋዬ በ13 ድምፅ፣ የተሰየሙ መሆናቸውን ለማወቅ ተችሏል።</p>

<p>በማኅበሩ ደንብ መሠረት አስፈላጊ የሆነው ሂሳብ ሹም ያልተመረጠ ሲሆን በአባላት ጠቅላላ ጉባኤየተመረጡት የኦዲት ኮሚቴ አባላት ሳይሻሩ ጌታቸው ተገኝ በ26 ድምፅ፣ ብዙነሽ ደበበ በ22 ድምፅ፣ ጥላሁን በቀለ 17 ድምፅ፣ ለኦድት ኮሚቴ አባልነት መመደባቸው ታውቋል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ጥር 14 ቀን 1996</a></p>

</body>
</html>	














