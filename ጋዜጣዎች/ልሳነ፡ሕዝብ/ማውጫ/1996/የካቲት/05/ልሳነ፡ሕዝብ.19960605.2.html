<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሦስት የዓባይ ተፋሰስ አገሮች በቅኝ ግዛት ውሎች እንደማይገዙ ይፋ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሦስት የዓባይ ተፋሰስ አገሮች በቅኝ ግዛት ውሎች እንደማይገዙ ይፋ አደረጉ</h2>


<p>ከአሥሩ የናይል (አባይ) ተፋሰስ አገሮች መካከል የነጭ አባይ መነሻ የሆኑት ኬንያ ኡጋንዳና ታንዛኒያ ከእንግዲህ ግብፅንና ሱዳንን ብቸኛ ተጠቃሚ ሲያደርጉ ለቆዩት የቅኝ ግዛት ውሎች ተገዢ እንደማይሆኑ በመግለጥ በቪክቶሪያ ሐይቅ ላይ የተለያዩ ፕሮጀክቶችን መጀመራቸውን ይፋ አደረጉ።</p>

<p>በየጊዜው በሚከሰት የዝናብ እጥረት፣ በደን መመናመንና በአፈር መሸርሸር ሕዝባቸው ለከፍተኛ ድህነት የተጋለጠባቸው ኬንያ ኡጋንዳና ታንዛኒያ ይህንን አሳሳቢ ችግር ለመቅረፍ በጋራ ውሃቸው ላይ የመስኖ ልማትና የሃይድሮ ኤሌክትሪክ ፕሮጀክቶችን ማካሄድ ብቸኛው አማራጭ መሆኑን አስታውቀዋል።</p>

<p>ኬንያ እ.ኤ.አ በ1929 እና በ1959 ግብፅንና ሱዳንን ብቸኛ የናይል ወንዝ ተጠቃሚ ለማድረግ በቀድሞው ቅኝ ገዢ በእንግሊዝ የፈረሙት ውሎች ጊዜ ያለፈባቸውና በድህረ ቅኝ ግዛት የማይሰሩ መሆናቸውን ለአባል አገራቱ ለማሳሰብ በዚህ ወር መጨረሻ ላይ የተፋሰሱ አገሮች ጉባኤ ለማስተናገድ ዝግጅት እያደረገች ትገኛለች።</p>

<p>ይኸው ጉባኤ ችግሩን በሰላማዊ መንገድ ለመፍታት እንዲቻል ግብፅ የቀድሞዎቹን ውሎች እንድታጤንና ከተፋሰሱ አገሮች ጋር ተባብራ ለመሥራት እንድትተባበር የሚጠይቅ መሆኑ ታውቋል።</p>

<p>ኡጋንዳም እንደ ኬንያ ሁሉ ገበሬዎቿ፣ ዓሳ አጥማጆቿና ከቪክቶሪያ ሐይቅ ጋር ኑሮአቸውን ከመሠረቱ ዜጐቿ የመጣውን ግፊት ከግምት ውስጥ በማስገባት በሀይቁ ላይ የተለያዩ ልማት ፕሮጀክቶችን ለማካሄድ መብቷ መሆኑን በመጠቆም ለውሎቹ ተገዢ እንደማትሆን ገልጣለች።</p>

<p>ታንዛኒያ በበኩሏ የቪክቶሪያ ሐይቅ ዋነኛ ባለቤት ሆና "ለሕዝቧ በውሃው ለመጠቀም የቅኝ ግዛት ውሎች ያግዱናል" ብላ ለመናገር እንደማይቻላት የአገሪቱ የውሃ ሚኒስቴር ኤድሬዋርድ ሎዋሳ ለሬውተርስ በሰጡት መግለጫ ጠቅሰው አገራቸው እነዚህን ጊዜ ያለፈባቸው ውሎች በምንም ዓይነት መስፈርት ማክበር እንደማይጠበቅባት አስምረውበታል። </p>

<p>ታንዛኒያ በወንዙ ውሃ በጋራ ለመጠቀም የተፋሰሱ አገሮች በዚህ ወር ለማድረግ ያቀዱትን የምክክር ጉባኤ ሳትጠብቅ ከቻይና መንግስት ባገኘችው የገንዘብ ድጋፍ ከቪክቶሪያ ሐይቅ የሚሳብ የ170 ኪሎ ሜትር የከፍተኛ የቧንቧ መስመር ለመዘርጋት የ85. ሚሊዮን ዶላር ከፍተኛ ፕሮጀክት ባልፈው ሳምትን መጀመሯን ሰሞኑን ይፋ አድርጋለች።</p>

<p>ይኸው በሦስት ደረጃ የሚሰራው ከፍተኛ የውሃ ፕሮጀክት በመጀመሪያው ምዕራፍ 420 ሺህ ሰዎችን ተጠቃሚ የሚያደርግ ሲሆን፣ አጠቃላይ ሥራው በመጪዎቹ ሃያ ዓመታት ሲጠናቀቅ 940 ሺ ዜጐች በውሃ እንደሚገለገሉ ታውቋል።</p>

<p>"አባይ የግብፅ ስጦታ ነው፤ አባይን መንካት ማለት በአገሪቱ ሕልውና ላይ ጦርነት እንደማወጅ ይቆጠራል።" በማለት ለዘመናት ስታስፈራራና የምዕራባውያኑንም ድጋፍ ስታገኝ ለቆየችው ካይሮ የአሁኑ ክስተት አስደንጋጭ ነው ያሉ የፖለቲካ ተንታኞች ከዓለም አቀፉ ኅብረተሰብ ግፊት አንፃር የቀድሞ ፖሊሲዋን ከመቀየርና ከተፋሰሱ አገሮች ጋር ውሃውን በጋራ ከመጠቀም ውጭ አማራጭ አይኖራትም ብለዋል።</p>

<p>ምንም ዓይነት የባሕር በር የሌላቸው ኡጋንዳ፣ ሩዋንዳና ቡሩንዲ የናይ ወንዝ መነሻ ሆነው ሳለ እስከዛሬ ከውሃው ተጠቃሚ አለመሆናቸው ሕዝቦቻቸው ለከፍተኛ ድህነትና የኢኮኖሚ ድቀት መዳረጋቸውን አስታውሰው አሁን ባለው ተጨባጭ ሁኔታ በቅኝ ግዛት ውሎች ተሸብሽበው ለመቆየት እንደማይታገሱ አስታውቀዋል።</p>

<p>በተፋሰሱ አስር አገሮች ውስጥ ይኖራል ተብሎ ከሚገመተው 300 ሚሊዮን ሕዝብ 160 ሚሊዮን የሚሆነው ሕይወቱ ከወንዙ ጋር የተቆራኘ መሆኑ ሲታወቅ ከግብፅ ሕዝብ 95 በመቶ የሚሆነው ደግሞ ኑሮው የተመሰረተው በአባይ ወንዝ ላይ መሆኑ አይዘነጋም።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ የካቲት 5 ቀን 1996</a></p>

</body>
</html>	














