<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ300 ዩኒቨርስቲ ተማሪዎች ዕድል ተዘጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የ300 ዩኒቨርስቲ ተማሪዎች ዕድል ተዘጋ</h2>


<p>በሕገ-መንግሥቱ የተፈቀደላቸውን ጥያቄ የማቅረብ መብት በመጠቀማቸው ብቻ ከዩኒቨርስቲ ግቢ ታፍሰው ከታሰሩ በኋላ ወደ ግቢ እንዳይገቡ የታገዱት 300 ተማሪዎች ጉዳይ ለሕዝብ ተወካዮች ምክር ቤት ቀርቦ ለሕግ ጉዳይ ቋሚ ኮሚቴ የተመራ ቢሆንም ዝግጁነቱም እንደሌለ ከምክር ቤቱ አካባቢ የተገኘው መረጃ አመለከተ።</p>

<p>በአዲስ አበባ ዩኒቨርስቲ ግቢ ንብረት ወደመ በተባለ በሦስተኛው ቀን በፖሊስ ታፍሰው የተወሰዱት እነዚሁ ተማሪዎች በፕሬዚዳንቱ ጽ/ቤቱ ፊት ለፊት ተሰብስበው "ንብረት ሰብረዋል ተብለው የታሰሩ ተማሪዎች ይፈቱ።" የሚል ጥያቄ ከማቅረብ በቀር የወሰዱት የኃይል እርምጃ ያልነበረ መሆኑን የግቢው ታዛቢዎች ይናገራሉ።</p>

<p>እነዚህ አቤቱታ በማሰማታቸው ብቻ ከትምህርት ገበታቸው የተገለሉት ተማሪዎች አቤቱታቸውን የሚሰማቸው በማጣታቸውና በአሁኑ ጊዜ ዩኒቨርስቲው ለተማሪዎች ፈተና ሰጥቶ ሁለተኛው የትምህርት ዘመን አጋማሽ ሊጀምር ቀናት የቀሩት በመሆኑ የተባረሩት ተማሪዎች ጉዳይ እንዳለቀለትና እንደተዘጋ የሚቆጠር ሆኖአል።</p>

<p>ተማሪዎች የተባረሩበት ውሳኔ የዩኒቨርስቲውን ህግና ደንብ ተከትሎ ማጣራት ያልተደረገበት፣ የዩኒቨርስቲው ሴኔት ያልተወያየበት ነው የሚሉት አስተያየት ሰጭዎች ፕሬዚዳንቱ ፕሮፈሰር እንድርያስ እሸቴን፣ የቢዝነስና ልማት ፣ም/ፕሬዚዳንቱን ዶ/ር ቡቴ ጉቱን፣ የምርምርና የድህረ ምረቃ ቢሮ ተባባሪ ም/ፕሬዚዳንቱ ፕሮፌሰር እንዳሻው በቀለን፣ ሬጅስትራሩን ዶ/ር ዘመዴ አስፋውን፣ የተማሪዎች ዲን የሆኑትን ዶ/ር ይስሐቅ ወርቁን ጨምሮ 30 ያህል አባላት ያሉት የዩኒቨርስቲው ሴኔት ጉዳዩ የቀረበለት ተማሪዎቹ ታፍሰው ከተወሰዱና የመባረር ውሳኔው ከተላለፈ በኋላ ለማሳወቅ ብቻ እንደነበር ውስጥ አዋቂ ምንጮች ይገልፃሉ።</p>

<p>ጉዳዩ ለሴኔቱ ስብሰባ በቀረበበትም ወቅት አንድ የድጋፍ፣ ሁለት የተቃውሞ አስተያየት ከመስጠቱ በስተቀር በአብዛኛው ጉዳዩ በቀጣይ የሚመለከታቸው የየትምህርት ክፍል ዲኖች በፍርሃትም ይሁን በሌላ ምክንያት ዝምታን መምረጣቸውን ለማወቅ ተችሏል። ከዚህ ችግር ጋር በተያያዘ የዩኒቨርስቲው ፕሬዚዳንት አምስት መምህራንን አነጋግረዋል። እነዚህ መምህራን ከተማሪዎች እንቅስቃሴ ጋር ግንኙነት አላቸው ተብለው ተጠርጥረው ሳይሆን እንዳልቀረ ተገምቷል።</p>

<p>ቀደም ሲል በዩኒቨርስቲው ንብረት ላይ ጥፋት ደረሰ እንደተባለ የዩኒቨርስቲው ፕሬዚዳንት ችግሩ እንደሚጣራ ደብዳቤ ባሰራጩበት ዕለት በምሽቱ የተማሪዎች መባረር በመንግሥታዊ መገናኛ ብዙኃን መነገሩ ውሳኔው የዩኒቨርስቲው አመራር ውሳኔ እንዳልሆነ ያመለክታል የሚሉ አሉ። ይህ ከሆነ ደግሞ እነዚህ ዩኒቨርስቲውን እንመራለን የሚሉ ምሁራን "የ300 ወጣት የአገሪቱ ዜጐች እድል ሲበላሽ የማይወስኑበትን ሥልጣን ይዘው መቀጠላቸው በታሪክ ተጠያቂ ያደርጋቸዋል" የሚል አስተያየት አስከትሎባቸዋል።</p>

<p>ፕሬዚዳንቱ ፕሮፌሰር እንድርያስ እሸቴን ጨምሮ አመራር አባላቱ የቅድመ አብዮትና ድህረ አብዮት ለውጥ ፈላጊ ትውልድ አባላት ሆነው ሳለ በወጣት ተማሪዎች ላይ ይህ የመሰለ ኢፍትሃዊና ግብታዊ እርምጃ ሲወሰድ ዝምታን መምረጥ፣ ከዚያም አልፎ ተባባሪ መሆን የአገራችን ምሁርና ያሉበትንና የገቡበትን የአገልጋይነት ደረጃ ያመለክታል የሚሉም አሉ።</p>

<p>በአነስተኛ መብት መደፈር ድምፁን ለማሰማት ፈጥኖ ይንቀሳቀስ የነበረው የአዲስ አበባ ዩኒቨርስቲ ከ10 በላይ ተማሪዎች በወህኒ ቤት በሚገኙበት፣ ከ300 በላይ የሚሆኑት በተባረሩበት ሁኔታ ዝምታን መምረጡ የጐሳ ፖለቲካው ምን ያህል እንደጐዳን አመልካች ነው የሚሉም አልታጡም።</p>

<p>የሚሰማው አስተያየት ይህ ይሁን እንጂ በዩኒቨርስቲው ውስጥ ሙሉ በሙሉ መረጋጋት የማይታይ ሲሆን ባልተለመደ ሁኔታ የዩኒቨርስቲ ዘበኞችና "ነጭ ለባሾች" በየትምህርት ክፍሎች መተላለፊያዎች ሲዘዋወሩ እንደሚውሉ ለማወቅ ተችሏል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ የካቲት 12 ቀን 1996</a></p>

</body>
</html>	














