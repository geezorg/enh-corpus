<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ድንበር አካባቢ የኤርትራ ወታደሮች እየሰለጠኑ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ድንበር አካባቢ የኤርትራ ወታደሮች እየሰለጠኑ ነው</h2>


<p>በኢትዮጵያና በኤርትራ መካከል የተጀመረው ውዝግብ እልባት ባላገኘበት በአሁኑ ወቅት የኤርትራ ወታደሮች በድንበራችን አካባቢ ስልጠና እየተሰጣቸውና ወደ ኢትዮጵያ ዘልቀው ለመግባት የሚያስችል አንዳንድ ምልክቶች እንደሚታዩ በአካባቢው የሚገኘው የልሳነ ሕዝብ ሪፖርተር አስታወቀ።</p>

<p>የሻዕቢያ ወታደሮች በአሁኑ ወቅት እንቅስቃሴ ከሚያደርጉባቸው አካባቢዎች ውስጥ የዛላምበሳ ምዕራባዊ አካባቢ በሚገኘው አክራን ቅኒቶ የተባለው መንደር አንዱ ነው። ሪፖርተሩ የአካባቢውን ነዋሪዎች አነጋግሮ እንደተረዳው ወታደሮቹ በቅኒቶ የነበሩትን ነዋሪዎች አስነስተው ወደ ጾሮና እንዲወርዱ ካደረጉ በኋላ ወታደሮቹ ልምምድ ማድረግ ቀጥለዋል። እንዲሁም ከአካለጉዛይ ምስራቃዊ ክፍል ሰንአፌ ወረዳ በሚገኙት አራሮሞና መንጋ አሌ እርሣሣ መንደሮች በኩልና ከላአጋሌ ከተባለው የኤርትራ ይዞታ ተነስተው ለማታፍ ወደተባለው የትግራይ መሬት ለመግባት የሚያደርጉት አንዳንድ ወታደራዊ እንቅስቃሴዎች አሳሳቢ ናቸው ተብሏል። </p>

<p>ከዚህ በተጨማሪም ዕንደሊ የተባለውን ሁለቱን ሀገሮች የሚያገናኝ ወንዝ ተከትሎ የሰሜኑን የእርሻ መሬት ኤርትራዊያን፣ የደቡባዊውን ደግሞ የትግራይ የኢሮብ ተወላጆች የሚጠቀሙበት ቢሆንም በአካባቢው በባላባትነት የሚታወቁት ልጅ ንጉሠ ወልደጊዮርጊስ፣ አቶ ማህሉ ካህሳይ አቶ ዝግታ ተስፋይ የተባሉት ይጠቀሙበት የነበረውን መሬትፋይ የሻዕቢያ ወታደሮች በኃይል አስለቅቀዋቸው መሬት አልባ እንዳደረጉዋቸው ሪፖርተሩ የነዋሪዎቹን ጥቆማ መሰረት በማድረግ ገልጧል።</p>

<p>በአካባቢው ሰላም ላይ የራሱን ተፅዕኖ እያሳደረ የመጣው የሻዕቢያ ወታደሮች እንቅስቃሴን እየተከታለ ያለው ኅብረተሰብ እንዳለፈው ሁሉ ድንገተኛ ወረራ ሊከሰት ይችላል የሚል ጥርጣሬ እያደረበት መሆኑንም አስታውቋል። ሕዝቡ መሬቱን እየተቀማ፣ ገንዘብና ንብረትን እየተወረሰ ራቁቱን ከኤርትራ መባረሩን የገለጡት ነዋሪዎች በተለይ ደግሞ እየታፈኑ የተወሰዱበት ወገኖች ጉዳይ፣ እስር ቤት ያሉትና አድራሻቸው ያልታወቀው በርካታ ኢትዮጵያውያን ሁኔታዎችን አስክመልክቶ የቀረቡትን ጥያቄዎች ዳር ከማድረስ ይልቅ ከምንም ነገር በፊት ቅድሚያ ሰጥቶ ለኤርትራዊያን የዜግነት መብት ለመስጠት በመንግስት በኩል የሚደረገው ጥረት የሕዝብን መብት የጣሰ መሆኑንም አንዳንድ ሰዎች በምሬት እንደሚናገሩ ተገልጧል።</p>

<p>በጦርነት ከፍተኛ ጉዳት ለደረሰበትና ቤት ንብረቱ በሻዕቢያ ለፈረሰበት የዛላምበሳ ነዋሪ መንግሥት ራሱ ባስገመተው መሰረት እየተሰጠ ያለው የገንዘብ ድጐማ ከደረሰው አደጋ በበለጠ የሕዝቡን ሞራል የነካ መሆኑ ተገልጧል። ነዋሪዎቹ እንደሚሉት ከ700 እስከ 800 ሚሊዮን የሚገመት ንብረት ለጠፋባቸው 10ሺህና 15ሺህ ብር መሰጠቱ አነጋጋሪ እየሆነ መምጣቱ የተጐጂዎችን ቅሬታ መሰረት በማድረግ አስታውቋል። ለዚህም እንደምሳሌ የቀረበው 10 ሺህ ብር የተሰጣቸው ሰዎች ከቆርቆሮ ጣሪያና ግድግዳው ላስቲክ ከለበሰ ቤት ያለፈ መስራት አቅቷቸው ሜዳ ላይ የወደቁ በርካታ ዜጐች እንደሆኑም ተገልጧል።</p>

<p>በአጠቃላይ ዛሬ በተለያዩ ሁኔታዎች የሕዝቡ ጥያቄ መልስ ሳያገኝ፣ የሀገሪቱን ዳር ድንበር ያስጠበቀ ውጤት ሳይጨበጥ ከምንም በላይ ደግሞ ኢትዮጵያዊያን በሻዕቢያ እስር ቤቶች እየማቀቁና የተወሰዱት ደግሞ አድራሻቸው ባልታወቀበት ሁኔታ ላይ እያለ ለኤርትራውያን የኛን ዜግነት ለመስጠት መንግስት ቅድሚያ መስጠቱ በትውልዶች ተወቃሽ እንደሚያደርገው መግለጣቸውን ሪፖርተሩ አስታውቀዋል። በአሁኑ ወቅት እያደባ የሚንቀሳቀሰውን የሻዕቢያን ወታደሮች ሁኔታ አጥብቆ ክትትል ሊደረግበት የሚገባ መሆኑንም ማሳሰባቸውን አመልክቷል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ የካቲት 19 ቀን 1996</a></p>

</body>
</html>	














