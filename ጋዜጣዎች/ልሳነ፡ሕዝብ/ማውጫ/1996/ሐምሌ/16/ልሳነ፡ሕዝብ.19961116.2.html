<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ውህደቱ አልፈረሰም»ዶ/ር ኃይሉ አርአያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ውህደቱ አልፈረሰም»ዶ/ር ኃይሉ አርአያ</h2>


<p>«ኢዴህ(ኢዲዩ) ከኢዴፓ ጋር ያደረገው ውህደት ፈርሷል እያሉ መግለጫ የሰጡት ግለሰቦች እንጂ ድርጅቱ አይደለም። ስለዚህ ውህደቱ አልፈረሰም» ሲሉ የኢዴአፓ ም/ፕሬዚዳንት ዶ/ር ኃይሉ አርአያ ለልሳነ ሕዝብ ጋዜጣ ተባባሪ ሪፖርተር ገለጡ።</p>

<p>ዶ/ር ኃይሉ ይህንን የገለጡት በኢዴፓና በኢዲዩ መካከል የተፈመጸመ ውህደት ፈርሷል መባሉን በተመለከተ ሪፖርተሩ ላቀረበላቸው ጥያቄ በሰጡት መልስ ነው።</p>

<p>በግራዝማች ካህሳይ ዶሪ የሚመራ ቡድን ባለፈው ሐምሌ 13 ቀን በግዮን ሆቴል በሰጠው መግለጫ ልዑል መንገሻ ስዩምን ጨምሮ በውህደቱ ኢዴአፓን የመሠረቱት የኢዲዩ አባላት እራሳቸውን ማግለላቸውን ገልፀዋል። ስለዚሁ ጉዳይ ዶ/ር ኃይሉ አርአያ ለሪፖርተሩ ሲገልፁ የኢዴአፓ የክብር ፕሬዚዳንቱ ፕ/ት ልዑል መንገሻ ስዩም ባሁኑ ወቅት ከሌሎች የፓርቲው አመራሮች ጋር በውጭ አገር የቅስቀሳ ሥራ እያከናወኑ መሆናቸውን ጠቅሰው ሌሎችም በርካታ የኢድህ አባላት የነበሩ ሰዎች አሁን ከኢዴአፓ ጋር አብረው እየሰሩ እንዳሉ ገልፀዋል።</p>

<p>«ትልቅ የአካሄድ ስህተት» አለ የሚሉት ዶ/ር ኃይሉ «የቀድሞው ኢድህና ኢዴፓ የነበራቸው ሕልውና ከስሞ ሁለቱም ፓርቲዎች ፈቃዳቸውን መልሰው በኢዴአፓ ስም ተደራጅተዋል። ስለዚህም አሁን ኢዴህ ከኢዴአፓ ወጣ ማለት አይቻልም። ግለሰቦች ግን ሁኔታው አልተመቸንም ብለው ራሳቸውን ማግለል ይችላሉ» ብለዋል።</p>

<p>ለዝርዝር ጉዳዮች ወደፊት ኢዴአፓ ማብራሪያ እንደሚሰጥ የገለፁት ዶ/ር ኃይሉ አርአያ «እኛ ቀድሞ ለነበረው ኢዲዩ ከበሬታ አለን። እንዲሁም አዲስ የተቋቋመው ኢዲዩን የትግል አጋራችን አድርገን እናየዋለን። ከእነዚህ ከኢዴአፓ ወጥተናል ከሚሉ ግለሰቦች ጀርባ ኅብረቱን ለማፈረስ ጥረት የሚያደርግ ሌላ አካል እንዳለ ግን ማንም ሊገነዘበው የሚችል ጉዳይ ይመስለኛል» ሲሉ አስተያየታቸውን ሰጥተዋል።</p>

<p>በግራዝማች ካህሳይ ዶሪ የሚመራው አካል በሰጠው ጋዜጣዊ መግለጫ «የኢዴአፓ ጥቂት አመራሮች ከውህደቱ ማግስት ጀምሮ ሲያሳዩት የነበረ የዘቀጠ አመለካከትና የማን አለብኝነት እንቅስቃሴ በሂደት ይሻሻላል ብለን በሰከነ መንፈስ ለማሳለፍ ያደረግነው ጥረት ከግምት ሳይገባ ይልቁንም ትእግስታችንን እንደ አላዋቂነት ሲቆጥሩት ቆየተዋል። ከዚህ አንፃር የተደረገው ውህደት የተኩላና የበግ ያህል ልዩነት የነበረው በመሆኑ ውህደቱ የተፈለገው ስሙ ብቻ እንደ ዘላቂ ዓላማ ከግብ ለማድረስ እንዳልሆነ ለመገንዘብ ጊዜ አልወሰደብንም» ብለዋል። ለዚህም 11 ነጥቦችን በዝርዝር አስቀምጠዋል።</p>

<p>መግለጫው በተሰጠበት ወቅት ቀድሞ ውህደቱን ሲቃወሙ የነበሩና ኢዲዩን እንደአዲስ ያቋቋሙ ግለሰቦች «ከኢዴአፓ ወጣን ያላችሁትን ሰዎች እኛ አናውቃችሁም። መጀመሪያ የአዲዩን አባላት ሳታማክሩ ነው ከኢዴአፓ ጋር ውህደት ላይ የደረሳችሁት» በማለት ጠንካራ ተቃውሞ ቢያቀርቡም መድረኩን የመሩት ሰዎች «ይህ ከአጀንዳችን ውጭ ነውና በሌላ ጊዜ የምንነጋገርበት ይሆናል» በማለት አልፈውታል።</p>

<p>ኢዲዩ እና ኢዴፓ ተስማምተው የተዋሐዱት ከአንድ ዓመት በፊት ሐምሌ 19 ቀን 1995 ዓ.ም መሆኑ ይታወቃል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ሐምሌ 16 ቀን 1996</a></p>

</body>
</html>	
