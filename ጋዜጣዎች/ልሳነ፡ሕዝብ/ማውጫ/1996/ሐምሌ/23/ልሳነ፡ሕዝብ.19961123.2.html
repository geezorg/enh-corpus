<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>19 ዓለም አቀፍ የፕሬስ ተቋማት ለሚኒስትሩ የተቃውሞ መልእክት አስተላለፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">19 ዓለም አቀፍ የፕሬስ ተቋማት ለሚኒስትሩ የተቃውሞ መልእክት አስተላለፉ</h2>


<p>የዓለም አቀፍ ሃሳብን በነፃነት የመግለጽና የመለወጥ ተቋም አይፌክስ አባል የሆኑ 19 ታላላቅ የፕረስ ነፃነት ተከባካቢ ድርጅቶች አፋኝ የሆነው ረቂቅ የፕሬስ ሕግ ያካተታቸው ገደቦችና ቅጣቶች በእጅጉ እንዳሳሰባቸው በመግለጽ ለማስታወቂያ ሚኒስትሩ አቶ በረከት ስምኦን ደብዳቤ መላካቸው ተገለጠ።</p>

<p>ዋና ጽ/ቤቱ ካናዳ ቶሮንቶ የሆነው «አይፌክስ» ባሰራጨው ቁጥር 30 የጋራ መግለጫ፣ ዓለም አቀፍ የጋዜጠኞች ፌዴሬሽን (አይ ኤፍ ጄ)፣ ዓለም አቀር የፕሬስ ኢንስቲትዩ (አይፒአይ) አርቲክል 19፣ የጋዜጠኞች መብት ተንከባካቢ ኮሚቴ (ሲፒጂ)፣ ፔን ኢንተር ናሽናል፣ የ11 አገሮች የጋዜጠኞች ማህበራት በአባልነት የሚገኙበት ሚዲያ ኢንስቲትዩት ፎር ሳውዘርን አፍሪካ (ሚሳ) የምዕራብ አፍሪካ የሚድያ ፋውንዴሽን ( MFWA) ሪፖርተር ሳንስ ፎሮንትየር (አርኤስኤፍ) የካናዳ ጋዜጠኞች ተቋም (ሲጂኤፍ ኢ) የሚድያ መብት አጀንዳ የዘጠኝ ምዕራብ አፍሪካ ጋዜጠኞች ማኅበራት ኅብረት (ዋጃ) እና በአውሮፓ እስያና ላቲን አሜሪካ የሚገኙ አባል ማህበራት በጋራ የጻፉት ደብዳቤ ለሚኒስትሩ መላኩን አመልክቷል።</p>

<p>አስራ ዘጠኙ የአይፌክ አባል ማህበራት በላኩት በዚህ ደብዳቤ ረቂቅ ህጉ በመጠኑ መሻሻል የታየበት ቢሆንም አብዛኛዎቹ አንቀጾች ከፍተኛ ትኩረት አግኝተው መለውጥ ወይም በሌላ አግባብ ባላቸው ድንጋጌዎች መተካት እንደሚገባቸው በጥብቅ አሳስበዋል። ረቂቅ ሕጉን መሰረት ያደረጉ አስተያየቶችና የመፍትሔ ሃሳቦች ከዓለም አቀፍ አህጉራዊና በአገር ውስጥ ከሚገኙ የፕሬስ ተቋማት ሲቀርቡ መቆየታቸውን ያስታወሱት የአይፌክስ አባላት ተሻሻለ የተባለው ረቂቅ ሕግ አሁንም እጅግ በርካታ ጉድለቶች እንደሚስተዋሉበትና ዓለም አቀፍ ደረጃቸውን ያልጠበቁ ገደቦችና አስገዳጅ ድንጋጌዎች እንደታጨቁበት ተጠቅሰዋል።</p>

<p>ጋዜጠኛ ማን መሆን እንዳለበት፣ የፈቃድ አሰጣጥ፣ መረጃ የመቀበልና የመንግስት መብቶች ፣ ደንብ ተላልፈዋል በሚባሉ ጋዜጠኞች ላይ የሚጣለው እስከ አምስት ዓመት የሚደርስ እስራት፣ የማስታወቂያ ሚኒስቴር ከውጭ በሚገቡ እትሞች ላይ የሚኖረው የሳንሱር መብትና ከዚሁ ጋር ተዛማጅነት ያላቸው በርካታ አንቀጾች ለፕሬስ ነፃነት እድገት የማይበጁና ሰብአዊ መብቶችን ጭምር የሚገፉ በመሆናቸው እንዲስተካከሉ ጥያቄ ቀርቦላቸዋል። </p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ሐምሌ 23 ቀን 1996</a></p>

</body>
</html>	
