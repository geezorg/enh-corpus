<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>14 አገር በቀል የሲቪል ማኅበራት ምርጫ ቦርድን ሊከስሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">14 አገር በቀል የሲቪል ማኅበራት ምርጫ ቦርድን ሊከስሱ ነው</h2>

<p>የፊታችን ግንቦት 17 ቀን 1997 በሚካሄደው የክልልና የሕዝብ ተወካዮች ምክር ቤቶች ምርጫ ከሦስት ሺ በላይ ታዛቢዎችን በመላ ሀገሪቱ ለማሰማራት በዝግጅት ላይ የነበሩ 14 የሲቪል ማኅበራትና መንግሥታዊ ያልሆኑ ድርጅቶች የምርጫ ቦርድ ባለቀ ሰዓት ያወጣውን አዲስ የታዛቢዎች መመሪያ በመቃወም በቦርዱ ላይ ክስ ለመመስረት በዝግጅት ላይ መሆናቸውን የማኅበራቱ ቅንጅት ኃላፊ አስታወቁ።</p>

<p>አቶ ነፃነት ደምሴ የማኅበራቱና መንግሥታዊ ያልሆኑ ድርጅቶች ቅንጅት ኃላፊ ማኅበራቱ በጠሩት ጋዜጣዊ ጉባኤ ላይ በሰጡት መግለጫ ቦርዱ የፖለቲካ ገለልተኝነት እፈትሻለሁ ማለቱ የማኅበራቱን ሕጋዊ ፈቃድ ያላገናዘበ መሆኑን ገልጠዋል።</p>

<p>«ሀገር በቀል የሲቪክ ማኅበራትና መንግሥታዊ ያልሆኑ ድርጅቶች ምርጫውን መታዘብ የሚችሉት በመዘገቡበት ጊዜ ምርጫ መታዘብን በዓላማቸው ላይ ያሰፈሩና የፖለቲካ ወገንተኝነት ነፃ የሆኑ ድርጅቶችና ማኅበራት ናቸው» በማለት ቦርዱ መጋቢት 27 ቀን 1997 ያወጣው የምርጫ ታዛቢነት ፈቃድ አሰጣጥ መመሪያ ሕገ-መንግሥቱ ለዜጎች የሰጠውን መብትና ነፃነት የሚጋፋ ድርጊት በመሆኑ አምርረው እንደሚቃወሙት ተናግረዋል።</p>

<p>ፍትህ ሚኒስትሬ መንግሥታዊ ላልሆኑና ለሲቪል ማኅበራት የምዝገባ ፈቃድ ሲሰጥ ለፖለቲካ ሥልጣን የማይንቀሳቀሱና ለትርፍ ያልተቋቋሙ መሆናቸውን አረጋግጦ መሆኑን የማኅበራቱ ተወካዮች ጠቁመው ቦርዱ የድርጅቶቹን ገለልተኝነት የሚያረጋግጥበት መስፈርት ግልጽ ባልሆነበት ሁኔታ መመሪያ ማውጣቱ ለዘፈቀደ አሠራር በር የሚከፍት በመሆኑ በአስቸኳይ ሊታረም ይገባዋል ብለዋል።</p>

<p>አብዛኞቹ መንግሥታዊ ያልሆኑ ድርጅቶችና የሲቪል ማኅበራት የመንግሥት ባለሥልጣኖችን በቦርድ አባልነት አቅፈዋል። ይህ በፖለቲካ ወገንተኝነት የሚያስጠይቅ ከሆነ መንግሥት ምርጫውን እንዲታዘቡ የመረጣቸው ማኅበራት ጭምር ተጠያቂ እንደሚሆኑ የማኅበራቱ ተወካዮች ገልጠው ይህ ባልተደረገበት ሁኔታ መመሪያው በተወሰኑት ላይ ተፈፃሚ ከሆነ ሕገ-መንግሥቱን መሸራረፍ በመሆኑ ቦርዱ ራሱ ከተጠያቂነት እንደማያመልጥ አስገንዝበዋል።</p>

<p>ቦርዱ አዲሱን መመሪያ የማያሟሉ የሲቪል ማኅበራትና ድርጅቶችን በታዛቢነት እንደማይቀበል ያስታወቀ ቢሆንም በመራጮችና እጩዎች ምዝገባ ወቅት እነዚህ መስፈርቶች ሥራ ላይ እንዳልነበሩ የማኅበራቱ ተወካዮች ገልጠው ከሁሉ የሚያስገርመው ደግሞ የሀገራቸው ጉዳይ በቀጥታ የሚመለከታቸውን ሀገር በቀል ድርጅቶች ባይተዋር ያደረገው መመሪያ የዓለም አቀፍ ታዛቢዎችን አለማካተቱ ነው ብለዋል። ቦርዱ የመራጮችንና እጩዎችን ምዝገባ ሂደት እንዲታዘቡ ለአንዳንድ ተቋማት ፈቃድ ሰጥቶ እንደነበር ተወካዮቹ አስታውሰዋል።</p>

<p>ከእነዚህ አንዱ በሆነው በኢትዮጵያ ሰብአዊ መብቶች ጉባኤ (ኢሰመጉ) ላይ የማስታወቂያ ሚኒስትሩ አቶ በረከት ስምኦን «ገለልተኛ ስላሆነ ምርጫውን መታዘብ የለበትም» በሚል ግፊት እያደረጉ መሆናቸውን አመልክተዋል። አቶ በረከት ይህንኑ አስመልክተው ሰሞኑን እንደተናገሩት ኢሰመጉ የፕሮፈሰር መስፍን ወልደማርያም ድርጅት በመሆኑና ፕሮፈሰሩ ደግሞ የቅንጅት ለአንድነትና ለዴሞክራሲ ፓርቲ አመራር በመሆናቸው ገለልተኛ ሊሆን አይችልም ብለዋል። የሲቪል ማኅበራቱ ቅንጅት ተወካዮች በበኩላቸው ይህ የግለሰቡ ወይም የፓርቲውያቸው አመለካከት ከመሆን አልፎ ኢሰመጉን ከታዛቢነት የሚያገልለው ሀቅ አይደለም ብለዋል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ሚያዝያ 14 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1997/ሚያዝያ/14/ልሳነ፡ሕዝብ1.140897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
