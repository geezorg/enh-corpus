<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለ2ሺ ቦታ 30 ሺ ተማሪዎች ተመዘገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለ2ሺ ቦታ 30 ሺ ተማሪዎች ተመዘገቡ</h2>


<p>በአዲሱ የትምህርት ፖሊሲ የ8ኛ እና 10ኛ ክፍል ብሔራዊ ፈተናን ከተቀበሉት ተማሪዎች መካከል ዝቅተኛ ነጥብ በማግኘታቸው ከትምህርትና ከሥራ ያልሆኑ ወጣቶች ሀገሪቱን እያጥለቀለቁ መሆናቸውን ከአንዳንድ ክልሎች ካገኘነው መረጃ ለማወቅ የተቻለ ሲሆን በአዲስ አበባ ብቻ ለ2 ሺህ ቦታ 30 ሺህ ተማሪዎች መመዝገባቸው ታውቋል።</p>

<p>በዕድሜ እጅግ ለጋ የሆኑትና በሺዎች የሚቆጠሩት እነዚህ ተማሪዎች በክፍሎች ጥበት፣ በአካባቢያቸው የመለስተኛ 2ኛ ደረጃ ት/ቤቶች አለመኖር፣ ደግመው ለመማር ባለመቻልና በመሳሰሉት ምክንያቶች ወደ ቦዘኔነት እእየተሸጋገሩ ናቸው የሚል ቅሬታና ስጋት በወላጆች ላይ ማሳደሩን በተለያዩ አካባቢዎች የሚገኙት የጋዜጣው ሪፖርተሮች አስታውቀዋል።</p>

<p>እንደ ሪፖርተሮቹ ገለጣ ለምሳሌ በአዲስ አበባ በ10ኛ ክፍል መልቀቂያ ፈተና ነጥባቸው ከ1.6 በታች የሆኑት ሴቶችና ከ2 ነጥብ በታች የሆኑት ወንድ ተማሪዎች ባላቸው ዝቅተኛ ነጥብ ምክንያት መደበኛ ትምህርታቸውን መከታተል አልቻሉም። ከነዚህ ተማሪዎች ውስጥ በሰሚ ሰሚ ወደ ኮተቤ መምህራን ትምህርት ኮሌጅ የሄዱት ወደ 30 ሺህ የሚጠጉ ተማሪዎች ኮሎጁ ለሚፈልገው 2500 ቦታ መመዝገባቸው ታውቋል። ኮሌጁ በሚሰጠው የመግቢያ መመዘኛ ፈተናም የሚያልፉት ገብተው አብዛኞቹ ተመላሽ ይሆናሉ። እነዚህ ወጣቶች በመንግሥት ትምህርት ቤቶች ደግመው መማር ስለማይችሉ በግል ኮሌጆችም ሆነ በማታ ት/ቤቶች ከፍለው በመማር ያጐደሉትን ነጥብ ለማምጣት አብዛኞቹ ችግር ይገጥማቸዋል ተብሏል። ስለዚህም ቀደም ባሉት ዓመታት ከትምህርትና ሥራ ሳይሆኑ ቀርተው በየቤታቸው ከተቀመጡ ጐራ በመቀላቀል የወጣት ቦዘኔውን ቁጥር ከፍ ያደርጉታል የሚል ስጋት ማሳደሩን ሪፖርተሮቹ ገልጠዋል።</p>

<p>በጂማ ዞን ያሉት የከፍተኛ 2ኛ ደረጃ ት/ቤቶች ለወደቁት ቦታ መስጠት ይቅርና ወደ 9ኛ ክፍል ያለፉትን ከ1900 በላይ ተማሪዎች በወቅቱ መድበውና ደልድለው ትምህርት ለማስጀመር ከፍተኛ የቦታ ጥበትና መጨናነቅ እንደተፈጠረባቸው ሪፖርተሩ ገልጧል። በአሁኑ ወቅት እንደሚታየው ግድግዳቸውና ወለላቸው በፈራረሱና በተጣበቡ ክፍሎች በርካታ ተማሪዎችን ለማስተማር ት/ቤቶቹ እየተገደዱ መሆናቸውንም አስታውቋል።</p>

<p>በተመሳሳይ ሁኔታ በአማራ ክልል በጎንደር ከተማ በ1996 የ8ኛ ክፍል ፈተና ወስደው ወደ 9ኛ ክፍል ያለፉ ከ500 በላይ የሆኑ ተማሪዎች በከተማዋ ባሉት ከፍተኛ 2ኛ ደረጃ ት/ቤቶች ገብተው ለመማር አለመቻላቸው ታውቋል። እንዲሁም በደቡብ ክልላዊ መስተዳድር የጌዴኦ ዞን ዋና ከተማ በሆነችው ዲላ ወደ 9ኛ ክፍል ገብተው መማር ያለባቸው ተማሪዎች በት/ቤት እጦት ትምህርታቸውን ለመቀጠል እንዳልቻሉ ተጠቁሟል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ መስከረም 21 ቀን 1997</a></p>

</body>
</html>	
