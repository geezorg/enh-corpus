<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጢስ አባይ ፏፏቴ ጠፋ -ድርጊቱ ባገር ቅርስ ላይ የተፈጸመ ደባ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጢስ አባይ ፏፏቴ ጠፋ -ድርጊቱ ባገር ቅርስ ላይ የተፈጸመ ደባ ነው</h2>


<p>በሰሜን ምዕራብ ኢትዮጵያ ከሚገኙት መስህቦች አንዱ የሆነው የጢስ አባይ ፏፏቴ 73 ሜጋ ዋት የኤሌክትሪክ ኃይል ለማመንጨት ሲባል ዋናው ወንዝ ፏፏቴ ከሚፈጥርበት መዳረሻ ላይ ተገድቦ አቅጣጫውን እንዲቀየር በመደረጉ የተመልካቾችን ቀልብ ይስብ የነበረው የዝነኛው የጢስ አባይ ፏፏቴ ወደ ታሪክ መዘክርነት እየተለወጠ ነው። ሰሞኑን ሥፍራውን የጐበኘው ሪፖርተራችን ሁኔታውን እንደሚከተለው ቃኝቶታል።</p>

<p>ከባህር ዳር ከተማ 30 ኪሎ ሜትር ርቀት ላይ በጎጃምና ጎንደር ድንበር ላይ ከምትገኘው ጢስ ዓባይ ከተማ አቅራቢያ በክረምት በ400 ሜትር ስፋት በርጋታ ተጉዞ 45 ሜትር ወደ ታች በመወርወር እንደጢስ ወደ ላይ የሚተን ማራኪ ፏፏቴ ይፈጥር የነበረው «የጢስ እሳት» የተፈጥሮ መስህብ ሕልውናውን አጥቶ መጪው ትውልድ በነበርነት ወደሚያውቀው ደረጃ ተሸጋግሯል።</p>

<p>በተለይ ጧት ጧት በሚፈጥረው ልዩ የቀስተ ደመና መቀነት የ18ኛውን ምእተ ዓመት ተጓዥ ጀምስ ብሩስንና የእንግሊዟን ንግሥት ዳግማዊ ኤልሳቤጥን ጨምሮ በመላው ዓለም የሚገኙ ታላላቅ መሪዎችንና ቱሪስቶችን ቀልብ ሊስብ የበቃው ይኸው ፏፏቴ ከ6 ወራት ወዲህ 7 ሜትር ጥልቀት ባለው ቦይ ፍሰቱ በመቀልበሱ ፀጋው ተገፍፎ በሚያሳዝን ሁኔታ ላይ ይገኛል።</p>

<p>ፏፏቴው ዘንድ ከመደረሱ በፊት በአፄ ሱስንዮስ ዘመን መንግስት የፓርቱጊዝ ጀስዊት ሚስዮናውያን እንደሠሩት በሚነገርለት የድንጋይ ድልድይ ሥር በአስገራሚ አወራረዱ የተመልካችን ዓይን ያማልል የነበረው የአባይ ወንዝም ዛሬ በደረሰበት ርህራሄ የለሽ የጥፋት ድርጊት የኩሬ ያህል እንኳን ድምቀት የለውም።</p>

<p>በቅርቡ ፏፏቴውን አይተው የተመለሱ ቱሪስቶች «No More Tis Esat» በሚል ርዕስ በድረ ገጽ ላይ ያወጡትን ጽሑፍ ያላመኑት እነዚሁ ጐብኝዎቹ የተባለው ተጨባጭ መሆኑን እንዳረጋገጡም አስታውቀዋል። ድልድዩን ለቅቀን አፋፉን ከወጣን በኋላ ቀድሞ ፏፏቴው በነጐድጓድ ድምፅ ይወረወርባቸው ከነበሩት አራት መፍሰሻ ቦዮች ሦስቱ ጨርሰው ደርቀው አንዱ ብቻ መጠነኛ ውሃ ጭል ጭል ሲልበት መመልከታችን ሁሉንም በዝምታ ድባብ ውስጥ እንዲዋጥ ያደረገ ክስተት ነበር።</p>

<p>ችግሩ ከመሠረቱ የሚያውቁት አስጐብኝዎች ክስተቱ የተፈጠረው ወንዙ ለጢስ ዓባይ ቁጥር 2 ሃይድሮ ኤለክትሪክ ኃይል ማመንጫ በካናል ተጠልፎ አቅጣጫውን እንዲቀይር በመደረጉ መሆኑን በመጥቀስ በባህር ዳር ከተማ የሚገኙ ፋብሪካዎችና ድርጅቶች ሲዘጉ ከቀኑ 11፡30 በኋላና እሁድ ውሃው ስለሚለቀቅ መጠኑ እንደሚጨምር ለማግባባት ሞከሩ። ይሁንና በተባለው ጊዜም የውሃው መጠን ሊጨምር ባለመቻሉ ብዙዎቹ እንደተጭበረበሩ በመቁጠር በብስጭት ወደ ባህር ዳር ለመመለስ ተገድደዋል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ መስከረም 28 ቀን 1997</a></p>

</body>
</html>	
