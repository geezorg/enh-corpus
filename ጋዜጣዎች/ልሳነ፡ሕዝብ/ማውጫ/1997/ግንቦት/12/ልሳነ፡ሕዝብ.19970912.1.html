<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወታደር በየአካባቢው እየተሰማራ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወታደር በየአካባቢው እየተሰማራ ነው</h2>


<p>በኦሮሚያና በደቡብ ክልል የሚገኙ አንዳንድ ዞኖች ለገዢው ፓርቲ ድምፅ በመንፈጋቸው ከድምፅ መስጫው ዋዜማ ጀምሮ በመከላከያ ሠራዊት ተከብበው በልዩ ጥበቃ ሥር እንደሚገኙ የኢትዮጵያ ዴሞክራሲያዊ ኃይሎች ኅብርት አስታወቀ።</p>

<p>የኅብረቱ ዋናና ተቀዳሚ ምክትል ሊቃነመናብር ዶ/ር መረራ ጉዲናና ዶ/ር በየነ ጴጥሮስ የምርጫውን ውጤት አስመልክተው ግንቦት 11 ቀን 1997 ከቅንጅት አመራር አባላት ጋር በመሆን በሰጡት መግለጫ ገዢው ፓርቲ ከምርጫው ዕለት ጀምሮ ኅብረቱ ከፍተኛ ድምጽ ያገኝባቸዋል ተብለው በሚታሰቡ አካባቢዎች የፖሊስና የመከላከያ ሠራዊት አባላቱ በማንቀሳቀስ ሕዝቡን በመደብደብና በማሰር እያሰቃየ እንደሚገኝ አመልክተዋል።ሕዝቡ ይበጁኛል፣ ይሠሩልኛል ላላቸው እጩዎች ድምፅን በመስጠቱ የተደናገጠው ኢሕአዴግ፣ አንዳችም አስቸኳይ ጊዜ አዋጁን የሚጋብዝ ምልክት በሌለበት ሁኔታ በጠቅላይ ሚኒስቱ አማካኝነት ይፋ ያደረገው ህገወጥ የማስፈራሪያ መመሪያ ከሕገ መንግሥቱ ማዕቀፍ ውጪ የሄደና ምርጫን አጭበርብሮ ለማለፍ የተወሰደ ስልት መሆኑን የኅብረቱ መሪዎች ገልጠዋል።</p>

<p>ዶ/ር መረራ በኦሮሚያ ክልል አርሲ ዞን በኅብረቱ እጩዎች በከፍተኛ የድምፅ ልዩነት የተሸነፉት የኦህዴድ አባዱላ ገመዳና አቶ ጁነዲን ሳዶ ሰሞኑን ከፍተኛ ወታደራዊ አጀብ አስከትለው ኢተያ ከተማ በመሄድ በሕዝቡ ላይ ጫና ሲፈጥሩ መዋላቸውን ጠቅሰው፣ «እኛ የአካባቢህ ተወላጆች እያለን እንዴት ከመሃል አገር ለመጡ ፀረ-ዲሞክራሲ ኃይሎች ድምጽህን ትሰጣለህ?» በማለት የስነ ልቦና ተፅዕኖ ሲያሳድሩበት መቆየታቸውን ገልጠዋል።</p>

<p>በሻሸመኔና በኮፊሌም ተመሳሳይ የሕዝብ ድምፅ የተነፈጉት የፌዴራል ፖሊስ ኮሚሽነር ወርቅነህ ገበየሁ ደጋፊዎች በካድሬዎችና በሠራዊት በመታገዝ፣ ድምጽ አናስቆጥርም፣ ታዛቢዎችን አናስገባም በማለት ውጤት ለማስለውጥ ብዙ ሙከራዎችን እያደረጉ መሆናቸውን የኅብረቱ ሊቀመንበር ገልጠዋል።</p>

<p>ለሥርዓቱ ባላቸው ታማኝነት ለአስተዳዳሪነት የበቁ ሁለት የፖለቲካ ሹመኞች የምርጫው ውጤት ወደ ሌላ አቅጣጫ መሄዱን በመረዳታቸው አንድ ኮሮጆ ይዘው መሰወራቸውን፣ ሌላው ደግሞ ከቦታቸው መጥፋታቸውን የጠቀሱት ዶ/ር መራራ፣ በዚህ የተደናገጠው ገዢ የፓርቲው ካድሬዎቹ እንዳይበተኑበት ለማረጋጋት ሲል አሸንፌአለሁ የሚል ሀሰተኛ ፕሮፖጋንዳ በመንዛት ላይ መሆኑን አመልክተዋል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ግንቦት 12 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1997/ግንቦት/12/ልሳነ፡ሕዝብ1.120997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
