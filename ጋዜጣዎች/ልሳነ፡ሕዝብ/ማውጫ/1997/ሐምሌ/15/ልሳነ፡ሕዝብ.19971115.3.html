<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስን የሸለመው ድርጅት የማዳበሪያ ነጋዴ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> መለስን የሸለመው ድርጅት የማዳበሪያ ነጋዴ ነው </h2>


<p>ለጠቅላይ ሚኒስትር መለስ ዜናዊ የሁለት መቶ ሺህ ዶላር ሽልማት እሰጣለሁ የሚለው «ያራ» የተባለው ድርጅት ለመላው ኢትዮጵያ በብቸኝነት ማዳበሪያ ለሚያቀርበው የኢሕአዴግ የኢኮኖሚ ተቋም የእርሻ ኬሚካሎችን የሚሸጥለት መሆኑ ተረጋገጠ።</p>

<p>የድርጅቱን ሥራ በቅርብ የሚያውቁ የኦስሎ (ኖርዌይ) ምንጮች እንዳመለከቱት ያራ ለመላው ዓለምና በተለይም ለሦስተኛው ዓለም አገሮች ማዳበሪያ የሚያቀርብ ነው። ከእነዚህም አገሮች ኢትዮጵያ አንዷ ስትሆን፣ በኢኮኖሚውና በፖለቲካው እንቅስቃሴ ረገድ ፍጹም ቁጥጥር ያለው ገዥ ፓርቲ አካል የሆኑ ድርጅቶች ማዳበሪያና ሌሎች ቅመማ ቅመሞችን በቀጥታ የሚያገኙ ናቸው። ይልቁንም ከዚህ ቀደም ለብዙ ዓመታት ለገበሬው ማዳበሪያ ሲያቀርቡ የነበሩ ድርጅቶች በፈጠራ ክስና በሌሎች ሴራዎች ገሸሽ ከተደረጉ ወዲህ እንደ አምባሰልና ዲንሾ ያሉ የፖለቲካው ሥርዓት የኢኮኖሚ ክንዶች ሥራውን መቶ በመቶ ይዘውታል።</p>

<p>በኦስሎ የሚኖር አንድ ኢትዮጵያዊ ስለ ሽልማቱ ሲገልጥ «ያው እርስበርሱ ነው፤ የንግድ ግንኙነት ያላቸው ያራና ኢሕአዴግ ቢንቆለጳጳሱ፣ መለስም ያራን ሸለሙ ወይም ያራ መለስን ሸለሙ ወይም ያራ መለስን ሸለመ ልዩነት የለውም። ዋናው ጉዳይ በመካከላቸው ያለው የአረንጓዴው ዶላር ግንኙነት ነው። በእኔ በኩል የአገሬ መሪ ተሸለሙ ብዬ የምደሰትበት ጉዳይ አይደለም። ይልቁንም በአገር ውስጥና በዓለም አቀፍ ደረጃ የሚደርስባቸውን የፖለቲካ ውጥረት ለማርገብ የተካሄደ የጊዜ ጨዋታ አድርጌ ስለማየው እጅግ አዝናለሁ።</p>

<p>ድርጅቱ በሦስተኛው ዓለም የሚገኙ መሪዎችን በዚህ ስልት በማባባልና የከንቱ ውዳሴ ጉቦ በመስጠት ገበያውን የሚያስፋፋበት ስትራቴጂ አለው። የተጠቀሰው የሽልማት ገንዘብ ከኢትዮጵያ ከሚገኘው ትርፍ አንጻር ሲታይ የነቁጥ ያህል ነው» ብሏል። ለወደፊት ንግዱም ሽልማቱ እንደ ኢንቨስትመንት ይቆጠራል» ይላሉ።</p>

<p>አቶ መለስ ዜናዊን ለመሸለም የወጣው የያራ መግለጫ እንደሚለው «የያራ ድርጅት ባለ አደራ ቦርድ የመጀመሪያውን የአፍሪካ አረንጓዴ አብዮት ሽልማት ለኢትዮጵያ ጠቅላይ ሚኒስትር ለመስጠት ወስኗል። ሽልማቱ ለመለስ ዜናዊ እንዲሰጥ የተወሰነው የምግብ ዋስትናና የኒዩትሪሽንን ደረጃ ለማሳደግና ለማሻሻል ባደረጉት አስተዋጽኦ ነው። ይህም ለአካባቢ ደኅነትም አብነት ሆኖአልና ሴፕተምበር 3 ቀን 2005 በኦስሎ በሚካሄደው ሥነ ሥርዓት ሽልማቱ ለመለስ ይሰጣቸዋል» ይላል።</p>

<p>«የያራ ድርጅት ቦርድ መለስ ዜናዊ የምግብ ምርትን ዓይነትና መጠን በማሳደግ ደኅነትን በዓለም እጅግ ድሀ ከሚባሉ አገሮች አንደኛይቱ በሆነችው ኢትዮጵያ ለመቀነስ ያደረጉትን አስተዋጽኦ ያውቃል፤ ያረጋግጣልም። በፖለቲካ በኩል ያስገኙትን ውጤት ያጤናል። የገጠሩን ድሃ ሕዝብ በአገሪቱ የልማት ስትራቴጂ ቀዳሚውን ሥራ እንዲይዝ አድርገዋል» ይላል።</p>

<p>በዝርዝር እንደተገለጠው ጠቅላይ ሚኒስትሩ የሰው ኃይል ካፒታሉን በማጠናከሩ ሂደት 45 ሺህ መለስተኛ ባለሙያዎች የሆኑ እግረኛ አሰልጥነዋል። ለአራት ሚሊዮን ተኩል የገበሬ ቤተሰቦችም ለሥራቸው ማስፋፊያ ብድር እንዲያገኙ አድርገዋል።</p>

<p>የያራ ኢንተርናሽናል ዋና ጽሕፈት ቤት ካለበት ከኦስሎ (ኖርዌይ) ያገኘው መረጃ እንደሚያስረዳው ከአፍሪካ አገሮች ከዚህ ድርጅት አብዛኛውን ማዳበሪያና ሌሎች የእርሻ ቅመማ ቅመሞች የምትገዛው ኢትዮጵያ ናት፡፡ የዚህ ድርጅት የሥራ እንቅስቃሴ የሚካሄደው ከብራሰልስ ሲሆን ኢትዮጵያ ብቻዋን ከ1999 ወዲህ ከአንድ መቶ ሚልዮን ዶላርስ የማያንስ የማዳበሪያና የሌሎች የእርሻ ቅመማ ቅመሞች ግዢ መፈጸሟ ተገልጦልናል፡፡ ይኸውም የእርሻ ቅመማ ቅመሞችን ኬሚካሎችን፣ ማዳበሪያዎችንና የመሳሰሉትን የሚያመርትና የሚሸጠው ዓለም አቀፍ ድርጅት የገበያ ስትራቴጂ አድርጓ የያዘው ፈሊጥ መሪዎችንና ተደማጭነት (ወሳኝነት) ያላቸውን ግለሰቦች መሸለም ነው።</p>

<p>ድርጅቱ ስለአቶ መለስ መሸለም ያወጣው መግለጫ የዓለምን ህሊና የሚነካና የሸቀጥ ማስታወቂያ የሚመስል መሆኑን ከኖርዌይ ነዋሪ ኢትዮጵያዊያን የሰበሰብነው ቃል ያረጋግጣል። በተለይም ስለፖለቲካው ግልጽነትና ዴሞክራቲክነት፣ በእርሻው ክፍለ ኢኮኖሚ ስለተደረገው ኢንቨስትመንት ለሴቶች መብትና የሥራ እድል ስለተሰጠው ልዩ ትኩረት ስለ 15 በመቶ የኢኮኖሚ እድገት የተወሳው ሁሉ መነሻው የመልስ ጽህፈት ቤት እንደሚመስል እነዚሁ ኢትዮጵያውያን አውግተውናል።፡በዚህ አንፃር ከአፍሪካ ጨካኝ አምባገነኖች ዋነኛው ስለሆኑ ስለአቶ መለስ የተጻፈው ውዳሴ ሁሉ ያስደነቃቸው መሆኑን የነገሩንም ነበሩ። የያራ መግለጫ መለስን ፣ «የኢትዮጵያ የድህነት ጌታ» ይሏቸዋል።</p>

<p class="align-center"><a href="/Gazettas/LsaneHzb/info/LsaneHzb.html">ከልሳነ ሕዝብ ሐምሌ 15 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1997/ሐምሌ/15/ልሳነ፡ሕዝብ3.151197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
