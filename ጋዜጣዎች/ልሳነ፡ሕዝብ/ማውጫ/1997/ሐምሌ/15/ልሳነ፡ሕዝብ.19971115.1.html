<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሌ ክልል ከተወላጅ ውጭ መምረጥ አይቻልም ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በሶማሌ ክልል ከተወላጅ ውጭ መምረጥ አይቻልም ተባለ </h2>


<p>በመጪው ነሐሴ ወር አጋማሽ በሶማሌ ክልል ይካሄዳል ተብሎ በሚጠበቀው የህዝብ ተወካዮችና የክልል ምክር ቤት ምርጫ ነዋሪዎች የሶማሌ የፖለቲካ ድርጅት ያቀረቡአቸውን እጩዎች እንጂ ሌሎች ተቃዋሚ ድርጅቶችን ለመምረጥ እንዳይከጅሉ በካድሬዎች በግልጽ የተነገራቸው መሆኑን አስታወቁ።</p>

<p>በተለይ ጅጅጋ ከተማ ነዋሪ የሆኑ የሌላ ብሔረሰብ ተወላጆች እዚያው ለሚገኘው የልሳነ ህዝብ ሪፖርተር እንደገለጡት የክልሉ ገዢ ፓርቲ የሶማሌ ሕዝብ ዴሞክራሲያዊ ፓርቲ ካድሬዎች በየመድረኩና በየቀበሌው በሚያስተላልፉት ማስጠንቀቂያ የሶማሌ ተወላጅ ያልሆኑ ግለሰቦች ሌሎች ተወዳዳሪዎችን ለመመረጥ ቢንቀሳቀሱ ከአካባቢው እንደሚባረሩ በማስፈራራት የሥነልቦና ተፅዕኖ እያሳደሩባቸው መሆኑን አስረድተዋል።</p>

<p>የኢትዮጵያ ብሔራዊ ምርጫ ቦርድ በክልሉ የሚካሄደው ምርጫ ነፃና ፍትሐዊ እንዲሆን ለምርጫ ባለበትና በቂ ዝግጅት እንዳደረገም ባስታወቀበት ወቅት በጠባብ ብሔርተኝነትና በጐሰኝነት ስሜት የሚንቀሳቀሱት የክልሉ ካድሬዎች የሶማሌ ተወላጅ ያልሆኑ ነዋሪዎችን ሰብአዊና ዴሞክራሲያዊ መብት በመጋፋት የፈለጉትን እንዳይመርጡ ማዋከባቸውን አጠናክረው እየገፉበት መሆኑን እነዚሁ ነዋሪዎች አስረድተዋል።</p>

<p>በአሁኑ ጊዘ በጅጅጋ ከተማ ውስጥ ቀድመው ያወጡ ካልሆኑ በስተቀር መታወቂያ የጠፋባቸው ወይም አዲስ የነዋሪነት መታወቂያ የሚጠይቁ የሌላ ብሄረሰብ ተወላጆች፣ ሶማሌዎቹ «ሀበሺ» ለሚሉአቸው ግለሰቦች መታወቂያ መስጠት ፈጽሞ የተከለከለ እንደሆነ ቅሬታ አቅራቢዎቹ አመልክተው፤ ከሰሜንም ሆነ ከደቡብ ሶማሊያ ወደ ከተማይቱ ለሚገባ ማንኛውም የሶማሌ ብሄረሰብ ተወላጅ ግን ጥያቄው ወዲያውኑ እንደሚፈጸምለት አስታውቀዋል።</p>

<p>ከዚህ በተጨማሪም በክልሉ በመንግሥትና በግል ሥራ ተቀጥሮ የተለየ አመለካከት ይኖረዋል ተብሎ የሚታሰብ ግለሰብ ልዩ ክትትል እየተደረገበት ማስጠንቀቂያ እንደሚሰጠው ነዋሪዎቹ ጠቁመው፤ በዚህ የተነሳ ብዙዎቹ አደጋ ይደርስብናል፤ አሊያም እንባረራለን ብለው ስጋት ውስጥ መውደቃቸውን ገልጠዋል።</p>

<p>ከተለያዩ ክልሎች ለሥራ ጉዳይ ወደ ከተማይቱ የሚገቡ ግለሰቦችም ሁኔታው አስተማማኝ ባለመሆኑ የቆይታ ጊዜያቸውን እያሳጠሩ እንደሚመለሱ ነዋሪዎቹ አመልክተው ሁኔታው በዚሁ ከቀጠለ በምርጫው ወቅት ችግር ይኖራል ብለው እንደሚገምቱ ተናግረዋል።</p>

<p>እስካሁን ከሐረር ጅጅጋ፣ ከጅጅጋ ደገሃቡር ያለው የመኪና መንገድ አንጻራዊ ሰላም ያለው በመሆኑ የትራንስፖርት እንቅስቃሴ ያለአንዳች እንከን እየተከናወነ ሲሆን ከደሃገቡር ቀብሪደሃር፣ ጎዴና፣ ዋርዴር ግን ያለ ወታደር አጀብ መጓዝ እንደማይቻል ነዋሪዎቹ ገልጠዋል። እንዲሁም በፊቅ ዞን በወዲያኛው ሳምንት አንድ አዲስ አይሱዙ መኪና ካፊቅ ወደ ባቢሌ በመጓዝ ላይ እንዳለ ታጣቂዎች አስቁመው ሾፌሩን ገርፈው በማባረር መኪናውን አቃጥለውታል። «ወረ መጋሎ» ወይም «ከረጃራ» በሚባል ቦታም ሸማቂዎች በአንድ መኪና ላይ ባደረሱት ጥቃት የባቢሌ ነዋሪ የሆነች አንዲት ነጋዴና ረዳቱ ሲገደሉ ሌሎቹ ቆስለው ሆስፒታል በመታከም ላይ ናቸው። ለፀጥታው መደፍረስ ምክንያት የሆነው የኦጋዴን ብሄራዊ ነፃ አውጪ ግንባር (ኦብነግ) የተባለው አማጺ ቡድን በየሥፍራው የሚያካሂደው የደፈጣ ውጊያ ነው ያሉት ነዋሪዎች፣ የመከላከያ ሠራዊት ኃይሉን አጠንክሮ ቁጥጥሩን ካላጠበቀ በምርጫው ላይ አሉታዊ ተፅዕኖ ሊያሳድር እንደሚችልም ምንጮቹ አመልክተዋል።</p>

<p class="align-center"><a href="/Gazettas/LsaneHzb/info/LsaneHzb.html">ከልሳነ ሕዝብ ሐምሌ 15 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1997/ሐምሌ/15/ልሳነ፡ሕዝብ1.151197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
