<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሌ ክልል ምርጫ ሌላ ውዝግብ እንዳያስነሳ ተሰግቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የሶማሌ ክልል ምርጫ ሌላ ውዝግብ እንዳያስነሳ ተሰግቷል </h2>


<p>የሶማሌ ክልል ተወላጅ ላልሆኑ «የመሐል አገር ሰዎች» አዲስ መታወቂያ ካርድ እንዳይሰጥ ከበላይ አካል የተሰጠው ትዕዛዝ ከፍተኛ ተቃውሞ አስነስቷል።</p>

<p>በሚቀጥለው ነሀሴ ወር በሚደረገው ምርጫ ቅንጅትን ድጋፍ ለማሳጣት የጅጅጋ ነዋሪዎች እስካሁን ይጠቀሙበት የነበረውን የከተማ ነዋሪነት መታወቂያ ካርድ በአዲስ እንዲተካ የተወሰነው የፌዴራል ጉዳዮች ሚኒስትሩ አቶ ዐባይ ፀሐዬ አካባቢውን ጐብኝተው ከተመለሱ በኋላ መሆኑ ታውቋል።</p>

<p>እስካሁን ውጤቱ በትክክል ባልታወቀው የግንቦት 7 ቀን 1997 ምርጫ ቅንጅትና ኅብረት በጋራ አገኙት የተባለው ድምፅ የገዥውን ፓርቲ በሥልጣን ላይ መቆየት ጥያቄ ውስጥ አስገብቷል። በዚህም ምክንያት አሁን በሶማሌ ክልል ብቸኛ ተፎካካሪ ሆኖ የቀረበው ቅንጅት ተጨማሪ ወንበር ቢያገኝ የገዥውን ፓርቲ ሥልጣን ማግኘት የሚጐዳው በመሆኑ ከግንቦት 7 ማግስት ጀምሮ ተቃዋሚው ወገን እንድም ወንበር እንዳያገኝ ለማድረግ የመንግሥት ካድሬዎች ሌላ ውዝግብ ለመፍጠር እየተሯሯጡ መሆናቸውን ነዋሪዎች ገለጡ።</p>

<p>አሁን የተፈጠረው የፖለቲካ ትኩሳት ሳይቀዘቅዝ የሶማሌው ምርጫ ሌላ ግለት እንዳይፈጥርና ነገሮች ከረው ወደ መበጠስ እንዳይደርሱ በሚል የጅጅጋ አካባቢ ነዋሪም ከፍተኛ ሥጋት አድሮባቸዋል። ለሥጋታቸው ምክንያት ከሆኑት ጉዳዮች መካከል የፌዴራል ጉዳዮች ሚኒስትሩን በቦታው መሰንበትና በመንግሥት መገናኛ ብዙሃንም የሚተላለፉትን መስመር የለቀቁ ፕሮፖጋንዳዎችን ይጠቅሳሉ።</p>

<p>ሚኒስትሩ በሶማሌ ክልል በቆዩበት ወቅት የሀገር ሽማግሌዎችንና የጐሣ መሪዎችን አነጋግረዋል። የተወሰኑትንም መርጠው ከጠቅላይ ሚኒስትሩ ጋር እንዲገናኙ ወደ አዲስ አበባ ልከዋል።</p>

<p>ከውይይቱ በኋላ በመንግሥት መገናኛ ብዙሃን የተገለፀው የሶማሌ ክልል የሀገር ሽማግሌዎች ሃሣብ በክልሉ በሚካሄደው ምርጫ ፀረ-ሠላም ኃይሎችን፣ አንቀጽ 39 የሚቃወሙትንና የብሔር ብሔረሰብ መብት የማያከብሩትን እንደማይመርጡ አረጋገጡ የሚል ነው፡፡ ይህ ደግሞ ውይይቱ የተካሄደው ለምን አላማ ነበር? የሚለውን የሚያመለክት ነው ይላሉ እነዚሁ ወገኖች።</p>


<p>ተቃዋሚዎችን መዘለፍና መወረፍ በሌሎች አካባቢዎች ለውጤት አለማብቃቱን የተገነዘበው ወገን በሶማሌ ክልል ሌሎች ስልቶችንም እየተጠቀመ መሆኑን ነዋሪዎች ገልጠዋል። እስከዛሬ በሥራ ላይ የነበረው የነዋሪዎች መታወቂያ ከአገልግሎት ውጪ እንዲሆንና አሁን አዲስ መታወቂያ እንዲሰጥ ሲደረግ «የመሃል ሀገር ሰዎች» የሚባሉቱ ግን እንዳይሰጣቸው መመሪያ ተላልፏል። በዚህም ምክንያት መታወቂያ ይሰጠን በሚሉና አይሰጥም በሚል በየቀበሌው ጽ/ቤት አምባጓሮ እየተፈጠረ እንደሆነ ይናገራሉ።</p>

<p>ነዋሪው ገና ለገና ተቃዋሚውን ወገን ይመርጣል ተብሎ ዜጐችን ለይቶ መታወቂያ መከልከል የመምረጥ መመረጥን ህገ-መንግሥታዊ መብት የሚጋፋ በመሆኑ ግጭቱ ከተፎካካሪ ፓርቲው ጋር ሳይሆን መብቱን ከተከለከለው የህብረተሰብ ክፍል ጋር እንዳይሆን ያሰጋል በማለት እነዚሁ ምንጮች ጭንቀታቸውን ገልጠዋል።</p>

<p>የሀገር ሽማግሌዎችና የጐሣ መሪዎችን አንድም የሶማሌ ተወላጅ ለተቃዋሚ ዕጩ ሆኖ እንዳይቀርብ ማድረግ አለባችሁ የሚል መመሪያም ስለተላለፈላቸው ቅንጅትን ወክለው ለተወዳዳሪነት የተመዘገቡ ዜጐች ከጐሣ መሪዎቻቸው ቃል የመውጣቱ ነገር አስጨንቋቸው በችግር ላይ ይገኛሉ። የጅጅጋ አካባቢ ነዋሪዎችም የምርጫ ቦርድ ወደ ክልሉ በላካቸው ሰዎች ላይ ስጋት እንዳላቸው አክለው ገልጠዋል።</p>

<p>በአጠቃላይ ያለፈው ችግር መፍትሄ አግኝቶ፣ የሕዝብ ድምፅ ተከብሮ፣ ፓርቲዎቹ መተማመን ፈጥረው፣ ቦርዱ የመጨረሻ የሚለውን ውጤት ባልገለፀበት ሁኔታ ሌላ ትኩሳት የሚፈጥር ነገር በሶማሌ ክልል እንዳይፈጠር ከፍተኛ ሥጋት እንዳደረባቸው አስተያየት ሰጪዎች አስታውቀዋል።</p>


<p class="align-center"><a href="/Gazettas/LsaneHzb/info/LsaneHzb.html">ከልሳነ ሕዝብ ሐምሌ 22 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1997/ሐምሌ/22/ልሳነ፡ሕዝብ1.221197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
