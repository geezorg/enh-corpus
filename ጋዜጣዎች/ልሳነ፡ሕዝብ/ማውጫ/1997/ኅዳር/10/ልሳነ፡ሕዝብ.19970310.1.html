<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አራት ተቃዋሚ የፖለቲካ ድርጅቶች የቅንጅት ሠነድ ተፈራረሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አራት ተቃዋሚ የፖለቲካ ድርጅቶች የቅንጅት ሠነድ ተፈራረሙ</h2>


<p>ቅንጅት ለአንድነትና ለዴሞክራሲ (ቅንጅት) የተባለ የትብብር መድረክ የፈጠሩት አራት ተቃዋሚ የፖለቲካ ድርጅቶች መተዳደሪያ ደንባቸውን በፊርማ ያፀደቁ ሲሆን «ለሀገሬና ለወገኔ አስባለሁ የሚል ኢትዮጵያዊ ሁሉ ከቅንጅቱ ጐን እንዲቆም» ጥሪ አቅርበዋል።</p>

<p>ትናንት ሐሙስ ኅዳር 9 ቀን 1997 ከሰዓት በኋላ በግሎባል ሆተል በተካሄደው ሥነ ሥርዓት ቅንጅት መፍጠራቸውን ይፋ በማድረግ የቅንጅቱን ሰነዶች ማለትም የመመስረቻ ጽሁፍ፣ የመተዳደሪያ ደንብና የሥነ ምግባር መመሪያ በፊርማ ያፀደቁት የመላው ኢትዮጵያ አንድነት ድርጅት (መኢአድ)፣ ኢዲአፓ-መድኅን፣ የኢትዮጵያውያን ዴሞክራሲያዊ ሊግ (ኢዴሊ) እና ቀስተ ዳመና የዴሞክራሲና የማህበራዊ ፍትህ ንቅናቄ ናቸው።</p>

<p>በዚሁ የፊርማ ሥነ ሥርዓት ላይ የቅንጅቱ ሊቀመንበር ኢንጂኒየር ኃይሉ ሻውል ባደረጉት ንግግር ቅንጅቱ የዓላማና የፕሮግራም ተመሳሳይነት ያላቸውን ተቃዋሚ የፖለቲካ ድርጅቶች ያሰባሰበ መሆኑን ገልፀው ከዚህ ቀደም የተፈጠሩ ቅንጅቶችና ኅብረቶች የፈጠሩት ስህተት እንዳይደገም ጥንቃቄ ይደረጋል ብለዋል።</p>

<p>የቅንጅቱ መመሥረት ልዩነትን አጥብቦ ወደአንድነት ለመምጣት መሠረት የሚጥል ሲሆን የመቻቻል ባህልንም የሚያዳብር መሆኑን ገልጸዋል ሕዝቡ ከገጠር እስከ ከተማ ምክርና እገዛ በማድረግ ከቅንጅቱ ጐን እንዲቆም ጠይቀዋል።</p>

<p>አሥራ አራት ተቃዋሚ የፖለቲካ ድርጅቶች (አስሩ በውጭ አገር ፣ አራቱ በአገር ውስጥ የሚንቀሳቀሱ) በአባልነት ከያዘው ከኢትዮጵያ ዴሞክራሲያዊ ኃይሎች ኅብረት (ኢዴኃህ) ጋር ቅንጅቱ ስለሚኖረው ግንኙነት የአመራር አባላቱ ተጠይቀው በሰጡት መልስ ሕዝባዊ ሥልጣንን ለማረጋገጥና በአገራችን ዲሞክራሲያዊ ሥርዓትን ለማምጣት እስካገዘ ድረስ ከማንኛውም ተቃዋሚ የፖለቲካ ድርጅት ጋር በመተባበር፣ በመተጋገዝና በመቻቻል ለመስራት ዝግጁ መሆናቸውን ይፋ አድርገዋል።</p>

<p>የተጠቀሱት ተቃዋሚ የፖለቲካ ድርጅቶች የቅንጅቱ መሥራች አባሎች ሲሆኑ ወደ ፊት ማንኛውም የሌላ ቅንጅት አባል ያልሆነ፣ ሕጋዊ እውቅና ያለውና በአገር ውስጥ በተቀናቃኝነት (በተቃዋሚነት የሚንቀሳቀስ ህብረ ብሔራዊ ፓርቲ የቅንጅቱ አባል ሊሆን እንደሚችል በመተዳደሪያ ደንቡ ተመልክቷል። ከሕብረቱ ጋር በትብብርና መቻቻል ይሰራል ብለዋል።</p>

<p>የቅንጅቱ አመራር አባላት ከሰጡት መግለጫ መረዳት እንደተቻለው በቅንጅቱ መተዳደሪያ ደንብ መሠረት ቅንጅቱን በበላይነት የሚመራው ከአራቱንም ፓርቲዎች የተውጣጡ አሥራ ሰባት ሰዎችን በአባልነት የሚይዘው ምክር ቤት ይሆናል። ምክር ቤቱ ሊቀመንበርና አንድ ምክትል ሊቀመንበር ሲኖረው በሥሩ አንድ የሥራ አስፈጻሚ ኮሚቴ አራት ዐቢይ ኮሚቴዎች ይኖሩታል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ኅዳር 10 ቀን 1997</a></p>

</body>
</html>	
