<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በውሳኔ ሕዝብ ባቢሌ ለኦሮሚያ ቦምባስ ለሶማሌያ ተሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በውሳኔ ሕዝብ ባቢሌ ለኦሮሚያ ቦምባስ ለሶማሌያ ተሰጡ</h2>


<p>በምሥራቅ ኢትዮጵያ የሶማሌንና የኦሮሚያን ክልሎች ሲያወዛግቡ በነበሩ አከራካሪ ቦታዎች ላይ ጥቅምት 14 ቀን 1997 በተካሄደው ውሳኔ ሕዝብ አብዛኛዎቹ የይገባኛል ጥያቄ የተነሳባቸው ሥፍራዎች በኦሮሚያ ሥር እንዳሉ እንዲቆዩ መደረጉን የሀረር ሪፖርተራችን ገለጸ።</p>

<p>ሁለቱ ተጎራባች ክልሎች የይገባኛል ጥያቄ ካነሱባቸው የባቢሌና የጉርሱም ወረዳዎች፣ የሶማሌ ክልል ከባቢሌ ወረዳ 23 ቀበሌ ገበሬ ማኅበራት የአኖድ ቀበሌ ገበሬ ማህበርን፣ ከጉርሱም ወረዳ 60 ቀበሌ ገበሬ ማህበራት ደግሞ ቦምባሳ የተባለውን የኬላ ጣቢያ ሲያገኝ ቀሪዎቹ እንዳሉ በኦሮሚያ ሥር እንዲቀጥሉ ውሳኔ ሕዝቡ ማረጋገጡን ዘገባው ገልጦአል።</p>

<p>ኦሮሚያ ከሶማሌ ክልል የይገባኛል ጥያቄ ካነሳባቸው ከደንደማ፣ ኤልባሄይ፣ ቢቆና ሙሉ ቀበሌዎች ሙሎን ሲያገኝ የቀሩት በነበሩበት የሶማሌ መስተዳድር ሥር እንዲቆዩ መወሰኑ ታውቋል።</p>

<p>የሶማሌ ክልል የይገባኛል ጥያቄ ካነሳባቸው ቦታዎች ይበልጥ ትኩረት ሰጥቶ ይንቀሳቀስ የነበረው በወይና ደጋ የአየር ንብረቱ ለእርሻ ሥራ ተስማሚ የሆነውን የባቢሌ ወረዳን ለመቆጣጠር እንደነበር ዘገባው አመልክቶ፣ ተፈናቃዮችን በብዛት ወደ ወረዳው አስገብቶ በማስፈርና ሕዝብን ማሳመን የሚችሉ ካድሬዎችን በማሰማራት ጭምር ከፍተኛ ቅስቀሳ ሲያደርግ መቆየቱን አስረድቷል።</p>

<p>በተለይም የባቢሌ ከተማን ለማግኘትና የካድሬ ሥራዎችንም ለማገናዘብ ከድምፅ መስጫው ቀን ቀደም ብሎ የሶማሌ መስተዳድር ከፍተኛ ባለሥልጣናት ባቢሌ መጥተው እንደዋሉና እንዳደሩ ለመረዳት ተችሏል።</p>

<p>ይሁን እንጂ ከባቢሌ ወረዳዎች አኖድ ተብሎ ከሚጠራው ቀበሌ ገበሬ ማህበር ውጪ ሌሉች በኦሮሚያ አሸናፊነት ተደምድመዋል። ጉዳዩን ተከታትለን ደረስንበት የሚሉ ሰዎች አኖድን እንኳን አሳልፎ የሰጣታቸው የቀበሌ ገበሬ ማኅበሩ ሊቀመንበር እንደሆነ ነው የሚናገሩት።</p>

<p>እንደ እነሱ አባባል ሊቀመንበሩ በተደረገለት የገንዘብ ችሮታና በተሰጠው ተስፋ አማካኝነት የምርጫ ጣቢያውን ከአብዛኛው መራጭ አርቆ ወደ ዳከታ በማዛወሩ አብዛኛው ህዝብ ወደዚያ ለመጓዝ ባለመቻሉ አኖድ ሊወሰድ መቻሉን ውስጥ አዋቂዎቹ ገልጠዋል። ያ ባይሆን ኖሮ የጤና ጣቢያና ት/ቤት እንዲሁም የግብርናን ምርት የሚያሳድግ ተቋማት መንግሥታዊ ባልሆነ ድርጅት የተከፈተላት አኖድ ወደ ሶማሌ ክልል ባልገባችም ነበር ብለዋል። በባቢሌ ከተማ በተካሄደው ምርጫ እሁድ ጧት ለሚካሄደው የድምፅ አሰጣጥ ሕዝቡ ቅዳሜ ከምሽቱ 7 ሰዓት ጀምሮ ወደ ቦታው ሄዶ መስለፉ ታውቋል።</p>

<p>6 ሺ ነዋሪ ሕዝብ አላት በምትባለው ባቢሌ ድምጽ ሰጡ የሚባሉት 4103 ነዋሪዎች ሲሆኑ ከዚሁ 2660ውን ድምጽ ያገኘው ኦሮሚያ ሲሆን ቀሪውን የሶማሌ መስተዳድር አግኝቷል። ይህን አስመልክቶ አቶ ሳህል በባቢሌ የሶማሌ ክልል ተወካይ «የምርጫ ኮሚቴው ተጽዕኖ በማድረጉ ሕዝባችን ያልጣለው 400 የድምፅ መስጫ ወረቀት አለ» በሚል ለአቤቱታ ወደ ብሄራዊ ምርጫ ቦርድ እንደሄዱ ለመረዳት ተችሏል።</p>

<p>በጉርሱም ወረዳ ውሳኔ ሕዝብ የሶማሌ ክልል ያሸነፈው ቦምባሳ ተብሎ የሚጠራውንና ጉርሱምን ከጅጅጋ መስመር በሚያገናኘው ሥፍራ ላይ ያለ ከተማን ነው። እንደ ውስጥ አዋቂዎች አስተያየት ኦሮሚያ ከሶማሌ ክልል አንዳንድ ቦታዎችን ባይጠይቅ ኖሮ ሕዝቡ ለሶማሌ ድምጽ ለመስጠት ወደ ባቢሌ በመጉረፍ ኦሮሚያ ያገኘውን ድምጽ ያሳጡት ነበር።</p>

<p>የባቢሌ በኦሮሚያ እጅ መግባት የሶማሌን ክልል እየጣሱ በመምጣት የተለያየ ተልዕኮአቸውን ለማስፈጸም በዳካታ የመሸጉትን፣ በፊቅ በኩል አቋርጠው ወደ ደጋው ክፍል እየሄዱ ሰላማዊ ሰዎችን ሰላም የሚነሱትን፣ ውስጥ አድብተው የሚያጠቁትን ለመቆጣጠር ያመቻል።</p>

<p>የቦምባሳ ኬላ ወደ ባቢሌ መምጣቱም ከዚያ የሚገኘው ገንዘብ ብቻ ከተማዋን ሊያሳድግ ይችላል። የንግድ እንቅስቃሴም ዳግም እንዲያንሰራራ መንገድ እንደሚከፍት ነው ነዋሪዎች የሚናገሩት።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ጥቅምት 26 ቀን 1997</a></p>

</body>
</html>	
