<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጣና ሐይቅ መጠን በጣም እየቀነሰ ሄዷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጣና ሐይቅ መጠን በጣም እየቀነሰ ሄዷል</h2>


<p>ከአዲስ አበባ በ565 ኪሎ ሜትር ርቀት የባህር ዳር ከተማን አካልሎ የያዘው ታላቁ የጣና ሐይቅ በአንዳንድ ዳርቻዎቹ መጠነኛ ጥልቀቱ እየቀነሰ መምጣቱን የባህር ዳር ዩኒቨርስቲ ምሁርና የከተማው ነዋሪዎች አስታወቁ።</p>

<p>የልሳነ ሕዝብ ሪፖርተር ያነጋገራቸው እነዚህ ተቆርቋሪ ግለሰቦች ካለፈው ዓመት ጀምሮ የሐይቁ መጠን ከዳርቻው እየሸሸ ወደ መሃል እየጠበበ መምጣቱን ጠቅሰው፣ በዚህም የተነሳ የባህር ዳር ጎርጎራ የጀልባ ትራንስፖርት እክል ገጥሞት እንደነበር አስታውሰዋል።</p>

<p>የሐይቁ ውሃ የተኛበት ሥፍራ ለመድረቁ በርካታ ምክንያት ሊሰጠው ቢችልም በዋነኛነት ግን የሐይቁን አቅጣጫ ለማስለወጥ በሚል ከባህር ዳር ወጣ ብሎ በሚገኝ የሐይቁ ዳርቻ የተካሄደው በድማሚት የታገዘ የቦይ ቁፈራ ወደሐይቁ ይገባ የነበረውን ውሃ መቀልበሱ መሆኑን ገልጠዋል።</p>

<p>ቁፋሮው የተካሄደው የሱዳኑ ፕሬዚዳንት ኦማር ሀሰን አልበሽር አካባቢውን ጎብኝተው ከተመለሱ ከአንድ ቀን በኋላ መሆኑ ሕዝቡን ለተለያየ ጥርጣሬ መዳረጉን የጠቀሱት ምንጮች፣ ከዚያ ጊዜ ወዲህ ሐይቁ በተለይ በጎንደር በኩል ወደ መሬትነት እየተቀየረ መምጣቱን አስረድተዋል።</p>

<p>የባህር ዳር ዩኒቨርስቲ የሥነ ሕይወት ተመራማሪ የሆኑ አንድ ምሁር በበኩላቸው ሐይቁ ስፋትና ጥልቀቱ እየቀነሰ ሊመጣ የቻለው በባህር ዳር ከተማ አካባቢና በሐይቁ ውስጥ በሚገኙ ደሴቶች ዙሪያ ይገኙ የነበሩ እድሜ ጠገብ ዛፎች በማን አለብኝነት በመጨፍጨፋቸው የተፈጥሮ ሥነ ምህዳሩ በመዛባቱ ነው ብለዋል።</p>

<p>እኝሁ ስማቸው እንዳይጠቀስ የፈለጉ ተማራማሪ ሐይቁ በመጠንና በጥልቀት ከመቀነሱ በተጨማሪ ለብክለት እየተዳረገ መሆኑን ጠቁመው፣ የሚመለከታቸው ክፍሎች ከወዲሁ አንድ ዓይነት የእርምት ርምጃ ካልወሰዱ በሐይቁ ውስጥ የሚገኙ ሕይወታዊ ሀብቶች ሊጠፉ እንደሚችሉ አስጠንቅቀዋል።</p>

<p>የጣና ሐይቅ 3600 ኪሎ ሜትር ስኩዌር ስፋትና ዘጠኝ ሜትር ጥልቀት ያለው መሆኑ ይታወቃል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ጥቅምት 12 ቀን 1997</a></p>

</body>
</html>	
