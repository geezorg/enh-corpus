<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሂዩማን ራይትስ በጋምቤላ ጭፍጨፋ መፈጸሙን አረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሂዩማን ራይትስ በጋምቤላ ጭፍጨፋ መፈጸሙን አረጋገጠ</h2>


<p>ናይሮቢ (ኬንያ) ሂዩማን ራይትስዎች የተባለው የሰብአዊ መብት ጠበቃ ድርጅት የኢትዮጵያ መከላከያ ሠራዊት በአኙዋክ ብሔረሰብ ሰላማዊ ዜጎች ላይ መጠነ ሰፊ ግድያ፣ ሴቶችን አስገድዶ የመድፈርና የአካል ማሠቃየት ወንጀሎችን ፈጽሟል ሲል መግለጫ አወጣ።</p>

<p>ዋና መስሪያ ቤቱ ኒውዮርክ የሆነው የሰብዓዊ መብት ጥበቃ ድርጅት በትናንትናው ዕለት ናይሮቢ ላይ ባወጣው 64 ገጽ መግለጫ እንደዘረዘረው የኢትዮጵያ ሠራዊትና የሌላ ብሔረሰብ አባሎች ባካሄዱት ጭፍጨፋ ከ500 በላይ የሆኑ የአኙዋክ ብሔረሰብ አባሎች እንደተገደሉና ብዙ ሺዎችም ከመኖሪያቸው ከጋምቤላ አካባቢ እየለቀቁ ለስደት እንደተዳረጉ ገልጿል።</p>

<p>እጅግ በጣም አሰቃቂ የነበረው ጭፍጨፋ የተካሄደው በጥር ወር 1996 ዓ.ም (December 2003) መሆኑ ሲታወስ በጋምቤላ የሚገኙ ሲቪል ዜጎች በአያሌ በአኙዋክ ብሄረሰብ መንደሮች ላይ ጥቃት በመፈጸም ከ400 በላይ የሆኑ አኙዋኮችን ገድለዋል። የኢትዮጵያ የመከላከያ ሰራዊት አባሎችም ተጨማሪ የአኙዋክ መንደሮችን በመውረር ለጭፍጨፋው ተጨማሪ እገዛ አድርገዋል ይላል የሂውማንራይትስዎች መግለጫ። </p>

<p>ከዚያ ጊዜ ወዲህ አነስተኛ የግድያና የጭፍጨፋ ወንጀሎች በአኙዋክ ብሔረሰብ አባሎች ላይ በመካሄድ እንደሚገኝ መግለጫው አረጋግጧል።</p>

<p>ፒተር ታኪራምቡዴ የተባሉት የድርጅቱ የአፍሪካ ቢሮ ኤግዘኪዩቲቭ ዲሬክተር «የኢትዮጵያ መንግሥት የመከላከያ ሠራዊት አባሎቹ ለሚፈጹት እጅግ አሠቃቂ የጭፍጨፋ ወንጀል በቀጣይ ኃላፊነቱን መቀበል አለበት» ካሉ በኋላ «እጅግ አሰቃቂና መጠነ ሰፊ የሆኑ ወንጀሎች እንደተፈጸሙ እየታወቀ መንግሥት ግን ለዚያ ከፍተኛ የጥር ወር ጭፍጨፋ ወንጀል ኃላፊ ናቸው በማለት ለሕግ ያቀረባቸው በጣም ጥቂት የሆኑትን የሠራዊቱን አባላት ነው» በማለት የኢትዮጵያ መንግስት አሠራር ነቅፈዋል። የኢትዮጵያ ባለሥልጣናት በቀረበው ክስ ላይ ምንም ማስተባበያና መግለጫ ለመስጠት ፍቃደኛ አልሆኑም ሲል መግለጫው ጨምሮ አስታውቋል።</p>

<p>ኖርዌይ ውስጥ በስደት የሚገኝ ኦኬሎ አክዋየ የተባለ የአኙዋክ ብሔረሰብ አባል የ280,000 ዜጎች መኖሪያ የሆነችው ጋምቤላን ለቆ ወደ ስደት የሄደው በጥር ወር 1997 የኢትዮጵያ የመከላከያ ሠራዊት አባሎች በሚኖርበት መንደር ጭፍጨፋ ካካሄዱ በኋላ እንደነበር አሶሲየትድ ፕሬስ ለተባለው የአሜሪካ ዜና አገልግሎት ወኪል ገልጿል።የኢትዮጵያ መንግሥት ባለሥልጣኖች የአኙዋክን ብሔረሰብ አባሎች ከመኖሪያ አካባቢያቸው የሚያሳዱዷቸውና የሚያባርሯቸው በአካባቢው አለ የሚባለውን ዘይትና ወቅር ለመመዝበር ነው ሲል ተናግሯል።</p>

<p>«አሁንም እንኳን የመንግሥት ወታደሮች ሕዝቡን እየገደሉና እያሸበሩይገኛሉ» ይላል ኦክዋየ።</p>

<p>ችግሩ በተከሰተበት ወቅት የኢትዮጵያ መንግሥት ባለሥልጣናት አመጹ የተካሄደው በአኙዋክና በኑዌር ብሔረሰብ አባሎች መካከል የተነሳውን የርስ በርስ ግድያና ጭፍጨፋ ለማስቆም የመከላከያ አባሎች በወሰዱት እርምጃ ምክንያት ነው ብለዋል።</p>

<p>ኦክዋየ ጉዳዩን በተጨማሪ ሲያብራራ ሁዩማን ራይትስዎችም ደጋግሞ እንደገለፀው አብዛኛውን ግድያ የፈጸሙት የመንግሥት ወታደሮች ናቸው ይላል።«የኢትዮጵያ መንግሥት የመከላከያ ሠራዊት የወሰደው እምርጃ ባካባቢው ሰላምና መረጋጋት ለማስፈን ነው ይላል። ነገር ግን ሐቁ ገጠሬውን ሕዝብ ሽብር ውስጥ የጣለው የመከላከያ ሠራዊቱ ነው» ሲሉ ኢግዘኪዩቲቭ ዳይሬክተሩ ታክራምቡደ ይናገራሉ።</p>

<p>ኢትዮጵያ በጋምቤላ የሚካሄደውን ጭፍጨፋ ጨርሳ እንድታቆምና ወንጀሉን የፈጸሙትንም ወታደሮች ለፍርድ እንድታቀርብ የዓለማቀፉ ኅብረተሰብ በኢትዮጵያ መንግሥት ላይ ተጽእኖ እንዲያደርግ ሂዩማን ራይትስዎች ጥሪ አቅርቧል። የኢትዮጵያ መንግስት መጋቢት 9 ቀን ባወጣው መግለጫ በጭፍጨፋው ተሳትፈዋል በሚላቸው ስድስት ወታደሮች ላይ ብቻ ክስ የሚቀርብ መሆኑን መግለጹ ይታወሳል።</p>

<p>የኢትዮጵያ ሰብአዊ መብት ምክር ቤት ሊቀመንበር እንዳርጋቸው ተስፋዬ ለኦሲሲየትድ ፕሬስ እንደገለጹት «የኢትዮጵያ መንግስት በጭፍጨፋው ተሳትፈዋል የተባሉትን የመከላከያ አባላት ለፍርድ እንዲቀርቡ ትዕዛዝ ሰጥቷል። ይህ ለይስሙላ የሚደረግ ከሆነም ለወደፊት የምናየው ጉዳይ ነው» ብለዋል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ መጋቢት 16 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1997/መጋቢት/16/ልሳነ፡ሕዝብ2.160797.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
