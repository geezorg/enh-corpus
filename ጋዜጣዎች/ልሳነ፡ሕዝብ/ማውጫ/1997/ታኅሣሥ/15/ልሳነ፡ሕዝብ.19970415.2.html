<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሮብ ሕዝብ አማራጭ የሰላም ሃሳብ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢሮብ ሕዝብ አማራጭ የሰላም ሃሳብ አቀረበ</h2>


<p>ለኢትዮ-ኤርትራ ውዝግብ ዘላቂ ሰላም ለማምጣት በሚል በጠቅላይ ሚኒስትር መለስ ዜናዊ ቀርቦ በሕዝብ ተወካዮች ምክር ቤት ኅዳር 16 ቀን 1997 የፀደቀው «የሰላም» ሃሳብ የጉዳዩን ባለቤቶች ያላካተተ በመሆኑ ከሚያመጣው መልካም ውጤት ይልቅ የሚያስከትለው ሰብአዊና ማቴሪያላዊ ጥፋት እጅግ አስከፊ እንደሚሆን ተገለጠ።</p>

<p>በሰሜን አሜሪካ የኢሮብ ኮሙኒቲ «የሰላም ንድፈ ሃሳብ ላይ ያለን እይታ» በሚል ርዕስ ሰሞኑን ባሰራጨው መግለጫ የኢሮብ ሕዝብ በፓርላማ ውስጥ የነበረው ተወካይ ከዚህ ዓለም በሞት መለየቱ እየታወቀ ሌላ ተተኪ መርጦ እንዲልክ እንኳን ባልተደረገበት ሁኔታ ጉዳዩ በቀጥታ የማይመለከታቸው ወገኖች በስሙ ያፀደቁትን ውሳኔ ለመቀበል እንደሚቸገር ገልጦአል።</p>

<p>የችግሩ ገፈት ቀማሽ የሆነው የኢሮብ ሕዝብና የአካባቢው ሽማግሌዎች እንደባይተዋር ተቆጥረው የተላለፈው «የሰላም» ሃሳብ ተግባራዊ ከሆነና ሁለቱ መንግሥታት ቢስማሙ የሚፈለገው ዘላቂ ሰላም ሊመጣ እንደማይችል መግለጫው አመልክቷል።</p>

<p>ኮሚቴው ለችግሩ በአማራጭነት ባቀረበው ሃሳብ የሁለቱ አገሮች የድንበር አካባቢ ሽማግሌዎች ተገናኝተው የሚነጋገሩበትና ውሳኔ የሚሰጡበት መድረክ ሁለቱ መንግስታት እንዲያመቻቹ ጠይቆ ከዚያ ውጭ በውጭ ኃይሎች ግፊትም ሆነ በመንግስታቱ የሚደረገውን ጫና ዘላቂ ሰላም እንደማያመጣ አስታውቋል።</p>

<p>ፍትሃዊ፣ ሕጋዊም ባልሆነ ፍርደ ገምድል ብይን የሚጐዳው በነዚህ ለኤርትራ በሚከለሉ አካባቢዎች የሚኖረው የኢሮብ ሕዝብ በመሆኑ ከቀረበው አማራጭ ውጭ የድንበር ኮሚሽኑ ውሳኔ የሚጸና ከሆነ ሕዝቡ ቤቱን፣ ታሪኩን፣ ንብረቱንና፣ ሉአላዊነቱን እዚያው ሆኖ ለመከላከል፣ ለማስጠበቅና ለማስከበር እንደሚገደድ የኮሚኒቲው መግለጫ አስገንዝቧል።</p>


<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ ታኅሣሥ 15 ቀን 1997</a></p>

</body>
</html>	
