<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ለድርድሩ ትኩረት አለመስጠታቸው ሕዝቡን እያነጋገረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> መለስ ለድርድሩ ትኩረት አለመስጠታቸው ሕዝቡን እያነጋገረ ነው </h2>


<p>የኢትዮጵያ ሕዝብና የተቀረውም ዓለም ለኢትዮጵያ ዘላቂ ሠላም ያመጣ ይሆናል ብለው በጉጉት ለሚጠብቁት የተቃዋሚ ኃይሎችና የወያኔ/ ኢሕአዴግ ድርድር፣ አቶ መለስ ዜናዊ ተገቢውን ትኩረት አለመስጠታቸው የውይይቱን ውጤት አጠራጣሪ አድርጐታል።</p>

<p>አሜሪካ፣ እንግሊዝና የአውሮፓ ኅብረት ለኢትዮጵያ የፖለቲካ ውጥረት ሠላማዊ መፍትሄ ከፍተኛ ትኩረት ሰጥተው በሚንቀሳቀሱበት በአሁኑ ጊዜ፣ በኢሕአዴግ በኩል ለድርድሩ ትኩረት ያልተሰጠው መሆኑን አንዳንድ ሁኔታዎች እያመለከቱ ናቸው።</p>

<p>ዓለም አቀፉ ማኅበረሰብ «በሩዋንዳ የተፈፀመው ጥፋት በኢትዮጵያ ሊደገም አይገባም» በሚል ዕምነት በመነሳሳት ግፊት የተደረገበትን ድርድር ህዝቡ በከፍተኛ ጉጉት የሚጠብቀው ቢሆንም ከጅምሩ አንስቶ ከጠቅላይ ሚኒስትሩ አንስቶ በአንዳንድ የኢሕአዴግ አመራር አባላት ዘንድ በበጐ እንደማይታይ ውስጥ አዋቂ ምንጮች ይጠቁማሉ።</p>

<p>በኢትዮጵያ ከምርጫ በኋላ ስለተፈጠረው የፖለቲካ ውጥረት ለመነጋገርና የወደፊቱን አቅጣጫ ለመቀየስ የኢሕአዴግ ምክር ቤት በተሰበሰበበት ወቅት ከብአዴን አቶ በረከት ስምኦን፣ ከኦህዴድ አቶ ጁነዲን ሳዶ ከተቃዋሚዎች ጋር የሚያደርገውን ድርድር በመቃውም «አቸንፈናል መንግሥት እንመሠርታለ። የፈለገ ወደ ምክር ቤት ይግባ ያልፈለገ ይተወው» የሚል ጽንፈኛ አቋም ይዘው እንደነበር ለማወቅ ተችሏል።</p>

<p>ይህ ሆኖ እያለ አቶ መለስ በረከት ስምኦንን ከኢሕአዴግ በኩል ዋና ተደራዳሪ በድርድሩም ብዙም ክብደት የሌላቸውን (እንደነ ሴኩቱሬ ጌታቸው ያሉትን) የኢህአዴግ ተደራዳሪ አድርገው መሰየማቸው በኢሕአዴግ በኩል ለውይይቱ ብዙም ክብደት እንዳልተሰጠው አመልካች ነው የሚሉ አሉ።</p>

<p>በቅንጅቱ በኩል ተቀዳሚ ም/ሊቀመንበርዋ ወ/ት ብርቱካን ሚደቅሳናን የፓርቲው ከፍተኛ አመራር አባል የሆኑት ዶ/ር ብርሃኑ ነጋ፣ ኢኒጂኒየር ግዛቸው ሽፈራውና ዶ/ር ያዕቆብ ኃይለማርያም፣ ከኅብረቱ በኩልም ሊቀመንበሩናን ተቀዳሚ ምክትል ሊቀመንበሩ፣ ዶር/ በየነ ጴጥሮስና ዶ/ር መረራ ጉዲና ተሳታፊ በሆኑበት፣ በኢሕአዴግ በኩል ተመጣጣኝ ባለሥልጣናት አለመመደባቸው ለድርድሩ ብዙም ትኩረት እንዳልተሰጠው ያሳያል።</p>

<p>ሁለቱ ወገኖች የመጀመሪያውን ግንኙነት ባደረጉበት ወቅት ጠቅላይ ሚኒስትሩ ውይይቱን በማስፈራራትና በዛቻ መጀመራቸው፤ ከዚያ ወዲህ ደግሞ በድርድሩ አለመሳተፋቸውና በገቡት ቃል መሠረት በመላ ሀገሪቱ የታሰሩ ሰዎች ለአዲስ አበባ 35 የቅንጅቱ አባላት ከመፈታታቸው በቀር ሌሎቹ አለመለቀቃቸውና እንዲያውም በየክልሉ ባሉ የኢሕአዴግ ካድሬዎች የታሳሪዎች ቁጥር እየጨመረ መምጣቱ፣ ኢሕአዴግ ቀድሞውንም ወደ ድርድር ገባሁ ያለው ጊዜ ለመግዛትና ውይይቱን ውጥረትን እንደማርገቢያ ሥልት ሊጠቀምበት ነው የሚሉ እየበረከቱ መጥተዋል። አንዳንዶቹም በዚህ ሰሞን የሚካሄደው በአፍሪካ አንድነት መሰብሰቢያ አዳራሽ የሚካሄደው ስብሰባ እስከሚያልፍም የሚሉም አሉ።</p>

<p>ኢሕአዴግ በአንድ በኩል ከሀገሪቱ ዋነኛ ተቃዋሚ ፓርቲዎች ጋር ድርድር ተቀምጫለሁ እያለ፣ በሌላ በኩል የክልል ምክር ቤቶችን በማዋቀር ሥራ ተጠምዶ ሰኞ መስከረም 30 ቀን 1998 ይካሄዳል ተብሎ ለሚጠበቀው የህዝብ ተወካዮች ምክር ቤት ጉባዔንና መንግሥት ምሥረታ ሁኔታዎችን በማመቻቸት ላይ መሆኑ ለዘላቂ ሠላምና መረጋጋት ያለመቆሙን ያሳያል ያሉ ወገኖች፣ ድርድሩን የሥልጣን መደላደሉን የማመቻቺያ መድረክነት እየተጠቀመበት ለመሆኑ በቂ ማረጋገጫ ነው ብለዋል።</p>

<p>እነዚህ ወገኖች ከዚህ በተጨማሪም እየተካሄደ ስላለው ድርድር እስካሁን ለሕዝቡ ይፋ የተገለጸ ነገር አለመኖሩ ራሱ ገዢው ፓርቲ ለሕዝብ ጥያቄና ለሀገሪቱ መጻኢ ዕድልና ሕልውና ደንታ የሌለው መሆኑን አመላካች ነው ብለዋል።</p>

<p>በሌላ በኩል በሀገሪቱ የተረጋረጠውን የፖለቲካ ውጥረት ለማርገብ በገዢው ፓርቲ ኢሕዴግና በሁለቱ ዋነኛ ተቃዋሚ ድርጅቶች፣ ማለትም በቅንጅት ለአንድነትና ለዴሞክራሲ ፓርቲ፣ እንዲሁም በኢትዮጵያ ዴሞክራሲያዊ ኃይሎች ኅብረት መካከል ባለፈው እሁድ የተጀመረው ውይይት እስካሁን በዝግ መቀጠሉን የሦስቱም ፓርቲዎች ተወካዮች ገልጠዋል።</p>

<p>የኢሕአዴግ ተወካይና የማስታወቂያ ሚኒስትር በረከት ስምኦን፣ የቅንጅት ተወካይ ዶ/ር ብርሃኑ ነጋና የኅብረቱ ተወካይ ዶክተር በየነ ጴጥሮስ መስከረም 25 ቀን ምሽት በጋራ በሰጡት አጭር ጋዜጣዊ መግለጫ ሦስቱ ፓርቲዎች በሁለት መሠረታዊ ጉዳዮች ላይ መወያየታቸው አመልክተዋል። አንደኛው የስብሰባ አካሄድን የተመለከተ እንደነበር የጠቀሱት ተወካዮቹ በዚህ ጉዳይ ላይ ፓርቲዎቹ ሙሉ ስምምነት ላይ መድረሳቸውን ከመግለጫው ውጭ ዝርዝሩን ከመናገር ተቆጥበዋል።</p>

<p>ሁለተኛው የመወያያ ርዕስ አጀንዳ የመቀረጽ ጉዳይ እንደነበር ያስታወሱት ተወካዮቹ፣ በቀረቡት ስምንት አጀንዳዎች ላይ መስማማታቸውንም ገልጠዋል። ተወካዮቹ የተስማሙባቸውን የመወያያ ርዕሶች ምን እንደሆኑ ይፋ ባያደርጉም ውይይቱ እንደሚቀጥል አስታውቀዋል። ለኅትመት እስከገባንበት ጊዜ ድረስ ውይይቱ መቀጠሉ ከመነገሩ ውጪ ፓርቲዎቹ የደረሱበትን የስምምነት አቅጣጫ ለማግኘት ያደረግነው ጥረት ባለመሳካቱ ስለድርድሩ ሂደትም ሆነ ውጤት በዚህ ዕትም ሰፊ ዘገባ ማቅረብ አልቻልንም።</p>

<p>ከዚሁ ጋር በተያያዘ መስከረም 25 ቀን 1998 ስብሰባ ያደረገው የቅንጅት ለአንድነትና ለዴሞክራሲ ፓርቲ ላዕላይ ምክር ቤት ፓርላማ በመግባትና ባለመግባት ጉዳይ ላይ ውሳነነ ይሰጣል ተብሎ ቢጠበቅም የድርድሩ የመጨረሻ ውጤት ባልታወቀበት ሁኔታ በዚያ ጉዳይ ላይ አጀንዳ መያዙ ፋይዳ ስለሌለው ሳያነሳው መቅረቱን የቅንጅቱ ምንጮች አመልክተዋል፡፡ የተቃዋሚ ፓለቲካ ድርጅቶች አንኳር ጥያቄዎች የዴሞክራሲ ተቋማት በነፃነት መንቀሳቀስና መደራጀት፣ በሀገሪቱ በዜጐች ላይ እየተፈፀመ ያለው የሰብአዊ መብት ረገጣ የመቆም ጉዳዮች በመሆናቸው የፓርላማ መግባትና አለመግባትን ጉዳይ እንደአጠቃላይ የችግሮቹ አሰባሳቢ አስኳል አድርጐ ማየቱ ተገቢ እንደማይሆን ምንጮቹ ጨምረው አስረድተዋል።</p>



<p class="align-center"><a href="/Gazettas/LsaneHzb/info/LsaneHzb.html">ከልሳነ ሕዝብ መስከረም 27 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1998/መስከረም/27/ልሳነ፡ሕዝብ1.270198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
