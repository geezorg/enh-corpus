<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአርከበ ቢሮ መልስ ነፍጓል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአርከበ ቢሮ መልስ ነፍጓል</h2>


<p>አዲስ አበባን በሙሉ ድምፅ ያሸነፈው ቅንጅት ለአንድነትና ለዴሞክራሲ የከተማዋ ሥልጣን ርክክብ ከወዲሁ እንዲጀመር ተደጋጋሚ ደብዳቤ ቢልክም ከተማውና እያስተዳደረ ያለው አካል መልስ ሊሰጥ ፈቃደኛ አለመሆኑን ውስጥ አዋቂ ምንጮቻችን ገልፀዋል። እንደምንጮቻችን ገለፃከሆነ አሸናፊው ፓርቲ ሊከተል የሚችለውን ችግር በመዘርዘር ሁለት ደብዳቤዎችን በተከታታይ ቢጽፍም መልስ ለማግኘት አልቻለም። ተስፋ ባለመቁረጥ በኢሜልን በፋክስ ውጤቱ ከምን እንደደረሰ ቢጠይቅ የሚሰጠው መልስ ሁሉ ከከንቲባው ጽ/ቤት መልስ አልመጣልንም የሚል መሆኑ ታውቋል።</p>

<p>አሁን ያለው የከተማዋ አስተዳደርም ለርክክቡ አፋጣኝ መልስ ከመስጠት ይልቅ መስከረም 23 ቀን 1998 ሙሉ ለሙሉ ሥራችንን አቁመን እንሄዳለን እስከ መስከረም 29 ድረስ አንጠብቅም። ነዋሪውም አገልግሎት ሲቋረጥበት ይጮሃል በሚል ህዝብን የማነሳሳት ተልዕኮ ያለው ሥራ ለማከናወን እንደታቀደ ከአስተዳደሩ አካባቢ የወጣው ምስጢር አመልክቷል።</p>

<p>ይኸው ምስጢር ሥራ አቁሞ ህዝብን ማጉላላት፣ እሮሮ እንዲያሰማ ማድረግ፣ እንዲሁም ቤት ለባለቤቱ ሊመለስ ነው፣ ኪራይ ሊጨመር ነው በሚል ህዝቡ ሠላማዊ ሰልፍ እንዲወጣ ውስጥ ውስጡን ለመቀስቀስ እንደታሰበ አስረድቷል።</p>

<p>ይህ በእንዲህ እንዳለ በመሬት አስተዳደር ውዝፍ ሥራዎች ፕሮጀክት ጽ/ቤት በኮንትራት፣ በቦታ ልኬት፣ በአውቶካድ፣ በመረጃ አሰባሰብና ሰነድ አጣሪ በመሆን በርካታ የቦታና የቤቱ ባለጉዳዮችን ከሚያስተናግዱ ሠራተኞች መካከል ግማሾቹን ወደ ድሬዳዋ ለመላክ ዝግጅት በመደረግ ላይ ሲሆን ቀሪዎቹ ደግሞ ከመስከረም 30 ቀን 1998 በኋላ ሥራ እንዲያቆሙ እንደነገሯቸው ታውቋል።</p>

<p>ስለሁኔታው ስማቸው እንዳይጠቀስ የፈለጉ አንድ ከፍተኛ የመሬት አስተዳደር መሀንዲስ የቦታና ቤት ውስብስብ ጉዳይ ከነዚህ ሠራተኞች ውጭ የማይሠራና የማይችል፣ ከፍተኛ ልምድና ብቃት ያካበቱ ባለሙያዎች በመሆናቸው እንደተባለው መስከረም 30 ቀን ሥራ የሚያቆሙ ከሆነ አሸናፊው ፓርቲ በርካታ የተመሰቃቀለ የቦታን ቤቱ ጉዳዮች ስለሚገጥሙት ቅድመ ሥራው እነዚህን ሠራተኞች በአስቸኳይ ምድብ ሥራቸው ላይ መመለስና የተጀመረውን የከተማዋን የፕላን፣ የባለቤትነት ደብተር አሰጣጥና ሌሎች ተግባሮችን አጠናክሮ መቀጠል ነው ብለዋል።</p>

<p>የተሸነፈው ፓርቲ ኢትዮጵያዊነትን ጥሎ ለአዲስ አበባ ነዋሪ በብሔር ስያሜ ያደለውን መታወቂያ አሸናፊው ፓርቲ በአስቸኳይ እንዲቀይረው የከተማዋ ነዋሪ ቅድሚያ ፍላጎቱ መሆኑን መሃንዲሱ ጠቅሰው፣ አሸናፊው ፓርቲ በርካታ ሳንካዎች እንዲገጥሙት የተለያዩ ደባዎች እየተፈፀሙ ቢሆንም ከሕዝቡ ጋር በቆራጥነት እንደሚወጣው ያላቸውን ምኞት ተናግረዋል።</p>



<p class="align-center"><a href="/Gazettas/LsaneHzb/info/LsaneHzb.sera.html">ከልሳነ ሕዝብ መስከረም 13 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1998/መስከረም/13/ልሳነ፡ሕዝብ1.130198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
