<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ጥበቃ በመለስ ስር ዋለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የአዲስ አበባ ጥበቃ በመለስ ስር ዋለ </h2>


<p>ከተቃዋሚዎች ጋር የተጀመረው ድርድር ውጤት ባለማምጣቱ ቅንጅቱ ከመጪው ሰኞ ጀምሮ የተቃውሞ እርምጃዎች ይወስዳል ተብሎ በመሠጋቱ ካለፈው ረቡዕ ጀምሮ የአዲስ አበባና አካባቢዋ የመከላከያ፣ የደህንነት የፖሊስ እዝ በቀጥታ በጠቅላይ ሚኒስትሩ ሥር እንዲውል መመሪያ መሰጠቱን የውስጥ ምንጮች አስታወቁ።</p>

<p>የግንቦት ሰባቱ ምርጫ ውጤት መገለጽ እንደተጀመረ የሕዝቡን መነሳት ለመቆጣጠር የፀጥታ ኃይሎች «ማናቸውንም እርምጃ እንዲወስዱ» መመሪያ ተሰጥቷቸው የነበረ መሆኑ ሲታወቅ፣ የአሁኑም የጥንቃቄ እርምጃ ከዚያው ጋር ተመሣሣይ ሳይሆን እንደማይቀር ተገምቷል።</p>

<p>ምንጮቹ እንደሚገልጡት ጠቅላይ ሚኒስትሩ ቅንጅትን በተመለከተ አሁን በመጨረሻ የያዙት አቋም «ወይ ፓርላማ ይገባሉ ወይ ይፈርሳሉ» የሚል ሆኖአል። </p>

<p>ከዚህ ቀደም ሲል አቶ መለስ ዜናዊ ቅንጅት ለአንድነትና ለዴሞክራሲ ወደ ፓርላማ ለመግባት በድርድር በተስማማባቸው ቅድመ ሁኔታዎች ላይ አዲስ ተሿሚዎቻቸውን ለሦስት ተከታታይ ቀናት በቤተመንግሥት ማወያየታቸውን ለማወቅ ተችሏል።</p>

<p>ቅንጅት ወደ ፓርላማ አለመግባቱና ሕዝቡም «ባልመረጥነው አካል አንገዛም» የሚል እንቅስቃሴ መጀመሩ፣ በአንዳንድ አካባቢዎች የሕዝብ አመጽ ምልክቶች መታየታቸው፣ አዲሱ መንግሥትም በሙሉ ኃይሉ አለመሥራቱ በኢኮኖሚው ላይ የሚያስከትለው ተፅዕኖ ያሳሰባቸው ጠቅላይ ሚኒስትር መለስ መንግስታቸውን በውጭ መንግሥታትና በሕዝቡ ዘንድ እውቅና እንዲያገኝ ጥረት ሲያደርጉ ሰንብተዋል።</p>

<p>ለመደራደሪያነት ከቀረቡ ጥያቄዎች መካከል ኢሕአዴግ፣ ቅንጅትና ኅብረት የተስማሙባቸው የጋራ አጀንዳዎች የእስረኞች መለቀቅና የተዘጉ ቢሮዎች መከፈት፣ የመንግሥት መገናኛ ብዙሃን አጠቃቀም፣ በቅርብ የወጣው የፓርላማ ህግና በአዲስ አበባ ከተማ ሥር የነበሩ መሥሪያ ቤቶች በፌዴራል ሥር እንዲሆኑ መደረጋቸውን በተመለከተ ስለውጣው ሕግ፣ የአገሪቱ ልዩ ልዩ ተቋማት ለሕገ-መንግሥት ተገዥ ስለመሆን፣ ሕገ-መንግሥታዊ ባልሆነ መንገድ ሕገ-መንግሥታዊ ሥርዓትንና ተቋማትን ለመቀየር መሞከር፣ የህግ የበላይነትን ስለማክበርና የምርጫ ቦርድን የሚመለከቱ ነበሩ።</p>

<p>ቅንጅት ለአንድነትና ለዴሞክራሲ ወደ ፓርላማ የሚገባ ከሆነ ከልዩነት ነጥቦቹ ውስጥ ምርጫ ቦርድን፣ የሚዲያ አጠቃቀምን፣ የፓርላማ አሠራር ህጉን፣ የአዲስ አበባ መስተዳድርን በሚመለከት የወጣውን ሕግ፣ የፖለቲካ እስረኞችን መፈታትና የሰኔ 1 ቀን 1997 ጭፍጨፋ ማጣራትን ማየትና ማስተካከል እንደሚቻል ጠቅላይ ሚኒስትር መለስ ዜናዊ ለሹሞቻቸው የገለፁላቸው ሲሆን ሹማምንቱም ባገኙት አጋጣሚ ሁሉ ለዲፕሎማቲክ ኮሙኒቲው አባላት እንዲገልጡ መመሪያ ሰጥተው ነበር። በውይይቱ መቀጠል የዲፕሎማቶች ግፊትና የጠቅላይ ሚኒስትሩ ፈቃደኝነት እንደነበርም ሲገለጽ ሰንብቷል።</p>

<p>አሁን ሁኔታው መልኩን እየለወጠ መጥቶ በቅንጅት አባሎችና ደጋፊዎች ላይ መጠነ ሰፊ ጥቅት ከመከፈቱ ጋር የሕዝቡ የእምቢታ እርምጃ እየተጠናከረ መጥቷል።</p>

<p>ለዝግጅት ክፍላችን ከሚደወሉ ስልኮች ለመረዳት እንደሚቻለው የድርድር ነጥቦቹ የብሔራዊ አንድነት መንግሥት መመሥረትና የ299 የምርጫ ክልሎችን (የተሰረቀውን ድምፅ) ጉዳይ የማይጨምሩ ከሆነ የቅንጅት ከፓርላማ ውጭ መቆየት ፋይዳ የለውም። ስለዚህ ቅንጅትና ኅብረት የብሄራዊ አንድነት መንግሥት መመሥረትን አጀንዳ፣ የተሰረቀውን የሕዝብ ድምፅ የማስመለስን የ299 የምርጫ ክልሎችን) አጀንዳ ትውት ከሆነ ከነምክንያታቸው ሊያስረዱን ይገባል የሚሉ የስልክ መልዕክቶች ደርሰውናል።</p>

<p class="align-center"><a href="/Gazettas/LsaneHzb/info/LsaneHzb.html">ከልሳነ ሕዝብ ጥቅምት 11 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ልሳነ፡ሕዝብ/ማውጫ/1998/ጥቅምት/11/ልሳነ፡ሕዝብ1.110298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
