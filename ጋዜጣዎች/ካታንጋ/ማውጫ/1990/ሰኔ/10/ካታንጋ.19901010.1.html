<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ የድል ምልክቱ አልተቻለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ኃይሌ የድል ምልክቱ አልተቻለም</h1>

 
<p>ባለፈው ሣምንት የ10 ሺህ ሪኮርዱን በጁ ጨበጠ። መላው የሃገሩ ልጅ ከልብ ተደሰተ። እናት ትውለድ ኃይሌን ደግማ ደጋግማ አለ። እንደገና እሁድ የ5 ሺህ ሜትርን ሪኮርድ ሰብሮ በጁ ጨበጠ። ያሁኑ የኃይሌ አዲሱ ሰዓት 12 ደቂቃ 39፡36 ሲሆን የበፊቱ 12፡39፡74 ነበር።</p>

<p>መቼም የኃይሌ ድል ሲሰማ በየስፍራው የዓለምን ዋንጫ የሚከተታለው የስፖርት ተመልካችና በየገጠሩ ያለው ሁሉ ታምረኛ ልጃችን እንደገና ለድል በቃ ያላለ የለም። ኃይሌ ስለድሉም ሆነ ስለሚያገኛቸው ውጤቶች በእርግጠኝነት ከኢትዮጵያ አምላክ ጋር ሆኜ አሸንፋለሁ ቢልም ጉራ የማይታይበት ንፁህ የስፖርት ሰው ነው። በአሁኑ ጊዜ የሃገሪቱ አትሌቲክስ በአንድና በሁለት አትሌቶች ላይ ብቻ ያተኮረ በመሆኑ የኃይሌ ልብ ተነክቶ ወጣቶችን መልምሎ በማሰልጠን የነገዎቹን ኃይሌዎች ለማፍራት ደፋ ቀና እያለ ነው ኃይሌ ገ/ስላሴ። ይህኑ ሲያዩት ኃይሌ ዛሬ አሸንፎ ብቻ ሣይሆን ነገም በርካታ ኃይሌዎችን ለድል በማብቃት ወገኑን በድል ሊያንበሸብሽ የቆመ በመሆኑ ከብዙዎች የሚለይ አትሌት ነው።</p>

<p>በአሁኑ ሄልሲንኪ ፊንላንድ ላይ ተዘጋጅቶ የነበረውን የ5 ሺህ ሜትር ሪኮርድ የነጠቀው ከኬንያው የቅርብ ተፎካካሪ ኮመን ነው። በተደጋጋሚ ኬንያዎች የኃይሌ ነገር ሲነሳባቸው ባይደሰቱም እነሱ በበርካታ አትሌቶች ያያዙትን ድል እሱ በብቻው ሪኮርዶችን እየመነጨቀ አስቸግሯቸዋል።</p>

<p>ከዚህም ሌላ በጠባይም ረገድ ኃይሌ ከእነሱ የተሻለ አስመዝግቧል። ከዚህ በፊት በኬንያውያን ተሰድቧል፣ ተመናጭቋል፣ ተገፍትሯል፣ ተመቷል። በቃለ ምልልስም ፀያፍ ቃል ጭምር በኃይሌ ላይ በብዛት ይሰነዘርበታል። በሩጫ ማሸነፍ ብቻ ሣይሆን በሳልነትም የተላበሰው ኃይሌ አንዴም ለዚህ አጉል መልስ ሰጥቶ አያውቅም። እንዲያውም ኬንያውያን ጐረቤቶቻችን ናቸው። እናከብራቸዋለን ከማለት በቀር አልፎ የሚናገረው የለም።</p>

<p>ከዚህ ተነስቶ አንዱ ነገር ስለ ኃይሌ መናገር ይቻላል። ማንም የፈለገውን ይበል። ሙያ ግን በልብ ነው። በሄዱበት ማሸነፍና ሪኮርድ መሰባበር።</p>


<p class="align-center"><a href="/Gazettas/Katanga/info/Katanga.sera.html">ከካታንጋ ሰኔ 10 ቀን 1990</a></p>


</body>
</html>	
