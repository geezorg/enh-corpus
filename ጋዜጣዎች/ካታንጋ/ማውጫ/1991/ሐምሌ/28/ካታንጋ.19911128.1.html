<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሔራዊ ቡድናችን ሽንፈት ድብልቅ ስሜት ፈጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የብሔራዊ ቡድናችን ሽንፈት ድብልቅ ስሜት ፈጥሯል</h1>


<p>ለመካከለኛውና ምስራቅ አፍሪካ ዋንጫ ውድድር ወደሩዋንዳ ኪጋሊ ተጉዞ የመጀመሪያውን ዙር በአንደኝነት ከፈፀመ በኋላ ሩብ ፍፃሜው ላይ ከሩዋንዳ ሁለተኛ ቡድን ጋር ተገናኝቶ 1ለ 0 በሆነ ውጤት ተሸንፎ ከውድድር ውጭ ሆኗል። ግቧ የተቆጠረችው 90 ደቂቃው ሊያልቅ ሁለት ደቂቃ ሲቀር በሬድዮ ጋዜጠኛው ጐርፍነህ ይመር ቃል በለጠ ወዳጆ ለእኛ ተከላካዮች አቀብላለሁ ብሎ ለሩዋንዳ አጥቂ በማቀበሉ በተገኘች ግብ ነው። ከዚያ ጥቂት ሰኮንዶች ቀድም ብሎ በቀጥታ ከኪጋሊ በሬድዮ ያስተላልፍ የነበረው ጋዜጠኛ ጐርፍነህ በዚህ አያያዝ 30 ደቂቃ የሚጨመር ይመስለኛል ብሎ እንደተናገረ ነው በድንገት በለጠ ተነስቶ እስከነአካቴው ወደሃገራችን ሻንጣችንን ይዘን እንድንመለስ የሆነው።</p>

<p>ይህን ጨዋታ በተመለከተ በርካታ ሰዎችን አነጋግረናል። እጅግ በጣም የሚገርሙ፣ በብስጭት የተሞሉ፣ ተጫዋቾቹንና አሰልጣኞቹን ብቻ ከመወንጀል ይልቅ ችግሩ ያለው በአስተዳደር አካባቢ መሆኑን፣ የአሰላለፍ ችግር እንዳለ የጠቆሙንን አግኝተናል።</p>

<p>ከተሰጡት አስተያየቶች ውስጥ «ቡድናችን ውድድሩን ቢቀጥል ኖሮ በሰፋ የግብ ልዩነት እንሸነፍ ነበር» ያሉት አቶ ውብሸት ተፈራ ይኼ ብሔራዊ ቡድን ተፅዕኖ የሞላበት ብሔራዊ ቡድን ነው ከአስተዳደር እስከ ተጫዋች ምርጫ ድረስ ብለዋል። በተጨማሪም የኢትዮጵያ ቡድን ተጫዋቾች ከሁለትና ከሦስት ጨዋታ በኋላ አቅም ስለሚጨርሱ በቀላሉ ለሽንፈት እንደሚዳረጉ ተናግረዋል።</p>

<p>ሌላኛው አስተያየት ሰጪ «ይህ የእግር ኳስ ውጤት ነው ባለቀ ሰዓት ጀርመን ተሸንፏል። እንኳን እኛ የጀርመኑ ባየር ሙኒክ ላይ ማንችስተር ዩናይትድ በቀሪው ሁለት ደቂቃ ሁለት ግቦችን አስቆጥሯል። በማንኛውም ደቂቃ ግብ ተቆጠረብን ያው ነው። ስለዚህ ውጤቱን በፀጋ መቀበል ያስፈልጋል» ብሏል።</p>

<p>ዳንኤል የሚባለው ሌላኛው አስተያየት ሰጭ ደግሞ «ሜዳው ሰፊ ስለሆነ የሚደልቡ ከብቶች ወጥተው ፀሐይ ቢሞቁበት ይመረጣል፣ ከእንግዲህ ኳስ የሚነሳ አይመስለኝም፣ ሌላ ትውልድ ያስፈልጋል፣ አሁን እኛ ያለንበት ትውልድ ይህን የፉትቦል ጥም የሚያረካ አይመስለኝም። አመራሩም ተስተካክሎ ለውጤት አያደርስም። ይህ ትውልድ እኛን ሊያቃጥል የመጣ ስለሆነ መተው ነው። ሜዳው የደለቡ ከብቶች እየተዝናኑ ፀሐይ እንዲሞቁበት ቢደረግ ይሻላል» በማለት አስተያየቱን አጠቃሏል።</p>

<p>የኢትዮጵያ ብሔራዊ ቡድን በመጀመሪያው ጨዋታ ዛንዚባርን 2ለ0 አሸንፎ፣ ከሱዳን ጋር ባዶ ለባዶ ተለያይቶ በአንደኝነት ምድቡን ከጨረሰ በኋላ፣ ከሁለተኛው ምድብ በዕጣ ከኤርትራ ጋር መለያ ተደርጎ ዕጣው ከወጣለት ከሩዋንዳ ለ ቡድን ጋር ተገናኝቶ ነው 1ለ0 የተሸነፈው።</p>


<p class="align-center"><a href="/Gazettas/Katanga/info/Katanga.sera.html">ከካታንጋ ሐምሌ 28 ቀን 1991</a></p>

</body>
</html>	
