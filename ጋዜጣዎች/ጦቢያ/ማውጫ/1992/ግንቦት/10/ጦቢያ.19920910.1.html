<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ፓሪቲዎች የምክብ ቤቶችን ወንበሮች እያገኙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚ ፓርቲዎች የምክር ቤቶችን ወንበሮች እያገኙ ነው</h1>


<p>በአገራችን የተካሄደው ሁለተኛው ዙር ምርጫ ግንቦት 6 ቀን 1992 የተጠናቀቀ ሲሆን የዚህ ምርጫ ውጤት ሙሉ በሙሉ ባይታወቅም እስካሁን ከገዢው ፓርቲ በተፎካካሪነትና በአብላጫ ድምፅ የመላ ዐማራ ሕዝብ ድርጅት (መዐሕድ)፣ የኦሮሞ ብሔራዊ ኮንግረስ (ኦብኮ)ና የኢትዮጵያ ዴሞክራሲያዊ ፓርቲ (ኢዴፓ) ለሕዝብ ተወካዮችና ለክልል ም/ቤት ያቀረቡዋቸው ተወዳዳሪዎች እያሸነፉ በየምክር ቤቶች መቀመጫዎችን እያገኙ መሆናቸውን ለማወቅ ተችሏል።</p>

<p>ግንቦት 6 ቀን 1992 ለተካሄደው ምርጫ 25ሺህ የምርጫ ጣቢያዎችና 547 ሺህ የምርጫ ክልሎች የነበሩ ሲሆን ለመራጭነትም ከ20 ሚሊዮን በላይ ሕዝብ መመዝገቡን ብሔራዊ ምርጫ ቦርድ አስታውቋል። በምርጫው በተወዳዳሪነት የቀረቡት 49 የፖለቲካ ድርጅቶች ሲሆኑ ከዚህ ውስጥ 22 የተቃዋሚ የፖለቲካ ድርጅቶች መሆናቸው ታውቋል። እንዲሁም 490 በግል የቀረቡ ዕጩ ተወዳዳሪዎች ተሳታፊ መሆናቸው ሲታወቅ በአጠቃላይም 1975 ለሕዝብ ተወካዮች ም/ቤትና 2156 ደግሞ ለክልል ምክር ቤት ዕጩ ተወዳዳሪዎች ቀርበው ነበር።</p>

<p>ምርጫው በተካሄደበት ግንቦት 6 ቀን 1992 ከንጋቱ 11 ሰዓት ተኩል ጀምሮ የምርጫ አስፈፃሚዎች፣ ታዛቢዎችና የሕግ አስከባሪ ፖሊሶች በየምርጫ ጣቢያ እንዲገኙ በተባለው መሰረት ሥፍራቸውን ይዘው መራጩን እንዲጠባበቁ ተደርጓል። በአንፃሩ ደግሞ የቀበሌ ተመራጮችና ሰራተኞች ምርጫው ከሚካሄድበት ክልል 500 ሜትር እንዲርቁ መመሪያ ተላልፏል።</p>

<p>በምርጫው ሂደት ላይ ይህን ጹሑፍ እስካጠናከርበት ጊዜ ድረስ ተወዳዳሪዎቹ ያገኙትን ውጤት ለማጣራት ባደረግነው ጥረት የጥቂቶቹን የተቃዋሚ የፖለቲካ ፓርቲዎችና የግል ተወዳዳሪዎችን ለማየት ሞክረናል። በዚህም መሰረት 17 ለሕዝብ ተወካዮችና 32 ለክልል ም/ቤት ዕጩ ያቀረበው መዐሕድ የተወሰኑ ተወዳዳሪዎቹ ማለፋቸው ይነገራል። ከፍተኛ ድምፅ አምጥተው ለሕዝብ ተወካዮች ምክር ቤት በወረዳ 18 የተወዳደሩት የመዐሕድ ዕጩ አቶ ተፈራ ዋልዋን ማሸነፋቸው ከአካባቢው የተገኘው ዜና ይጠቁማል።</p>

<p>እንዲሁም የኦሮሞ ብሔራዊ ኮንግረስ (ኦብኮ) ለውድድሩ 36 ለሕዝብ ተወካዮችና 43 ለክልል ም/ቤት አቅርቦ እስካሁን በታወቀው ውጤት 1 ለሕዝብ ተወካዮች ም/ቤትና 2 ለክልል ም/ቤት ማለፋቸውን ከጽ/ቤቱ ያገኘነው መረጃ ይጠቁማል። የኢትዮጵያ ዴሞክራሲያዊ ፓርቲ (ኢዴፓ) በበኩሉ 15 ለተወካዮች ም/ቤት 37 ለአዲስ አበባ ምክር ቤት አቅርቦ ይህ ጹሑፍ እስከተዘጋጀበት ድረስ 3 ለሕዝብ ተወካዮች ም/ቤት፣ ከ15 በላይ የሚሆኑ ደግሞ ለክልል ም/ቤት በከፍተኛ ድምፅ ማለፋቸው ተገልጧል። ኢዴፓ ተወዳድሮ ከፍተኛ የሕዝብ ድምፅ ካገኘባቸው ወረዳዎች አንዱ በሆነው በወረዳ 8 ክልል አቶ ዓሊ አብዶ የአዲስ አበባ መስተዳድር ፕሬዝዳንት ተሸናፊ ሆነዋል። በሌላ በኩል በዚህ የምርጫ ውድድር በቁጥር በርከት ብለው ከቀረቡት በወረዳ 8 ለሕዝብ ተወካዮች ም/ቤት ቀርበው የነበሩት አቶ አበበ ገላጋይ ዘለቀ ማሸነፋቸውን ለማወቅ ተችሏል።</p>

<p>በምርጫው ሂደት የነበረውን ሁኔታ በተመለከተ በተለያዩ የሃገሪቱ ክፍሎች ተወዳዳሪዎቻቸውን ካቀረቡት መካከል አንዱ የሆነው የኦሮሞ ብሔራዊ ኮንግረስ (ኦብኮ) እንደገለጠው ፓርቲው ለውድድር በቀረበባቸው የገጠሪቱ ክፍል ምርጫውን እንዲታዘቡ ያቀረባቸውን ግለሰቦችን በማባረር፣ በማሰርና በመደብደብ ከፍተኛ ተፅዕኖ አሳድረውበታል። እንዲሁም ከምርጫ ቦርድ በተሰጠው ማስጠንቀቂያ ምሰረት የቀበሌ መስተዳድር ሰራተኞች ከምርጫ ጣቢያ 500 ሜትር ይራቁ ቢባልም ይህ ተጥሶ ባለሥልጣናት የቀበሌ ተመራጮችና ካድሬዎችም ጭምር «እከሌን ምረጡ» እያሉ ማስገደዳቸውን አስታውቋል። በተጨማሪም በሻሸመኔ፣ በአምቦና፣ በሀረር ሰራዊት በማንቀሳቀስ መራጮችን እያስፈራሩ ኦህዴድ እንዲመረጥ ግፊት መደረጉን በቅሬታ ገልጧል። በድምፅ ማጭበርበር በኩል በቦስት ወረዳ አንድ ምርጫ ጣቢያ የምርጫ ኮሮጆ ግለሰብ ቤት እንዲያድር መደረጉን አመልክቷል።</p>

<p>ኢዴፓ በበኩሉ በወረዳ 23 ተወዳዳሪዎቹ በመምራት ላይ እያሉ የፓርቲውን ታዛቢ ኤርትራዊ ነውና ይውጣ ብለው ካስወጡ በኋላ ሌላ ምትክ በሌለበት በተካሄደው ምርጫ በክልሉ በመጠለያ ያሉትን ኗሪዎች በተፅዕኖ እንዲመሩ በማድረግ ኢህአዴግ ከፍተኛ ድምፅ እንዲያገኝ ተደርጐ ኢዴፓ ሊሸነፍ መቻሉን ገልጧል። በወረዳ 21/22 ደግሞ ከወ/ሮ ገነት ዘውዴ ጋር ተወዳድሮ እየመራ ባለበት ላይ የወረዳ 21 ምርጫ ጣቢያ ተዘግቶ ውጤቱ ሳይታወቅ ውሎ ማደሩ ተጠቁሟል። በተመሣይ ሁኔታም በወረዳ 10 ውጤቱ እንዳይታወቅ የተደረገው ማጓተት ፓርቲውን ቢያሳዝንም በመራጩ ሕዝብ ላይ ደግሞ የበለጠ ጥርጣሬን እንዳሳደረ ጽ/ቤቱ ገልጧል። እንዲሁም ፓርቲው በወረዳ 24 ማለፉን ቢያረጋግጥም ውጤቱ እንዳይገለጥ በመጓተቱ የአካባቢ ሕዝብ ውጤቱ በአስቸኳይ እንዲገለጥ መጠየቁን አስታውቋል። በሌላ በኩልም በአንዳንድ ምርጫ ጣቢያ የቀበሌ መስተዳድር አባል መራጮችን እየፈተሹ ያስገቡ ስለነበርም እግረ መንገዱን ንቃተ ህሊናው ዝቅተኛ የሆነውን ህዝብ «ይህን ምረጡ» እያሉ ቅስቀሳ ሲያደርጉ እንደነበርም አስታውቋል።</p>

<p>በአዲስ አበባ ከተማ በወረዳ 9፣ 8፣ 15፣ 17 እና ወረዳ 28 በሚገኙ አንዳንድ የምርጫ ጣቢያዎች ተዟዙረው የተመለከቱ የጋዜጣው ሪፖርተሮች በበኩላቸው በምርጫ አስፈፃሚነት ከተመደቡት መካከል የወጣት ዲሞክራሲያዊ፣ የሴቶች ዲሞክራሲያ አባላት ተሳታፊ መሆናቸው ለመራጮች ገለጣ ያደርጉ የነበሩ አንዳንድ ግለሰቦች የኢህአዴግ ተወዳዳሪዎችን መለያ ብቻ በማሳየት የተቃዋሚ ፖለቲካ ፓርቲዎችንም ሆነ የግል ተወዳዳሪዎችን መለያ ያለማሰየታቸው የምርጫ አስፈፃሚዎቹ በአብዛኛው የገዢው ፓርቲ አባል መሆናቸውን ከነዋሪው በተገኘው ጥቆማ ለማረጋገጥ ችለዋል። የቀበሌ ተምራጮችና ሌሎችም የኢህአዴግ ካድሬዎች ለሥራ ሳይመደቡ በምርጫ ጣቢያው እየተመላለሱ መልዕክት ሲያደርሱ በገለጻ ያልተመደቡ ሰዎች ገለጣ ሲያደርጉ መታዘባቸውን አንዳንድ ምሁራን ገልጠዋል።</p>

<p>እንደዚሁም በወረዳ 15 ቀበሌ 23፣ 26፣ 27 እና 34 የምርጫ ጣቢያዎች ውስጥ በቀበሌ 27 የምርጫ ጣቢያ በአንድ ግለሰብ ብቻ ተሞልቶ የሌሎቹ ስላልነበሩ በታዛቢዎች ተቃውሞ ፎቶግራፍ እስኪወርድ ድረስ ምርጫው ለአንድ ሰዓት መቋረጡ ታውቋል። በቀበሌ 23ም ኢህአዴግ ለተወካዮች ም/ቤት ያቀረባቸው ተወዳዳሪ ፎቶግራፍ ለብቻው በራፍ ላይ ተሰቅሎ እንደነበርና የሌሎቹ እንደሌለም ጋዜጠኛው ተመልክቷል።</p>

<p>በሌላ በኩል ደግሞ በየመስተዳድር ክልሉ ያለተባባሪ ሪፖርተሮቻችን ከሰሜን ጐንደር፣ ከባህር ዳር፣ ከምሥራቅ ሸዋ፣ ከድሬዳዋና ከሐረር ምርጫውን አስመልክተው የላኩት ሪፖርት የሚከተለው ነው።</p>

<p>ሰሜን ጐንደር፦ በሰሜን ጐንደር በተካሄደው ምርጫ በከተማ ደረጃ የግል ተወዳዳሪዎች ያሸነፉ ቢሆንም በገጠሩ ክልል ማለትም በምን ይጭር ገብርኤል።፣ በብላጂች፣ በአዘዞ ተ/ሃይማኖት፣ በጐንደሮች ማርያም፣ በዳዋና ዳሞት 1 እና 2 ምርጫ ጣቢያዎች ከምርጫ ሕጉ ውጪ ተሰርቷል ተብሏል። በነዚህ ምርጫ ጣቢያዎች በግል ተወዳዳሪዎች የተወከሉት ታዛቢዎች ከምርጫው ጣቢያው 50 ሜትር ራቁ በመባላቸው ማከናወን ያለባቸውን ተግባር መወጣት እንዳልቻሉ ተጠቁሟል። በዚህም ምክንያት ተወዳዳሪዎቹ ለዞኑ ምርጫ አስተባባሪና ለምርጫ ቦርዱ ኃላፊ ቢያሳውቁም ለችግሩ መፍትሔ ባለመስጠታቸው ለብሔራዊ ምርጫ ቦርድ ማመልከታቸው ታውቋል። ይህንን ችግር ዋልታ ኢንፎርሜሽን ማዕከልም ሆነ ኢዜአ እንዳልተባበሩዋቸው ገልጤዋል። ይህም በመሰለው ሽፋንም ብአዴን- ኢህአዴግ እንዲያሸንፍ አድልኦ ተሰርቷል ተብሏል።</p>

<p>ባሕር ዳር፦ ይህ ጋዜጣ ለሕትመት እስከበቃበት ያገኘው ሪፖርት እንዳመለከተው በባህርዳር በሚገኙ 46 ቀበሌዎች በተካሄደው ምርጫ በየጣቢያዎቹ የመዐሕድ ዕጩዎች እየመሩ ሲሆን ብአዴን እየተከተለ ይገኛል። የግል ዕጩ ተወዳዳሪዎች በጣቢያዎች ደረጃ ከፍተኛ ድምፅ ያገኙ ቢሆንም የኢህአዴግ ካድሬዎች ቀደም ብለው የበተኑትን በራሪ (የተወዳዳሪዎቻቸውንና ፎቶና መለያ የያዘ) ወረቀት መራጮች እየያዙ ወደምርጫ ጣቢያ እንዲመጡ ማድረጋቸው ተጠቁሟል። አስረጂዎች ለውድድር የቀረቡት ዕጩዎች መለያ በትክክል ያለማስረዳትና ብአዴን ለመምረጥ በሚያመች መልክ መግለጣቸው በምስጢር ክፍል እስከ አራት ሰው ሲገቡ ዝም የተባለ መሆኑንና ድምፅ ሲቆጠር የተገኘ ባዶ ወረቀት ለፖሊስ ተሰጥቶ ፖሊሱ ለብአዴን ሲሞላ መያዙ ተጠቁሟል። በዚህና በመሳሰሉት የተዛቡ ሁኔታዎች አሸናፊነቱን ብአዴን ኢህአዴግ ይወስዳል የሚል ሃሳብ አለ ተብሏል።</p>

<p>ምሥራቅ ሸዋ፦ በዞኑ ለተወካዮች ምክር ቤት አንድ ለክልል ደግሞ 2 ዕጩዎችን ያቀረበው መዐሕድ በአዳባ በስድስት ቀበሌዎች ከተፎካካሪው ኢህአዴግ በበለጠ ድምፅ ያገኘ ሲሆን ለክልል ም/ቤት ሁለት ተወዳዳሪዎች አልፎለታል ተብሏል። እንዲሁም በቀበሌ 17 ድምፅ መስጫ ጣቢያ ከስድስት የምርጫ ካርድ በትርፍነት መገኘቱ ተጠቁሟል። ከምርጫው ሕግ ውጪ እስከ ምሽቱ 5 ሰዓት በተካሄደው ምርጫ ለሕዝብ ተወካይ ም/ቤት ቀርበው የነበሩት የመዐሕድና የኦብኮ ተወዳዳሪዎች በኦህዴድ ተሸንፈዋል ተብሏል።</p>

<p>ድሬዳዋ፦ በድሬዳዋ ከተማ ቀበሌ 13፣ 18፣ 19፣ 20፣ እና 21 የግል፣ የመዐሕድ፣ የኦህዴድና የሶማሌ ዲሞክራሲያዊ ኃይሎች ቅንጅት ተወዳዳሪዎች ያቀረቡ ሲሆን በተወሰነ ደረጃ መዐሕድ እየመራ የነበረ ቢሆንም በ29 ገብሬ ማህበራት ውስጥ የራሱን ዘዴ የቀየሰው ኦህዴድ ከምርጫው ቀደም ብሎ ከገበሬው የምርጫ ካርድ በመሰብሰብ እየመዘገበ «ፋኖስ (የኦህዴድ ምልክት ነው) ምረጡ አለበለዚያ የዕርዳታ ስንዴ አታገኙም» በመባሉ ከግብርና ውጭ ካሉት በስተቀር ገጠሩ በጠቅላላ በተፅዕኖ ፋኖስ መርጦ ኦህዴድ ለማሸነፍ አበቃው ተብሏል።</p>

<p>ሐረር፦ በሐረር በተካሄደው ምርጫም በጀጐል የሀረሪ ብሔራዊ ሊግ፣ ከጀጐል ውጭ የኦሮሞ ብሔራዊ ኮንግረስ፣ የኦሮሞ ሕዝብ ዲሞክራሲያዊ ድርጅትና የግል ተወዳዳሪ ቀርበዋል። በመሆኑም በጀጐል የሃረሪ ብሔራዊ ሊግ ብቸኛ አሸናፊ መሆኑ ሲታወቅ ከጀጐል ውጭ ደግሞ የግል ተወዳዳሪ ማሸነፉ ታውቋል። ይህም ሆኖ በሀረሩ ምርጫ ላይ በኦህዴድና በሀረሪ ሊግ መካከል ከፍተኛ ውዝግብ ተነስቷል።</p>

<p>ትግራይ፦ በትግራይ በተካሄደው ምርጫ በአንድ የምርጫ ክልል 29ሺህ 337 ህዝብ ለመራጭነት ተመዝግቦ በ28 የምርጫ ጣቢያ በሰጠው ድምፅ ብቸኛ ተወዳዳሪ ሆነው የቀረቡት አቶ መለስ ዜናዊን በ28506 ድምፅ እንደመረጣቸው በኢትዮጵያ ሬዲዮ ከተላለፈው ዜና ለመረዳት ተችሏል።</p>

<p>በአጠቃላይ የምርጫው ውጤት በወቅቱ አለመገለጹ በሕዝብ ዘንድ ቅሬታና ጥርጣሬ አሳድሯል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 10 ቀን 1992</a></p>

</body>
</html>	
