<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስምንት ተቃዋሚ የፖለቲካ ድርጅቶች የምርጫው ሂደት ፍትሃዊ አይደለም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስምንት ተቃዋሚ የፖለቲካ ድርጅቶች የምርጫው ሂደት ፍትሃዊ አይደለም አሉ</h1>


<p>በፓርቲነት ተመዝግበው በአገር ውስጥ የሚንቀሳቀሱና ለ1992 ምርጫ ለሕዝብ ተወካዮች ም/ቤትና ለክልል ምክር ቤቶች ዕጩዎችን ያቀረቡ ስምንት ተቃዋሚ የፖለቲካ ድርጅቶች ምርጫው ነፃና ፍትሐዊ አለመሆኑን ገልጠው የምርጫ ቦርድና መንግሥታዊ የመገናኛ ብዙሃንም በምርጫው ሂደት ገለልተኛ እንዳልነበሩ አስታወቁ።</p>

<p>ስምንቱ ተቃዋሚ የፖለቲካ ድርጅቶች የኦሮሞ ብሔራዊ ኮንግረስ (ኦብኮ)፣ የመላው ዐማራ ሕዝብ ድርጅት (መዐሕድ)፣ የኢትዮጵያውያን ዴሞክራሲያዊ ፓርቲ (ኢዴፓ)፣ የኢትዮጵያ ዴሞክራሲያዊ ኅብረት ፓርቲ (ኢዴህፓ)፣ ብሔራዊ ዴሞክራሲያዊ ኅብረት ፓርቲ (ብዴህፓ)፣ የጋራ ፖለቲካ መድረክ (ጋፖመ)፣ የስልጤ ሕዝብ ዴሞክራሲያዊ አንድነት ፓርቲ ስህዴአፓ፣ የየም ብሔሬሰብ ዴሞክራሲያዊ ንቅናቄ፣ የጌዶ ሕዝብ ዴሞክራሲያዊ ድርጅትና የሀዲያ ብሔር ዴሞክሲያዊ ድርጅት ሲሆኑ በምርጫው ላይ የጋራ አቋም የወሰዱት ባለፈው ዓርብ ሚያዝያ 27 ቀን 1992 በኢየሩሳሌም ሆቴል ባደረጉት የአንድ ቀን ስብሰባ ነው።</p>

<p>የደቡብ ኅብረት አባል ድርጅቶችን ይዘው የአማራጭ ኃይሎች ሕጋዊ ሊቀመንበር እኔ ነኝ የሚሉት ዶ/ር በየነ በስብሰባው ላይ እንዲገኙ ተደጋጋሚ ጥያቄ ቀርቦላቸው ፈቃደኛ አልሆኑም። ይሁንና የዚሁ የዶ/ር በየነ የደቡብ አማራጭ አባል ድርጅት የሆነው የየም ብሔረሰብ ዴሞክራሲያዊ ንቅናቄ እና የስብስቡ ፀሐፊ የስምንቱ ፓርቲዎች ስብሰባ ፀሐፊ ሆኗል። ከስብሰባው ተሳታፊዎች ማለትም መዐሕድ፣ ኢዴህፓ፣ ጋፖመ እና የብዴን የአማራጭ ኃይሎች ምክር ቤት አባል ድርጅቶች የነበሩ ናቸው።</p>

<p>በኦሮሞ ብሔራዊ ኮንግረስ (ኦብኮ) ሊቀመንበርነት፣ በመዐሕድና በኢህዴህፓ ራፖርተርነት የተካሄደው ይኸው ስብሰባ ዋና ጽ/ቤቱ ፍራንክፈት (ጀርመን) ያደረገው የኢትዮጵያ ተቃዋሚ የፖለቲካ ድርጅቶች ኅብረት (ኢተፖድህ) በሰጠው የገንዘብ ድጋፍ የተጠራ ሲሆን አጀንዳዎቹም እስካሁን ያለውን የምርጫ ሂደት ከነፃና ፍትሀዊ ምርጫ መመዘኛዎች አንፃር መገምገምና የጋራ ግንዛቤ መውሰድ፣ ተቃዋሚ የፖለቲካ ድርጅቶች በምርጫው ያደረጉት እንቅስቃሴና የተገኘው ውጤት፣ ከግንቦት ስድስቱ ምርጫ በኋላ ለፍትሐዊና ዴሞክራሲያዊ ሥርዓት የሚደረገው ትግል እንዴት ይቀጥል፣ በምርጫው ሂደት የመንግሥታዊ መገናኛ ብዙሃንና ነፃው ፕሬስ የተጫወቱት ሚና ምን ይመስላል የሚሉ ነበሩ።</p>

<p>በስብሳው መጀመሪያ ላይ የኦሮሞ ብሔራዊ ኮንግረስ ሊቀመንበር ረዳት ፕሮፌሰር መረራ ጉዲና ባደረጉት ንግግር ከአለፉት 30 ዓመታት ወዲህ የኢትዮጵያ ለውጥ ፈላጊና ዴሞክራቲክ ኃይሎች ችግር ተቀራርቦ አለመሥራት መሆኑን ገልጠው በዚህም ምክንያት ኢህአዴግም ሳይቀር ጠንካራ ተቃዋሚ የለም እስከማለት ደርሷል ብለዋል። ሕዝቡም ከፓርቲዎች ብዛትና በየጊዜው እየተመሰረቱ ከሚፈርሱት የፖለቲካ ፓርቲዎች ግንኙነት አንፃር «ተባበሩ ወይም ተሰባበሩ!» የሚል መፈክር ማንሳቱን አስታውቀዋል።</p>

<p>የምርጫውን ሂደት ነፃና ፍትሐዊ መሆን በተመለከተ በተደረገው ግምገማ የፖለቲካ ድርጅቶቹ ዕጩዎች በሚወዳደሩባቸው አካባቢዎች የገዢው ፓርቲ ካድሬዎች የዕጩዎችን እንቅስቃሴ ለመገደብና የመራጮችን ነፃ የምርጫ ውሳኔ ለማዛባት ዕጩዎችና ሕዝብ እንዳይገናኝ ሕዝቡን «ከገዢ ፓርቲዎች ውጭ አትምረጡ፣ ከግንቦት ምርጫ በኋላ ተቃዋሚ ፓርቲዎች ስለሚዘጉ የት ትደርሳላችሁ? የኦሮሞ ብሔራዊ ኮንግረስ ቢመረጥ ጦርነት ያውጃል። መዐሕድና ኢዴፓ መኖሪያ ቤት ሊያሳጧችሁ ነው» እያሉ እንደሚያስፈራሩ ገልጧል።</p>

<p>ከዚህም በቀር የተቃዋሚ ፖለቲካ ፓርቲዎች ፖስተሮች እንደሚቀደዱ በሰሜን ጎንደር ደባርቅ፣ በጭልጋ፣ በጐጃም በአዴትና በአቸፈር ሊበን ወረዳ፣ በወሎ ወረባቦ፣ በትግራይ በኢዴህፓ ዕጩዎች ላይ ማዋከብ፣ መታወቂያ መከልከልና ስረዛ መፈፀሙን፣ በተለይ በትግራይ «ኢዴህፓ ልጆቻንን የገደለ ጠላታችን ነው» እየተባለ እንደሚቀሰቀስ ተገልጿል። ወደ ምርጫ የገቡ የመንግሥስት ሰራተኞች ከሥራ መባረራቸውንና ወደፊትም ሊባረሩ እንደሚችሉ ተገልጧል። የስልጤ ሕዝብ ዴሞክራሲያዊ አንድነት ፓርቲ ዕጩዎችን ባቀረበባቸው አካባቢዎች ለተወዳዳሪዎች የድጋፍ ፊርማ የሰጡ «ተሳስቻለሁ» ብለው እንዲፈርሙ መደረጉ ተገልጧል። በአዲስ አበባ ሁኔታዎች የተሻሉ መስለው ቢታይም በሌሎች አካባቢዎች በተለይም በትግራይ፣ በወሎ፣ በጎንደር፣ በጐጅም እጅግ አስቸጋሪ ሁኔታዎች እንዳሉ ተጠቁሟል። የምርጫው ጊዜ ተጠብቆ ለዘማች ቤተሰብ ገንዘብ እንደሚታደል፣ የእርዳታ እህልን ከምርጫ ጋር ለማያያዝ ጥረት እንደሚደረግ ተጠቁሟል።</p>

<p>በአጠቃላይም ብሔራዊ ምርጫ ቦርድ በምርጫው አፈፃፀም ገለልተኛ አለመሆኑንና በአብዛኛው የኢህአዴግን ጥቅም እንደሚያራምድ ኢህአዴግም የሚፈልገው ምርጫውን ዴሞክራሲያዊ ለማስመሰል የሚጠቅመውን አጃቢ እንጂ ምርጫው ዓለም አቀፍ ተቀባይነት ካላቸው መለኪያዎች አንፃር ሲታይ «ነፃና ፍትሀዊ ነው» ሊባል እንደማይችል ግንዛቤ ተወስዷል። እነዚሁ ሁሉ ችግሮች ባሉበት ሁኔታ ተቃዋሚ የፖለቲካ ፓርቲዎች ለውድድር በቀረቡ ዕጩዎቻቸውና በደጋፊዎቻቸው አማካይነት በሕብረተሰቡ መካከል ሰፊ እንቅስቃሴ ማድረጋቸው ተገልጧል። ሕዝቡም ለተዘጋጀለት የጐሣ ፖለቲካ ወጥመድ ሳይበገርና አማራ፣ ኦሮሞ ፣ ትግሬ፣ ጉራጌ፣ ወዘተ ሳይል የኢህአዴግ አማራጭ የሆኑ ዕጩዎችን ወደየምክር ቤቶች ለማስገባት እየተንቀሳቀሰ መሆኑ የተጠቆመ ሲሆን የአንዳንድ የተቃዋሚ የፖለቲካ ድርጅቶ ዕጩዎችም እንደሚያሸንፉ በእርግጠኝነት ተናግረዋል።</p>

<p>በእንቅስቃሴው ውጤት ላይ በተደረገ ግምገማውም ኢህአዴግ ተቃዋሚዎች ከምርጭኣው ራሳቸውን ያገልላሉ የሚል ግምት የነበረው ቢሆንም በምርጫው ሂደት የነቃ ተሳትፎ መደረጉ ተቃዋሚዎች ዓላማችውን ለማስተዋወቅ መድረክ ማግኘታቸው ኢህአዴግን ሕዝቡ በይበልጥ እንዲያውቀው መደረጉ፣ የህዝቡን ግንዛቤ ለማሳደግ መቻሉ። በፖለቲካ ድርጅቶች ተደራጅቶች የመታገል ጠቀሜታ ውጤት ማሳየቱን ተቃዋሚ የፖለቲካ ድርጅቶችን ማቀራረቡንና በኢህአዴግ ሰፈር መሰነጣጠቅ መፍጠሩን ተናጋሪዎቹ ገልጠዋል።</p>

<p>በምርጫው ሂደት በመገናኛ ብዙሃን ጫና ላይ በተደረገው ግምገማም መንግሥታዊ መገናኛ ብዙሃን በአቀራረብ ወደገዢው ፓርቲ አዘንብለው መታየታቸው፣ የነፃው ፕሬስ አባላት ከተደራጁ ፓርቲዎች በበለጠ ለአገር አንድነትና ለዲሞክራሲ መጐልበት ሰፊ አስተዋፅዖ ማድረጋቸው፣ አንዳንዶቹ ግን በአገር ውስጥ በሕዝቡ መካከል ትግል የሚያደርጉትን ተቃዋሚ የፖለቲካ ድርጅቶች በማጥላላትና በማንኳሰስ ሥራ ላይ መሰመራታቸው በውጭ ከሚታገሉ የፖለቲካ ድርጅቶች ጋር ለማጋጨት መሞከራቸው አግባብ እንዳልሆነ ይህም ነፃ ፕሬስ ነኝ ከሚል ተቋም እንደማይጠበቅ ተወስቷል።</p>

<p>በመጨረሻም በምርጫ የተሳተፉ ተቃዋሚ የፖለቲካ ድርጅቶች ከግንቦት 6 በኋላም ተጠናክረው ሰላማዊ ትግሉን መቀጠል ያለባቸውና ከገዢው ፓርቲ የሚሰነዘርባቸው ጥቃት ቢኖር በጋራ መቋቋም አስፈላጊ መሆኑ ግንዛቤ አግኝቶ ከእያንዳንዱ ተቃዋሚ የፖለቲካ ድርጅት አንድ አንድ ሰው የተወከለበት «አስተባባሪ ኮሚቴ አቋቁመዋል። ኮሚቴው የጋራ ስብሰባውን ሀሳቦች፣ በምርጫው መዳረሻ የሚታዩ ችግሮችንና የምርጫውን ውጤት በተመለከተ በፓርቲዎቹ ስም ጋዜጣዊ መግለጫ እንዲሰጥ ወደስብስቡ ያልገቡ የአገር ውስጥ ተቃዋሚ የፖለቲካ ድርጅቶችን በጋራ ለመሥራት እንዲጋብዝ ወደፊትም በሕጋዊነት ተመዝግበው በአገር ውስጥ በሚንቀሳቀሱ የፖለቲካ ድርጅቶች መካከል ሕብረት ወይም ግንባር መፍጠር የሚቻልበትን ሁኔታ እንዲያመቻች ኃላፊነት ተሰጥቶታል። የተቃዋሚ ፓርቲዎች ተወካዮች ባደረጉት ቀጣይ ስብሰባ ረዳት ፕሮፌሰር መረራ ጉዲናን «የአስተባባሪ ኮሚቴው» ሰብሳቢ አድርገው መርጠዋል።</p>

<p>«በዘንድሮው ምርጫ ተሳታፊ የሆኑት እነዚህ ተቃዋሚ የፖለቲካ ድርጅቶች ማለትም ኦብኮ ለሕዝብ ተወካዮች ምክር ቤት 36፣ ለክልል ምክር ቤት 43፣ መዐሕድ ለሕዝብ ተወካዮች ምክር ቤት 17 ለክልል ምክር ቤት 32፣ ኢዴፓ ለሕዝብ ተወካዮች ምክር ቤት 15፣ ለክልል ምክር ቤት (በአዲስ አበባ ብቻ የሚወዳደር) 35፣ ኢዴህፓ ወይም ኢዲዩ ለሕዝብ ተወካዮች ምክር ቤት 13፣ ለክልል ምክር ቤት 18፣ ብዴህፓ ለሕዝብ ተወካዮች ምክር ቤት 6 ለክልል ምክር ቤት 4፣ ጋፖመ ለክልል ምክር ቤት 2፣ ስህዴህፓ ለሕዝብ ተወካዮች ምክር ቤት 6፣ ለክልል ምክር ቤት 18፣ የየም ብሔረሰብ ዴሞክራሲያዊ ንቅናቄ ለሕዝብ ተወካዮች ምክር ቤት አንድ ዕጩ አቅርበው በምርጫው በንቃት በመሳተፍ ላይ እንደሚገኙ ለማወቅ ተችሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 3 ቀን 1992</a></p>

</body>
</html>	
