<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦርነቱ ወጭ ሕይወት ማዳን እንዳለበት ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጦርነቱ ወጭ ሕይወት ማዳን እንዳለበት ተገለጠ</h1>


<p>አሁን እንደሚታየው ኢትዮጵያ ከጦርነት ማብቂያ የደረሰች ስለሚመስል ለጦርነቱ ይፈስ የነበረው መዋዕለ ንዋይ ወደድርቁ መዞር እንዳለበት ሰሞኑን በኢትዮጵያ ቆይተው የተመለሱት የዩኒሴፍ ባለሥልጣን አስታወቁ።</p>

<p>በተባበሩት መንግሥታት የሕፃናት መርጃ ድርጅት (ዩኒሴፍ) የክብር ቃል አቀባይ ሚስተር ስቲፈን ሊዊስ በሼራተን ሆቴል ለተገኙ የአገር ውስጥና የውጭ ጋዜጠኞች በሰጡት ጋዜጣዊ መግለጫ እንዳስታወቁት መሰንበቻቸውን በጐዴ ተገኝተው እንደተገነዘቡት ድርቁና ረሀብ በሰዎችና በእንስሳት ላይ በተለይ ደግሞ በህፃናትና በሴቶች ላይ ከፍተኛ ጉዳት ስቃይ አድርሷል።</p>

<p>በተለይ በጐዴ አካባቢ የተከሰተው ድርቅና ረሀብ ያደረሰው ጉዳት እ.ኤ.አ በ1984-85 ዓ.ም በኢትዮጵያ ከደረሰው የማይተናነስ መሆኑን የጠቀሱት ሚስተር ሊዊስ የኢትዮያ መንግሥት፣ የውጭ መንግሥታትና ዓለም አቀፍ የዕርዳታ ሰጪ ድርጅቶች ትኩረት ሰጥተው ከተረባረቡ በአጭር ጊዜ ውስጥ ህዝቡን ከእንዲህ ዓይነቱ መቅሰፍት ለመታደግ እንደሚቻል አብራርተዋል። አሁን ባለው ሁኔታ የምግብ አቅርቦቱ እስከሚቀጥለው 6 እና 10 ወራትም መቆየት እንዳለበት የገለጹት ቃል አቀባዩ በረሃቡና በድርቁ የተፈናቀለውን ህዝብ መልሶ ለማቋቋምና የእንስሳት ሀብታቸውን የሚተኩበትንና እርሻቸው የሚሻሻልበትን ሁኔታ ማመቻቸት እንደሚያስፈልግ አስረድተዋል።</p>

<p>በድርቅ የተጐዱ ወገኖችን ለመርዳት እስካሁን በመንግሥትና በዓለም አቀፍ ዕርዳታ ሰጭ ድርጅቶች በኩል የሚደረገው ርብርብ አመርቂ መሆኑን ያወሱት ሚስተር ሉዊስ ተስፋ አስቆራጭ ያልሆኑ ግን መሻሻል ያለባቸው አሰራሮች ስላሉ በዚህ በኩል ከአደጋ መከላከልና ዝግጁነት ኮሚሽንና ከሚመለከታቸው ሚኒስቴር መ/ቤቶች ጋር መነጋገራቸውን ገልፀዋል።</p>

<p>በሌላ በኩል ቦረናንና የሶማሌ ክልልን ጨምሮ በኢትዮጵያ ጠረፍ አካባቢዎች የሚጥለው ዝናብ አሁን ባለው ሁኔታ ከቀጠለና በአፋጣኝ ከፍተኛ የሆነ የክትባት ዘመቻ ካልተካሄደ እስካሁን ለብዙ ህፃናት ሞት ምክንያት የሆነው የኩፍኝ በሽታ ሳያቋርጥ ተዛምቶ የበለጠ ጉዳት ሊያደርስ እንደሚችል በተባበሩት መንግሥታት ድርጅት የልማት ፕሮግራም ለኢትዮጵያ የድንገተኛ ጊዜ ቡድን ገልጿል።</p>

<p>ቡድኑ ለዚህ ተግባር የተባበሩት መንግሥታት ህፃናት መርጃ ድርጅት (ዩኒሴፍ) እና የዓለም የጤና ድርጅት የዕርዳታ ሰጪዎችን ድጋፍ እንደሚሹ አስታውቋል። አስፈላጊዎቹ የህክምና መርጃ መሳሪያዎችና የክትባቱ ዕርዳታ ከተገኘ በሁለት ሣምንት ጊዜ ውስጥ የኩፍኝ ክትባት ዘመቻ ለማድረግ የሶማሌ ክልል የጤና ጥበቃ ባለሥልጣኖች ዕቅድ እንዳላቸው ቡድኑ አመልክቷል። ዩኒሴፍ በጥያቄው መሰረት የበኩሉን ድጋፍ እየሰጠ መሆኑም ታውቋል።</p>

<p>ይህ በእንዲህ እንዳለ በድርቅ በተጠቁ አካባቢዎች ልጆችን ለከፍተኛ አደጋ ያጋለጣቸው የምግብ ጉድለት መሆኑን ዩኒሴፍ ገልጿል። ህፃናት ሰውነታቸውን ለመገንባት የሚያስችል በቂ ምግብና ውሃ ካላገኙ በሽታን ለመቋቋም አይችሉም። በጐዴ አካባቢ ዝናብ በመጣሉ ተጨማሪ የጤና ሥጋት ተፈጥሯል። በግንቦት ወር የመጀመሪያ ሣምንት በጐዴ ደም የቀላቀለ የተቅማጥ በሽታ ተከስቶ በ20 ሰዎች ላይ በመታየቱ ይህ ክስተት ወደሌሎችም ይዛመታል ተብሎ ተሰግቶ ነበር።</p>

<p>ቀደም ሲል በጐዴ ከተማ አካባቢ የተከሰተውን የኩፍኝ በሽታ በክትባት ለመቆጣጠር የተሞከረ ቢሆንም በብዛት እየተስፋፋ ስለመጣ ወደሌሎችም ይዛመታል የሚል ሥጋት አሳድሯል። ተገቢ የሆነ መጠለያ ባለመኖሩም እንደሳንባ ምችና የመተንፈሻ አካል ቁስለት ያሉት በሽታዎች እንዳይዛመቱ ተሰግቷል።</p>

<p>በመሆኑም ድርቅ ባለባቸው አካባቢዎች ስድስት ዓይነት በሽታዎች ተከስተዋል። እነርሱም ወባ፣ ተቅማጥ፣ የላይኛው የመተንፈሻ አካል መቁሰል፣ የሳንባ ምች፣ የሳንባ ነቀርሳ እና የቆዳ በሽታዎች ናቸው። ከአገሪቱ የጤና ችግሮች ከ60 እስከ 80 በመቶ የሚሆነው የሚከሰተው በግምብ ጉድለትና ሊድን በሚችል በሽታ መሆኑ ይገመታል። ዩኒሴፍ ንጹህ ውሃ በማቅረብ በሽታዎችን በማዳን በአጠቃላይ ለሕይወት ማዳን ተግባር ከፍተኛ ትኩረት ሰጥቷል።</p>

<p>በደቡብ ክልል በቦረና ዞን 70 በመቶ የሚሆኑ ከብቶች አልቀዋል። ህዝቡን ለማኖር አፋጣኝ የሆነ የአደጋ ጊዜ እርዳታ ማድረግ ያስፈልጋል። የከብት አርቢውንና የእርሻ ዘርፍ ኢኮኖሚውን ልማት በረጅም ጊዜ ሂደት መርዳትና እንደገና እንዲያንሰራራ ማድረግ ያስፈልጋል።</p>

<p>በቅርቡ በአፋር ክልል በተደረገው ጥናት በምዕራብ ስምጥ ሸለቆ ባለው ገደላማ አካባቢ «አንትራክስ» የተባለ በሽታ ተከስቷል። በበሽታው የተነሳ ለኦሮሚያ ክልል አዋሳኝ በሆኑት አፋር ክልል በዞን አምስት ሥር በዋማና አርቱና ጊላ ወረዳዎች ነዋሪ የሆኑ በርካታ ሰዎች መሞታቸውን የአካባቢው የጤና ጥበቃ ባለሥልጣናት አረጋግጠዋል። በሽታው አፋሮች ከቅርብ ወራት ወዲህ ውሃና ግጦሽ ፍለጋ ከምሥራቃዊ ቆላማ አካባቢ በብዛት ይዘዋቸው ከመጡትና ከታመሙት ከብቶች የተላለፈ ሳይሆን እንዳልቀረ ተገምቷል።</p>

<p>በአሁኑ ጊዜ በኢትዮጵያ መዝነብ የጀመረው ዝናብ ትልቅ ለውጥ አምጥቷል የሚለው የቡድኑ ሪፖርት ያም ሆኖ ዝናቡ መልካምም ጐጂም ለውጥ ማስከተሉን አብራርቷል። በከብት አርቢው አካባቢ ዝናቡ የእንስሳት ሞት እንዲጨምርና የሰውንም ጤንነት ቢጐዳም በመካከል በህዝቡና በእንስሳቱ ላይ ተጨባጭ ለውጥ ሊያመጣና የወተትና የሥጋ ምርትም እንደሚጨምር ተገምቷል። ለማንኛውም ሙሉ ለሙሉ ለማገገም የውጭ ዕርዳታ እንኳ ታክሎበት ረጅም ዓመታትን እንደሚፈጅ ተነጓል።</p>

<p>በሌላ በኩል ደግሞ በሶማሌ ክልል በሽኒሌ ዞን ድርቁ በመግፋቱና የግጦሽ ሣር በመጥፋቱ በርካታ የአካባቢው ዘላኖች በሺ የሚቆጠሩ እንስሳቶቻቸውን ከሞት ለማዳን ሳርና ውሃ ፍለጋ ወደምሥራቅ ሐረርጌ ዞን በተለይም ወደባቢሌ እየነዱ በመፍለስ ላይ መሆናቸውን ሪፖርተራችን ገልጧል።</p>

<p>ይህ በእንዲህ እንዳለ አምናና ካቻምና አንዳንድ ደላሎች በርካታ የቁም እንስሳትን በገፍ እየገዙ ወደሰሜን ሱማሊያዊቷ የወደብ ከተማ በርበራ በሕገ ወጥ መንገድ የማውጣቱን ሥራ ዘንድሮም ታይቶ በማይታወቅ ሁኔታ እንደቀጠሉበት ተመልክቷል። ረሃቡና ድርቁን ተንተርሶ የተጀመረው ይኸው የእርሻ በሬዎችን ጭምር ከአገር የማስወጣት ዘመቻ ከወዲሁ ካልተገታ በመጪው ዓመት ገበሬው የሚያርስበት በሬም ሊያጣ እንደሚችል ሁኔታው የቆረቆራቸው ዜጐች በሥፍራው ለሚገኘው ሪፖርተራችን ገልጠውለታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 24 ቀን 1992</a></p>

</body>
</html>	
