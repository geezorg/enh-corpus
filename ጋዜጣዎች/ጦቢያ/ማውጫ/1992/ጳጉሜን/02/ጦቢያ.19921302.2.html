<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ገዢ ፓርቲዎች በሕገወጥነት የመንግሥት ሥራ ያካሂዳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ገዢ ፓርቲዎች በሕገወጥነት የመንግሥት ሥራ ያካሂዳሉ</h1>


<p>ገዥው ፓርቲ ኢሕአዴግና የክልል ገዥ ፓርቲዎች ለሕዝቡ ያስገኘነው ድል ነው በማለት የሚኩራሩበትን ህገ መንግሥት እየጣሱ ተጠያቂነትን በማደብዘዝ አገሪቱን በሕገወጥነት በመምራት ላይ እንደሚገኙ የአገራችንን መንግሥታዊ አመራርና ፖለቲካዊ ሁኔታዎች የሚከታተሉ የሕግና የፖለቲካ ሳይንስ ምሁራን ገለጡ።</p>

<p>የሕግ ምሁራኑ እንዳስታወቁት በሕገ መንግሥት አንቀጽ 58/3 መሠረት «የሕዝብ ተወካዮች ምክር ቤት የሚመረጠው ለአምስት ዓመታት» ሲሆን «የሥራ ዘመኑ ከማብቃቱ ከአንድ ወር በፊት አዲስ ምርጫ ተካሂዶ ይጠናቀቃል» ይላል።</p>

<p>በዚሁ በፌዴራሉ ሕገመንግሥት አንቀጽ 60/4 መሠረት አንድ ምክር ቤት ለምርጫ ከተበተነ በኋላ አዲስ ምርጫ ተደርጐ «ምርጫው በተጠናቀቀ በሰላሳ ቀናት ውስጥ አዲሱ የሕዝብ ተወካዮች ምክር ቤት ሥራውን ይጀምራል» ቢልም አዲሶቹ ምክር ቤቶች ከምርጫው ወዲህ ባለፉት አራት ወራት ያልተጠሩ በመሆኑ ሕገመንግሥታዊ ሥርዓቱ እየተጣሰ መሆኑን አመልክተዋል።</p>

<p>የሕዝብ ተወካዮች ምክር ቤት ከተበተነ በኋላ ሥልጣን ይዞ የነበረው የፖለቲካ ድርጅት የዕለት ተዕለት የመንግሥት ሥራ ለማካሄድና ምርጫውን ለማካሄድ ሥልጣን የተሰጠው ቢሆንም የተሰጠው ሕገ መንግሥታዊ የጊዜ ገደብ በማለፉ ኢህአዴግ እና የክልል ገዥ ፓርቲዎች በአሁኑ ጊዜ መንግሥት የሚመሩት በሕገወጥነት መሆኑን ገልጠዋል። በሕገመንግሥታዊ አንቀጽ 60 ንዑስ አንቀጽ 5 መሰረት «የህዝብ ተወካዮች ከተበተነ በኋላ ሀገሪቱን የሚመራው ሥልጣን ይዞ የነበረው የፖለቲካ ድርጅት ወይም የፖለቲካ ድርጅቶች ጣምራ የዕለት ተዕለት የመንግስት ሥራ ከማከናወንና ምርጫ ከማካሄድ በስተቀር አዲስ አዋጆችን፣ ደንቦችንና ድንጋጌዎችን ማውጣት ወይም ነባር ሕጐችን መሻርና ማሻሻል አይችልም» ይህ ሀሳብ በክልሎች ሕግጋት መንግስትም ተንፀባርቋል የሚል ግምት አለ።</p>

<p>ምርጫ ከተጠናቀቀ ከወራት በኋላ ከዛሬ ጳጉሜን 2 ቀን 1992 ጀምሮ ለሶስት ቀናት የአምስቱን ዓመት የመጨረሻ ስብሰባውን በሀረር ከተማ የሚያካሂደው የሐረሪ ህዝብ ክልል ምክር ቤት «የዳኞች ሹመትና አንድ ማሻሻያ አዋጅ» ያፀድቃል ተብሎ ይጠበቃል። በሕገወጥ መንገድ ተሰብስቦ የመጭውን ምክር ቤት ተግባሮች ያከናውናል። በዚህ ዓይነት ክልሎችም መሠረታዊ ሕጐችን እየጣሱ ሕገወጥ ተግባሮችን ያከናውናሉ ማለት ነው።</p>

<p>በፌዴራል ደረጃ ሕገመንግሥታዊ ድንጋጌዎች የተጣሱት በተደጋጋሚ መሆኑን የጠቀሱት አንድ የሕግ ባለሙያ የኦሮምያ ክልል በአዲስ አበባ ላይ ያለው ልዩ ጥቅም ሕገመንግስታዊ ሆኖ እያለ ሕገመንግሥቱ ማሻሻያ ሳይደረግበት ክልሉ በአዲስ አበባ ላይ ያለውን ጥቅም እንዲያጣ መደረጉ፣ ዋናው ኦዲተር ለመንግስት ስራ የተመደበው ዓመታዊ በጀት በበጀት ዓመቱ ለተሰሩት ሥራዎች በሚገባ መዋሉን መርምሮ ለምክር ቤቱ ሪፖርት የማድረግ ሕገመንግሥታዊ ግዴታ እያለበት በአምስቱ ዓመት አንድ ጊዜ ብቻ ማቅረቡ፣ በዚያው ሪፖርት የ2.6 ቢሊዮን ብር በጀት ችግር አለበት ተብሎ ሪፖርት ቢደረግም በአስፈፃሚው በኩል ማብራሪያ ያልተሰጠበት መሆኑ ይልቁንም 400 ሚሊዮን ብር ከውጭ ብድር የተገኘ ገንዘብ የገባበት አልታወቀም ተብሎ እስካሁን በመንግሥት ማብራሪያ አለመሰጠቱ፣ በህገ መንግሥቱ የተሰጡ ሰብዓዊና ዴሞክራሲያዊ መብቶች በተለይ በክልሎች በስፋት እየተጣሱ መሆናቸው፣ በተወካዮች ምክር ቤት መጽደቅ የነበረበት የአገሪቱ የ1993 በጀት አለመቅረቡ ሕገወጥ አሰራር መሆኑንና የአስፈፃሚውን አካል ድክመት ወይንም ከህግ ይልቅ በጡንቻ ለመተማመን የመፈለጉን ዝንባሌ እንደሚያሳይ ጠቁመዋል። ከተጠያቂነት አንፃርም ሚኒስትሮች ምክር ቤት በጋራ፣ ጠቅላይ ሚኒስትሩ በግል በሕዝብና በመጭው ምክር ቤት እንዲሁም በሕግ ተጠያቂነት አለባቸው ብለዋል።</p>

<p>የፖለቲካ ሳይንስ ምሁሩ በበኩላቸው አስፈፃሚ አካሉ ከሕጋዊ አሠራር እያፈነገጠ በሄደ ቁጥር የአምባገነናዊ ሥርዓት ማቆጥቆጥ ምልክት ስለሆነና ይህም ለዴሞክራሲው አደጋ በመሆኑ ሕዝቡና በየደረጃው ያሉት የሕዝብ ምክር ቤቶች ሲቪል ማህበራትና ተቃዋሚ የፖለቲካ ድርጅቶች ይህን የአገሪቱን ሕገ መንግሥት የሚፃረር ተግባር አጥብቀው ሊታገሉት እንደሚገባ ገልጠዋል።</p>

<p>የአገሪቱን ሕገመንግሥታዊ ሥርዓት ለመጠበቅ በሕግ ሞያዊ ግዴታ የተጣለባቸው ወገኖች ሁሉ ጉዳዩን በትኩረት ሊከታተሉት እንደሚገባ ጠቁመዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጳጉሜን 2 ቀን 1992</a></p>

</body>
</html>	
