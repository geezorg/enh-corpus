<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ ኤርትራ ቀጣይ ድርድር አስቸጋሪ አጀንዳዎችና መሰናክሎች እንደሚኖሩበት ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ ኤርትራ ቀጣይ ድርድር አስቸጋሪ አጀንዳዎችና መሰናክሎች እንደሚኖሩበት ይጠበቃል</h2>


<p>ለሁለት ዓመታት ያህል በድንበር ውዝግብ ምክንያት በጦርነት ተጣምደው የቆዩት የኢትዮጵያና ኤርትራ ኢትዮጵያ በቅርቡ በወሰደችው የመልሶ ማጥቃት ዘመቻ በወረራ የቆዩ ግዛቶቿን በኃይል ካስመለሰች በኋላ አልጀርስ ላይ በተደረገ ቀጥተኛ ያልሆነ ድርድር ግጭት ለማስወግድ የሚያስችል ስምምነት ቢፈራረሙም ጥላቻንለማስቆም ዘላቂ ውል ባለመቋጠራቸው ፕሮፓጋንዳው በሁለቱም በኩል ቀጥሏል።</p>

<p>በሁለቱ አገሮች መካከል ያለውን የጠላትነት ስሜት አጥፍቶ የድንበር ማካለሉን ሥራ ለመጀመር እንዲቻል በጦርነቱ ምክንያት በጠፋው ሕይወትና ንብረት እንዲሁም በካሣ ጉዳይ ለመነጋገር ከሰሞኑ ቀጣይ ድርድር እንደሚካሄድ ለጉዳዩ ቅርበት ያላቸው ምንጮች አስታውቀዋል።</p>

<p>ሁለቱ ወገኖች ፊት ለፊት ተገናኝተው እንደሚነጋገሩ በሚጠበቀው በዚሁ ቀጣይ ድርድር አጀንዳዎች ላይ አስቸጋሪ መሰናክሎች እንደሚኖሩና ረዥም ጊዜም እንደሚወስድ የሚጠቁሙ ወገኖች በተለይ ኢትዮጵያ ከድንበር መካለሉ በመለስ ከጦርነቱ ጋር በተያያዘ የምታነሳቸውን ጥያቄዎች ኤርትራ በቀላሉ እንደማትመልሳቸው አስረድተዋል።</p>

<p>በኤርትራ የሚኖሩ ኢትዮጵያውያን ደህንነትና ዋስትና ጉዳይ ከአሰብና ከሌሎች የኤርትራ ከተሞች በሻዕቢያ የተወሰዱ ንብረቶች፣ የጦር ጉዳት ካሣ ክፍያ፣ የኤርትራ አመራር በጦር ወንጀለኝነት የመጠየቅ ሁኔታ፣ የኤርትራን ጦር ኃይል በአቅሟ መጠን የማገዱና የኢትዮጵያ የባህር በር መብት ጉዳይ የመነጋገሪያ አጀንዳውን ያከብዱታል ተብሎ እንደሚጠበቅ ምንጮቹ ገልጠዋል።</p>

<p>ከተለያዩ የዜና አውታሮች እንደሚደመጠው ከሆነ ኤርትራ ከኢትዮጵያ ጋር ዘላቂ ሰላም ፈጥራ በመልካም ጉርብትና ላይ የተመሰረተ ግንኙነት ካላበጀች እንደአገር መቀጠሏ ሁሉ አጠያያቂ ነው። ከጦርነቱ ቀውስና ከድርቁ ጋር በተያያዘ ከአንድ ሚሊዮን የማያንስ ሕዝቧ ከመኖሪያ ቀዬው የተፈናቀለባትና ከፊሉም ወደጐረቤት ሱዳን የተሰደዳባት ኤርትራ ካለበት የኢኮኖሚ ድቀት በተጨማሪ ላደረሰችው ኪሣራ ካሣ የመክፈሏ ጉዳይ አጠራጣሪ በመሆኑ የሰላሙ ጥረት መስመሩም አጠያያቂ እንደሆነ ነው የሚነገረው።</p>

<p>«ኤርትራ ከኢኮኖሚ አቅሟ ጋር የተመጣጠነ ጦር ኃይል ይኑራት» የሚለውን የኢትዮጵያ ጥያቄ የአገሪቱ መንግሥት ቃል አቀባይ አቶ የማነ ገ/መስቀል ሰኔ 19 ቀን 1992 በሰጡት መግለጫ በጽኑ ተቃውመውታል። ኢትዮጵያ የኛን የጦር ኃይል መጠን ለመወሰንም ሆነ ለመገደብ መብቱም ሥልጣኑም የላትም ያሉት ቃል አቀባዩ ይህን ቅድመ ሁኔታ አገራቸው ጨርሶ እንደማትቀበለው አስታውቀዋል።</p>

<p>በውስጥ የፖለቲካ ችግር የምትታመሰውና በጐረቤቶቿ የስጋት ምንጭ ተደርጋ የምትፈረጀው ኤርትራ ይህንን ሁኔታ ለማዳፈን ከሰሞኑ ከጦር ሜዳው ባልተናነሰ መልኩ የፕሮፓጋንዳ ዘመቻ መክፈቷ ይነገራል። የአገሪቱ የመከላከያ ሚኒስትር ጄኔራል ስብሃት ኤፍሬም ከሰሞኑ በሰጡት የራዲዮ መግለጫ ከኢትዮጵያ ጋር በተደረገው ጦርነት ሠራዊታቸው በሁሉም ግንባሮች የደረሰበትን ሽንፈት አስተባብለው አሁንም ለመዋጋት የሚመጣን ኃይል ለመመከት ብቃት እንዳለው መናገራቸው ለእርቅ እንዳልተዘጋጁ እንደሚጠቁም ታዛቢዎች ገልጠዋል።</p>

<p>አንዳንድ ወገኖች የጄኔራሉ መግለጫ በመላ ኤርትራ እያደገ የመጣውን የተቃውሞ እንቅስቃሴ ለማዳፈንና በተለይም የቀይ ባህር አፋሮችን ትግል ለማዳከም የተሰነዘረ ዛቻ እንጂ አቅም ኖሮአቸው አይደለም ሲሉ ሌሎች ደግሞ በአሁኑ ጊዜ በኢትዮጵያ ህዝብ ዘንድ ዋነኛ የመነጋገሪያ አጀንዳ ሆኖ ያለው የአሰብ ባለቤትነት መብት ጉዳይ ስላሳሰባቸው ለዚያ የሰጡት ምላሽ አድርገው ቆጥረውታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 22 ቀን 1992</a></p>

</body>
</html>	
