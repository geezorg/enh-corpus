<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወሊሶው ውዝግብ ሳቢያ 200 ሰዎች ታስረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በወሊሶው ውዝግብ ሳቢያ 200 ሰዎች ታስረዋል</h1>


<p>በቅርቡ በምዕራብ ሸዋ ዞን በወሊሶ ከተማ በፖሊሶችና በሕዝብ መካከል ለተፈጠረው ረብሻ ተጠርጣሪ ናቸው የተባሉ 200 ሰዎች በእስር ላይ እንደሚገኙ በአካባቢው የሚገኘው ተባባሪ ሪፖርተራችን አስታወቀ።</p>

<p>ተባባሪ ሪፖርተሩ እንደዘገበው በተጠርጣሪነት ተይዘው የነበሩት ከ200 በላይ እንደነበሩ ተገልጦ ጉዳዩ እየተጣራና በተጠርጣሪነት ተይዘው ከነበሩት መካከል እየተለቀቁ በአሁኑ ወቅት በአምቦ እስር ቤት ሁለት መቶ መቅረታቸውን አስታውቋል። ከእነዚህ ተጠርጣሪ ታሳሪዎች ውስጥ አብዛኞቹ ረብሻው በተካሄደበት ወቅት የተያዙ ሲሆኑ የተቀሩት ከመንገድ ላይና ከቤታቸው በቁጥጥር ሥር የዋሉ መሆናቸው ታውቋል።</p>

<p>ከዚሁ ጋር በኦሮምያ ክልል የሚታየውን የመብት መደፈር በተመለከተ የኦሮሞ ብሔራዊ ኮንግረስ ሥራ አስፈፃሚ ኮሚቴ ባወጣው መግለጫ «የኢህአዴግ መንግሥት ያሠማራቸው የሲቪልና ወታደራዊ ካድሬዎች በብዙ የኦሮሚያ አካባቢዎች ህዝብን እያንገላቱና ወደአመፅ እየገፉ መልሰው በሕዝብ ላይ መተኮስና ማሠርን ሥራዬ ብለው ተያይዘውታል» ብሏል።</p>

<p>ሥራ አስፈፃሚ ኮሚቴው «በሕዝብ ላይ እየተኮሱና እያንገላቱ የሕዝብን አመኔታና ከበሬታ ማግኘት አይቻልም» በሚል ርዕስ ባወጥኣው መግለጫ እንዳስታወቀው በቀላል አስተዳደራዊ ውሳኔ መልስ ሊያገኙ የሚችሉ ነገሮች ዕውቀትም ሆነ ሕዝባዊ ፍቅር የሌላቸው ካድሬዎች ከማባባስ አልፎ ህዝቡን ብሶቱን እንኳን በሰላማዊ ሰልፍ እንዳይገልፅ በማፈን በሚወስዱት የጭካኔ እርምጃ በአምቦ፣ በነቀምት፣ በደምቢዶሎ፣ በሻሸመኔና በሌሎች ቦታዎች ሕዝብ እየታመሰ ነው ብሏል። ሰሞኑን ደግሞ የወሊሶ ህዝብ ባለሳምንት ተረኛ መሆኑን በመጠቆም ጥቃቱ ያነጣጠረውም በወጣቱ ላይ መሆኑን አስታውቋል።</p>

<p>ከሁሉም በላይ ደግሞ ለተራበው የኢትዮጵያ ህዝብ የተሰጠው የውጪ የእህል እርዳታ እንደ ሲራሮና ምሥራቅ ሸዋ ባሉት አካባቢዎች ለገዢው ፓርቲ ድምፅ ያልሰጡ አርሶ አደሮች እንዳያገኙ እየተደረገ መሆኑንም አጋልጧል። «ሕዝብን ወደአመፅ እየገፉ ተመልሶ ከሣሽና መስካሪ ሆኖ የሕዝብ ወገኖችን አድኖ ማሰር ሕዝቡ ወደሰላማዊ ሕይወት እንዳይመራ ማዋከብና ማደናገጥ በአካአቢ ካድሬዎች እንደብልጠት እየተወሰደ መሆኑን ገልጦ ባለአምስት ነጥብ ጥያቄ አቅርቧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 15 ቀን 1992</a></p>

</body>
</html>	
