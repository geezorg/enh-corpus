<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምርጫው ጦስ የደኢሕዴኅ አባሎች ተረሸኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በምርጫው ጦስ የደኢሕዴኅ አባሎች ተረሸኑ</h1>


<p>በደቡብ ክልል በሲዳማ ዞን በተካሄደው ምርጫ ወቅትና ከዚያም በኋላ በተደረጉት እንቅስቃሴዎች ሁለት አባላቱ በመንግሥት ታጣቂዎች እንደተገደሉበት የደቡብ ኢትዮጵያ ሕዝቦች ዴሞክራሲያዊ ኅብረት ለጦቢያ ጋዜጣ አስታወቀ።</p>

<p>ድርጅቱ በአሮሬሣ ወርዳ ዳጊሶቱም ሊሳና ታደሰ ካቢስ የተባሉትን ግለሰቦች «የደቡብ ኅብረት ደጋፊዎች ናችሁ» በሚል ሰበብ እንደገደሏቸው ገልጾ በምርጫው ወቅትና ከዚያም በፊት በተቃዋሚ ፓርቲ ደጋፊዎች ላይ ወከባና እንግልት ሲደርስ መቆየቱን አስረድቷል። ድርጅቱ የግድያውን ሁኔታ ሲያብራራም ከግንቦት 7/92 ዓ.ም ጀምሮ በየዕለቱ የሚጨፍሩት እነኝሁ የገዥው ፓርቲ ታጣቂዎች በግድያው ዕለት እየጨፈሩ ወደሟች ከተጠጉ በኋላ «ስታጨበጭቡ ከርማችሁ ባዶ እጃችሁን ቀራችሁ። እኛ ግን አሁንም ምርጫውን ስለአሸነፍን የበላዮቻችሁ ነን» ሲሉ ሟችም «ሕዝብ የመረጠው እኛን ነው የእናንተን የአሸናፊነት ዘዴ ሕዝቡ ያውቀዋል» ብሎ በመመለሱ ተዳፍረኸናል በማለት የሰቦ ቀበሌ ገበሬ ማህበር ታጣቂ በጥይት ደረቱ ላይ መትቶ እንደገደለው ድርጅቱ አስረድቷል።</p>

<p>«ጌታዋን የተማመነች ውሻ ሰንጋ ሲጣል ወደወንዝ ትወርዳለች» እንደሚባለው የሲሕዴድ ታጣቂዎች በምርጫው ወቅት «እኛን አልደጋፍችሁንም » በሚል ሰበብ በሕዝብ ላይ ከሚፈፅሙት ማዋከብ ሌላ ሰሞኑንም ገበሬውን ትጥቅ እናስፈታለን እያሉ በመዞር በአሮሬሣ ወረዳ የጭሬ ባሌ ገበሬ ማህበር አባል የሆነውን አቶ ታደሰ ካቢሶን «የደቡብ ሕብረት አባል ስለሆንክ መሳሪያህን አምጣ» ሲሉት መንግሥት በመመሪያ ገበሬው ትጥቁን ይፍታ ካላለ አልፈታም በማለቱ መሳሪያውን በኃይል ለመግፈፍ ሲሞክሩ በተነሳው ግብግብ ግለሰቡ ሁለት ታጣቂዎች ገድሎ ሁለቱን አቁስሎ እርሱም በታጣቂዎች መገደሉን ድርጅቱ አመልክቷል።</p>

<p>በተለይ በአሮሬሣ ወረዳ የዚህ ዓይነቱ ከፍተኛ ጥፋት ሊደርስ እንደሚችል ሕዝቡ አስቀድሞ የገመተ ሲሆን አፍቃሪ ኢህአዴግ ከሆኑት የሲሕዴድ ባለሥልጣናት በአካባቢው ጦርነት የተነሳ ይመስል ከግንቦት 5/1992 ዓ.ም ጀምሮ ለደጋፊዎቻቸው በርካታ ጠመንጃና ጥይት ማደላቸውን ደቡብ ኅብረት ለጋዜጠኛው ገልጿል።</p>

<p>ከዚህ በቀር ለተወካዮች ም/ቤት እጩ ተወዳዳሪ ለሆኑት ለአቶ ንጉሴ ሮዳ ወኪል ሆነሃል በማለት ብቻ አቶ ሸርቤሳ ማቴ በአሮሬሣ ወረዳ ፖሊስ ጣቢያ 6 ቀን የታሰሩ ሲሆን ደቡብ ህብረትን ትደግፋላችሁ በማለት ያለአንዳች ወንጀል አቶ ደነቀ አበሣ አቶ ይመር መገኔ በዚሁ ፖሊስ ጣቢያ ለ6 እና ለ4 ቀናት እንዲታሰሩ መደረጋቸውን ጠቁሟል። ከሁሉ የሚያሳዝነው ደግሞ የአሮሬሣ ወረዳ ዘንድሮ በድርቅ ክፉኛ ስለተመታ መንግሥት ለሕዝቡ የላከውን የእርዳታ እህል መድኃኒትና ሌሎችንም እንዳያገኙ የደቡብ ኅብረት ደጋፊዎች ናችሁ የሚል ሰበብ እየፈጠሩ የገዛ ወገኖቻቸውን ለሞት የሚዳርጉ የሥልጣን ሱሰኞች ድርጊት በእጅጉ እንዳሳዘነው ድርጅቱ ገልጦ ማዕከላዊው መንግሥት እውነቱን አጣርቶ ህዝቡን እንዲታደግ አሳስቧል።</p>

<p>አፍቃሬ ኢህአዴግ የሆነው የሲዳማ ህዝብ ዴሞክራሲያዊ ድርጅት አባላት የሆኑ የወረዳ አስተዳዳሪዎች የገጠርና የከተማ ቀበሌ ገበሬ ማህበራት ሊቃነመናብርቶች፣ ካድሬዎች፣ ፖሊሶችና ታጣቂዎች ህዝቡ በመብቱ ተጠቅሞ የሚፈልገውን እንዳይመርጥ በማስፈራራት ድምፅ እንዳይሰጥ በሰብ በማንገላታት በማሰርና በመደብደብ በምርጫው ዕለትም የምርጫ ካርዶችን በማደል ኮሮጆዎችን ሞልተው በማስቀመጥ ልዩ ልዩ ደባዎችን ፈፅመው እጅ ከፍንጅ መያዛቸውንም ድርጅቱ ገልጧል።</p>

<p>በአንዳንድ ምርጫ ጣቢያዎች ደግሞ አንዳችም ጥያቄ እንዳያቀርቡ ማስጠንቀቂያ ተሰጥቷቸው በታዛቢነት እንዲቀመጡ ተደርገው በመጨረሻውም ላይ ምርጫው የኢትዮጵያ ብሔራዊ ምርጫ ቦርድ ባወጣው መመሪያ መሰረት በትክክል ተካሂዷል ብለው እንዲፈርሙ በመሣሪያ መገደዳቸውንም ድርጅቱ አረጋግጧል።</p>

<p>የሕዝብ መብት ሊከበር የሚችለው ህዝቡ ራሱ በመረጠው የፖለቲካ መንገድ ሲመራና መብቱን ለማስከበር ሲታገል ብቻ መሆኑን በመረዳት የደቡብ ኢትዮጵያ ህዝብ አፍቃሬ ኢህአዴግ ከሆነው የገዢው ፓርቲ አባላት ጋር ያደረገው ትንቅንቅ ተዘርዝሮ የማያበቃ ቢሆንም ከምርጫው በኋላ በሲዳማ ዞን የሚታየው ህዝብን የማመስ ተግባር አሁንም በእጅጉ አስመራሪ እየሆነ መምጣቱን ደቡብ ህብረት በምሬት ገልጧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 29 ቀን 1992</a></p>

</body>
</html>	
