<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ14ቱ ህፃናት አሟሟት እንዲጣራ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የ14ቱ ህፃናት አሟሟት እንዲጣራ ተጠየቀ</h1>


<p>ከሁለት ዓመታት በፊት የሻዕቢያ አውሮፕላኖች በመቀሌ የአይደር ትምህርት ቤት ላይ በጣሉት ክላስተር ቦምብ የተገደሉ ህፃናትን ለመዘከር አዲስ አበባ ውስጥ በወረዳ 2 ለሚገኙ ተማሪዎች በሜጋ አምፊ ቲያትር ቤት ግንቦት 28 ቀን 1992 ዓ.ም በተዘጋጀው የመታሰቢያ በዓል ላይ በተፈጠረ መጨናነቅ 14 ህፃናት የሞቱበትና ሌሎች 67 ደግሞ የቆሰሉበት ሁኔታ በተገቢው መንገድ ተጣርቶ ለችግሩ ምክንያት የሆኑ ግለሰቦችና ድርጅቶች ለህዝቡ በይፋ እንዲጋለጡና ለሟቾቹ ቤተሰቦችም የደም ካሣ እንዲከፈል የሰለባዎቹ ወላጆች ጠየቁ።</p>

<p>አደጋውን በተመለከተ ግንቦት 28 ቀን 1992 ዓ.ም የመንግሥት ሠራተኛ ብዙሃን ባሰራጩት ዘገባ «ሁኔታው የተከሰተው የቲያትር ቤቱ መግቢያ በር ጥበት ስለነበረው ዝግጅቱ ከመጀመሩ አስቀድሞ ሰባት ሰዓት አካባቢ ላይ የጣለውን ዝናብ ለመሸሽ ወደአዳራሹ ለመግባት ህፃናቱ በሚጋፉበት ጊዜ አንዳቸው በሌላው ላይ ተደራርበው በመውደቃቸው በተፈጠረ መጨናነቅ» ነው ቢሉም በወቅቱ በሥፍራው የነበሩ የዓይን ምስክሮችና ወላጆች ግን የተሰጠው ምክንያት ከእውነታው ለመሸሽ የተደረገ ሙከራ ነው በማለት አጣጥውታል።</p>

<p>የካቴድራል ት/ቤት ተማሪ ልጃቸው በፅኑ የቆሰለባቸው አንድ ወላጅ ለዝግጅት ክፍላችን እንደገለጡት ዝክረ አይደር በአዲስ አበባ ደረጃ እንዲከበር ጥሪ የተደረገው በአዲስ አበባ ስታዲዮም ሆኖ ሳለ የአምፊ ቲያትር ቤቱ ተደራቢ ዝግጅት በመስተዳድሩ ውስጥ ማዕከላዊ አሠራር እንደሌለ የሚጠቁም ነው ብለዋል። የወረዳ 2 ትምህርት መምሪያና የሉዓላዊነት ኮሚቴ ከመስተዳድሩ ቢሮ አጠቃላይ ዝግጅት ባፈነገጠ መልኩ በወረዳው ክልል የሚገኙ በአግዚያን ቁጥር 3 የጆን ኦፍ ኬኔዲ ቁጥር 1 የአፍሪካ አንድነት ቁጥር 2 የካቴድራልና የሌሎች ት/ቤት ጨቅላ ህፃናት ወደ ስቲዲዮም እንዳይሄዱ ለማድረግ ከበዓሉ ቀደም ብሎ የመግቢያ ዋጋው ሁለት ብር የሆነ ቲያትር ማዘጋጀቱን በመግለጽ ቅስቀሳ ሲያደርግና ሲሸጥ መሰንበቱ ያስታወሱት እኝሁ ወላጅ በዕለቱም ቲያትር ቤቱ በር ላይ ተመሳሳይ የቲኬት ሽያጭ ማከናወኑ በይፋ እየታወቀ «በነፃ የተዘጋጀ» ቲያትር እንደነበረ መገለጹና «ከዝናብ ለመሸሽ ሲሞክሩ ነው አደጋው የተከሰተው» መባሉ ግልጽ እንዳልሆነላቸው አመልክተዋል።</p>

<p>ሌላው ወላጅ በበኩላቸው «ህፃናቱ ለአሰቃቂው የሞት አደጋ የተጋለጡት እንደተባለው በወቅቱ ሲጥል የነበረውን ዝናብ ለመሸሽ ሲሽቀዳደሙ ሳይሆን ቲያትር ቤቱ ልጆቹን እንዳመጣጣቸው ማስገባት ሲችል እስኪጠራቀሙ አቆይቶ በሩን በአንዴ በመክፈቱ ለመግባት በተደረገው ግፊያ ነው» ብለዋል። አንዳንድ ወላጆችም ልጆቻቸውን ለመፈለግ በቦታው በደረሱበት ጊዜ የሚሰነፍጥ የኬሚካል ሽታ አውዷቸው እንደነበር ተናግረዋል። ይህ ከሆነም የአደጋውን ምክንያት ወደሌላ አቅጣጫ የሚመራ ይሆናል።</p>

<p>አደጋውን በሚመለከት ያነጋገርናቸው ሐኪሞች እንደገለጡት ደግም አደጋው የተከሰተው እንደተባለው ከዝናብ ለመሸሽ በተደረገ መሽቀዳደም ሳይሆን ቀደም ሲል ከዝናቡ በፊት ወደቲያትር ቤቱ ገብተው የነበሩ ወጣቶች ዝናቡ ሲጥል በቲያትር ቤቱ አቀማመጥ ምክንያት ከወጨፎው ለማምለጥ ሲሉ ከላይ ታች በነበሩት ህፃናት በሌሎች ላይ በመውደቃቸው አደጋው መፈጠሩን ነው።</p>

<p>ብዙዎቹ ያነጋገርናቸውና አስተያየታቸውን የሰጡን ወላጆችና ሐኪሞች ሀሳብ ሲጠቃለል ሁኔታው በአስቸኳይ ተጣርቶ ለጉዳቱ ተጠያቂ በሆኑ ክፍሎች ላይ የሚወሰደው ርምጃ ለሕዝብ ይፋ ይደረግ የሚል ነው። እውነታው ይህ ሆኖ ሳለ ተጠያቂ የሆነውን ክፍል ላለማጋለጥ ሲባል ምክንያት መደርደሩ ተቀባይነት የለውም ያሉት አንድ ወላጅ 14 ልጆች ተቆርጠው የሚቀጠሉ ዛፎች ስላይደሉ የድርጊቱ ተዋናዮች ሁኔታ በአስቸኳይ ተጣርቶ ተጠያቂዎቹ ለሕግ መቅረብ እንዳለባቸው አሳስበዋል።</p>

<p>የአገሪቱ ፕሬዝዳንትና የትምህርት ሚኒስትሯ ገና ሁኔታው ባልተጣራበት ወቅት የሰጡአቸው መግለጫዎች ማፅናኛዎች ከመሆን ፈንታ ይበልጥ እንዳሳዘናቸውና ሁኔታውን ወደሌላ አቅጣጫ ለማዞር ለሚፈልጉ ወገኖች በር ከፋች እንደነበር የጠቆሙት ወላጅ መንግሥት ለደረሰው አደጋ በይፋ ይቅርታ መጠየቅና ለተጐዱት ቤተሰቦችም ተገቢውን ካሣ መክፈል እንዳለበት ጠይቀዋል።</p>

<p>በምሽቱ ከዚያ የበለጠ አስደንጋጭና ብሔራዊ ጉዳይ እንደሌለ እየታወቀ የኢትዮጵያ ቴሌቪዥን ዘገባውና በ7ኛ ደረጃ መናገሩ የበለጠ ቆሽታቸውን እንዳሳድረረው አንዲት እናት ደግሞ «ለወላጅና ለአገር ከልጅ የበለጠ ምን እንዲመጣ ተፈልጐ ኖሯል?» በማለት በመገናኛ ብዙሃኑ ሚዛናዊነት የጐደለው አሰራር ያደረባቸውን ቅሬታ ገልጠዋል።</p>

<p>ከጥቁር አንበሳና ከዘውዲቱ ሆስፒታሎች አካባቢ እንደተገኘው መረጃ ከሆነ በአደጋው ከፍተኛ ጉዳት ደርሶባቸው በሕክምና ላይ ከሚገኙት ህፃናት መካከል በተለይ የሶስት የመኖር ሁኔታ አጠራጣሪ እንደሆነና የሟቾቹ ቁጥር አሁን ካለው ሊጨምር እንደሚችል ተገምቷል።</p>

<p>ዕድሜያቸው ከአምስት እስከ አሥራ አራት ዓመት እንደሚደርስ የሚገመቱት ሟቾች አምስቱ ወንዶች ዘጠኙ ሴት ሕፃናት መሆናቸው ሲታወቅ የቀብራቸው ሥነሥርዓት ግንቦት 29 ቀን 1992 በብዙ ሺ የሚቆጠሩ ሰዎች በተገኙበት ተፈጽሟል።</p>

<p>የኢትዮጵያ ዴሞክራሲያዊ ፓርቲ (ኢዴፓ) ማዕከላዊ ምክር ቤት ስለዚሁ ጉዳይ በሰጠው መግለጫ ላይ «ኢዴፓ በድንገት ለሞቱት ህፃናት መከራው ለደረሰባቸው ወላጆች እያዘነ ዝግጅት ሲታሰብ መወሰድ የሚገባቸውን ጥንቃቄዎች ባልወሰዱ ክፍሎች ማለትም የአዲስ አበባ ት/ቤቶች ጽ/ቤት፣ ፖሊስ፣ የአዲስ አበባ መስተዳድርና ቲያትር ቤቱ ሊጠየቁበት እንደሚገባ ያምናል» ብሎ «እነዚህ አካሎች ከእናት እቅፍ ያልወጡ ለጋ ህፃናት (ለፖለቲካ መጠቀሚያ ሲባል ብቻ) ያለአንዳች ጥበቃና ከለላ ለጉዳት እንዲጋለጡ ምክንያቶች በመሆናቸው የጉዳቱ መጠን ዓይነትና የጉዳዩ መነሻ በገለልተኛ አካል ተጣርቶ ለሕዝብ ይፋ እንዲሆንና አጥፊው አካልም በሕግ ተጠያቂ እንዲሆን ኢዴፓ በሞቱትና በተጐዱት ህፃናት በወላጆቻቸውና በራሱ ስም» ጠይቋል።</p>


<p class="align-center"><a href="/Gazettas/Tobia/info/Tobia.sera.html">ጦቢያ ሰኔ 1 ቀን 1992</a></p>

</body>
</html>	
