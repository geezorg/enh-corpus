<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጦር ሜዳ የታየው በሙያተኛ የመጠቀም አዝማሚያ በሁሉም የሙያና ማኅበራዊ ዘርፎች መቀጠል አለበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">በጦር ሜዳ የታየው በሙያተኛ የመጠቀም አዝማሚያ በሁሉም የሙያና ማኅበራዊ ዘርፎች መቀጠል አለበት</h3>


<p>ከቅርብ ጊዜ ወዲህ የተወሰደው ወታደራዊ ባለሙያዎችን ሀገር በመከላከሉ ተግባር የማሳተፉ እርምጃ አሁን ለመተዘገበው ድል ከፍተኛ አስተዋፅዖ እንደነበረው መረዳት የሚቻል በመሆኑ ይህ ጅማሮ በሌሎችም የሙያና ማህበራዊ ዘርፎች ሁሉ ከሥራና መተዳደሪያ ተፈናቅለው ያሉትን ዜጐች በማሳተፍ በሰፊው መቀጠል እንዳለበት የኢትዮጵያ የሰላምና የዴሞክራሲያዊ አማራጭ ኃይሎች ም/ቤት አስታወቀ።</p>

<p>ምክር ቤቱ ለዕርቀ ሰላም መልካም ጅምር በሚል ርዕስ ግንቦት 26 ቀን 1992 ባወጣው መግለጫ በዚህ እርምጃ በተለያዩ ምክንያቶች የተከፋውንና የቆሰለውን የዜጐች ልብ በመጠገን ዘወትር ጥሪ ሲደረግለት የነበረውን ዕርቀ ሰላም በሀገራችን ለማውረድ መልካም ጅምር ይሆናል ብሏል።</p>

<p>ከዚህም በማያያዝ «ከዛሬ ሁለት ዓመት በፊት ኤርትራ የኢትዮጵያን ድንበር ጥሳ ወረረች የሚል ዜና መንግሥት ባስደመጠን ወቅት ያስተላለፍነውን መልዕክት ማስታወስ እንፈልጋን» በማለት ይኸውም «አንድ ሀገር በውጭ ኃይል ተወረረች ከተባለ ወዲያ ለወረራው የሚመጥን ምላሽ ሊሰጠው ሲገባው መላ ማብዛት ምንድን ይባላል» ብለን ነበር። ስለሆነም በሰሞኑ ጀግናው የመከላከያ ኃይል ያስመዘገባቸው ድል ላለፉት ሁለት ዓመታት የኢትዮጵያ ህዝብ ሲጠይቀው የነበረ ዕውን እንዲሆንም የሚፈለግበትንና የተጠየቀውን መስዋዕትነት ሁሉ ሲከፍል የነበረ ጉዳይ ነበር። ስለዚህ በጦርነቱ አውድማ የተመዘገበ ድል የመላው የኢትዮጵያ ህዝብ ድል እንጂ አንድ ወይም ሁለት ወገን የበለጠ ባለቤትነት አለኝ የሚልበት ጉዳይ አይደለም» ሲል ም/ቤቱ በጉዳዩ ላይ ያለውን አቋም ገልጧል።</p>

<p>ከሁለት ዓመት በፊት ጦርነቱ ሲጫር የነበረው ሁኔታ ሰላም ወዳዱን የኢትዮጵያ ህዝብ በእጅጉ ያሳዘነ ክብሩንም በመንካት አንገቱን ለማስደፋት የተወሰደ የእብሪት እርምጃ እንደነበረ ገምተን ነበር ያለው መግለጫ የኢትዮጵያ ህዝብ ጥቃትን ተቀብሎ አይቀመጥም የሚባለውን እውነታ «ተረት ተረት» ብሎ ለመፈረጅ የተቃጣ የድፍረት እርምጃ መሆኑን የጠረጠርንበት ቢሆንም የሰሞኑ የጦር ሜዳው ድል ሀገራችንና ህዝቦችዋንም ለማዋረድ የተነሳሳውን ወገን የማይረሳ ትምህርት ሰጥቶ ያለፈ የሕዝባዊ ገድል ውጤት በመሆኑ በዚህ ገድል መሪ ሚና የተጫወተውና ክቡር ሕይወቱንም ጭምር በመስዋዕትነት የከፈለው የሀገር መከላከያ ኃይላችን በታሪክ ሰሪነቱ ሲታወስ ይኖራል» ብሏል።</p>

<p>ቀጥሎም «ከሁለት ዓመት ገደማ ጦርነቱ ሲጫርም ሆነ ከዚያ የነበረን ስጋት የሀገር መከላከያ ኃይላችን የሙያና የዝግጅት ብቃቱ ላይ ነበር። በወታደራዊ ሙያና አመራር የረዥም ጊዜ ልምድ ያላቸው ዜጐች ሀገሪቱ የምትፈልግባቸውን አስተዋፅዖ እንዳያደርጉ ተገልለው እንዲቀመጡ መደረጋቸው የድፍረት ጥቃቱን ለሰነዘሩት ወገኖች የልብ ልብ እንደሰጣቸው ተገንዝበን ነበር» ካለ በኋላ «ህዝባችን በጦሩ ሜዳ የተቀዳጀው ድል ተጠቃሚ የሚሆነው ድሉ በሰላማዊ የድርድር መድረክ ሲጠናቀቅ ብቻ ነው ስለሆነም ፊታችን ያለው ዲፕሎማሲያዊ ትግል ከፍተኛ ጥበብን አርቆ አስተዋይነትንና መቻቻልን የሚጠይቅ ተግባር ነው። የቀጣዩ ትግል ዓላማ ሰላምንና የተረጋጋ ህይወትን ለህዝባችን ማምጣት ነው ከሰላማዊና የተረጋጋ ሕይወት ብቻ ነው የኢትዮጵያም ሆነ የኤርትራ ህዝቦች የሚጠቀሙት። የሁለቱም ህዝቦች ኑሮና ሕይወት በጂኦግራፊያዊ፣ በታሪካዊና በኢኮኖሚያዊ እውነታዎች የተሳሰሩ በመሆናቸው ሰው ሰራሽ ግድቦች ምንም ያህል ቢካቡ ተፈጥሯዊውን እውነታ ሊያስቀሩት አይችሉም» ብሏል።</p>

<p>በመጨረሻም «ይኸው ታውቆ ሁለቱም ህዝቦች በመቀራረብ የጋራ ጥቅማቸውን ለማጐልበት የሚሰሩበትን ሰላማዊና የተረጋጋ ሁኔታን በመፍጠር በጦርነቱ እንደተመዘገበው ሁሉ በሰላሙም መንገድ ታሪክ የመሥራቱ ከባድ ኃላፊነት እንዳለብን እንዳንዘነጋው ያስፈልጋል። ለዚህ ወሳኝ ድል ሁሉም ወገኖች የበኩላቸውንአስተዋፅዖ በከፍተኛ ሕዝባዊ ኃላፊነት እንዳለብን እንዳንዘነጋው ያስፈልጋል። ለዚህ ወሳኝ ድል ሁሉም ወገኖች የበኩላቸውን አስተዋፅዖ በከፍተኛ ህዝባዊ ኃላፊነት እንዲወጡ ይጠበቅባቸዋል። እንደዚሁም የሁለቱም ሀገር ህዝቦች ለዴሞራሲያዊ ሥርዓት ግንባታ የሚያደርጉትን ትግል ከምንጊዜውም ይበልጥ በማፋፋም ከዳግመኛ ጦርነትና ግጭት አካባቢያችን ነፃ እንዲያደርጓት» ጥሪ አስተላልፏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 1 ቀን 1992</a></p>

</body>
</html>	
