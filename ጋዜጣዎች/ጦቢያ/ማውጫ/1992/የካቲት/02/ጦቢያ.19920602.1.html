<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሚዲያና ኢንፎርሜሽን ምንጮች ግንኙነት በጨለመ ሁኔታ ውስጥ ይገኛል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሚዲያና ኢንፎርሜሽን ምንጮች ግንኙነት በጨለመ ሁኔታ ውስጥ ይገኛል</h1>


<p>በመንግሥት ልዩ ልዩ ሴክተሮች አሰራር ግልጽነት ስለሌለ የባለሥልጣኖችም ተጠያቂነት ተግባራዊ ባለመሆኑንና በአገራችን ሰፍኖ የቆየው የዝምታ ባህል በተለይ በፖለቲካ ገጽታው አሁንም በስፋት ስለአለ በአገራችን የሚድያና የኢንፎርሜሽን ምንጮች ግንኙነት ጨለማ ውስጥ ይገኛል ሲሉ ወ/ት ሰሎሜ ታደሰ የኢትዮጵያ ሬዲዮና ቴሌቪዥን ዋና ሥራ አስኪያጅና የመንግሥት ቃል አቀባይ ገለጡ።</p>

<p>«ግልጽነት ሳይኖር ዴሞክራሲያዊ ሥርዓት መገንባት አይቻልም» ያሉት ወ/ት ሰሎሜ የባለሥልጣኖች ተጠያቂነት አለመኖር ሌላው የችግር ምንጭ መሆኑን አመልክተዋል።</p>

<p>ወ/ት ሰሎሜ ይህን የገለጡት «ሚድያና የኢንፎርሜሽን ምንጮች» በሚል ርዕስ ባለፈው ማክሰኞ ጥር 30 ቀን 1992 ከሰዓት በፊት በሂልተን ሆቴል በተደረገ ስብሰባ ላይ ባደረጉት ገለጣ ነው። በማስታወቂያና ባህል ሚኒስቴር የፕሬስና የማስታወቂያ መምሪያ ባዘጋጀው በዚሁ ስብሰባ ላይ ሚኒስትሮች፣ ኮሚሽነሮች፣ የባለሥልጣን መሥሪያ ቤት ኃላፊዎች፣ የሚዲያ ሥራ አስኪያጆችና፣ የፕሮግራም አስተባባሪዎች እንዲሁም የሴክተር መሥሪያ ቤት የሕዝብ ግንኙነትና የማስታወቂያ ኃላፊዎች የግልና የመንግሥት ሚዲያ ጋዜጠኞች መገኘታቸው ታውቋል።</p>

<p>በዚሁ ስብሰባ ላይ ተገኝቶ የነበረው የጦቢያ ዜና ዘጋቢ እንደገለጠው በኢንፎርሜሽን ፍሰት በኩል ካሉት ችግሮች አንዱ የሴክተር መሥሪያ ቤቶች የሕዝብ ግንኙነትና የማስታወቂያ ክፍሎች በአሁኑ ጊዜ የፕሮቶኮል ሥራ የሚሰሩ እንጂ ኢንፎርሜሽን የመስጠት ስልጣን የሌላቸው መሆኑ ተገልጧል።</p>

<p>በስብሰባው ላይ ገለጣ ያደረጉት ሌላው ተናጋሪ የሕዝብ ተወካዮች ምክር ቤት አፈ ጉባዔ አቶ ዳዊት ዮሐንስ ለሚዲያዎች ኢንፎርሜሽን የመስጠት ግዴታ በህገ መንግሥቱ መረጋገጡን አውስተው ችግሩ በአገራችን መረጃ የማግኘት ዝርዝር ህግ አለመኖሩና «መንግሥታዊ ምስጢር» ሲባል ምን እንደሆነ በሕግ አለመብራራቱ መሆኑን ተናግረዋል።</p>

<p>ስብሰባውን በአወያይነት የመሩት ወ/ሮ ብሥራት ጠና ጋሻው የማስታወቂያና ባህል ሚኒስቴር ም/ሚኒስትር ችግሩን የመንግሥት ባለሥልጣኖች ኢንፎርሜሽን ለመስጠት ካለመፈለጋቸውና በጋዜጠኞችም በኩል የሞያ ብቃት ካልመደባሩና በተለይም ምርመራዊ ጋዜጠኝነት (እንቨስቲጋቲቨ ጆኡርናሊስም) ካለመለመዱ አንፃር አይተውታል።</p>

<p>አንዳንድ የስብሰባው ተሳታፊዎች በሰጡት አስተያየት መሠረታዊ ችግሩ የመንግሥት ባለሥልጣኖች ብልሹ አሰራሮች እንዲጋለጡ አለመፈለጋቸው የሚፈልጉም ቢኖሩ በራስ መተማመን አለመኖር (መረጃ ብሰጥ ችግር ይደርስብኛል ብሎ ማሰብ)፣ የሥራ ኃላፊዎች የሕግ ግዴታቸውን አለማወቅ፣ የመንግሥት ሠራተኛ ያለበት «የመንግሥት ምስጢር የመጠበቅ ግዴታ» እስከምን እንደሆነ በህግ አለመብራራት፣ በሴክተር መስሪያ ቤቶች ተገቢው ሰው በተገቢው ቦታ አለመመደብ በጋዜጠኝነቱም በኩል ጋዜጠኛ ሲቀጠር እንደየሚዲያው ባህርይ የድምፅ፣ የአቋምና የሥነ ጹሑፍ ችሎታ ባለመፈተሽ፣ ሥልጠና አለማግኘት፣ ነባርና ልምድ ያላቸው ጋዜጠኞች በየጊዜው በግምገማ ከሥራ መሰናበትና ይህም በቀሪዎቹ ላይ የፈጠረው የ«ዳቦ ማጣት ሥጋት» እንደዋና ዋና ችግሮች ተጠቅሰዋል።</p>

<p>በመጨረሻም የኢንፎርሜሽን ፍሰትን ሕጋዊ መሰረት ከማጠናከር ጋር የመረጃ አስፈላጊነትን ግንዛቤ ማሳደግ፣ የመንግሥት ባለሥልጣኖችን ተጠያቂነት ማጠናከርን፣ የአስተሳሰብ ለውጥ ማምጣት እንደሚያስፈልግ ተሰምሮበታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 2 ቀን 1992</a></p>

</body>
</html>	
