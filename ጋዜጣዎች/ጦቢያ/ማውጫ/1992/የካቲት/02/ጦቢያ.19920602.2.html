<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫው የትግሉ አንድ ዘርፍ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምርጫው የትግሉ አንድ ዘርፍ ነው</h1>


<p>በአሁኑ ጊዜ «ኢሕአዴግ ባዘጋጀው ምርጫ መሳተፍ የኢሕአዴግ ሠርግ አድማቂነት ከመሆን አያልፍም» የሚሉና «አነሰም በዛም ምርጫው በመታገያ መድረክነቱ፣ የሕዝብ የሆነ መንግሥት ከማምጣት ግቡ የተወሰነ ውጤት አለው። ስለዚህ ድምፃችን የትግል መሣሪያ ማድረግ አለብን» የሚሉ ሀሳቦች በመንሸራሸር ላይ ይገኛሉ።</p>

<p>ስለዚህ ጉዳይ የፖለቲካ ፓርቲዎችንና የነፃውን ፕሬስ ሚና በተመለከተ ተባባሪ ሪፖርተራችን ልዩ ልዩ የኅብረተሰብ ክፍሎችን አነጋግሯል።</p>

<p>ያናገርኳቸው ብዙ ሰዎች ስማቸው እንዲጠቀስ አይፈልጉም። የዚህ ምክንያታቸው ምርጫውን በማይደግፉ ጋዜጠኞችና የፖለቲካ ድርጅቶች እንዲሁም ከኢህአዴግ በኩል ለየት ባለ መልክ የስም ማጥፋት ዘመቻ ሊደርስባቸው እንደሚችል ከመስጋት ነው።</p>

<p>ልዩ ልዩ የሕብረተሰብ ክፍሎችን ባነጋገርኩበት ወቅት «ጋዜጠኛው አክራሪ» ነው የሚሉ አጋጥመውኛል። አባባሉ የሚመለከተው እኔ የተሰማራሁበትን የሥራ መስክ እንደመሆኑ «ጋዜጠኛው አክራሪ» ሲሉ ምን ማለትዎ ነው? ብዬ ጠየቅኋቸው። እንደሚከተለው ነው የመለሱልኝ።</p>

<p>«ጋዜጠኛውን በሁለት ዋና ክፍሎች ለይተው እየው። አንዱ ከመንግሥት ወገን ያለው ሲሆን ሌላው ደግሞ በግሉ ፕሬስ። ከመንግሥት ወገን ያለውም በራሱ ሁለት ነው። አንዱ የመንግሥት ዜና ማሰራጫ የሚባለው፣ ሌላው ደግሞ የኢህአደግ ንብረት የሆኑት የዜና ማሰራጫዎች። የመንግሥት የዜና ማሰራጫዎች ከኢሕአዴግ ስሜት ውጭ ሊሄዱ የማይችሉ፣ ጠንከር ሲልም የመወንጀያ ሐረጐችን ማናፈስን ሚናቸው ያደረጉ፣ የሙያቸውን ሳይሆን በፍርሃት ተወጥረው የታዘዙትን ብቻ የሚያስተጋቡ ናቸው።</p>

<p>«የኢህአዴግ ዜና ማሰራጫዎች የድርጅታቸውን ፖለቲካ «ሕዝባዊ ቅቡልነት» የሚሰብኩ፣ የሌላውን ፖለቲካ የሚያናንቁ፣ ውስን ዓላማ ያለው ፖለቲካ የሚያራምዱና እውነተኛውን ዜና ሳይሆን ለክንዋኔዎች የራሳቸውን የተጣመመ ትርጉም ሰጥተው ፕሮፓጋንዳ የሚነዙ ናቸው።</p>

<p>«ነፃው ፕሬስ ደግሞ ተመልከተው። ይኸን የፍቅሩንና የጥንቆላውን ትተኸው በፖለቲካ ዘገባ የምታቀርቡትን በሁለት መከፈል ይቻላል። ባንድ በኩል በእርግጥ ከእውነት ቢቀርቡምና ቢቆሙም ከመንግሥት ወገን መረጃ በማጣት የአንድዮሽን እውነት ነው የሚዘግቡት፣ የፖለቲካ ድርጅቶችን ኅብረትና የመቻቻል ፖለቲካ የሚያራምዱ ሰላማዊ የፖለቲካ ትግል ተጠናክሮ እንዲወጣ ጥረት የሚያደርጉ አሉ። በሌላ በኩል ከመንግሥት ጋር ለምን ተወያይታችሁ መንግሥት በጐ ጐንስ ቢኖረው ለምን አውስታችሁ የሰላማዊ ትግል መሰረት የሆነውን በምርጫ የመሳተፍ ትግል ለምንስ ባጠገቡ አለፋችሁ የሚሉ አሉ። በጋዜጦቹ ላይ ያለው አመለካከት በፖለቲካ ድርጅቶችም ውስጥ (ሥልጣን በያዘውም ሆነ ባልያዙት) የሚንፀባረቅ ነው።</p>

<p>«በግል ፕሬሱ መከፋፈል ላይ በተለይም ምርጫውን በተመለከተ ብዙ ሰዎች ውዥንብር ውስጥ መግባታቸው ነው የሚናገሩት። «እኛ የምናውቀው ጋዜጣ ያስተምራል፣ ይመራል መባሉን ነው። ጋዜጠኞች ሲያስተምሩና ሲጠቁሙ አልፎም ሲመሩ ወደደጉ ነው ወይስ ወደመጥፎው ሕዝቡ መውሰድ ያለባቸው? ወደደጉ ወይም ወደጥሩው ጐዳና መውሰዳቸውንስ እንዴት ነው የምናረጋግጠው?» ያሉኝ ፕሬሶቹ በምርጫው ላይ የወሰዱትን አቋም በተመለከተ አስተያየት የሰጡ አንድ ግለሰብ ናቸው።</p>

<p>«አንዱ አትመዝገቡ አትምረጡ» ይላል። «ሌላው ደግሞ የዚህን ተቃራኒ ይጽፋል። በእውነት ለመናገር አንዳንዶቹ ተቃዋሚ የፖለቲካ ድርጅቶችም በዚህ ምርጫ ለውድድር እንዳይገቡ ይከላከላሉ። ሌሎቹ ደግሞ ውጭ ቆማችሁ የምትመለከቱበት ምክንያት የለም፤ ወይ ገብታችሁ በፅናት ታገሉ፤ አለዚያም ድርጅታዊ ህልውናችሁ ይክሰም፤ ሁሉም ካልሆነ የጠበንጃ ትግሉን ምረጡና ይለይላችሁ ባዮች ናቸው» ይላሉ። እናም በዚህ መሀል ህዝብ ሁኔታዎችን በእርጋታ መከታተል እንዳለበት እኒህ ሰዎች ይናገራሉ።</p>

<p>«ህዝቡን ምን ሁን ነው የምትሉት? ጋዜጠኞችና ፖለቲከኞች ምርጫችሁን ለምን በአንድ አቅጣጫ ሆናችሁ መናገር አልቻላሁም? አካሄዳችሁ ከራሳችሁ አመለካከት ውጭ የሕዝቡን መጠቀምና መጐዳትን መሰረት ያደረገ ለምን አይሆንም? ብልሃቱ እናንተ ዘንድ እያለ ለምን ህዝብ ብልሃቱን አጥቶ መንታ መንገድ ላይ ሲቆም ለምን ቀናውን አቅጣጫ አታሳዩትም?» በማለት የጥያቄ ውርጅብኝ ያወረዱብኝም አጋጥሞኛል።</p>

<p>«ህዝብ በፖለቲካ ድርጅቶችም በየጋዜጣውም በኩል የሚመራውና የሚጠቁመው ቀርቶ የሚያደናግረው ከበዛበት የነፃነት የመጀመሪያው በር የት ላይ ነው የሚከፈተው?» ያሉኝ ደግሞ አንድ ዕውቅ የሀገር ተቆርቋሪና በተለያዩ መረኮች ላይ ስለምርጫ ፖለቲካ ትግል መጠናከር ከሚናገሩት ምሁራን መካከል አንዱ ናቸው።</p>

<p>የምርጫውን ጉዳይ ነጋዴው ህብረተሰብ ውስጥ እንዴት እንደሆነ ለማወቅ ፈለግሁ። በነጋዴው ዘንድ ለሕዝብ የሚያስብ፣ ለአገር አንድነት የቆመ ሰው ለማግኘትና ለመደገፍ የምርጫ ካርድንም ለዚህ ዓይነት ሰው ለመጣል እንዲቻል ለመመዝገብ ዝግጁ የሆኑ ቀላል አይደሉም። አንዳንዶቹም የተመዘገቡበትን ካርድ አሳይተውኛል።</p>

<p>የተለያዩ ሰዎች በምርጫው መሳተፍን ይደግፋሉ። «የመጣው ይምጣ 100 ሰው አሰልፈን፣ 10 መከራ ደርሶበት ሌላው (አብዛኛው) አሻጥር ተፈፅሞበት ከ3-5 ሰው ደግሞ ሞቶም ታስሮም አንድ ሰው እንኳ ማስገባት ከቻልን የትግላችን ድል ከመቶ አንድ ፍሬ አፈራ ማለት ነው። ይህን ዛሬ ካልጀመርነው የተሻለ ቀን ልናመጣ አንችልም። ባለፈው ምርጫ ብዙ ሰው መታሰሩ መጉላላቱ ላይቀር የፖለቲካ ድርጅቶች ራሳቸውን ማግለላቸው አግባብ አልነበረም። ላሁኑ ምርጫ መጠነኛ ፍሬ በሰጠ ነበር» ነው የሚሉት።</p>

<p>አንዳንድ ሰዎች በዚህ የምርጫ ወቅት የኢሕአዴግን ፍላጐት በሁለት አቅጣጫ ያዩታል። በምርጫው ውስጥ ደካማ ሰዎች ተሳትፈው እርሱ አሸናፊ ሆኖ መውጣቱን ይመኛል። እግረ መንገዱንም «ዴሞክራሲያዊ ነኝ» ለማለት ይፈልጋል። በሌላ በኩል በአፋዊ ፕሮፓጋንዳው «ተሳታፉ» የሚል ቢሆንም ሥር ለሥር እሱን የማይደግፉ ሰዎች እንዳይመዘገቡ ድጋፍ ለተቃዋሚ እንዳይሰጡ ጥረት ያደርጋል። ለዚህም ካድሬዎችንና እንደአስፈላጊነቱም የቀበሌን መዋቅር ይጠቀማል። ለአባላቱ ድጋፍ ለማሰባሰብ አንዳንድ ቦታም የተጠቀመው የቀበሌ ሹማምንትና ሠራተኞችን ነው። የመራጮች መመዝገቢያ ቀንንም ውሱን ያደረገበት ምክንያት የተቃዋሚዎች ደጋፊዎች ቀኑ እንዲያልፍባቸው ለማድረግ ነው።</p>

<p>ምሁራን ባብዛኛው ምርጫው ውስጥ ተጠናክሮ መሳተፍን ይደግፋሉ፣ ይገፋፋሉ። ግለሰብ «ፖለቲከኞች» ደግሞ ተስፋ ለሌለው ነገር ከማለት ውጭ ብዙ መናገር አይፈልጉም። «ለምን?» ለሚለው ጥያቄ መልስ መስጠቱ ላይ ግን አይጨነቁም። «ቀድሞውኑ ኢሕአዴግ ይህን ያህል ወንበር ለተቃዋሚና ለግል ተወዳዳሪ መወሰኑን ከውስጡ፣ ከራሱ ከኢሕአዴግ ሰዎች አረጋግጫለሁ» ሲሉ ይመልሳሉ። በተለይ አራት ኪሎ በሺረጋ መደዳ እስከ ጆሊ ባር ይህ ዓይነቱ ፖለቲካ ሞቅ ደመቅ ያለ ነው።</p>

<p>ስለስደተኛ ፖለቲከኞች የሚናገሩም አጋጥመውኛል። የስደተኛ ፖለቲከኞችን በሁለት ይከፍሏቸዋል። እውነተኛው የፖለቲካ ስደተኛና የኢኮኖሚ ስደተኛ በማለት። እውነተኛው የፖለቲካ ስደተኛም ቢሆን በሁለት ይከፈላል። ከኢትዮጵያ ህዝብ ርቆ የቆየውና የወቅቱን ሁኔታ ከሕዝቡ አኗኗር፣ ሥነልቦና፣ ፖለቲካዊ ንቃትና ማህበራዊ ችግር አኳያ ውሁድ ሃሳብ የሌለውን ባንድ በኩል ይመድቡና ይኸውም አሁንም የሚያዋጣው የመሳሪያ ትግል ነው እንደሚል ይናገራሉ። እንደነዚህ ሰዎች አባባል ይህ የፖለቲካ ኃይል ወይም ቡድን ላለንበት ዘመን ጠቃሚ አይደለም።</p>

<p>በሌላ በኩል ከዚህኛው ቡድን የመታገል ፍላጐት ጋር የማይቃረን ግን የትግሉ ሥልት ሰላማዊ በሆነ መንገድ መቀጠል አለበት የሚለው የስደተኛ ፖለቲከኛ ክፍል አለ። ይህ ክፍል የሀገር ውስጡን ሁኔታ በደንብ ያጤነና ችግሩን የተረዳ ሆኖ ወደአገር ገብቶ በምርጫ ፖለቲካው ለመሳተፍ ቢፈልግም ከመንግሥት (ከኢሕአደግ) በኩል ይሁንታን ሊያገኝ አልቻለም። ሆኖም የሰላማዊ የትግል ኃይሉን ወደአገር ቤት ከማስገባት አልቦዘነም። የኢሕአዴግም ፍራቻ ይኸው ነው። ኢሕአዴግ በውጭ ያሉ የፖለቲካ ድርጅቶች ራሳቸውን ሰውረውም ሆነ ወኪሎቻቸውን በምርጫው አስገብተው ይፈታተኑኛል የሚል ሥጋት አለበት።</p>

<p>ከፊሉ የኢኮኖሚ ፖለቲካ ስደተኛ የምርጫ ሥርዓት ውስጥ ተሳትፎ ማድረግን አይደግፍም። ለዚህ ምክንያቱ አገር ሰላም ነውና ወደአገርህ ተመለስ የሚል ጥያቄ ሊነሳ ስለሚችል ነው። ስለዚህ ይህ ጥያቄ እንዳይነሳ «በሀገር ውስጥ ተቃዋሚ የፖለቲካ ድርጅቶችም ሆኑ የግል ተወዳዳሪዎች በምርጫው ውስጥ መግባት የለባቸውም» ባይ ነው። እንደምሁራን አስተያየት እኒህ ሰዎች የሕዝቡን ችግር ለማጤን የማይፈልጉ ራስ ወዳዶች ናቸው። ፖለቲካውንም ከመቀራረብና ከመቻቻል ይልቅ ወደጡዘት ለመክተት ነው የሚሯሯጡት። አንድ አስተያየት ሰጭ «በፖለቲካ ውዥንብርና በቀውስ ውስጥ የፖለቲካ ንግዱን መቀጠል የሚፈልጉ መኖራቸው መዘንጋት የለበትም» ብለውኛል።</p>

<p>የንግዱ ሕብረተሰብ ተጠሪው የነጋዴዎች ምክር ቤት፣ የውጭ ኮሚኒቲው፣ ሰብዓዊ መብት ጉባዔ፣ አብዛኛው ነፃ ፕሬስ በምርጫው የሕዝብ ተሳትፎ እንዲኖር ከፍተኛ ፍላጐት አላቸው።</p>

<p>ገበሬውም ቢሆን የራሱ የሆነ ሰው ቢያገኝ የሚጠላ አይመስልም። ግን የኢሕአዴግ ፍርሃት አንቆ እንደያዘው ነው የሚነገረው። ኢሕአዴግ በተለይ በገጠር (ከአዲስ አበባ ውጭ) በይፋ ሌሎች ተወዳዳሪዎችን «አርፋችሁ ተቀመጡ» እያለ ስለመሆኑ ብዙ ተዘግቧል። ተባባሪ መንግደኞችም ይህን ይናገሩታል።</p>

<p>ከጠየቅኋቸው ብዙ ሰዎች እንደተረዳሁት ኢሕአዴግ ከፍተኛ ፍርሃት አለበት። «ምርጫውን የሰላማዊ ትግል መድረክ እናድርግ፣ የስደት ፖለቲካ፣ በውጭ መደራጀት እንደዋነኛ ትግል መሆኑ አብቅቶ በአገራችን መሬት ለመብታችን በተገኘው አጋጣሚ ሁሉ እንታገል» የሚለው ቅስቀሳ አስግቶታል። ከፍርሃቱ የተነሳ በድንጋጤ አንዳንድ ችግሮችን ሊፈጥር ቢችልም በተብረከረከ ጉልበቱ ገብቶ የዴሞክራሲን ብርሃን ጠባብ በር እንኳ ለመክፈት የመጣር አስፈላጊነቱን ብዙዎች ያምኑበታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 2 ቀን 1992</a></p>

</body>
</html>	
