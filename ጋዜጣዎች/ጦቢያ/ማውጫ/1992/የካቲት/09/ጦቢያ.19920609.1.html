<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላሙ መንገድ እንደገና እየተጠረገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰላሙ መንገድ እንደገና እየተጠረገ ነው</h1>


<p>በኢትዮጵያና በኤርትራ መካከል ዛሬ በግንባር የሚታየው ፍጥጫ ወደጦርነት ቢሸጋገር ሊደርስ የሚችለው ሰብዓዊና የሀብት ጥፋት ከግምት ውጭ ሆኖ መታየቱ ያሳሰባቸው የአውሮፓ ኅብረት፣ የአፍሪካ አንድነት ድርጅት፣ አሜሪካና የአልጄሪያው ፕሬዝዳንት በአፍሪካ አንድነት ድርጅት ሊቀመንበርነታቸው ከፍተኛ ጥረት በማድረግ ላይ መሆናቸውን የዲፕሎማቲክ ምንጮች አስታወቁ።</p>

<p>የአውሮፓ ኅብረት ልዑክ ሬኖ ሴሪ በአሁኑ ጊዜ ከአፍሪካ አንድነት ድርጅት ጋር በመሆንና የአሥመራና የአዲስ አበባ ባለሥልጣኖችን በተደጋጋሚ በማነጋገር የስምምነት ሞዳሊቲዎችን ለሁለቱም ወገኖች ተቀባይነት ባለው መንገድ እንደገና በማስተካከል ላይ እንደሚገኙ ለማወቅ ተችሏል።</p>

<p>ከጥቂት ቀናት በኋላም የአልጄሪያ ልዑካን ቡድን ወደአዲስ አበባ መጥቶ በስምምነት ረቂቁ ላይ የጋራ ምክክር እንደሚያደርጉና ሁሉም ወገኖች በሚያደርጉት ሌላ ዙር የጋራ ምክክር ጉዳዩ የመጨረሻ መልኩን ሊይዝ እንደሚችል ለማወቅ ተችሏል።</p>

<p>አንድ በጉዳዩ ላይ ወሳኝ ሚና ያለው የምዕራብ አገር አምባሳደር «እመኑኝ ወደደም ጠላ ጦርነቱ አይካሄድም። በአጭር ጊዜ ውስጥ በአካባቢው ሰላም ይሰፍናል» ሲሉም ተደምጠዋል።</p>

<p>ይህ በእንዲህ እንዳለ በኢትዮጵያና በኤርትራ መካከል ለሁለተኛ ጊዜ ሁሉን አቀፍ ጦርነት እንዲደገም መንገዱ ከተከፈተ ውጤቱ ይበልጥ አውዳሚ ስለሚሆን የተባበሩት መንግሥታት ድርጅት ጠቅላላ ጉባዔ ባፀደቀው መግለጫ መሰረት ሕዝቦች ፤የሰላም መብት ያላቸው በመሆኑና ጦርነት በሰፈነበት ሁኔታ የሰብዓዊ መብቶች የመጣስ ዕድል ከፍተኛ ሆኖ በመገኘቱ ጦርነቱ እንዳይቀጥል የሚመለከታቸው ሁሉ የተቻላቸውን እንዲያደርጉ የኢትዮጵያ ሰብዓዊ መብቶች ጉባዔ (ኢሰመጉ) አስቸኳይ የሰላም ጥሪ አድርጓል።</p>

<p>ኢሰመጉ ይህንን ጥሪ ያደረገው ሰሞኑን ባወጣው 30ኛ ልዩ መግለጫ ነው። ኢሰመጉ ቀደም ሲል በ14ኛው መደበኛ መግለጫው ጦርነት «ሰዎችን ለሞትና ለአካል ጉዳት ከመዳረጉም በላይ የሕዝብ ሀብትን ያወድማል። የተጀመሩ የሰላም ጥረቶችን ይገታል። ያለቁትንም መና ያስቀራል። ብዙ እናቶችን አባቶችንና ልጆችን ያለረዳትና ያለጧሪ» ስለሚያስቀር ከየትኛውም የሰብዓዊ መብት ረገጣ የከፋ መሆኑን አመልክቶ እንደነበር ይታወሳል።</p>

<p>በአሁኑ ጊዜ በኢትዮጵያና ኤርትራ መካከል የተፈጠረው ግጭት ሁለት ዓመት ሲሞላው የቀረው ጥቂት መሆኑን ኢሰመጉ አመልክቶ «በነዚህ ባለፉት ወራት በሺዎች የሚቆጠሩ ተገድለዋል። የአካል ጉዳት አግኝቷቸዋል። ከነበሩበትም ተፈናቅለዋል። መጠኑ የማይናቅ የግልና የሕዝብ ሀብት ከመውደሙም ሌላ የልማት ጥረቶችም ተደናቅፈዋል። አሁን ደግሞ እጅግ የሚያሳስበው ጉዳይ የኢትዮጵያና የኤርትራ መንግሥታት ለሌላ ሁሉን አቀፍ ጦርነት እየተዘጋጁ መሆናቸው ነው። እንዲህ ያለ ሁሉን አቀፍ ጦርነት እንዲደገም መንገዱ ከተከፈተ ውጤቱ ይበልጥ አውዳሚ እንደሚሆን ኢሰመጉ ይሰማዋል። ይህም በመሆኑ ኢሰመጉ የተፈጠረው ግጭት ሰላማዊና ፍትሃዊ መፍትሔ እንዲያገኝ ለሚመለከታቸው ሁሉ ጥሪውን ለማሰማት ይፈልጋል» ብሏል።</p>

<p>እ.ኤ.ኤ በ1984 «ሕዝቦች ለሰላም ያላቸው መብት» በሚል ርዕስ የተባበሩት መንግሥታት ድርጅት ጠቅላላ ጉባዔ ያፀደቀው መግለጫ «ከጦርነት ነፃ የሆነ ሕይወት ከሀገሮች ቁሳዊ ብልጽግና ልማትና እድገት ቀዳሚ ዓለም አቀፋዊ መሠረት ሆኖ እንደሚያገለግልና በተባበሩት መንግሥታት የጸደቁት የሰው ልጅ ነፃነቶችና መብቶችም ሙሉ በሙሉ በተግባር እንዲውሉ እንደሚያስችል በማመን ሕዝቦች ለሰላማዊ ኑሮ ያላቸውን መብት ተግባራዊ ለማድረግ የሚያስችሉ ዘዴዎችን በሀገርና በዓለም አቀፍ ደረጃ ለማደራጀት በተቻላቸው ሁሉ እንዲረዱ» ይላል በማለት ጥሪውን አቅርቧል።</p>

<p>የኢትዮጵያ ሕገ መንግሥት አብዛኞቹን ዓለምአቀፋዊ የሰብዓዊ መብት ስምምነቶችን የተቀበለ በመሆኑ ሊከበር እንደሚገባውና ከነዚህም አንዱ ሕዝቦች ለሰላም ያላቸው መብት መሆኑን መግለጫው ጠቅሶ ከዚህም በላይ 2000 ዓ.ም የተባበሩት መንግሥታት «የዓለም አቀፍ የሰላም ባህል ዓመት» ተብሎ ስለታወቀ ይህንን ጥሪ ወቅታዊና ተገቢ እንደሚያደርገው አመልክቷል።</p>

<p>«ኢትዮጵያ ግጭቶች የበዙበት ረዥም ታሪክ ባለቤት ናት። ከነዚህ ግጭቶች አብዛኞቹ ወደሙሉ ጦርነት የተሸጋገሩ ነበሩ። የእነዚህ ሁኔታዎች ድምር ውጤትም ሀገሪቱን ለኋላቀርነት ዳርጐታል። ይህም በተራው ድህነት ገደብ የለሽ የሰብዓዊ መብቶች መጣስንና ሕግ አልባነትን ወልዷል። ለጦርነት የሚማገደው ሀብት ተደጋግሞ የሚመጣውን ድርቅና ረሃብ በሚገባ ለመቋቋም የሚደረገውን ጥረት ጨርሶ ውጤት አልባ ባያደርገውም በጣም አስቸጋሪ አደርጎታል» ያለው ኢሰመጉ «ረዥሙ የጦርነትና የወታደራዊ አምባገነን አገዛዝ ዘመን እንዳበቃ ኢትዮጵያውያን ለሰላም ለማህበራዊ ግንባታና ለእርቅ ጓጉተው ነበር። በአገር ውስጥ ሰላም እንደሰፈነ ከታዩት አዎንታዊ ውጤቶች መካከል አንዱ ለወታደራዊ ተግባር ይመደብ የነበረው ወጪ መቀነሱ ሲሆን ከዚህም ለማዳን የተቻለውን ሀብት ለኢኮኖሚያዊ ማህበራዊ ልማት ሥራዎች ማዋል መቻሉ ነበር። የአሁኑ የኢትዮጵያና የኤርትራ ግጭት ሲከሰት ግን የኢትዮጵያዊያን ፍላጎትና ተስፋ ባጭር ተቀጨ» በማለት የሰላም መታጣት ያስከተለውን ችግር አመልክቷል።</p>

<p>በጦርነቱ ምክንያት «እንደገና የሀገሪቱ ሃብት በጣም አስቸኳይ ከሆኑ የልማት መርሃ ግብሮች ወደሌላ አቅጣጫ ይዞር ጀምሯል። የኑሮ ውድነት ጨምሯል። በሺዎች የሚቆጠሩ ሕይወታቸውን አጥተዋል። አካላቸው ጎድሏል። አያሌ ቤተሰቦችን ተፈናቅለዋል። በልማት ላይ ሊውል ይችል የነበረ ብዙ የሰው ኃይል ለጦርነት ተሰልፏል። በአሁኑ ጊዜ ለብሔራዊ ደህንነት አስጊ ሁኔታ ተፈጥሯል የሚለው የተጋነነ ሰበብ መንግሥትን ተጠያቂ ለማድረግ አስቸጋሪ አድርጎታል። ጦርነት በሰፈነበት ሁኔታ የሰብዓዊ መብቶች የመጣስ ዕድል ከፍ ብሏል» በማለት ኢሰመጉ ገልጧል።</p>

<p>መግለጫው ከዚህም በማያያዝ «የኢትዮጵያና የኤርትራ ሕዝብ አንድነት በታሪክ ለአያሌ ጊዜ ሲፈተን ኖሯል። የሁለቱ አገር ሕዝቦች እነዚህ ፈተናዎች ቢያጋጥሟቸውም በመካከላቸው ውስብስብ በሆኑ ማህበራዊ፣ ኢኮኖሚያዊና ሌሎችም ግንኙነቶችና ትስስሮችን ለመፍጠር ችለዋል። የአሁኑ ግጭት በዚህ ግንኙነትና ትስስር ላይ እንደገና አደጋ ጋርጧል» ብሏል።</p>

<p>በመጨረሻም «በጠቅላላው ለመላው ሕዝብ በተለይ ደግሞ ለሲቪሉ ሕብረተሰብና ቀድም ሲልም ሆነ አሁን የሚከሰቱት ጦርነቶች በግለሰብ፣ በቤተሰብና እንዲሁም በሀገር ደረጃ የሚያስከትሉትን አስከፊ ውጤት እንዲመረምሩና በማኅበራዊ ባሕላዊና ታሪካዊ ግንኙነታቸው ያፈሯቸውን እሴቶች ተጠቅመው ለመፍታትና ለዘመናት በኢትዮጵያና በኤርትራ ሕዝብ መካከል የቆየውን ግንኙነታቸውን ለመጠገን ጥረት እንዲያደርጉ የኢትዮጵያ መንግሥት ግጭቱ ፍትሃዊ፣ ሰላማዊና ፈጣን መፍትሔ በሚያስገኙ ድርድሮች እና ውይይቶች በንቃት እንዲሳተፍ ዓለም አቀፉ ሕብረተሰብ ከዚህ ቀደም ካደረገው በላቀ ሁኔታ የሁለቱ ሀገሮች ግጭት በሰላም እና ፍትሐዊ በሆነ መንገድ የሚፈታበትን ብልሃት በመፈለጉና በጥረቱ እንዲያግዝ» ጥሪ አቅርቧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 9 ቀን 1992</a></p>

</body>
</html>	
