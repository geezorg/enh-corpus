<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደን ቃጠሎው ጥፋት እጅግ የከፋ ሆኖአል- በአሶሳ በኩል ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የደን ቃጠሎው ጥፋት እጅግ የከፋ ሆኖአል- በአሶሳ በኩል ተጀመረ</h1>

<h2 class="align-center">መዐሕድና ኦብኮ መግለጫ አወጡ</h2>


<p>በባሌና በቦረና ዞኖች የሰደድ እሳት 35.650 ሄክታር መሬት ላይ የሚገኝ የተፈጥሮ ደን ማውደሙንና የባሌውና የቦረናው ቃጠሎዎች ከተገናኙ ጥፋቱ እጅግ የከፋ እንደሚሆን የአካባቢው ነዋሪዎችና ባለሙያዎች አስታውቀዋል።</p>

<p>የካቲት 2 ቀን 1992 ዓ.ም በቦረና በአዶ ሻኪሶ በ10 ቀበሌዎች ውስጥ የተነሳው ቃጠሎ በዚያው አካባቢ በርካታ ደን በርካታ ወፍ ዘራሽ ቡና፣ የገበሬዎችን ልዩ ልዩ ተክሎች የቤት እንስሳት፣ የዱር አራዊት፣ በርካታ መኖሪያ ቤቶች ከነውስጥ ንብረታቸው ማውደሙ ታውቋል።</p>

<p>በዚሁ በቦረና ዞን በአዶ ሻኪሶ ወረዳ በአሥር ቀበሌዎች የተቀጣጠለው የሰደድ እሳት ወደሌሎች 4 ወረዳዎች እንዳይዛመት በአካባቢው የሚገኙ 5000 ገበሬዎችና 2000 የኦዳ ሻኪሶ ከተማ ነዋሪዎች ተማሪዎችና ጠቅላላ የመንግሥት ሰራተኞች ብርቱ መረባረብ ቢያደርጉም በ16 አቅጣጫዎች የተበተነውን እሳት ለመመከት ባለመቻሉ 23500 ሄክታር የተፈጥሮ ደን አውድሞ አሁንም በመንግሥት ይዞታ ሥር ወደሚገኘው ደንና ወደሌሎች ወረዳዎች በመዛመት ላይ መሆኑ ታውቋል።</p>

<p>የካቲት 7 ቀን 1992 ዓ.ም በባሌ ዞን መና አንጌቱ ወረዳ የተነሳው ቃጠሎ በበርበሬ፣ በሲናና በዲንሾ ወረዳዎች እየተስፋፋ ብዙ ሄክታር ደን አጥፍቶ ወደ ባሌ ተራሮች ብሔራዊ ፓርክ በመዛመት «ሰናቴ አምባ» ከተባለው አምባ ደርሶ ጐልፎ፣ ነቂትና ጉራቲ በተባሉ ቀበሌዎች 700 ሄክታር ከፓርኩ ሰሜናዊ ክፍል ያወደመ መሆኑን ከአካባቢው የመጡ ግለሰቦችና በስልክም ያነጋገርናቸው ባለሙያዎች አስረድተዋል።</p>

<p>ከዚህም ሌላ በጅማ ዞን በአጋሮና በበደሌ መሐል በተነሳው የሰደድ እሳት ጥድ የሚበዛበት የተፈጥሮ ደን ሲወድም እንደዚሁ በዚሁ ቃጠሎ በርካታ የኤሌትሪክ ምሰሶዎች በመውደቃቸው ከየካቲት 14 ቀን 1992 ዓ.ም ጀምሮ የበደሌ ከተማ የመብራት አገልግሎት ተቋርጦ እንደነበር ለማወቅ ተችሏል።</p>

<p>በአጠቃላይ በቦረናና በባሌ ዞኖች እስካሁን ድረስ 35.650 ሄክታር መሬት በቃጠሎው ሲወድም በተፈጥሮ ደኑ ውስጥ ይገኙ የነበሩ ከአንበሳ ጀምሮ በርካታ የዱር አራዊት ማለቃቸውን ለኢንዱስትሪና ለኢኮኖሚያዊ ጠቀሜታ ይውሉ የነበሩ እንደ ቀረሮ፣ ጥቁር እንጨት፣ ዋንዛና ሌሎች በቅርብ ጊዜ ይተካሉ የማይባሉ የሀገር ነባር ደኖች መውደማቸውን የግብርና ሙያ ባለሙያዎች በብርቱ ሀዘን ለጦቢያ ጋዜጣ ሪፖርተር ገልጠዋል።</p>

<p>በቦረናና በባሌ ዞኖች የተቀጣጠለው እሳት ወደ ሌላ እንዳይዛመት በሕዝብ ተሳትፎ የሚደረገው ርብርብ እስካሁን ውጤት ባለማስገኘቱና በኢትዮጵያ አየር ኃይል ቅኝት እየተደረገ የእሳቱን አካሄድ ለመቆጣጠርም የተሞከረው ሥራ ውጤተ ቢስ በመሆኑ ከውጭ መንግሥታትና ከዓለም አቀፍ በጐ አድራጊ ድርጅቶች የሚጠበቀው ኃይል ካልተገኘ በአገሪቱ ደን ላይ ብርቱ ጥፋት እንደሚደርስ ተነግሯል።</p>

<p>በተለይም የባሌውና የቦረናው የሰደድ እሳት ከተገናኘ በአገራችንላይ የሚደርሰው የተፈጥሮ ደን ውድመት፣ የቤት እንስሳትና የአራዊት እልቂት በእጅጉ ዘግናኝ እንደሚሆን ውስጥ አዋቂ የደን ባለሙያዎች ገልጠው «ማዕከላዊው መንግሥት ለጉዳዩ ልዩ ትኩረት ሰጥቶ በመንቀሳቀስ አገርን ያድን» በማለት አሳስበዋል።</p>

<p>ይኸው በደኖች ላይ የተጀመረው ሰደድ እሳት ከየካቲት 21 ቀን ጀምሮ በአሶሳ በኩል የተቀጣጠለ ሲሆን የገበሬ በቶችን አቃጥሏል። በኢሊባቡር አካባቢም ይነሳል ተብሎ በመፈራቱ ለሕዝቡ ማስጠንቀቂያ ተሰጥቷል።</p>

<p>የሰደድ እሳቱን መነሻ በተመለከተ አንዳንድ የተፈጥሮ ሀብት ሙያተኞች የዘንድር ድርቅ ስፋት ምልክት ነው። የእርጥበት መጥፋት ያስከተለው ሊሆን ይችላል ሲሉ አብዛኛው ህዝብ ግን ሰደዱ በአንድ ጊዜ በብዙ አካባቢ መጀመሩ የተፈጥሮ ሳይሆን የሌላ ምክንያት ምልክት ነው ይላሉ።</p>

<p>ይህንኑ በደቡብና ምዕራብ የደረሰውን የደን ውድመት አስመልክቶ የመላ አማራ ህዝብ ድርጅት «ሀገርን ከጥፋት መከላከል ብዙ ፈርጅ አለው» በሚል ርዕስ ባወጣው መግለጫ «ባሌ ውስጥ ዲንሾ፣ መናንጌ በተባለ ቦታ የካቲት 7 ቀን 1992 የጀመረው የደን ቃጠሎ ወደቦረና ወንዝ ተስፋፍቶ በሻኪሶ የ10 ቀበሌዎች እህልና እንስሳት ከፍተኛ ዕልቂት ደርሷል። ደን ወደአመድነት ተለውጧል። በጅማ ዞን በለጠ ጫካ የሚባል ታዋቂ ደን 40 ሄክታር ያህል ወድሟል። በቤንች ማጂ ዞን 14 ሄክታር በዘመናዊ ዘዴ የተተከለ የባህር ዛፍ ደን ነዷል። የ60 ገበሬዎች የበቆሎ ሰብልም ተቃጥሏል። ውድመቱ በጹሁፍ ሲሰፍር ቀላል ይመስላል። የወረዳዎችን ብዛትና ስፋት፣ ደኑ ሸፍኖት የነበረውን መሬት በእግር ዞሮ ማየት ግን የጥፋቱን ግዙፍነት ምን ያህል ባሳየ ነበር። ጥፋቱ አሁንም አልቆመም። የመገናኛ ብዙሃን በዜግነታቸው ከማቅረባቸው በቀር መንግሥት ይሆነኝ ብሎ የወሰደው እርምጃ ግን የለም። ለምን? የሚለውን ጥያቄ ሊመልሰው የሚገባው የሕወሃት/ ኢሕአዴግ መንግሥት ብቻ ነው» ብሏል።</p>

<p>መግለጫው በመቀጠልም «የደኑ ቃጠሎ መጀመሩ እየታወቀና አገር እየጠፋ በሚሊዮን የሚቆጠር የደን ሀብትና የሰዎች አዝመራ እየነደደ የቤትና የዱር እንስሳት እያለቁ ሕወሓት/ኢህአዴግ እጅግ ውዱን ድግስና ርችቱን በመቀሌ ከተማ ያስተናግድ ነበር። የቴሌቪዥን መክፈቻው የካቲት 11 ለወያኔ በዓል የሚተኮሰው ርችት ነው። በመጽሐፍ ቅዱስ ብሉይ ኪዳን ውስጥ እየጨፈሩ እንዳለቁት ኃጢአተኞች መሆኑ ነው» በማለት ገልጧል።</p>

<p>መግለጫው አያይዞም «ይህ የወያኔ ድርጊት የደርግን የስብሰባ አዳራሽ ግንባታና የውስኪ ጋጋታ ያስታውሰናል። በ1976 ከፍተኛ ረሃብ በነበረበት ወቅት ደርግ በ12 ሚሊዮን አዳራሽ እያሠራ፣ ለፖርቲው ምሥረታ ቁጥር ሥፍር የሌለው ውስኪ ወደ ሀገር ውስጥ ያስገባ ነበር። ዛሬም ኢህአዴግ 8 ሚሊዮን ሕዝብ በከፍተኛ ረሀብ ውስጥ እያለ ሀገራችን በጦርነት ተወጥራ ውድ ልጆችዋ እንደቅጠል እየረገፉ በዚህን ያህል ጊዜ ይተካል የማይባል ደን በእሳት እየወደመና አሁንም እሳቱ እየተስፋፋ ሰብልና ብርቅዬ አራዊት እየተቃጠሉ በሺ ለሚቆጠሩ እንግዶች መደገሱ፣ ለበዓሉ ማድመቂያ ሰልፍ እያዘጋጀ ርችት በመተኮስ ሐውልት ሰርቶ ማስመረቁ ሕወሓት/ኢሕአዴግ የመንግሥትነት ኃላፊነቱነ እየተወጣ ነው? ወይንስ የጠላትነት ሚናን እያስተናገደ?» በማለትም ጠይቋል።</p>

<p>«ወያኔ ለሕዝብና ለሀገር፣ ለማይተካው ለተፈጥሮ ሀብት፣ ለተለፋበት የገበሬዎች ሰብል የሚያስብ ቢሆን ኖሮ የተለያዩ የሀገር ውስጥ አባላትን አስተባብሮ እሳቱን ሊያጠፋ በሞከረ ነበር። ዓለም አቀፍ ዕርዳታ ጠይቆ ርዳታ ባገኘ ነበር። ከዘመቻ ውጭ ያለውን ወታደር እንደ አንድ ኃይል እሳቱን እንዲያጠፋ ያደርግ ነበር። ከዚህ ይልቅ የወያኔ/ኢሕአዴግ ባለሥልጣናት ሕዝብን በመፍራት ሥጋት የተቀሰፉ በመሆኑ ለእነሱ ደህንነት በመንገድ ውጠራ ተሰማርቷል። በደቡብ ኢትዮጵያ ግዛቶች የሕዝብን ነፃ እንቅስቃሴና የመብት ጥያቄ በመገደብ ተግባር ተጠምዷል። ይህ ባይሆንና ለበጐ ተግባር ቢዘምት ኖሮ ቃጠሎው ከመስፋፋት በተገታ ነበር» በማለት መግለጫው አስረድቷል።</p>

<p>«ከቶ ይህን ግፍ ምን ይሉታል? የኢትዮጵያ ህዝብ ለዚህ ጉዳይ ተገቢውን ትኩረት ሊሰጠው ይገባል። ሕዝቡ ዳር ቆሞ የሚመለከተው ሳይሆን በኤርትራ መደፈሩ በልቡ የጫረውን ጥያቄ ዓይነት የተፈጥሮ ደኑ በታዛቢ ማጣት መውደሙን ተጠያቂ ሊያደርገው የሚገባውን አካል መፈለግ አለበት። መዐሕድ ከዚህ ባሻገር ዓለም አቀፉ ሕብረተሰብ ከዚህ የተፈጥሮ ጥፋት ይታደገን ዘንድ ጥሪ ያቀርባል» በማለት መግለጫውን ደምድሟል።</p>

<p>በሌላ በኩል ደግሞ የኦሮሞ ብሔራዊ ኮንግረስ (ኦብኮ) በበኩሉ ባወጣው መግለጫ «የኦሮሞ ህዝብ ለሀገሪቱ ኢኮሎጂ ካበረከተው ገፀ በረከት አንዱ አካባቢውን የመንከባከብና ለትውልድ ማስተላለፍ ባህሪይ ነው። ይህ ባህርይ በገዳ አስተዳደር ሥርዓት ውስጥ ተደንግጐ ይገኛል። በኦሮሚያ ውስጥ በተለያዩ ዞኖች እንደብርቅዬ የሚታየው የደን ሀብት እንደዚሁም በውስጥ ላሉት የዱር እንስሳትና አዕዋፋት እንክብካቤው ከሕዝቡ እምነትም ጋር የተሳሰረ በመሆኑ ለአገሪቱ አየር ፀባይ ያደረገው አስተዋፅኦ የኦሮሚያ ክልል ለተቸገረ የሀገሪቱ ሕዝብ ሁሉ መጠለያ ሆኖ በማገልገል ላይ ይገኛል።</p>

<p>«ከቅርብ ጊዜ ወዲህ በባሌ፣ በቦረና፣ በጂማ ዞንና በምሥራቅ ወለጋ አካባቢ በደን ሀብትና በውስጡ ባሉት የዱር አራዊቶች ብርቅዬ አዕዋፋት ላይ እየደረሰ ያለው ውድመት እጅግ በጣም አሳሳቢ ሆኗል። የአካባቢው ሕዝብ እሳቱን ለማጥፋት የሚያደርገው መፍጨርጨር ብቻውን ያስገኘለት ፋይዳ የለም። በመንግሥትም በኩል ለዚህ ጉዳት ትኩረት በመስጠት የተደረገው እንቅስቃሴም በግልፅ ያልታየ በመሆኑ ሁኔታው ትኩረት ያጣ አስመስሎታል። ይህንን አካባቢውን የሚያራቁትና ኢኮሎጂን የሚያበላሽ ውድመት ለመቋቋም የኦሮሞ ሕዝብ ያደረገውን ትብብር ይበልጥ እንዲቀጥልበት የኦሮሞ ብሔራዊ ኮንግረስ እያሳሰበ፣ ሌሎችም ከኦሮሞ ሕብረተሰብ ጋር ተሳስሮ የሚኖረው የሀገሪቱ ሕዝብ በዚህ ላይ ትኩረት በማድረግ እሳቱን ለማጥፋት በዘመቻው ተሳታፊ ለመሆን እንዲነሳ ኦብኮ ጥሪ ያደርጋል» ብሏል።</p>

<p>መንግሥት ለእሳቱ መንስኤ ሊሆኑ የቻሉትን ሁኔታዎች ሁሉ በማጣራት ለደረሰው የአገር ሀብትና ውድመት ተጠያቂዎችን ለሕዝብ እንዲያጋልጥ ኮንግረሱ እያሳሰበ ከመንግሥትና ሕዝብ አቅም በላይ የሆነውን ይህን ጥፋት በመከላከሉና ቁጥጥር ሥር በማዋሉ ረገድም ዓለም አቀፍ ዕገዛ እንዲገባበት ጥሪውን በይፋ እንዲገልፅ የኦሮሞ ብሔራዊ ኮንግረስ አበክሮ ይገልጻል» ብሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 23 ቀን 1992</a></p>

</body>
</html>	
