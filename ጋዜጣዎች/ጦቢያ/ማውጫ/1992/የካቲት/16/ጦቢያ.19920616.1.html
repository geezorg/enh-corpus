<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትግራይ ክልል የጤና ሽፋን ከ50% በላይ አደገ የኢንዱስትሪ ምርትም ጨምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የትግራይ ክልል የጤና ሽፋን ከ50% በላይ አደገ የኢንዱስትሪ ምርትም ጨምሯል</h2>


<p>የትግራይ ልማት ማኅበር (ትልማ) ባወጣው ዕቅድ መሰረት የትግራይን ሕዝብ ጤናማና አምራች የማድረግ ሰፊ እንቅስቃሴ እየተከናወነ ሲሆን ድርጅቱ ከመንግሥት ጋር በመተባበር ባለፉት 10 ዓመታት 3 ተጨማሪ ሆስፒታሎች አንድ የጤና ማዕከልና 62 ክሊኒኮች ሲገነቡ ከመንግሥት ባንኮችና ከልዩ ልዩ ምንጮች በተገኘ ፋይናንስም አራት ታላላቅ ፋብሪካዎች መተከላቸውን ለማወቅ ተችሏል።</p>

<p>ከትግራይ ልማት ማህበር (ትልማ) የተገኙትና ሰሞኑን የተከበረው የሕወሐት 25ኛ ዓመት በዓል ምክንያት በማድረግ ይፋ በመሆን ላይ ያሉ መረጃዎች እንደሚያመለክትቱት ቀደም ሲል በመቀሌና በአክሱም ከነበሩት ሁለት ሆስፒታሎች በተጨማሪ በደቡብ ትግራይ ለሚገኘው 800 ሺህ ሕዝብ አገልግሎት ይሰጣል ተብሎ የተገመተው የማይጨው ሆስፒታል፣ በምዕራብ ዞን ለሚገኘው 25ሺ ሕዝብ እንዲያገለግል የታቀደው የሰለክላካ ጤና ማዕከል፣ የእንዳ ስላሴ ሆስፒታልና የመቀሌ ሪፈራል ሆስፒታል የተሰሩ ሲሆን በትግራይ ገጠሮች ደግሞ 62 ክሊኒኮች ተገንብተዋል።</p>

<p>በጤና አገልግሎት የሰው ኃይልን በማዘጋጀት በኩል 69 የልምድ አዋላጆች ሰልጥነውና የመረጃ መሣሪያ ታጥቀው ለ65 ሺ እናቶች ቅድመ ወሊድና የወሊድ አገልግሎት በመስጠት ላይ ናቸው። በጠቅላላው በአሁኑ ጊዜ የትግራይ የጤና አገልግሎት ሽፋን ከ50% በላይ ከፍ ብሏል።</p>

<p>በኢንዱስትሪ ግንባታ በኩል ደግሞ በትግራይ ባለፉት 8 ዓመታት ብቻ አራት ታላላቅ ፋብሪካዎች የተገነቡ ሲሆን ይህ ቁጥር በግል ኢንቬስተሮች የተገነቡትንና በጅምር ላይ ያሉትን አይጨምርም። ከተገነቡት ከፍተኛ ኢንዱስትሪዎች መካከል ተገንብቶ ማምረት ከጀመረ ሶስተኛ ዓመቱን የያዘው አዲስ የመድኃኒት ፋብሪካ፣ አልሜዳ ጨርቃጨርቅ ፋብሪካ፣ መስቦ የሲሚንቶ ፋብሪካና መስፍን ኢንዱስትሪያል ይገኙበታል።</p>

<p>በትግራይ መልሶ ማቋቋሚያ ፈንድ (ኤፈርት) በ156 ሚሊዮን ብር ካፒታል እ.ኤ.አ በ1995 ለተቋቋመው የአዲስ የፋርማሲ ውጤቶች ፋብሪካ ማኅበር ማጠናከሪያ ከኢትዮጵያ ንግድ ባንክ የመንቀሳቀሻ ተጨማሪ 210 ሚሊዮን ብር ብድር እንዲፈቀድለት ጥያቄ ቀርቦ አወዛጋቢ ሁኔታ ተፈጥሮ እንደነበር የባንኩ ውስጥ አዋቂ ምንጮች ይገልጣሉ። የችግሩ መነሻ ቀድሞ ፋብሪካው አዲግራት ላይ ሲመሰረት ለመንቀሳቀሻ ከባንኩ የወሰደውን ከ100 ሚሊዮን ብር የማያንስ ብድርና ወለድ አንዴም ሳይከፍል አዲስ የብድር ጥያቄ በመቅረቡ ነበር።</p>

<p>ከጠቅላይ ሚኒስትሩ ቢሮ በተሰጠው በዚሁ ትዕዛዝ መሰረት የሶስቱ ባንኮች ማለት የኢትዮጵያ ንግድ ባንክ፣ የኮንስትራክሽንና ቢዝነስ ባንክና የልማት ባንክ ዋና ሥራ አስኪያጆች ባደረጉት የጋራ ስብሰባ የፋብሪካውን እንቅስቃሴ በአጭር ጊዜ ውስጥ አጥንቶና ብድሩ ስለሚፈቀድበት ሁኔታ ሪፖርት የሚያቀርብ አንድ ኮሚቴ ከሶስቱም ባንኮች አዋቅረው አባላቱን ወደ አዲግራት የመድኃኒት ፋብሪካ ልከው ነበር።</p>

<p>ኮሚቴው ወደ ፋብሪካው በመንቀሳቀስ የሚፈለገውን መረጃ አጠናቅሮ ሪፖርት ማቅረቡን ምንጮቹ ገልጠው የተጠየቀውን ተጨማሪ ብድር ለፋብሪካው የመስጠቱ ኃላፊነት የኢትዮጵያ ንግድ ባንክ ሆኖ የውሳኔውን ሀሳብ የሚሰጡት የሶስቱም ባንኮች የበላይ ኃላፊዎች መሆናቸው ግን አነጋጋሪ ሆኖ እንደነበር ለማወቅ ተችሏል።</p>

<p>በ102 ሚሊዮን ብር ከፍተኛ የውሃ ግድብ የተሰራለትና በ599 ሚሊዮን ብር የተገነባው አልሜዳ ጨርቃጨርቅ ፋብሪካ በአሁኑ ጊዜ ምርቱን ለውጭ ገበያ ጭምር እያቀረበ የሚገኝ ሲሆን መስፍን ኢንዱስትሪያል የአምቼን፣ የአቃቂ መለዋወጫና የእጅ መሳሪያዎችንና የሌሎችንም የመሀል አገር የግልና የመንግሥት ፋብሪካ ምርቶችን በመተካት ላይ ይገኛል። መስፍን ኢንዱስትሪያል ባለፉት 6 ወራት 500 የነዳጅ ቦቴዎችን ያመረተ ሲሆን በዚህም ክንዋኔው 150 ሚሊዮን ብር የውጭ ምንዛሪ አድኗል። ፋብሪካው በዓመት 300 የጭነት መኪናዎችን ከነተሳቢያቸው የመገጣጠም ችሎታ ያለው ነው።</p>

<p>በደርግ ዘመን ከፍተኛ የውጭ ምንዛሬ የተገነባውና በአካባቢው አገሮች ተወዳዳሪ የለውም የተባለለት የአቃቂ መለዋወጫና የእጅ መሳሪያዎች ማምረቻ ፋብሪካ በገበያ እጦትና ሞያተኞችም እየሸሹት በመምጣታቸው ችግር ያለበት ሲሆን በ1992 ለሽያጭ ይቀርባሉ ከተባሉት 42 ፋብሪካዎች አንዱ ነው።</p>

<p>በክልሎች መካከል የተዛባና ኢፍትሐዊ የሆነ የልማት ስርጭት የመኖሩ ጉዳይ ሕዝቡን በስፋት ሲያነጋግር የቆየ ሲሆን አቶ አሰፋ ማሞ የተባሉ የሕወሓት ነባር ታጋይ በእፎይታ ጋዜጠኛ ይህንኑ ጥያቄ ተጠይቀው «በመጀመሪያ በዚህ በተጠቀሰው አባባል ስፋት እጠራጠራለሁ ብዙዎቹ ክልሎችን ስለማይዳስሷቸው ሊሆን ይችላል እንዲህ ዓይነቱን የሰላ ትችት የሚያራምዱት። አለማየትና አለመገምገም ነው። በእርግጠኝነት መናገር የሚቻለው ግን በብዙ ክልሎች ብዙ የልማት ስራ መከናወኑንና ውጤቶች መመዝገባቸውን እናያለን።</p>

<p>ሌላው በጐ ባልሆነ መልኩ ስለትግራይ ልማት ማህበር በተለያዩ የግል ፕሬሶች ላይ ይነዛል። በመሆኑም ለዚህ አባባል መነሻ የዚህ መሰሉ በጐ ያልሆነ አመለካከት የሚያሳድረው ተፅዕኖ ቀላል አይሆንም። እራሱ የትግራይ ሕዝብ ተመክሮና ድርጅቱ የረዥም ዓመት የአደረጃጀት ልምድ ያካበት ከክመሆኑ አንፃር ከሌሎች ክልሎች ይበልጥ ሻል ብሎ ሊታይ ይችላል።</p>

<p>ስለዚህ ከዚህ አንፃር የሚታይ እንጂ በሌሎች ክልሎች ልማቶች የሉም ማለት አይደለም። እንደውም በብዙ ክልሎች ዘንድ አበረታችና የሚያስደስት የልማት እንቅስቃሴ እየታየ ያለው። ለምሳለ እንደ አማራው ክልል የመሳሰሉና በሌሎች እጅግ በጣም ብዙ ሥራዎች እየተሰሩ ነው ያሉት» (እፎይታ ጋዜጣ ቁ.159) ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 16 ቀን 1992</a></p>

</body>
</html>	
