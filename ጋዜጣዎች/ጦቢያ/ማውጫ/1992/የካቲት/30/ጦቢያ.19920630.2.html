<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲሱ ሥርዓተ ትምህርት ተግባራዊነት ፈታኝ ሆኖአል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲሱ ሥርዓተ ትምህርት ተግባራዊነት ፈታኝ ሆኖአል</h1>


<p>ከአንድ ዓመት በኋላ ማለትም በ1993 በ10ኛ ክፍል አጠቃላይ ትምህርትን ለማጠናቀቅ ብሔራዊ ፈተና በመስጠት ሙሉ በሙሉ ሥራ ላይ ይውላል ተብሎ የሚጠበቀውን አዲሱን የትምህርትና ሥልጠና ፖሊሲ ወደተግባር ለመተርጐም በመካሄድ ላይ ባለው ሂደት ፖሊሲ አውጭዎችና አስፈፃሚዎች ፈታኝ ሁኔታ ውስጥ እንደሚገኙ የትምህርት ሚኒስቴር ውስጥ አዋቂ ምንጮች አስታወቁ።</p>

<p>በአዲሱ የትምህርት ፖሊሲ መሰረት በ10ኛ ክፍል መጨረሻ በሚሰጠው ብሔራዊ ፈተና አማካይ ከፍተኛ ውጤት(ኣ) የሚያገኙት ለሁለት ዓመት የመዘጋጃ ትምህርት ወስደውና ለ3 ዓመት የኮሌጅ ትምህርት ተምረው የመጀመሪያ ዲግሪ የሚያገኙ ሲሆን በአስረኛው ክፍል ማጠናቀቂያ ፈተና በአማካይ መካከለኛውን ውጤት (ብ) የሚያገኙት የሁለት ዓመት (10+2) ዝቅ ያለ አማካይ ውጤት (ጭ) የሚያገኙት የአንድ ዓመት (10+1) የቴክኒክና ሙያ ትምህርት በመውሰድ ወደሥራ ለመሰማራት እንደሚዘጋጁ ለማወቅ ተችሏል።</p>

<p>የዚህን ፖሊሲ ተግባራዊነት በተለይ ለከፍተኛ ትምህርት ከሚያልፉት በመለስ ያሉትን ተቀብሎ በማዘጋጀት በኩል መከናወን ያለባቸው ተግባሮች ላይ የተወያየ ስብሰባ ባለፈው የካቲት 21 እና 22 ቀን 1992 ዓ.ም በትምህርት ሚኒስቴር ተጠርቶ የነበረ ሲሆን የሚኒስቴሩ ባለሥልጣኖችና የየክልሎች የትምህርት አመራር ሹማምንት ተሳታፊ ሆነዋል።</p>

<p>ለፖሊሲ አውጭዎችና አስፈፃሚዎች ፈታኝ ሆኖ የቀረበው ችግር በአዲሱ ሥርዓተ ትምህርት ውስጥ ያለፉት ተማሪዎች እክማስተማሪያ መጻሕፍትና ከመምህራን እጥረት የተነሳ በቂ ዝግጅት አለማድረጋቸው ተማሪዎቹ ከትምህርት በሚለዩበት ጊዜ ለግላጋ ወጣቶች (በ15 እና በ18 መካከል) መሆናቸውና ለአዲሱ ዕቅድ ተፈፃሚነት በማሰልጠኛ ተቋማት እንዲሁም በሥርዓተ ትምህርት በቂ ዝግጅት የአለማድረጉ ጉዳይ ነው።</p>

<p>ወደከፍተኛ ትምህርት ተቋማት የሚሸጋገሩትን ለመቀበል፣ የመዘጋጃና የመደበኛ ትምህርት ለመስጠት አስፈላጊውን ዝግጅት እንዲያደርጉ ለከፍተኛ ትምህርት ተቋማት መመሪያ የተሰጠው በቅርቡ ነው። በአዲሱ ሥርዓተ ትምህርት አሰጣጥ ተገቢው ደረጃ ያላቸው መምህራንና የማስተማሪያ መጻሕፍት እጥረት በከፍተኛ ደረጃ ይታይ ስለነበር ፈተናውን ምን ያህሉ ያልፉታል? የሚለው አጠያያቂ ሆኗል። በተለይ ከአዲስ አበባ ውጭ በአፍ መፍቻ ቋንቋ ትምህርቱ በተሰጠባቸው አካባቢዎች በመምህራን እጥረትና በመማሪያ መጻሕፍት በወቅቱ አለመድረስ ምክንያት ትምህርቱ አልተሰጠም ብሎ መደምደም እንደሚቻል ምንጮቹ ይናገራሉ።</p>

<p>በሁለት ደረጃ ማለትም 10+2 እና 10+1 የቴክኒክና ሙያ ትምህርት በመስጠት ረገድ የትምህርት ተቋሞች አለመደራጀት፣ የሥርዓተ ትምህርትና የመምህራን አለመኖር ፈታኝ ሆኖ ቀርቧል። በአዲስ አበባ ዩኒቨርስቲ የቴክኒክና የንግድ ሥራ በዲፕሎማ ደረጃ ትምህርት ሲሰጡ የነበሩ ተቋሞች ተዘግተው መምህራኑ የተበተኑት በቅርቡ ሲሆን የዩኒቨርስቲው አንዳንድ የትምህርት ዘርፎች የቴክኒክና ሙያ መምህራንን እንዲያሰለጥኑ አስቸኳይ መመሪያ ተሰጥቷቸዋል።</p>

<p>በአሁኑ ጊዜ በትምህርት ሥርዓቱ ውስጥ ካሉት ተማሪዎች ብዛት አንፃር ከላይ የተነሱት ችግሮች በቂ ዝግጅት ተደርጐ መፍትሔ ካላገኙ በቀር ከ15- 18 ዓመት ዕድሜ ያላቸው ወጣቶች ሥራ ሊያገኙ በማይችሉበት የዕድሜ ክልል ከትምህርት መውጣታቸው ከፍተኛ ማህበራዊ ችግር ሊፈጥር እንደሚችል ተገምቷል።</p>

<p>በዚህ ምክንያት ከጋምቤላ በቀር ሁሉም ክልሎች ለአዲሱ የትምህርት ፖሊሲ ተግባራዊነት ዝግጁ አለመሆናቸውን በመግለጽ የፖሊሲዎች አፈፃፀም የመሸጋገሪያ ወቅት ሊኖረው ይገባል የሚል ሃሳብ አቅርበዋል። ለምሣሌ ከላይ በተጠቀሰው ስብሰባ የደቡብ ሕዝቦች ተወካይ በ1993 መጨረሻ በክልሉ 64 ሺ የ10ኛ ክፍል ተማሪዎች ይኖራሉ ተብሎ እንደሚገመት ገልጠው 10 ሺህ ያህሉ የአዲሱ ሥርዓት ተጠቃሚዎች ይሆናሉ ቢባል ቀሪዎቹ ለግላጋ ወጣቶች ምን ይሆናሉ? ሲሉ ጠይቀዋል።</p>

<p>የፖሊሲው ባለቤት የሆኑት የትምህርት ሚኒስቴር ባለሥልጣኖች ግን «መንግሥት ከ10ኛ ክፍል በኋላ ነፃ ትምህርት የመስጠት ግዴታ የለበትም» የሚል አቋም ይዘዋል። ከጉዳዩ አሳሳቢነት የተነሳ ምናልባትም በጠቅላይ ሚኒስትሩ ሊመራ የሚችል አንድ አገር አቀፍ የምክክር ስብሰባ በመጋቢት ወር ሁለተኛ ሳምንት መጀመሪያ ላይ ይጠራል ተብሎ የሚጠበቅ ሲሆን በተከታታይም ከንግዱ ሕብረተሰብና ኢንቨስተሮች ጋር ስብሰባዎች እንደሚደረጉ ለማወቅ ተችሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 30 ቀን 1992</a></p>

</body>
</html>	
