<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ/አ ዩኒቨርስቲ ተማሪዎች ሰደድ እሳቱን ለማጥፋት በዘር ማዝመቱን ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአ/አ ዩኒቨርስቲ ተማሪዎች ሰደድ እሳቱን ለማጥፋት በዘር ማዝመቱን ተቃወሙ</h2>


<p>በኦሮሚያ ክልል በቦረናና በባሌ ዞኖች የተከሰተውን የሰደድ እሳት ለማጥፋት የኦሮሚኛ ቋንቋ ተናጋሪ ተማሪዎችን ብቻ ማዝመቱን አጥብቀው በመቃወም የአገራችንን የጋራ ችግር የዩኒቨርስቲው ተማሪ ሊዘምት የሚችልበት ሁኔታ በአስቸኳይ እንዲመቻች ጠይቀዋል።</p>

<p>በዩኒቨርስቲው የተማሪዎች ኅብረት ሰብሳቢነት ተማሪዎቹ የካቲት 27 ቀን 1992 ዓ.ም ከቀኑ 8 ሰዓት ጀምሮ በስድስት ኪሎ የልደት መሰብሰቢያ አዳራሽ ባደረጉት ስብሰባ ዩኒቨርስቲው የረከሰ የጐሳ ፖለቲካ የሚራገብበት ስላልሆነ በአንድነት ተሰማርተን የበኩላችንን አስተዋጽኦ እናበርክት ብለዋል።</p>

<p>በአሁኑ ጊዜ በአገሪቱ ላይ ካሉት ችግሮች ሁሉ የከፋ ችግር መግጠሙን የጠቀሱት ተማሪዎቹ በዘመቻ ሊያመጡ የሚችሉት ለውጥ ካለና ቢነገራቸው ለመንቀሳቀስ ዝግጁ ሆነው በመጠባበቅ ላይ እንደሚገኙ አስታውቀዋል።</p>

<p>ተማሪዎቹ አገሪቱን እንመራለን የሚሉ ወገኖች ለተከሰተው የሰደድ እሳት ምንም ትኩረት አለመስጠታቸው በተለይ የሕዝብ ተወካዮች ምክር ቤት ለዚህ ከአገር አልፎ ለዓለምም ጭምር አሳሳቢ በሆነ ጉዳይ ላይ ተነጋግሮ አፋጣኝ እርምጃ እንዲወሰድ ያለማድረጉ እንዳሳዘናቸው ገልፀዋል።</p>

<p>ችግሩን በአፋጣኝ ለህዝብ ዓይንና ጆሮ ማድረስ የሚጠበቅባቸው የመንግሥት ሬዲዮና ቴሌቪዥንም እሳቱ እንደተጀመረ ለብዙ ቀናት በቂ የአየር ሽፋን ሳይሰጡት መቅረታቸውን ያስታወቁት ተማሪዎቹ እንዲያውም ዜናው መሰማት የጀመረው ቃጠሎው ከተነሳ ከ13 ቀናት በኋላ እንደነበር አስረድተዋል።</p>

<p>«በፌዴራል መንግሥቱ ላይ ግፊት እናድርግ፣ አቅም ከሌለው ወደ ዓለም አቀፍ ኅብረተሰብ ይጩህልን» ያሉት ተማሪዎቹ ሰደድ እሳቱ ከጠፋ በኋላ እስካሁን ለደረሰው ጥፋት ተጠያቂው ማን እንደሆነ እንጠይቃለን ብለዋል።</p>

<p>አንዳንድ ቀደም ሲል በሥርዓቱ ፖለቲካ አራማጅነታቸው የሚታወቁ ተማሪዎች «አስፈላጊ ከሆነ እንዘምታለን» የሚል ሃሳብ ሲሰነዝሩ ተማሪው በጩኸት አስቀምጧቸዋል።</p>

<p>ቀደም ሲል ከግብርና ሚኒስቴር የመጡ የደን ባለሙያዎች ለተማሪዎቹ ባደረጉት ገለጻ በሻኪሶ አካባቢ በአራት ወረዳዎችና በባሌ ጥቅጥቅ ደኖች ውስጥ የተከሰተው እሳት የእርሻ መሬት ለማስፋት ወይም ማር ለመቁረጥ ደን ውስጥ ገብተው እሳቱን እዚያው ትተው በተመለሱ ገበሬዎች ሊሆን ይችላል የሚል ግምት መኖሩን ጠቅሰው በዳር አካባቢ ያለውን በሰው ኃይል ርብርብ ለማጥፋት ጥረት እየተደረገ መሆኑን አብራርተዋል። ጠቅጣቃና ሰው የማይገባበትን ወይም የማይደርስበትን ልድረስበትም ቢል ለአደጋ የሚያጋልጠውን በሂሊኮፕተሮችና በሌሎችም ዘመናዊ ቴክኖሎጂዎች ለማጥፋት የሚቻልበት መንገድ እየተፈለገ መሆኑን አብራርተዋል።</p>

<p>በቦታው ተገኝተን የበኩላችንን ድርሻ እናበርክት ለሚለውም የተማሪዎቹ ጥያቄ ባለሙያዎች በብሔራዊ ደረጃ እስከ ወረዳ ድረስ ኮሚቴ መቋቋሙን ጠቁመው በሎጅስቲክ በኩል ማለትም በምግብና በትራንስፖርት አቅርቦት እንዲሁም በጤና ረገድ ብዙ ችግሮች ሊያጋጥሙ እንደሚችሉ በመግለጽ ጥያቄውን ለብሔራዊ ኮሚቴው እንደሚያቀርቡላቸው አስታውቀዋል።</p>

<p>የዓለም አቀፉ የእሳት መከላከያ ብርጌድ በኢትዮጵያ መከላከያ ኃይል እየታገዘ የእሳት መከላከል ሥራውን በሚቀጥሉት ቀናት ውስጥ እንደሚጀመር ሲገለፅ እሳቱን ለመቆጣጠር መጪዎቹ አሥር ቀናት ለሚደረገው ጥረት 30ሺ የአሜሪካ ዶላር እንደሚያስፈልግ አመልክተዋል።</p>

<p>ቃጠሎው በአሁኑ ወቅት በአካባቢው ብቻ የሚገኙ ከሌላው ዓለም እየጠፉ ባሉትና «የአፍሪካ ዛፎች» በመባል በሚታወቁት ደኖች እንዲሁም እንደቀይ ቀበሮ፣ የምኒልክ ዱኩላና ኒያላ ባሉት ብርቅና ድንቅ የዱር እንስሳት ላይ ጉዳት እያደረሰ መሆኑን ዳይሬክተሩና የደን ባለሙያዎች ገልጸዋል።</p>

<p>ሰደድ እሳት በአካባቢው ዝናብ ቢዘንድ ሊጠፋ እንደሚችል የገመቱት ባለሙያዎች አሁን ባለው ሁኔታ ግን በአካባቢው ውሃ ካለመኖሩም ባሻገር ሞቃታማው አየር የሚደረገውን ጥረት ሁሉ በመግታት ላይ እንደሚገኝ ለተማሪዎቹ አስረድተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 30 ቀን 1992</a></p>

</body>
</html>	
