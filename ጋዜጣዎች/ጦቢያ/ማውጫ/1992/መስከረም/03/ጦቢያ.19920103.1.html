<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰሚ ቢኖር እንናገራለን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">ሰሚ ቢኖር እንናገራለን</h2>


<p>ፕሬስ ያለምንም ማጋነን፣ ያለ ወገናዊነትና ያለፍራቻ ዕውነትን፣ የሕዝብ ሀቅን ማውጣት እንዳለበት መገንዘብ የጋዜጠኝነት «ሀሁ» ነው። ይህንኑ የሙያ ግዴታ መሠረት በማድረግ የጦቢያ እትሞች አዘጋጆችና መላው የነፃ ፕሬስ ቤተሰቦች በዚች አገር እየተጣመመ ያለውን ዕውነት፣ በጥቂቶች ፍላጐት እንደገና እየተፃፈ ያለውን የአገራችንን የረጅም ዘመን አኩሪ ታሪክ ወደተገቢ መስመሩ ለማምጣት ባለፉት ስምንት ዓመታት ያልከፈሉት መስዋዕትነት የለም። ብዙዎች የዕውነትን አሸናፊነት ለማስረገጥ ተገድለዋል፣ እስር ቤት ተወርውረዋል፣ ከአገር ተሰደዋል።</p>

<p>ጩኸታቸው ግን የምድረ በዳ ጩኸት ሆኖ አልቀረም። ከልብ ይሁን ከአንገት በላይ ባናውቅም የትናንት የሁለት ጐራ ሰዎች አንድ ቋንቋ እየተናገርን ነው። አገራችን የረጅም ጊዜ ባለታሪክ የመሆኗ ጉዳይ በስፋት እየተነገረ ነው። ትናንትም ሆነ ዛሬ ይህችን አገር ሊበታትኑ የተሰለፉ ጠላቶች የመኖራቸው ሀቅ እየወጣ ነው። የኢትዮጵያዊነት መንፈስ በጠባብ ብሔረተኞችና በብሔር ትምክህተኞች ልብ እንደአዲስ እየተዘራ ነው። ክብርና ሞገስ ለአንድነት ለሚታገሉ ሁሉ ይሁንና የአንድ አገርነትና የኢትዮጵያዊነት ብርሃን እየፈካ መጥቷል። እውነት እያሸነፈች ነው። ሰሚ ካለ ዛሬም ወደፊትም ስለዕውነት እንናገራለን። ለዛሬ ስለአንድ ሌላ ዕውነት እንነጋገር። ለመነጋገርም እንጠይቅ። በአገራችን መንግሥትና ሕዝብ ምን ያህል ተቀራርበዋል?</p>

<p>በመሠረቱ ስለመንግሥት ስንነጋገር መነሻ የምናደርገው በሕዝብ ፍላጐት ላይ የቆመና በሚያራምዳቸው ፖሊሲዎች የሕዝብን ፍላጐትና የአገርን የወደፊት ዕድገት አቅጣጫ የሚያሳይ መንግሥት ማለታችን ነው። ምንም ዓይነት ተቃውሞ የሌለበት መንግሥት የምንመኝ ህልመኞች አይደለንም። ይሁንና አንድ መንግሥት በብዙሃን ስምምነት (ማጆሪትይ ጮንሰንሱስ) መቆም እንዳለበት ማመን ዘመናት ያስቆጠረ እውነትን መቀበል ነው።</p>

<p>የአንድ አገርና መንግሥት ብሔራዊ አቅጣጫና ፖሊሲ በዘፈቀደ የሚቀየስ አይደለም። የአንድ የተወሰነ የማኅበራዊ ወይም የፖለቲካ ቡድን ፍላጐት የአገርና የአጠቃላዩ ሕዝብ ራዕይ ሊሆንም አይችልም። መንግሥት በአጠቃላዩ ሕብረተሰብና በፖለቲካ ኃይሎች ስምምነት ይመስረት ስንል ጥቂቶች ተቧድነው ፍላጐታቸውን በሕዝብና በአገር ላይ የሚጭኑበት ሥርዓት የአምባገነኖች እንጂ የዴሞክራሲያዊ ሥርዓት ባህርይ አይደለም ማለታችን ነው። አገራዊ አጀንዳዎች ደረጃ ወጥቶላቸው አንዳንዶቹ ሕገ - መንግሥታዊ ውሣኔ ሆነው የሚወጡ፣ ሌሎቹ ደግሞ በሕዝብ ወኪሎች የሚወሰኑ ወይም ውሣኔ ሕዝብ (ረፈረንዱም/ጵለቢስቺተ) የሚጠይቁ ሊሆኑ ይችላሉ። ቀሪዎቹ አስፈፃሚው አካል በሕግ ከተሰጠው ሥልጣን ሳይዘል የሚያከናውናቸው ተግባሮች ይሆናሉ።</p>

<p>ይህም ሆኖ ግን መንግሥት የሕዝብን አስተያየት ማድመጡ፣ የየወቅቱን የሕዝብ ብሶትና ጥያቄ መከታተሉ «የሕዝብና የመንግሥት ፍላጐት ምን ያህል ተቀራርቧል?» የሚለውን ጥያቄ ለመመለስ እጅግ አስፈላጊ ነው። የየወቅቱ የሕዝብ ፍላጐቶችና ብሶቶች እንዴት ይታወቃሉ? ሲባል ደግሞ መንግሥት በራሱ የመረጃ አውታሮች የሚሰበስባቸውን ሀሳቦች ትተን መገናኛ ብዙሃን የሚጫወቱት ዕውቅ ሚና አለ። እንደትክክለኛው አሠራር መገናኛ ብዙሃን በሕዝብና በመንግሥት መካከል እንደመገናኛ ድልድይ ሆነው ያገለግላሉ። መንግሥት በፕሬስ አማካይነት የሚጠቆሙ ችግሮችን በመከታተል የእርምት እርምጃ ይወስዳል። ሕዝብ ደግሞ በመገናኛ ብዙሃን ከሚቀርቡ ሪፖርቶች በመነሣት ለመንግሥት በሰጠው ኃላፊነትና ሥልጣን መሠረት ምን ተሠርቶ ምን እንደቀረ ይገመግማል።</p>

<p>በዴሞክራሲያዊ ሥርዓትና ሕብረተሰብ አከራካሪ በሆኑ ወቅታዊና አገራዊ ጉዳዮች የሕዝብ አስተያየት መለኪያ (ኦፒኒኦን ጶልልስ) መሰብሰብ የተለመደ የፕሬስ አሠራር ነው። ይህም መንግሥትና ሕዝብ እርስ በርስ እንዲመዛዘኑ፣ በማኅበረሰቡ ልዩ ልዩ ኃይሎች መካከል ሊኖሩ የሚችሉ መለስተኛ ልዩነቶች ይፋ ሳይወጡ ቀርተውና ለአሉባልታ ክፍተት ፈጥረው ውጥረትና ግጭት እንዳያስከትሉ ያግዛል።</p>

<p>የጦቢያ ጋዜጣና መጽሔት ዝግጅት ክፍል በዚህ ጠቃሚና ዴሞክራሲያዊ አካሄድ ምናልባትም በአገራችን የፕሬስ ታሪክ የመጀመሪያውን ሙከራ አድርጓል። በኢትዮ-ኤርትራ ጦርነትና ግጭት ዙሪያ የሕዝብ አስተያየት ጠይቆና አጠናቅሮ ውጤቱን በዚህ ጋዜጣ ይፋ አድርጓል። ለዚህ የመጀመሪያ ሙከራ የራሳቸውን ጠባብ ትርጉም ሊሰጡ የሚሞክሩ ሊኖሩ ይችላሉ። ዛሬም የሕዝብን ሀሳብ «የነፍጠኞች፣ የደርግ ኢሠፓዎች፣የተቃዋሚዎች፣ ወዘተ፣» ሊሉ ይችላሉ። ይህ ዕይታ ግን ትናንት እንዳልሠራ ሁሉ ዛሬም፣ ነገም አይሠራም። ገንቢ ሳይሆን አፍራሽ ነው።</p>

<p>በበኩላችን በጅምራችን እንቀጥልበታለን። ሰሚ ካለ ዛሬም እንናገራለን። አቅማችን በፈቀደ መጠን ከማንም ጋር ሳንወግን የሕዝብ ዓይንና ጆሮ፣ አንደበትና ህሊና ለመሆን እንሞክራለን። ቢያንስ በሦስት ወር አንድ ጊዜ በልዩ ልዩ የአገራችን ጉዳዮች ላይ ሕዝቡ አስተያየቱን እንዲሰጥ መጠይቆችን እናሰፍራለን። ውጤቱንም ይፋ እናደርጋለን። በዚህ በኩል የጋዜጣችን አንባቢዎች ባለፈው እንዳደረጉት ሁሉ ወደፊት ለሚቀርቡ ጥያቄዎችም መልስ በመስጠት፣ ሕዝብ አስተያየት ሊሰጥባቸው የሚገቡ አገራዊ ጉዳዮችን በመጠቆም እንዲተባበሩን እንጠይቃለን። መንግሥትና ሕዝብ ወደ አንድ አቅጣጫ የሚያዩበትን መንግሥታዊ ሥርዓት በአገራችን ለመገንባት በጋራ እንስራ።</p>


</body>
</html>
