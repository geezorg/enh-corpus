<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባሕር ዳር የወንጀል ድርጊቶች ተበራክተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በባሕር ዳር የወንጀል ድርጊቶች ተበራክተዋል</h1>


<p>ከቅርብ ጊዜ ወዲህ በባህር ዳር ከተማ እየታየ ያለው የወንጀል ድርጊት እየተባባሰ መምጣቱ አሳሳቢ የመሆኑን ያህል የክልሉ መንግሥት ለጉዳዩ ጆሮ ዳባ ልበስ ማለቱ ደግሞ ሕዝቡን እንዳሳዘነ ከከተማዋ ነዋሪዎች ለዝግጅት ክፍሉ የተላከው ጥቆማ ያመለክታል።</p>

<p>ነዋሪዎቹ እንደገለጡት የባሕር ዳር ከተማ የፀጥታ ሁኔታ ከቀን ወደ ቀን እየከፋ መጥቷል። ይህንንም አስጊ ሁኔታ ቸል ብሎ የቆየው የክልሉ መንግሥት ከቅርብ ጊዜያት ወዲህ መፍትሔ ለማፈላለግ በሚመስል ዓይነት እንቅስቃሴ መጀመሩ ለሕዝቡ በአንድ በኩል ተስፋ ቢሆንም እየተከሰተ ካለው ችግር አኳያ ሲታግ ግን አሁንም የተሰጠው ትኩረት ይህን ያህል አይደለም ተብሏል። ቀደም ሲል በከተማዋ ስለሚታዩት የፀጥታ ችግሮች ለሚመለከታቸው ክፍሎች ጥቆማ ሲደረግ «እንዲህ እያለ የሚያወራው የአመለካከት ችግር ያለበት ነው» እየተባለ መልስ በመስጠቱ ስለሁኔታው ተቆርቋሪ የሆኑትን ሁሉ ሲያሸማቅቅ እንደቆየ ተገልጧል።</p>

<p>የባሕር ዳር ከተማ ነዋሪዎች እስካሁን የታዩትን ችግሮች በማስመልከት እንደገለጡት አውቶብስ ተራ አካባቢ ኪስ በማውለቅ የተጀመረው የሌብነት ወንጀል ወደቤት ሥርሰራ ተሸጋግሮ ምንም ዓይነት የራስ መከላከያ የሌለው በርካታ ኗሪ ንብረት ተዘርፏል። የግድያ ሙከራም ተደርጓል ብለዋል።</p>

<p>በዚህና በመሳሰሉት ወንጀሎች ሌቦች አልፎ አልፎ በፖሊስ ቢያዙም ወዲያው እንደሚፈቱ ፖሊሶችን ለምን ወንጀለኛ ፈታችሁ ተብለው ሲጠየቁ ፍርድ ቤት አስገድዶኝ ነው ማለታችውንና ፍርድ ቤት ሲጠየቅ ደግሞ ፖሊስና አቃቤ ሕግ መረጃ ስለማያቀርቡና ወንጀለኛው ቢፈታ አንቃወምም ስለሚሉ ነው በማለት አንዱ በአንዱ በሚሰጠው ሰበብ እንደልባቸው በሚፎልሉት ሌቦች ነዋሪው እየተሰቃየ መሆኑ ተጠቁሟል። ስለዚህም በባህርዳር ከተማ ይህን መሰሉ ድርጊት ጥሩ የሕግ ሽፋን በመስጠቱ ሥርቆት ቀንና ለሊት በግልጽ የሚፈጸም የሥራ መስክ ሆኗል ሲሉ ነዋሪዎቹ አማረዋል። ከሚገርመው አንዱ ሌባው ወደ እስር ቤት ሲወሰድ የሚናገረው ሕግ ይቆምልኛል እያለ ሲሆን በሌላ በኩልም ዳኛው የዋስትና መብት ስለሚያስጠበቅ በአጋጣሚው በመጠቀም የሌባው ተቀባይ ተመልሶ ዋስ ሆኖ ስለሚያስፈታ ሌብነት የኋልዮሽ የቅንጅት ተግባር ሆኗል እየተባለ መሆኑንም አመልክተዋል።</p>

<p>በመቀጠልም እንደገለጹት በዚህችው ከተማ የሚታየው ለሰው ዘግናኝ ወንጀል አስገድዶ መድፈር ሲሆን እንደምሳሌም በቀበሌ 16 አንዲት ታዳጊ ወጣት ታፍና ወደ ዳቦ ቤት ተወስዳ ከተደፈረች በኋላ የተገኘችው ከ3 ቀናት ፍለጋ በኋላ ነው ተብሏል። በቀበሌ 7 የምትገኝ አንዲት ሴት ደግሞ በ5 ወንጀለኞች ተደፍራለች። እንዲሁም በቀበሌ 15 ውስጥ አንዲት ባለትዳር ሴት በ3 ኮበሌዎች ተደፍራ ወንጀለኞችን ጠቁማ አስይዛለች። ለመፋረድም ቆርጣ ተነስታለች። ተማሪዎች ከት/ቤት ተገድደው እንዲወጡ እየተደረገ በየቀኑ እየተደፈሩ መሆናቸውና ለተማሪዎች ተገዶ መደፈሪያ ደግሞ የተዘጋጁ የመኖሪያ ቤቶች እንዳሉ ሕዝቡ እንደሚያውቅ ተጠቁሟል። በተለይ ደግሞ የኤድስ በሽታ እጅግ በተስፋፋበት የባህር ዳር ከተማ የአስገድዶ መድፈር ወንጀል ለረጅም ጊዜ ቸል ተብሎ መቆየቱ መንግሥት ለሕዝብ ያለውን ተቆርቋሪነት ከትዝብት ላይ ጥሎታል ሲሉ ወቅሰዋል።</p>

<p>እንዲሁም ደግሞ በባህር ዳር ከተማ ህፃን ወልዶ መጣል፣ አደንዛዥ ዕፅ ማጨስና ማዘዋወር፣ ማጅራት መምታት፣ የእርስ በርስ ድብድብ፣ የትራፊክ አደጋ፣ በሐሰት መክሰስና መመስከር ወዘተ፤ በሰፊው ስር የሰደዱ የወንጀል ዓይነቶች በመሆናቸው ልዩ ትኩረት ሊቸረው የሚገባ እንደሆነም ተጠቁሟል።</p>

<p>«ጅብ ከሔደ ውሻ ጮኸ» እንደሚባለው በአጭሩ መቅጨት በሚቻልበት ወቅት ጆሮ ዳባ ልበስ ብሎ የተኛው መንግሥት በአሁኑ ጊዜ እርምጃ እየወሰደ መሆኑ እንደሚያበረታታ ተገልጧል። ለዚህም ደግሞ በ10ኛው የክልሉ ም/ቤት መደበኛ ጉባዔ የአቋም መግለጫ እስከማውጣት በመድረሱ እያንዳንዱ ቢሮ በተራ ለሌሊት ጥበቃ መኪና ከነሾፌሩ እንዲመድብ መደረጉ ተጠቁሟል። በአሁኑ ወቅት በርካታ ሌቦች በቁጥጥር ሥር እየዋሉ መሆናቸው ተገልጦ ከደረሰበት ሰቀቀን የተነሳ «ሕግ የለም፣ መንግሥት የለም» ሲል የነበረው ሕዝብ ትንሽ ረጋ ያለ እንደሚመስልም ተመልክቷል። ያም ሆኖ እስካሁን እንደታየው ከሆነ ግን እንደተለመደው ከሶስት ቀን በኋላ ሌቦችና አስገድዶ ደፋሪዎች ይፈቱ ይሆናል የሚለው የከተማው ነዋሪ ስጋት ያየለ መሆኑን በመጠቆም በአጠቃላይ ሕዝቡ የገጠመውን ችግር በመፍታት በኩል መንግሥት በከፍተኛ ሁኔታ ሊያስብበት ይገባል ሲሉ ጠይቀዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 28 ቀን 1992</a></p>

</body>
</html>	
