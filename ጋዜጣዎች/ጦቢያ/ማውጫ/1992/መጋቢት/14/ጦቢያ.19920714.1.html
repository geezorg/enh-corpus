<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግብር አሰሳ ሠራተኞችን ከሥራ አፈናቀለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የግብር አሰሳ ሠራተኞችን ከሥራ አፈናቀለ</h1>


<p>የአዲስ አበባ መስተዳድር የግብር ገቢውን ለማጐልበት በየቀበሌው የሚገኙትን የንግድ ድርጅቶች መመዝገብና ገቢያቸውን መጠየቅ በመጀመሩ «ግብር ይበዛብናል» በሚል ፍርሃት በርካታ ድርጅቶች ሠራተኞችን ከሥራ ማባረር የጀመሩ ሲሆን ይህ ተግባር የንግድ እንቅስቃሴዎች በከፍተኛ የኪራይ ጫና መዳከም ከጀመሩበት ጊዜ አንስቶ የቀጠለ መሆኑን አንዳንድ ግለሰቦች ለዝግጅት ክፍሉ ከላኩት ጥቆማ መረዳት ተችሏል።</p>

<p>ጠቋሚዎቹ እንደሚሉት በአሁኑ ወቅት የቀበሌ ሊቀመናብርቶች በየቀበለው ከሚገኙ ነጋዴዎችና ከነዋሪው ከፋይናንስ ቢሮና ኢንስፔክተሮች የሚገኙበት አሳሽ ኮሚቴዎች ተቋቁመው ከትንሿ ሱቅ አንስቶ ትላልቅ ድርጅቶችን ጭምር እየመዘገቡ ገቢያቸውን ወጪያቸውንና ሌሎች ተጓዳኝ ጥያቄዎችን እንደሚጠይቁ ተናግረዋል። በዚህ ምክንያት በርካታ ሰራተኞችን ቀጥረው ሥራቸውን ያከናውኑ የነበሩ አንዳንድ የቤትና የቢሮ ዕቃ አምራቾች፣ የብረታ ብረት ሥራና የመሳሰሉት ባለንብረቶች ማሽኖቻቸውን በመደበቅና ሰራተኞቻቸውን በማሰናበት ባዶ ቤት መቀመጣቸውን ጠቁመዋል። ምንም እንኳን አብዛኛው ሠራተኛ በቁርጥ ሥራና የኮንትራት ተቀጣሪ ቢሆንም አሁን በተፈጠረው ሁኔታ የመባረር ዕጣ የገጠማቸው ቋሚ ቅጥር የሆኑትን ጭምር እንደሆነም ተናግረዋል። እንዲሁም በየቀበሌው ያሉት ትናንሽ የችርቻሮ ሱቆች ቀደም ሲል ለዓይን አዋጅ እስከሚሆን ደርድረዋቸው የነበሩትን ዕቃዎች በማሸሽ ባዶ እያደረጉ መሆናቸውም ተገልጧል።</p>

<p>በዚህ ጉዳይ ላይ አንዳንድ የድርጅት ባለቤቶችንና የትናንሽ ሱቅ ባለቤቶችን አነጋግረን እንደገለጡት ይህንን ለማድረግ የተገደዱት በአሁኑ ወቅት ከውጭ በሚገቡ ዕቃዎች ላይ የተጣለው የቀረጥ ጭማሪ በገቢያቸው ላይ አሉታዊ ተፅዕኖ ማሳደሩ እየታወቀ አሁን ደግሞ እንዲህ ዓይነቱ የገቢ ምዝገባ መምጣቱ የኋላ ኋላ ከአቅማቸው በላይ የሆነ የግብር ጫና ለመጣል እንደሚመስላቸው ተናግረዋል። ይህንን ለማለት የሚያስደፍራቸውም ባለፈው ወቅት በእያንዳንዱ የኪራይ ንግድ ሱቅ ላይ የተከመረው ኪራይ እንደሆነም አስታውቀዋል።</p>

<p>የድርጅቱ ባለንብረቶችም በበኩላቸው በሚከፍሉት መደበኛ ግብር ላይ 30% ተጨማሪ እንዲከፍሉ ሲጠየቁ በፍቃደኝነት ግዴታቸውን ሲወጡ መቆየታቸውን አስታውቀው አሁን ደግሞ እንደገና ምዝገባ መጀመሩ ተረጋግቶ የመስራት መንፈስን የሚያደፈርስ በአዋጅ ላይ ሌላ አዋጅ ነው ብለዋል። ምናልባትም የመስተዳድሩ ጽ/ቤት በአሰራር ላይ ችግር ገጥሞት ቢሆን እንኳ ማስተካከል የሚገባው ብስል ከጥሬ በማመሰቃቀል አይደለም ሲሉ ተችተዋል።</p>

<p>ከመስተዳድሩ አካባቢ በተገኘው መረጃ መሰረትም የዕለት ገቢ ግምት መገመቻ አዋጁ የመጀመሪያው እንደሆነ ተገልጦ፤ በዚህም መሰረት እስካሁን ቀደም ሲል ሲከፍሉ በቆዩት ላይ 30% በፍቃደኝነት እንዲከፍሉ የተደረገ ቢሆንም አዲስ አበባ ከሚገኘው ነጋዴ አብዛኛው ፈቃድ የሌለው በመሆኑ መስተዳድሩ በዓመት እሰበስባለሁ ብሎ ካወጣው የግብር ገቢ ግምት 5.5 ሚሊዮን ብር ብቻ መሰብሰቡ አጠያያቂ ሆኗል ተብሏል። ይህም በከተማዋ ይኖራል ተብሎ ከተጠቀሰው ነአዴ የግብር ዕዳውን የተወጣው ከ3 በመቶ እንደማይበልጥም ተጠቁሟል። በመሆኑም በአሁኑ ወቅት የተጀመረው ምዝገባ ቀደም ሲል 30% ሲከፍሉ የነበሩት የሂሣብ መዝገብ የሚይዙትና ምንም የማይከፍለው ጭምር እንደሚታይ ተገልጧል።</p>

<p>በአሁኑ ወቅት ነጋዴው ዕቃ በድብቅ ወይም ሠራተኛ ቢያባርር እየተዟዟ በመመለከት ላይ ያለው ኮሚቴ ክልሉን የሚያውቅ በመሆኑን የተጀመረውን አሰራር እንደሚያዛንፈው ገልጠዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 14 ቀን 1992</a></p>

</body>
</html>	
