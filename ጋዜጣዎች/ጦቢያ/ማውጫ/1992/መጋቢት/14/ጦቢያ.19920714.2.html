<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሐረር ውስጥ 300 ንግድ ቤቶች ተቃጠሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሐረር ውስጥ 300 ንግድ ቤቶች ተቃጠሉ</h1>


<p>በሐረር ከተማ ከፍተኛ 2 ቀበሌ 14 ክልል ቦቴና ሸዋበር በሚባሉት መንደሮች መካከል የሚገኙ 300 ኩታ ገጠም የልብስ ሸቀጣ ሸቀጥና ምግብ የሚሸጥባቸው ቤቶች መጋቢት 11 ቀን 1992 ዓ.ም ከሌሊቱ 7 ሰዓት ላይ ባልታወቀ ምክንያት በተነሳ የእሳት ቃጠሎ መውደማቸውን የሐረር ተባባሪ ሪፖርተራችን አስታወቀ።</p>

<p>በተለምዶ «ሲጋራ ተራ» የሚባለው ይኸው የችርቻሮና የጅምላ ንግድ መሸጫና መጋዘኖች የሚገኙበት የገበያ ሥፍራ ለምን ዓላማና በማን እንደተቃጠለ እስካሁን በውል የታወቀ ነገር እንደሌለ የጠቀሰው ሪፖርተራችን በቃጠሎው ከፍተኛ ግምት ያላቸው ንብረቶች መውደማቸውን ገልጧል።</p>

<p>እሳቱ እንደተነሳ በአቅራቢያው የሚገኙት የዳሸን ባንክ የጥበቃ ሰራተኞች ባሰሙት የድረሱልን ተኩስ የምሥራቅ ዕዝ የመከላከያ ሠራዊት አባላትና የሐረት ከተማ የእሳት አደጋ መከላከያና ማጥፊያ ሠራተኞች ደርሰው በተለይ የሠራዊቱ አባላት በግርግሩ ሳቢያ ለመዝረፍ አቆብቁበው ይጠባበቁ የነበሩ ቀማኞችን በመከላከላቸው በርካታ ይወድሙ የነበሩ ንብረቶችን ከእሳት ቃጠሎው ለማሸሽ መቻላቸውን የአደጋው ሰለባዎች ለሪፖርተራችን ገልጠለውታል።</p>

<p>አደጋው ከምግብና ከሸቀጣ ሸቀጦቹ መሸጫ ቤቶች ተነስቷል የሚል እምነት እንደሌላቸው የጠቀሱት ባለንብረቶች ከተቃጠሉት ሱቆች በተረፉት ቆርቆሮዎች ላይ የተረጨ የጋዝ ምልክት መገኘቱ እሳቱ ሆን ተብሎ የተደረገ ነው የሚለውን ጥርጣሬያችን እንዳጐላው ተናግረዋል።</p>

<p>የሐረር ከተማ እሳት አደጋ መከላከያና ማጥፊያ አደጋው እንደተከሰተ ከሥፍራው ፈጥኖ ቢደርስም ምንም አገልግሎት ለመስጠት ባለመቻሉ እሳቱ ለሁለት ሰዓታት በተለይ ከነደደ በኋላ የድሬዳዋ እሳት አደጋ መጥቶ ማጥፋቱ ትዝብት ላይ የጣለው መሆኑን የችግሩ ሰለባዎች ጠቁመው የከተማው ፖሊስም ዘግይቶ መድረሱ እንዳሳዘናቸው ገልጠዋል።</p>

<p>በቃጠሎው ከንብረት መውደም በስተቀር በሰው ሕይወት ላይ ጉዳት አለመድረሱን ያመለከተው ዘገባ ሁኔታው እስኪጣራ በሚል መጋቢት 12 ቀን 1992 ዓ.ም አካባቢው በፖሊስ ጥበቃ ሥር በመዋሉ የዕለቱ ገበያ መተጓጉሉና ለመኪናም ለእግረኛም ዝግ መሆኑን ጨምሮ አስረድቷል።</p>

<p>በገበያው ሥፍራ ከሚነግዱት ነጋዴዎች አብዛኞቹ ቋሚ ፈቃድ የሌላቸውና ከሐርቲሼክ በኮንትሮባንድ የሚገቡ ሸቀጣ ሸቀጦችን በጅምላና በችርቻሮ የሚሸጡ መሆናቸውን ያስታወሰው ሪፖርተራችን ከዚህ ቀደም ሥፍራው ለኢንቨስተሮች ይፈለጋል ተብሎ እነዚህ ነጋዴዎች አካባቢውን እንዲለቅቁ በመስተዳድሩ ተደጋጋሚ ጥያቄ ቀርቦላቸው እንደነበረ ጠቅሷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 14 ቀን 1992</a></p>

</body>
</html>	
