<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአካባቢው አጠቃላይ ስምምነት ካልመጣ ከፍተኛ ሰብዓዊ ጥፋት ሊከተል ይችላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአካባቢው አጠቃላይ ስምምነት ካልመጣ ከፍተኛ ሰብዓዊ ጥፋት ሊከተል ይችላል</h2>


<p>የምሥራቅ አፍሪካ አካባቢ አጠቃላይ ስምምነት ሰላም ሊያመጣ ካልቻለ ከሰፈነው ድህነትና ረሀብ በመስፋፋት ላይ ካለው ኤድስ ጋር ተዳምሮ ከፍተኛ ሰብዓዊ እልቂት ሊያስከትል እንደሚችል የብዙዎች ግምት እየሆነ መጥቷል።</p>

<p>ከዚህ ሁኔታ በመነሳት አሜሪካና ሌሎች የምዕራብ አውሮፓ አገሮች በቅድሚያ ወያኔና ሻዕቢያ አንዱ ሌላውን ለመጥለፍ የሚያደርጉትን ሽኩቻ አቁመው አጠቃላይ ሰላም እንዲመሰርቱና ድህነትን እንዲዋጉ በሁለቱ አገሮች በተለያዩ የፖለቲካ ኃይሎች መካከል ዕርቀ ሰላም ወርዶ ችግሮችን በጋራ የመቋቋም ስትራቴጂ እንዲነድፉ ጥረት በማድረግ ላይ መሆናቸውን ውስጥ አዋቂ ምንጮች ይናገራሉ።</p>

<p>ውስጠ አዋቂ ምንጮች እንደሚሉት የአሜሪካ የውጭ ጉዳይ መሥሪያ ቤት የአፍሪካ ጉዳይ ኃላፊ ሱዛን ራይስ ከአንድ የቀድሞ ሕወሓት አጋርና ከአሜሪካ የውጭ ጉዳይ ሚኒስቴር ባልደረባ ጋር ወደአዲስ አበባ ብቅ ብለው በኢትዮጵያ ውስጥ ያለው የድርቅ የኢኮኖሚና የፖለቲካ ችግር የጦርነት ሁኔታን ከማስፈን ይልቅ በአካባቢ አጠቃላይ ሰላም ሊሰፍን የሚችልበትን መንገድ መፈለግ እንደሚያስፈልግ ባለሥልጣኖችን መክረው (አስጠንቅቀው) ተመልሰዋል የሚሉ ወገኖች አሉ።</p>

<p>መጭውን የኤርትራንና የኢትዮጵያን ግንኙነትና የሰላምና የጦርነት ሁኔታ በተመለከተ በፖለቲካውና በፕሮፓጋንዳው አየር ውስጥ ልዩ ልዩ አመለካከቶች እየተንሸራሸሩ ይገኛሉ። በአሁኑ ጊዜ ብዙ የውጭ እትሞች የጦርነት ሁኔታው ለጊዜው ጋብ ቢልም አንዱ የሌላውን ተቃዋሚ በመደገፍ ትንቅንቁን በውክልና መቀጠላቸውን በመጻፍ ላይ ናቸው። በሜዳ ያለው ሁኔታ ሲታይም ጥላቻና ጦርነትን ለማስወገድ አልጀርስ ላይ ስምምነት የተፈረመ ቢሆንም ጦርነቱ በሌላ ገጽታው የቀጠለ ይመስላል። አንዱ በሌላው ላይ ፕሮፓጋንዳውን ቀጥሏል። የፕሮፓጋንዳ መድረክም ለተቃዋሚዎች ሰጥቷል። አንዱ የሌላውን ተቃዋሚ ያበረታታል።</p>

<p>በሰሜን ምዕራብ (ሁመራና መተማ) የኢትዮጵያ አንድነት ግንባር (ኢአግ) የተባለ ድርጅት፣ በደቡብ ምሥራቅ ደግሞ የኦጋዴንና የኦሮሞ ድርጅቶችን እየተንቀሳቀስን ነው ማለታቸውን ስናጤን ከወዲህ በኩል የቀይ ባህር አፋሮች ፀረ ሻዕቢያ እንስቃሴ በመንግሥታዊ መገናኛ ብዙሃን ሲስተጋባ ስናዳምጥና ስናነብ የውጭ ጋዜጠኞች የሚሰጡትን ግምት ለማመን እንገደዳለን።</p>

<p>ይህ በእንዲህ እንዳለ የሰላም ስምምነቱን ተግባራዊ ለማድረግ የተባበሩት መንግሥታት ድርጅት በኢትዮጵያና በኤርትራ መካከል የተደረሰውን የተኩስ አቁም ገቢራዊ ለማድረግ የሚያስችለውን የአገናኝ ቢሮ በአዲስ አበባና በአሥመራ መከፈቱን የድርጅቱ የኢትዮጵያ ተጠሪ ጽ/ቤት አስታውቀዋል።</p>

<p>እንደድርጅቱ መግለጫ በሁለቱ አገሮች መዲናዎች የተቋቋሙት ቢሮዎች አስር አስር ወታደራዊ መኮንኖች የሚኖሯቸው ሲሆን ዋና ተግባራቸውም የመንግሥታቱ ሰላም አስከባሪ ኃይል ኤርትራ ውስጥ በ25 ኪሎ ሜትር ርቀት በሚገኙ ቁልፍ ቦታዎች የሚሰፍርበትን ሁኔታ ማመቻቸት ነው። የአዲስ አበባውን ቢሮ የሚመሩት ኮሎኔል ጁካ ፓላነን ሲሆኑ የአሥመራው ደግሞ ኮሎኔል ፍሬድሪክ ሑሌላንድ የተባሉ የኔዘርላንድ ተወላጅ ናቸው።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 27 ቀን 1992</a></p>

</body>
</html>	
