<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ በምርጫው ወንጀል የሰሩ እንዲከሰሱ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሰመጉ በምርጫው ወንጀል የሰሩ እንዲከሰሱ ጠየቀ</h1>


<p>የኢትዮጵያ ሰብዓዊ መብቶች ጉባዔ (ኢሰመጉ) በግንቦቱ ምርጫ የተፈፀሙት ወንጀሎች ሁሉ «ከፌዴራሉ ባለሥልጣናት ፍላጐት ውጭ ናቸው፣ ባለሥልጣናቱም በእውነት ለሕጋዊነትና ለዴሞክራሲ ለዜጎች መብት የቆሙ ናቸው» ብለን እንገምትና ይህ እውነት ከሆነ የፌዴራሉ መንግሥት በምርጫው ሂደት ወንጀል የሰሩትን ሁሉ ሕግ ፊት እንዲያቀርብ እንጠብቅበታለን ሲል አስታወቀ።</p>

<p>ኢሰመጉ የግንቦት 92ቱን ምርጫ ከመራጮችና ተመራጮች ምዝገባ እስከ ምርጫው ዕለት የነበረውን ሂደት በዝርዝር ተከታትሎና በምርጫውም ዕለት በ11 የምርጫ አካባቢዎች ከ100 በላይ የምርጫ ታዛቢዎችን አሰማርቶ ባሰባሰበው መረጃ ላይ ተመስርቶ ባዘጋጀው 69 ገጽ የምርጫ ሪፖርት ተከስተዋል ያላቸውን ጉድለቶች ዘርዝሮ ምርጫው «ነፃም ፍትሀዊም አይደለም» ከሚል ድምዳሜ ላይ ደርሷል።</p>

<p>በምርጫው ወቅት ታይተዋል ካላቸው ጉድለቶች መካከልም የምርጫ አስፈፃሚዎች ችሎታ ማነስ ወይም መብትና ግዴታቸውን አለማወቅ፣ የምርጫ ሥነሥርዓት አለመጠበቅ፣ ድምፅ በአግባቡ አለመቆጠር፣ የድምፅ መስጠት ሥርዓቱ አለመጠበቅ፣ ድምፅ ሲሰጥ ድምፅ ሰጭው የተመዘገበበት መዝገብ አለመታየት፣ የምርጫ ሳጥኖች በተገቢው ጥበቃ አለመጓጓዝ፣ የዜጐች መብት በምርጫ አስፈፃሚዎችና በአካባቢ ባለሥልጣናት አለመጠበቅ፣ ሕገወጥ መራጮች ከጦር ካምፖች ወጥተው መምረጥ፣ አስፈፃሚዎች ለገዢ ፓርቲዎች ያሳዩት ወገናዊነት፣ የታዛቢዎች ኃላፊነታቸውን በአግባቡ አለመወጣት ይገኙባቸዋል።</p>

<p>ኢሰመጉ በምርጫው ሂደትና ከምርጫው ቀን በኋላም ሕገ ወጥ ግድያዎች፣ ድብደባና በአካል ላይ ጉዳት ማድረስ፣ እስር፣ የዕጩዎችና የደጋፊዎች ከስራ መባረር፣ ማስፈራራት መፈፀሙንና በብዙዎች ላይ የገንዘብ ቅጣት መጣሉን አስመልክቶ በምርጫው ሂደት ላይ ወንጀል የሰሩ ሁሉ ከሕግ ፊት እንዲቀርቡ ጠይቋል።</p>

<p>በምርጫው የተፈለገውን ውጤት አለማግኘትም ተቃዋሚ የፖለቲካ ፓርቲዎችን፣ የሲቪክ ማህበራትንና ህዝቡን ተችቷል። ሕዝቡን በተመለከተ «ኢትዮጵያውያን የፍርሃት ቆፈን ይዞናል። ፍርሃቱ ስለመብትና ግዴታ ካለማውወቅ ሊሆን ይችላል። በኢሰመጉ እምነት የኢትዮጵያን ህብረተሰብ የዴሞክራሲ ባህል ለመገንባት የሕብረተሰቡ ተሳትፎ ወሳኝ ነው። መብትና ግዴታውም ነው» ብሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 13 ቀን 1992</a></p>

</body>
</html>	
