<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አ/አ ዩኒቨርስቲ ፕሮግራሞቹን ሊዘጋ ከሚችልበት አስደንጋጭ ደረጃ ላይ ደርሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አ/አ ዩኒቨርስቲ ፕሮግራሞቹን ሊዘጋ ከሚችልበት አስደንጋጭ ደረጃ ላይ ደርሷል</h2>


<p>አንጋፋው የአዲስ አበባ ዩኒቨርስቲ በአጋጠመው የመምህራን ችግር አንዳንድ የትምህርት ክፍሎችና የድህረ ምረቃ ፕሮግራሞች ሊዘጉ የሚችሉበት አስደንጋጭ ደረጃ ላይ መድረሱን የዩኒቨርስቲው ፕሬዝዳንት ፕሮፌሰር ዶ/ር ሞገሴ አሸናፊ አስታወቁ።</p>

<p>ፕሬዝዳንቱ ይህንን ያስታወቅቱ በአዲስ አበባ ዩኒቨርስቲ በልዩ ልዩ የትምህርት ዘርፎች የ1992 የቀንና የማታ የድህረ ምረቃ የመጀመሪያ የዲፕሎም ተመራቂ ለሆኑ ተመራቂዎችና ለቤተሰቦቻቸው ባደረጉት ንግግር ነው። ዩኒቨርስቲው ለዚህ ሁኔታ የበቃው ለመምህራኑ ለወቅቱ የሚመጥን ክፍያና ጥቅማ ጥቅም አለመጠበቁና ለዚህም አዲስ የማሻሻያ ፕሮግራም ለመንግሥት ውሳኔ መቅረቡ ይፋ ይሁን እንጂ በተቋሙ የአካዳሚክ ነፃነት አለመጠበቅ፣ የፖለቲካው ሥርዓት ሰዎች ጫናና የዘር ፖለቲካው ለምሁራን ፍልሰት አንድ ዓቢይ ምክንያት መሆኑን ውስጥ አዋቂ ምንጮች ይናገራሉ።</p>

<p>ዩኒቨርስቲው አሁን ለደረሰበት የውድቀት ደረጃ እንዲበቃ በፕሬዝዳንትነት ለአራት ዓመት የመሩት ፕሮፌሰር ሞገሴ አሸናፊ አስተዋፅዖ አለበት የሚሉት እነዚህ ምንጮች ፕሬዝዳንቱ በሥልጣን በቆዩበት ጊዜ ውስጥ በአካዳሚክ ጉዳዮች ላይ አንድም ጊዜ መምህራንኑንና ተማሪዎችን አናግረው የማያውቁ ከመሆናቸውም በላይ በውሳኔ አሰጣጥ ድክመት በዩኒቨርስቲው ከነበሩት ፕሬዝዳንቶች መካከል ከዶ/ር ዱሪ መሐመድ አቻነት በማስቀመጥ ይተቿቸዋል። ዩኒቨርስቲው አሁን ላለበት የአካዳሚክ ነፃነት እጦትና በአካዳሚክ ሰዎች ሳይሆን በፖለቲካ ካድሬዎች እጅ መውደቅ ተጠያቂ የሚያደርጓቸውም አሉ። ፕሮፌሰሩ ለሁለት ዓመት «ሰባቲካል» ዕረፍት በመንግሥት ተፈቅዶልኛል በማለት ባለፈው ሳምንት የዩኒቨርስቲውን ሴኔት በይፋ ተሰናብተዋል።</p>

<p>በዘንድሮው ዓመት የዩኒቨርስቲው የሕክምና ትምህርት የመጀመሪያ ዲግሪ ተመራቂዎች እንዳልነበሩ የገለጡት የውስጥ ምንጮች ለችግሩ የሰጡት ምክንያት የልምምድ (እንተርንስሂፕ) ጊዜያቸውን አጠናቀው ጤና ጥበቃ ሚኒስቴር የሚፈለገውን ማረጋገጫ ባለመስጠቱ ነው ይላሉ።</p>

<p>በመምህራን እጥረት የየዓመቱ ፕሮግራሞች አለመጠናቀቅ በአዲስ አበባ ዩኒቨርስቲ ብቻ ሳይሆን በተለይ በአዳዲስ ዩኒቨርስቲዎች ጐልቶ እንደሚታይ ለማወቅ ተችሏል። የአዲስ አበባ ዩኒቨርስቲን ጨምሮ የከፍተኛ ትምህርት ተቋማት ለመምህርነት ወደውጭ የሚልኳቸው ሰልጣኞች አለመመለስ ከፍተኛው ችግር ሲሆን ይህም ከኑሮ አለመቻቸትና በፖለቲካው አለመረጋጋት የተነሳ በአሁኑ ጊዜ የሚታየው የምሁራን ፍልሰት አንድ አካል መሆኑን ብዙዎች ይቀበሉታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 6 ቀን 1992</a></p>

</body>
</html>	
