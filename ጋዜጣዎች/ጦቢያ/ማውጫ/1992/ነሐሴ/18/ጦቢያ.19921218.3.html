<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጥላሁን ገሠሠ 60ኛ ዓመት ሊከበር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጥላሁን ገሠሠ 60ኛ ዓመት ሊከበር ነው</h1>


<p>በአገራችን የሙዚቃ ታሪክ በድምፃዊነቱ የመሪነቱን ቦታ የያዘው ጥላሁን ገሠሠ መስከረም 17 ቀን 1993 ዓ.ም 60ኛ ዓመት የልደት በዓሉንና የ47 ዓመት የአገልግሎት ዘመን የፈፀመበት በዓል እንደሚከበር የጥላሁን ገሠሠ የሙያ ማስታወሻ አዘጋጅ ኮሚቴ ለጦቢያ ጋዜጣ ዝግጅት ክፍል አስታወቀ።</p>

<p>ድምፃዊ ጥላሁን ገሠሠ ለመጀመሪያ ጊዜ ለሕዝብ በመድረክ ላይ የቀረበው በ1945 ዓ.ም እንደነበረ ኮሚቴው ገልጦ በዚያ በጨቅላነት ዕድሜው ያንጐራገረው ዜማም «ጥላ ከለላ ኢትዮጵያ አገሬ» የሚል እንደነበረም አውስቷል። ከዚህ በኋላ በርካታ መሳጭ፣ ቀሳቃሽና አዝናኝ የሆኑ ሌሎችም የተዋቡ ዜማዎችን በማቅረብ ሁሉም ሰው በየዘመኑ ያሳላፋቸውን ድርጊቶች በትዝታና በስሜት እንዲያስታውሳቸው አመቺ ሁኔታ መፍጠሩን ኮሚቴው አስታውቋል። አያይዞም ጥላሁን በዚህ ረዥም የሙያ ዘመኑ ለሕብረተሰቡ ባበረከተው የላቀ አገልግሎት መነሻነት «የዘፋኞች ንጉሥ፣ የኢትዮጵያ ብርቅዬ ልጅ» የሚሰኝ ስም እንዳስገኘለት አስታውቋል።</p>

<p>በአንፃሩም ሰው ነውና ሕይወቱ ፈተና ላይ የወደቀበትና ጤናው ታውኮ መራራ ጽዋ የቀመሰበት ጊዜ የለም ለማለት እንደማይቻል አስታውሶ ይህንንም ህዝቡና የጥላሁን የቅርብ አጋሮች ያውቁታል ብሏል። የሕዝብ ሀብት የሆነው ይህ የኪነት ባለሙያ በሕይወት ዘመኑ ያከናወናቸው ሥራዎቹ ለታሪክ ማህደርነት እንዲበቁ ለማድረግ የሚቻልበትን መንገድ ለማመቻቸት በጓደኞቹና በቅርቡ ወዳጆቹ አነሳሽነት አንድ ኮሚቴ መመስረቱን ኮሚቴውምየዚህ አንጋፋ ድምፃዊ 60ኛ ዓመት የልደት በዓልና የ47 ዓመት የአገልግሎት ዘመን የፈፀመበት በዓል የሚከበርበትን ሁኔታ በማመቻቸት ላይ እንደሚገኝ አስታውቋል።</p>

<p>ከጥላሁን የረጅም ጊዜ ዕቅድም በሕይወቱ የፈፀማቸው ታላላቅ ሥራዎች በቅርስነት የሚያዙበት ለትውልድም የሚተላለፉበት በስሙ አንድ የኪነጥበብ ማዕከል ማቋቋም ዓቢይ ዓላማው መሆኑን ኮሚቴው አስታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 18 ቀን 1992</a></p>

</body>
</html>	
