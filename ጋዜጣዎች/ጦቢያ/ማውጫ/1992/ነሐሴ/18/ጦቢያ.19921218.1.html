<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዲፕሎማቲክ «ሎቢ» ቡድን ተቋቋመ- ኢትዮጵያውያን በዋሽንግተን ሰብዓዊ መብት እንዲከበር ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዲፕሎማቲክ «ሎቢ» ቡድን ተቋቋመ- ኢትዮጵያውያን በዋሽንግተን ሰብዓዊ መብት እንዲከበር ጠየቁ</h2>


<p>በውጭ መንግሥታትና በውጭ በሚኖሩ ኢትዮጵያውያን ዘንድ ስለኢትዮጵያ ያለውን አመለካከት የማቃናት ዓላማ ያለው የዲፕሎማቲክ «ሎቢ» ቡድን መቋቋሙን ውስጥ አዋቂ ምንጮች አስታወቁ።</p>

<p>የሃይማኖት አባቶች ምሁራንና የቀድሞ ዲፕሎማቶች የሚገኙበት ይኸው ቡድን በውጭ አገር ስለኢትዮጵያ ያለውን አመለካከት ለመቅረጽ ጥረት ያደርጋል። በቡድኑ ውስጥ ከሃይማኖት አባቶች ፓትሪያርክ ጳውሎስና የእስልምና ጉዳዮች ከፍተኛ ጉባዔ ሰብሳቢ፣ ከምሁራን ደግሞ ዶ/ር ተካልኝና ዶ/ር ብሩክ ከአዲስ አበባ ዩኒቨርስቲ፣ አቶ መድኃኔ ታደሰ ከኮተቤ መምህራን ትምህርት ኮሌጅ የሚገኙበት ሲሆን ከቀድሞ አምባሳደሮች የኢሠፓ ማዕከላዊ ኮሚቴ የውጭ ጉዳይ መምሪያ ም/ኃላፊ በኋላ በፈረንሳይ የኢትዮጵያ አምባሳደር የነበሩት ኮሎኔል ሀብተ ማርያም ስዩም፣ አምብሳደር ብርሃኔ ገብራይ ሳይኖሩበት እንደማይቀሩ ተገምቷል።</p>

<p>ስለዲፕሎማቲክ «ሎቢ» ቡድኑ የተጠየቁ የፖለቲካ ተንታኞች እንደሚሉት የቡድኑ ተልዕኮ ሊሳካ የሚችለው ከጐሣ ፖለቲካ የፀዳና በብሔራዊ ዕርቅ ላይ የተመሰረተ የውስጥ ፖሊሲ መደላደል ሲበጅለት ነው። የውጭ አገር መንግሥታት በተለይም ምዕራባውያኑ የማይቀበሉት እንዲስተካከልም አስተያየት እየሰጡበት ያለ ፖሊሲ ይዞ በውጭ የሚኖሩ ኢትዮጵያውያን በአጥፊነት እየኮነኑት ያለውን የጐሣ ፖሊሲ እያራመዱ «ሎቢ» ቡድን ማሠማራት የአገሪቱን ውሱን ሀብት ማባከን ይሆናል የሚሉ ወገኖች ከሥምሪቱ በፊት በውስጥ ችግሮቻችንና ጉዳዮቻችን ላይ ብሔራዊ ውይይት እንዲከፈት ይጠይቃሉ።</p>

<p>ይህ በእንዲህ እንዳለ አሜሪካ የሚገኙ ኢትዮጵያውያን ባለፈው ነሐሴ 10 ቀን 1992 ዓ.ም ከቀኑ 6-7 ሰዓት ባለው ጊዜ ዋሽንግተን ዲሲ በሚገኘው የኢትዮጵያ ኤምባሲ ፊት ለፊት ባደረጉት ሰላማዊ ሰልፍ በሺዎች የሚቆጠርሩ የፖለቲካ እስረኞች እንዲፈቱና የሁሉም ኢትዮጵያዊ ዜጋ ሰብዓዊ መብት እንዲከበር ጠየቁ።</p>

<p>በአሁኑ ጊዜ በኢትዮጵያ ውስጥ ከ15 ሺህ በላይ የኅሊና እስረኞች መኖራቸውን የገለፁት ተሰብሳቢዎች እንደ ዶ/ር ታዬ ወ/ሰማያት፣ ፊታውራሪ መኮንን ዶሪ እና ሌሎችም በመቶዎች የሚቆጠሩ የሕሊና እስረኞች በሕወሃት በሽታ አምጪ በሆኑ እሥር ቤቶች ሰብዓዊነት በጐደለው ሁኔታ በመማቀቅ ላይ እንደሚገኙ አስረድተዋል። አያይዘውም ሕክምና በመከልከላቸው የተነሳ በርካታ እስረኞች እስር ቤት እያሉ እንደሚሞቱ ገልፀዋል። በዓለም የመጨረሻው የሆነው የመለስ ዜናዊ ሥርዓት የሰብዓዊ መብት ሪከርድ በየዕለቱ እየባሰበት መሄዱን የገለጹት ሰላማዊ ሰልፍ አድራጊዎች አሁን በቅርቡ ሐምሌ 14 ቀን 1992 ዓ.ም የመለስ ዜናዊ የደህንነት ኃይሎች የደቡብ ኢትዮጵያ ሕዝብ ዴሞክራሲያዊ ህብረት ባለሥልጣን የነበሩት አቶ አስፋው ታደሰን ተኩሰው መግደላቸውን አስታውቀዋል። ቤተሰቦቹ እንደገለጹት አቶ አስፋው በግፍ ከመገደላቸው በፊት ለ38 ጊዜ በመለስ ዜናዊ ታስሯል።</p>

<p>የመለስ ዜናዊ ሥርዓት በወላይታ፣ በጐንደር፣ በጐጃም እና በሌሎችም የአገሪቱ ክፍሎች በሚገኙና የሥርዓቱን በጐሳ ላይ የተመሰረተ የዘር መድልዖ ፓርቲ የሚቃወሙትን ኢትዮጵያውያን ሁሉ እንደሚያዋክብ እንደሚያስር እንደሚያሰቃይና እንደሚገድል ተሰብሳቢዎቹ አስረድተዋል።</p>

<p>በምዕራብ ኢትዮጵያ በምትገኘው ወለጋ የአማራ ብሔረሰብ አባላት የሆኑት በሺዎች የሚቆጠሩ ኢትዮጵያውያን የዘር ማጥራት በሚመስል አስተሳሰብ በታወሩ በክልሉ በሚገኙት የሕወሓት/ኢህአዴግ ሥርዓት ካድሬዎች ከመኖሪያ ቤታቸው ተፈናቅለዋል። ሥርዓቱ የፈጠረው የጐሳ ግጭት በመላ ሀገሪቱ ሞትንና ጥፋትን (ውድመትን) እያስከተለ ነው ያሉት ተሰብሳቢዎቹ እ.ኤ.አ በሐምሌ ወር 1998 በጉጂና በጌዲኦ ጐሳዎች መካከል የተከሰተው የጐሳ ግጭት ለሺህ ህዝብ ህይወት ማለፍ ምክንያት መሆኑን አስታውሰዋል።</p>

<p>«በመለስ ዜናዊ በጐሳ ልዩነት ላይ የተመሰረተ የዘር መድሎ ፖለቲካ የተነሳ የኢትዮጵያ የትምህርትና የጤና ጥበቃ ሥርዓት ሙሉ ለሙሉ ወድቋል። መንግሥት ለችግሮቹ ተገቢ ትኩረት ባለመስጠቱ ኤድስ፣ ወባ፣ ማጅራት ገትር እና ሌሎችም በሽታዎች በአገሪቱ እንደሰደድ እሳት በመዛመት ላይ ይገኛሉ። ረሃብ ሥራ አጥነት እና ቤት የለሽነት በመላ አገሪቱ የሚገኙ በሚሊዮን የሚቆጠሩ ሕዝቦችን ጉዳት ላይ ጥሏል።</p>

<p>«የኢትዮጵያ ዴሞክራቲክ አክሽን ሊግ» ለፍህት ለሰላምና ለሰብዓዊ መብት የቆሙ ሁሉ በየሳምንቱ በዋሽንግተን ዲሲ በሚካሄደው ሰላማዊ ሰልፍ ላይ አብረውት እንዲቆሙና የወቅቱን አምባገነን በማጋለጡ ተግባር እንዲተባበሩት ጠይቋል። አያይዞም «ለፍትሕ እንናገር፣ ድምፅ ለሌላቸው እናሰማ» ብሏል።</p>

<p>ሰላማዊ ሰልፉ በየ15 ቀኑ ረቡዕ ዕለት በአማራጭነት ዋሽንግተን ዲሲ በሚገኘው የኢትዮጵያ ኤምባሲና በአሜሪካ ምክር ቤት ፊት ለፊት ሊካሄድ ታቅዷል። በዚሁ መሰረት በመጪው ነሐሴ 24 ቀን 1992 ዓ.ም በኢትዮጵያ ኤምባሲ ፊት ለፊት ይካሄዳል። ሰላማዊ ሰልፈኞቹ ከዚሁ ጋር አያይዘው በነፃ ኢኮኖሚው እንቅስቃሴ ላይ ተፅዕኖ የሚያሳድሩ በሕወሓት የተያዙ የንግድ ድርጅቶች ውጤታማ እንዳይሆኑ የበኩላቸውን ጥረት እንደሚያደርጉ ገልጠዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 18 ቀን 1992</a></p>

</body>
</html>	
