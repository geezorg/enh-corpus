<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢየሩሳሌም ገዳማት በአዲሶቹ ባለሥልጣናት ወደውድቀት እያመሩ መሆናቸው ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢየሩሳሌም ገዳማት በአዲሶቹ ባለሥልጣናት ወደውድቀት እያመሩ መሆናቸው ተገለፀ</h1>


<p>በኢየሩሳሌም የሚገኙ የኢትዮጵያ ገዳማት በቅርቡ ተሹመው እተላኩ ተጋዳላይ አመራር ሰጭነት በኢየሩሳሌም ሊቀጳጳስ ተባባሪነትና በፓትርያርኩ ደጋፊነት ገንዝብ እየባከነ የገዳማቱ አስተዳደር እየተበላሸና የጥንት ክብሩ እየቀነሰ መምጣቱ በእጅጉ እንዳሳዘናቸው እዚያ የሚገኙ ምዕመናን ሰሞኑን ለጦቢያ ጋዜጣ በላኩት ደብዳቤ ገለጡ።</p>

<p>ምዕመናኑ እንደገለጡት በደርግ ጊዜ የኢሠፓ ማዕከላዊ ኮሚቴ ጽ/ቤት የሂሳብ ሰራተኞች የነበሩትና ወያኔ አዲስ አበባን ለመያዝ አንድ ዓመት ሲቀረው ወደወያኔ ተቀላቅለው አብረው የተመለሱት አቶ ገብረሚካኤል አብርሃ በኢየሩሳሌም ገዳም የመንግሥት ንብረት ጠባቂና የገዳሙ ጉዳይ አስፈፃሚ ተብለው ከአዲስ አበባ ከተላኩ ከዛሬ 8 ዓመት ጀሮ ንግሥተ ነገሥታታት ዘውዲቱ ምኒልክ በአሰሩት ህንፃ ውስጥ በነፃ እየኖሩ በኦዲተር የማይመረመረውን የቤት ኪራይ እንደፈለጋቸው በማባከን ገዳሙን እያራቆሙ መሆናቸውን አስረድተዋል።</p>

<p>የአንድ ወቅት ጠቅላይ ሚኒስትር በነበሩት በአቶ ታምራት ላይኔ ተሹመው ወደኢየሩሳሌም የተላኩት አቶ ገብረሚካኤል የየአካባቢውን ኢትዮጵያውያን እንቅስቃሴ እንዲቆጣጠሩ የምቾት መኪና፣ ነዳጅና ከፍተኛ ደመወዝ ከገዳሙ ተመድቦላቸው የሚኖሩ ሲሆን በእርሳቸው አማካይነት ሁለት ጠንካራ የነበሩ ሊቃነጳጳሳት ከኢየሩሳሌም ገዳም እንዲነሱ ማስደረጋቸውን የኢየሩሳሌም ነዋሪ ምዕመናን በላኩት ደብዳቤ አስታውቀዋል።</p>

<p>አቶ ገብረሚካኤል ከገዳሙ ሥራ ውጭም ለመንግሥት ዓይንና ጆሮ በመሆን ሶስት አምባሳደሮች የሥራ ጊዜያቸውን ሳይፈፅሙ ወደአዲስ አበባ እንዲመለሱ ማስድረጋቸውንና በሳምንት አንድ ቀን እንኳን ወደገዳሙ ብቅ ብለው እንደማያስቀድሱ ያለውን ችግር ከአባቶች ጋር እንደማይወያዩ ምዕመናኑ ገልጠው የሚኖሩበትና ኪራይ የሚያገኙበት ሕንፃ የመንግሥት ግብር እንኳን ባለመክፈሉ በገዳሙ ላይ በአሁኑ ጊዜ የ16712 ብር ዕዳ መቆለሉን አረጋግጠዋል።</p>

<p>አባ ጳውሎስ ከእርሳቸው በፊት የነበሩ ብፁዓን ፓትርያርኮች አቡነ ባስልዮስ አቡነ ቴዎፍሎስ አቡነ ተክለሃይማኖትና አቡነ መርቆሪዎስ አድርግው የማያውቁቱን ገዳሙ ውስጥ ያለውን ማደሪያትተው ከአቶ ገብረ ሚካኤል ቤት አስጎዝጉዘው ስለሚሰፍሩ ሥልጣን ላይ ከወጡበት ከ1985 ዓ.ም ጀምሮ 8 ጊዜ ወደኢየሩሳሌም ሲመላለሱ በእርሳቸው ስም አቶ ገብረሚካኤል ቤት ለሚዘጋጀው ግብዣ ከ50.000 ብር በላይ ወጭ መደረጉንና ከዚህ በተጨማሪ ከገዳሙ ወጥ ቤቶች እንጀራ ጋጋሪዎችና ሌሎችም ሠራተኞች እየተመደቡ የጉልበት አገልግሎት እንደሚያበረክቱ ምዕመናኑ አስገንዝበዋል።</p>

<p>የመንበረ ሊቀጵጵስናውን ህንፃ ሥራ ለማሠራት ጥናት እንዲያደርግ ባሳም ሁሪ ለተባለ ዓረባዊ መሐንዲስ ኮንትራት ተሰጥቶ ዓረቡ ጥናቱን ሲያቀርብ ተመጣጣኝ ክፍያ ቢሰጠውም 100.000 ብር ካልተከፈለኝ በማለት ክስ ሲያቀርብ አቡነ ማቴዎስ የኢየሩሳሌም ገዳም ሊቀጳጳስ የነበሩት አይገባህም ብለው ጠበቃ አቁመው ሲከራከሩ በወዳጁ በአቶ ገብረ ሚካኤል አማካይነት የአሁኑ ኢሩሳሌም ሊቀጳጳስ አቡነ ገብርኤል ክሱን አቁመው 100.000 ብር ማስረከባቸውን ምዕመናኑ ገልጠዋል።</p>

<p>አቡነ ገብርኤል ወደኢየሩሳሌም ከመጡ ጀምሮ ከእግዚአብሔር ይልቅ ሰው በመፍራ 10.000 ብር አውጥተው ለአባ ጳውሎስ መታከሚያ ይሁንዎ ብለው ከመስጠታቸውም ሌላ በኢየሩሳሌም ገዳም ታሪክ ተደርጎ የማያውቀውን ሌላ 10.000 ብር ለቤተክህነት ፈሰስ ይሁን ብለው ለአባ ጳውሎስ ማስረከባቸውን ምዕመናኑ በኃዘን ገልጠዋል።</p>

<p>ሊቀጳጳሱ እንደዚህ ሰበብ አስባብ እየፈጠሩ አቡነ ማቴዎስ በባንክ ትተውላእው ከመጡት 11 ሚሊዮን ብር ላይ ወጭ በማድረግ በማባከን ላይ ከመሆናቸውም ሌላ የጥንታዊቷ የኪዳነ ምሕረት ገዳም እንዲሻሻል 550 ካሬ ሜትር ቦታ በምርጥ ድንጋይ እናስነጥፋለን አበባና ሣር እናስተካክላለን 2 ሽንት በት እናስገነባለን ለእንግዶች ማረፊያ ወንበር እናዘጋጃለን የሚል ሰበብ ተደርድሮ ከ106 ዓመት በላይ ዕድሜ የነበራቸው ዛፎች ተደምድመው ሲሸጡና ገዳሙ ግርማ ሞገሱን ሲያጣ አቡነ ገብርኤል ባለመከልከላቸው በኢትዮጵያ ማህበረሰብ ብቻ ሣይሆን በሌሎች ቤ/ክ አባቶች መወቀሳቸውንም ገልጠዋል።</p>

<p>እንደዚሁም የገዳሟን የውስጥ ድርጅት ለማስዋብ ወጭውን የለገሰው የኢሩሳሌም ድርጅት ሲሆን ሥራውን በጨረታ የአሸነፈው ኢንጅኒየር ጌታቸው አስፋው የተባለው የኢየሩሳሌም ነዋሪ በ38.000 ዶላር እንዲሰራው አቶ አለማየሁ ተስፋዬ የኢየሩሳሌም ድርጅት የሥራ አመራር ቦርድ ሊቀመንበር ገንዝቡንከፍለውና ተፈራርመው ከተመለሱ በኋላ አቶ ገብረ ሚካኤል ጣልቃ በመግባት በጨረታ ያሸነፈውን ገልሰብ በማባረር ሥራውን ያለጨረታ ጆርጅ አንቶኒ ለተባለ የአረብ ተወላጅ ሲሰጡ አቡነገብርኤል ሥልጣናቸውን ተጠቅመው ባለመከልከላቸው ድርጊቱ ምዕመናኑን እንዳሳዘነ አስገንዝበዋል።</p>

<p>አቶ ገብረሚካኤል የአባ ጳውሎስ የቅርብ ሰው በመሆናቸው አቡነ ገብርኤልም በሥልጣናቸው መጥቀም ስላልቻሉ የገዳሟ የግንብ ሥራ ከተጀመረ በኋላ አቶ ገብረሚካኤል ዓቢይ ዘልዓለምና አባ ፍስሐ ጽዮን በየነ የተባሉቱን ምንም የምሕንድስና እውቀት የሌላቸውን በመያዝ ሥራውን ለማስጨረስ 25.000 ዶላር በተጨማሪ ያስፈልገናል ብለው ጥያቄ በማቅረባቸው የገዳሙ ሥራ በጅምር እንዳይቀር በማሰብ ገንዘቡን አቶ አለማየሁ ተስፋዬ ኢየሩሳሌም ድረስ ወስደው ማስረከባቸውንና በተባለው ዓይነት የድንጋይ ሥራ ሳይከናወን ገንዘቡ መበላቱን አረጋግጠዋል።</p>

<p>በ1985 ዓ.ም በአፄ ዮሐንስ ተጀምሮ በዳግማዊ አፄ ምኒልክ የተጠናቀቀው በኢየሩሳሌም የኢትዮጵያ ገዳም ደብረገነት ኪዳነምህረት ቤተክርስቲያን በአቡኑ ገብርኤል ቸልተኛነትና ግድየለሽነት በአሁኑ ጊዜ የስደተኛ ኤርትራውያን መከማቻ ሆኖ ከመንፈሳዊነት ይልቅ ወደዓለማዊ መኖሪያነት እየተለወጠ መምጣቱ ምዕመናኑን በእጅጉ እንዳሳሰባቸው ገልጠው ከክርስቶ ልደት ከ1008 ዓመት ዓለም ጀምሮ አባቶቻችን በክብር እየተመላለሱ ያቆዩን የክብር ስም እንዲጠበቅ ሁሉም በዚህ ጉዳይ ላይ ድምፁን እንዲያሰማ ጥሪ አቅርበዋል።</p>

<p>በሌላ በኩልም ብፁዕ አቡነ ማቴዎስ በአሁኑ ጊዜ በፍልስጤም ዋና ከተማ በሆነችው ኢያሪኮ ውስጥ የገብርኤልን ቤተክርስትያን ለማስተከል ከከተማው ማዘጋጃ ቤት ፈቃድ በማውጣት ቦታውን ባርከው በ1988 ዓ።ም መሰረት በማኖራቸው እስራኤል አገር የሚገኙ ምዕመናን 300.000 ብር አዋጥተው ገንዘቡ በኮሚቴ አማካይነት ባንክ ከገባ በኋላ አቡነ ጳውሎስ «እኔን ሳታስፈቅድ እንዴት ታቦት ለመትከል ሞከርክ?» ሲሉ አቡነ ማቴዎስም «በኢየሩሳሌም የኢትዮጵያ ሊቀጳጳስ ሆኜ አንድ ቤተክርስቲያን ባርኬ እንዳልተክል የሚያግደኝ የትኛው የቤ/ክ ሕግ ነው?» ብለው መልስ የሰጡ ሲሆን ይህ እንደድፍረት ተቆጥሮባቸው ከኢየሩሳሌም ተነስተው አዲስ አበባ ያለሥራ በመቀመጣቸው የቤተክርስቲያኑ ሥራ ተዳፍኖ መቅረቱ እንዳሳዘናቸው ምዕመናኑ ገልጠዋል።</p>

<p>በመጨረሻም «ነአኩተከ»ን እንኳን የማያውቁት አቶ ገብረሚካኤል አብርሃ በኢየሩሳሌም ገዳም የመንግሥት ንብረት ጠባቂና ጉዳይ አስፈፃሚ ሆነው ከሄዱ ጀምሮ የበላዮቻቸው ከሆኑት ሊቃነጳጳሳት በላይ ሥልጣናቸውን አሳብጠው እንዳሻቸው ገንዘብ ስለሚያባክኑና በዚህም ምክንያት ገዳማቱ እየተራቆቱ ስለሆነ እርሳቸው ከቦታው እንዲነሱና ለሃይማኖቱ ቀናዒ የሆነ ምሁር እንዲመደብ ጠይቀዋል።</p>

<p>እንደዚሁም በሀገር ልጅነት ብቻ እየተመረጡ አባ እየተባሉ የተላኩት የአባ ጳውሎስ መቋሚያ ያዦችና ሾፌሮች ወደየመጡበት ተመልሰው ገዳማቱ የስለላ ስፍራ መሆናቸው ቀርቶ እውነተኛ የፀሎት ቦታዎች እንዲሆኑ ምዕመናኑ «ሰው እንግዳ ቢሆን እግዜር ባላገር ነውና» በኢየሩሳሌም ገዳማት የሚሰራው ደባ ሁሉ እንዲያከትም በአምላክ ስም እንማፀናለን በማለት በላኩት ደብዳቤ ገልጠዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 25 ቀን 1992</a></p>

</body>
</html>	
