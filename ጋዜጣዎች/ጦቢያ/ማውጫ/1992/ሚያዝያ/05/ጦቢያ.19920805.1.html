<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ዕርቅ የወቅቱ ዐቢይ ጥያቄ ሆኖ ቀርቧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ብሔራዊ ዕርቅ የወቅቱ ዐቢይ ጥያቄ ሆኖ ቀርቧል</h1>


<p>ለሁሉም ችግሮቻችን መፍቻ ቁልፉ በአንድ ብሔረሰብ የበላይነት የተዋቀረው መንግሥታዊ ሥርዓት መወገድና በአንፃሩ ብሔራዊ እርቅና መግባባት ተፈጥሮ ሁሉም የኢትዮጵያ ብሔር/ብሔረሰቦች ተከባብረው በእኩልነት የሚኖሩባት ዴሞክራሲያዊት ሀገር መፍጠር ስለሆነ ይህ ሕልም ይሳካ ዘንድ ከሌሎች የሀገሪቱ ዴሞክራሲያዊ ኃይሎች ጋር በኅብረት መታገል ቀዳሚ አጀንዳቸው እንደሆነ ተቃዋሚ ድርጅቶች አስታወቁ።</p>

<p>ድርጅቶቹ ይህን ያስታወቁት የሕዝብ ተወካዮችና ምክር ቤቶች ከዋልታ ኢንፎርሜሽን ማዕከል ጋር በመተባበር ከሚያዝያ 2-4/1992 ዓ.ም ድረስ «የኢትዮጵያ ፖለቲካ ፓርቲዎች ፕሮግራምና የመርሃ ግብር ይዘት» በሚል ርዕስ በተባበሩት መንግሥታት የስብሰባ አዳራሽ ባዘጋጁት የፓናል ውይይት ላይ አቋሞቻቸውን በገለጹበት ወቅት ነው።</p>

<p>ገዢው ኢሕአዴግን ጨምሮ ዋነኛ ተቃዋሚ የሆኑት የኢትዮጵያ የሰላምና የዴሞክራሲ አማራጭ ኃይሎች ም/ቤት፣ የኦሮሞ ብሔራዊ ኮንግረስ (ኦብኮ)፣ የመላው ዐማራ ሕዝብ ድርጅት (መዐሕድ)፣ የኢትዮጵያ ዴሞክራሲያዊ ኅብረት ፓርቲ (ኢዴኅፓ)፣ የደቡብ ኢትዮጵያ ሕዝቦች ዴሞክራሲያዊኅብረትና የኢትዮጵያውያን ዴሞክራሲያዊ ፓርቲ (ኢዴፓ) በጠቅላላው ከ27 በላይ አገር አቀፍና የክልል ፓርቲዎች በዚሁ ውይይት ላይ ባለፉት አምስት ዓመታት ያከናወኑአቸውን ተግባራትና ችግሮቻቸውን አቅርበዋል።</p>

<p>በውይይቱ መጀመሪያ ላይ ድርጅቶቹ ሰራን የሚሏቸውን ተግባራት ከአምስት እስከ 10 ደቂቃ ባሉት ጊዜያት እንዲገልፁ መባሉና ለገዢው ፓርቲ ደግሞ 40 ደቂቃ መሰጠቱ ፍትሃዊ የሰዓት ድልድል አለመኖሩን ያሳያል በሚል ተቃውሞ አስነስቶ የነበረ ሲሆን ስለጊዜ ድልድሉ ማብራሪያ እንዲሰጡበት የተጠየቁት የመድረኩ አዘጋጆች ለኢህአዴግ የተሰጠው ጊዜ አባል ድርጅቶቹን ብዛት ግምት ውስጥ በማስገባት መሆኑን አስረድተዋል። ለኢህአዴግ አባል ድርጅቶች የተናጠል ጊዜ መሰጠቱና ለወያኔ/ኢህአዴግ ካድሬዎች ተደጋጋሚ ዕድል መሰጠቱ ከላይ የተሰጠውን ምክንያት ያፈረሰ ሲሆን ቅሬታም አስከትሏል።</p>

<p>በተሰጠው ጊዜም ፓርቲዎቹ አንኳር አንኳር ተግባራትን ገልጠዋል። ነባሮቹም ሆኑ ከቅርብ ዓመታት ወዲህ የተመሰረቱት አብዛኞቹ ኅብረ ብሔራዊና ክልላዊ ተቃዋሚ ፓርቲዎች ባለፉት ዓመታት ገዢው ፓርቲና ጥምሮቹ ያደርሱባቸው በነበረው የፖለቲካ ጫና ሳቢያ ከመደራጀትና ከቅስቀሳ ያለፈ ጉልህ ሥራ ለመስራት አለመቻላቸውን በሪፖርታቸው አስረድተዋል።</p>

<p>ይህም ሆኖ ገዢው ፓርቲ በየጊዜው የሚፈጥራቸውን ተፅዕኖዎችና የሚፈፅማቸውን በደሎች ለሕዝቡ በማሳወቅና በማጋለጥ እንዲሁም በአገሪቱ የሚወጡ ሕጐች በሁሉም ክልሎች በወጥነት እንዲተገበሩ ፍትሐዊነት እንዲሰፍን የተቻላቸውን ጥረት ማድረጋቸውን የድርጅቶቹ ተወካዮች ገልጠዋል።</p>

<p>ገዢው ፓርቲ ለዘመናት በሕዝቦች መካከል የነበረውን አብሮ መኖር በሂደት የተከሰቱ ችግሮች ቢኖሩ እንኳን ታርመው በመፈቃቀድና በእኩልነት በአንድነት መኖራቸው ያለውን ጠቀሜታ በማንኳሰስ ያለመተማመንን በማጉላት ወደመበታተንና መከፋፈል የሚያመራ «የመገንጠል መብት» የሚሰጠውን አንቀፅ 39 በሕገ መንግሥት ማስፈሩን በመቃወም መግለጫዎችን በማውጣትና ድርጊቱም በማውገዝ መታገላቸውን ገልጠዋል።</p>

<p>የኢትዮጵያን ሕዝብ ፍላጎት ባላከተተ መንገድ በሻዕቢያ አስገዳጅ ተፅዕኖ ሥር የተካሄደውን የኤርትራ የመገንጠል ውሣኔ ሕዝብ ኢህአዴግ አጨብጭቦ መቀበሉንና ለተግባራዊነቱም ከማንም መንግሥት በፊት ተሽቀዳድሞ እውቅና መስጠቱን በወቅቱ ማውገዛቸውን ያስታወሱት ተቃዋሚዎች ከዚያም በኋላ የአገሪቱን ሉዓላዊነትና ዘላቂ ሰላም የዜጐችን ብሔራዊ ጥቅም ከግምት ያላስገባ በስልጣን ላይ ለመቆየት ባለው ጽኑ ፍላጐት ላይ ብቻ የተመሰረተ ግንኙነት ከኤርትራ ጋር መፍጠሩ ሊያስከትል የሚችለውን መዘዝም ማመልከታቸውን አስረድተዋል።</p>

<p>አሁን የአገሪቷን ውድ ልጆች ሕይወት እየበላ በሚሊዮን የሚቆጠሩ ረሀብተኛ ወገኖች መታደግ የሚችል ሀብት እያወደመ ያለው የኢትዮ ኤርትራ ጦርነት ከገዢው ፓርቲ የተሳሳተ ፖሊሲ የመነጨ መሆኑን በመግለጽ የማስተካከያ እርምጃ እንዲወስድ በተደጋጋሚ የመፍትሔ ሀሳብ ቢያቀርቡም ሰሚ ጆሮ አለማግኘታቸውን ድርጅቶቹ አስታውቀዋል።</p>

<p>የአገሪቱ ዜጎች በሚያደርጉት ኢኮኖሚያዊ እንቅስቃሴዎች ላይ ተፅዕኖ የሚያሳድሩ ፖሊሲዎችና አፈፃፀሞች እንዲስተካከሉ የመፍትሔ ሃሳቦች ጭምር ማመንጨታቸውን የጠቀሱት ተቃዋሚዎች ገዢው ፓርቲ በሂደቱ ስለቀጠለበት በሕዝባዊ ስብሰባዎችና የአቋም መግለጫዎች ድርጊቶቹን ማውገዛቸውን አስረድተዋል።</p>

<p>ገበሬውን የመንግሥት ጭሰኛ ያደረገውን የመሬት ፖሊሲ ገበሬዎችን ያፈናቀለው የመሬት ሽግሽግ፣ ሚዛናዊ ያልሆነ የቤት ኪራይ ጭማሪ፣ የባለሀብቶችን መዋዕለ ንዋይ የማፍሰስ ፍላጐት የሚያኮሰምነውን የሊዝ ፖሊሲና ከነፃ ኢኮኖሚ ሥርዓተ በተለየ መልኩ በንግዱ ህብረተሰብ ላይ የገዢው ፓርቲ ንብረት በሆኑ የኢኮኖሚና የንግድ ድርጅቶች የሚደርሰውን የሞኖፖል ባህሪ ያላቸው አሰራሮች ለማስቀረት ከፍተኛ ትግል ማካሄዳቸውን ድርጅቶቹ አስምረውባቸዋል።</p>

<p>ገዢው ፓርቲ በሕገ መንግሥት አስፍሮ በአደባባይ ስለሰብዓዊ መብቶች መጠበቅና የፍትህ ሥርዐት መስፈን የሚናገረውና በተግባር የሚፈጽመው የማይገናኙ ናቸው ያሉት ተቃዋሚዎች የዜጐች መብት ሳይሸራረፍ እንዲከበር ከሕግ አግባብ ውጭ የታሰሩ፣ የታፈኑ ነፃነታቸውን እንዲቀዳጁም በትግላቸው እንደሚቀጥሉበት አረጋግጠዋል።</p>

<p>በማኅበራዊ መስክ በተለይ ለጤናውና ለትምህርት የተሰጣቸው ትኩረት ዝቅተኛ መሆን በኅብረተሰቡ አኗኗር ላይ ከፍተኛ ተፅዕኖ ማሳደራቸውን የጠቀሱት ተወካዮች በተለይ ወጣቱን ትውልድ ኃላፊነት ለመሸከም ከሚያስችል ዕድሜ አስቀድሞ ለሥራ አጥነት የሚዳርገውና የሁለተኛ ደረጃ ከ10ኛ ክፍል እንዲያበቃ የሚጠይቀውን የትምህርት ፖሊሲ በዋነኛነት እንደሚታገሉት አስረድተዋል።</p>

<p>ከዚህ በተጨማሪ በገዢው ፓርቲ የተሳሳተ ፖሊሲና ደንታቢስነት በህዝብ ላይ እየደረሱ ያሉ ወባ፣ ኤድስ፣ ድርቅና የረሃብ መስፋፋት ከሥራ መፈናቀልና የመሳሰሉት ማኅበራዊ ችግሮች አፋጣኝ መፍትሔ እንዲሰጣቸው በወቅቱ ጥሪ ማድረጋቸውን የጠቆሙት ድርጅቶች ለሁሉም ችግሮቻችን መፍቻ ቁልፉ ኢሕአደግ ሳይመሽበት በብሔራዊ እርቅ ዙሪያ ሁሉንም አማራጮች ከኢትዮጵያ ዴሞክራሲያዊ ኃይሎች ጋር መነጋገርና ለፈጸማቸው ስህተቶችም ይቅርታ መጠየቅ አለበት ብለዋል። ገዢው ፓርቲ በአገሪቱ ሰላምና ዴሞክራሲ በአስተማማኝ ሁኔታ ተረጋግጧል በማለት እርቅን ቢሸሽም በሰሜን፣ በምሥራቅ፣ በደቡብና በምሥራቅ የሚካሄዱት የሰላምና የዴሞክራሲና የልማት ኮንፍረሶች የሚጠቁሙት ችግር መኖሩን እንደሆነ ተወካዮቹ አስረድተው «ገዢው ፓርቲ የደርግ ዕጣ እስኪደርሰው መጠበቅ የለበትም» ብለዋል።</p>

<p>ድርጅቶቹ በመጨረሻም ኢህአዴግ በምርጫ ሰሞን ዴሞክራት መስሎ ለመታየትና የዓለም አቀፉን ኅብረተሰብ ቀልብ ለመሳብ ሲል ብቻ ተቃዋሚዎች በመናጆነት እንዲያጅቡ የሚሰራውን ቲያትር አቁሞ በብሔራዊ ዕርቅና በእውነተኛ ዴሞክራሲያዊ መንፈስ በአገር ውስጥና በስደት ያሉ ድርጅቶችም በሂደቱ ተሳታፊ የሚሆኑበትን መድረክ ማመቻቸት እንዳለበት አሳስበዋል።</p>

<p>ገዢውን ፓርቲ ኢህአዴግን በመወከል አስረጂ የነበሩት የትምህርት ሚኒስትሯ ወ/ሮ ገነት ዘውዴና የጥምር ድርጅቶቹ አባላት ኢህአዴግ ባለፉት አምስት ዓመታት በኢኮኖሚና በማህበራዊና በሌሎች መሰረተ ልማት አውታሮች ግንባታ ዙሪያ ተከናውኗል ያሏቸውን ሥራዎች ዘርዝረዋል። ወ/ሮ ገነት እዚህ ወቅት ኢኮኖሚው በ5.6 አድጐ በቆሎ ወደኬንያ እስከመላክ መድረሱን ገልፀዋል። ከዚህም በማያያዝ ድርጅታቸው ኢህአዴግ በኢትዮጵያ የመድበለ ፓርቲ ፖለቲካ እንዲፈጠር ከፍተኛ ሚና መጫወቱንና ፍላጐቱም መሆኑን የጠቆሙት ተወካይዋ ከተቃዋሚ ድርጅቶችም ጋር በሰላም ተቀራርቦና ተቻችሎ ለመሥራት መዘጋጀቱንም አረጋግጠዋል። የትምህርት ሚኒስትሯና የወያኔ ካድሬዎች የብሔራዊ ዕርቅ ጥያቄ አስፈላጊ እንዳልሆነ በአፅንዖት መግለፃቸው ተቻችለን እንሰራለን የሚሉትን ጥርጣሬ ውስጥ ጥሏቸዋል። የሥርዓቱ ካድሬዎች በልዩ ልዩ ካባ ወደ ስብሰባው አዳራሽ በመግባት ውይይቱን በበላይነት ለመቆጣጠር ያደረጉት ጥረት ድርጅቱ በኢትዮጵያ ዴሞክራሲያዊ ሥርዓት እንዲመሰረት እታገላለሁ የሚለውን አቋሙን ጥርጣሬ ውስጥ ጥሎታል።</p>

<p>«ጅብ የሰራውን ስለሚያውቅ በጨለማ ይጓዛል» የሚለውን ተረት በመተረት በአሁኑ የምርጫ ሰሞን ኢህአዴግ በማሳየት ላይ ባለው የተለሳለሰ የሚመስል አቋም ጥርጣሬ እንዳላቸው የገለጡት የኦሮሞ ብሔራዊ ኮንግረስ ሊቀመንበር ረዳት ፕሮፌሰር መረራ ጉዲና ገዢው ፓርቲ በአገሪቱ ዘላቂ ሰላምና ዴሞክራሲ እንዲሰፍንና ሰብዓዊ መብቶ እንዲጠበቁ እውነተኛ ፍላጐት ካለው በቅድሚያ በጥላቻ ላይ የተመሰረቱ የፖለቲካ እንቅስቃሴዎች እንዲገቱ በማድረግ ከተቃዋሚዎችና ከኢትዮጵያ ሕዝብ ጋር ሊያስታርቁትና ሊያቀራርቡት የሚያስችሉትን አጀንዳዎች መቅረፅ እንዳለበት አስገንዝበዋል። አያይዘውም ኢህአዴግ ከተቃዋሚዎች ጋር ተቻችሎ ለመሥራት ፈቃደኝነት ካላሳየ አሁን የሚታየውን የምርጫ ግርግር ፈጥሮ ከአምስት ዓመት በኋላ እንገናኝ ብሎ እንዳያሰናብተን እንሰጋለን ብለዋል።</p>

<p>አማራጭ ኃይሎችን በመወከል የውይይቱ ተሳታፊ የነበሩት ዶ/ር በየነ ጴጥሮስ በበኩላቸው «በደቡብ ክልል በዕጩዎችና በተመራጮች ላይ የሚካሄደውን ማዋከብ እስርና ግድያ ጠቅሰው ኢህአዴግ መናጆ እንጂ እውነተኛ ተቃዋሚ አይፈልግም» ብለዋል። «የኢትዮጵያ ሕዝብ እውነትን ለመስማት ዛሬም አልታደለም» አንድ የወላይታ ተወካይ የወላይታ ሕዝብ ራሴን በራሴ ላስተዳድር ብሎ በመጠየቁ ጦር ዘምቶበታል ብለዋል። የፌደሬሽን ምክር ቤት ለጉዳዩ ውሳኔ ባለመስጠቱም ቅሬታቸውን ገልጠዋል።</p>

<p>ከታዋቂ ግለሰቦች መካከል አቶ ማሞ ውድነህ ትውልዱ ዛሬም ጠብ ላይ በመሆኑ ጦርነት እንዳይቀጥል ዘላቂ ሰላም በአገራችን እንዲሰፍን በማድረግና ዕርቅ በማውረድ በኩል ገዢው ፓርቲና ተቃዋሚዎች ተገቢውን ሚና እንዲጫወቱ ተማፅነው የአገር ሽማግሌዎች፣ የሃይማኖት መሪዎች፣ ምሁራን የሚሳተፉበት አንድ ሕዝባዊ ጉባዔ እንዲጠራ ጠይቀዋል።</p>

<p>መድረኩን በአወያይነት የመሩት ዶ/ር ገብሩ መርሻ በአንዳንድ የፖለቲካ ድርጅቶች ላይ ያሳድሩት በነበረው ተፅዕኖ ፓናሉ ለጥቂት ጊዜያት ውዥንብር ውስጥ ከመግባቱም ሌላ ጥያቄና አስተያየት አቅራቢዎች በተለይ የገዢው ፓርቲ ካድሬዎች ከርዕስ ውጭ እየሄዱ የውይይቱን ይዘት ሲለውጡት በቸልታ መመልከታቸውን ትችት አሰንዝሮባቸዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 5 ቀን 1992</a></p>

</body>
</html>	
