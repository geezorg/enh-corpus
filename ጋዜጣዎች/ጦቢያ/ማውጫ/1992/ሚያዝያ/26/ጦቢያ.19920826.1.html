<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሼክ አላሙዲና ሌሎች የኤክሳይዝ ቀረጥ ኢንቨስተሮችን አሽሽቷል ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሼክ አላሙዲና ሌሎች የኤክሳይዝ ቀረጥ ኢንቨስተሮችን አሽሽቷል ይላሉ</h1>


<p>ባለፉት ዘጠኝ ዓመታት ኢንዱስትሪው ለአገሪቱ ማክሮ ኢኮኖሚ ዕድገት ከፍተኛ ሚና መጫወቱ እየታወቀ በመጠጥና በትምባሆ ላይ ተጥሎ የነበረው የኤክሳይዝ ቀረጥ ሲቀን በዚህ ዘርፍ ለተሰማሩ ባለሀብቶች የተለየ ማበረታቻ አለመሰጠቱና በተለይም በለስላሳ መጠጦች ላይ ምንም ዓይነት የታክስ መሻሻል አለመደረጉ ያሳሰባቸው መሆኑን ታልቁ የአገራችን ኢንቬስተር ሼክ መሐመድ አላሙዲና ሌሎች የግል ባለሀብቶች አስታወቁ።</p>

<p>ባለሀብቶቹ ይህን ያስታወቁት ባለፉት ስምንት ዓመታት በኢትዮጵያ የተካሄዱትን ማህበራዊና ኢኮኖሚያዊ እንስቅስቃሴ ለአራት ቀናት በቃኘውና በኢንተር አፍሪካ ግሩፕ በተዘጋጀው ሲምፖዚየም ላይ ከጠቅላይ ሚኒስትር መለስ ዜናዊ ጋር ሚያዝያ 20 ቀን 1992 ዓ.ም በተባበሩት መንግሥታት ድርጅት የስብሰባ ማዕከል ባካሄዱት ልዩ የጥያቄና መልስ መድረክ ላይ ነው።</p>

<p>በኢትዮጵያ ውስጥ ከፍተኛ መዋዕለ ንዋይ በማፍሰስ በኢንዱስትሪ በማምረቻ በማከፋፈያና በአገልግሎት ሰጪ ዘርፎች በመሰማራት የታወቁት ታላቁ የአገራችን ኢንቬስተር ሼክ መሐመድ አላሙዲ በበኩላቸው ብዙ ነገሮችን ሥራ ላይ ለማዋልና ባመረቱአቸው ምርቶችም ወደፊት ለመግፋት እንዳላስቻላቸው ጠቅሰው በተለይ በትምባሆና በአልኮል መጠጦች ላይ በቅርቡ የታክስ ቅናሽ ሲደረግ ልጆች በሚጠጡት ለስላሳ መጠጦች ላይ ቀረጡ አለመሻሻሉ እንዳስደነቃቸውና እንዳስገረማቸው ለጠቅላይ ሚኒስትሩ ባቀረቡት አቤቱታ ገልጠዋል።</p>

<p>ባላቸው ሪፖርት ከሚፈለግባቸው ታክስ 94 ከመቶ ለመንግሥት ገቢ ማድረጋቸውን ያመለከቱት ሼክ አላሙዲ ከባንክ ቢበደሩ ኖሮ 10 ከመቶ ጭማሪ አሳይቶ ከኪሳቸው ሌላ 2 ከመቶ ለመክፈል ይገደዱ እንደነበር በማውሳት የቀረጡን መብዛት ለማስረዳት ሞክረዋል።</p>

<p>በኤክሳይዝ ታክስ ላይ መሻሻል ካልተደረገና የኢንዱስትሪው ዘርፍ ማብረታቻ ካልተሰጠው ሁኔታዎች ሊጓተቱ እንደሚችሉ የጠቆሙት ባለሀብት ሁኔታው በዚህ ከቀጠለ ኢንቨስተሮችን መሳብ ቀርቶ ያሉትንም ሊያሸሽ እንደሚችል አስገንዝበዋል። ድርጅታቸው ሞሐ የቀድሞውን የለስላሳ መጠጥ ፋብሪካዎች ከመንግሥት ሲገዛ 115 ሚሊዮን ብር መክፈሉን ያስታወሱት ሼክ አላሙዲን 90 ሚሊዮን ብር በተጨማሪ ኢንቨስት አድርጐ 224 ሚልዮን ብር ደግሞ ለአዲስ ኢንቨስትመንት በመመደብ በአጠቃላይ የ428 ሚሊዮን ብር ፕሮጀክት መዘርጋቱን አብራርተው ይህን ሁሉ ወጪ ሲያደርጉ ትርፋቸው ከዜሮ በታች ኪሳራ እንደሚያሳይ ገልጠዋል።</p>

<p>ሼክ አላሙዲ በመጨረሻው እስካሁን ብዙውን የምንሠራው ለመንግሥት ነው። 94% ለመንግሥት ከተከፈለ ጥቅማችን ምኑ ላይ ነው? በአገር ውስጥ ጥሬ ዕቃዎች እየተጠቀምን 30% ብቻ ከውጭ እያስመጣን ባለንበት ወቅት ይኼን ሁኔታ ለመለወጥና የኤክሳይዝ ቀረጡን ለማሻሻል በመንግሥት በኩል ምን ዘዴ ተቀይሷል? በማለት ለጠቅላይ ሚኒስትሩ ጥያቄ አቅርበው ነበር።</p>

<p>ጠቅላይ ሚኒስትር መለስ ለዚሁ ጥያቄ በሰጡት መልስ ቀደም ብለን ለግሉ ዘርፍ ታክስ እንደምንቀንስ አሳውቀናል። ስለዚህ መገንዘብ ያለባችሁ ነገር በተወሰነ ጊዜ ወይም አንዱ ነገር ሲሆን የኤክሳይዝ ቀረጥ እንደሚወርድና እንደሚቀንስ ነው። ይህንንም አስቀድመን በማሳወቅ ኢንቨስትመንትን እናበረታታለን። ኢንቨስትመንት እውን ሲሆንና ውጤታማ መሆን ሲጀምር የኤክሳይዝ ታክስን እንቀንሳለን ብለዋል።</p>

<p>የግሉን ዘርፍ የወከሉት አቶ ኤርምያስ አመልጋ በኢትዮጵያ የኢንዱስትሪው ዘርፍ ለአጠቃላይ የሀገሪቱ ዕድገት ወሳኝ ሚና መጫወቱ እየታወቀ ኢንዱስትሪው እንዲጐለብት ለምን የተሻለ ነገር እንደማይፈጠርና በመንግሥት በኩል የታሰበ አማራጭ ዘዴ ካለ እንዲብራራላቸው ጥያቄ አቅርበው ነበር።</p>

<p>ጠቅላይ ሚኒስትሩ በሀገራችን አስፈላጊውን የማክሮ ኢኮኖሚ ሁኔታ በኢንዱስትሪ ዘርፍ ለመፍጠር የተነሳውን ጥያቄ በተመለከተ ከቀረበው ሃሳብ ጋር እንደሚስማሙ ጠቅሰው የተረጋጋጋ የማክሮ ኢኮኖሚ ሁኔታ የመንግሥታቸው የመጀመሪያውና የመጨረሻው የኢኮኖሚ ፖሊሲ ግብ መሆኑን አመልክተዋል። ችግሩ በታክስ አጣጣሉ ላይ ሳይሆን በአሰባሰብ ዘዴው ላይ ነው ያሉት አቶ መለስ የታክስ አሰባሰብ የሚያተኩረው በቅርብ ሊያያቸውና ሊያገኛቸው በሚችሉት ኢንዱስትሪዎች ላይ ብቻ መሆኑና ሌሎቹ ዘንድ አለመድረሱ ጫና መፍጠሩ በቂ ግንዛቤ ማግኘቱን ጠቁመዋል።</p>

<p>የሲምፖዚየሙ ተሳታፊዎች ለጠቅላይ ሚኒስትሩ ስለመሬት ስሪት፣ ስለምግብ ዋስትናና የመንግሥትና የግል ባለሀብቶችን ግንኙነት በተመለከተም የተለያዩ ጥያቄዎችን አቅርበውላቸው ነበር። ጠቅላይ ሚኒስትሩ የመሬት ስሪትን አስመልክተው በሰጡት መለስ መንግሥት መሬትን በተመለከተ የሚያራምደው ፖሊሲ ገበሬውን በእኩልነትና በፍትሃዊ መንገድ የሀገሪቱ ሀብት ተጠቃሚ እንዲሆን የሚያስችል ነው ብለዋል። ከኢትዮጵያ ሕዝብ ከ85% በላይ የሚሆነው በግብርና ላይ የተሰማራ በመሆኑ ሌሎች ምቹና አሳማኝ ሁኔታዎ ሳይፈጠሩ የእርሻ መሬትን መሸጥ መለወጥን መፍቀዱ ገብሬውን ለችግር እንደሚያጋልጠው በማመን መንግሥታቸው ከዚህ ጉዳይ የፖሊሲ ለውጥ እንደማያደርግ አረጋግጠዋል።</p>

<p>የምግብ ዋስትናን ለማረጋገጥ ሁለት አማራጭ ስልቶች መነደፋቸውን ያወሱት አቶ መለስ ለድርቅ ተጋላጭ በሆኑ አካባቢዎች የሚኖረውን ህብረተሰብ በፈቃደኝነት ወደ ሰብል አምራች አካባቢዎች እንዲሰፍር ማድረግና ከቦታቸው መነሳት ለማይፈልጉት ደግሞ ብዙ ዝናብ በማያስፈልጋቸው የግብርና መስኮች ላይ እንዲሰማሩ ለማድረግ ጥረት እንደሚደረግ አስታውቀዋል።</p>

<p>እነዚህን የልማት ውጥኖች ለማከናወን የሚያስፈልገው መዋዕለ ንዋይ ከፍተኛ ሆኖ ዓለም አቀፍ የገንዘብ ድርጅቶችና ለጋሽ አገሮች በአንዳንድ ፖሊሲዎቻችሁ ምክንያት ፊታቸውን ባዞሩባችሁ ወቅት ፕሮጀክቶቹን እንዴት ተግባራዊ ልታደርጉ አቅዳችኋል? ተብለው የተጠየቁት አቶ መለስ መንግሥታቸው የኢኮኖሚ ማሻሻያ የዓለም አቀ የገንዘብ ተቋማትን ፍላጐት ለማራመድ እንዳልሆነ እንደሆነ አስረድተዋል።</p>

<p>መንግሥት ለህዝብ ይጠቅማል ብሎ የጀመረውን የዕድገትና የልማት ጐዳና የዓለም አቀፍ የገንዘብ ድርጅቶችን ፍላጐት ለማሟላት ሲል እንደማያቋርጥ የጠቀሱት ጠቅላይ ሚኒስትሩ ለጋሾች ለመርዳት ፈቀዱም አልፈቀዱ ፕሮግራሞቹ በምንም ሁኔታ አይለወጡም በማለት የመንግሥታቸውን አቋም አንፀባርቀዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 26 ቀን 1992</a></p>

</body>
</html>	
