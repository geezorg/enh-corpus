<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትግራይ ያደገችው ሕዝቡ በዓመት የአንድ ወር ነፃ አገልግሎት በመስጠቱና በመደራጀቱ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ትግራይ ያደገችው ሕዝቡ በዓመት የአንድ ወር ነፃ አገልግሎት በመስጠቱና በመደራጀቱ ነው ተባለ</h2>


<p>ከትግራይ 3 ሚሊዮን ህዝብ አንድ ሚሊዮን ሕዝብ አንድ ሚሊዮን የሚሆነው በዓመት 600 ሚልዮን ብር ግምት ያለው ነፃ አገልግሎት በመስጠት ባዳበረው የሥራ ባህል ክልሉ እድገት አስመዘገበ እንጂ ከሌሎች የተለየ ድጐማ ከገዢው ፓርቲም ሆነ ከመንግሥት ተደርጐለት እንዳልሆነ አንድ የኢህአዴግ የፖለቲካ ቢሮ አባል አስታወቁ።</p>

<p>አቶ ዓለም ሰገድ ገብረአምላክ የኢህአዴግ ሥራ አስፈፃሚ ኮሚቴ አባል ይህን ያስታወቁት ኢንተር አፍሪካ ግሩፕ ገዢው ኢህአዴግን ጨምሮ ለስድስት የፖለቲካ ድርጅቶች በኢኮኖሚው ዘርፍ ይዘው የሚቀርቡትን ዋና ዋና የምርጫ አጀንዳ እንዲያስተዋውቁ ሚያዝያ 21 ቀን 1992 ዓ.ም በተባበሩት መንግሥታት ድርጅት የስብሰባ ማዕከል ባዘጋጀው የክርክር መድረክ ላይ ነው።</p>

<p>የኢትዮጵያን የስምንት ዓመታት የኢኮኖሚውን የማኅበራዊ ክንኖች አፈፃፀም የገመገመውን ሲምፖዚየም ተከትሎ በተካሄደው በዚሁ የፖለቲካ ፓርቲዎች የክርክር መድረክ ላይ የኢህአዴግ፣ የኢዴፓ፣ የመዐሕድ፣ የኢዴሕፓ፣ የአማራጭ ኃይሎች ም/ቤትና የጋራ ፖለቲካ መድረክ ተወካዮች ከመጪው የሥልጣን ዘመን ጋር በተያያዘ እያንዳንዳቸው ከሌሎች የሚለዩበትን አማራጭ የኢኮኖሚ ፕሮግራም አቅርበው ተከራክረዋል።</p>

<p>ሁሉም የፖለቲካ ድርጅቶች መሬት በመንግሥት መያዙን የተቃወሙ ሲሆን በውድድሩ ቢያሸንፉ መሬት በግል ይዞታ ሥር ሆኖ እንዲሸጥ እንዲለወጥና በውርስም እንዲተላለፍ እንደሚያደርጉ ጠቅሰው መንግሥት በነፃ ገበያ ስም ባደራጃቸው የኢኮኖሚ ተቋማት መጠቀሙንም እንደሚያስቆሙ ተናግረዋል።</p>

<p>የኢህአዴግ ተወካይ ተቃዋሚ የፖለቲካ ድርጅቶች ያቀረቡአቸውን አማራጮች ከነባራዊ ሁኔታ የማይነሱና ተጨባጭ ያልሆኑ መሆናቸውን ጠቅሰው ለተሰራው በጐ ሥራ እውቅና አለመስጠታቸውም ስህተት መሆኑን ጠቁመዋል። የፖለቲካ ድርጅቶቹ ተወካዮች በበኩላቸው ለውድድር የቀረቡት አማራጭ ሃሳብ ይዘው እንጂ ለኢህአዴግ በመናጆነት አጅበው ለሥልጣን ለማብቃት ለይስሙላ ለመሳተፍ እንዳልሆነ ጠቅሰው በልዩነት ያቀረቡአቸውን አማራጮች በጐ ነገሮችን ከግምት ውስጥ አስገብተው እንደሆነ መታወቅ እንዳለበት አስምረውበታል።</p>

<p>የመሬት በመንግሥት መያዝ ገበሬውን ጭሰኛ በማድረግ ኢኮኖሚው በዘመናዊ መንገድ በተፈለገው መጠን እንዳያድግ ማነቆ በመፍጠሩ አሁን በአገሪቱ የሚታየው ድህነት ረሃብና ድርቅ በቂ ምስክሮች መሆናቸውን የጠቀሱት ድርጅቶች ሁኔታው እንዲቀየር ከተፈለገ የገጠርም ሆነ የከተማ መሬት በሕገ መንግሥት ድንጋጌ መሽበብ የለብትም የሚል አቋም እንዳላቸው ገልጠዋል።</p>

<p>መንግሥት የነፃ ገበያ ኢኮኖሚ ሥርዓትን እከተላለሁ እያለ በሌላ መልኩ በንግዱ ህብረተሰብ ላይ የገዢው ፓርቲ በልዩ ልዩ ስም ያደራጃቸው የኢኮኖሚና የንግድ ድርጅቶች ገበያውን መቆጠጣራቸው የአደባባይ ምስጢር መሆኑን የፖለቲካ ድርጅቶቹ ጠቅሰው መንግሥት ከዚህ ዓይነቱ ተግባር ራሱን ማግለል አለበት ብለዋል።</p>

<p>የኢህአዴግ ተወካይ ለዚህ የሰጡት መልስ በየጊዜው ክስ የሚቀርብባቸው የኢኮኖሚ ተቋማት በትጥቅ ትግሉ ዘመን ኢህአዴግ በተለይም ሕወሓት በልዩ ልዩ መንገዶች ያፈራቸው ከልዩ ልዩ ድርጅቶችና መንግሥታት በስጦታ ያገኛቸውና የቀሩትም የተማረኩ ንብረቶች መሆናቸው ባይካድም ከትግሉ በኋላ ፓርቲው ታጋዮች የተሰውለትን ንብረት ለትግራይ ህዝብ ማስረከቡንና እነርሱም በህግ በተቋቋመ በባለአደራ ቦርድ እየተዳደሩ መሆኑን አመልክተዋል።</p>

<p>ኢህአዴግም ሆነ አባል ድርጅቶቹ በየትኛውም የንግድ ሥራ አልተሰማሩም ያሉት ተወካዮ በየጊዜው የሚነሳው ስሞታ ተጨባጭነት የሌለው አሉባልታ ነው በማለት አጣጥለውታል። የፖለቲካ ድርጅቶቹ በበኩላቸው የኢኮኖሚ ተቋማቱ የሀብት ምንጭ በትግሉ ዘመን የተገኘ ከሆነ ኢህአዴግ መንግሥት ከሆነ በኋላ ንብረቶቹ በአጠቃላይ የአገሪቱ ህዝብ ጥቅም መዋል አለባቸው እንጂ ለአንድ ክልል ህዝብ መሰጠት እንደሌለባቸው ገልጠው የሚሰጠው ምክንያት አሳማኝ ያልሆነና በህግም ተቀባይነት የሌለው ነው ብለዋል።</p>

<p>የኢኮኖሚ ተቋማቱ በግል ስም ነው የሚንቀሳቀሱት ቢባልም በአክሲዮን ባለድርሻነት የተመዘገቡት የኢህአዴግ ከፍተኛ ባለሥልጣናት መሆን ጥርጣሬውን ይበልጥ እንደሚያጐላውና ለመንግሥት የሚከፍሉት ግብርም የልዩ ልዩ አገልግሎቶች ክፍያ አለመኖሩ ሁኔታውን የበለጠ እንደሚያወሳስበው የፖለቲካ ድርጅቶቹ አመልክተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 26 ቀን 1992</a></p>

</body>
</html>	
