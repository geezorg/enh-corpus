<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የረሀቡ ጉዳይ ዓለምን እያነጋገረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የረሀቡ ጉዳይ ዓለምን እያነጋገረ ነው</h1>


<p>ሴቶችና ሕጻናትም ጨምሮ በሚሊዮኖች የሚቆጠሩትን ኢትዮጵያውያን ሕይወት ለማዳን ጊዜው ሳይመሽ አፋጣኝ እርምጃ መወሰድ እንዳለበትና ለዝህም ቢሮክራሲያዊ ውጣ ውረዶችና ፖለቲካዊ ማነቆዎች መወገድ እንዳለባቸው የተባበሩት መንግሥታት የሕፃናት ድርጅት ሲያስታውቅ የትግራይ ልማት ማኅበር (ትልማ) ከፍተኛ የእህልና የገንዘብ ክምችት ስላለው ይበሞት አፋፍ ላይ ያሉ ኢትዮጵያውያን ሕይወት በማዳን ተግባር ላይ መዋል እንዳለበት በኢንተርኔት በመሰራጨው ላይ ያሉ ውይይቶች እየጠየቁ ይገኛሉ።</p>

<p>በኢንተርኔት አማካይነት በአሁኑ ጊዜ እየተሰራጨ ያለው መረጃ እንደሚያመለክተው የትግራይ ልማት ማኅበር (ትልማ) ከፍተኛ የምግብና የገንዘብ ክምችት ያለው በሚሊዮኖች የሚቆጠሩ ኢትዮጵያውያን በሞት አፋፍ ላይ ያሉበትን ሁኔታ በቸልታ ሊመለከት አይችልም።</p>

<p>የደቡብና የኦጋዴን ሕዝቦች ሕይወት በማዕከላዊነት በሚመራው መንግሥት ሥር በመሆናቸው የመለስ ዜናዊ መንግሥት በአቅሙ ውስጥ ያለውን ተግባር ስያከናውን ዓለም አቀፉን ህብረተሰብ ሊወቅሥ አይገባም።</p>

<p>ይህ በእንዲህ እንዳለ የኢትዮጵያ ረሃብ ጉዳይ በአሁኑ ወቅት የዓለም መገናኛ ዋነኛ የመነጋገሪያ ርዕስ ሆኖ በመኸርና በበልግ የዝናብ እጥረት የረሃብ አደጋ ካንዣበባቸው ስምንት ሚሊዮን ያህል ሕዝቦች ግማሽ ይ አህሉ ሕፃናት በመሆናቸው አፋጣኝ የምግብ የውሃና ሌሎችም የአስቸኳይ ጊዜ ቁሳቁሶች ካልደረሳቸው ለከፋ ችግር ሊጋለጡ እንደሚችሉ የተለያዩ የአገር ውስጥና የውጭ የዜና ምንጮች እያስጠነቀቁ ይገኛሉ።</p>

<p>«ሕፃናቱ በሚያሳዝን ሁኔታ ከስተው ይታያሉ። ነገር ግን በደቡባዊ ኢትዮጵያ የሚገኙ የመንግሥት መጋዘኖች ጢም ብለው በእህል ተሞልተዋል። «በእህል የተሞሉ ዶንያዎች በየአቅጣጫው በመደዳ ሆነው ከመሬት እስከጣራ ተከምረዋል። በዚህ ሣምንት ሰራተኞቹ በአዳዲስ ጆንያዎች ተሞልቶ በብዛት የሚመጣውን እህል ወደመጋዘኖቹ ያስገባሉ። ከአዲስ አበባ በስተደቡብ ከተማ ለመንዳት የሁለት ሰዓት ጊዜ ብቻ ነው የሚወስደው። ሠራተኞቹ ከሸክሙ ክብደት የተነሳ ጀርባቸው በላብ ተጠምቋል» በማለት የዘገበው አንድ የሬውተር ጋዜጠኛ ነው።</p>


<p>«እያንዳንዱ መጋዘን 5ሺ ቶን እህል የመያዝ ብቃት አለው እና እዚህ ብቻ 40ሺ ቶን እህል አለን» ሲል ሚያዝያ 3 ቀን 1992 ለዚሁ ጋዜጠኛ የገለጸው ውሂብ ጽጉ የተባለው የመጠባበቂያ እህል ክምችት አስተዳደር ባልደረባ ነው።</p>

<p>ሁኔታውን በሥፍራው ተገኝቶ የታዘበው የሬውተር ጋዜጠኛ በተባበሩት መንግሥታት የዕርዳታ ሥርጭት (ራሺን) መሰረት 15 ኪ.ግ (33 ፓውንድ) ለአንድ ሰው የአንድ ወር ቀለብ ሊሆን እንደሚችል ጠቅሶ በዚህ ዓይነት ስሌት በናዝሬት ያለው ክምችት ብቻ 2.7 ሚሊዮን ሕዝብ ለአንድ ወር ጊዜ ሊመግብ እንደሚችል አስታውቋል።</p>

<p>በአውሮፓ ኅብረትና በሌሎች ዕርዳታ ሰጪ ድርጅቶች ቃል የተገባው ምግብ በባህር ተጓጉዞ ጅቡቲና ሶማሊያ ወደቦች እስኪደርስ በርካታ ወራትን ስለሚፈጅ እስከዚያው ድረስ በናዝሬትና በሌሎችም አካባቢዎች ካሉት መጋዘኖች የመጠባበቂያ እህል ክምችት ወጥቶ በጥቅም ላይ ቢውል ከወዲሁ ብዙ ሕይወት ለማዳን ያስችላል የሚል አስተያየት ጋዜጠኛው ሰጥቷል።</p>

<p>መንደርደሪያውን በዚህ መልክ ያስቀመጠው የዝግጅት ክፍላችን ባልደረባ ድርቅና ረሃብ በአገራችን ሕዝብ ላይ ያደረሰውን ችግርና ሰቆቃ ይህንንም ለመታደግ በመንግሥትና በዓለም አቀፉ ኅብረተሰብ የተደረገውንና በመደረግ ላይ ያለውን ርብርብ ከአገር ውስጥና ከውጭ የዜና ምንጮች አሰባስቦ እንደሚከተለው አቅርቦታል።</p>

<p>በብሔራዊ የሜትሮዎሎጂ ድርጅት ትንበያ መሠረት በመላ ሀገሪቱ በሚገኙ የበልግ አብቃይ አካባቢዎች አልፎ አልፎ የዝናብ ስርጭት ቢከሰትም ማግኘት የሚገባቸውን መደበኛ የዝናብ መጠን ያሟላ አይደለም።</p>

<p>በደቡብ ክልል፣ በምዕራብ ኦሮሚያ፣ በጋምቤላ፣ በምዕራብ አማራና በምሥራቅ የኦሮሚያ የበልግ አብቃይ አካባቢዎች የገበሬው የዝናብ ስርጭት ከመደበኛ በታች ነው።</p>

<p>የበልግን ዝናብ እንደ ሁለተኛ የዝናብ ወቅታቸው የሚጠቀሙበት አርሲ፣ ሐረርጌ፣ ሰሜን ሸዋ፣ ደቡብና ሰሜን ወሎ እንዲሁም የምሥራቅ ኢትዮጵያ አካባቢዎች በተመሳሳይ ሁኔታ መደበኛውን የዝናብ ሥርጭት አላገኙም።</p>

<p>የላኒኖ የአየር ሁኔታ በዓለም ላይ በሚከሰትበት ወቅት ኢትዮጵያን ጨምሮ የምሥራቅ አፍሪካ አገሮች በዚሁ ወቅት ማግኘት የሚገባቸው የዝናብ መጠን እንደማያገኙ ቀደም ሲል የተጠኑ ጥናቶች ያመለክታሉ።</p>

<p>የፓስፊክ ውቅያኖስ የባህር ወለል ከመደበኛው በታች ሆኖ በሚቀዘቅዝበት ወቅት ላኒኖ የአየር ሁኔታ በዓለም ደረጃ ይከሰታል።</p>

<p>በዚህም የተነሳ ኢትዮጵያና በአፍሪካ ቀንድ የሚገኙ አጐራባቾቿ ማለትም ኤርትራ፣ ሶማሊያ፣ ሱዳን፣ ኬንያ፣ ዮጋንዳና ጅቡቲ በረሃብ አደጋ ላይ ይገኛሉ። በእነዚህ አገር የሚገኝ 12 ነጥብ 4 ሚሊዮን ሕዝብ ለረሃብ አደጋ የተጋለጠ ሲሆን ለዚህም 205 ሚሊዮን የአሜሪካ ዶላር ግምት ያለው 409 ሺ ሜትሪክ ቶን የምግብ እህል እንደሚያስፈልግ በተባበሩት መንግሥታት ድርጅት ተገምቷል።</p>

<p>ከዚህ ውስጥ ኢትዮጵያ በከፍተኛ ደረጃ የድርቁና የረሃቡ ተጠቂ ስለሆነች ከሚገኘው ዕርዳታ 80 በመቶ የሚሆነውን እንደምትፈልግም ተገልጿል። ይሁን እንጂ ኢትዮጵያ በዚህ ብቻ የገጠማትን የምግብ እህል እጥረት ለማካካስ 820 ሺ ቶን እህል እንደሚያስፈልጋት መንግሥትና የተለያዩ ዓለም አቀፍ ድርጅቶች ገምተዋል።</p>

<p>ኢትዮጵያ ውስጥ በተለይ በሶማሌ፣ በኦሮሚያ፣ በደቡብ ሕዝቦችና በአማራ ክልል አንዳንድ አካባቢዎች ለሶስት ተከታታይ ዓመታት የዝናብ ዕጥረት በማጋጠሙና ፀረ ሰብል ተባይ በሰብል ላይ ጉዳት በማድረሱ የምግብ ዕጥረት ተከስቷል።</p>

<p>በዚህም ምክንያት በሶማሌ ክልል ከሚገኘው 3 ነጥብ አራት ሚሊዮን ሕዝብ ውስጥ 1 ነጥብ ሶስት ሚሊዮን ያህሉ ለረሃብ ተጋልጧል። ክልሉ ላለፉት አራት ዓመታት ዝናብ ባለመጣሉ ችግሩ ተባብሶ የተረጂውን ቁጥር ከዕለት ወደ ዕለት እየጨመረ በመሄድ ላይ ይገኛል።</p>

<p>ተላላፊ በሽታ በመስፋፋቱ ሕፃናት ለተቅማጥ በሽታ ተጋልጠዋል። በየቀኑም ከአምስት እስከ ስድስት የሚደርሱ ተጐጂዎች ይሞታሉ። በመጠለያዎች አካባቢ የመድኃኒት እጥረት መኖሩን የተጐጂ ሕፃናቱ ወላጆች ይናገራሉ። በዞኑ ለምግብ ዕጥረት ከተጋለጡት ሰባት ወረዳዎች መካከል በደናን፣ በምሥራቅ ኢሜ፣ በአዳሌና በጐዴ ወረዳዎች ያለው ሁኔታ የባሰ ነው። የህዝብ ኑሮ ዋስትና ከሆኑት ከብቶች መካከል 95 በመቶ የሚሆኑት ሞተዋል።</p>

<p>በደቡብ ክልል በሰሜን ኦሮሞ 18 ወረዳዎች ከ433 ሺህ በላይ ህዝብ ለተረጂነት ተዳርጓል። በኦሮሚያ ክልል በባሌ ዞን በስምንት ቆላማ ወረዳዎች ነዋሪ የሆነ ከ77ሺህ በላይ ህዝብ በምሥራቅ ሸዋ ዞን በአርሲ ነገሌ፣ በሻሸመኔ፣ አዳማ፣ ሲራሮ፣ አዳሚ ቱሉና ቦስት ወረዳዎች የሚገኝ ከ71 ሺህ በላይ ሕዝብ፣ በአርሲ ዞን፣ በመርቲ ሴሩ፣ ሱዴ፣ ጮሌና ሙኒሳ ወረዳዎች የሚገኝ 10ሺ800 ያህል ህዝብ ረሃብተኛ ሆኗል።</p>

<p>በአማራ ክልል ለሶስት ተከታታይ ዓመታት ዝናብ ባለመጣሉና የ1991/92 የመኸር ዝናብ ዘግይቶ በመጀመሩ የተነሳ በ50 ወረዳዎ የሚገኙ ነዋሪዎች ተጐጂ ሆነዋል። ይህ እየታወቀ የአማራው ክልል መንግሥት ባለፈው ዓመት ለዘር መግዣ የመደበውንና ለአርሶ አደሩ ያከፋፈለውን 13 ሚሊዮን ብር በአሁኑ ዓመት ከተጠቃሚዎች አሰባስቦ በድርቁ አካባቢ ለተመሳሳይ አገልግሎት ለማዋል ማቀዱንና ከፌዴራል መንግሥትና ከለጋሽ ድርጅቶች ዘር በዕርዳታ የሚገኝበትን ሁኔታ በማመቻቸት ላይ እንደሚገኝ የሚገልጽ ዜና በሚያዝያ 6/1992 አዲስ ዘመን ጋዜጣ ላይ ወጥቷል። </p>

<p>ያም ሆኖ መንግሥት ከላይ በተጠቀሱትና በሌሎችም የአገሪቱ ክልሎች የተከሰተውን የምግብ ዕጥረት ለመቋቋም 100 ሺህ ሜትሪክ ቶን እህል ሸምቶ ማከፋፈሉን አስታውቋል።</p>

<p>ለጋሽ አገሮችና ዕርዳታ ሰጪ ድርጅቶች በበኩላቸው ከኢትዮጵያ የመጠባበቂያ እህል ክምችት 292 ሺህ 449 ሜትሪክ ቶን እህል በመበደር ችግሩ ለደረሰባቸው አካባቢዎች አከፋፍለዋል። ብድሩን የወሰዱት፣ የዓለም የምግብ ፕሮግራም 99 ሺህ 776 ሜትሪክ ቶን፣ የአሜሪካ ዓለም አቀፍ የልማት ድርጅት 93ሺ 517 ሜትሪክ ቶን፣ የአውሮፓ ኅብረት 80ሺ 868 ሜትሪክ ቶን፣ የኒዘርላንድ መንግሥት 15ሺህ ሜትሪክ ቶን፣ የካናዳ መንግሥት 385 ሜትሪክ ቶን እና የጀርመን መንግሥት 17 ሜትሪክ ቶን ነበሩ።</p>

<p>እነዚህ ለጋሽ አገሮችና ዕርዳታ ሰጪ ድርጅቶች በብድር የወሰዱትንና ባለፈው መስከረም ወር መመለስ የሚገባቸውን 305ሺ 560 ሜትሪክ ቶን የምግብ እህል ባለመመለሳቸው የእህል ክምችቱ ሊሳሳ መቻሉን የኢትዮጵያ መንግሥት አስታውቋል።</p>

<p>በሌላ በኩል ለጋሽ አገሮችና ዕርዳታ ሰጪ ድርጅቶች ቀደም ሲል ጀምሮ ለቀረበላቸው የዕርዳታ ጥሪ አፋጣኝ ምላሽ ከመስጠት የታቀቡት የኢትዮጵያንና የኤርትራን ግጭት ከረድዔት አቅርቦት መርሀ ግብር ጋር በማያያዝ እንደሆነ ይነገራል።</p>

<p>ዓለም አቀፉ ማኅበረሰብ ዕርዳታ ቢለግስም የስርጭ ወይም የአምከፋፈል ችግር አለ። በአንዳንድ አካባቢዎች ፀጥታው አስተማማኝ አይደለም በሚልም እንደሆነ ተገልጿል። የሚደርሰው የዕርዳታ እህል ወደ ጦር ግንባር እንዳይላክም ተሰግቷል።</p>

<p>ሌላው ስምንት ሚሊዮን የሚሆነው የአገሪቷ ሕዝብ በረሃብ እየተሰቃየ የኢህአዴግ መንግስት ለህወሓት 25ኛ ዓመት በዓል ከ40 ሚሊዮን ብር በላይ ወጪ አደርጐ በአገር ውስጥና በውጭ የሚገኙ አባላቱን አሰባስቦ ማክበሩም ጥያቄ አስነስቷል።</p>

<p>8 ሚሊዮን ሕዝብ የተራበባት አገር መሪዎች ለሰማዕታት ሐውልት ማሰሪያና ለአገር ሉዓላዊነት ማስከበሪያ ገንዘብ አዋጡ እያሉ አርሶ አደሩን፣ ሠርቶ አደሩንና ሌላውንም ሕዝብ ከቤት ቤት እየዞሩ ማስጨነቃቸውም ብሔራዊና ዓለም አቀፍ ትዝብት አትርፏል።</p>

<p>በእነዚህና በሌሎችም ምክንያቶች የተነሳ የመንግሥታቱ ድርጅት ዋና ፀሐፊ ለኢትዮጵያ ሕዝብ በረሃብ ማልቀ ተጠያቂዎቹ በሥልጣን ላይ የሚገኙ መሪዎች መሆናቸውን አስታውቀው ልዩ መልዕክተኛቸውን ወደ ኢትዮጵያ ልከዋል።</p>

<p>የኢትዮጵያ መንግሥት ባለሥልጣኖች ባለፉት ሶስት ዓመታት በተከታታይ በበርካታ የአገሪቱ ክፍሎች የደረሰው የዝናብ እጥረት የሚያስከትለውን ቀውስ ለዓለም አቀፉ ኅብረተሰብ እንዳሳወቁና ፈጣን ምላሽ ቢገኝ ኖሮ ችግሩ አሁን ከደረሰበት ደረጃ ሳይደርስ መከላከል ይቻል እንደነበር አመልክተዋል።</p>

<p>በተለይ ጠቅላይ ሚኒስትሩ በወቅቱ ምላሽ ያልሰጡ ወገኖች አሁን ያለውን ሁኔታ ትክክለኛ ያልሆነ ገፅታ ለማላበስ ቢጥሩም «የእኛ ዋና ትኩረትና ምርጫ ግን ሕይወትን ማትረፍ ነው» ብለዋል።</p>

<p>የውጭ ጉዳይ ሚኒስቴር በበኩሉ በተለይ የተመድ ዋና ፀሐፊ ኮፊ አናን «ሰንደይ ታይምስ» ለተባለ ጋዜጣ ዓለም አቀፉ ማኅበረሰብ ለኢትዮጵያ በቂና ፈጣን ዕርዳታ ለግሷል በማለት ለሰጡት መግለጫ ምላሽ «ከትክክለኛ መረጃ ዕጥረት የመነጨ ሊሆን ይችላል» ብሏል።</p>

<p>ይህ በእንዲህ እንዳለ የረድዔት ድርጅቶች ከኢትዮጵያ የመጠባበቂያ እህል ክምችት በብድር መልክ የወሰዱትን 300 ሺህ ሜትሪክ ቶን ያህ እህል በአስቸኳይ እንዲመልሱ የተለያዩ ዓለም አቀፍ መንግሥታዊ ያልሆኑ ድርጅቶች አሳስበዋል።</p>

<p>በሌላ በኩል ደግሞ በኢትዮጵያ ከድርቅ ጋር በተያያዘ የሚከሰተውን የጤና ችግር ማቃለያ የሚሆን ስድስት ነጥብ አምስት ሚሊዮን ዶላር እንደሚያስፈልግ የዓለም የጤና ድርጅት አስታውቋል። በኢትዮጵያ ከምግብ እጥረት ጋር በተያያዘ ሊከሰቱ የሚችሉ የጤና ችግሮችን ለመቆጣጠር የተጠቀሰው ገንዘብ በመጪዎቹ ሶስት ወራት መገኘት አለበት ድርቁ በተከሰተባቸው የአገሪቱ ክፍሎች ሊዛመቱ የሚችሉት የተቅማጥ፣ የኩፍኝ እና ሌሎች በተመጣጠነ ምግብ ዕጥረት ማነስ የሚመጡ በሽታዎች ለመቆጣጠር የሚውሉ አስፈላጊ የሕክምና መሳሪያዎችና የመድኃኒት አቅርቦት ለማሟላት ያስችላል።</p>

<p>በአሁኑ ጊዜ 22ሺህ ዶላር ግምት ያላቸው ለጤና አስፈላጊ የሆኑ የቁሳቁስ አቅርቦቶች ለኢትዮጵያ ደርሰው በጐዴ ለሚገኙ 11ሺ ያህል ነዋሪዎች አገልግሎት እንዲሰጡ መደረጋቸውም ታውቋል።</p>

<p>በሌላ በኩል የተባበሩት መንግሥታት የዓለም የምግብ ፕሮግራም የዓለም የጤና ድርጅት የተመድ ህፃናት መርጃ ድርጅት፣ የአሜሪካን ዓለም አቀፍ የእርዳታ ድርጅቶች፣ የዓለም ባንክ፣ እንዲሁም ሌሎች የተባባሪ ድርጅቶች ተወካዮች ለረሃብ ከተጋለጠው ህዝብ ብዛት አንፃር እስካሁን የተሰጠር ዕርዳታ በቂ አለመሆኑን ገልፀዋል።</p>

<p>የዓለም የጤና ድርጅት ሥራ አስፈፃሚ ዳይሬክተርና የድርጅቱ መልዕክተኞች ቡድን መሪ ዶክተር ሚሼል ጃንክሎውስ እንደተናገሩት እስካሁን የህፃናትን የሴቶችንና ለምግብ ዕጥረት የተጋለጡ ወገኖችን ሕይወት ለማትረፍና የተለያየ መጠን ያላቸው የዕርዳታ አቅርቦቶች ብናደርግም ማድረግ ከሚገባን አንፃር ያከናወነው እጅት አነስተኛ ነው። በደረሰው የምግብ ዕጥረት ሳቢያ ችግር ከገጠማቸው ወገኖች ላይ ከተከሰቱት ልዩ ልዩ በሽታዎች ውስጥ 80 ከመቶ ያህሉ በምግብ እህል የተፈጠሩ መሆናቸውን አስረድተዋል።</p>

<p>በኢትዮጵያ የዩኒሴፍ ፕሮግራም ኃላፊ ሚስተር ሮድኔ ፊሊፕስ ከአዲስ አበባ እንደገለጹት « ሰዎችን ከመሞት ለማዳን ምግብ ብቻ በቂ አይደለም። የሚጠጣ ንፁህ ውሃ ከሌለ በሽታ በሽታ በቀላሉ ሕይወትን ሊያጠቃ ይችላል። ያለትክክለኛ ጤና ጥበቃ በሽታዎች ከቁጥጥር ውጭ በሆነ መንገድ ይስፋፋሉ። ዋናውና ወሳኙ ነገር ይኽ ነው» ብለዋል።</p>

<p>ወርልድ ቪዥን ኢንተርናሽናል በበኩሉ በቅርቡ 12 ሚሊዮን ዶላር ለመስጠት ተስማምቷል። ከዚህ ገንዘብ ውስጥ የመተዳደሪያ ሀብታቸው የሆኑትን የቤት እንስሳት ላጡ ከብት አርቢዎችና ዘላኖች መልሶ ማቋቋሚያ የሚውል 1 ሚሊዮን ዶላር መድቧል። በቅርቡ ለምግብ እጥረት ለተጋለጡ ወገኖች 10 ነጥብ 6 ሚሊዮን ብር ሰጥቷል።</p>

<p>የካናዳ መንግሥት የሚሰጠውን የአስቸኳይ ጊዜ እርዳታ ወደ 42.6 አያሳደገ ሲሆን የአሜሪካ መንግስት እ.ኤ.አ በ2000 ዓ.ም ግምቱ 176 ሚሊዮን 696 ሺ 987 ዶላር የሆነ 501 ሺ 471 ሜትሪክ ቶን የምግብ ዕርዳታ ለመስጠት ቃል ገብቷል። ፈረንሳይ በፊት የሰጤውን የ6ሺ ሜትሪክ ቶን ዕርዳታ ጨርሞ እስከ 1993 ዓ።ም ወዲህ ለኢትዮጵያ 38 ሺ ሜትሪክ ቶን የምግብ ዕርዳታ አድርጋለች።</p>

<p>ይህ በእንዲህ እንዳለ የመጀመሪያውን የዕርዳታ እህል የጫነ የዓለም አቀፍ ቀይ መስቀል ሄርኩለስ 130 አውሮፕላን ካለፈው ሚያዝያ 4 ቀን 1992 ዓ.ም ጀምሮ 15 ሜትሪክ ቶን የአስችኳይ ጊዜ እርድታ ከናይሮቢ እየጫነ ጐዴ መግባት ጀምሯል። ዕርዳታ በድርቁ በስፋት ለተጠቃው የሶማሌ ክልል እስከ መጪው ሰኔ ወር ድረስ ይቀጥላል። በመሆኑም በመጀመሪያዎቹ ሁለት ወራት 4ሺ 512 ሜትሪክ ቶን ምግብ እንደሚቀርብ ታውቋል።</p>

<p>በየቀኑ ከናይሮቢ ቀጥሎም ከድሬዳዋ በመነሳት በአየር ወደ ጐዴ በሚደረግ ምልልስ የሚቀርበው ዕርዳታ ለሌሎች አካባቢዎችም እንደሚዳረስ ተገልጿል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 12 ቀን 1992</a></p>

</body>
</html>	
