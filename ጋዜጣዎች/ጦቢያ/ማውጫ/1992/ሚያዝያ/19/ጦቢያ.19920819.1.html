<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባህር ዳር አንድ መምህር ተገድለው አስክሬናቸው ተጣለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በባህር ዳር አንድ መምህር ተገድለው አስክሬናቸው ተጣለ</h1>


<p>በባህር ዳር ከተማ ነዋሪና የጣና ኃይቅ ትምህርት ቤት የእንግሊዘኛ መምህር የነበሩት አቶ ግርማ በዛብህ ሚያዝያ 3 ቀን 1992 ባልታወቁ ሰዎች ታፍነው ከተወሰዱ በኋላ አስክሬናቸው በአዴትና በጢስ አባይ መገንጠያ አካባቢ ተጥሎ በእረኞች ጠቋሚነት መገኘቱን የጦቢያ ዘጋቢ ከሥፍራው በላከው ዜና አስታወቀ።</p>

<p>የሶስት ልጆች አባት የሆኑትና ከችሎታቸው መላቅ የተነሳ በቅፅል ስም «ዲክሽነሪ» በመባል የሚጠሩት እኝህ መምህር ንብረቱን በአደራ ሰጥቷቸው ወደአዲስ አበባ ይሄድ ከነበረ ጓደኛቸው ጋር ማክሰኞ ሚያዝያ 3 ቀን 1992 ከምሽቱ ሁለት ሰዓት ላይ ለጓደኛቸው የመሽኛ ግብዣ ለማድረግ አብረውት ከቤት ወጥተው እንደነበረ ታውቋል።</p>

<p>ከዚሁ ጓደኛችው ጋርም እስከ ሶስት ሰዓት ካመሹ በኋላ ሸኝቷቸው የተመለሰ ቢሆንም አቶ ግርማ ግን ቤታቸው ከመግባታቸው አስቀድሞ ቴሌ ጀርባ ከሚገኝ መጠጥ ቤት ገብተው በመጠጥ ቤቱ ቆይታቸው ካለማቋረጥ ይሰማ በነበረው የትግርኛ ሙዚቃ ምትክ የአማርኛ ለመስማት እንደሚፈልጉ ባነሱት ጥያቄና ብዙ ጊዜ በመጠጥ ላይ አዘውትረው የትምህርት ፖሊሲውንና ሌሎች አልዋጥ የሚሏቸውን የፖለቲካ ሁኔታዎች በመንቀፍ በሚናገሩት ዓይነት ቀደም ሲል በመጠጥ ቤት ሲጠጡ ከነበሩት ጋር በሃሳብ እንደተጋጩ ይነገራል።</p>

<p>እዚያ ከነበሩት ጠጪዎች መካከልም ዛቻ እንደተሰነዘረባቸው በአካባቢው ከሚሰማው ወሬ መረዳት መቻሉም ዘጋቢው ገልጧል። ከሰዎቹ በኋላ ከመጠጥ ቤቱ ዘግይተው የወጡት መምህር ግርማ ባልታወቁ ስዎች የሚሽከረከርና ታርጋ የሌለው መኪና እንደጠበቃቸው መምህሩን አፍኖ መኪና ውስጥ ለማስገባት በተደረገው ግብግብም «የልጆች አባት ነኝ እባካችሁ ተውኝ»፣ «ጥርሴን፣ ጥርሴን!» በማለት ጩኸው ማሰማታቸው ተገልጧል።</p>

<p>መምህር ግርማ በዚህ መልክ ተወስደው በጠፉ 7ኛው ቀን አዴትና ጢስ ዓባይ መስመር መገንጠያ አካባቢ አስክሬናቸው ተጥሎ መገኘቱ ተጠቁሟል። ዘጋቢው ባገኘው መረጃ መሰረት የሟች የወርቅ ሀብልና ገንዘብ፣ ሰዓትና ልብስ አንድም ሳይነካ የተገኘ ሲሆን ለመሞታቸው ምክንያት የሆነው አንገታቸው ላይ ጎልቶ የማይታየው የስለት ውግ እንደሆነ ጥርጣሬ አሳድሯል ተብሏል። በተለይ ደግሞ መምህሩን ወንዝ እንደወሰዳቸው ለማስመሰል አስክሬናቸው ተጥሎ የተገኘበት ስፍራ ሲታይም ግድያውን ይበልጥ አጠራጣሪ እንዳደረገው ተጠቁሟል።</p>

<p>50 ዓመት ዕድሜ ያላቸውና በባህር ዳር ከተማ የቀበሌ 16 ነዋሪ የነበሩት መምህር ግርማ አስክሬን ከተመረመረ በኋላ ሥርዓተ ቀብሩ በድንባቄ መድኃኒዓለም ቤተክርስቲያን የተፈፀመ ሲሆን በሥርዓተ ቀብሩ ላይም መምህሩን የሚያውቁም ሆነ የማያውቁ በርካታ የባህር ዳር ከተማ ነዋሪዎች፣ ወላጆች፣ ተማሪዎችና መምህራን ተገኝተዋል። ከመምህር ግርማ ግድያ በኋላ በባህር ዳር ከተማ የሚገኙ ምሁራን ለሕይወታችን ዋስትና እያጣን ነው በማለት በማጉረምረም ላይ መሆናቸው ታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 19 ቀን 1992</a></p>

</body>
</html>	
