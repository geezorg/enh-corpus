<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግ በየ15 ቀኑ አንድ ሚሊዮን ብር ያባክናል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ኢሕአዴግ በየ15 ቀኑ አንድ ሚሊዮን ብር ያባክናል ተባለ </h2>

 
<p>ከሀገሪቷ ዓመታዊ በጀት በየ15 ቀኑ አንድ ሚሊዮን ብር ለፕሮፖጋንዳ ከመንግሥት ካዝና እንደሚወጣ አንድ የኢኮኖሚ ባለሙያ በተለይ ለጦቢያ ገለጹ።</p>

<p>የኢህአዴግ ከፍተኛ ባለሥልጣናት ተማሪዎችን፣ የቢሮ ኃላፊዎችን፣ ገበሬውን፣ ካድሬዎችንና የመንግሥት ሹማምንትን በተለያየ ከተማ በተለያየ ጊዜ በመሰብሰብ ቢያወያዩም አንዳችም ፍሬ ያለው ነገር አለማግኘታቸውን የገለጹት እኚህ ኢኮኖሚስት ተሰብሳቢዎች በትራንስፖርት፣ በውሎ አበልና በድጐማ ስም ለሚያገኙት ገንዘብ እንጂ ለሌላ አይሰበስቡም፤ በዚህም ተሰላችተዋል ብለዋል።</p>

<p>ከምርጫው ወዲህ «ኢሕአዴግ ለምንድነው ያልተመረጥኩት? ችግሬን ንገሩኝ» በሚል የገንዘብ ብክነት ማድረጉን የጠቀሱ እኚሁ ኢኮኖሚስት እስካሁን ከ50 እስከ 100 ሚሊዮን ብር በግለሰቦች ኪስ መግባቱንና ይኼም ለልማት ቢውል ከፍተኛ ለሕዝብ አገልግሎት የሚሰጥ ተቋም ይሠራበት እንደነበር ገልጸዋል።</p>

<p>ከምርጫው በፊት በተለያዩ ባለሥልጣናት ጥያቄ ከ1 ቢሊዮን ያላነሰ ብር ወጥቷል። የመንግሥት ገንዘብ በሹማምንት እየተዘረፈ ነው። ሀገሪቷ መሪ አልባ ወደመሆን ደረጃ ደርሳለች። በየክልሉ ያሉ የኢሕአዴግ ባለሥልጣናት የመምሪያና የቢሮ ኃላፊዎች መውጫ ቀዳዳ እየፈለጉ ነው። በአጠቃላይ ፓርቲው የመፈረካከስ እጣ እየገጠመውና አባላቱም ተስፋ መቁረጥ ላይ ደርሰዋል» ብለዋል።</p>

<p>እኚሁ ስማቸው እንዳይገለጽ የፈለጉ የመንግሥት መ/ቤት ኢኮኖሚስት የተለያዩ ገቢዎች እየተሰበሰቡ አለመሆኑን፣ በፖለቲካው አለመረጋጋት የመንግሥት ሥራዎች መጓተታቸውን፣ ውሳኔ የሚሰጥባቸው ጉዳዮች በቸልታ መታየታቸውንና በአንዳንድ ክልሎች ያሉ የኢሕአዴግ አመራሮች ሕዝቡ ይውጠናል የሚል ፍራቻ በውስጣቸው አሳድረው የሚሾልኩበትን ቀዳዳ እያመቻቹ መሆኑን ጠቁመዋል።</p>

<p>አያይዘውም ሁኔታው በዚሁ የሚቀጥል ከሆነ የ1998 ዓ.ም. ገቢ እጅግ አደጋ ላይ እንደሚወድቅ፣ የሥራ ማቆምና በከተሞች ተከታታይ ሁከት ተፈጥሮ ድርጅቶች ለሳምንታት ያህል አገልግሎት መስጠት ካልቻሉ የሀገሪቱ የኢኮኖሚ እድገት በአስፈሪ ሁኔታ እንደሚሽመደመድ አስታውቀዋል።</p>

<p>ኢኮኖሚስቱ አክለውም የንግዱ እንቅስቃሴ ከወትሮው መቀነሱንና ሥጋት ያደረባቸው የክልል ነጋዴዎች የሚነግዱትን ሸቀጣ ሸቀጥና ጥራጥሬ፣ የብርዕና የአገዳ ስብሎች እንደበፊቱ ማንቀሳቀስ ማቆማቸውንና የፖለቲካው ትኩሳት በተለይ የኢኮኖሚውን ዘርፍ እየጐዳው መምጣቱን አብራርተዋል።</p>


<p class="align-center"><a href="/Gazettas/Tobia/info/Tobia.html">ከጦቢያ መስከረም 19 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1998/መስከረም/19/ጦቢያ.190198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
