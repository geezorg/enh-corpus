<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አቶ ልደቱና ተባባሪዎቻቸው አጭበርብረውናል» አባላት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «አቶ ልደቱና ተባባሪዎቻቸው አጭበርብረውናል» አባላት </h2>


<p>ቅንጅት በኢዴአፓ መድህን ተወካዮች እምቢተኛነት ለአደጋ መጋለጡን ከተለያዩ ሚዲያዎች የሰሙ እና በእልህ የተሰባሰቡ የኢዴአፓ መድኅን አባላት አቶ ልደቱ አያሌውና ተባባሪዎቻቸወ እንዳጭበረበሯቸው ለዝግጅት ክፍላችን ገለጹ።</p>

<p>ሪፖርተራችን እንደሚከተለው አጠናቅሮታል። በ15/2/98 ዓ.ም በአዲስ አበባ የተለያዩ ወረዳዎች አስተባባሪ የነበሩ 70 የኢዴአፓ መድህንን አባላት ያለማንም ጠሪና አስተባባሪ በቅሎ ቤት በሚገኘው ቢሮ ከተገናኙና ከተወያዩ በኋላ አቶ ልደቱ አያሌው ተጠርተው በተፈጠረው ችግር ዙሪያ ማብራሪያ እንዲሰጧቸው ጠይቀዋቸው ነበር። አቶ ልደቱም ከጠዋቱ 3፡00 ሰዓት ላይ መጥተው ግቢው ውስጥ የተሰበሰቡትን አባላት «ከአሁን በኋላ ካለኔ ፍቃድ ማንም ሰው መሰብሰብ አይችልም። ስለኢዴአፓ መድኅንም መረጃ መስጠት የምንችለው እኔ እና አምስቱ የሥራ አስፈፃሚ ብቻ ነን አሉ።</p>

<p>በመቀጠል በቅንጅቱ ውስጥ የተፈጠረውን ችግር አስመልክቶ ሲገልፁ «አምስቱ የኢዴአፓ መድኅን ሥራ አስፈፃሚ አባላት በቅንጅቱ ውስጥ ተገቢውን ሥልጣን አላገኘንም። እኔም ብሆን ምንም ልሠራ የማልችልበትን ሥልጣን ነው የሰጡኝ። መኢአድ እና ቀስተደመና ናቸው ዋና ዋናውን ቦታ ያገኙት። ከዚህም ሌላ የቢሮ ሠራተኞቻችን እና እስከ ቀበሌ ድረስ ያሉት አባሎቻችን መብት አልተጠበቀም። ይህ ሁሉ ባልተሟላበት ሁኔታ ውህደቱን አፅድቀን ማኅተም ላለመምታት ቅዳሜ ከሰዓት በኋላ አስራ ስምንታችን በዚህ ቢሮ ተገናኝተን አስር ለሰባት በሆነ ድምጽ ወስነናል።» በማለት ማብራሪያውን ጨርሰው ሊወጡ ሲሉ አባላቱ ጥያቄ አለን በማለታቸው አቶ ልደቱ «ለሁለት ሰው እድል ሰጥቼ እዚሁ ግቢ ሌላ ቀጠሮ ስላለን እሄዳለሁ» አሉ። እድሉን ያገኙት ሁለት ሰዎች፦</p>

<p>«እኛ ቅንጅቶች ነን። ኢዴአፓ መድኅን ፈርሷል። ምርጫውንም የተወጣነው በቅንጅትነት ነው። አሁን አንተ ማኅተም የምታዝበት አንዳችም መብት የለህም። ኢህአዴግ ያሰረውና ያንገላታው አንተን ብቻ አይደለም፡፡ እኛም ደም ከፍለናል፣ ታስረናል፣ ከሥራ ተባረናል።፡ስለዚህ ወደኋላ ተመልሰን ኢዴአፓ መድኅን ለመሆን አንመኝም አንሻም» በአንድ ድምፅ ተናግረዋል። በዚህ መሐል ዶ/ር ኃይሉ አርአያ ወደ ተሰብሳቢው ሲመጡ እና አባላቱ በብዛት እጅ ሲያውጡ አቶ ልደቱ ጉዳይ አለብኝ በሚል ስብሰባውን ረግጠው ወጡ።</p>

<p>የስብሰባው ተካፋዮች በሙሉ «ማኅተሙ የእኛም ደም ነው። ዛሬ ሳታስረክብ ከዚህ ግቢ አትወጣም» እያሉ በኃይል መናገር ሲጀምሩ ዶ/ር ኃይሉ አርአያ ለማረጋጋት ጥረት አድርገው እንደገና በእሳቸው ሰብሳቢነት የተካሄደው ስብሰባ እስከ ቀኑ 7፡00 ሰዓት ቀጥሎ በችግሩ ዙሪያ በጥልቀት ውይይት ተደርጓል።</p>

<p>አባላቱ በአስተያየታቸው «ዶ/ር ኃይሉ አርአያን ጨምሮ ሌሎች የኢዴአፓ መድኅን አመራር አባላት በየዋህነት ለሀገር በማሰብ በፖለቲካው ሥራ ላይ ተጠምደው በነበረበት ወቅት አቶ ልደቱ አያሌው፣ አቶ ሞሼ ስሙና አቶ አብዱራህማን በምስጢር የራሳቸውን ደጋፊዎች በድርጅታዊ አሠራር ለጉባኤ ሲያዘጋጁ ቆይተዋል። አስራ ስምንት ተወካዮችን እናን አምስት የሥራ አስፈፃሚ አባላትን በመምረጥ አቶ ልደቱ ያጡት የፖለቲካ ሥልጣንና ተሰሚነት ለማስመለስ ሲሠሩ ከርመዋል። ሌላው ቀርቶ ጉባኤውን ማን እንደሚመራውና እነማን እንደሚናገሩ ሲያቀናብሩ ነበር የከረሙት።» ብለዋል። </p>

<p>አያይዘውም አቶ ልደቱ አያሌው ቅንጅቱ ከላካቸው ሽማግሌዎች ጋር ድርድር ላይ ሆኖ የተቀሩትን አራት ግብረአበሮቹን በመጥራት እንዲረዱት ቢጥርም አባላቱ ከመቼውም ጊዜ በላይ በእልህ ተነሳስተው «ማኅተሙም ቢሮውም የደማችን የትግላችን ዋጋ ነው። አንሰጥም ካለ አስፈላጊውን እርምጃ ሁሉ እንወስዳለን፡፡ እናተ ማናችሁ እና ነው ማኅተም አንሰጥም የምትሉት። እዚሁ እናልቃለን እንጂ ከዚ ግቢ አትወጡም» እያሉ በመጮሃቸው እነ አቶ ልደቱ ማኅተሙን ለማስረከብ ተስማምተው ላይኛው ቢሮ ነው ያለው በማለት አቶ አብዱራህማን አህመዲን ከስብሰባው በመውጣት ከሽማግሌዎች ጋር ሄደው እንደሚያስረክቡ ቢናገሩም አባላቱ ግን እነዚህን ሰዎች አናምናቸውም እንዳያመልጧችሁ ብለው ሸንተዋቸው ነበር። እንደተፈራውም አስቀድመው ተዘጋጅተው የመጡ በመሆኑ ማኅተሙን ሳያስረክቡ አምልጠዋል።</p>

<p class="align-center"><a href="/Gazettas/Tobia/info/Tobia.html">ከጦቢያ ጥቅምት 17 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1998/ጥቅምት/17/ጦቢያ2.170298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
