<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>3 ሺህ የጐጃም ገበሬ ልጆች አዲስ አበባ ፈሰዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">3 ሺህ የጐጃም ገበሬ ልጆች አዲስ አበባ ፈሰዋል</h2>


<p>በማዳበሪያ ዕዳ በሬዎቻቸው የተሸጡባቸው የጐጃም የገበሬ ልጆች ወደ አዲስ አበባ መጥተው ለተጨማሪ ችግር መዳረጋቸውን ገለጹ።</p>

<p>ዕድሜአቸው ከ10-15 ዓመት የሚደርስ እነዚሁ ታዳጊ ጉብሎች ለምን ወደ አዲስ አበባ መጣችሁ? ተብሎ ለሚቀርብላቸው ጥያቄ የሚሰጡት ተመሳሳይ መልስ "ወላጆቻችን የማዳበሪያ ዕዳ መክፈል አቅቷቸው በሬዎቻቸው ስለተሸጡባቸውና አማራጭ መተዳደሪያ በማጣታቸው እና በአዲስ አበባ የመንገድላይ የብረት ሱቅ በነፃ ይታደላል፤ ማንም ወደ አዲስ አበባ ከሄደ የመንገድ ዳር ሱቅ በከንቲባ አርከበ እቁባይ በነፃ ይሰጠዋል መባሉን ስለሰማን ነው የመጣነው" የሚል ነው።</p>

<p>አዲስ አበባ ከገባንበት ቀን ጀምሮ የመንገድ ዳር ሱቅ ቀርቶ ከየት መጣችሁ? የሚለን ሰው እንኳ አላገኘንም የሚሉት ወጣቶቹ አማራጭ በማጣታቸው የተነሳ ጥቂቶቹ በሎተሪና በቆሎ ንግድ እንዲሁም በጉልበት ሥራ ላይ ሲሰማሩ አብዛኞቹ የጐዳና ላይ ለማኝ ሆነው ከአንዳንድ የግል ሆቴል ቤቶች ትርፍራፊ ምግብ እየለመኑ በመብላት ኑሮአቸውን ለመግፋት መገደዳቸውን አብራርተዋል።</p>

<p>በቡድን ሆነው ጐዳና ላይ እንደሚያድሩና በቀን የፀሐይ ሐሩርና በሌሊት ቁር እንዲሁም በረሐብ በመሰቃየት ላይ መሆናቸውን የገለጹት ወጣቶቹ ወደ መጡበት ትውልድ ሀገራቸው ለመመለስ የሚፈልጉ ያሉ ቢሆንም አዲስ አበባ ድረስ መጥቶ ባዶ ዕጅ መመለሱ በአካባቢያቸው እንደነውር ስለሚቆጠርና እነሱንም ስለሚያሳፍራቸው እንደማይሞክሩት አስታውቀዋል። አንዳንዶቹም በሎተሪ ሽያጭ ከሚያገኙት ትርፍ ሱሪ ገዝተው በመልበስ ከነዋሪው ሕዝብ ጋር ለመመሳሰል ያላቸውን ዕቅድ ገልጸዋል።</p>

<p>ወጣቶቹ አዲስ አበባ እንደገቡ ያጋጠማቸው ሌላው ችግር የጉራጌ ተወላጅ ወጣቶች ወደ አገራችሁ ተመለሱ ያለበለዚያ እንደበድባችኋለን እያሉ ያስፈራሯቸው እንደነበር ጠቅሰው ሆኖም በቡድን ሆነው ችግሩን ለመቋቋም መቻላቸውን አስረድተዋል።</p>

<p>ቁም ሱሪ ለብሰው በከተማዋ ዋና ዋና መንገዶች ሲንከላወሱ የሚታዩት እነዚሁ ታዳጊዎች ከሁሉም የሚቆጫቸውና የሚያሳዝናቸው "ከየት መጣችሁ?" የሚል ጠያቂ አካል ማጣታቸው እንደሆነ ይናገራሉ።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 28 ቀን 1996</a></p>

</body>
</html>	
