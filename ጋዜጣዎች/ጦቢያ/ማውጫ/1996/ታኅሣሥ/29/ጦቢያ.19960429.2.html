<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ነጋሶ መብቶቻቸውን እንዳይገፈፉ ተሰግቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር ነጋሶ መብቶቻቸውን እንዳይገፈፉ ተሰግቷል</h2>


<p>የቀድሞው ፕሬዚዳንት ዶ/ር ነጋሶ ጊዳዳ በተከታታይ እያሳዩት ባለው የተቃውሞ መንፈስ፣ በቅርብ ደግሞ የኦሮሚያ ክልላዊ መንግሥት ዋና ከተማ ወደ ናዝሬት መዛወርን በተመለከተ ባሳዩት ግልጽ ተቃውሞ የተነሳ፣ በኢፌድሪ ፕሬዚዳንት መተዳደሪያ አዋጅ 255/94 አንቀጽ 13 መሰረት የተጠበቁላቸውን መብቶች እንዲያጡ ሊደረጉ ይችላሉ የሚል ስጋት መኖሩን አንዳንድ የፓርላማ አባላት እየገለፁ ናቸው።</p>

<p>ሥጋቱ የተሰማቸው የምክር ቤቱ አባላት ሰሞኑን ለጦቢያ እንደገለጡት "ፕሬዚዳንቱ በሥራ ዘመኑም ሆነ የስራ ዘመኑ ካበቃ በሗላ ወገንተኝነት ካላቸው የፖለቲካ እንቅስቃሴዎች የማግለል ኃላፊነት ይኖረዋል" ተብሎ በዚሁ አዋጅ አንቀጽ ሰባት ላይ መስፈሩን ጠቁመዋል፣ አዋጁ በፀደቀበት ጊዜ ፕሬዚዳንቱ ለምን ከአገራዊ ፖለቲካ ገለልተኛ ይሆናል የሚል ተቃውሞ ቀርቦ ተሰሚነት ማጣቱንም አስረድተዋል።</p>

<p>ዶክተር ነጋሶ ከኦህዴድ ራሳቸውን ካገለሉ፣ በኋላም በተከታትይ በአሳዩአቸው አቋሞች በተወካዮች ምክር ቤት ውስጥ በተደጋጋሚ ሲተቹ እንደነበር፣ የኦህዴድ ይፋ መግለጫ መስጠት ጉዳዩን ይበልጥ እንደሚያጠናክረው አውስተው፣ የመሰረዝ ውሳኔ ለማሳለፍ ለኢህአዴግ አስቸጋሪ እንደማይሆን አባላቱ ገልፀዋል።</p>

<p>የምክር ቤት አባላቱ፣ ምንም እንኳ ዶክተር ነጋሶ በሕገ መንግሥቱ የተጠቀሱ የሰብአዊ መብቶች ድንጋጌዎችን ድጋፍ በማድረግ ሀሳባቸውን የመግለጽ መብት እንዳላቸው ሲያስረዱ መቆየታቸውን አስታውሰው በፕርረዚዳቱ መተዳደሪያ አዋጅ ላይ ገለልተኛ መሆን በግልጽ ግዴታ ሆኖ መስፈሩን በአጽንኦት አስገንዝበዋል።</p>

<p>የፕሬዚዳንቱ መብቶች ለማቋረጥ የሁለቱ ምክር ቤቶች አፈ ጉባኤዎች ማለትም የአቶ ዳዊት ዮሐንስና የዶክተር ሙላቱ ተሾመ መስማማት ብቻ በቂ መሆኑን ያስረዱት የምክር ቤቱ አባላቱ፣ ከፈለጉ አፈጉባኤዎቹ ወደዚህ ውሳኔ ለመድረስ እንደማይቸግራቸው ገልፀዋል።</p>

<p>በሌላ በኩል ደግሞ "የኦሮሚያ ክልላዊ መግንስት የክልሉን ርዕሰ ከተማ የማዘወር እንቅስቃሴ እጀምራለሁ በማለት የሠራተኛውን ኑሮ የሚያናጋና ቤተሰቡን የሚበትን፣ እንዲሁም ሥራን የሚያስተጓጉል ድንገተኛ ትዕዛዝ ከአሰራጩ ውዲህ የፊንፊኔ ጉዳይ ወቅታዊ የፖለቲካ መወያያ አጀንዳ ሆኗል እኔም የውይይቱ ተካፋይ ሆኛለሁ" ያሉት ዶ/ር ነጋሶ ጊዳዳ በሕገ መንግሥት አንቀጽ 29/1መሠረት የመሰላቸውን ሀሳብ የመከተል በአንቀጽ 38/2 መሠረት ደግሞ በራሳቸው ነፃ ውሳኔ ለፈለጉት ድርጅት አባል የመሆን መብት እንዳላቸው ገልጸዋል።</p>

<p>ዶክተር ነጋሶ "ፊንፊኔ አዲስ አበባ ብቻ ስትሆን ኢትዮጵያም የራሳችን ናት" በማለት የኦሮሚያ ክልላዊ መንግስት ታህሳስ 23/96 ላወጣው መግለጫ በሰጡት መልስ ገልጸዋል።</p>

<p>ዶክተር ነጋሶ የክልሉ መንግስት፣ ስለኦሮሚያ ርዕሰ ከተማ ዝውውር እነ ነጋሶ የወሰኑትን እያስፈፀምን ነው ማለቱን አውስተው፣ ወደ ማስፈፀም ከመኼድ በፊት መወሰድ የነበረባቸው በርካታ እርምጃዎች እንደነበሩ አስታውቀዋል። አያይዘውም በህገ መንግሥቱ ላይ የኦሮሚያና የፊንፊኔ ግንኙነት በዝርዝር ሕግ ይወሰናል ተብሎ እንደነበር፣ ከዘጠኝ ዓመት በኋላም ሕጉ አለመውጣቱን፣ የክልሉ መንግሥት ተቆርቋሪነት አለማሳየቱን ገልፀዋል።</p>

<p>"ነጋሶ ሃሳቡን የለወጠው ሥልጣን ከለቀቀ በኋላ ነው ተብያለሁ" ያሉት ዶክተር ነጋሶ በሂደት በሚመጡ ተለዋዋጭ ሁኔታዎች ምክንያት ሃሳብን መለወጥ እንደሚቻልም አስረድተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሳስ 29 ቀን 1996</a></p>

</body>
</html>	














