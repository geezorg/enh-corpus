<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮፊ አናን የድንበር ማካለሉ ሥራ በአስቸኳይ እንዲጀመር ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኮፊ አናን የድንበር ማካለሉ ሥራ በአስቸኳይ እንዲጀመር ጠየቁ</h2>


<p>የተባበሩት መንግሥታት ድርጅት ዋና ጸሐፊ ኮፊ አናን በኢትዮጵያ እና በኤርትራ መካከል ያለው ሁኔታ በእጅጉ አሳሳቢ እየሆነ መምጣቱን ገልፀው ሁለቱም የአፍሪካ ቀንድ ሀገራት ለሰላሙ መገኘት በመሠረታዊነት የሚያስፈልገውን የጋራ ድንበራቸውን የማካለል ሥራ በአስቸኳይ ተባብረዊ እንዲያደርጉ ጥሪ አቀረቡ።</p>

<p>የመንግሥታቱ ድርጅት የፀጥታ ምክር ቤት ሪፖርት እንዳመለከተውም እ.ኤ.አ ከ1998 -2000 ድረስ ሲዋጉ የቆዩት ሁለቱ ሀገሮች የወቅቱን አስቸጋሪ ቀውስ ለመቅረፍ በሁሉም ደረጃዎች የሚከናወኑ ግልጽ ግንኙነቶችን ማዳበር የግድ ያስፈልጋቸዋል ሲሉም ገልጸዋል።</p>

<p>ያም ሆኖ በሁለቱም ወገኖች በኩል ለጦርነት መዘጋጀታቸውን የሚያሳዩ ምልክቶች ያለመኖራቸውን የጠቀሱት ዋና ጸሐፊው በተለይ በኤርትራ በኩል በአሁኑ ወቅት እየተደረገ ያለው ሕዝብን የማነሳሳት ተግባር የሰላም ሂደቱን ለማፋጠን የፈየደው አንዳችም ነገር እንደሌለው አስረድተዋል።</p>

<p>የድንበር አካላዩን ኮሚሲዮን በመተባበሩ ረገድ ኤርትራ ያሳየችውን ትብብር አድንቀው ኢትዮጵያን ደግሞ ትብብር ያላሳየች በመሆኑ ቅር የተሰኙባት መሆናቸውን አመልክተዋል።</p>

<p>ኢትዮጵያ በስፋት ሊያነጋግሩ በሚችሉ አጀንዳዎች ላይ ለመወያየት ዝግጁ መሆኗን በመጥቀስ ያመለከቱት ዋና ጸሐፊው አክለው "ቢሆንም የአመለካከት ለውጥ ማምጣት ወደቀጥተኛው አቅጣጫ ለመጓዝ አንድ እርምጃ ነው" ይህ ተግባራዊ የሆኑ እርምጃዎችን የሚያስከትል ከሆነ ደግሞ የበለጠ ጠቃሚ ሊሆን ይችላል" ብለዋል።</p>

<p>"እንደኔ እምነት ይህም መሰሉ ምልከታ የድንበር ማካለሉን እና በሁለቱ ሀገራት መካከል ሊኖር የሚችለውን መልካም /ጤናማ/ ግንኙነት ለማምጣት የሚያስችል በእጅጉ የተሻሻለ ፖለቲካዊ እንድምታ ያለው ነው" ብለዋል።</p>

<p>በተያያዘም የተባበሩት መንግሥታ ድርጅት የስደተኞች ከፍተኛ ኮሚሽን በያዝነው ሳምንት ውስጥ በሱዳን ተጠልለው ከሚገኙት 32 ሺህ ያህል እርትራዊያን ስደተኞች ውስጥ 25 ሺህ ያህሉን ወደ ሀገራቸው ለመመለስ ያቀደ መሆኑ ተገልጧል። ይህ በእንዲህ እንዳለም በኢትዮጵያ ውስጥ በኦክቶበር ወር ማብቂያ ላይ ያሉት ኤርትራዊያን ስደተኞች 6200 መሆናቸውንም አስረድተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሳስ 29 ቀን 1996</a></p>

</body>
</html>	














