<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሥመራው መንግሥት ከድንበር መካለሉ በፊት የሚደረግ ውይይት አልቀበልም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሥመራው መንግሥት ከድንበር መካለሉ በፊት የሚደረግ ውይይት አልቀበልም አለ</h2>


<p>የተባበሩት መንግሥታት ክልላዊ የመረጃ ኔትወርክ ሰሞኑን ባሰራጨው ዜና በአወዛጋቢ የኢትዮ-ኤርትራ ድንበር አካባቢ በተጠመደ ፈንጂና በሌላ ተመሳሳይ አደጋ በድምሩ አራት ሰዎች መሞታቸውን አስታወቀ።</p>

<p>የአንሚ ቃል አቀባይ ጌይሊይ ቢንድሌይ ለጋዜጠኞች እንደገለጹት በኢትዮጵያ በኩል በመረብ ወንዝ ከብቶች ይጠብቁ የነበሩ ሦስት ኢትዮጵያውያን እረኞች በፈንጂ አደጋ ሞተዋል። የአደጋው መንስኤም በተጠቀሰው የመረብ ወንዝ ዳርቻ አካባቢ ቀደም ሲል ተቀብሮ የነበረ ፈንጂ በአፈሩ በመሸርሸር ሳቢያ ከተቀበረበት ወደላይ በመውጣቱና በአካባቢው በነበሩ ልጆች በመነካካቱ ፈንድቶ ኢንደሆነ ይገመታል ሲሉ ቃል አቀባይዋ ገልጸዋል። </p>

<p>በሌላ አደጋ ደግሞ በኤርትራ ጾረና ከተማ አጠገብ የሚገኝ አንድ የከባድ መሣሪያ ጥይት ፈንድቶ አንድን የኤርትራ ታዳጊ ልጅ ሕይወት መቅጠፉን የዜና ዘገባው አስረድቷል።</p>

<p>ቃል አቀባይዋ በገለጻቸው አክለው እንዳብራሩት ባለፉት ሳምንታት ከነበረው የኢትዮጵያና የኤርትራ ጦር አቀማመጥ ውጭ የተለዩ አዲስ አሠፋፈር የለም። ባለፈው ሳምንት የኤርትራ ጦር በምዕራብ አቅጣጫ ያደረገውን እንቅስቃሴ አንሚ ተከታትሎት እንደነበርም ቃል አቀባይዋ አስረድተዋል።</p>

<p>በተያያዘ ዜናም ቃል አቀባይዋ ጌይል ቢንድሌይ እንደገለጹት በሁለቱ አገሮች መካከል በተከለለው የሠላም ቀጣና ውስጥ በእንቅስቃሴ ላይ ያለ የኤርትራ ጦር ሠራዊት ባለመታየቱ አንሚ ከፍተኛ ደስታ ተሰምቶታል ብለዋል።</p>

<p>"ጊዜያዊ የፀጥታ ዞን ተብሎ የተከለለውን አካባቢ ሁለቱም አክብረዋል" በማለትም የተሰማቸውን እርካታ ቃል አቀባይዋ ገልስጸዋል።</p>

<p>በገለልተኛ የድንበር ኮሚሽን የተላለፈውን ውሳኔ የኢትዮጵያ መግንሥት አልቀበልም ካለ ወዲህ በሁለቱም በኩል ውጥረት መንገሡ ይታወሳል። ይህንን ውጥረት ለማርገብ የጋራ ውይይት ይካሄድ ቢባልም የኤርትራ መንግሥት ከድንበሩ መካለል በፊት ምንም ዓይነት ውይይት ላይ አልቀመጥም በማለቱ ችግሩ ዕልባት ሳያገኝ እንደተንተለጠለ መሆኑን የዜና ዘገባዎች በሥፋት አመልክተዋል። ይህ በእንዲህ እንዳለ የቀድሞው የካናዳ የውጭ ጉዳይ ሚንስትር ሊዩድ አክስዎርዚ በኢትዮጵያ ኤርትራ መካከል ያለውን የድንበር ማካለል የተባበሩት መንግሥታት ድርጅት ልዩ ልዑክ በመሆን የመሸምገል ፍላጐት ያላቸው መሆኑን ከትላንት በስቲያ የታተመው ዊኒንፔግ የተሰኘ የግል ጋዜጣ ዋቢ አድርጐ ሮይተርስ ከኦትዋ ዘግቧል።</p>

<p>አክስዎርዚ ለጋዜጣው ዘጋቢ አስረድተውታል እንደተባለው ከሆነ የሁለቱን አገሮች የድንበር ውዝግብ የሚሸመግልላቸው እየፈለጉ ከነበሩት የመንግሥታቱ ድርጅት ውና ጸሐፊ ኮፊ አናን ጋር ተገናኝተው መክረዋል።</p>

<p>"እኔ በምፈለግበት ሁሉ ዝግጁ ነኝ" ያሉት የቀድሞው የካናዳ ውጭ ጉዳይ ሚኒስትር "ሆኖም ከዋና ጸሃፊው ጋር ያካሄድነው ውይይት በጉዳዩ ላይ ብቻ በመሆኑ ውሳኔውም የእርሳቸው ነው።" ማለታቸውን ሮይተርስ ጨምሮ ዘግቧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሳስ 1 ቀን 1996</a></p>

</body>
</html>	














