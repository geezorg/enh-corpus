<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>19 ሰዎች ተገደሉ 21 ቆሰሉ 287 ቤቶች ተቃጥለዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">19 ሰዎች ተገደሉ 21 ቆሰሉ 287 ቤቶች ተቃጥለዋል</h2>


<p>በምዕራብ ሐረርጌ ዞን በሜኤሶ ወረዳ በኦሮሞና በሱማሌ ተወላጆች መካከል በተነሳው ግጭት በሰው ሕይወትና አካል እንዲሁም በንብረት ላይ ጉዳት ደርሷል። ግጭቱም ተባብሶ መቀጠሉን ለማወቅ ተችሏል። </p>

<p>የኢትዮጵያ ሰብአዊ መብቶች ጉባኤ (ኢሰመጉ) ትናንት ታህሳስ 21 ቀን 1996 ባወጣው 71ኛ ልዩ መግለጫው እንዳስታወቀው በሁለቱ ጉሳዎች መካከል ግጭት ሲነሳ የመጀመሪያ አለመሆኑንና የሚመለከታቸው መንግሥታዊ አካላት አፋጣኝ እርምጃ ባለመውሰዳቸው በንብረትና በሰው ሕይወት ላይ ከፍተኛ ጥፋት መድረሱን አመልክቷል።</p>

<p>ጉባኤው ስለ ግጭቱ መንስኤ እንዳብራራው ከመስከረም ወር 1996 ዓ.ም ጀምሮ የሜኤሶ ወረዳ በሕዝብ ውሳኔ በኦሮሚያ የክልል መንግሥት ሥራ እንዲጠቃለል ለማድረግ በፌዴራል መንግሥት የታቀደ ስለመሆኑ በመንግሥት በኩል ይፋ ያልሆነ ወሬ በሕዝቡ ዘንድ መወራት ይጀምራል።</p>

<p>ከዚህ በኋላም በወረዳዋ ውስጥ ነዋሪ የሆኑ የሁለቱ ጐሣዎች አባላት ወረዳው ወደየራሳቸው ክልል እንዲጠቃለል ለማድረግ በየወረዳው በሚገኙ አንዳንድ ቀበሌዎች ውስጥ የግዛት ይገባኛል ጥያቄዎችን ማንሳት ይጀምራሉ።</p>

<p>ከጥቅምት ወር መጨረሻ ጀምሮ በሜኤሶ ወረዳ እንዋሪ የሆኑ የሱማሌ ጐሣ ተወላጆች በዚሁ ወረዳ በምትገኘው ቦርደዴ ቀበሌ ውስጥ የሚሰበሰበው የጫት ቀረጥ ገቢ ለእኛም ይገባናል በሚል ባስነሱት ግጭት አንድ የኦሮሞ ጐሣ አባል በጥይት ይገደላል። ከዚህ በኋላ በተለያዩ ቀናት በየአካባቢው እንዋሪ በሆኑ የሁለቱ ጐሣዎች አባላት መካከል ግጭቶቹ ተባብሰው እስከ ኅዳር 8 ቀን 1996 ዓ.ም ድረስ ቀጠሉ።</p>

<p>በግጭቱም 19 ሰዎች ሲሞቱ፣ 21 ቆስለዋል፣ 287 ቤቶች ደግሞ የተቃጠሉ ሲሆን ግምቱ ያልታወቀ እህል መቃጠሉንና ዝርፊያ እንደተካሄደ የኢሰመጉ መግለጫ ያብራራል።</p>

<p>እንደዚሁም መግለጫ ከሆነም በሁለቱ ጐሣዎች መካከል የተፈጠረውን ግጭት የመከላከያ ሠርዊቱ አባላት ጣልቃ ገብተው ለጊዜው እንዲቆም አድርገውት ነበር። ነገር ግን ኢሰመጉ በስፍራው በመገኘት ሪፖርቱን አጣርቶ ከተመለሰ በኋላ የጐሣ ግጭቱ በድጋሚ ተቀስቅሶ በተባባሰ ሁኔታ መቀጠሉን አስታውቋል።</p>

<p>ይህ በእንዲህ እንዳለ በተለያዩ የአገሪቱ ክፍሎች በመንግሥት ባለሥልጣናትና ታጣቂዎች የሚፈፀመው የዜጐች ሰብአዊና ዴሞክራሲያዊ መብቶች ረገጣ አሁንም ቀጥሏል ሲል የኢሰመጉ 20ኛ መደበኛ መግለጫ አስታውቋል።</p>

<p>እንደ መግለጫው ከሆነ ከመጋቢት ወር 1995 ዓ.ም እስከ ኅዳር 1996 ዓ.ም ድረስ 34 በመንግሥት ታጣቂዎች የተገደሉ፣ 27 በእርስ በእርስ ግጭት የሞቱ እና 2 በእስር ቤት ውስጥ የሞቱ ሰዎችን ስምና አድራሻ እንዲሁም የአሟሟታቸውን ሁኔታ አብራርቷል።</p>

<p>እንዲሁም በሸካ ዞንና በከፋ ዞን ማረሚያ ቤቶች 224 ሰዎች ከአንድ ዓመት በላይ ዋስትና ተከልክለው በእስር ሲገኙ፣ 127 ያህል የእርሻ ሜዳ መነጠቁንና 640 ቤቶች መቃጠላቸውን ጠቁሟል።</p>

<p>በሌላ በኩል በቅርቡ የባሕር ዳር ዩኒቨርስቲ ተማሪዎች ተቋሙ ሊያሟላላቸው የሚገባውን ጥያቄ ተከትሎ የደረሰባቸውን የመብት ረገጣ ኢሰመጉ አመልክቷል። እንደ መግለጫው ከሆነም በተፈጸመባቸው የሰብአዊ መብት ረገጣና ጫና ተገደው አብዛኛዎቹ ተማሪዎች ወደ ትምህርት ገበታቸው የተመለሱ ቢሆንም በዩኒቨርስቲው ትምህርታቸውን ይከታተሉ የነበሩት 7 ተማሪዎች የደረሱበት እንደማይታወቅ ገልጿል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሳስ 22 ቀን 1996</a></p>

</body>
</html>	














