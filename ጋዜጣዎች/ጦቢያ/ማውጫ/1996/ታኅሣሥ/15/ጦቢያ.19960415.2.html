<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስለድርቁ ሁኔታ ተጨማሪ ጥናት ይፋ ይሆናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስለድርቁ ሁኔታ ተጨማሪ ጥናት ይፋ ይሆናል</h2>


<p>የበልግና የመኸር ዝናብ መጥፋትን ተከትሎ በኢትዮጵያ የደረሰውን የድርቅ አደጋ የገመገመ አንድ ቡድን ጥናቱን በቅርቡ ይፋ ኢንደሚያደርግ የአደጋ መከላከልና ዝግጁነት ኮሚሽን (አመዝኰ) ገለፀ።</p>

<p>የአመዝኰ የሕዝብ ግንኙነት ቡድን መሪ አቶ ሲሳይ ታደሰ በተለይ ለቶጦያ እንደገለጹት አሥራ አራት ነጥብ ሦስት ሚሊዮን የሆነውን በድርቅ የተጐዳውን ሕዝብ ለመታደግ ኰሚሽኑ ከጠየቀው አንድ ነጥብ ስምንት ሜትሪክ ቶን የምግብ እርዳታ ውስጥ ዘጠና አራት ነጥብ ስድስት ከመቶ ሊገኝ ችሏል።</p>

<p>በገንዘብና በእህል እርዳታ ቃል ከተገባው ውስጥ በአብዛኛው መገኘቱን ያመለከቱት አቶ ሲሳይ በገንዘብ ደረጃ ከፍተኛው ከአመሪካ መንግስት መገኘቱን በእህል አቅርቦቱ ደግሞ ከአውሮፓ ኅብረት፣ ከእንግሊዝ፣ ከካናዳ፣ ከጃፓንና ከስዊድን መንግሥታትና ለሎች ዓለም አቀፍ ሰብአዊ ድርጅቶች መለገሱ ተመልክቷል።</p>

<p>ኮሚሽኑ በየጊዜው ቁጥሩ ሲጨምር የነበረውን የድርቅ ተጐጂ ሕዝብ ለመርዳት ልዩ ልዩ ሥራዎችን ሲሰራ መቆየቱን ያወሱት አቶ ሲሳይ ከምግብ እርዳታ በተጨማሪ ከድርቁ ጋር በተያያዘ የሚከሰቱትን የጠና ችግሮች ለመከላከል በቂ የሆኑ መድኃኒቶችና የሕክምና ቁሳቁሶች መከፋፈላቸውን ገልጸዋል።</p>

<p>በሀገሪቱ ውስጥ በተለያዩ አካባቢዎች በነበረው የውሃ መጥፋት ከአራት ነጥብ ሦስት ሚሊዮን ሕዝብ በላይ ለውሃ ችግር ተጋልጦ እንደነበርና በተገኘ የአሥራ ሁለት ሚሊዮን የአሜሪአካን ዶላር እርዳታ አንድ ነጥብ አምስት ሚሊዮን ያህል ሕዝብ ተጠቃሚ የሆነባቸው የውሃ አቅርቦቶች እንደተሟሉ የአመዝኮ የህዝብ ግንኙነት ቡድን መሪ አቶ ሲሳይ ታደሰ ተናግረዋል።</p>

<p>ኃላፊው አክለው ካለፈው ሐምሌ ወር ጀምሮ ለአንድ ሰው በወር አሥራ አምስት ኪሎ ግራም የምግብ እህል እርዳታ ሊሰጥ የተቻለው የእርዳታው መጠን ከፍ በማለቱ ኢንደሆነ ጠቅሰው ከዚያ በፊት ግን አሥራ ሁለት ነጥብ አምስት ኪሎ ግራም ብቻ ሲከፋፈል እንደነበር ጠቁመዋል። ከዚህም ሌላ ምግብ ነክ ባልሆነ እርዳታ ሃያ አንድ ነጥብ ሦስት ሚሊዮን የአሜሪካን ዶላር በተባበሩት መንግስታት በኩል እንዲሁም ወደ አሥራ ሦስት ሚሊዮን የአሜሪካን ዶላር በሌሎች ዓለም አቀፍ ለጋሾች ተገኝቷል ብለዋል።</p>

<p>በአጠቃላይ ከድርቁ ጋር በተያያዘ የተከሰተውን ሰብአዊ ቀውስ ለመቋቋም የእርዳታውን ሥራ በተገቢው መንገድ መቀላጠፉን የተናገሩት የአመዝኮ የሕዝብ ግንኙነት ቡድን መሪው በተለይም ከእርዳታው ጐን ለጐን ትምህርታቸውን ያቋረጡ ተማሪዎች እንዲቀጥሉና ገበሬዎችንም የዘርና የእርሻ ፍላጐታቸውን ለማሟላት ጥረት መደረጉን አስታውቀዋል።</p>

<p>ከአሥራ አራት ሚሊዮን ሕዝብ በላይ ለድርቅ የተጋለጠበትን ሁኔታና ከድርቁ ጋር የተከሰቱ ጉዳዮችን እንዲሁም የእርዳታ አቅርቦቱን በተመለከተ የተካሄደው ጥናት በያዝነው ወር አጋማሽ ላይ ይፋ እንደሚሆንም ገልፀዋል። በሌላ ዜና ወቅቱን ያልጠበቀ ዝናብ እየጣለ በመሆኑ በደረሱ እህሎችና አዝርእት ላይ ችግር መፍጠሩን ከያካባቢው የሚወጡ ዘገባዎች እያመለከቱ ነው።</p>

<p>የ1995/96 ዓ.ም የምርት ሁነታ ተስፋ ሰጭ መሆኑን መንግሥታዊ ሚዲያዎች ከዘገቡ ወዲህ ድንገተኛና ያልተለመደ የዝናብ መምጣት የሕዝቡንና የገበሬውን ተስፋ አመንምኖታል።</p>

<p>ሰሞኑን ከተለያዩ ያገሪቱ ክልሎች እንደሚሰማው ከሆነ የደረሱ እህሎች በዘመቻ መልክ ካልተሰበሰበ በስተቀር የዚህ ዓመት የምርት ሁኔታ የተባለለትን ያህል ፍሬ እንደማይሰጥ ስጋት አለ።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሳስ 15 ቀን 1996</a></p>

</body>
</html>	














