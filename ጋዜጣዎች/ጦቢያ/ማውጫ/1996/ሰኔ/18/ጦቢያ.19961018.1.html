<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሐረርና በደቡብ የሃይማኖት ውዝግብ አገርሽቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሐረርና በደቡብ የሃይማኖት ውዝግብ አገርሽቷል</h2>


<p>በምሥራቅ ቀጣና የሐረር ወንጌላውያን አብያተ ክርስቲያናት ተከታዮች በመቃብር ሥፍራ መቸገራቸውን ገለጸ።</p>

<p>የጦቢያ ሪፖርተር ከሐረር እንዳስታወቀው ሰኔ 3 ቀን 1996 ዓ.ም ያረፉትን አንድ የፕሮቴስታንት ተከታይን ለመቅበር በተደረገ ሥነ ስርዓት ላይ የቀብር ሥፍራው ባለመብት እኛ ነን በሚል ከኦርቶዶክስ እምነት ተከታዮች ጋር ጭቅጭቅ ተፈጥሯል ብሏል።</p>

<p>ሪፖርተራችን እንደገለጠው ሟቹን እንቀብራለን፣ አትቀብሩም የሚል ሙግት እስከ ክልሉ ፖሊስ ኮሚሽን ድረስ ደርሶ በመጨረሻም በፖሊስ ጣልቃ ገብነት ግለሰቡ ሊቀበሩ እንደቻሉ አመልክቷል።</p>

<p>የምሥራቅ ቀጣና ወንጌላውያን አብያተ ክርስቲያናት ተወካዮች ለጦቢያ እንደገለጹት ቀደም ሲል በክልሉ ያለውን የመቃብር ሥፍራ በተመለከተ መንግስት አዎንታዊ ምላሽ እንደሰጣቸው ገልጸው ችግሩ ያለው ግን በሐረሪ ማዘጋጃ ቤት እንደሆነ አመልክተዋል።</p>

<p>ተወካዮቹ ስለዚሁ ጉዳይ እንደገለጹት በሐረር የወንጌላውያን ተከታዮች የመቃብር ሥፍራ ችግር እስከ ጠ/ሚ/ሩ ቢሮ ድረስ አቤቱታ የቀረበበትና «በቁጥር 1772/የጵ- በ17/86 ከሐረር ማዘጋጃ ቤት የተሰጠንን የመቃብር ሥፍራ ማግኘታችንን የሚገልጽ ካርታ ይዘን በ1987 ዓ.ም መጀመሪያ አጥር ለመሥራት ይፈቀድልን ብለን ብናመለክት ካርታው የተሰጠው በስህተት በመሆኑ መልሱ ተብለን እንድንመልስ ተደርገናል» ነው ያሉት።</p>

<p>የክልሉ ፕሮቴስታንቶች ሕገ መንግስታዊና ሰብአዊ መብት እየተጣሰ መሆኑን ያመለከቱት የቤተክርስቲያናቱ ተወካዮች የሐረሪ ማዘጋጃ ቤት ለአማኞች የሚገባውን የቀብር ሥፍራ በመንፈጉ ምክንያት አስክሬን ይዘው መንገላታት እንዳስመረራቸው ገልጸዋል። </p>

<p>በሐረር ከፕሮቴስታንቶች በተጨማሪ ኦርቶዶክስ ተሐድሶ ነን የሚሉ ወገኖችም ተመሳሳይ ችግር እንዳላባቸው እየተናገሩ ነው።</p>

<p>ይህ በእንዲህ እንዳለ ሰኔ 4 ቀን 1996 ዓ.ም በደቡብ ክልል በጋሞ ጐፋ ዞን በጨንቻ ወረዳ ዘርዶ ቀበሌ ነዋሪ የሆኑ የኦሮቶዶክስ ተከታዮች ከፖሊስ ጋር መጋጨታቸው ታውቋል።</p>

<p>ከአካባቢው በደረሰን መረጃ መሰረት የግጭቱ መንስኤ የሆነው ከዞኑ ፖሊስ መምሪያ ተልከናል ያሉ ጥቂት ፖሊሶች ዘዲ ሚካኤል በተባለው ቤተክርስቲያን ውስጥ በመግባትና የቤተክርስቲያኑን አፀድ መሐል ለመሐል በመክፈል ለሌሎች እምነት ተከታዮች ሊሰጡ በመሞከራቸው ነው ተብሏል።</p>

<p>የአካባቢው ምዕመናንና የሰንበት ት/ቤት ተማሪዎች የፖሊሶቹን እርምጃ ለማስቆም የቤተክርስቲያኑን ደወል መደወላቸውን የገለጸው ይኼው መረጃ ፖሊስ ደወሉን ሰምተው የመጡ ምዕመናንን ለመበተን ብዛት ያለው ጥይት መተኮሱንና ድርጊቱን የተቃወሙ በርካታ ሰዎችን አፍሶ ማሰሩን ለማወቅ ተችሏል።</p>

<p>የወረዳው ፖሊስ አባላት በቤተክርስቲያኑ ይዞታ ላይ የወሰዱትን ሕገ ወጥ እርምጃ ለማመልከት የሄዱ የቤተክርስትያኑ ቀውሳውስት ጭምር መታሰራቸውንና ከሰማንያ ዓመት በላይ የሆኑ አቅመ ደካሞች ሳይቀሩ በፖሊሶች መደብደባቸውን ተጠቁሟል። </p>

<p>የጋዜጣው ዝግጅት ክፍል ስለ ጉዳዩ ለማወቅ የደቡብ ክልል ፖሊስን ለማግኘት ያደረገው ጥረት አልተሳካም።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 18 ቀን 1996</a></p>

</body>
</html>	
