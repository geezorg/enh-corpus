<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአድማ ብተና ኃይል ታጥቆና ተደራጅቶ ሥራ መጀመሩ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአድማ ብተና ኃይል ታጥቆና ተደራጅቶ ሥራ መጀመሩ ተገለጸ</h2>


<p>በተጀመረው የፌዴራል ፖሊስ አቅም ግንባታ በሀገር ውስጥና ውጭ አገር የሰለጠነ የአድማ ብተና ኃይል ተደራጅቶ ሥራ መጀመሩን የፌዴራል ጉዳዮች ሚኒስትር አቶ አባይ ፀሐዬ አስታወቁ።</p>

<p>የመ/ቤታቸውን የዘጠኝ ወር ሪፖርትና ዕቅድ ያቀረቡት አቶ አባይ ፀሐዬ እንዳስታወቁት በሀገር ደረጃ ፀጥታ ለማረጋገጥ ድጋፍ የሚሰጥ፣ ፌዴራል ተቋማትንም የሚጠብቅ፣ ፈጥኖ ደራሽ ኃይል ለማደራጀትም ከክልሎችና ከፌዴራል ፖሊስ የተመለመሉ አመራሮች ስልጠና ተጀምሯል ብለዋል።</p>

<p>ሚኒስትሩ በጋምቤላ ፀጥታዊ ቀውስ ላይ እንደተናገሩት ደግሞ «የእኛ መንግሥት ችግሩን አስቀድሞ መከላከል አልቻለም ግን ሁኔታውን ወድያው ለሕዝብ ይፋ አድርጓል» ካሉ በኋላ «በስመ ሰብአዊ መብት ጠበቃ ተብዬዎችና ነፃ ጋዜጣ ነን ባዮች» እውነታው ተዛብቶ ቀርቧል ነው ያሉት።</p>

<p>አንዳንድ የፓርላማ አባላት ግን የአቶ አባይ ፀሐዬን ሪፖርት ያጣጣሉ ሲሆን ይኼ ሪፖርት ሳይሆን ፕሮፖጋንዳ ነው ሲሉ ተናግረዋል።</p>

<p>አንድ የምክር ቤት አባል ስለዚሁ ጉዳይ እንደገለፁት «የፌዴራል ጉዳዮች ሚኒስትር የዘጠኝ ወራት ሪፖርት ማመልከት የነበረበት ስለተሠሩት ሥራዎችና ስለወደፊቱ እቅድ ነው፤ ይሁንና የጋምቤላን ችግር በተመለከተ ነፃ ጋዜጦችንና የሰብአዊ መብት ተሟጋቾችን መወንጀል የሪፖርቱ አካል ሊሆን የማይገቡ ነጥቦች ናቸው» ብለዋል።</p>

<p>እኚሁ የምክር ቤቱ አባል በአስተያየታቸው መጨረሻ ላይ «ጥያቄ አይደለም መልስ አልፈልግም» ሲሉ በአጭሩ ተናግረዋል።</p>

<p>ሌላው የምክር ቤት አባል በሰጡት አስተያየት ደግሞ «በጋምቤላ ጉዳይ መንግስት ስህተቱን ማመኑ ጥሩ ነው፤ ይሁን እንጂ ለጠፋው ሕይወትና ለወደመው ንብረት ተጠያቂ የሆኑ የመንግሥት አካሎች መቼ ለፍርድ ቀረቡ? ከሁሉም በላይ ደግሞ የመንግሥት ኃላፊነት በጐደለ ቁጥር ነፃ ጋዜጦችን በጅምላ ማውገዙ ተገቢ ነወይ?» ሲሉ አቶ አባይ ፀሐዬን የጠየቁ ሲሆን «ዴሞክራሲን እየገነባሁ ነው የሚል መንግሥት የዴሞክራሲ አጋዥ ኃይሎችን በጥቅሉ አያወግዙም። ተጠያቂ ሊባሉ የሚችሉ ቢኖሩ እንኳ በስም መጠቀስ ይገባቸዋል» ብለዋል።</p>

<p>በሌላ በኩል አቶ አባይ ፀሐዬ በሰፋሪዎች አካባቢ ስላለው ችግር አልፎ አልፎ ከአማራ ክልል የፈለሱ አርሶ አደሮችና በክልሉ ውስጥ የቆዩ ሰፋሪዎችን በሚመለከት የተከሰተ አለመግባባት መኖሩና በአማራና ከኦሮሚያ ጋር በተነሱ ውሱን አከራካሪ ጉዳዮች በስተቀር የጐላ ችግር አልታየበትም ሲሉ በሪፖርታቸው አመልክተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 18 ቀን 1996</a></p>

</body>
</html>	
