<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓ፣ መድኅንና መኢአድ አገሪቱን ከጥፋት የሚያድነው የአልጀርሱን ስምምነት መሰረዝ ብቻ መሆኑን አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓ፣ መድኅንና መኢአድ አገሪቱን ከጥፋት የሚያድነው የአልጀርሱን ስምምነት መሰረዝ ብቻ መሆኑን አስታወቁ</h2>


<p>ወያኔ/ኢሕአዴግን ከዳግም ጥፋትና ከሀገር ክህደት ወንጀል የሚያድነው ባድመንና አንዳንድ አካባቢዎችን "የኢትዮጵያ አካል ናችው" ብሎ በመከራከርና በሌሎቹ አካባቢዎች ላይ የድንበር ማካለሉ እንዲቀጥል በመቀበል ሳይሆን የአልጀርሱን ስምምነት በመሠረዝና የዘ-ሄጉን ውሳኔ ሙሉ በሙሉ አለመቀበሉን ለኢትዮጵያ ሕዝብና ለዓለም ማህበረሰብ ይፋ በማድረግ ለተግባራዊነቱ ሲንቀሳቀስ ብቻ መሆኑ ተገለጠ።</p>

<p>ይህ የተገለጠው የኢትዮጵያ ዴሞክራሲያዊ አንድነት ፓርቲ (ኢዴአፓ) እና የኢትዮጵያ መድኅን ዴሞክራሲያዊ ፓርቲ (መድኅን) ሰሞኑን የድንበር ኮሚሽኑን ውሳኔ አስመልክቶ መንግሥት በተደጋጋሚ ያወጣቸውን መግለጫዎች በመቃወም መስከረም 27 እና 17 ቀን 1996 በየበኩላቸው ባወጡት መግለጫ ነው።</p>

<p>ኢዴአፓ ወያኔ/ኢሕአዴግ የአልጀርሱን ስምምነት ተፈራርሞ የሄጉን ውሳኔ ለይስሙላ አልቀበልም የሚል ተቃውሞ ማሰማቱ ለሀገሪቱም ሆነ ለሕዝቡ የማይጠቅም መሆኑን አመልክቷል።</p>

<p>የአልጀሩስን ስምምነት መሠረዝም ሆነ የዘሄጉን ውሳኔ አለመቀበል መንግሥትን ከዓለም አቀፉ ማኅበረሰብ ጋር በተወሰነ መልኩ ማቃቃሩ የማይቀር መሆኑን መግለጫው አስታውሶ፣ ሀገራችን በዘላቂነት ከምታጣው ጥቅምና በታሪክ እና በትውልድ ፊት ከሚኖረው ውርደት አኳያ የአልጀሩስን ስምምነት ሰርዞ የሚከተለውን ሁሉ ከሕዝብ ጋር ሆኖ ለመቀበል መዘጋጀት ከአንድ ኃላፊነት ከሚሰማው መንግሥት የሚጠበቅ መሆኑን አስረድቷል።</p>

<p>ዓለም አቀፉ ማኅበረሰብም የኢትዮጵያ ጉዳይ በአንክሮ የሚከታተለው በመሆኑ በሀገራችን ላይ አሉታዊ የሆነ እርምጃ ይወስዳል የሚል እምነት እንደሌለው ኢዴአፓ ገልጦአል።</p>

<p>የተባበሩት መንግሥታት ድርጅት፣ የአፍሪካ ኅብረትና መላው የዓለም ማኅበረሰብም ቢሆኑ ባረጁ ባፈጁና ሞተው በተቀበሩ ውሎች የአንድን ሉዓላዊ ሀገር ዳር ድንበር ያለ ሕዝብ ፈቃድ በህገ ወጥ መንገድ እንዲካለል መፍቀዳቸው ውሎ አድሮ ለኢትዮጵያ ተቆርቋሪ መንግሥት በተቋቋመ ጊዜ ተጠይቂ መሆናቸውን ከወዲሁ ልብ ሊሉት እንደሚገባ መግለጫው አስገንዝቧል።</p>

<p>ዳር ድንበርን ያህል ትልቅ ሀገራዊ ጉዳይ ቀርቶ የገንዘባቸው ዓይነት ምን መሆን እንዳለበት በህዝበ ውሳኔ ያረጋግጡ የአውሮፓ ኃይላን መንግሥታት ዛሬ የወያኔ/ኢሕአዴግ መንግሥት እየተከተለው ባለውና የሕዝብ ይሁንታ ባልታከለበት የአንድ ቡድን ውሳኔ በአፍሪካ ቀንድ ሰላምና መረጋጋት ይሰፍናል ብለው ካሰቡ ቀደምት አውሮፓውያን በኢትዮጵያ በሕዝቧ ላይ የፈጸሙትን ታሪካዊ ስህተት ከመድገም የዘለለ ትርጉምና ፋይዳ እንደማይኖረው መገንዘብ እንደሚኖርባቸው ኢዴአፓ አስታውቋል።</p>

<p>መግለጫው በመጨረሻም፦</p>

<p>1. የተባበሩት መንግሥታት የፀጥታው ም/ቤት የዘ-ሄጉን ውሳኔ ተከትሎ ተግባራዊ ለማድረግ ያሰበውና ዘላቂ ሰላም የማያመጣው የድንበር ማካለል ሂደት በአስቸኳይ ቆሞ የሁለቱንም አገር ሕዝቦች የታሪክ፣ የባህልና የአንድነት መንፈስ ተከትሎ የሁለቱንም ሕዝቦች ይሁንታ ያገኘ የድንበር ማካለል ተግባር እንዲፈፀም፣</p>

<p>ትናንትና ከኢትዮጵያና ከኤርትራ ሕዝብ ፍላጐት ውጭ የተፈፀመው የሀገር ማስገንጠል ዓላማና ይኸን ተከትሎ የተፈፀመው የድንበር ጦርነት ለመጨረሻ ጊዜ ሰላማዊ ዕልባት እንዲያገኝ ዓለም አቀፍ ማህበረሰብ የበኩሉን ሚና እንዲጫወት፣</p>

<p>የጉዳዩ ባለቤት የሆነው የኢትዮጵያ ሕዝብ ትናንት በሺ የሚቆጠሩ ልጆቹን የገበረበትን ድንበሩን የሕወሓት/ኢሕአዴግ መንግሥት ለሻዕቢያ አሳልፎ መስጠቱ ገሀድ ሆኖ እያለ ዛሬ ደግሞ ለመጭው ምርጫ ለሚያደርገው ዝግጅት ለሀገር ጥቅም ተቆርቋሪ ለመምሰልና ከወዲሁ የሕዝብ ድጋፍ አግኝቶ ስልጣኑን ለማራዘም ታቅዶ በጠቅላይ ሚኒስትሩ የቀረበው ተቃውሞ የአልጀርሱን ስምምነት የሚቃወም ሳይሆን የአልጀርሱን ስምምነት ተግባራዊ እንዲሆን ሌላ የድንበር አካላይ ኮሚሽን እንዲቋቋም የሚጠይቅና የኢትዮጵያን ሕዝብ ጥቅም የማያስጠብቅ ስለሆነ የድንበር ማካለል ውሳኔውንና የሀገራችንን ጥቅም አሳልፎ የሰጠውን የሕወሓት/ኢሕአዴግ መንግሥትን በፅኑ እንዲቃወም ጥሪ አቅርቦአል።</p>

<p>በሌላ በኩል የኢትዮጵያ መድኅን ዴሞክራሲያዊ ፓርቲ (መድኅን) ጀርመን ፍራንክፈርት ውስጥ ባካሄደው የድርጅቱ የአውሮፓ አህጉራዊ ጉባዔ ይህንኑ የድንበር ኮሚሽኑን ውሳኔ በመቃወም መስከረም 17 ቀን 1996 ተመሳሳይ መግለጫ አውጥቷል።</p>

<p>የድንበር ኮሚሽኑ ውሳኔ ከመተላለፉ ከዛሬ ሶስት ዓመት በፊት ወያኔና ሻዕቢያ በአልጀርስ ስምምነት ከተፈራረሙበት ጊዜ አንስቶ መላው የኢትዮጵያ ሕዝብ የተቃውሞ ጩኸቱን ሲያሰማ መቆየቱን መግለጫው ጠቅሶ፣ የስምምነቱ መሠረት የነበሩት ኢትዮጵያ ከጣሊያን ጋር የነበራት ማለትም የ1900፣ 1902 እና 1908 ውሎች ለሻዕቢያ እንዲጠቅሙ ሆን ተብለው የተመረጡ እንጂ ውሎቹ ጣሊያን ኢትዮጵያን በወረረች ጊዜ የፈረሱና የተቀበሩ መሆናቸውን አስታውሷል።</p>

<p>እነዚህ ለሻዕቢያ እንዲጠቅሙ ተደርገው ከተቀበሩበት ተቆፍረው የወጡ ውሎችን መሠረት በማድረግ የሚካሄድ ማናቸውንም ስምምነትና የደባ ድርድር የኢትዮጵያ መድኅን ዴሞክራሲ ፓርቲ እየተከታተለ በማጋለጥ ለኢትዮጵያ ሉዓላዊነት እንዲቆም መግለጫው ጠቁሞ፣ የዓለም ኅብረተሰብና መንግስታት የተለያዩ ዲፕሎማሲያዊ እርምጃዎችን እንዲወስዱ በመላው ዓለም ተበታትነው የሚገኙ ኢትዮጵያውያን በየአለበት በአገራቸው ላይ ለሚደርሰው በደል በመቆርቆር ጩከታቸውን ማሰማታቸውን እንዲቀጥሉ ጥሪ አቅርቦአል።</p>

<p>ወደ ኅትመት ከመግባታችን በፊት ዘግይቶ በደረሰን ሌላ ዘገባ የኢትዮጵያ ብሔራዊ ጥቅም የሚያስጠብቅ መንግሥት በሌለበት የድንበር ማካለሉ ሂደት ፍትሐዊ እንደማይሆን የመላው ኢትዮጵያ አንድነት ድርጅት (መኢአድ) መስከረም 27 ቀን 1996 ባወጣው መግለጫ አስታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 28 ቀን 1996</a></p>

</body>
</html>	














