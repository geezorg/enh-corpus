<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ተወልደን ያደግንበትን፣ ተከብረን የኖርንበትን መሬታችንን አንለቅም - የሌላ ዜጋም አንሆንም" የባድመ ነዋሪዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ተወልደን ያደግንበትን፣ ተከብረን የኖርንበትን መሬታችንን አንለቅም - የሌላ ዜጋም አንሆንም" የባድመ ነዋሪዎች</h2>


<p>"ባድመ የኢትዮጵያ መሬት ነው፣ ሕዝቧም ኢትዮጵያዊ ነው። እኛም ተወልደን ያደግንበትን ተከብረን የኖርንብትን መሬታችንን አንለቅም የሌላ ሀገር ዜጋም አንሆንም" በማለት በባድመ የሚኖሩ አንዳንድ ነዋሪዎች በሥፍራው ተገኝቶ ለነበረው ተባባሪ ሪፖርተራችን አስታወቁ።</p>

<p>ተባባሪ ሪፖርተራችን በሥፍራው ባደረገው የአጭር ጊዜ ቆይታ በባድመ የተለያዩ የልማት ሥራዎችና የግንባታ ክንውኖች እየተካሄዱ መሆኑን ተመልክቷል።በአካባቢው ነዋሪ የሆኑ የጦር ጉዳተኞች መማሪያ ት/ቤት እየተሠራ መሆኑና አብዛኛውም ሰው የራሱን ጐጆ ለመቀለስ ከታች ላይ እያለ እንደሚገኝ ገልጧል። በጦርነት ከወደመች በኋላ እንደገና በማንሰራራቱ ላይ በምትገኘው ባድመ የሚገኘው ኅብረተሰብ በኢትዮጵያ አካልነት ቀጣይ ሕይወቷ እንዲለመልም ብርቱ ፍላጐት እንዳላቸውና በተቃራኒው ለሚከሰቱ ሁኔታዎችም እስከመስዋዕትነት ራሳቸውን ያዘጋጁ መሆናቸውን አጥብቀው እንደሚናገሩ ሪፖርተሩ አስታውቋል።</p>

<p>የሄጉ አለም አቀፍ የድንበር ኮሚሽን ባድመን ወደኤርትራ የከለለውን ውሳኔ አጥብቀው የሚቃወሙት ነዋሪዎች "የኢትዮጵያ ሕዝብ ያንን ሁሉ መስዋዕትነት ለምን ከፈለ? በኋላስ መብታችንን አስከበርን መሬታችንንም አስመለስን ተብሎ ለምን እንድንጨፍር ተደረገ? ከዚህ ሁሉ የሚገርመው ደግሞ የሃገራችን የታሪክ ሰዎች ባልተሳተፉበት ሁኔታ በድርድር በራሳችን ላይ መወሰኑ ነው። አሁንም ቢሆን ጉዳዩ "ባድመ ቢሄድ እንደግፋለሁ" አልደግፍም" በሚል ሽፍንፍን ሥራ ህልውናችንን አናጣም" በማለት የምሬት ቃል እንደሚናገሩ ሪፖርተሩ ገልጧል።</p>

<p>ተባባሪ ሪፖርተሩ እንዳስታወቀው የባድመ ጉዳይ በባድመ ብቻ የሚብላላ ሳይሆን በአዲግራት፣ በአድዋ፣ በመቀሌ፣ ነዋሪዎችና በክልሉ በሚገኙ የጦሩ አባላትም ዘንድ ነው። ባድመ ወደ ኤርትራ ይሂድ በሚለው ላይ አንድ አቋም አልያዙም። በቅርቡ በመቀሌ ከተማ በተካሄደ አንድ ስብሰባ ላይ ሌተና ጀኔራል ሣሞራ የኑስ እና ሌሎችም ከፍተኛ የአመራርና የህዝብ ተወካዮች ተገኝተው የነበረ ቢሆንም በባድመ ላይ ቁርጠኛ አቋም በመያዝ "ወደኤርትራ ይከለል" የሚለውን ውሳኔ ለመወሰን አለመቻላቸውን ሪፖርተሩ ካገኘው የቅርብ መረጃ በመነሳት ዘግቧል። በትግራይ ከፍተኛ ባለሥልጣናት ዘንድም ልዩነት እንደሚታይ ሪፖርተሩ አያይዞ አስታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 14 ቀን 1996</a></p>

</body>
</html>	














