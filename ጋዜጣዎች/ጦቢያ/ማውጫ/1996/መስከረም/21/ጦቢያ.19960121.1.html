<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኔዘርላንድ የ"ጤፍ" ኩባንያ የጤፍ ባለቤትነት ፈቃድ ጠየቀ- ኢትዮጵያ ተቃውሞ ልታቀርብ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኔዘርላንድ የ"ጤፍ" ኩባንያ የጤፍ ባለቤትነት ፈቃድ ጠየቀ- ኢትዮጵያ ተቃውሞ ልታቀርብ ነው</h2>


<p>በኢትዮጵያ አርሶ አደር ነባር ዕውቀት በየጊዜው እየተሻሻለ ለብዙሃኑ ሕዝብ የምግብ ፍጆታነት ሲውል የቆየውና አሁንም በመዋል ላይ ያለው ብቸኛው ሀገር በቀል ሀብታችን የጤፍ ዝርያ ከወሎ ተወስዶ ሆላንድ ውስጥ ከተራባና የተወሰነ ምርምር ተካሂዶበት በተገኘው የንጥረ ነገር ይዘት የተነሳ ራሱን "የጤፍ" ኩባንያ የሚል የኔዘርላን ድርጅት የባለቤትነት ፈቃድ (ፓተንት) እንዲሰጠው መጠየቁንና ይህም ኢትዮጵያን ማስቆጣቱን አንድ የሕይወታዊ ሀብት ጥበቃና ምርምር ኢንስቲትዩት የሥራ ኃላፊ አስታወቁ።</p>

<p>ኃላፊዋ ዶ/ር መድኅን ዘውዱ በኢንስትቱትዩቱ የመድኃኒት ዕፅዋት ጥበቃና ዘለቄታዊ አጠቃቀም ፕሮጀክት አስተባባሪ ይህን ያስታወቁት የፓኖስ ኢትዮጵያ የተፈጥሮ አካባቢ ጥበቃ መድረክ መስከረም 19 ቀን 1996 ለመገናኛ ብዙሃን ባዘጋጀው ወርሃዊ የውይይት መድረክ ላይ "ሥነ ጾታና ብዝሃ ሕይወት" በሚል ርዕስ ባቀረቡት ጥናታዊ ጽሑፍ ላይ ነው።</p>

<p>ይህ የዓለም አቀፉን የብዝሃ ሕይወት ስምምነት የጣሰ ጥያቄ ውድቅ ካልተደረገና ፈቃዱ ከተሰጠው ለዘመናት ጤፍን በብቸኛ ባለቤትነት ሲያለማና ዝርያውንም ሲያሻሽል የቆየው የኢትዮጵያ አርሶ አደር ከእንግዲህ ጤፍ ለመዝራት ይህን ኩባንያ ማስፈቀድና ለአገልግሎቱም ክፍያ መፈጸም እንደሚኖርበት የጠቀሱት፣ ዶ/ር መድህን ይህን ካላደረገ መዝራት እንደማይችል አስረድተዋል።</p>

<p>ኢትዮጵያ በዓለም ውስጥ ከሚገኙ 12 የብዝሀ ሕይወት መገኛ ሥፍራዎች አንዷ ልትሆን የበቃቸው አርሶ አደሩ ሲወርድ ሲዋረድ በመጣለት ነባር ዕውቀቱ ዝርያዎችን ከተለያዩ በሽታዎች ጠብቆ በማቆየቱ፣ ምሁራንም በተወሰነ ደረጃም ቢሆን ተመራምረው እዚህ ደረጃ በማድረሳቸው መሆኑ እየታወቀ ኩባንያው ከእኛው አገር በሕገወጥ መንገድ በወሰደው የጤፍ ዝርያ ላይ የተወሰነ ማሻሻያ በማድረጉ ብቻ የባለቤትነት ይገባኛል ጥያቄ ማቅረቡ አግባብ አለመሆኑን አስምረውበታል። ኩባንያው ብራዚል ሪዎዲ ጄኔሮ 168 አገሮች የፈረሙትንና የአጸደቁትን ዓለም አቀፍ የብዝሃ ሕይወት ስምምነት በመጣስ ሊያቀርብ የተዘጋጀውን የፓተንት ጥያቄ ለማክሸፍ የሕይወታዊ ሀብት ጥበቅና ምርምር ኢንስቲትዩትና የአካባቢ ጥበቃ ባለሥልጣን ከኢፌዴሪ የውጭ ጉዳይ ሚኒስቴር ጋር በመተባበር ፈቃዱ ለኩባንያው እንዳይሰጥ የተቃውሞ ደብዳቤ ለማቅረብ በዝግጅት ላይ መሆናቸውን ዶ/ር መድኅን ጠቁመው፣ ሉአላዊ ሀብታችንን ከጥቃትና ከዘረፋ ለመከላከል በዋነኛነት የኢትዮጵያ ሕዝብና የመገናኛ ብዙሃን ባለሙያዎች አጥብቀው መታገል እንደሚኖርባቸው አሳስበዋል። </p>

<p>በተለይ በሥራ ምክንያት በኤክስፐርትነት እንዲሁም በቱሪስትነት ወደ ሀገር ውስጥ የሚገቡና ለተወሰነ ጊዜ በጥናትና ምርምር ሰበብ በአገሪቱ ክፍሎች የሚቆዩ ዜጐች ከየአካባቢው በግዢም ሆነ በስጦታ የሚወስዱአቸውን የዕፅዋት፣ የአፈርና የማዕድን ውሃ ናሙናዎች ኅብረተሰቡ፣ ፖሊስና በተለይም በየመውጫ ኬላዎች የሚገኙ የጉምሩክና የፊናንስ ፖሊሶች ጥብቅ ቁጥጥርና ፍተሻ ማካሄድ እንደሚኖርባቸው የተናገሩት ዶ/ር መድኅን፣ የጤፍ ዝርያውም ከአገር ወጥቶ የባለቤትነት ጥያቄ ሊቀርብበት የበቃው ህዝባችን ለፈረንጆች ካለው ቅን አስተሳሰብ በቂ ፍተሻ ባለማድረጉ ነው ብለዋል።</p>

<p>ከዚህ ቀደም በአሜሪካን አገር በገብስ ላይ የተከሰተን ቢጫ ገብስ የተባለ በሽታ ለመቋቋም የሚችል የገብስ ዝርያ ከሀገራችን በሕገ ወጥ መንገድ ተወስዶ እዚያ እንዲራባ በመድረጉ በሽታውን ለማጥፋት መቻሉን ዶ/ር መድኅን አስታውሰው፣ በዚያ ዝርያ ምክንያት የአሜሪካን ገበሬዎች በዓመት 150 ሚሊዮን ዶላር ገቢ ሊያገኙ አገሪቱም ሆነች ዝርያውን በነባር እውቀቱ ያግኘውና ያቆየው የኢትዮጵያ ገበሬ ግን አንዳችም ጥቅም አለማግኘቱንና ሌላው ቀርቶ ምስጋና እንኳን እንዳልተቸረው አመልክተዋል።</p>

<p>በተመሳሳይ መልኩ በኢትዮጵያ የማሽላ ዝርያ ውስጥ የሚገኝ ፕሮቲን እንዲሁ ተወስዶ አሜሪካ ውስጥ እንዲራባ በመደረጉ የአገሪቱ ገበሬ በየዓመቱ 12 ሚሊዮን ዶላር ገቢ ሊዝቅበት ምስኪኑ የኢትዮጵያ ገበሬ ግን የሚከራከርለት አካል በመጥፋቱ ከሚገኘው ጥቅም ተቋዳሽ ሊሆን አለመቻሉን ዶ/ር መድኅን በቁጭት ተናግረዋል።</p>

<p>በሀገራችን ብዝሃ ሕይወት ላይ የሚካሄደው ስውርና ግልጽ ዘረፋ በምግብ ሰብሎች ላይ ብቻ ያተኮረ ሳይሆን ለመድኃኒትነት በሚውሉ ፈዋሽ የዕፅዋት ዝርያዎች ላይም እንደሆነ የጠቀሱት ኃላፊዋ፣ ከዚህ ቀደም ፕሮፌሰር አክሊሉ ለማና ጓደኞቻቸው ለቢልሃርዚያ በሽታ ከእንዶድ ተክል ያገኙት ፈዋሽ መድኃኒትም ተመሳሳይ ማሻሻያ ተደርጐበት የባለቤትነት ፓተንቱ የግኝቱ ባለቤቶች እያሉ ለውጭ አገር ሳይንቲስቶች መሰጠቱንም ዶ/ር መድኅን ጨምረው ገልጠዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 21 ቀን 1996</a></p>

</body>
</html>	














