<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ባንዲራና አንድ የፖለቲካ ድርጅት አባል በፖሊስ ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ባንዲራና አንድ የፖለቲካ ድርጅት አባል በፖሊስ ታሰሩ</h2>


<p>በደቡብ ክልል ሽካ ዞን ማሻ ከተማ በሚገኘው የኢትዮጵያ ዲሞክራሲያዊ አንድነት ፓርቲ ጽ/ቤት ይወለበለብ የነበረ የኢትዮጵያ ሠንደቅ ዓላማን በማውረድ ከፓርቲው የኮሚቴ አባል ጋር በፖሊሶች እንዲታሰሩ መደረጉን የፓርቲው ጽ/ቤት አስታወቀ።</p>

<p>ፓርቲው እንዳስታወቀው የኢትዮጵያ ባንዲራና የኮሚቴ አባሉ በፖሊስ የታሰሩት መስከረም 19 ቀን 1996 ዓ.ም ነው። በዕለቱ ስድስት ፖሊሶች ጽ/ቤቱን በመክበብ በሥራ ላይ የነበሩትን የኢዴአፓ አስተባባሪ ኮሚቴ አባላት እንዳይንቀሳቀሱ አግተዋቸዋል። ፖሊሶቹ ድንገተኛ ከበባ በማድረግ ወደ ጽ/ቤቱ ሊገቡ የቻሉት ሠንደቅ ዓላማውንና የኮሚቴው ጸሐፊ የሆኑትን አቶ ብርሃኑ ኃይሌን ወደ ጣቢያ ወስደው እንዲያስሩ ከፍርድ ቤት በተሰጣቸው ትዕዛዝ መሠረት መሆኑን መግለጣቸውን የፓርቲው ጽ/ቤት ለዝግጅት ክፍላችን በላከው ዜና አስታወቋል።</p>

<p>የፓርቲው ጽ/ቤት አክሎ እንደገጠው ህገ መንግሥቱ በፖሊስ የተያዘ ሰው በምን ምክንያት እንደተያዘ ሊገለጽለት እንደሚገባ ቢደነግግም ፖሊሶች ይህንን በማክበር ስለሁኔታው ምንም አልገለፀላቸውም። በአሁኑ ወቅት በኢዴአፓ ዙሪያ እየተደራጀ ያለው የአካባቢው አርሶ አደር ቁጥር ከዕለት ዕለት እየጨመረ የመጣ በመሆኑ ሁኔታው ያሰጋቸው የዞኑ ባለሥልጣናት የኮሚቴ አባላቱንም ሆነ የአካባቢውን ኅብረተሰብ በማስፈራራትና በማሸማቀቅ ከትግሉ ለማሸሽ ተደጋጋሚ ጥረት አድርገዋል። ያም ሆኖ ግን እስካሁን ያደረጉት ጥረት ባለመሳካቱ ስልታቸውን እየለዋወጡ ሕገ ወጥ ተግባር በመፈፀም ላይ እንደሚገኙ አስታውቋል።</p>

<p>በመስተዳድሩ አባላት ከተፈፀመባቸው ሕገወጥ ድርጊቶች መካከልም 1.ኢዴአፓ ብሔር ብሔረሰቦችን ጨፍልቆ ሊገዛ የመጣ ፓርቲ ነው የሚል ቅስቀሳ በካድሬዎች አማካኝነት በይፋ በገበያ ቦታና በስብሰባ መድረክ መካሄዱን 2. የመንግሥት ሠራተኛውን የማን ደመወዝ እየበላህ፣ አርሶ አደሩን ደግሞ የማንን መሬት እያረስክ ነው የኢዴአፓ አባል የምትሆነው በማለት ማስፈራራታቸውን ጽ/ቤቱ ጠቁሟል። እንዲሁም የሲቪል ሰርቪስ ማሻሻያ ፕሮግራምን በመጠቀም የፓርቲውን የኮሚቴ አባላት ከሥራ ማባረራቸው ተገልጧል። በተለይ ደግሞ ኢዴአፓ ፀረ ሰላምና ጦረና ድርጅት ነው የሚል ጽሑፍ በወረዳው ማስታወቂያ ቢሮ ተዘጋጅቶ የተበተነና ሌሎችም ሕገ ወጥ ድርጊቶች እየተፈፀመበት መሆኑን አስታውቋል። </p>

<p>ጽ/ቤቱ ይሄና መሰል ሕገ ወጥ ተግባራት ቢፈፀሙበትም እንቅስቃሴውን ሊያቆሙት፣ የአርሶ አደሩንም አባልነት ሊገድበት ባለመቻላቸው ባንዲራን እስከ ማሰር የለየለት አምባገነን ተግባር ለመፈፀም በመብቃታቸው የተሰማውን ቅሬታ ገልጦ ድርጊቱንም ኮንኖታል። ይህ ዓይነቱ እጅግ አሳፋሪ ድርጊት የተፈፀመው የክልሉ "ገዢ ፓርቲ" ከጐሠኝነት ስሜት ተላቀን ሀገራዊ አመለካከት ለመያዝ የሚያስችል ኅብረት ፈጥረናል ባለበት ማግስት መሆኑ አጠቃላይ ሁኔታውን አጠያያቂ አድርጐታል ብሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 21 ቀን 1996</a></p>

</body>
</html>	














