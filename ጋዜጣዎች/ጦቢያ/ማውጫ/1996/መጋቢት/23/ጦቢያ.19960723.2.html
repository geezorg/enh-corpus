<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ዩኒቨርስቲ ምክትል ዲን ታስረው ተፈቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባ ዩኒቨርስቲ ምክትል ዲን ታስረው ተፈቱ</h2>


<p>የአዲስ አበባ ዩኒቨርስቲ ምክትል ዲን የሆኑት ዶ/ር ሳሙኤል አሰፋ ጠብ በማንሳት ወንጀል ተከሰው በፖሊስ ቁጥጥር ስር ውለው ለሰዓታት እንደታሰሩ ተጠቆመ።</p>

<p>ምክትል ዲኑ የታሰሩት ባሰለፍነው ሰኞ መጋቢት 21 ቀን 1996 ዓ.ም ወደ በላይ ዘለቀ አንደኛና መለስተኛ ሁለተኛ ደረጃ ትምህርት ቤት ድረስ በመሔድ ከት/ቤቱ አመራሮችና መምህራን ጋር አታካሮ በመግጠም ባስነሱት ጠብ ምክንያት እንደሆነ በስፍራው የነበሩ ምንጮች ጠቁመዋል።</p>

<p>እንደነዚሁ ምንጮች የጠቡ መንስኤ ትምህርት ቤቱን በወላጆችና በአካባቢ ሰዎች ድጋፍ ለማሰራት ታቅዶ መስፋፊያ ሕንፃ ግንባታ የተወሰደውን ቦታ የዘመዴ ነው በሚል እንደሆነ ተጠቅሶ በእለቱ የመማር ማስተማር ስርዓቱ እየተከናወነ በሚገኝበት ከጠዋቱ ሦስት ሰዓት በመኪናቸው ትምህርት ቤቱ ድረስ በመሔድ የዘመዴን ቦታ እንድትወስዱ ማን ፈቀደላችሁ በማለት አታካሮ መግጠማቸውን ተናግረዋል።</p>

<p>ምንጮቹ የአይን እማኞችን ዋቢ አድርገው እንደገለፁት ዶ/ር ሳሙኤል ኃይለቃል ሲናገሩና አንዳንድ የት/ቤቱን ሰራተኞች ሲደበድቡ ማስተዋላቸውን እኔን አታውቁኝም የዩኒቨርስቲ ዲን ነኝ ማንነቴን አሳያችኋለሁ ሲሉ መደመጣቸውን አስረድተዋል።</p>

<p>በተነሳው ረብሻም ትምህርት ለሰዓታት የተቋረጠ ሲሆን ዶክተሩም በፖሊስ ቁጥጥር ስር ከዋሉ ከሰአታት በኋላ የአዲስ አበባ ዩኒቨርስቲ ዲን የሆኑት ዶ/ር እንድሪያስ እሸቴ ዋስ ሆነው እንዳስፈቷቸው ታውቋል።</p>

<p>ከት/ቤቱ አጠገብ የሚገኘውና ለትምህርት ቤቱ ማስፋፊያ መንግስት የፈቀደው ቦታ ለሃያ አምስት ዓመታት ያህል ባለቤት አጥቶ የነበረ እንደሆነና ለትምህርት ቤቱ ከመሰጠቱ በፊት ስለቦታው የይገባኛል ጥያቄ የሚያነሳ እንዳለ በጋዜጣ ተጠይቆ መታጣቱም ተመልክቷል።</p>

<p>በየቦታው ላይ የይገባኛል ጥያቄ የሚነሳ ቢሆን እንኳ በሕጋዊ መንገድ መጠየቅ እየተቻለ ግለሰቡ ስልጣንን መከታ በማድረግ ለዚያውም ለትምህርት ቤት ማስፋፊያ የተያዘው ቦታ የዘመዴ ነው በሚል አምባ ጓሮ መፍጠራቸው ከአንድ የታላቅ ዩኒቨርስቲ ከፍተኛ አመራር የሚጠበቅ እንዳልሆነ አንዳንድ አስተያየት ሰጪዎች ተናግረዋል። </p>

<p>የበላይ ዘለቀ አንደኛና መለስተኛ ሁለተኛ ደረጃ ትምህርት ቤት አንድ ሺ ስድስት መቶ ያህል ተማሪዎች ሲኖሩት ከተመሰረተም ከ64 ዓመት በላይ ሆኖታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 23 ቀን 1996</a></p>

</body>
</html>	














