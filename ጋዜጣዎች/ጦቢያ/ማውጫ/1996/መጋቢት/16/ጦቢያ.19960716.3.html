<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ከፊታችን የተጋረጠው አደጋ አስጊ ነው" ኢመማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ከፊታችን የተጋረጠው አደጋ አስጊ ነው" ኢመማ</h2>


<p>ዛሬ በአዲስ አበባ፣ በዙሪያዋና በመላ አገሪቱ እንደ ሰደድ እሳት የተቀጣጠለውን የተማሪዎች የመብት ጥያቄና አመፅ የጐጥ መልክ ለማስያዝና የሽብርተኞች ሠራ ለማስመሰል መንግሥት ካለፉቱ ዓመታት በባሰ በከፍተኛ ደረጃ በጥፋት ጐዳና መጓዝ ቀጥሎ ስናይ ከፊታችን የተጋረጠው አደጋ አስጊ ለመሆኑ አጠያያቂ ባለመሆኑ ከወዲሁ አስቸኳይ ማቆሚያ ሊበጅለት ይገባል ሲል አንጋፋው የኢትዮጵያ መምህራን ማህበር (ኢመማ) መጋቢት 14 ቀን 1996 ዓ.ም ባወጣው መግለጫ አሳሰበ።</p>

<p>ማኅበሩ "ያንዣበበትን አደጋ ለመቀልበስ የኢትዮጵያ ሕዝብ ብልህነትና አርቆ አስተዋይነት በተግባር የሚገልጽበት አሁን ነው" በሚል ርዕስ ባወጣው በዚሁ መግለጫው የህዝብን ጥያቄ የማፈን ተግባር አዲስ ክስተት ባይሆንም "በልጆቻችን በተማሪዎቻችንና በራሳችን ላይ የሚፈፀመው አዕምሮአዊና አካላዊ ደዌ ስለሆነ ይህንን እኩይ እርምጃ ማስቆምናእንዳይደገም ማድረግ ብሔራዊ ግዴታና ኃላፊነትም መሆኑን ጠቅሶ ለዚህ ዕውን መሆንም ከሁሉም የኅብረተሰብ ወገን ከመምህሩ፣ ከተማሪው፣ ከወላጅ የተውጣጣ አቅሙና ሕዝባዊነት ያለው ኮሚቴ እንዲቋቋም ጠይቋል።</p>

<p>መንግሥት ከዚህ ቀደም መሰረታዊ የሆነ የሕዝብ ጥያቄ አንግበው ለተነሱ ተማሪዎች ተገቢ የሆነ ምላሽ መስጠት ሲገባው ለተማሪዎቹ እንቅስቃሴ ፊታውራሪ የሆኑትን ወጣቶች ለእሥር፣ ለአካለ ጐዶሎነት፣ ለሞት፣ ለስደት ሰለባነት መዳረጉን ያስታወሰው ኢመማ የተማሪውን ወይም የወጣቱን የመብት ጥያቄና ትግል ለማንቋሸሽና ብሐራዊ ስሜቱን የመግደል እርምጃ አደጋው እጅግ የከፋ ስለሚሆን አስቸኳይ ማቆሚያ ሊበጅለት ይገባል ሲል አስጠንቅቀዋል።</p>

<p>አያይዞም የሕዝብን ጥያቄ በኃይል የማፈን ተግባር በአስቸኳይ እንዲገታና የሚመለከተው የሕዝብ ክፍል የአስተማሪ፣ የተማሪ፣ የወላጅና የህዝብ ተወካዮች በተገኙበት ውይይት ተካሂዶ ውሳኔና ዘላቂ መፍትሔ እንዲያገኝ እንዲደረግ ጥሪውን አስተላልፏል።</p>

<p>ኢመማ የታሰሩት ተማሪዎች እንዲፈቱና ያለ አግባብ የመባረር እርምጃ የተወሰደባቸው ተማሪዎች ሁሉ ወደ ትምህርት ገበታቸው እንዲመለሱ እንዲደረግ፣ የትምህርት ቤቶች አካዳሚክ ነፃነት እንዲከበርና የጥፋት እርምጃውን የወሰደው ክፍል ለፍርድ እንዲቀርብ አጥብቆ ጠይቋል።</p>

<p>ለችግሮቹ መንስኤ ለሆነው ጉዳይ አስቸኳይና አጣዳፊ የሆነ የኅብረተሰብ ተሳትፎና ፍላጐት ላይ የተመሰረተ መልስ ካልተሰጠውና ከአሁኑ ካልተገታ የሩዋንዳ መሰል የጐሰኝነት እልቂት እንደሚያመጣ የኢትዮጵያ ሕዝብና ዓለም አቀፍ ኅብረተሰብ ተገንዝበው አደጋው ከመድረሱ በፊቲ እንዲቀለበስና መልካም አቅጣጫ እንዲይዝ ማድረግ እንደሚገባ ያስገነዘበው ኢመማ በታላላቅ ሆቴሎችና ምቹ አዳራሾች እየተጠራሩ መግለጫ በመስጠት የሕዝቡን ቁስል መነካካቱ የሚያመረቅዝ እንጂ የሚያጠግብ ስላልሆነ የችግሩ ባለቤት የሆነውን ሕዝብ የመፍትሔው አካል ማድረግ ብቸኛ የወቅቱ አማራጭ በመሆኑ በጋራ ለመንቀሳቀስ እንትጋ ሲል ጥሪውን አቅርቧል።</p>

<p>አገራችን የሶሻል፣ የኢኮኖሚ፣ የፖለቲካ ማጥ ውስጥ የወደቀችበት ጊዜ ላይ ነው። በወጣት ልጆቿ ላይ የግፍ ዓይነት የሚፈጸምባት፣ ህዝቧ የመከራ ዓይነት ሁሉ የሚሸከምባት፣ ትምህርት ቤቶች፣ ዩኒቨሲትዎችና ኮሌጆች እንዲሁም ሌሎች ነባር የሕዝብ ማንነት መግለጫ ተቋሞች የሚፈራርስባት ተደርጋለች። ስለሆነም የኢትዮጵያ ኅብረተሰብ ብልህ፣ አርቆ አስተዋይና አገር ወዳድ ስለሆነ የኔ ጉዳይ አይደለም የነሱ ነው ሳይል ይኽን ተጠቅሞ ከአሁኑ ብልህነትና ዘዴ በመፍጠር ያንዣበበትን አደጋ የመቀልበስ ኃላፊነትና ግዴታ እንዳለበት አውቆ በጋራ እንዲነሣ ኢመማ አበክሮ ጠይቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 16 ቀን 1996</a></p>

</body>
</html>	














