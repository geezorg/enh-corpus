<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጋምቤላው ጭፍጨፋ በገለልተኛ አካል ይጣራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጋምቤላው ጭፍጨፋ በገለልተኛ አካል ይጣራ</h2>


<p>በወቅታዊ የኢትዮጵያ ፖለቲካዊና ኢኮኖሚያዊ ጉዳዮች ላይ ሦስቱ የተቃዋሚ ፓርቲዎች በየፊናቸው አቋማቸውን የሚገልጽ መግለጫ ሰሞኑን አውጥተዋል።</p>

<p>"የወያኔ/ኢሕአዴግ መንግሥት የአመራር ድክመቱን ለመሸፈን ብሔራዊ ደኅነታችንን አደጋ ላይ እየጣለ ነው" በሚል መጋቢት 11 ቀን 1996 ዓ.ም ጋዜጣዊ መግለጫ የሰጠው የመላው ኢትዮጵያ አንድነት ድርጅት (መኢአድ) ነው።የድርጅቱ ፕሬዚዳንት አቶ ኃይሉ ሻወል በኢምፔሪያል ሆቴል በሰጡት ጋዜጣዊ መግለጫ ኢሕአዴግ በአዲስ አበባ ዩኒቨርስቲ የሚገኙ የኦሮሞ ተማሪዎችን ከሌሎች ለመነጠል የጠነሰሰውን ሤራ ተመርኩዞ በመላው አገሪቱ በሚገኙ የኦሮሞ ተማሪዎች ተቃውሞ ቢገጥመውም አሁንም የሚነሱትን ጥያቄዎች በአግባቡ እየተመለከተ ተገቢውን መልስ መስጠት ሲቻል ከአንድ መንግሥት በማይጠበቅ መልኩ ተራ እልህ ውስጥ በመግባት ችግሩን እያባባሰና ሕዝቡን እያመሰ እንደሚገኝ አመልክተዋል።</p>

<p>በየአቅጣጫው እየተወሰዱ የሚገኙ እርምጃዎች ሕዝቡ ኢትዮጵያዊነቱን እንዲያማርርና ማንነቱን ጥያቄ ላይ እንዲጥል ሆን ተብሎ የተፈጸመ ደባ ነው ያሉት አቶ ኃይሉ በአሁኑ ሰዓት በመቶዎች ለሚቆጠሩ ወገኖች ኅልፈትና በሺዎች ለሚቆጠሩ ስደት ምክንያት የሆነው የጋምቤላ የጐሳ ግጭት መሰረታዊ መንስኤ አመራሩ የሚከተለውን የጐሳ ፖሊሲ መሆኑ ግልጽ ነው ብለዋል።</p>

<p>የተማሪዎችን የመብት ጥያቄ በኃይል ለማፈን የሚደረገው ሙከራ እንዲቆም በተጠየቀው በዚህ የመኢአድ መግለጫ የጋምቤላው ጭፍጨፋ በገለልተኛ አካል እንዲጣራና ሕጋዊ እርምጃ እንዲወሰድ፣ በተቃዋሚ ፖለቲካ ፓርቲዎች፣ በንግዱ ኅብረተሰብ፣ በከፊል የሙያ ማህበራት ላይ የሚፈጸመው ደባ እንዲቆም ብሎም ቀጣዩ ምርጫ በፍትሀዊ መንገድ እንዲከናወን ተጠይቋል።</p>

<p>በሕዝብ ተወካዮች ምክር ቤት የመኢአድ ተወካይ የተከበሩ ሻለቃ አድማሱ በዚሁ ወቅት እንደተናገሩት ደግሞ ፓርላማው የጋምቤላን ግጭት በተመለከተ ውይይት እንደሚያደርግ በመተዳደሪያ ደንቡ መሰረት ለአባላቱ አላስታወቀም። በስብሰባው ቀን የፓርላማው መኮንኖች የፓርላማው አባላት መኖሪያ አካባቢ ሄደው ያገኟቸውን ይዘው እንደመጡ መረጃ እንዳለም ተናግረዋል።</p>

<p>ከዚህ ቀደም የጋምቤላ ጉዳይ ምክር ቤት ቀርቦ የም/ቤቱ የሕዝብ ጉዳይ ኮሚቴ አጣርቶ እንዲያመጣ የሚል ውሳኔ ተሰጥቶ እንደነበር ያወሱት ክቡርነታቸው ቋሚ ኮሚቴው የፌዴራል ጉዳዮች ሚኒስቴርንና የሚመለከታቸውን አካላት አነጋግሮ የደረሰበትን ውጤት ማሳወቅ ሲገባው ኰሚቴው ራሱ በሚያውቀው መልኩ በጥቂት አባላት በምሥጢር መደረጉ ለምን እንዳስፈለገ ግልጽ ያለመሆኑ ጉዳይ ጥያቄ እንደሚያስነሳ የተከሩ ሻለቃ አድማሱ ገልጸዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 16 ቀን 1996</a></p>

</body>
</html>	














