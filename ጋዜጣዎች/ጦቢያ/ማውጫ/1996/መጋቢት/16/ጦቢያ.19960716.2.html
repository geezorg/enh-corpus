<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫ ቦርድ ኢሰመጉን ወቀሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምርጫ ቦርድ ኢሰመጉን ወቀሰ</h2>


<p>የኢትዮጵያ ሰብአዊ መብቶች ጉባኤ (ኢሰመጉ) በያዝነው ዓመት አጋማሽ በሱማሌ ክልል የተካሄደውን ምርጫ በሦትስ ወረዳዎች ብቻ ታዛቢዎች አሰማርቶ የተጭበረበረ ምርጫ መካሄዱን ጠቅሶ ያወጣውን መግለጫ ምርጫ ቦርድ በመቃወም በመጽሔት መልክ የተዘጋጀ መልስ ለሚመለከታቸው አካላት አሰራጭቶ ለኢሰመጉም እንዲደርሰው አድርጓል።</p>

<p>መጽሔቱ በመግቢያው ላይ ማንኛውም ተቋም መብት እንዳለው ሁሉ ኃላፊነትም አለበት። ኢሰመጉ ግን ከሠፊው የምርጫ ቀጠና ሦስቱን ብቻ በመታዘብ አጠቃላይ የምርጫውን ገጽታ ማውገዙ ኃላፊነት እንደማይሰማው ያሳያል በማለት የኢሰመጉን ትዝብት በአስራ ሰባት ተራ ቁጥሮች ድርድሯል። ለእያንዳንዱም በተናጠል የቦርዱን አስተያየት በመስጠት በመጨረሻም የክልሉን ካርታ በምርጫ ክልል በማከፈፈል አስቀምጦ ኢሰመጉ ታዛቢ የመደባቸውን ሦስት ጣቢያዎች በልዩ ቀለም ለይቶ አሳይቷል።</p>

<p>እንደ ምርጫ ቦርድ የበላይ ኃላፊዎች ገለፃ ኢሰመጉ ችግሮቹን በመመካከር ከመፍታት ይልቅ ወደ መግለጫ ማውጣት ይሮጣል። በተካሄደው ምርጫ ላይ ታዩ የተባሉ ችግሮችም ቢሆኑ የተያዙት በኢሰመጉ ሣይሆን በምርጫ አስፈጻሚዎች ነው። የነበሩትን ችግሮች ቦርዱ አይቶ ምርጫው እንዲደገም ተወስኗል። ኢሰመጉ ግን ኃላፊነት በጐደለው ሁኔታ የምርጫ ውጤት የመግለጫ ጊዜው ከመድረሱ በፊት በቁንጽል መረጃ ላይ ተመርኩዞ መግለጫ ማውጣቱ ከአንድ ለሀገር ከሚቆረቆር ተቋም የሚጠበቅ አይደለም ብሏል። በጉዳዩ ላይ ማብራሪያ እንዲሰጡን ያነጋገርናቸው የኢሰመጉ ተጠሪ አቶ አምባቸው እንደገለፁልን የምርጫ ቦርድ መጽሔት ማክሰኞ በ14/07/96 ዓ.ም ደርሶን አይተነዋል። በጉዳዩ ላይ ዝርዝር መግለጫ ለመስጠት የሚመለከታቸው አካላት ገና አልተነጋገሩበትም። ነገር ግን ኢሰመጉ በተሳተፈባቸው አስራ አንድ ጣቢያዎች ካየነው ችግር ተነስተን መግለጫ ሰጥተናል። ማንም ቢሆን መቶ አስራ ሰባቱንም ጣቢያ ካልታዘባችሁ ማለት አይገባውም። ባየነው ወካይ ጣቢያ ችግር ነበር። ይህንን ይፋ አድርገናል። ከዚህ በተረፈ መጽሔቱ በሚመለከታቸው የኢሰመጉ ባለስልጣናት ከታየ በኋላ መግለጫ እንሰጥበታለን ብለዋል።</p>



<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 16 ቀን 1996</a></p>

</body>
</html>	














