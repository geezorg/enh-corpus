<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኮንሶ አንድ ወር የዘለቀ የእርስ በርስ ፍጅት ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኮንሶ አንድ ወር የዘለቀ የእርስ በርስ ፍጅት ተካሄደ</h2>


<p>በኮንሶ ልዩ ወረዳ እምብርት በሆነችው በካራቲ ከተማ ተከስቶ ለአንድ ወር ያህል በዘለቀው የእርስ በርስ ግጭት ቁጥራቸው በውል የማይታወቅ ሰዎች መሞታቸውን መቁሰላቸውንና ሌላም ጉዳት የደረሰባቸው መሆኑን የኮንሶ ሕዝባዊ ዴሞክራሲዊ ኅብረት (ኮሕዲህ) አስታወቀ።</p>

<p>ገዢው ፓርቲ የወረዳውን ሕዝብ በሕግ የበላይነትና በፍትሐዊነት ማስተዳደር ተስኖት ለእርስ በርስ ግጭት አብቅቶታል የሚለው ኮሕዲህ ይህን የገዛ ሥራ ውጤቱ የሆነውን ጥፋት ከሐቅ ውጭ በኮሕዲህ እያላከከ በአሁኑ ጊዜ በርካታ የአመራር አባላቱን አስሮ በወታደራዊ ቅጣት በማሰቃየት ላይ እንደሚገኝ አስረድቷል።</p>

<p>ገዢው ፓርቲ የመሬት ጉዳዮችንና ማኅበራዊ ችግሮችን በህግና በፍትሀዊነት ማስተዳደር ሲገባው በአድላዊነትና በህገ ወጥ መንገድ ኃላፊነት በጎደለው አኳኋን ሲያጎለብታቸውና ሲያበረታታቸው ቆይቶ ሰላሙን ካስደፈረሰ በኋላ ከደፈረሰው ውሃ ዓሣ ለማጥመድ እንደሚጥር ሰው ከደሙ ንጹህ የሆነውን ኮሕዲህን ሊያጠምድበት የተንኮል መረቡን መዘርጋቱን አስታውቋል። የልዩ ወረዳው ባለሥልጣኖች ይህንን አጋጣሚ በመጠቀም በአካባቢው የተጀመረው የሥነ ምግባርና ፀረ-ሙስና ኮሚሽን የጀመረው እንቅስቃሴ እንዲከሽፍ ለማድረግ የተጠቀሙበት መሆኑንም አስረድቷል።</p>

<p>ፓርቲው የካራቲ ከተማ የቱራይቲ መቃብሮች የመሬት ካሣ ጥያቄ ዓመታት ያስቆጠረ፣ በሰላማዊነትና በሕጋዊነት በየደረጃው ላሉት የክልሉ የመንግሥት አካላት የቀረበና ብዙ መጻጻፍ የተደረገበት በመሆኑ ከአሁኑ የእርስ በርስ ግጭት ጋር ለመያያዙ በእርግጠኝነት ለመናገር እንደሚያዳግት ጠቁሞ ይሁንና ገዢው ፓርቲ ሥልጣን በኃይል ስለያዘ ብቻ ሁሉንም ነገር እንዳሰኘው ከሕግ ውጭ በመፈፀም ላይ እንደሚገኝ አስረድቷል።</p>

<p>ገዢው ፓርቲ የኮንሶ ሕዝባዊ ዴሞክራሲያዊ ሕብረትን ሕልውና ከመፈታተን ያረፈበት ጊዜ ያለመኖሩን የጠቀሰው ኮሕዴህ ቅርንጫፍ ጽ/ቤቶቹ በኃይል መዘጋታቸውን፣ አባላቱ በምርጫ ሰበብ በህገ ወጥ መንገድ በገንዘብ መቀጣታቸውን፣ ከማኅበራዊ ኑሮ መገለላቸውን፣ በፈጠራ ክስና በማይካስ እስራት መንገላታታቸውን አብራርቷል። አያይዞም ኮሕዲህ በከፊል ወይም ሙሉ ለሙሉ ያሸነፈባቸውን ቀበሌዎች ለማያባራ እንግልት በመዳረጉ ተደጋጋሚ አቤቱታዎችን አቅርቦ በተለይ ከአራት ወራት በፊት ከህግ ውጪ በመስተዳድሩ የተወገዱት የአባሮባ ቀበሌ አባሎቹ ወደ ውክልናቸው እንዲመለሱ በብሔራዊ ምርጫ ቦርድ ጽ/ቤት የተወሰነለት መሆኑን አመልክቷል።</p>



<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 2 ቀን 1996</a></p>

</body>
</html>	














