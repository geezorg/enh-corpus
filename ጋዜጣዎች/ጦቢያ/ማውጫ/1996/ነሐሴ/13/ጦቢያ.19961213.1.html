<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢነጋማ በረቂቅ የፕሬስ ሕጉ ላይ የተቃውሞ ፊርማ እንደሚያሰባስብ ገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢነጋማ በረቂቅ የፕሬስ ሕጉ ላይ የተቃውሞ ፊርማ እንደሚያሰባስብ ገለጸ</h2>


<p>በረቂቅ የፕሬስ ሕጉ ላይ ያለውን ተቃውሞ በመግለጽ ሕብረተሰቡ የሚሳተፍበት የተቃውሞ ፊርማ እንደሚያሳስቡ አቶ ክፍሌ ሙላት የኢነጋማ ፕሬዝዳንት ኢሰመጉ በሰሜን ሆቴል በጠራው ስብሰባ ላይ ገለጹ።</p>

<p>የተለያዩ ዓለም አቀፍ የነጻ ፕሬስ ድርጅቶች የአለፈውን ዓመት ረቂቅ የፕሬስ ህግ ተቃውመው ማሻሻያ ሰጥተው ቢልኩም አንድም ማሻሻያ ሳይደረግ ነው ለሚኒስትሮች የሚቀርበው ያሉት አቶ ክፍሌ የፕሬስ ነጻነትን ረግጦ ዴሞክራሲያን ማስፋፋት የማይመስል ነው ብለዋል።</p>

<p>በኢትዮጵያ የኢንፎርሜሽን መብት ላይ ኃያል ክንዳቸውን ለማሳረፍ ነው የተፈለገው በጋዜጣ አዟሪዎች፣ በአሳታሚ ድርጅቶች፣ በኢንፎርሜሽን መብት ላይ፣ በፕሬስ ካውንስል ማቋቋም መብት ላይ፤ ረቂቅ የፕሬስ ህጉ አፋኝ አንቀጾችን ስለሚያሰፍር ሕዝቡ ለመብቱ ሲል መቃወም አለበት ብለዋል። የፕሬስ ህጉን ከህግ አኳያ ተመልክተው ሃሳባቸውን የገለጹት በአዲስ አበባ ዩኒቨርስቲ የሕግ መምህር የሆኑት ፕሮፌሰር ጥላሁን ተሾመ በበኩላቸው «የፕሬስ ሕጉ የማርቀቅ ችግር የድግግሞሽ ችግር አለበት። የአሳዳጊነት መብቱ በፍርድ ቤት የተገፈፈ ሰው ጋዜጠኛ መሆን አይችልም የሚለው አንቀጽ ትርጉም የማይሰጥ ነው። ለአፈጻጸም አስቸጋሪ የሆኑ አንቀጾችንም ይዟል። በተሻሻለው የቤተሰብ ህግ እንኳ የሌለ የዘመድ ቆጠራ በፕሬስ ህጉ ላይ እስከ ሶስትና አራት ቤተሰብ ድረስ አብሮ መሥራት አይቻልም የሚለው ህግ የማይመስል ነው። በአጠቃላይ የፕሬስ ሥራን ከመደገፍ ይልቅ ለመቆጣጠር የወጡ ሕጐች ናቸው የሚመስሉኝ።</p>

<p>«መረጃን የማግኘት መብት በሚል ርዕስ የሰፈረውና ከአንቀጽ 12 ጀምሮ ያሉት አንቀጾች መረጃን ስለመከልከል ነው የሚያወሩት። አንቀጽ 237 የተመለከተውን መረጃ የሕዝብ ግንኙነት መሰጠት የለበትም ብሎ 27/3 ላይ የተጻፈ ነገር የለም። በአንቀጽ 29/1 እና 2 የተገለጸውን መረጃ ሕዝብ ግንኙነት መስጠት የለበትም ይላል። አንቀጽ 1 እና 2 የሚሉ የሉም። ክልከላዎች ከብዙ ማግኘቱ የታለ ተብሎ ቢጠየቅ ምንም ነገር አይገኝም፣ የንግድ ምስጢሮችን የተመለከተ መረጃ ማግኘት አይቻልም፣ የመንግሥት የገቢ ጉዳዮችን መረጃዎች ማግኘት አይቻልም፣ በእምነት ከሦስተኛ ወገን የተስጡ መረጃዎችን ማግኘት አይቻልም፣ የግለሰቦችን ንብረትና ደህንነት መጠበቅ የሚመለከቱ መረጃዎች ማግኘት አይቻልም። የሕግ አስፈጻሚና የፍርድ ምርመራ ሥራዎች የሚመለከቱ መረጃዎችን ማግኘት አይቻልም፣ የህግ አስፈጻሚና የፍርድ ምርመራ ሥራዎች የሚመለከቱ መረጃዎችን ማግኘት አይቻልም፤ በፍርድ ምርመራ ጥበቃ የሚደረግላቸውን መረጃዎችን ማግኘት አይቻልም። የመከላከያ የደህንነት ዓለም አቀፍ ግንኙነት መረጃ ማግኘት አይቻልም፣ የካቢኔ ሰነድ መረጃ ማግኘት አይቻልም፣ የሐገሪቱን የኢኮኖሚ ጥቅምና ፋይናንስ ደህንነት የተመለከተ ሰነድ ማግኘት አይቻልም፣ በመንግሥት አካላት የሚከናወኑ የምርምር ሥራዎችን የተመለከቱ መረጃዎችን ማግኘት አይቻልም፣ በመንግሥት አካላት የሚከናወኑ የምርምር ሥራዎችን የተመለከቱ መረጃዎችን ማግኘት አይቻልም፣ የመንግሥት የሥራ ሰነዶች በሚመለከት መረጃ ማግኘት አይቻልም ይላል። ይሄ ሁሉ ግን መረጃ የማግኘት መብት በሚል ርዕስ የዘረዘረው ነው።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 13 ቀን 1996</a></p>

</body>
</html>	
