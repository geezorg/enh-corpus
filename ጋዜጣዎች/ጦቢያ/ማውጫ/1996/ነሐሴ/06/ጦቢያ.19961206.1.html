<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሽምግልና ዳኝነትና የእርቅ ማዕከል ተቋቋመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሽምግልና ዳኝነትና የእርቅ ማዕከል ተቋቋመ</h2>


<p>ክርክሮች በተፋጠነ ጊዜ እና በአነስተኛ ወጭ መፍትሔ እንዲያገኙ ማድረግን ዓላማ ያደረገ አንድ ማዕከል ተቋቋመ። ባለጉዳዮች ማዕከሉን ሊጠቀሙ እንደሚችሉም ጥሪ አቅርቧል።</p>

<p>የኢትዮጵያ አርቢትሬሽን ኤንድ ኮንሲሊየሽን ሴንተር/ የሽምግልና ዳኝነትና የእርቅ ማዕከል የሥራ አመራር ምክር ቤት ሊቀመንበር አቶ ውብሸት አየለ በተለይ ከጦቢያ ጋር ባደረጉት ቃለ ምልልስ እንዳስታወቁት ማዕከሉ የበርካታ ዓመታት ልምድና ስልጠና ያላቸውን የሕግ ባለሙያዎችን በሽምግልና ዳኝነት በገላጋይነትና አስታራቂነት መዝገቡ ውስጥ ማካተቱን ተናግረዋል።</p>

<p>አቶ ውብሸት ስለማዕከሉ አስፈላጊነት ተጠይቀው እንደመለሱት «በመደበኛ ፍርድ ቤት የሚካሄዱ ክርክሮች ጊዜ ይወስዳሉ፣ ወጪም ያስከትላሉ ነገር ግን እነዚህን ወደ መደበኛ ፍርድ ቤት የሚሄዱ ጉዳዮችን በሽምግልና ዳኝነት በግልግልና በዕርቅ በመጨረስ የጊዜና የገንዘብ ችግርን እንዲወገዱ ያደርጋል» ብለዋል።</p>

<p>በማዕከሉ የሚሰጡ ውሳኔዎች ሕጋዊነት ምን ያህል ነው ተብሎ ከጋዜጣው ለቀረበ ጥያቄ መልስ የሰጡት አቶ ውብሸት ማዕከሉ ለግልግል ዳኝነቱ ቦታና ቁሳቁስ የሚያመቻች እንጂ የውሳኔ አካል አይደለም ውሳኔው የሽማግሌዎቹና የባለጉዳዮቹ ብቻ ነው ብለዋል።</p>

<p>እንደ አቶ ውብሸት ገለጻ ከሆነ በመደበኛ ፍርድ ቤቶች የሚታየውን የመዝገብ መጨናነቅና የባለጉዳዮች መጉላላት ለመቀነስ አማራጭ በሆኑ የክርክር መፍቻ ዘዴዎች መጠቀም ተገቢነት ያለው መሆኑን አመልክተው ጉዳይን በሽምግልና ዳኝነት መጨረስ የፍትሐብሔር ሕጉ ከመደንገጉ በፊትም ሆነ በኋላ በሕጉ ድጋፍ የተሰጠው አሠራር መሆኑን አስታውቀዋል።</p>

<p>የኢትዮጵያ አርቢትሬሽን ኤንድ ኮንስሌሽን ሴንተር ነሐሴ 1 ቀን 1996 ዓ.ም በይፋ ተመርቆ ሥራ የጀመረ ሲሆን የሽምግልና ዳኞች፣ ገላጋዮች ወይም አስታራቂዎች ጉዳዮችን የሚያዩበት ጽ/ቤት ያዘጋጃል። በተጨማሪም የጽሕፈት አገልግሎትና የተከራካሪ ወገኖችን መዝገብ የመያዝ ሥራ ይሰራል ተብሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 06 ቀን 1996</a></p>

</body>
</html>	
