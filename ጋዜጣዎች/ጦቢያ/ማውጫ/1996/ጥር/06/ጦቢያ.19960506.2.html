<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ እስልምና ጉዳዮች ጡረተኛውና ሕመምተኛው አዛውንት በሌሉበት ለፕሬዚዳንትነት ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ እስልምና ጉዳዮች ጡረተኛውና ሕመምተኛው አዛውንት በሌሉበት ለፕሬዚዳንትነት ተመረጡ</h2>


<p>በኢትዮጵያ እስልምና ጉዳዮች በቅርቡ የተካሄደው መደበኛ ያልሆነ የክልል ምክር ቤቶች ጉባኤ የቀድሞውን የምክር ቤት ሊቀመንበር በመሻር ሕመምተኛውን የ80 ዓመት አዛውንት በሌሉበት መምረጡ ታወቀ።</p>

<p>በጠቅላይ ምክር ቤቱ በተፈጠረው የሙስናና አለአግባብ በስልጣን መጠቀም ምክንያት የምክር ቤቱ አባላት በሙሉ የተሻሩ ሲሆን በእንጥልጥል ላይ የነበሩትም ሐጂ ሽታ ስልማን፣ ሐጂ መሐመድ ያሲን፣ ሀጂ ኑሩ ሙሳ እና አቶ ጀማል መሐመድ የጉራጌ፣ የአማራ የአዲስ አበባና የጋምቤላ ተወካዮች ከአባልነታቸው ተወግደዋል። </p>

<p>ከተመረጡ አራት ወራት እንኳ ያልሞላቸው አንዳንድ ተመራጮች ያለምንም ምክንያት ሚዛናዊ ግምገማ ሳይካሄድባቸው በጅምላ ጥላቻ ከስልጣናቸው የተነሱ ሲሆን አዲሶቹ የክልል ተመራጮች የየክልላቸው ጉባኤ ያላፀደቃቸው ተመረጮች እንደሆኑ ውስጥ አዋቂ ምንጮች በተለይ ለጦቢያ ገልጸዋል።</p>

<p>ምርጫው ተካሂዶ ሳምንት ባልሞላው ጊዜ ውስጥ 13ቱ የየክልል ተወካዮች የወንበር ክፍፍል በማድረግ በሐገር ውስጥ የሌሉትንና ነዋሪነታቸውን በሳዑዲ አረቢያ ያደረጉትና የኦሮሚያ ምክር ቤት አባል ያሆኑትን ሼክ መሐመድ ሷፊ ሐጅ አብድሩአህማንን በፕሬዚዳንትነት ሲመርጡ የአዲስ አበባውን ተወካይ አቶ ኤልያስን በምክትል ፔዚዳንትነት መረጧል። አቶ ኤልያስ በተመረጡ ማግስት ከሰራተኛው ሁሉ ጋር በመጋጨትና በቢሮም በኮሪደርም በማጨስ የቢሮ ሥርዓት እየጣሱ መሆናቸውን ምንጮቻችን ገልጸዋል።</p>

<p>አዲሶቹ ተመረጮች ካለፉት የተሻሉ አይደሉም ያሉት ታዛቢዎች ከጥቂቱ በቀር ኃይማኖታዊ ትምህርትም ሆነ የዘመናዊ ትምህርት እውቀት የሌላቸው የቢሮ ደንብ የማይከተሉ የቢሮና የገበያ ቋንቋ የማይለዩ ናቸው ሲሉ ይገልጻሉ። ተመራጮቹ ማኔጅመንቱን በማመስ አንዳንድ የአስተዳደር ሰራተኞችን በማባረር የግላቸውን ድርጅታዊ መዋቅር በመዘርጋት ከኃይማኖታዊ ሥራ ውጪ ይሰራሉ ብለዋል።</p>

<p>የሼክ አብዱራህማን ሷፊ ሐጅ አብድራህማንን የአመራር ብቃት ለማወቅ የኦሮሚያ እስልምና ጉዳዮች ሊቀመንበር ሐጂ ሰኢድ አህመድን ጠይቀን "ሼክ መሐመድ ለሕክምና ሳዑዲ አረቢያ ነው ያሉት። ዕድሜያቸው 80 ነው የተባለው ተጋኗል፤ ግን በትክክል አላውቅም። እኛ ጋ ፎቶግራፍ የላቸውም። የኦርሚያ ምክር ቤት አባል የሆኑት ዘንድሮ ነው። መሾአማቸውንም ያውቃሉ። በቅርቡ ወደ አዲስ አበባ ይመጣሉ" የሚል መልስ አግኝተናል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 6 ቀን 1996</a></p>

</body>
</html>	














