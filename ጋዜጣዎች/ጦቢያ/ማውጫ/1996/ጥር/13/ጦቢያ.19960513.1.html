<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያ መንግሥት የድንበር ኮሚሽን ውሳኔ ካልተቀበለ ማዕቀብ ሊጣልበት ይችላል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኢትዮጵያ መንግሥት የድንበር ኮሚሽን ውሳኔ ካልተቀበለ ማዕቀብ ሊጣልበት ይችላል»</h2>


<p>ኢትዮጵያና ኤርትራ የሶስት ዓመት ዕድሜ ያስቆጠረውን የሰላም ሂደት ያጓተቱት በመሆናቸው የተነሳ የዓለም አቀፉ ማኅበረሰብ ቀስበቀስ ትዕግሥቱ እየተሟጠጠበት የሄደ ስለመሆኑ እንዲገነዘቡ ማስጠንቀቂያ ደርሷቸዋል።</p>

<p>አዲስ አበባ ውስጥ ሰኞ ዕለት በተካሄደ የዜና ኮንፈረንስ ላይ በአፍሪካ የእንግሊዝ የውጭ ጉዳይ ሚኒስትር የሆኑት ክሪስ ሙሊን ሁለቱን ሀገሮች ሲያስጠነቅቁ «የሰላም ስምምነቱን ተግባራዊ በማድረግ ረገድ ምዕራባዊያን ማዕቀብ መጣልን እንደ አማራጭ ሊጠቀሙ ይችላሉ» ሲሉ አስገንዝበዋል።</p>

<p>ሚስተር ሙሰን እንደገለጹሱት ያበቃለት ያህል እየተቆጠረ ያለውን የድንበር ጉዳይ እንደገና ወደ ውይይት መደረክ አቅርቦ ለመደራደር ጠቅላይ ሚኒስትር መለስ ዜናዊ የመሪነት ሚናቸውን ተጠቅመው አዲስና ተስፋ ያለው ሕይወት እንዲሰጡት አሳስበዋል</p>

<p>ኢትዮጵያና ኤርትራ ሁለት አመት የወሰደባቸውን ደም አፋሳሽ የድንበር ጦርነት በሰላም ለመጨረስ አልጀርስ ላይ የተስማሙት እ.ኤ.አ በዲሴምበር 2000 የነበረ ሲሆን በዚህ ስምምነት መሠረትም የ1000 ኪሎ ሜትር አዋሳኝ ድንበራቸውን ለመጨረሻ ጊዜ የሚለይላቸውን ነጻ የሆነ አካላይ ኮሚሽን እንዲመሰረት አድርገው ነበር።</p>

<p>ይሁን እንጂ ኢትዮጵያ የጦርነቱ መነሻ የነበረችው የባድመ ከተማንና ከፊሉን የኢሮብ አካባቢ ኮሚሽኑ ወደ ኤርትራ እንዲካለል በመወሰኑ ከኮሚሽኑ ውሳኔዎች ውስጥ ይህን ውሳኔ በተመለከተ ተቃውሞዋን እያሰማች ቆይታለች።</p>

<p>«ሁለት ትንንሽ በእጅጉ ድሀ የሆኑ ሀገሮች በወሰናቸው አማካኝነት በፈጠሩት ጥቂት ልዩነት ሳቢያ ምናልባትም የ100, 000 ሰዎቻቸውን ሕይወት መገበራቸውን አስመልክቶ የውጪው ዓለም ይረዳላቸው ዘንድ ያስቸግረዋል» ሲሉ ጦርነቱ የተካሄደበት ምክንያትና የከፈሉትን ዋጋ አስመልክተው ውሉን አጣጥለውታል።</p>

<p>«ወደ ታልቁ ስዕል መጓዝና ማካካስን መጀመር ይኖርባችኋል» በማለት ሁለቱንም መንግሥታት ያስገነዘቡት የውጭ ጉዳይ ሚንሲትሩ 180 ሚሊዮን ዶላር በዓመት የዓለም አቀፉ ማኅበረሰብ 4200 ለሚሆኑት የመንግሥታቱ ድርጅት ሰላም አስከባሪ ኃይሎች የድንበሩን አካባቢ እንዲቃኙ የሚያወጣው ወጪ ሊቀጥል የሚችል ያለመሆኑን ጠቁመዋል። ይህን ሁኔታም ያቀናጁትና ወጪውን የሚያወጡት ወገኖች ትእግሥታቸው በመጠኑም ቢሆን መሟጠጥ መጀመሩን ገልጸዋል።</p>

<p>ሙሊን አያይዘውም ሁለቱም ሀገሮች «ኃላፊነቶቻቸውን በመጋፈጥ ሊወጡ ይገባቸዋል» እንጂ ሁኔታው እንዲቀጥል መፈቀድ አይኖርባቸውም ብለዋል።</p>

<p>ሚኒስትሩ ሁለቱም ሀገሮች ትክክለኛ ጠላታቸው ድህነት መሆኑን ሊገነዘቡት ይገባል ሲሉ አመልክተው «ይህ ኢትዮጵያ ጦርነት ልትከፍትበት የሚገባት ውጊያ ነው፤ እናም እኛ ይህንኑ ውጊያ ለማገዝ ፍቃደኞች ነን። አንዳቸው ለማካካስ ፍቃደኞች መሆን ካልቻሉ ሰላምን ትፈልጋለህ ብሎ መናገር አይቻልም» በማለት ገልጸው ይህ የወቅቱ ውጥረት የሁለቱንም ሀገሮች ኢኮኖሚያዊ ልማትም እንደሚገታው አስታውቀዋል።</p>

<p>መፍትሔ ካልተበጀለት በስተቀር በኢትዮጵያና በኤርትራ መካከል ያለው ውጥረት እንደገና ጦርነትን ሊያጭር ይችላል ሲባልም እሰግቷል። እናም ይህን ያንዣበበ ሥጋት ለማስወገድ ኢትዮጵያ «ድንበሩን መሰረት ያደረገ ውይይት ከኤርትራ ጋር እንዲካሄድ ስትጠይቅ ኤርትራ ደግሞ በበኩሏ የድንበር ማካለሉ ሥራ አስካልተጀመረ ድረስ ወደ ውይይቱ ለመግባት ፍቃደኛ ያለመሆኗን አስረግጣለች።</p>

<p>«በባድሜ ምክንያት ሌላ ጦረነት ማሰብ መልካም እሳቤ ነው ብለን አናስብም» ያሉት ሙሲን «ኢትዮጵያ የድንበር አካላዩን ኮሚሽን ውሳኔ እንደመርህ መቀበል ይኖርባታል፤ ከዚያ ከኤትራ ጋር ወደ ውይይት ልትሔድ ትችላለች በማለት የኢትዮጵያ ማንገራገር አስፈላጊ ስላለመሆኑ አስምረውበታል።</p>

<p>ያለውን ውጥረት ለማርገብና የድንበር አካላዩን ኮሚስዮን ውሳኔዎች ተግባራዊ ለማድረግ ዲፕሎማሲያዊ ጫናው እየበረታ የመጣ ሲሆን በኢትዮጵያ ጉብኝት ያደረጉት የጀርመኑ ቻንስለር ጌርሀድ ሽሩደር፣ እንዲሁም ሁለቱንም ሀገሮች በጐበኙት የዩናይትድ ስቴትስ የአፍሪካ ጉዳይ ሚኒስትር ረዳት ዶናልድ ያማማቶ ጥሪዎች ቀርበውላቸዋል ተብሏል። </p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 13 ቀን 1996</a></p>

</body>
</html>	














