<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና ኤርትራ ወታደራዊ ጥምር ኮሚቴ ናይሮቢ ተሰበሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያና ኤርትራ ወታደራዊ ጥምር ኮሚቴ ናይሮቢ ተሰበሰበ</h2>


<p>የኤርትራ ወታደራዊ ባለሥልታናት የተባበሩት መንግሥታት ድርጅት በሁለቱ መንግሥታት መካከል ያለው ድንበር "ወታደራዊ መረጋጋት የሠፈነበት" ነው በማለት የገለፀውን "የኤርትራ ምድር በቁጥጥር ሥር እስካለ ጊዜ ድረስ ሠላም የሠፈነበት ነው ማለት አይቻልም" ሲሉ በመንግሥታቱ ድርጅት አገላለጽ ላይ እንደማይስማሙ የኤርትራው ብርጋዲየር ጄኔራል አብርሃለይ ክፍሌ አስታወቀዋል።</p>

<p>የኤርትራው ወታደራዊ ባለሥልጣን ብርጋዴየር ጀኔራል አብርሃለይ ክፍሌ ሰኞ ዕለት በተባበሩት መንግሥታት አዘጋጅነት በኬንያ ዋና ርዕሰ ከተማ ናይሮቢ በኤርትራና በኢትዮጵያ ወታደራዊ ጥምረት ኮሚቴ ስብሰባ ላይ "የተባበሩት መንግሥታት ድርጅት 1ሺህ ኪሎ ሜትር ርዝመት ያለው የሁለቱ ሀገራት ድንበር የተረጋጋ ሁኔታ የሚስተዋልበት ነው" በማለት የሰጠውን መግለጫ የማይስማሙበት መሆኑን አመልክተዋል። </p>

<p>የሁለቱ መንግሥታት ወታደራዊ ባለሥልጣናት ውይይት ነጻ የሆነው የድንበር አካላይ ኮሚሲዮን በኤርትራ ውስጥ ቁልፍ የሆነችውን ሥፍራ ወደ ኤርትራ ድንበር ውስጥ በማስገባት የሰጠውን ውሳኔ የኢትዮጵያ መንግሥት ባለመቀበሉ ላይ እንደነበር ተገልጿል።</p>

<p>በውሳኔው መሰረት የሁለቱን ሀገሮች ድንበር የሚለየው የድንበር ማካለል ሥራ ካለፈው ዓመት ጀምሮ የተደናቀፈ መሆኑን የገለፀው የዜና ዘገባ አያይዞም በዚህ ምክንያት የተፈጠረውን የዳግም ጦርነት ስጋት ለማስወገድ ዓለም አቀፉ ማኅበረሰብ መፍትሄ ይገኝለት ዘንድ እየጣረ መሆኑን አስታውቋል። በዚህ መሰረት አሁን ለተፈጠረው የጦርነት ሥጋት ለማስወገድ ዓለም አቀፉ ማህበረሰብ መፍትሄ ይገኝለት ዘንድ እየጣረ መሆኑን አስታውቋል። በዚህ መሰረት አሁን ለተፈጠረው የጦርነት ሥጋት ምክንያት ነው ያለውን ሲያስረዳም የግጭቱ ማዕከላዊ እምብርት የሆነችውና በኢትዮጵያ አስተዳደር ሥር የምትገንኘው የባድሜ ከተማ በድንበር አካላዩ ኮሚሲዮን ውሳኔ የኤርትራ አካል እንድትሆን በመዳረጓ ነው ብሏል።</p>

<p>የኤርትራና የኢትዮጵያ ወታደራዊ ባለሥልጣናት ጥምር ኮሚቴ ስብሰባ ጦርንቱ በሰላማዊ መንገድ እንዲቋጭ ለማድረግ ሲባል የፊት ለፊት ውይይት ማካሄድን አስፈላጊነት በማመን ከሦስት ዓመት በፊት በአልጀርስ በተካሄደው ስምምነት መሰረት የሚካሄድ ነው።</p>

<p>ከናይሮቢው ስብሰባ በኋላ በተሰጠው መግለጫ ላይ እንደተመለከተው የኤርትራው ጄኔራል አብርሃለይ መግለጫ የተባበሩት መንግሥታት ድርጅት ሰላም አስጠባቂ ኃይል አዛዥ ከሆኑት ከሜጀር ጄኔራል ሮበርት ጎርደን የተለየ ነው ተብሏል።</p>

<p>ሜጀር ጄኔራል ሮበርት ጎርደን "በፖለቲካዊ መልኩ ሲታይ የተወሰኑ አካባቢ ውጥረት ያለበት ቢሆንም፤ በወታደራዊ መልኩ በተጠንቀቅ ሰራዊቱ ያለበት ነው። ሆኖም በመከላከል ላይ ያተኮረ ነው" ብለዋል።</p>

<p>አንሚ "የኤርትራ መከላከያ ኃይሎችና የኢትዮጵያ ጦር ኃይል እንዲሁም የኤርትራ ሚሊሺያና ፖሊስ ትብብር ማሳየታቸው በአጠቃላይ አስደሳች ነው" ሲሉ አስረድተዋል።</p>

<p>አንሚ አክሱም "ምንም እንኳን አንዳንድ የፀጥታና አጋጣሚያዊ የሆኑ ጉዳዮች የሚፈጠሩ ቢሆንም በድንበሩ አካባቢ ያሉትን ወታደራዊ ኮሚቴዎች በሁለቱም በኩል እንዲኖሩ በማድረግ መፍታት ይቻላል" ሲል አትቷል። እነዚህ የድንበር አካባቢ ወታደራዊ ኮሚቴዎች ፀጥታን የሚያውኩ አጋጣሚዎችን ለማስወገድና በድንበር አካባቢ ይፈጥራአል ተብሎ የሚሰጋውን ጦርነት እንዳይቀጣጠል ሊያስቀሩ ይችላሉም ብሏል።</p>

<p>በናይሮቢ በተካሄደው የወታደራዊ ባለሥልጣናቱ ጥምር ኮሚቴ ስብሰባ በምዕራብ፣ በመካከለኛውና በምሥስራቁ የድንበሩ አካባቢዎች የሚሰሩ ኮሚቴዎች እንዲኖሩም ስምምነት ላይ ተደርሷል መባሉ የዜና ዘገባው አመልክቷል።</p>

<p>ጦርነቱ ዲሴምበር 2000 (እ.ኤ.አ) ያበቃ ቢሆንም በከብቶች ሥምሪትና ያልታወቁ ወታደራዊ ቡድኖች በሚተኩሷቸው ተኩሶች እንዲሁም ሌሎች አጋጣሚዎች የሰላም አስከባሪውን ሰራዊት ይጠነቀቅ ዘንድ ሲያደርጉት የነበሩ መሆናቸውንም አንሚ አመልክቷል።</p>

<p>በአክባቢው ያሉ የተባበሩት መንግሥታት ሠላም አስጠባቂ ኃይል አዛዞች በሁለቱ መካከል የሚፈጠሩትን ግጭቶች ለማስወገድ ቢነሳሱም በታቀደው ስርዓት መሰረት አንድ ቋሚ ኮሚቴ በማንኛውም ጊዜ የሚጠሩ መሆናቸው ታውቋል።</p>

<p>በአንሚ ሥር በመሆን በድንበር አካባቢ ያሉት የኢትዮጵያና የኤርትራ ወታደራዊ ጦር አዛዦች የጦር ሠፈር ባልሆኑትና ሁለቱን አገሮች በሚያገናኙት ድልድዮች ላይ እየተገናኙ ይወያያሉም ተብሏል። እነዚሁ የአካባቢ ወታደራዊ ኮሚቴዎችም የወታደራዊ ባለሥልጣናቱ ጥምር ኮሚቴ ለሆነውና ከፍተኛ ወታደራዊ መሪዎችን ላቀፈው፣ በተባበሩት መንግስታት ድርጅት ሥር ላለው የሁለቱም ሀገሮች ወታደራዊ ባለስልጣናት ሪፖርት ያቀርባሉ ተብሏል።</p>

<p>የኢትዮጵያ ብርጋዴየር ጀኔራል ዮሐንስ ገብረመስቀል ናይሮቢ በተካሄደው በዚሁ በወታደራዊ ጥምረቱ ስብሰባ ላይ ሀገራቸው "በሁሉም መንገድ ጦርነቱን ለማስቀረት" እንደምትፈልግና ለሠላማዊ መፍትሔ ጥረቶች ድጋፏን ትሰጣለች ሲሉ መግለጻቸውን የዜና ዘገባው አትቷል።</p>

<p>ጀኔራሉ አያይዘውም "ኢትዮጵያ ለድንበሩ አከላለል የመጨረሻው መፍትሔ እስኪገኝ ድረስ ትጥራለች። ይህም ለሁለቱ ሀገሮች ብቻ ሳይሆን በአጠቃላይ ለአካባቢው የሚበጅ ነውና ነው" ማለታቸው ተዘግቧል።</p>

<p>ኢትዮጵያ የድንበሩን ውዝግብ ለመቋጨት ከኤርትራ በበኩሏ ተግባራዊ ሊሆን የሚገባው የኮሚሲዮኑ ውሳኔ በግብር ውሎ ድንበሩ ተለይቶ እስካላበቃ ድረስ መወያየት የማትፈልግ መሆኗን አስረግጣለች።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 27 ቀን 1996</a></p>

</body>
</html>	














