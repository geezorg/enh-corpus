<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ሕፃናትን መብት ለመታደግ ዓለምአቀፍ ቦርድ ተመሠረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ሕፃናትን መብት ለመታደግ ዓለምአቀፍ ቦርድ ተመሠረተ</h2>


<p> የአፍሪካ ሕፃናትን መብቶች የሚያስከብሩ ፖሊሲዎች ይቀረፁ ዘንድ የሚጥረው የአፍሪካ ሕጻናት ፖሊሲ ፎረም ዓለም አቀፍ ቦርድ መሠረተ።</p>

<p>ይኸው የአፍሪካ ሕጻናት ፖሊሲ ፎረም በያዝነው ሣምንት ውስጥ በይፋ የሥራ እንቅስቃሴውን የጀመረ ሲሆን ፎረሙ ተዘንግተዋል የተባሉትን የሕጻናት መብቶች በሚከበሩበትና ተፈጻሚነት በሚያገኙበት መንገድ ላይ ይሠራል ተብሏል።</p>

<p>የፎረሙ መሥራች ከሆኑት ውስጥ ዶ/ር አሰፋ በቀለ እንዳሉት መርሐ ግብሮቻቸው በአራት ዋነኛ ማዕዘኖች ላይ መሰረት የሚያደርጉ ናቸው።</p>

<p>ዶ/ር አሰፋ እነዚህ ማእዘናት "ዕውቀት፣ ተቆርቋሪነትና የፖሊሲ ቀረፃ እንዲሁም የተቋም ግንባታ ናቸው" ብለዋል።</p>

<p>የፎረሙ መስራች አያይዘውም "ሥራችን ሕጻናት ተኮር የመሆኑን ያህል በዓለም አቀፎቹ ፋይዳዎች ላይ የተቃኙ እንዲሁም በዓለማችን ዕውቀቶች የሚመሩ በመሆናቸው ልጆቻችንን መንከባከብ ለምን ተሣነን? ምንስ ማድረግ ይኖርብናል? ለሚሉት ጥያቄዎቻችን ምላሽ መስጠት ያስችለናል" ብለዋል።</p>

<p>ዶ/ር አሰፋ በቀለ ድርጅታቸው እነዚህን ጥያቄዎች በመመለሱ ረገድ ከሚያከናውናቸው ተግባራት መካከል ሕጻናት መብቶቻቸውን አስመልክተው ሕጋዊ ድጋፍ ማግኘት የሚችሉበትን የሕጻናት መብቶች በሕግ የመከላከል ማዕከል መመሥረት አንዱ ዓላማቸው እንደሆነ አስታውቀዋል።</p>

<p>ይኼው ፎረም ከሕጻናት ጋር ግንኙነት ያላቸው ሀገራዊ የህግ ድንጋጌዎችን በተመለከተ የመመርመርና ከሕጉ ጋር ያሉትን ተቃርኖዎች የመከታተል ሥራን ለመሥራት እቅድ እንዳለውም ዶ/ር አሰፋ አመልክተዋል።</p>

<p>በኢንተርኔት ድረ-ገጽ የአፍሪካ ሕጻናት የመረጃ ማዕከል በቅርቡ እንደሚጀመርና በዚህም ግለሰቦች፣ አጠቃላይ ሕዝብ፣ የሕጻናት መብት ተሟጋቾች፣ ፖሊሲ አውጭዎች እንዲሁም በሕጻናት ዙሪያ ከሚሠሩ ጋር የሃሳብ ልውውጥን ለማድረግና መረጃን ለመለዋወጥ እንደሚቻል አስረድተዋል።</p>

<p>በፖሊሲ አቅጣጫዎች ላይ የሚያወያይና ክርክሮች የሚካሄዱበት የህጻናት ፖሊሲ ኮንፍረንስ በመደበኛነት የሚኖር መሆኑን የጠቆሙት ዶ/ር አሰፋ መረጃዎችን ለመጋራትና መንግስታዊ ካልሆኑ የሕጻናት መድረኮች ጋር ለሚደረገው መተጋገዥ ይሄው ኮንፍረንስ እንደሚረዳ አያይዘው ገልጸዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ከጥቅምት 12 ቀን 1996</a></p>

</body>
</html>	














