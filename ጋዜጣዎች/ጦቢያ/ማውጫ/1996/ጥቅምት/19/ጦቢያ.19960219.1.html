<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባድመ ጉዳይ የጠቅላይ ሚኒስትሩ ተቃውሞ የጊዜ መግዣ መሆኑ ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የባድመ ጉዳይ የጠቅላይ ሚኒስትሩ ተቃውሞ የጊዜ መግዣ መሆኑ ተገለጸ</h2>


<p>ጠቅላይ ሚኒስትር መለስ ዜናዊ የኢትዮ_ኤርትራን የድንበር ኮሚሽን ውሳኔ በከፊል ላለመቀበል እያሰሙት ያለው ተቃውሞ፣ የፖለቲካ ተጠቃሚ ለመሆንና ለሕዝብ እንዲህ እያልን ነው ለማለት መሆኑ ተገለጠ።</p>

<p>በአዲስ አበባ ዩኒቨርስቲ የታሪክ መምህር የሆኑት አቶ አበባው አያሌው አቶ መለስ አሁን ተቃውሞ እያሰሙ ያሉት የድሃው ልጅ ደም ያፈሰሰበትን መሬት በድርድር ይሁን በሌላ አሳልፎ ለኤርትራ መስጠቱ መንግሥታቸው በሕዝብ ዘንድ ሙሉ በሙሉ ድጋፍ የሚያሳጣው በመሆኑ እየተቃወምን ነው ለማለት ያደረጉት ነው። ተወደደም ተጠላ የሰራዊቱ ታማኝነት ለሕገ መንግሥቱ ነው፣ በውስጡ መደማመጥ ያጣው ኢሕአዴግ መለስ ቢኖሩም ባይኖሩም ሠራዊቱን መምራት እንደሚቻል የዘረዘሩት አቶ አበባው፣ ሰራዊቱ የባድመን ወደ ኤርትራ መሄድ ስለማይቀበል፣ ጠቅላይ ሚኒስትሩ የኃይል ሚዛን ለመጠበቅ ተቃውሞ ማሰማታቸው የግድ እንደሚሆንባቸው አስረድተዋል።</p>

<p>"መስዋዕትነት ባንከፍልበት ኖሮ መደራደሩ ደግ ነበር" ያሉት አቶ አበባው መንግሥት በኃይል የተወሰደብኝን መሬት በኃይል አስመልሻለሁ ካለ በኋላ አስገዳጅ ወደ ሆነ ድርድር መግባቱ ስህተት እንደነበር ገልጸዋል።</p>

<p>በምሥራቅና በምዕራብ ያለውን ድንበር በውሳኔው መሰረት ለመካለል እየተስማሙ ባድመ አካባቢ ሲደርሱ የሚያነሱት የይለወጥልኝ ጥያቄ ፈፅሞ ግራ እንደሚሆንባቸው፣ አቶ መለስ የተያያዙት የማስመሰል ሥራ እዚህ አዲስ አበባ ላይ ተቀምጦ የኤርትራን ጉዳይ ማስፈጸም እንጂ የሚሉት እውነት አለመሆኑን እኚሁ ሰው ገልጸዋል።</p>

<p>የፖለቲካ ምሁሩ፣ የአሁኑ የጠቅላይ ሚኒስትር መለስ መሯሯጥ የኢትዮጵያ ሕዝብ በአንድ ጊዜ ወጥቶ ተቃውሞውን እንዳያሰማ ለማረጋጋትና ለማዘናጋት መሆኑን ጠቁመው የችግሩ መፍቻ ለሕዝብና ለሀገር የሚቆረቆር መንግሥት ማቋቋም ብቻ መሆኑን አስገንዝበዋል።</p>

<p>ዶ/ር ካሣሁን ብርሃኑ፣ በአዲስ አበባ ዩኒቨርስቲ የፖለቲካ ሣይንስ መምህር፣ የኢትዮጵያ ጦር ንጹህ ድሉን በአግባቡ ሳይቋጭ ከኤርትራ መሬት እንዲወጣ መደረጉ፣ ከጦር ጉዳት ካሣ ጀምሮ በርካታ ግዴታዎች ውስጥ ኤርትራን ማስገባት ሲቻል ይህን አለማድረጉ፣ በ1928 የጣሊያን ወረራ የፈረሱ ውሎችን ለመደራደሪያነት መቀበሉ፣ ኢትዮጵያ በጦርነቱ በግልጽ አሸናፊ ሆና እያለች መሸናነፍ እንዳቃታቸው ሁለት ኃይሎች በእኩል መንፈስ ወደ አልጀርስ መሄዱ፣ በአልጀርስ አስገዳጅ ውል መግባቱ መንግሥት በተደጋጋሚ የሠራቸው ስህተቶች መሆናቸውን ዘርዝረዋል። አያይዘውም፤ "በመንግስት በኩል አገራችን ያቀረበቻቸው ማስረጃዎች ታይተው ለእኛ ይወሰንልናል የሚል የየዋህ ጥበቃ የነበረ ይመስለኛል" ብለዋል።</p>

<p>ኮሚሽኑ በቀጥታም ሆነ በተዘዋዋሪ መንገድ ስህተት መሠራቱን ያመነ እንደመሆኑ፣ ኢትዮጵያ ያቀረበቻቸው ጠቃሚ መረጃዎች ዋጋ ተነፍገው በተላለፈ ውሳኔ ኢትዮጵያ የምትገደድበት ምክንያት እንደሌለ የጠቆሙት ዶክተር ካሣሁን፣ መንግሥት አሁን በያዘው ዲፕሎማሲያዊ ዘመቻ መግፋትና የሚመጡ ተጽዕኖዎችን መቋቋም እንደሚኖርበት አስረድተዋል። </p>

<p>"እምቢ ብሎ ማሸነፍ አንድ ነገር ነው" ያሉት ፊታውራሪ አመዴ ለማ መንግሥት ይግባኝ የማይባልበት ቅሬታ የማይሰማበት ውል መግባቱ በሀገር ላይ ጉዳት ማስከተሉን አሳውቀዋል። ሁለቱ አገሮች ወደ ውይይት የሚገቡ ከሆነ መንግሥት የአሰብን ጉዳይ ሊያነሳ እንደሚገባ አሳስበው ወደ ጦርነት መግባት ሕዝብን "ና ተዋጋ" ማለት የጭካኔ ውሳኔ እንደሚሆን ጠቁመዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥቅምት 19 ቀን 1996</a></p>

</body>
</html>	














