<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ መንግሥት የጋምቤላ ግጭት እንዲጣራ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ መንግሥት የጋምቤላ ግጭት እንዲጣራ ጠየቀ</h2>


<p>የአሜሪካ መንግሥት በምዕራብ ኢትዮጵያ ከቅርብ ጊዜያት ወዲህ በተቀሰቀሰ ግጭት በመቶዎች የሚቆጠሩ ዜጐች ያለቁበት ሁኔታ በገልተኛ ወገን በግል እንዲጣራ የኢሕአዴግን መንግሥት መጠየቁን ኢሪን የተሰኘው የተባበሩት መንግሥታት የዜና ምንጭ ሰሞኑን ዘገበ።</p>

<p>ከዋሽንግተን የወጡ ዘገባዎችን እንዳስረዱት በግጭቱ የመንግስት ወታደሮች እጅ አለበት ስለሚባል የኢትዮጵያ መንግስት ጉዳዩን በገለልተኛ ወገን አጣርቶ የተጨበጠ ማስረጃ ሊኖረው እንደሚገባ አሜሪካ አሳስባለች። አዳም ኢሪሊ የተባሉ የአሜሪካ መንግሥት ምክትል ቃል አቀባይ ዋሽንግተን ውስጥ ለጋዜጠኞች በሰጡት መግለጫ በመንግሥት ታጣቂ ኃይሎችና በጎሳዎች መሀል የተቀሰቀሰው ግጭት አሁንም ድረስ ተባብሶ የቀጠለ መሆኑን አስረድተዋል።</p>

<p>ሚስተር ኢሬሊ በመግለጫቸው "ሙሉ በሙሉ ነጻና ገለልተኛ በሆነ ወገን የሚካሄድ ጥፋተኛን ለይቶ የማጣራት እርምጃ ግጭቱ ባለበት ክልል የሚታየውን ችግር በማስወገድ የአካባቢውን ሰላምና መረጋጋት ሊያሰፍን ይችላል።" ብለዋል።</p>

<p>ይሁንና የመንግስት ወታደሮች በግጭቱ ውስጥ አሉበት የሚለውን ክስ መንግሥት እንደማይቀበለውና ይልቁንም የመንግስት ታጣቂዎች ግጭቱን ለማብረድ ጥረት ማድረጋቸውን የኢትዮጵያ መንግስት መጥቀሱን ዜናው ጨምሮ ገልጿል።</p>

<p>የአሜሪካ መንግሥት ጥያቄውን ያቀረበው ሁለት የሰብአዊ መብት አስጠባቂ ዓለም አቀፍ ድርጅቶች ለጋምቤላ ጭፍጨፋ ተገቢው ትኩረት ለዓለም አቀፍ ኅብረተሰብ ያደረጉትን ጥሪ ተከትሎ መሆኑንም ለማወቅ ተችሏል። የአሜሪካዎቹ ጂኖስይድዎችና ሰርቫይቨርስ ራይትስ ኢንተርናሽናል የተባሉት የሰብአዊ መብት ተንከባካቢ ድርጅቶች እንደሚሉት ከሆነ የጋምቤላውን ግጭት ተከትሎ አኝዋኮች ለአስገድዶ መደፈር፣ ለግድያና ለስቃይ መዳረጋቸውን ዘገባው አትቷል።</p>

<p>ግጭቱ የተቀሰቀሰው እ.ኤ.አ በዲሴምበር መጀመሪያ አካባቢ በተባበሩት መንግሥታት ተሽከርካሪ ወደ መጠለያ ጣቢያዎች ይጓዙ በነበሩ ኃላፊዎች ላይ ያልታወቁ ታጣቂዎች ተኩስ ከፍተው ስምንቱንም ተሳፋሪዎች ከገደሉዋቸው በኋላ መሆኑን የጠቀሰው ኢሪን ከ228,000 የክልሉ ነዋሪ ሕዝብ መካከል አንድ ሦስተኛ ይሆናሉ የሚባሉት የአኝዋክ ብሔረሰብ አባላት ለዚያ ግድያ የመጠርጠራቸው ሁኔታ ለተከታዩ ግጭት መንስኤ ሊሆን እንደቻለ ጠቅሷል።</p>

<p>"ጋምቤላ አካባቢ በጣም ለም ነው። ነገር ግን ረግረጋማና በዚያም ምክንያት ወባማ አካባቢ ነው። ይሁንና ግን ወርቅና የነዳጅ ዘይትን በመሳሰሉ የተፈጥሮ ሀብቶች የታደለ አካባቢ ነው።ስለዚህ ይህ የተፈጥሮ ገጽታው ለግጭቱ መንስዔና መባባስ እንደዋነኛ ሰበብ ሊሆን ይችላል። አኝዋኮች የአካባቢያችን ሀብት ለእኛው ለአካባቢው እንጂ ለመጤዎች አይሁንብን የሚል ቅሬታና ተቃውሞ አላቸው" ይላል የኢሪን ዘገባ።</p>

<p>"የኢትዮጵያ መንግስት ጥፋቱን መሸምጠጥ ወይም መካዱን ቀጥሏል፤ ራሱ የሚሰራውን በሌሎች ላይ ያላክካል፤ የግድያውንንና የዕልቂቱን መንስኤ የአኝዋኮችን ጥቃት ለመከላከል በተደረገ የመከላከል እርምጃ እንደሆነ ለማሳመን ይሞክራል። ይላል በስደት ሱዳን ውስጥ ከሚገኙ የአኙዋክ ብሔረሰብ አባላት የተሰበሰበው ባለ 23 ገጽ የግጭቱን መንስኤ የሚመለከት ዘገባ" በማለት አኝዋኮች ለሚሰነዘርባቸው ክስና ወቀሳ መልስ መስጠታቸውን የዜና ዘገባው ጠቁሟል።</p>

<p>በመቀጠልም "በርካታ የመንግሥት ባለሥልጣኖች፣ ወታደሮችና ሲቪሎች ምንም ትጥቅ ባልያዙ አኝዋኮች ላይ ጥቃት ሲከፍቱ አይተናቸዋል።" የሚል መረጃ እንደሰጡት አንድ አኝዋኮችን ከስደት ጣቢያቸው ላይ አግኝቶ ያነጋገራቸው ጋዜጠኛ ለኢሪን መግለጹንም ከዘገባው ለመረዳት ተችሏል።</p>

<p>ባለፈው ሳምንት በተሰራጨ አንድ የመንግሥት መግለጫ የአኝዋክ ብሔረሰብ አባላት በአንድ የወርቅ ማዕድን በሚሰሩ ሠራተኞች ላይ ባደረሱት ጥቃት 200 ሰዎች ለሕልፈት መዳረጋቸውንና ያንንም ተከትሎ 10 ሺ የሚደርሱ የአካባቢው ነዋሪዎች ወደ ጐረቤት ሀገር ሱዳን መሰደዳቸውን ለመረዳት እንደተቻለ ዘገባው አስረድቷል። በተያያዘም በተባበሩት መንግስታት የስደተኞች ከፍተኛ ኮሚሽን ሠራተኞችና የዓለም የምግብ ፕሮግራም ባልደረቦች ከአካባቢው ሙሉ ሙሉ መውጣታቸውን ዜናው አክሎ ገልጿል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 18 ቀን 1996</a></p>

</body>
</html>	
