<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ አምባሳደር ኢትዮጵያውያን ልዩነቶቻችንን በድርድር መፍታት እንደሚገባን አሳሰቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ አምባሳደር ኢትዮጵያውያን ልዩነቶቻችንን በድርድር መፍታት እንደሚገባን አሳሰቡ</h2>


<p>በርካታ ተጋባዥ እንግዶች በተገኙበት የአሜሪካ 228ኛ ዓመት የነጻነት ቀን ክብረ በዓል ላይ አምባሳደር አውሬሊያ ብራዚል ባደረጉት የመክፈቻ ንግግር ሊጠቅም በማይችል ውዝግብ ውስጥ ገብቶ የአገርን ዕድገት ከመጐተት ይልቅ የቀደምት አሜሪካውያንን አርአያነት በመከተል ልዩነትን በሰላማዊ የመቻቻል ጥበብ መፍታት ቢቻል በተቃራኒ ጐራ የቆሙ ሁለቱም ወገኖች አሸናፊ ሊሆኑ እንደሚችሉ አስገነዘቡ።</p>

<p>አሜሪካ አሁን ልትደርስበት የቻለችውን የሥልጣኔ ደረጃ ያጐናጸፏት ድንቅ ዜጐቿ ከአፍሪካም የሄዱ መሆናቸውን የገለጹት አምባሳደሯ "የኔ ሃሳብ ብቻ ይደመጥ" በሚል ግትር አካሄድ የትም መድረስ እንደማይቻል ጠቁመው ከሁሉም የሚበጀውና ሁሉንም ወገን የድል ባለቤት የሚያደርገው በጥሞና ተደማምጦ የጋራ ችግርን ፍሬያማ በሆነ የውይይት መድረክ ማስወገድ ሲቻል ብቻ መሆኑን ገልፀዋል።</p>

<p>ለድርድር ቀርቦ በማጣትና በማግኘት መካከል በሚደረግ ሰጥቶ የመቀበል ሂደት አሸናፊ በመሆን ጥፋትና ውድመትን ማስወገድ እንደሚቻል በተለይ ለኢትዮጵያውያን የፖለቲካ ኃይሎች በአፅንዖት የጠቆሙት አምባሳደር አውሬሊያ አክለውም "...በአንድ ብሔራዊ ማንነት ተመርኩዘን ኢኮኖሚያዊና ፖለቲካዊ ብልጽግና ለመጐናጸፍ ከፈለግን ይሳካልናል፤ አለበለዚያ ግን ተያይዘን እንወድቃለን" ሲሉ የፕሬዚዳንት ሩዝቬልትን ንግግር ጠቅሰው ኢትዮጵያውያንን ሊጠቅም በሚችል እንድምታ አስጠንቅቀዋል።</p>

<p>"በዚች በዛሬዋ የአሜሪካን ነጻነት መታሰቢያ ዕለት ላስታውሳችሁ የምፈልገው ጉዳይ ይህን የእኛን የአሜሪካውያንን ድርብ ድል የሚያጐናጽፍ የመቻቻልና በውይይት ችግርን የመፍታት ባህል ከእኛ ወርሳችሁ እናንተም ያሉባችሁን ኢኮኖሚያዊ፣ ፖለቲካዊና ማኅበራዊ ችግሮቻችሁን ለመፍታት በምሳሌነት ልትጠቀሙበት ብትችሉ የምትጠቀሙበት መሆናችሁን እንድትገነዘቡ ነው። የኛ የአሜሪካዊያን ተሞክሮ ኢትዮጵያውያን ድህነትና ረሃብን ለማጥፋት በቅርቡ በጋምቤላና በምዕራብ ሐረርጌ እንደተንቀሳቀሱ ያሉ የጎሣ ግጭቶችን ለማስወገድ፣ በህገ መንግሥታችሁ የተደነገገውን የሕዝብን ዴሞክራሲያዊ፣ ሰብአዊና የዜግነት መብቶችን ለማስከበር፣ የኤች አይ ቪ /ኤድስን ወረርሽኝ ለመዋጋት፣ ኢኮኖሚያዊ እመርታንና መልካም አስተዳድርን ለማስፈን፣ ከጐረቤት አገሮች ጋር አብሮና ተባብሮ በሰላም ለመኖር፣ ወዘተ። ለምታደርጉት ጥረት ትልቅ አርአያ ይሆኗችኋል።" ሲሉ በድኅነትና በኋላ ቀርነት መጐሳቆላችን ያሳደረባቸውን የአዘኔታ ስሜት ባለመደበቅ በአንክሮ ገልጸዋል። </p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 11 ቀን 1996</a></p>

</body>
</html>	














