<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መኢአድና ኢዴአፓ ላለመስማማት ተስማምተው ተለያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መኢአድና ኢዴአፓ ላለመስማማት ተስማምተው ተለያዩ</h2>


<p>የኢትዮጵያ ሕዝብ የወያኔ/ኢሕአዴግን አምባገነናዊ አገዛዝ ለማስወገድና ዴሞክራሲያዊ ሥርዓት ለማስፈን ለሚያደርገው ሰላማዊ ትግል ስትራቴጂያዊ ጠቀሜታ እንዳለው ታምኖበት ወደ ውህደት አምርቶ የነበረው የመላው ኢትዮጵያ አንድነት ድርጅት (መኢአድ) እና የኢትዮጵያ ዴሞክራሲያዊ አንድነት ፓርቲ (ኢዴአፓ) የውህደት ሂደት ተቋረጠ።</p>

<p>በሁለቱ ፓርቲዎች ዓላማና ፕሮግራም መካከል ያለው ልዩነት ይህን ያህል የጐላ ያለመሆኑን በመረዳት ያላቸውን የሰው ኃይልና ውሱን የገንዘብ አቅም አቀናጅተው አንድ ጠናካራ ፓርቲ ለመመስረት የውህደት አመቻች ኮሚቴ ያቋቋሙ ቢሆንም አንዱ በሌላው ላይ በሚያቀርቧቸው ሰበብ አስባቦች ሂደቱ በአሳዛኝ ሁኔታ ሊቋረጥ መቻሉን በየፊናቸው ባወጡአቸው መግለጫዎች አስታውቀዋል።</p>

<p>መኢአድ የካቲት 4 ቀን 1996 ዓ.ም በቁጥር መደ/6/164/96 ባወጣው መግለጫ በኢትዮጵያ አንድነትና ዴሞክራሲያዊ ሥርዓት ግንባታ ላይ አዎንታዊ አመለካከት ካላቸው ወገኖች ጋር አንድነት ፈጥሮ መንቀሳቀስ የፓርቲው ፅኑ እምነት መሆኑን ጠቅሶ ከዚህ መሰረታዊ እምነት በመነሳትም ከኢትዮጵያ ዴሞክራሲያዊ አንድነት ፓርቲ (ኢዴአፓ) ጋር ለውህደት ከሚያበቃ ድርድር ውስጥ መግባቱን አስታውሷል።</p>

<p>ሆኖም ግን የውህደት መግባቢያ ሰነድ ፊርማ ሲደረግ በዘጠና ቀናት ውስጥ እንዲጠናቀቅ በተቀመጠው የጊዜ ገደብ መሠረት እንዳይጠናቀቅ በኢዴአፓ በኩል አንዳንድ ጐታች ሁኔታዎች መፈጠራቸውን ገልጿል። ለአብነት ያህል ብሎ ያስቀመጣቸው ነጥቦች አሉት።</p>

<p>በውህደት አመቻች ኮሚቴው እልባት ሊያገኙ ባልቻሉና በከፍተኛ አመራር አካላት ደረጃ ውሳኔ ሊሰጥባቸው በሚገቡ ጉዳዮች ላይ ከኢዴአፓ ጋር ተገናኝቶ ለመነጋገር ሙከራ አድርጐ፣ በኢዴአፓ በኩል የቀረቡት ጥያቄዎች በፈለጉት መንገድ ምላሽ ቢያገኙም እንደገና አቋማቸውን በመቀያየር መኢአድን ግራ ሲያጋቡ መቆየታቸውን ገልጿል።</p>

<p>ሁለቱ ፓርቲዎች በከፍተኛ የአመራር ደረጃ ከተነጋገሩባቸው ጉዳዮች መካከል (1) የአመራር አካላት ጥምረት (2) የውህዱ ፓርቲ ሥያሜ ዋናዎቹ መሆናቸውን የጠቀሰው መኢአድ የአመራር አካላት ጥምረትን በሚመለከት ኢዴአፓ ካለው ልምድ በመነሳት ሀሳብ እንዲያካፍል ተጠይቆ ፈቃደኛ ሳይሆን በመቅረቱ መኢአድ ጥምረቱ ሁለቱ ፓርቲዎች ባላቸው የአባላት ቁጥር መጠን እንዲሆን ሀሳብ አቅርቦ እንደነበር አስታውቋል።</p>

<p>ይህ በአባላት ቁጥር መጠን የመጣመር ጥያቄ ኢዴአፓ ውህደቱን እንዲሸሽ በማድረጉ የመኢአድ አመራር በጉዳዩ ላይ በጥልቀት በመምከር የኢዴአፓን አቋም የሚያለዝብና ውህደቱ እውን እንዲሆን ደብዳቤ በመጻፍ በግለሰብ ደረጃም ሳይቀር ከፍተኛ ጥረት ማድረጉን ገልጿል።</p>

<p>አያይዞም የተቋረጠው የውህደት ድርድር እንደገና ሲጀመር የአመራር አካላት ጥምረቱ ሁለቱም ፓርቲዎች ባላቸው የአባላት ቁጥር መጠን እንዲሆን ያቀረበውን ሀሳብ በማሻሻል የሁለቱ ፓርቲዎች ማዕከላዊ ምክር ቤቶች እንዳሉ እንዲዋሀዱ ሀሳብ ማቅረቡን አስረድቷል።</p>

<p>የኢዴአፓ ማዕከላዊ ም/ቤት አባላት ቁጥር 23 መሆኑ እንደሚታወቅ የገለጸው መኢአድ የካቲት 1 ቅነ 1996 ዓ.ም በከፍተኛ የአመራር አካላት ደረጃ በተደረገው ስብሰባ የም/ቤቱን አባላት ቁጥር ወደ 49 አሳድገው በማቅረባቸው በዚህ ተለዋዋጭ አቋማቸውና ጠቅላላ ሁኔታቸው ግራ መጋባቱን አስታውቋል።</p>

<p>በመኢአድ በኩል በሥራ አስፈፃሚ ደረጃ የሚደረገው ድልድል በቁጥር መሆኑ ቀርቶ የፕሬዚዳንትነቱም ቦታ ሳይቀር በችሎታ እንዲሆን የቀረበው ሀሳብ በኢዴአፓ ተቀባይነት ማጣቱን ጠቁሞ የፓርቲው አመራር መኢአድና ኢዴአፓ የሚለው ልዩነት ወደጐን ተትቶ ውህዱን ፓርቲ ታሳቢ ያደረገ ጥምረት እንዲፈጠር ያለውን ቀናኢነት ማሳየቱን አብራርቷል።</p>

<p>በመኢአድ በኩል ውህዱ ፓርቲ ብቃት ባላቸው ጠንካራ ሰዎች እንዲመራ ያለውን ፍላጐት ሲያሳይ ኢዴአፓ ግን ለኮታ ጥያቄ ቅድሚያ በመስጠት ውህዱ ፓርቲ ከሚኖረው 17 የሥራ አስፈፃሚ አባላት ቦታ ስምንት ለኢዴአፓ፣ ስምንቱ ደግሞ ለመኢአድ ተሰጥቶ በቀሪው አንድ ቦታ ላይ እንደራደር የሚል አቋም መያዙን አመልክቷል።</p>

<p>ስያሜን በሚመለከት "መኢአድ" የሚለው ስያሜ በአሁኑ ሰዓት ብዙ ሰዎች እየሞቱበት፣ እየታሰሩበት፣ እየተንገላቱበትና ብዙ መስዋዕትነት ኢየተከፈለበት ያለ፣ በብዙ መቶ ሺ አባላትና በብዙ ሚሊዮን ደጋፊዎች አዕምሮ ውስጥ የገባ በመሆኑና እንዲሁም ስያሜው መላው የኢትዮጵያን ሕዝብ የሚያካትት በመሆኑ ለውህዱ ፓርቲ መጠሪያ ቢሆን በማለት ላቀረበው ሃሳብ ኢዴአፓ "መላው" የሚለው ቃል "ጮምፎርት (ምቾት) አይሰጠንም" በማለቱ ለውህደቱ ካለው ጽኑ ፍላጐት አንፃር "መላው" የሚለው ገላጭ ቃል ለመተው መስማማቱን ቢገልጽም ኢዴአፓ በዚህም አለመርካቱን አስታውቋል።</p>

<p>መኢአድ በአመራር አካላት ጥምረትና በስያሜ ላይ የኢዴአፓን ፍላጐት ለማርካት ጥረት ቢያደርግም ኢዴአፓ በተገላቢጦሹ ከዚህ በፊት የውህደት አመቻች ኮሚቴው በዝርዝር ተነጋግሮ የተስማማበትን የውህዱን ፓርቲ መዋቅር እንደገና ጥያቄ ውስጥ በማስገባት ውህደቱ የሚደናቀፍበትን መንገድ ሲፈልግ መታዘቡን አትቷል።</p>

<p>ሁለቱ ፓርቲዎች ቀደም ሲል በዝርዝር ተነጋግረው በደረሱበት ስምምነት መሰረት የውህዱ ፓርቲ አወቃቀር በአምስት ቀጣናዎች እንዲከፋፈል የተደረገው የተማከለ አሠራርን ለማስቀረትና ሥልጣንን በቀጣና ደረጃ አከፋፍሎ መላውን የኢትዮጵያ ሕዝብ በማንቀሳቀስ ረገድ ውጤታማ ሥራ ለመሥራት እንደሆነ ያስታወቀው መኢአድ ይህንንም አምኖ የተቀበለው ኢዴአፓ ለምን ሥልጣን በማዕከል ደረጃ ተሰብስቦ እንዲያዝ እንደፈለገ ያልገባው መሆኑን አስረድቷል።</p>

<p>ሌላውና ለምን ልትተውት እንዳልፈለጋችሁ ያልገባን ደግሞ በፌዴራል አወቃቀር መስፈርት ላይ ኢዴአፓ የያዘው አቋም ነው የሚለው መኢአድ ወያኔ/ ኢሕአደግ ያመጣብን በቋንቋ እና በጐሣ ላይ የተመሰረተ የፌዴራል አወቃቀር አዲስ ፍልስፍና ሕዝባችን አንድ ዓይነት አገራዊ ግብና ራዕይ እንዳይኖረው ያደረገ፣ የሀገራችንን አንድነት አደጋ ላይ የጣለ በመሆኑ አጥብቆ እንደሚታገለው ገልጿል።</p>

<p>ኢዴአፓ "ወያኔን የመታገያ አጀንዳ ለማሳጣት ነው" ሲል ያቀረበውን ምክንያት ነገ ደግሞ "የመገንጠል መብትን"መደገፍ ግድ ሊሆንብን በማለት ሀሳቡን አጣጥሎታል።</p>

<p>እኛ የውህደቱን ዕውን መሆን በተስፋ ስንጠብቅ እናንተ ውህደቱን ወደ ጐን በመተው የምርጫ ግብረ ኃይል በማቋቋም ለ1997 ዓ.ም ምርጫ ራሳችሁን እያዘጋጃችሁ ነው ያለው መኢአድ ከእንግዲህ ለማይሳካ ውህደት የሚያጠፋው ጊዜ ያለመኖሩን በማመልከት ከውህደት በመለስ ባሉ ማናቸውም ዓይነት መንገዶች ተባብሮ ለመሥራት ፍላጐቱና ዝግጁነቱ ያለው መሆኑን በአጽንኦት ገልጿል።</p>

<p>የኢትዮጵያ ዴሞክራሲያዊ አንድነት ፓርቲ (ኢዴአፓ) የካቲት 9 ቀን 1996 ዓ.ም በቁጥር ኢዴአፓ 909/96 "የመኢአድ አመራሮች ዓላማ በውህደት ስም ኢዴአፓን ማክሰም ነበር" በሚል ርዕስ የሁለቱን ፓርቲዎች የውህደት ጥረት መቋረጥ አስመልክቶ ባወጣው መግለጫ የድርድሩ ሂደት ከአሁን ቀደም በመኢአድ በኩል ለሁለት ጊዜ ተቋርጦ የነበረ ቢሆንም ኢዴአፓ ውህደቱ እንዲሳካ በነበረው ጽኑ አቋም በሦስተኛ ወገኖች ግፊት ጭምር ሂደቱ እንደገና እንዲቀጥል ሲያደርግ ቢቆይም አሁን ግን ሂደቱ ለሦስተኛ ጊዜ በመኢአድ በኩል መቋረጡን አስረድቷል።</p>

<p>ውህደቱ ቢሳካም ባይስካም የሂደቱን የመጨረሻ ውጤት ሕዝቡን ግራ በማያጋባና የወደፊት ግንኙነታቸውን በማያሻክር መልኩ ሁለቱ ፓርቲዎች በጋራ መድረክ ለሕዝብ እንደሚገልጹ ቀደም ሲል የገቡትን ስምምነት በመጣስ ስለሂደቱ መቋረጥ መኢአድ ተሽቀዳድሞ የተናጠል ይፋዊ መግለጫ ማውጣቱ ቀድሞ በመናገር ሐቀኛ መምሰል ይቻላል በሚል ግምት እንደሆነ በመግለጽ በከሀዲነት ወንጅሎታል።</p>

<p>የተቋቋመው የውህደት አመቻች ኮሚቴ በአንድ ወር ጊዜ ውስጥ በፓርቲዎቹ የፖለቲካ ፕሮግራሞችና የመተዳደሪያ ደንቦች ዙሪያ ድርድሩን አካሂዶ ማጠናቀቁን የጠቀሰው ኢዴአፓ የኮሚቴው ቀጣይ ሥራ የፓርቲዎቹን የአባላት ብዛት፣ የጽ/ቤቶች ብዛት፣ የፋይናንስ ስቴትመንትና የንብረት ዝርዝር መረጃ መለዋወጥ ስለነበር በኢዴአፓ በኩል ተሟልተው ሲቀርቡ መኢአድ የአባላትንና የቢሮዎችን ብዛት እንጂ የፋይናንስ ስቴትመንትንና ንብረትን የሚመለከት መረጃ ለመለዋወጥ ፈቃደኛ ሳይሆን መቅረቱን ገልጿል። በዚህ ምክንያት በፓርቲ ሥያሜ ላይ የበላይ አመራሩ ለመደራደር ይዞት የነበረው ቀጠሮ መሰረዙን አያይዞ አስታውቋል።</p>

<p>በወቅቱ ለበላይ አመራሩ ለድርድር ከቀረቡት ልዩነቶች መካከል ዋናዎቹ የውህዱን ፓርቲ መጠሪያ ስያሜና የአመራር አባላትን ስብጥር የሚመለከቱ እንደነበሩ የጠቀሰው ኢዴአፓ የፓርቲ መጠሪያን በተመለከተ ከተቻለ ኢዴአፓ" የሚለው ስያሜ የውህዱ ፓርቲ መጠሪያ ሆኖ እንዲቀጥል ካልተፈለገም ሁለቱንም ፓርቲዎች የሚያግባባ አዲስ ስም እንዲመረጥ ሀሳብ ሲያቀርብ መኢአድ የውህዱ ፓርቲ ሥያሜ "መኢአድ" የሚለው ስያሜ መሆን አለበት እንጂ ሌላ አልቀበልም የሚል ሃሳብ ማቅረቡን ገልጿል።</p>

<p>ኢዴአፓ "መኢአድ የሚለው ስያሜ ለመቀበል ያልፈለገው ኢትዮጵያ የሚል የተሟላ ቃል እስካለ ድረስ "መላው" የሚል ቃል መጨመሩ ድግግሞሽና ትርጉም የለሽ በመሆኑ፣ "መላው አማራ" ከሚለው ጋር ተቀራራቢ ስሜትና አሻሚነት ስለሚፈጥር፣ መሰረታዊ ዓላማችንን የሚገልጽ "ዴሞክራሲ" የሚል ቃል ስለሌለው "ድርጅት" ከሚለው ቃል ይልቅ "ፓርቲ" የሚለውን ቃል መጠቀም የተሻለ ስለሚሆን በሚል እንደሆነ ተገልጿል።</p>

<p>የአመራር አባላት ስብጥር በተመለከተ ኢዴአፓ እስከሚቀጥለው የውህዱ ፓርቲ ጉባኤ ድረስ የውህዱ ፓርቲ አመራር በእኩልነት መንፈስ ከሁለቱም ፓርቲዎች የሚውጣጡ ሆኖ የኃላፊነቱ ድልድል ግን የአመራር ብቃትን፣ ፆታን፣ የብሔረሰብ ተዋጽኦንና ኃይማኖትን በተቻለ መጠን ግንዛቤ ውስጥ ባስገባ እንዲሆን የሚል የመደራደሪያ ሃሳብ ያቀረበ መሆኑን አውስቶ በመኢአድ በኩል ደግሞ የአመራር ድልድል ውህዱ ፓርቲ ከሚኖሩት 17 የሥራ አስፈፃሚ ኮሚቴ አባላት ውስጥ የመኢአድ ድርሻ 15 የኢዴአፓ ድርሻ ደግሞ 2 ብቻ መሆን አለበት የሚል የመደራደሪያ ሀሳብ ማቅረቡን አመልክቷል። </p>

<p>ሁለቱም ፓርቲዎች በዚህ ሁኔታ ላይ እያሉ መኢአድ እሱ በሚፈልገው መልኩ ውህደቱ ካልተፈፀመ በስተቀር ድርድሩን ያቋረጠ መሆኑን የሚገልጽ ምሥጢራዊ ደብዳቤ አሜሪካን አገር ለሚኖሩና ውህደቱ እንዲሳካ ለሚፈልጉ የጋራ ደጋፊዎቻቸው ልኮ በእነሱ በኩል መልዕክቱ ለኢዴአፓ እንዲደርስ መደረጉን አስታውቋል።</p>

<p>በአቶ ኃይሉ ሻውል እጅ ጽሑፍ ተጽፎና ተፈርሞ በተላከው ደብዳቤ ውስጥ ያለምንም ድርድር በ5 ቀናት ውስጥ ኢዴአፓ እንዲቀበላቸው ከተዘረዘሩት ነጥቦች መካከል፤ </p>

<p>1.በውህዱ ፓርቲ ውስጥ በየትኛውም የመዋቅር ዘርፍ የኢዴአፓ ድርሻ 1/3ኛ ብቻ እንዲሆን<br/>
2. የውህዱ ፓርቲ ፕሬዚዳንትና ዋና ጸሐፊ የመኢአድ ፕሬዚዳንትና ዋና ጸሀፊ እንዲሆኑ<br/>
3. ከ17ቱ የሥራ አስፈጻሚ ኮሚቴ ቦታዎች ውስጥ ለኢዴአፓ አራት ቦታዎች ብቻ እንዲሰጡት<br/>
4.የውህዱ ፓርቲ የቀጠና ፕሬዚዳንቶች ተጠሪነታቸው በቀጥታ ለፕሬዚዳንቱ እንዲሆን<br/>
5."መኢአድ" የሚለው ስም መቀየሩ ተገቢ ባይሆንም ለውህደቱ ፓርቲ ስም "መላው" የሚለው ቃል ብቻ ተቀንሶ የኢትዮጵያ አንድነት ድርጅት ወይም "ኢአድ" እንዲባል<br/>
6.ቀደም ሲል ባደረግነው ድርድር በምንከተለው የፌዴራል አደረጃጀት እንደ አስፈላጊነቱ ቋንቋ ከሌሎች አምስት ዋና ዋና መመዘኛዎች ውስጥ አንዱ እንዲሆንና የኢኮኖሚ አቅማችን ሲፈቀድና አስፈላጊ ሆኖ ሲገኝም ከአንድ በላይ የሥራ ቋንቋ መጠቀም ጠቃሚ እንደሆነ የደረስንበትን ስምምነት መኢአድ እንደማይቀበለው<br/>
7.በተመሳሳይ ሁኔታ ቀደም ሲል የፕርግራማችን አካል እንዲሆን የተስማማንበትን የብሔራዊ እርቀ ሰላም አጀንዳ አስፈላጊነት መኢአድ የማይቀበለው መሆኑን የሚገልጽና እነዚህን ቅድመ ሁኔታዎች ኢዴአፓ በአምስት ቀናት ውስጥ ካልተቀበላቸው ድርድሩ በመኢአድ በኩል የተቋረጠ መሆኑን የሚያሳውቅ ነው በማለት ኢዴአፓ የደብዳቤውን ፎቶ ኮፒ ከመግለጫው ጋር ለሚመለከታቸው ሁሉ አድርሷል።</p>

<p>ኢዴአፓ የዚህ ደብዳቤ መንፈስ ድርድሩ እንደማይሳካ በበቂ ሁኔታ ያመላከተው ቢሆንም ድርድሩ እንዲቀጥል በልመና ጭምር ጠይቆ እንዳልሆነለት አመልክቶ በአጠቅላይ ቀድሞውንም ቢሆን የመኢአድ አመራሮች ዓላማና ስውር ሴራ ለትግሉ መጠናከር የሚበጅ እውነተኛ ውህደት ለመፍጠር ሳይሆን በውህደት ስም የኢዴአፓን ሕልውናና በፓርቲውም ውስጥ ያሉ ጠቃሚ የትግል እሴቶችን ለማጥፋት እንደነበር በውል ለመረዳት የቻልንበት መሆኑን አብራርቷል።</p>

<p>በእኛ እምነት ሕዝቡ ሃቁን በውል ተረድቶ ጥፋተኛ ሆኖ የተገኘውን ማውገዝና ከዚያም በላይ ድጋፉን በማንሳት በሕዝብ ትግል ስም የሚፈፀመውን ደባ ማስቆም አለበት የሚለው ኢዴአፓ በጥቅል "ተቃዋሚዎች" በሚል ፍርጃ አጥፊውን ከአልሚው ሳይለይ በጅምላ የሚቀርብ ወቀሳ ትግሉን የበለጠ የሚያዳክም እንጂ ለትግል መጠናከር የሚበጅ ፈይዳ እንደማይሆን አስምሮበታል።</p>

<p>የመኢአድ አመራር ምን ያህል አምባገነናዊ አሠራር እንደሚከተል የድርጅቱ ፕሬዚዳንት አቶ ኃይሉ ሻውል በምሥጢር የጻፉት ደብዳቤ በግልጽ ይመሰክራል ያለው ኢዴአፓ ይህም ለወደፊት የመኢአድ ሕልውና እጅግ አደገኛ በመሆኑ በፕሬዚዳንቱ በኩል የተጻፈው ይህ ምስጢራዊ ደብዳቤ የድርጅቱ አቋም ከሆነ ድርጅቱ ይፋዊ የእርምት እርምጃ ሊወስድ እንደሚገባ አሳስቧል። </p>

<p>በመጨረሻም በኢዴአፓ በኩል ውህደቱ የማይፈለገው በጥቂት የመኢአድ አመራሮች እንጂ እንደ ድርጅት በብዙኃኑ የመኢአድ አባላት ነው ብሎ ስለማያምን የሁለቱ ፓርቲዎች መዋሃድ ለ1997 ዓ.ም ምርጫ ውጤታማነት እጅግ ጠቃሚና ውሳኝ ስለሆነ ካስፈለገ ሦስተኛ ወገን ተጨምሮበት የውህደቱ ሂደት እንዲቀጥል አሁንም ቢሆን ፍላጐቱ ያለው መሆኑን አረጋግጧል።</p>



<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 11 ቀን 1996</a></p>

</body>
</html>	














