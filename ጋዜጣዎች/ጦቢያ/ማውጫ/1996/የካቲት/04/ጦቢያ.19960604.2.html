<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሻሸመኔ ተሽከርካሪዎች የሰዓት እላፊ ገደብ ተጣለባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሻሸመኔ ተሽከርካሪዎች የሰዓት እላፊ ገደብ ተጣለባቸው</h2>


<p>በምሥራቅ ሸዋ ዞን በሻሸመኔ ከተማ አካባቢ መስተዳድር ከቀኑ 12 ሰዓት ጀምሮ የሕዝብ ማመላለሻ ተሽከርካሪዎች በውል ባልታወቀ ምክንያት ከከተማው እንዳይወጡ በመከልከላቸው በአጐራባች ወረዳዎች የሚገኘው ሕዝብ ወጥቶ ለመመለስ ባለመቻሉ ለችግር መጋለጡን ከሥፍራው የደረሰን ዜና አመልክቷል።</p>

<p>እንደዜና ምንጩ ማብራሪያ በተለይም ከአርሲ ነጌሌ፣ ወንዶገነት አዋሳና ይርጋዓለም ከተሞች ተመላልሰው በተያዩ የንግድ ሥራዎች ላይ የተሰማሩ ነጋዴዎች በአሁኑ ወቅት በተሽከርካሪዎች ላይ በተጣለው በዚሁ ድንገተኛ የሰዓት እላፊ አዋጅ ሳቢያ ለችግር ተጋልጠዋል።</p>

<p>እነዚሁ ነጋዴዎች ከተለያዩ አካባቢዎች ወደሻሸመኔ ከተማ ከገቡ በኋላ በ25 ኪሎ ሜትር ርቀት ላይ አዋሳም ሆነ አርሲ ነጌሌ ወደየቤታቸው ለመግባት ባለመታደላቸው ለሻሸመኔ ከተማ አልቤርጐና ለሆቴል ቤቶች ሲሳይ እንዲሆኑ ተፈርዶባቸዋል። ነጋዴዎች ብቻ ሳይሆን ከአርሲ ነገሌና ከአዋሳ ወደሻሸመኔ ተመላልሰው የሚሰሩ የመንግሥትና የግል ድርጅቶች ሥራተኞችም ከእጅ ወደ አፍ የሆነውን መራራ ኑሮ ማስተናገዳቸው ሳያንስ በተመሳሳይ መልኩ የአልቤርጐ ስለባ ለመሆን ተገደዋል።</p>

<p>ካለፈው ሐሙስ ጥር 27 ቀን 1996 ዓ.ም ጀምሮ ይህንኑ የሰአት እላፊ ገደብ እንዲያስፈጽሙ ከመንገድ ትራንስፖርትና ከሻሸመኔ ወረዳ ትራፊክ ፖሊስ ጽ/ቤት የተመለሱ ጠባቂዎች አላባ፣ ሲዳሞና ሸዋበር እየተባሉ በሚጠሩ ሦስት ዋና ዋና በሮች ላይ ተመድበው "ከመሸ ወደ ሌላ ከተማ መውጣት ክልክል ነው የሚለውን አዲሱን ለሻሸመኔ ከተማ ብቻ የወጣውን መመሪያ ተግባራዊ በማድረግ ላይ መሆናቸውን የዜና ምንጩ አክሎ አስረድቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 4 ቀን 1996</a></p>

</body>
</html>	














