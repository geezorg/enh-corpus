<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመከላከያ መኰንኖች የግል ቤታቸውን እያከራዩ ወደ መንግሥት ቤቶች እየገቡ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመከላከያ መኰንኖች የግል ቤታቸውን እያከራዩ ወደ መንግሥት ቤቶች እየገቡ ናቸው</h2>


<p>በሀገር መከላከያ ሚኒስቴር በሥራ ላይ ካሉ፣ ኮሎኔሎች፣ ሻለቆች እና ሌሎችም መኰንኖች መካከል አብዛኛዎቹ ነባር የግል ቤቶቻቸውን በውድ ዋጋ እያከራዩ መከላከያ በቀበና (ሲግናል) ተብሎ በሚታወቀው ቦታ ወደ አሠራቸው ቤቶች እየገቡ ነው።</p>

<p>አንድ ስሙ እንዳይታወቅበት የፈለገ መኰንን ከመከላከያ ሚኒስቴር ለጦቢያ ጋዜጣ ሪፖርተር እንደገለጸው ወደ አዲሶቹ የመከላከያ ሕንፃ ከገቡት ከፍተኛ መኮንኖች አብዛኛዎቹ ከደርግ ዘመን ጀምሮ የግል መኖሪያ ቤት እንዲሠሩ ቦታና ፕላን ተሰጥቶአቸው በአዲስ አበባ ከተማ ቤት ሠርተው የሚኖሩ የነበሩ ሲሆን አሁን ግን መከላከያ ቤታቸውን አከራይቶ በነፃ ወደሚኖሩበት አዲሱ ሕንፃ እንዲዛወሩ በማድረጉ ቤት አልባ የመከላከያ መኰንኖች ሮሮ እያሰሙ ነው።</p>

<p>እነዚህ ከፍተኛ መኰንኖች ከጠቅላይ ሚኒስቴር ጽሕፈት ቤት ግንቦት 23 ቀን 1995 ዓ.ም በቁጥር ጠ80.አጠ93/01/16 ለሁሉም ክልል መንግሥታት እና አዲስ አበባ መስተዳድር ድሬዳዋ ከተማን ጨምሮ አገልግሎታቸው 20 የሞላ ከአዲስ አበባ፣ አገልግሎታቸው ከ10 ዓመት በላይ የሆነ ደግሞ በክልል ደረጃ ቦታ እንዲያገኙ በታዘዘው መሠረት ለአብዛኛዎቹ መኰኖች በአዲስ አበባ መስተዳድር ቦሌ ቡልቡላ፣ ሲኤምሲ፣ ቀራኒዮ፣ አየር ጤና ፣ አቃቂ ወዘተ በተባሉ ቦታዎች የቤት መሳሪያ ቦታ በነፃ ተሰጥኦቸዋል። </p>

<p>ይሁን እንጂ አብዛኛዎቹ መኰንኖች በነፃ ያገኙትን ካርታ እና ፕላን ለሌላ አሳልፈው በመሸጥ ቤተሰቦቻቸውን በንግድ ላይ ያሰማሩት አንሶ አሁን ደግሞ መንግሥት ቤት አልባ ለሆኑ መኰንኖች ወደሠራው ሕንፃ ገብተዋል።</p>

<p>በመከላከያ ሙስና ነውር ያለመሆኑን የሚያሳየው ይህ ድርጊት ነገ አጠያያቂ እንደሚሆን የገለጹት የመከላከያ መኰንኑ ጉዱን ጠቅላይ ሚኒስትሩ እንደማያውቁትና እንዲህ ዓይነት ድርጊት በሕዝብ በሠራዊቱና በሀገር እንደመቀለድ እንደሚቆጠር አስረድተዋል።</p>

<p>በመከላከያ ውስጠ ደንብ የግል መኖሪያ ቤት ያለው የሰራዊቱ አባል ወይም መኰንን ከመንግሥት ቤት ማግኘት እንደማይችል ቢደነግግም ለአገር ኢኮኖሚ ግድ የሌላቸው ኰሌኔሎችና ሻለቆች የግል ቤታቸው በፈለጉት ዋጋ አከራይተው ወደ መንግስት ሕንፃ መዛወራቸው በአስከፊ ድህነት ውስጥ ያለውን ሕዝብ ለተጨባጭ ድህነት መጋበዝ ሲሆን ይህን ድርጊት ከፈጸሙት አብዛኞዎቹ የአንድ ጎሳ አባል መሆናቸው ደግሞ ችግሩን ይበልጥ እንደሚያባብሰው አመልክተዋል።</p>

<p>ይህ ድርጊት ሲፈፀም የመከላከያ ፀረ ሙስና መምሪያ ኃላፊ የሆኑት መኰንን የተቃወሙት ነገር ሳይኖር እርሳቸውም የጥቅሙ ተካፋይ መሆን ሙስና በመላከያ ነውርእንዳልሆነና የግዴለሽነት እና የአድርባይነት አቋም በመከላከያ ሰፍኖ እንደሚታይ እኝሁ መኮንን አብራርተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ህዳር 10 ቀን 1996</a></p>

</body>
</html>	














