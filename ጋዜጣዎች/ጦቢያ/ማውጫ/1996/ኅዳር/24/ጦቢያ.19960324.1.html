<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጀግናው አትሌት ኃይሌ ገ/ሥላሴ ከሎካል ሔሮ የገንዘብ ሽልማት አገንኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጀግናው አትሌት ኃይሌ ገ/ሥላሴ ከሎካል ሔሮ የገንዘብ ሽልማት አገንኘ</h2>


<p>ባለፈው እሁድ 3ኛው ታላቁ ሩጫ በኢትዮጵያ መነሻ እና መድረሻውን በመስቀል አደባባይ አድርጐ ከተጠናቀቀ በኋላ በውድድሩ ተካፋይ የነበሩት የኔዘርላንድስ አምባሳደር ሚስተር ሮብ ቬርማስ በመኖሪያ ቤታቸው ግብዣ አድርገው ነበር። በዚህ ግብዣ ላይ ሻለቃ ኃይሌ ከእነባለቤቱ ከመገኘቱ ሌላ በቅርቡ ወደ ልምምድ የመጣችው ጌጤ ዋሚ ከባለቤቷ እና ከልጇ ጋር ተገኝታለች።</p>

<p>አምባሳደሩ በአደረጉት በዚህ የግብዣ ሥነ ስርዓት ላይ ኃይሌ ገ/ስላሴ ከኔዘርላንድስ የውጭ ጉዳይ ሚኒስትር ያኘ ዴ ሁኘ ሺፈር የተላከለትን ልዩ የደች አዋርድ ተቀብሏል። በጥር ወር መጀመሪያ የኔቶ ዋና ፀሐፊነት መንበረ ስልጣንን የሚረከቡት የውጭ ጉዳይ ሚኒስቴር ሺፈር የላኩት መልዕክት በአምባሳደር ሮብ ቬርማስ የተነበበ ሲሆን ለአገሩ ኢትዮጵያ ያደረገው እና እያደረገ ያለው መልካም ተግባር እንዳስደነቃቸው ይገልጻል። በተጨማሪም ኤድስ እና ሌሎችንም በሽታዎች ለማዋጋት እያደረገ ላለው ጥረት መልካም ምኞት ተመኝተውለታል።</p>

<p>አምባሳደሩ በግብዣው ሥነ-ሥርዓት ላይ በአደረጉት ንግግር በታላቁ ሩጫ የተሳተፉትን 75 የደች ማህበረሰብ አባላትን አመስግነዋል። እነዚህ የደች ማህበረሰብ አባላት በውድድሩ ላይ ብርቱካንማ ማልያ አድርገው ከመሮጣቸው በተጨማሪ 24 ሺ ብር ለላሊበላ ፋውንዴሽን ለግሰዋል። ይህ ድርጅት በደቹ የማራቶን ሩጫ እና የኃይሌ ገ/ሥላሴ አሰልጣኝ ጆስ ሐርመስ የተቋቋመ ሲሆን መሠረቱን በላሊበላ አድርጓል። የድርጅቱ ዓላማ ወጣት ኢትዮጵያውያን ሯጮችን ለማገዥ ነው። ድርጅቱ ለወጣቶቹ አሰልጣኝ የመደበ ሲሆን የእንግሊዝኛ ቋንቋን እንዲማሩም ያደርጋል። ከዚህ በተጨማሪ ጫማ፣ ሕክምና፣ ጥሩ ምግብ እና የመሮጫ ቦታ ያዘጋጅላቸዋል። </p>

<p>በዚህ የግብዣ ሥነ ሥርዓት ላይ ሻለቃ ኃይሌ ከኔዘርላንድስ የውጭ ጉዳይ ሚኒስትር ከተላከለት ሽልማት በተጨማሪ ነዋሪቱን በኔዘርላንድ አድርጐ አገራቸውን በተለያየ መልኩ ለማገዥ የሚንቀሳቀሱትን አፍሪካውያን አትሌቶችን ከሚረዳው "ሎካል ሔሮ" ከተባለው ድርጅት የ15 ሚሊዮንዩሮ ድጋፍ አግኝቷል በዚህ ሥነ ሥርዓት ላይ ጀግናው አትሌት ኃይሌ ገ/ሥላሴ በሰጠው አስተያየት ይህን ሽልማት እንዳልጠበቀው እና ለወደፊት ለሚያደርጋቸው ተግባሮች ከፍተኛ እገዛ እንደሚያደርግለት ተናግሯል።</p>

<p>ይህን የገንዘብ ድጋፍ አስመልክተን የታላቁ ሩጫ በኢትዮጵያ አስተባባሪ የሆኑትን ሚስተር ሪቻርድ ኔሩካርን ያነጋገርናቸው ሲሆን "ከተሳካልን ከታላቁ ሩጫ በኢትዮጵያ በተጨማሪ ሌሎች ውድድሮችን ከአገሪቱ ከተሞች ልናደርግ አስበናል። የሎካል ሔሮ ድጋፍ ይህ ለማሳካት ከፍተኛ እገዛ አለው" ብለውናል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ህዳር 24 ቀን 1996</a></p>

</body>
</html>	














