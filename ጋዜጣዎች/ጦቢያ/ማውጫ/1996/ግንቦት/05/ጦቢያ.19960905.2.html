<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ለጠቅላይ ሚኒስትር መለስ ዜናዊ ውንጀላ ምላሽ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች ለጠቅላይ ሚኒስትር መለስ ዜናዊ ውንጀላ ምላሽ ሰጡ</h2>


<p>የኢሕአዴግ ሥራ አስፈፃሚ ኮሚቴ መደበኛ ስብሰባውን ባጠናቀቀ ማግስት በጠ/ሚ/ር መለስ ዜናዊ እየተሰጠ ያለው ጋዜጣዊ መግለጫ የተለመደው ተቃዋሚዎችን የመክሰስና ራስን የማወደስ ፕሮፓጋንዳ ነው ሲሉ ሦስት ተቃዋሚ ፓርቲዎች አጣጣሉት።</p>

<p>የመኢአድ፣ የኢዴአፓና የኦብኰ አመራሮች ከጦቢያ ጋር ባደረጉት ቃለ ምልልስ እንዳስታወቁት ከጠ/ሚ/ር መለስ የቴሌቭዥን ቃለ ምልልስ አዲስ ነገር አልተሰማም።</p>

<p>ኦነግ በኦሮሞ ሕዝብና በሌሎች የኢትዮጵያ ሕዝቦች መካከል መጠራጠርን ለመፍጠር የሚያስችሉ ተብለው የታሰቡ ግጭቶችን ለመቀስቀስ ሞክሯል። ከሞላ ጐደል ባጫፋሪነት ያልተሰለፈ ተቃዋሚ ወይም ጥገኛ ኃይል አልነበረም ማለት ይቻላል። ለሚለው የጠ/ሚ/ሩ ንግግር የኢዴአፓ ዋና ፀሐፊ አቶ ልደቱ አያሌው "ሽብርተኝነትም ሆነ ንጹሀንን በሽብርተኝነት መፈረጅ ሁሉም የሽብርተኝነት ተግባር ነው" ሲሉ ነው የገለጹት።</p>

<p>አቶ ልደቱ ጨምረው እንደገለጡት "...እኛ ማንኛውንም ሽብር እናወግዛለን። ነግር ግን ይኼን ጉዳይ በሀገራችን ያወሳሰበው የራሱ ምክንያቶች አሉት። አንደኛው ገዢው ፓርቲ ራሱ ካለፈው ታሪኩ እንደምናየው በትግል ላይ በነበረበት ወቅት ዛሬ የሚያወግዘውን የሽብር ድርጊት እንደ አንድ የትግል ስልት ይጠቀምበት እንደነበር ይታወቃል። አሁን ደግሞ ሽብርተኝነትን ለማውገዝ በሚያደርገው እንቅስቃሴ ከዚህ ዓይነቱ ድርጊት እሱር ራሱ ነፃ ስለመሆኑ ሕዝቡ እምነት የለውም"ባይ ናቸው።</p>

<p>አቶ ልደቱ አስተያየታቸውን በመቀጠል "...በአጠቃላይ ይኼን ወንጀል ማን እየፈጸመው እንዳለ ሕዝቡ እንደ ሕዝብ የተቸገረ ቢሆንም እስካሁንም በትክክለኛ መረጃ የተደገፈ ነገር ባይኖርም እንዲህ ዓይነቱ ሽብር በማን ይፈጸም በማን ሕዝቡ ማውገዝና መከላከል አለበት ብለን ነው የምናምነው" ካሉ በኋላ "ነገር ግን በኢሕአዴግና በጠ/ሚ/ሩ ሲቀርብ የምንሰማው ጉዳይ ነገሮችን የበለጠ የሚያወሳስብና የሚያከር ሆኖ ነው ያገኘነው" ብለዋል።</p>

<p>"በቅርቡ ሁሉም ተቃዋሚ ኃይሎች በሽብር ፈጣሪው ኦነግ አፍራሽ እንቅስቃሴ ዙሪያ ተሰባስበው በከፍተኛ ደረጃ የተረባረቡበትና ሰላማችንን ለማወክ ከንቱ ጥረት አድርገዋል" ለሚለው የኢሕአዴግ የፕሬስ መግለጫና የጠ/ሚ/ር መለስ ዜናዊ የቴሌቪዥን ንግግር የኦብኰ ፕሬዚዳንት ዶ/ር መረራ ጉዲና አስተያየት ሰጥተውበታል።</p>

<p>ዶ/ር መረራ "ጠ/ሚ/ሩ ከሚናገሩት ምንም አዲስ ነገር አልሰማሁም። በኢትዮጵያ ካለው አጠቃላይ ሁኔታ ስገመግመው ግን ጠ/ሚ/ር መለስ የሚቀልዱ ይመስላሉ" ብለዋል።</p>

<p>በኦነግ ዙሪያ የተሰባሰቡ ተቃዋሚ ኃይሎች አሉ ለሚለው የጠ/ሚ/ር መለስ ዜናዊ ንግግር የመኢአድ ፕሬዚዳንት አቶ ኃይሉ ሻውልም አስተያየት አላቸው።</p>

<p>አቶ ኃይሉ የጠ/ሚ/ሩ ንግግር ከወትሮው ተቃዋሚዎችን ከማብጠልጠል ውጭ አዲስ ነገር ያልሰሙበት መሆኑን ገልጸው ይሁንና አቶ መለስ በኦነግ ዙሪያ አሉ የሚሏቸው ተቃዋሚ ኃይሎች እነማን እንደሆኑ ቢነግሩንና በፍ/ቤት የተረጋገጠ መረጃ ይዘው መግለጫ ሰጥተው ቢሆን ኑሮ ጥሩ ነበር ሲሉ ነው ያጣጣሉት ።</p>

<p>ጠ/ሚ/ር መለስ ዜናዊ እየሰጡ ካሉት የሬዲዮና የቴሌቪዥን መግለጫ ጋር በኢትዮ ኤርትራ ግንኙነትና በግል ፕሬሱ ላይ የተለመደውን ዘለፋ ሰንዝረዋል።</p>

<p>አቶ መለስ ሻዕቢያ በኢትዮጵያ ላይ እያካሄደ ስላለው ፕሮፖጋንዳን የኢትዮጵያ መንግሥት ለምን አጸፋውን እንደማይመልስ ሲናገሩ "ሻዕቢያ በኢትዮጵያ የውስጥ ጉዳይ ገብቶ መፈትፈት ከፈለገ፣ አስተያየት መስጠት ከፈለገ፣ በኢትዮጵያ ውስጥ ያሉ የግል ፕሬስ ውጤቶች ምን ያህል እንደሆኑ በርግጥ አላውቅም ለምሳሌ አሥር ቢሆኑ አስራ አንደኛ መሆን ከፈለገ የኔ ሥራ ነው ብሎ ከወሰደ መንገዱን ጨርቅ ያድርግለት።</p>

<p>"ስለዚህ ሻዕቢያ በማያገባው ጉዳይ ላይ ገብቶ ስለፈተፈተ እኛም በተመሳሳይ ሁኔታ በማያገባን ጉዳይ ላይ ገብተን መፈትፈት አለብን ብለን አንወስድም። ሻዕቢያ የሚያወራው ወሬ በይዘሩ ብዙዎቹ የግል ፕሬሶች ከሚሉት የተለየ ነገር የለውም። ስለዚህ አሁን ባሉት የፕሬስ ውጤቶች ላይ አንድ ቢጨመር ቢቀነስ ይህን ለውጥ የሚያመጣ አይደለም። በሥራ ምናምን ፓርቲ ላይ በይፋ ያልተመዘገበም ቢሆን አንድ ቢጨመር ቢቀነስ የሚያመጣው ለውጥ ያለ አይመስለኝም" ብለዋል።</p>

<p>ኦነግ እንቅስቃሴውን ሕዝባዊ አመፅ ለማድረግ መሞከሩን የተናገሩት አቶ መለስ "አርሶ አደሩ ያልተሳተፈበት አመጽ የሻይ ስኒ ማዕበል ከመሆን የዘለለ አይደለም" ሲሉ ነው ያጣጣሉት ።</p>



<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 05 ቀን 1996</a></p>

</body>
</html>	
