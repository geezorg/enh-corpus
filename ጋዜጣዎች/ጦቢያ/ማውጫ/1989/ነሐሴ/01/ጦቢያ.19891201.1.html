<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አገር አልባ፣መንግስት አልባ ሆኑ? ኢትዮጵያውያን ንብረታቸውን ተቀምተው ከሶማሊያ ተባረሩ - ለመብታቸው ተሟጋች አጥተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>
<h2 class="align-center">አገር አልባ፣መንግስት አልባ ሆኑ?
ኢትዮጵያውያን ንብረታቸውን ተቀምተው ከሶማሊያ
ተባረሩ - ለመብታቸው ተሟጋች አጥተዋል</h2>


	<p>የኢትዮጵያ መንግሥትና የሶማሌ ላንድ ሪፐብሊክ በደረሱት ስምምነት መሠረት በሐርጌሳ፣በበርበራ፣በቦረማ፣ በቡርኦና በሌሎችም የሀገሪቱ ክፍሎች በዝቅተኛ ሥራ ተሰማርተው የነበሩ ከ900-1000 የሚደርሱ ኢትዮጵያውያን ከሰኔ 29/89 ዓ.ም ጀምሮ ገንዘባቸውንና ንብረታቸውን በፖሊሶች ተቀምተው በሌሊት እየታፈኑና እየተደበደቡ ቶጎውጫሌ በሚባለው የኢትዮጵያ የድንበር ከተማ በኩል በኃይል ከአገር እንዲወጡ መደረጋቸውን የችግሩ ሰለባዎች አስታወቁ።</p>
	<p>የዚያድ ባሬ መንግሥት እ.ኤ.አ በ1981 ከተገረሰሰ ወዲህ ራሷን የሶማሌ ላንድ ሪተብሊክ ብላ ባወጀችው ሰሜን ሶማሊያ ልዩ ልዩ ከተሞች በውሃ ግድብ ሥራ፣በመፀዳጃ ቤት ቁፋሮና በግለሰቦች ቤት ሠራተኛነት ተቀጥረው ለብዙ ዓመታት እዚያው በሰላም የኖሩት እነዚሁ ኢትዮጵያውያን ሳያስቡትና ያለፈቃዳቸው ሠርተው ያፈሩትን ንብረት ለማንሳት እንኳን ዕድሉ ሳይሰጣቸው ገንዘባቸውን እየተነጠቁ በሐርጌሳ ፖሊሶች የማስፈራርያ ተኩስ ከአገር እንዲወጡ መደረጋቸው እጅግ ያሳዘናቸው መሆኑን ለዝግጅት ክፍላችን ገልጠዋል።</p>
	<p>የሐርጌሳ ፖሊሶች ከሰብዓዊ መብቶች ድንጋጌዎች ውጭ ያደረሱባቸው በደል አልበቃ ብሎ ቶጎውጫሌ ላይ የተረከቡአቸው የኢሕአዴግ ወታደሮችም ያለምንም ርዳታ ስድስት ቀን ያህል ጫካ ውስጥ አቆይተው ጅጅጋ በሚገኘው የአብዮት አደባባይ እንዲፈሱ ማድረጋቸው አገሪቱን ከጥቃት እከላከላለሁ ከሚል ሠራዊት የሚጠበቅ ድርጊት አለመሆኑና የወቅቱ መንግሥትም ለዜጐቹ ደንታ የሌለው መሆኑን እንደሚያሳይ ተጐጂዎቹ አስረድተዋል።</p>
	<p>የጅጅጋ ነዋሪ ሕዝብ የወገኖቹ መንገላታትና በረሃብ አለንጋ መጠበስ ቆርቁሮት ውሃና ስንቅ ካቀረበላቸው በኋላ የመንግሥት አካል እንዳያማ ጥራው እንዳይበላ ግፋው ዓይነት የልብስና የዕለት ደራሽ ርዳታ በመስጠት ተፈናቃዩን ለማረጋጋት መሞከሩን አቤት ባዮቹ ገልጠዋል። በዚያ በበረሃ ጉልበቱን አፍሦ ያጠራቀመውን ንብረትና ገንዘብ ተቀምቶ እየተደበደበ ከአገር እንዲወጣ የተደረገው ተፈናቃይ የደረሰበትን በደል ጅጅጋ ለሚገኘው የሶማሌ ብሔራዊ ክልላዊ መስተዳድር ማመልከቱን እነዚሁ ምንጮች ጠቅሰዋል።</p>
	<p>የክልሉ መስተዳድርም የሁለቱ አገሮች ስምምነት ኢትዮጵያውያኑን ድንበር ድረስ አምጥቶ ለማስረከብ እንጂ ገንዘባቸውን ቀምቶ ንብረታቸውን ዘርፎ እየደበደበ ማስወጣቱ አግባብ አለመሆኑን በመጥቀስ ለሶማሌ ላንድ ሪፐብሊክ መንግሥት የቅሬታ ደብዳቤ መጻፉን ተፈናቃዮቹ ገልጠው ከዚያ በኋላ ሁኔታውን እስኪጠና ድረስ በሚል ለጊዜው ዝርፍያው የኃይል ርምጃውና አስገድዶ ማባረሩ (መጠረዙ) መገታቱን አስረድተዋል።</p>
	<p>ተፈናቃዮቹ ለመባረራቸው ምክንያት የሆናቸው የኢሕአዴግ መንግሥት በሐርጌሳ፣በበርበራ፣በቦረማ፣በቡርኦና በሌሎችም የሶማሌ ላንድ ከትሞች በዝቅተኛ ሥራ ላይ ተሰማርተው የሚገኙ ኢትዮጵያውያን በቦሳሶ ወደብ በኩል ወደ ኦማን በመሄድ እዚያ ይገኛል ተብሎ በሚጠረጠረው የተቃዋሚ ኃይሎች ማሠልጠኛ ይገባሉ የሚል ጥቆማ ስለደረሰው ይህንኑ ለመግታት ለአገሪቱ መንግሥት ባቀረበው ጥያቄ መሠረት መሆኑን በአካባቢው በስፋት ይነገራል።</p>
	<p>የኢትዮጵያ መንግሥት ኢትዮጵያውያኑ በግንባር ቀደምትነት ከሐርጌሳ እንዲወጡለት የፈለገው በተባበሩት መንግሥታት የስደተኞች ከፍተኛ ኮሚሽነር በስደተኝነት ተመዝገበውና ታውቀው እዚያ የሚኖሩትን ከተራ ወታደር እስከ ከፍተኛ መስመራዊ መኮንኖች የሚገኙባቸውን የቀድሞ ጦር አባላትን ነበር ያሉት እነዚሁ ጠቋሚዎች እነሱን ለማስወጣት ባለመቻሉ እኛ የችግሩ ሰለባ ለመሆን ተገድደናል ብለዋል። ባለፈው ዓመትም ቁጥሩ እንዳሁኑ አይብዛ እንጂ በርካታ ኢትዮጵያውያን ከሰሜን ሶማሊያ እንዲባረሩ መደረጋቸውን ያስታወሱት እነዚሁ ተበዳዮች የዛሬ ሶስት ዓመትም በተመሳሳይ ሁኔታ 90 ሰዎች እንደወንጀለኛ ከየቤታቸው በውድቀት ሌሊት እየታነቁ ገንዘብና ንብረታቸውን እየተቀሙ ከዚያች አገር እንዲወጡ መደረጋቸውን በቁጭት ተናግረዋል።</p>
	<p>የዚያድ ባሬ መንግሥት ከወደቀ በኋላ መንግሥት አልባ የሆነቸው ሶማሊያ በከፍተኛ ችግር ላይ በወደቀችበትና ሥርዓት አልበኝነት በነገሠበት ወቅት መላው የኢትዮጵያ ሕዝብ ለሶማሊያ ዜጐች እጁን ዘርግቶ በመቀበል እስካሁንም በብዙ መቶ ሺህ የሚቆጠሩትን ስደተኞች እንደወገኖቹ ቆጥሮ እየተንከባከበ እንደሚገኝ ተፈናቃዮቹ ጠቅሰው የኢትዮጵያ መንግሥትም ያለ አንዳች ፈቃድ መብታቸውን ጠብቆበሁሉም የአገሪቱ ክፍሎች ተንቀሳቅሰው እንዲኖሩ ሁኔታዎችን አመቻችቶ እያለ በኢትዮጵውያኑ ላይ ይህን ዓይነት በደልና ውርደት ሲፈፀም አገሪቱን እመራለሁ የሚለው መንግሥት ዝም ማለቱ እጅግ እንዳሳዘናቸው አስረድተዋል።</p>
	<p>በስደተኝነት ተመዝግበው በምሥራቅ ኢትዮጵያ በተለይ በሐርቲሼክ፣በሐርሺን፣በካምአቦከርና በምሥራቅ ጋሻሞ የሚኖሩ ሶማሊያውያን ሱቆችንና ከፍተኛ መጋዘኖችን ሠርተው ያለ ማንም ጠያቂ መኪኖቻቸውን ኢትዮጵያ ውስጥ እያስገቡና ድንበርም እያሻገሩ ከመነገድ ባሻገር እስከ አዲስ አበባም ዘልቀው ወደ ሌሎች አገሮች ለመሄድ ፓስፖርት እስከማሠራት ድረስ ሲንቀሳቀሱ ኢትዮጵያውያኑ ግን በከፍተኛ ንግድ ሳይሆን በዝቅተኛ ሥራ ላይ መሰማራታቸው እንደ ወንጀል ተቆጥሮባቸው በኃይል እንዲወጡ መገደዳቸው በየትኛውም መስፈርት ሰብአዊነትን የተጋፋ ዘረኝነት የተሞላበት ድርጊት መሆኑን ተፈናቃዮቹ አስምረውበታል።</p>
	<p>በወቅቱ ሐርጌሳ የነበሩ አንድ ኢትዮጵያዊ "ሶማሊያውያኑ ኢትዮጵያ ውስጥ መብታቸው ተጠብቆ እንደልባቸው መንቀሳቀስ እየቻሉ በአገራችሁ ውስጥ ያውም በአነስተኛ ሥራ ላይ ለረጅም ጊዜ ተሰማርተው ያሉትን ኢትዮጵያውያን ለምን ገንዘባቸውንና ንብረታቸውን እየቀማችሁ ታባርራላችሁ?ብለው ሲጠይቋቸው "ኢትዮጵያ ማንም ሊኖርባት የምትችል አገር ነች። ሶማሊያ ግን ከሶማሊያውያን በስተቀር ሌሎች እንዲኖሩባት አንፈቅድም" የሚል እብሪት የተሞላበት መልስ እንደሰጧቸው ያደመጡ ተበዳይ ገልጠዋል።</p>
	<p>ለሶማሌ ላንድ ፖሊሶች የኃይል ርምጃ በተለይ በአክራሪ አቋሙ የሚታወቀው የአልኢትሃድ ቡድን አባላት ከፍተኛ ሚና መጫወታቸውንም እነዚሁ ምንጮች ጨምረው ገልጠዋል። ራሷን መንግሥት አልባ ከሆነችው ሶማሊያ ገንጥላ የሶማሌ ላንድ ሪፐብሊክ ብላ የሰየመችው ሐርጌሳ እስካሁን በዓለም አቀፍ ደረጃ እውቅና ያላገኘች አገር መሆኗ ይታወቃል።</p>

<p class="align-center"><a href="/info/Tobiya.sera.html">ጦቢያ አራተኛ ዓመት ቁጥር 32 ነሐሴ 1-1989</a></p>

</body>
</html>
