<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብር ሰብስበን ለኢትዮጵያ መንግሥት እንሰጣለን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ብር ሰብስበን ለኢትዮጵያ መንግሥት እንሰጣለን</h1>


<p>ኤርትራ እስከ አሁን ስትጠቀምበት የቆየችውን የኢትዮጵያ ብር "ናቅፋ" በተባለ የሯሷ ገንዘብ ለመተካት አውጃለች። "ናቅፋ" ስድስት የብር ኖቶችና ስድስት የሳንቲም ዓይነቶች እንደሚኖሩት በአዋጁ ተብራርቷል።</p>

<p>በሌላ በኩል በአሁን ጊዜ በቢሊዮኖች የሚገመት የኢትዮጵያ ብር በኤርትራ የሚንቀሳቀስ ሲሆንየ"ናቅፋ" ይፋ መሆን የኢትዮጵያን ኢኮኖሚ እንደሚነካ ጠበብቶች ይናገራሉ።</p>

<p>የኤርትራ ብሔራዊ ባንክ አስተዳዳሪ አቶ ተክኤ በየነ በቅርቡ የብር ለውጡን አስመልክተው ከ"ሓዳስ ኤርትራ" ጋዜጣ ጋር ያደረጉት ቃል ምልልስ በ6ኛ ዓመት ቁጥር 94 ዕትም ላይ ሰፍሯል። እኛም ከቃለ ምልልሱ በተለይ ኢትዮጵያን የሚመለከተውን ክፍል ወደ አማርኛ ተርጉመን የዛሬው የቀጠሮ አምዳችን ርዕስ አድርገነዋል።</p>

<dl>
<dt><span class="bold">ሓዳስ ኤርትራ፦</span></dt><dd>በርካታ የዓለም ሃገሮች የንግድ አንድነት ፈጥረው በአንድ ገንዘብ ለመጠቀም እየሰሩ ባሉበት ወቅት ኤርትራ በኢትዮጵያ ብር መጠቀሟን አቁማ ለምን የራስዋ የመገበያያ ገንዘብ ማተም አስፈለጋት?</dd>
<dt><span class="bold">አቶ ተክኤ በየነ፦</span></dt>
<dd><p>እንደተባለው በርካታ የዓለም ሀገሮች በአንድ ገንዘብ እየተጠቀሙ የጋራ ኢኮኖሚ ለመፍጠር እየሠሩ ያሉበት ጊዜ መሆኑን እንገነዘባለን። ሀገሮች በአንድ ገንዘብ የሚጠቀሙት የተወሰኑ ጉዳዮችን ግምት ውስጥ በማስገባት ነው። በመሰረቱ የኢኮኖሚ ፖሊሲያቸው የተቀራረበ መሆን አለበት። በኢኮኖሚ ፖሊሲው መሠረት የሚወጡ ገንዘብ አስተዳደር የቀረጥ አሠራርና የመሳሰሉት ሲቀራረቡ ብቻ ነው አንድ ዓይነት ገንዘብ መጠቀም የሚቻለው።</p>
<p>እስካሁን እኛና ኢትዮጵያ በአንድ ገንዘብ ስንጠቀም የቆየንበት ሁኔታ ግን ከዚህ አንጻር የተፈጠረ አይደለም። ታሪክ ያመጣብን ሁኔታ ነበር በብር እንድንጠቀም ያስገደደን።በ1991 ኤርትራ ነፃነትዋን አወጀች።የኢኮኖሚና ሌሎች ፖሊሲያችንን ስንነድፍም ከኢትዮጵያ በተለየ ሁኔታ ነበር። ኢትዮጵያውያን ከባህላቸውና ከተፈጥሮ ሀብታቸው ጋር የሚስማማ ፖሊሲ አላቸው። እኛም ከሁኔታችን ጋር የሚስማማና የሌሎች ሀገሮችን ልምድ ግምት ውስጥ ያስገባ ፖሊሲ አለን። ከዚህ አንፃር የእኛ የገንዘብ ፖሊሲ ከኢትዮጵያ የገንዘብ ፖሊሲ ለየት ያለ ነው ማለት ነው። እስከአሁን ብር ብንጠቀም በኢትዮጵያ የገንዘብ ፖሊሲ ውስጥ ግን ሚና አልነበረንም። ስለዚህ የኤርትራ መንግሥት የራሱ ገንዘብ እንዲኖረው ሲወስን እነዚህን ሁኔታዎች ግምት ውስጥ በማስገባት ነው።</p>
</dd>
<dt><span class="bold">ሓዳስ ኤርትራ፦</span></dt><dd>ኤርትራ ዕዳ ያለባት አዲስ አገር በመሆኗ በብር በመጠቀም ፋንታ የራስዋን ገንዘብ ለማውጣት መቻኮሏ አግባብ አይደለም የሚሉ አስተያየቶች አሉ ይህንን አባባል እንዴት ይመለከቱታል?</dd>
<dt><span class="bold">አቶ ተክኤ፦</span></dt><dd>የቸኮልን አይመስለኝም።ነፃነታችንን ካገኘን ጥቀት ዓመታት አሳልፈናል። መንግሥታችን በኢኮኖሚው አቅጣጫ የዳበረ ልምድ አለው። ስለዚህ ገንዘባችን ጊዜውን ጠብቆ የመጣ ነው።ሌላው ዓለም የሚደነቅበት ኤርትራ ምንም ዓይነት ዕዳ የሌለባት አገር መሆንዋ ነው። ምናልባት ለነዳጅ፣ ለትምህርትና ለሕክምና የምታውለው ጥቂት ዕዳ ብቻ ነው ያለባት። እንደ ኤርትራ መንግሥት ዕዳን የሚፈራ የለም። ሠርቶ ራስን በመቻል ያምናል። ስለዚህ ዕዳን በሚመለከት ሥጋት የለብንም። ባለዕዳ ላለመሆን ደግሞ እንሠራለን። ይህ ማለት ግን ፈጽሞ አንበደርም ማለት ሳይሆን መቼና እንዴት እንደምንበደር ጠንቅቀን እናውቃለን ማለቴ ነው።</dd>

<dt><span class="bold">ሓዳስ ኤርትራ፦</span></dt><dd>አንድ ናቅፋ በአንድ ብር እኩል በእኩል እንደሚመነዘር ተገልጦአል። ከዚህ ውሳኔ ላይ የተደረሰው ከምን ሁኔታ አንጻር ነው?</dd>
<dt><span class="bold">አቶ ተክኤ፦</span></dt><dd>ዋናው ግልጽ መሆን ያለበት አንድ ብር በአንድ ናቅፋ ይለወጣል ስንል በአሁኑ ጊዜ በኤርትራ በመንቀሳቀስ ላይ ላለው የብር ክምችት ብቻ ማለታችን ነው። ምክንያቱም ኤርትራ ውስጥ ሲንቀሳቀስ የቆየው ብር ከዶላር አንጻር በሰባት ከሃያ ሲመነዘር የቆየ ነው። በኢትዮጵያ በመንቀሳቀስ ላይ ያለው ብር ግን ከኢዮትዮጵያ የገብዘን ፖሊሲ አንጻር ለአንድ ዶላር በስድስት ብር ከሀምሳ በጨረታ ትንሽ ጨምሮ ሲመነዘር የቆየ ነው። አንድ ብር በአንድ ናቅፋ ይለወጣል ያልነው ከኤርትራ ኢኮኖሚ ጋር ሲንቀሳቀስ ለቆየ ብር ብቻ ማለታችን መሆኑ ግንዛቤ ሊያገኝ ይገባል።ሌላው ጉዳይ የኤርትራ ባንክ አንድ ናቅፋን አንድ ዶላር እኩል ነው ቢል የሚከለክለው አልነበረም። የፈለግከውን የምንዛሪ መጠን መወሰን ይቻላል። እዚህ ላይ ምንዛሪ የሚከለክለኝ የለም ብለህ እንዳሻህ መወሰን አትችልም። ስለዚህ አንድ ብር በአንድ ናቅፋ ይለወጥ ከሚለው ውሳኔ ላይ ለመድረስ አስፈላጊ ውይይት ተደርጎበት ያለው የገበያ ልውውጥ ሁኔታ ግምት ውስጥ ገብቶ እንዲሁም የሕዝቡ ሥነ-ልቦና ተጠንቶ ነው። ከለውውጡ በኋላ ኢኮኖሚው ዳብሮ የሚፈለገው ኢንቨስትመንትና የአገልግሎት ቁጥጥር ሲደረግና ኢኮኖሚው አቅጣጫውን ጠብቆ ሲራመድ ገበያ የሚፈጥረው የምንዛሪ ለውጥ ሊከሰት ይችላል።</dd>

<dt><span class="bold">ሓዳስ ኤርትራ፦</span></dt><dd>ከዚያ በኋላስ ምንዛሪው የሚወሰነው በገበያ ነው ወይስ በሁለቱ አገሮች ባንኮች ስምምነት?</dd>
<dt><span class="bold">አቶ ተክኤ፦</span></dt>
<dd>
<p>በእርግጥ ከኢትዮጵያ መንግሥት ጋር የምናደርጋቸው ስምምነቶች አሉ። ከአሁን በፊት የተጀመሩ ጉዳዮችም አሉ። ናቅፋ በኤርትራ ባንክ የገንዘብ ፖሊሲ ነው የሚንቀሳቀሰው። ብር ደግሞ በኢትዮጵያ ብሔራዊ ባንክ ፖሊሲ ነው የሚንቀሳቀሰው። በመሃከላችን ያለው የገበያ እንቅስቃሴ ኢኮኖሚውን እንጂ ምንዛሪውን አይመለከትም። ስለዚህ ከኢትዮጵያ ጋር የሚደረገው ስምምነት ምንዛሪው ላይ አይደለም። እነሱ ከዶላር አንጻር ለምን እንዲህ አደረጋችሁ ሊሉን አይችሉም። እኛም እንደዚሁ። ምክንያቱም ሁለታችን የየራሳችን የገንዘብ ፖሊሲ አለን።</p>
<p>በሁለቱ አገሮች መካከል በሚደረጉ ስምምነቶች ላይ ግን የንግድ እንቅስቃሴው እንዴት ይሆናል? የሁለቱ ሃገሮች ገንዞቦች በሁለቱ ሃገሮች ያላቸው ተቀባይነት እንዴት ነው? የኤርትራና የኢትዮጵያ ነጋዴዎች ከፈለጉ ናቅፋን ከፈለጉ ደግሞ ብርን መቀበል ይችላሉ? የሚሉት ጥያቄዎች በኤርትራ መንግሥት በኩል የሚቀርቡ ናቸው። ተቀባይነት ካገኙ ደግሞ ሁኔታው ይበልጥ ግልፅ ይሆናል።</p>
</dd>
<dt><span class="bold">ሓዳስ ኤርትራ፦</span></dt><dd>በኤርትራና በኢትዮጵያ በብር ላይ የተመሰረተ የቆየ የንግድና የገበያ ግንኙነት አለ። የብር በናቅፋ መቀየር በኤርትራና በኢትዮጵያ ባሉ ነጋዴዎች ዘንድ ለውጥ ሊያስከትል ይችላል? በጉዳዩ ከኢትዮጵያ መንግሥት ጋር የተደረገ ስምምነት አለ?</dd>
<dt><span class="bold">አቶ ተክኤ፦</span></dt><dd><p>በኢትዮጵያ የሚኖሩ የኤርትራ ዜጎች በኤርትራ የሚደረገው የገንዘብ ለውጥ አይመለከታቸውም። በኢትዮጵያ በሚሠራበት የገንዘብ ፖሊሲ ነው የሚገዙት። በኤርትራ የሚኖሩ ኢትዮጵያውያንም እንቅስቃሴአቸው እዚህ ስለሆነና ተቀማጭነታቸውም ኤርትራ ስለሆነ የኢኮኖሚ እንቅስቃሴአቸው የሚታየው እዚህ ባለው ፖሊሲ መሠረት ነው።</p>
<p>የኤርትራ መንግሥት የተለያዩ ሸቀጣሸቀጦችና አገልግሎቶች በሁለቱ አገሮች ያለ እንቅፋት እንዲንቀሳቀሱ የድንበር ላይ ውዝግብ እንዳይኖርም ይፈልጋል። የጉምሩክና የቀረጥ ሁኔታ በነጻ እንዲንቀሳቀስና ኢኮኖሚ በአንድ ወጥ ነፃ የንግድ ዝውውር እንዲፈጠር የኤርትራ መንግሥት ፍላጎት ነው። ሆኖም ይህ በተፈለገው ሁኔታ ሊተገበር አልቻለም። ለዚህ አለመሳካት ዋና ምክንያቱ ደግሞ ከላይ እንደጠቀስኩት የሁለቱ አገሮች የኢኮኖሚ ፖሊሲ የተለያየ መሆን ነው። ከዚህ ጋር በተያያዘም በቀረጥና በጉምሩክ አሥራር ውህደት ካልተገኘ አንድ ዓይነት የኢኮኖሚ ፖሊሲ ሊመጣ አይችልም በመባሉ አልተሳካም። ለጊዜው ውህደቱ ቢዘገይም አንድ ቀን መፍትሄ መገኘቱ አይቀርም። ዋናው ቁም ነገር የንግድ ሥራው እንዳይደናቀፍ ለሁለቱ ወገኖች የሚጠቅም ዘላቂ ስምምነት እስከሚደረስ ድረስ ደግሞ ለጊዜው የሚያሠራን ስምምነት ላይ መድረስ የግድ ነው። አሁን እየተወያየንበት ያለውም ብርን በናቅፋ የመለወጥ ተግባር እንቅፋት ሊገጥመው ስለሚችል ስምምነት ላይ ካልተደረሰ አዲሱ የመገበያያ ገንዘብ እውን አይሆንም።ስምምነት ላይ እንደሚደረስ ግን እርግጠኛ ሆኜ መናገር እችላለሁ።</p>
</dd>
<dt><span class="bold">ሓዳስ ኤርትራ፦</span></dt><dd>የገንዘብ ለውጡ ከመካሄዱ በፊት ለችግሩ መፍትሔ ይገኛል ብለው ያስባሉ?</dd>
<dt><span class="bold">አቶ ተክኤ፦</span></dt><dd>አዎን በቅርብ ጊዜ ውስጥ አንድ ዓይነት ስምምነት ላይ ይደረሳል።</dd>

<dt><span class="bold">ሓዳስ ኤርትራ፦</span></dt><dd>እድከአሁን የምንሠራበት ብር የኢትዮጵያ ነው። ኢትዮጵያ ደግሞ ለዚህ ብር ባለዕዳ ናት። ስለዚህ ለወደፊቱ እንዴት ሊሆን ነው?ከዚህ አንፃርስ ከኢትዮጵያ ጋር የተደረሰ ስምምነት አለ?</dd>

<dt><span class="bold">አቶ ተክኤ፦</span></dt><dd>አዎ ሁኔታው በዓለም ደረጃ ከኢኮኖሚ ህግ አንፃር እንዳልከው ነው። የኢትዮጵያ መንግሥትም በሚገባ የሚረዳው ነው። ይህም ቢሆን ራሱ ችሎ እየተወያየንበት ያለ ጉዳይ ስለሆነ አስቸጋሪ አይደለም።ብር ሰብስበን ለኢትዮጵያ መንግሥት እንሰጣለን። ሁሉም እንደሚያውቀው ይህን ብር የኢትዮጵያ ወገኖች ሰብስበው እንኩና ተጠቀሙበት ብለው የሰጡን አይደለም። የተለያዩ ሸቀጦችንና አገልግሎትችን ሸጠን ያሰባሰብነው ነው።የኢትዮጵያ መንግሥት ራሱ ዕቃ ገዝቶ የሰጠን ብር ይኖራል። ስለዚህ ኤርትራ ውስጥ ያለው ብር እንደ ንብረታችን (Asset) ሆኖ ተሰብስቦ ለኢትዮጵያ መንግሥት ሊቀርብ ነው። እንዴት ይፈታል? ለሚለው ግን ሁለቱ ወገኖች እየተወያዩበት ስለሆነ መፍትሔው ከዚያ በኋላ የሚወሰን ይሆናል።የሁለቱ አገሮች ግንኙነት አስተማማኝ ደረጃ ላይ ስለሚገኝ ይቅርና ለዚህ አነስተኛ ጉዳይ በከፍተኛ ጉዳዮች አብሮ የመሥራት እቅዶችም ስላሉአቸው ችግር ይከሰታል ብዬ አልገምትም።</dd>

<dt><span class="bold">ሓዳስ ኤርትራ፦</span></dt><dd>ከዚህ በተጨማሪ ይጠቅማል የሚሉትና ማስተላለፍ የሚፈልጉት መልእክት አለ?</dd>

<dt><span class="bold">አቶ ተክኤ፦</span></dt><dd>"ናቅፋ" የተባለው የኤርትራ የመገበያያ ገንዘብ ይወጣል ከተባለ ረጅም ጊዜ የሆነው መሆኑ ይታወቃል። የማሳተሙ ሂደት በምስጢር እንዲያዝ ከመጀመሪያው ጀምሮ ፍላጐት ቢኖረንም አሳታሚ ኩባንያዎች ምስጢሩን አውጥተውብናል። ይህም አንዳንድ ሁኔታዎችን በማበላሸቱ ሥራ ላይ ማዋሉን ለማዘግየት ተገድድናል። መዘግይቱ ደግሞ ሕዝቡን ውዥንብር ውስጥ ከትቶታል። ጉዳዩ የነጋዴዎች አሻጥር ነው። "ናቅፋ" እጅግ በጣም ሊያሽቆለቁል ስለሆነ ገንዘባችሁን ወደ እቃ ለውጣችሁ መጋዘናችሁን ሙሉ ሲሉ የቆዩ ነጋዴዎች እንዳሉም ደርሰንበታል። በዚህ ምክንያት ብዙ ባይሆኑም ጥቂት ስጋት ያደረባቸው ግለሰቦች ገንዘባቸውን ከኤርትራ አሽሽተዋል። እዚህ ላይ ላስተላልፍ የምወደው መልእክት "ናቅፋ" የኢትዮጵያን ብር እንዲተካ የሚደረገው ለኢኮኖሚያዊው እድገት እንጂ ለእዩልኝ ስሙልኝ እንዳልሆነ ነው።</dd>
</dl>

<p class="align-center"><a href="/info/Tobiya.sera.html">አራተኛ ዓመት ቁጥር 33 ነሐሴ 8-1989</a></p>


</body>
</html>	
