<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድሀ ልጅ ከእንግዲህ ላይማር?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የድሀ ልጅ ከእንግዲህ ላይማር?
 የከፍተኛ ትምህርት ክፍያ አወዛጋቢ ሆኖአል</h1>
<h2 class="align-center">-በዓመት እስከ 8ሺ ብር ለማስከፈል ታቅዷል</h2>


<p>የአዲስ አበባው ዩኒቨርሲቲ ተማሪዎች ካለባቸው ማኅበራዊና ፖለቲካዊ ችግር በተጨማሪ ከፍለው እንዲማሩ መወሰኑና ይህንንም ተግባራዊ ለማድረግ ገንዘብ ያላቸው ከራሳቸው የሌላቸው ደግሞ ከባንክ ተበድረው እየከፈሉ የሚማሩበት ሁኔታ እየተመቻቸ መሆኑ ታውቋል።</p>

<p>ባለፈው ዓመት የትምህርት ዘመን ማብቂያ ላይ በቢዝነስና ኤኮኖሚክስ ፋኩሊቲ አዳራሽ ውስጥ በተደረገው ስብሰባ እንደተነገረው ከሆነ የትምህርት ክፍያው ጉዳይ በአዲስ አበባ ዩነቨርሲቲ ወጥ እጅግ አወዛጋቢ ሆነው ከቆዩት አንዱ ሆኖ ለአዲሱ ዓመት እየተሸጋገረ መሆኑን ለተማሪዎች ኮንግረስ ቅርበት ያላቸው የዩኒቨርስቲው ተማሪዎች ለዝግጅት ክፍላችን አስትታዎቀዋል።</p>

<p>እያንዳንዱ ተማሪ ከፍሎ እንዲማር ለተላለፈው ውሳኔ በማብራሪያ ሰጭዎቹ ከቀረቡ ምክንያቶች መካከል "በነፃው ኢኮኖሚ ፖሊሲ መሠረት መንግሥት ከመከላከያና ከአስተዳደር ዘርፍ በስተቀር በለሎች መስኮች ጣልቃ የማይገባ በመሆኑ፣ ዩኒቨርስቲውም ራሱን ችሎ ለመራመድ የገቢ ምንጩን መቀየስ ስላለበት፣ በሌሎች የአውሮፓና የአፍሪካ አገሮችም ትምህርት በክፍያ ስለሆነ፣ የገነዘብ አቅም እያላቸው መማር ላልቻሉት የመማር እድል ለመክፈትና የትምህርቱን ጥራት ለማሳደግ ስለሚያስችል" የሚሉ ይገኙበታል።</p>

<p>ጥቆማውን ለዝግጅት ክፍላችን ያቀረቡት ተማሪዎች ክፍያው እንደየትምህርቱ ዓይነት እንደሚለያይና ለህክምና፣ ለሕግና ለምህንድስና ትምህርቶች ማጠናቀቂያ በግምት እስከ 8000 (ስምንት ሺ) ብር መክፈል ሊያስፈልግ እንደሚችል መታወቁን ገልጸው በተማሪዎቹ በኩልም የተለያዩ ጥያቄዎች መነሳታቸውን አስረድተዋል </p>
<p>መንግስት ከሕዝብ ከሚሰበስባቸው ልዩ ልዩ ታክሶች ውስጥ አንዱ ለትምህርት ወጭ የሚያውለው በመሆኑ "ዩኒቨርስቲው የራሱ ገቢ እንዲኖረው " የሚለው ምክንያት አግባብ ያለመሆኑን ተማሪዎቹ ተናግረዋል። በእድገት ወደኋላ ከቀሩት አገሮች የመጨረሻዋ የሆነቸውና ሕዝቧ በኑሮ ውድነትና በረሃብ የሚማቅቀውን ኢትዮጵያን ከሌሎች የአውሮፓና የአፍሪካ አገሮች ጋር ማወዳደርና ሁሉን ነገር በአሜሪካና በአውሮፓ ደረጃ ለማድረግ መሞከር እንደማይገባ የገለፁት ተማሪዎች ከተቻለ ከራስና ካልተቻለም በባንክ በብድር የተባለውም ዜጎች እዳቸውን እስከሚከፍሉ ድረስ ነፃነት የማይኖራቸውን አገልጋዮች እንደሚፈጥርና የወደፊቱን ምሁራን በትምህርትና በምርምር የመግፋት እድል ይገድባል ሲሉ ክፍያን አስመልክቶ ባሰሙት ተቃውሞ አሳውቀዋል።</p>
<p>ይህ የከፍተኛ ትምህርት ክፍያ ጉዳይ "ከጠቅላላው ሕዝብ 85% ለሆነው ገበሬ ቆሜአለሁ። ገጠርን ማዕከል ያደረገ ፖሊሲ እከተላለሁ" የሚል መንግሥት ባለበትና ትምህርት ገና ባልተስፋፋበት አገር ይህን መሰል ፖሊሲ መታቀዱ የሰፊውን የገበሬና የብዙሃኑን ደሀ ሕዝብ ልጆች የትምህርት ዕድል የሚነፍግ መሆኑ በስፋት እያነጋገረ ይገኛል።</p>
<p>በተማሪው ተመረጠ የሚባለው ኮንግረስ በመንግሥት የተወሰነውን የክፍያ ጉዳይ አስመልክቶ በመጪው 1990 ዓ.ም ጠቅላላውን ተማሪ ለመሰብሰብና ለማነጋገር እየተዘጋጀ ሲሆን ብዙሃኑ ተማሪ ተቃውሞውን በሰላማዊ ሰልፍ ለመግለጽ ይችል ዘንድ ኮንግረሱ እንዲያስተባብር መጠየቁን ጥቆማውን ያቀረቡት ወገኖች አስረድተው የዩነቨርስቲው አስተዳደርም በበኩሉ ይህንን እንቅስቃሴ ለማፈን እያሰበበት መሆኑን ገልጠዋል።</p>
<p>በተለይም የስድስት ኪሎው ካምፓስ ባለፉት ተከታታይ መንግሥታትና አሁንም የተማሪዎቹ አመጽ መነሻ ስለሆነ ክፍያውን በመቃወም ሰላማዊ ሰልፍ ቢደረግ መንግሥት ለመጨረሻ ጊዜ እንዲዘጋው ወደ ምርምር ማዕከልነት እንዲለወጥ እንደሚያደርገው እንዲሁም የአመጹ አስተባባሪና ተባባሪ ያልሆኑ ተማሪዎች ብቻ ተመርጠው በየክልሉ በሚገኙ የከፍተኛ ትምህርት ተቋማት ተበታትነው እንዲማሩ እንደሚደረግ አስተዳደሩ እያስፈራራና እየዛተ መሆኑንም ጠቅሰዋል።</p>
<p>በዩኒቨርስቲው ላይ የተንሰራፋውን አፈናና ኢ-ፍትሕዊነት ለዝግጅት ክፍላችን ያሳወቁት እኒሁ ተማሪዎች በዩኒቨርስቲው ውስጥ ስልጣን በሚሰጣቸው ግለሰቦች አማካኝነት ከፍተኛ ምዝበራ እየተፈጸመ መሆኑንም ገልጽዋል። ምዝበራው የሚካሄደው በዩኒቨርስቲው የምግብ አቅርቦት ሽፋን እንደሆነ ጠቁመው በዚህ ድርጊት ውስጥ እጃቸውን የዘፈቁት የዩኒቨርስቲው ባለሥልጣናት ጉዳይ ሊጣራ እንደሚገባው አሳስበዋል።</p>
<p>ምዝብራው ሲካሄድ የቆየው ስጋ ከቄራዎች ድርጅት መግዛት ሲቻል ደብረዘይት ከተማ ውስጥ ለእንስሳት ህክምና ምርምር የሚታደረዱትን ከብቶች ስጋ በርካሽ ዋጋ በመግዛትና በመደበኛው የቄራ ዋጋ በመመዝገብ ጊዜው ያለፈበትና የተበላሸ የዳቦ ዱቄት በዝቅተኛ ዋጋ በመግዛትና ከፍተኛ ብር በማስመዝገብ ለዩኒቨርስቲው ተሽከርካሪዎች ከሚገዛው ነዳጅ ላይ የተወሰነውን ቦቴ ውስጥ እያስቀሩ በማስወጣትና ለውጥ የሚሆኑ ምርቶችን ጨረታ ከሚያሸንፉ ነጋዴዎች ሳይሆን የተማሪዎች ዲንና እቃ ግዢ ክፍሉ ካሻቸው ግለሰብ ላይ በመግዛት መሆኑን ጠቁመዋል።</p>
<p>ከላይ በተዘረዘረው ዘዴ ምዝበራው ሲካሄድ ከፍተኛ ወጪ ፈሶበት የሚገዛው ቅቤ የተበላሸና ለምግብነት ሊውል የማይገባው መሆኑ በማስረጃ ተረጋግጦ መጋለጡንና ለዩኒቨርሲቲው ከሚመደበው ነዳጅ ውስጥም የተወሰነው ከቦቴው እንዳይራገፍ እየተደረገ ሲወጣ እጅ ከፍንጅ መያዙን ጠቋሚዎቹ ገልፀዋል። በምዝበራ ጉዳይ ታስረው የነበሩት ግለሰብ በሁለተኛው ወራቸው ተፈተው በሌላ የሥራ ኃላፊነት እንዲሰሩ መመደባቸው ሲያስገርም የምዝበራ ወንጀል ተጠያቂ ናቸው ተብለው የሚጠረጠሩ ግለሰቦች ሌብነቱ የተፈፀመው በሌሎች ብቻ እንደሆነ በማድረግ በቅርቡ በሬዲዮ መግለጫ መስጠታቸውንም ተማሪዎቹ አስተውቀዋል። </p>
<p>በዩኒቨርሲቲው ካምፓሶች ውስጥ የሰፈነውን አጠቃላይ ሁኔታ አስመልክተው ጠቋሚዎቹ በሰጡት አስተያየት መሠረት የተማሪውን ብሶት ለማፈን ሲባል በ"ጥበቃ" ስም በግቢው ውስጥ ከሚተራመሱት "ፖሊሶች" በተጨማሪ ያንድ ክልል ተማሪዎች ታጥቀው ከፍተኛ ክትትልና ቁጥጥር በማድረግ ላይ ናቸው። እነዚህ በውጤታቸው ሳይሆን ለሥርዓቱ በሚያበረክቱት ድርሽ በዩኒቨርሲቲ ውስጥ የተመደቡ "ተማሪዎች" በእረፍት ወራትም እዚያው ካምፓስ ውስጥ እንደሚኖሩና የተለየ ግምባር "ህብረት" መስርተው እንደሚንቀሳቀሱ ገልፀዋል።</p>
<p>እነዚህ ወገኖች አጋሮቻቸውን ማነጋገር ሲያስፈልጋቸውና ወርሃዊ የስብሰባ ቀንና ስፍራ ለማሳወቅ በየካፍቴሪያው ደጃፍ ባለው የማስታወቂያ ሰሌዳዎች ላይ "ምልከታ" የሚል የጥሪ ወረቀት የሚለጥፉ ሲሆን በየዓመቱ ከክልል ለሚመጡ አዳዲስ ተማሪዎችም ተመሳሳይ ጥሪ እየተደረገ ገለፃ እንደሚሰጥ ጥቆማውን ያቀረቡልን ወገኖች አስታውቀው የዚሁ ክልል ተወላጅ የሆኑ መምህራንም እነዚህን ተማሪዎች ከሌላው ለይተው እየሰበሰቡ በእረፍት ሰዓት የኢኮኖሚኪስ የሒሳብና የሌሎች ትምህርቶች ማጠናከሪያ ትምህርት እንደሚሰጡ ጨምረው አስረድተዋል።</p>
<p>የተማሪውን እንቅስቃሴ የሚከታተሉትና የሚያጋልጡትም እነዚህ በዩኒቨርሲቲው ግቢ ውስጥ የተለየ ግምባር እንዲፈጥሩ የተደረጉት "ተማሪዎች" እና ታጣቂዎቻቸው በቅርቡ የተቋቋመው የተማሪዎች ኮንግረስ አባላት "ያለ ችግር እየተዘዋወሩ" ተግባራቸውን ለማከናወን ይቻላቸው ዘንድ ልዩ የመታወቂያ ወረቀት ሲሰጣቸውም ለነዚህኞቹ "ተማሪዎችም" እንዲታደል መደረጉ ከጥቆማው ሊታወቅ ተችሏል።</p>
<p>ተማሪው በአሁኑ ወቅት ከሚያነሳቸው ጥያቄዎች መካከል በህመምና በሌች ችግሮች ምክንያት የአንድ ዓመት ትምህርት የማሳለፍ ፈቃድ ወስደው ለሚመለሱ ተማሪዎች የመኝታና የምግብ አገልግሎት ስለሚነፈግና አሰራሩ ከርቀት በሚመጡና ችግረኛ በሆኑ ተማሪዎች ላይ ከፍተኛ ችግር እያስከተለ በመሆኑ መፍትሄ እንዲደረግለት ፣ የምዝገባ ቀናቸው በጥቂት ሰዓታት ወይም ከአንድ ቀን ባልበለጠ ጊዜ የሚያልፍባቸ ተማሪዎች ችግርና ምክንያታቸው ሳይታይ አንድ ዓመት በከንቱ እንዲያልፍባቸው የሚደረገው አሰራር እንዲወገድ ለተማሪዎች የተሳሳተ ውጤት በሚሰጥበት ጊዜ እንደገና እንዲመረመርላቸው ከፈለጉ ክፍያ መጠየቁ እንዲቀር፣ በቂ ነጥብና ዕውቀት ያላቸውን አዳዲስ ተማሪዎች ያለፍላጎትና ዝንባሌያቸው መመደቡ እንዲቆም፣ የዩኒቨርሲቲው አስተዳደራዊና የአካዳሚክ አሰራር ግልፅነት እንዲኖረውና የትምህርት እርዳት ለጋሾችን ትኩረት ለመሳብ ሲባል ብቻ በየዓመቱ ዩኒቨርሲቲው ይህን ያህል ተማሪዎች ተቀበለ እየተባለና ገሚሱ ተማሪ ኬሻና ሲምንቶ ላይ እንዲተኙ እየተደረገ በትምህርት ዓመቱ አጋማሽ ላይ እኩሌታውን የማሰናበቱ የማታለያና የገቢ ማግኛ አሰራር እንዲገታ የሚሉት ጥቂቶቹ መሆናቸውን ጠቋሚዎቹ ለዝግችት ክፍላችን አብራርተዋል።</p>
<p>የዩኒቨርሲቲ ተማሪዎች ችግርና ጥያቄዎች እነዚህና የመሳሰሉት ሆነው ሳለ አዲስ የተቋቋመው የተማሪዎች ኮንግረስ ግን በውጭ ዩኒቨርሲቲ እውቅና ለማግኘት፣ ተማሪውን በጎሳ ለማደራጀት የኢህአዴግን መዋቅር በዩኒቨርሲቲ ውስጥ ለማጠናከርና ለዚህም ይረዳው ዘንድ ተማሪዎች የየትውልድ ክልሎቻቸውን የልማት ማህበራት አባላት እንዲሆኑ ለማድረግ እገዛ ሲያድርግ መቆየቱን ከተቋሚዎቹ ለማወቅ ተችሏል። </p>
<p>የተማሪ ኮንግረሱ ከዩኒቨርሲቲው አስተዳደር ጋር እጅና ጓንት መሆኑኑና ከተማሪው ጋር ተቃቅሮ ሆድና ጀርባ እንደሆነ ጠቋሚዎቹ አስታውቀው በብሔር የማሰባሰቡ እንቅስቃሴ ከተማሪው ህሊና ውስጥ የኢትዮጲያዊነት ስሜትን ለማጥፋት የታቀደ መሆኑና ለኮንግረሱ የ67000 ብር በጀት ተጠይቆ የተፈቀደውም የዩኒቨርሲቲውን አስተዳደር በተማሪው መማክርት ላይ ተፅዕኖውን ለማጠናከር፣ ከአስተዳደሩ ጋር የፈጠረውን ትስስርም ለማጎልበት መሆኑን አስገንዝበዋል።</p>
<p>የጦቢያ ዝግጅት ክፍል የከፍተኛ ትምህርት ክፍያውንና በዩኒቨርሲቲው ውስጥ የሚታየውን አጠቃላይ ሁኔታ በሚመለከት ለፕሬዘዳንቱ ጽ/ቤት ጥያቄዎችን ካቀረበ ከሦስት ወር በላይ ሲሆን "መዋቅራዊ ለውጥ እየተደረገ ነውና ጠብቁን" በማለት ጥያቄዎቹ እስካሁን መልስ አላገኙም።</p>

<p class="align-center"><a href="/ENH/info/papers/Tobiya/Tobiya.sera.html">አራተኛ ዓመት ቁጥር 35 ነሐሴ 22 ቀን 1989</a></p>


</body>
</html>	
