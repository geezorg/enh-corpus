<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አረንጓዴው ጐርፍ እየነጠፈ ነው-ብቸኛው ጀግና በለስ ከቀናቸው ኬንያውያን ጋር ግብ ግብ ገጥሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">አረንጓዴው ጐርፍ እየነጠፈ ነው-ብቸኛው ጀግና በለስ ከቀናቸው ኬንያውያን ጋር ግብ ግብ ገጥሟል</h1>


<p>ጀግናው አትሌት ሻምበል አበበ በቂላ በሮም ኦሊምፒክ ድል ከተቀዳጀበት ጀምሮ የኢትዮጵያውያን መታወቂያ የሆነው የአትሌቲክስ ስፖርት እየተዳከመ አረንጓዴው ጐርፍ በመንጠፍ ላይ በሚገኝበት በአሁኑ ወቅት ብቸኛው ጀግና ኃይሌ ገብረ ሥላሴ በለስ ከቀናቸው ከኬንያ አትሌቶች ጋር ግብ ግብ ገጥሟል።</p>

<p>የኢትዮጵያ እንቁ ልጅ ባለፈው ማክሰኞ በጀርመን ኮለን ከተማ ባካሄደው የ5,000 ሜትር ውድድር በ12 ደቂቃ ከ55.4 ሰኮንድ በመጨረስ አንደኛ ሆኗል። በዚህ ውድድር ዳንኤል ኮመን ባይወዳደርም አራት ኬኒያውያኖች ኃይሌን ተፈታትነውታል። ከነዚሁ ኬኒያውያኖች ፖል ኮችና ቶም ኒያርክ ሁለተኛና ሦስተኛ ሆነዋል። ይህንኑ ውድድር አስመልክቶ የሮይተር ዘጋቢ በሰጠው አስተያየት "ኃይሌ በጀርመን ዋና ከተማ ምን እንደሚያደርግ በትክክል ያውቃል። በ5,000 ሜትር ሩጫ ተወዳድሮ የተነጠቀውን ክብረወሰን ለማስመለስ ይሞክራል።" በማለት መናገሩ ይታወሳል። ወጣቱ ኮመንም የኃይሌም ኃያል አትሌትነት አልሸሸገም። በብራሰልስ ግራንፕሪ ውድድር በኃይሌ የተያዘውን ክብረወሰን ከተረከበ በኋላ "የኔን ሪኮርድ መውሰድ የሚችል ሰው ኃይሌ ብቻ ነው የሚሆነው። ይኼም ቢሆን አያሳስበኝም። አሁንም ገና ታዳጊ ወጣት ነኝ። ተጨማሪ ሪኮርዶችን ለመስበር በጣም ሰፊ ጊዜ አለኝ።" ብሏል።</p>

<p>በዚሁ ግራንፕሪ ውድድር ኃይሌ የ10,000 ሜትር ክብረወሰን ተነጥቋል። በ10,000 ሜትር የኃይሌን ክብረወሰን የነጠቀው ኬንያዊው ፖውል ቴርጋት ነው። የኬንያውያን ድል ይህ ብቻ አይደለም። በ5,000 ሜትር ቶማስ ኢታርክ በ10,000 ሜትር ፖውል ኮች የሁለተኛ ደረጃ ከማስመዝገባቸውም በላይ ኬንያውያን በወንዶች 800 ሜትር እና በ3,000 ሜትር መሰናክል የክብረወሰን ባለቤት ሆነዋል። ጀግናው አትሌት ባልተሳተፈበት ውድድር ሁለት ክብረወሰኖችን ቢነጠቅም በ3000 ሜትር ውድድር ድል ተቀዳጅቷል። ኃይሌ በዚህ ውድድር ድል የተቀዳጀው በ7 ደቂቃ ከ26.02 ሴኮንድ በመጨረስ ነው።</p>

<p>በአሁኑ ወቅት "አንድ ለናቱ" የሚል ቅጽል ስም የተሰጠው የኢትዮጱያ እንቁ ልጅ ከጦቢያ ጋዜጣ ጋር ባደረገው ቃለ ምልልስ የክብረወሰንን መነጣጠቅ አስመልክቶ በሰጠው አስታያየት "ትግል ላይ ነው ያለሁት። በአትሌቲክስም ሆነ በሌላው አንዴ ክብረወሰን ትሰብራለህ ሌላ ጊዜ ይሰበርብሃል። የአትሌቲክስ ውድድር የትግል ሂደት ዓይነት ስለሆነ በዚሁ ሁኔታ ነው የምንቀጥለው። አቅሜ እስከፈቀደ ድረስ ክብረወሰን ተሰብሮብኛል ብዬ እግሬን ሰብስቤ አልቀመጥም። እስከቻልኩ ድረስ ትግሌን በመቀጠል ድሉን ለማስመለስ ጥረት አደርጋለሁ" ብሏል። እንዳለውም በትግል ላይ ይገኛል።</p>


<p class="align-center"><a href="/ENH/info/papers/Tobiya/Tobiya.sera.html">ከጦቢያ አራተኛ ዓመት ቁጥር 35 ነሐሴ 22 ቀን 1989</a></p>


</body>
</html>	
