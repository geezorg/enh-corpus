<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርእሰ አንቀጽ በዳኝነት ሥላቅና ፌዝ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">
 ርዕሰ አንቀጽ<br/> 
 በዳኝነት ሥላቅና ፌዝ
</h1>



<p>የሕግ ሰዎች እንደሚነግሩን በየትም አገር፣ የዴሞክራሲ መንበር የተዘረጋባቸውና ከቶውንም መቀመጫውም ናቸው በሚባሉ አገሮች ዳኝነት ብርቅ ናት። ዜጋው፣ ቢበደል፣ ከሕግና ሥርዓት ውጭ መብቱ ቢወሰድበት የሚሄደው ወደዳኝነት ሥርዓት ነው። በርግጥ ፍርድ ሁሉ ፍትሐዊ ተብሎ አይጠቀስም። ምክንያቱም ፍትሕ ትክክለኛ ዳኝነት ሲሆን ፍርድ ግን በቀረበ ማስረጃ መሠረት የሚሰጥ ውሳኔ ማለት ነው። ስለሆነም የሚሰጥ ፍርድ የባለሥልጣንና የገዥው ፓርቲ ተጽእኖ የሚያንገላታው ወይም በአፈ ጮማ ጠበቃ የተድበሰበሰ ማስረጃ ሐቁን የሸፈነው ይሆናል። ወዲህም በየትም አምባገነን ሥርዓት ውስጥ የሚዘረጋ የዳኝነት ፍርድ ቤት ከፖለቲካው ተጽዕኖ ነፃ ነው ማለት አይቻልም። የመንግሥት ሽታ የሚሸትበትና የፖለቲካ ዓላማን ለማስፈጸም ሲባል የሚሰጥ ውሳኔ መለመድና መብዛት አንድ ሕዝብ እምነቱን በሙሉ በሕግ ልዕልና ላይ እንዳይጥል ያደርገዋል። በአሁኑ ወቅት በዳኝነት ላይ ያለውን የሕዝብ አመለካከት ያጤኑአል።</p>

<p>አቶ መለስ ዜናዊ ከዚህ በፊት እንደመሰከሩት በዚህ አገር ብዙዎች የፍትሕ አስተናባሪዎች ፍትሕ ይቸበችባሉ። የቀድሞው የፍትሕ ሚኒስትር (በመሠረቱ የፍርድ ሚኒስትር) እንዳሉት ይህ ዘመን የፍትሕ ወርቃማ ዘመን ሊሆን አይችልም። ይልቁንም አቶ መለስ ሊያረጋግጡልን እንደ ወደዱት «ፍትሕ የተረገጠበትና ማላገጫ» የሆነበት ጊዜ ነው። በምክንያቶች ድርደራ በኩል ጥቂት ነጥቦችን ብቻ ማንሣት መልሱን ይሰጥ ይሆናል። አንደኛ ችሎታ፣ ብቃትና ልምድ የነበራቸው የሕግ ሰዎች ተጠራርገው ወጥተዋል። ሁለተኛ ከመንግሥት ጋር መወዳጀትን፣ ባሮሜትሩን እየለኩ መፍረድን እንደ ሙያ የያዙ ወገኖች የፍትሕ ማስተናበሩን ሰፈሩበት። ሦስተኛ በሕሊናና በሕግ መሥራት አለ ብሎ በሙሉ አፍ መናገር ይከብዳል። ሁሉም እንደ ሌላው ደካማ ዜጋ መጦሪያውን ማሰብ ይዟል። ዝርዝሩን በዚህ መልክ ማስፋት ይቻላል። በእኛ እምነት አንዱ ዋና ምክንያት ሥርዓቱ ጥራትና ንጽሕና ስለሌለው ፍትሕን ማሰብ ራሱ ስሕተተኛ ያደርጋል። ሁሉ ነገር የተናጋው ከመሠረቱ ነውና!</p>

<p>ለመንግሥትና መንግሥትን ከሚነዳው ፓርቲ ልሳናት እንደምናነብበው በፍትሕ አስተናባሪ ዋነኛ አካላት መሪዎችም መካከል ትርምስና አለመግባባት አለ። አንዱ ሹመኛ የተሾሙበትን መንበር ዘመድ በዘመድ እንዳደረጉት ደግሞ ከሌላ እትም የተገኘው ዜና ያረጋግጣል። እርግጥ እንዲህ ተደርጐ ከሆነ ይኸ ራሱ አንድ ሌላ በፍትሕ የመቀለድ ተግባር ነው። ስለዚህ አሁንም በፍትሕ ሰፈር ከፍተኛ ንቅዘት እንዳለ አያከራክርም። አቶ መለስ ያሉት ሁሉ ትክክለኛ ሲሆን በእነዚህ ችሎቶችና ዳኞች የተፈረዱ ፍርዶች ፍትሐዊነት እንደማይኖርባቸውም ሊሰመርበት ይገባል። በተለይም የሕሊና እሥረኞች እየተባሉ የሚጠቀሱትን የፖለቲካ ተቃዋሚ ቡድኖች መሪዎች የእነዚህ ግለሰቦች ፍርድ ሰለባዎች አድርጐ ለማየት የሚቻል ይመስለኛል።</p>

<p>የሕግ ሰዎች «የዘገየ ዳኝነት የተነፈገ ፍትሕ ነው» ይላሉ። ላለፉት ስድስት ዓመታት ክስ ሳይመሰረትባቸው፣ ክሱ ቢመሠረትም በሰበብ ባስባቡ እየተጓተተ ሰዎች ሳይፈረድባቸው በእስር እየማቀቁ ናቸው። የአማራው ክልል ተብሎ ክርስትና በተነሳው የአገራችን አካባቢ የቀይ ሽብር ተዋናይ ናቸው ተብለው የተጠረጠሩ ጉዳያቸው መታዬት የሚጀምረው ከስድስት ዓመት በኋላ በ1990 ነው። እነዚህ ሰዎች ጉዳያቸው በፍርድ ቤት ታይቶ ጥፋተኛ ሆነው ባይገኙ «በነፃ ተሰናብተዋል» ሊባሉ ነው።</p>

<p>ባለፉት ስድስት ዓመታት ለአንዱ ክልል ትምህርት ቤቶች በየደረጃው፣ የጤና ተቋማት፣ መንገዶች፣ ፋብሪካዎች ወዘተ ሲታቀዱለትና ሲሠሩለት ያልታደለው (ያልታገለው እንበል?) ደግሞ እሥር ቤት ተገጥግጦለታል። እስረኛ በእስረኛ ሆኗል። ስለዚህ የእሥረኛው ብዛት በትክክል አይታወቅ እንጂ ሺህ በሺህ ተብሎ ሊጠቃለል ይችላል። ይኸ ሁሉ በዚህ አገር የፍትሕ ርቀት፣ የእኩልነት መጥፋት በየቀኑ እየባሰበት ለመሄዱ ማረጋገጫ ነው።</p>

<p>በዚህች አገር የፍርድ ሥራ አካሄድ በራሱ አሳዛኝና አነጋጋሪ እየሆነ በወያኔ ኢሓዴግ በኩል ለካናዳ፣ ለዩናይትድ እስቴትስ፣ ለአንዳንድ የአፍሪካና የአውሮፓ አገሮች ጥያቄ መቅረቡ ታውቆአል። ጥያቄው በእነዚህ አገሮች በፖለቲካ ጥገኝነት፣ ዜግነት በማግኘትና በሥራ ሳቢያ የሚገኙ ቀድሞ ከደርግ ጋር የሠሩ በወንጀለኛነት የሚጠረጠሩ ሰዎች አሉና እጃቸው ይሰጠን የሚል ነው። እስካሁን በጥርጣሬ የታሰሩት ምን ፍትሕ አገኙ? ፍርድ ቤት ቀርበው ለማሟገት እንኳ ዕድል ያገኙት ስንት ናቸው?</p>

<p>ስለሆነም እነዚህ መንግሥታት በዚህ ጥያቄ መንሥዔነት እስካሁን ያለውን የፍትሕ መታጣት፣ የግለሰብ ዜጐችን መብት መረገጥ፣ የዘገየውን ዳኝነት፣ ወዘተ፣ ጉዳይ በምር ሊጠይቁ ይገባቸዋል። በሌላ በኩል ደግሞ ለፍትሕ መስፈን ከባድ ኃላፊነት የቆሙ እንደ ኢሰመጉ፣ የጠበቆች ማኅበር፣ የጋዜጠኞች ማኅበርና ሌሎች አግባብ ያላቸው ክፍሎች ለፍትሀዊ ሥርዓት መስፈንና ለተስተካከለ ዳኝነት ተቃዋሚ ኃይሎችም ትግላቸውን ማፋፋም አለባቸው። ይኸ ሕዝብ ከእንግዲህ ወዲህ በፍትሕና በዳኝነት ላይ ስላቅና ፌዝ ይዞ ለሚቀርብ መንግሥት መመቸት አይገባውም።</p>


</body>
</html>
