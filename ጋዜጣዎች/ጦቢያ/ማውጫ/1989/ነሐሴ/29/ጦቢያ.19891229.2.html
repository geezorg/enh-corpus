<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትግራዋዮች ወደ ብሔራዊ ትግሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ትግራዋዮች ወደ ብሔራዊ ትግሉ</h1>


<p>የአቶ ኢሳይያስ በሥልጣን መቀጠል አነጋጋሪ ሆኖአል - የጠባቦች ፖለቲካ እየከሰረ ነው</p>

<p>ከ1983 ወዲህ በአጠቃላይ የአፍሪካ ቀንድን በተለይም የኢትዮጵያን ገጽታ በእጅጉ የለወጠው የ30 ዓመቱ የኤርትራ ሽምቅ ውጊያ እንቅስቃሴ ለኤርትራ ነፃነትን ያስገኘ መስሎ ቢታይም የእንቅስቃሴው «ዋና መሀንዲስ» የሆኑት ፕሬዚዳንት ኢሳይያስ አፈወርቂ ከዕለት ወደ ዕለት አምባገነናዊ አመራር እያስፈኑ በመምጣታቸውና በአካባቢው የተሰጣቸውን ተልዕኮ በቅጡ ለመወጣት ባለመቻላቸው በሥልጣን ላይ የመቆየታቸው ጉዳይ አነጋጋሪ እየሆነ መምጣቱን ለማወቅ ተችሏል።</p>

<p>የኤርትራ የመገንጠል ትግል የጀመረበት 36ኛ ዓመት ሰሞኑን ተከብሯል። የኤርትራንና የአካባቢዋን ወቅታዊ ሁኔታ በተመለከተ የአካባቢውን ፖለቲካ የሚከታተለው ሪፖርተራችን የሚከተለውን አጠናቅሯል።</p>

<p>ኤርትራ ባለፉት ስድስት ዓመታት የራስዋን መንግሥት መምራት ብትጀምርም ኢፒኤል (ኤጵልፍወይም ሻዕቢያ) የሚለውን የሽምቅ ተዋጊውን አካል ወደ «ሕዝባዊ ግንባር ለዴሞክራሲና ፍትሕ «ሞቌበቫቆሶብ ላብቌቋቨ ላቌብ ሆሾቈቌሻብሶሻቱ ሶቋሽ ሓቫቦቫቃሻሾ ሞላሆሓ) በመለወጥ ሥልጣንን ከማደላደል በስተቀር የብዙሃን ፓርቲ ሥርዓትን ለማምጣት እንዳልተፈለገ አረብ ኒውስ የተባለው ጋዜጣ በቅርቡ ዘግቧል።</p>

<p>ጋዜጣው እንዳብራራው ሕገ - መንግሥቱ በ522 አባላት ጸደቀ ቢባልም ብሔራዊ ሸንጐው ለገዥው ፓርቲ ሥልጣን ከመስጠትና ብቸኛው የፖለቲካ ፓርቲ አድርጐ ከማወቅ ባሻገር የመድበለ ፓርቲን አሠራርና የሌሎች ፓርቲዎችን ሕልውና ከቁም ነገር አልቆጠረውም። አንዳንድ የኤርትራ ተወላጆች ሕገ መንግሥቱ ለሌሎች ፓርቲዎች መፈጠር በር ከፍቶአል ቢሉም በቅርብ ዘመናት ውስጥ ይኸ የማይቻል መሆኑን ጋዜጣው ትዝብቱን አስፍሮአል። ባለፈው ግንቦት ወር ላይ የተከበረውን የነፃነት ቀን መነሻ በማድረግ ኢሳይያስ ስለ ሕገ - መንግሥቱ መረቀቅ ብዙ የውዳሴ ቃላት ቢናገሩም በዚያው ንግግር ደግሞ ከሕገ - መንግሥቱ ሕዝቡ ብዙ እንዳይጠብቅ አሳስበዋል።</p>

<p>የገዥው ፓርቲ አመራር አባላት እንደተናገሩትም «የብዙሃን ፓርቲ አሠራር በአፍሪካ ውስጥ ውጤት ስላላመጣ ድርጅታቸው ለአገሪቱ የፖለቲካ ሕይወት እንደ ጃንጥላ ሆኖ ያገለግላል። የውጭ ግንኙነት ኃላፊ የሆኑት ሚስተር የማነ ገብረአብ ለጋዜጣው እንደገለጡት «ሕገ - መንግሥቱ ለፖርቲዎች መፈጠር መብት ቢሰጥም የመድብለ ፓርቲ ሥርዓት ትክክለኛው የፖለቲካ መልስ አይሆንም።»</p>

<p>ተቃዋሚ ኃይሎች እንደሚሉት የፕሬዚዳንት ኢሳይያስ መንግሥት ወደ አንድ ፓርቲ አገዛዝ በመንሸራተት አምባገነንነትን፣ የኢኮኖሚ ውድቀትንና ማኀበራዊ ቀውስን እያመቻቸ ነው። ኤርትራውያኑንም ረዥሙ የአፍሪካ ጦርነት ካቆመ በኋላ የታየው ያ ሁሉ ሰርግና ምላሽ በዚህ መልክ ማለቁ እያሳሰባቸው ነው።</p>

<p>አገሪቱ የኢኮኖሚ ችግር እየደረሰባት፣ እየባሰበት የመጣው የመኖሪያ ቤት ችግርና ሥራ አጥነት፣ የቀድሞ ታጋዮችን ወደ ልዩ ልዩ ቦታ ለማካተት ያለው ችግር፣ ወዘተ፣ የኢሳይያስን መንግሥት ወጥሮ መያዙን ጋዜጣው አጋልጦአል። የአሥመራው መንግሥት «በራስ መተማመን» የሚል ፍልስፍና ቢያራምድም በኢኮኖሚ ትንሣዔ በኩል አንዳችም ውጤት አለማስገኘቱን፣ ለኢንቬስትመንት የሚመች ሁኔታ አለመፍጠሩና ኤርትራ የረባ የውጭ ርዳታ ለማግኘት እንዳልቻለች የገንዘብ ሚኒስትሩ ሚስተር ገብረሥላሴ ዮሴፍ መግለጣቸውን ጋዜጣው አስምሮበታል።</p>

<p>የወቅቱ የኤርትራ ገዥዎች ፍላጐት ይህ ይሁን እንጂ የአቶ ኢሳይያስ አፈወርቅ ስልጣን ላይ የመቆየት ጉዳይ አጠያያቂ እየሆነ መምጣቱን የአካባቢው ሁኔታዎች በግልጽ ያመለክታሉ። ከአሁን በፊት ለአቶ ኢሳይያስ የስልጣን እርከን መደላደል ከፍተኛ ሚና የነበራት አሜሪካ ሀሳቧን የሚያስለውጡ ሁኔታዎች እየተከሰቱ መሆኑንና እርሳቸውን በሌላ ሰው የመተካት ፍላጐት እያደረባት መምጣቱ በስፋት እየተነገረ ነው።</p>

<p>እንደፖለቲካ ተንታኞቹ አመለካከት አሜሪካኖች በአቶ ኢሳይያስ ላይ የነበራቸው እምነት ተዳክሞ አማራጭ እስከመፈለግ የደረሱባቸው ምክንያቶች በርካታ ሲሆኑ ዋናው ግን የሱዳንን መንግሥት ከስልጣን የማስወገድ ተልእኮአቸውን ተግባራዊ አለማድረጋቸው ነው። በአሁኑ ጊዜ የሱዳን መንግሥት አሜሪካና አቶ ኢሳይያስ በፈለጉት ፍጥነት ሊወገድ ካለመቻሉም በላይ ችግሩን ብዙ የአፍሪካ አገሮች እየተሳተፉበት ስለሆነ በሰላማዊ መንገድ ሊፈታ ይችላል የሚል ግምት አሳድሯል።</p>

<p>አቶ ኢሳይያስ የሱዳኑን ጉዳይ ሲረከቡ የገቡት ቃል የሱዳንን መንግሥት በአጭር ጊዜ ውስጥ ማስወገድ ያልቻሉባቸው ምክንያቶች በርካታ ሲሆኑ ከእነዚህም መካከል አብዛኞቹ ተንታኞች የሚስማሙባቸው የሚከተሉት ምክንያቶች ናቸው።</p>


<ol>
 <li>የሱዳን ተቃዋሚ ኃይሎች በአሜሪካ የገንዘብ እርዳታና በሻዕቢያ አይዞህ ባይነት ከአስመራ በሬዲዮ ከሚያካሂዱት ፕሮፓጋንዳ በስተቀር ሕዝቡን አስተባብሮ ወታደራዊ ድል የማስመዝገብ አቅም አጥተዋል።</li>

 <li>የኤርትራ ሰራዊት በማዕረግና በጥቅም ምክንያት ከመከፋፈሉ ጋር በተያያዘ በሱዳን መንግሥት ላይ ወታደራዊ ዘመቻ ለመክፈት ያለው አቅምና ዝግጁነት ዝቅተኛ ነው።</li>

 <li>የኤርትራ ሕዝብ «...ሱዳን በችግር ግዜ መጠለያችን ስለሆነች በእርሷ ላይ ወረራ የምንከፍትባት ምክንያት የለም...» በሚል ተቃውሞውን እያጠናከረ መጥቷል። እንዲያውም የኤርትራ መንግሥት «በአቶ ኢሳይያስ ላይ የመግደል ሙከራ ተካሄደ» በሚል የሱዳንን መንግሥት ተጠያቂ በማድረግ የሕዝብ ድጋፍ ለማሰባሰብ በውስጥም በውጭም ያደረገው ጥረት ስለከሸፈበት።</li>

 <li>ኤርትራ ከየመን ጋር ያላት ውጥረት ሳይፈታ በሱዳን ላይ ይፋዊ ወረራ ማካሄዷና የየመኑም ያገረሻል የሚል ስጋት ማሳደሩ፣ እንዲሁም የሱዳን፣ የየመንና የኤርትራ ጉዳይ ከአሜሪካኖችና ከእስራኤሎች ጋር ተያይዞ የመላው አረብ ጉዳይ እየሆነ መምጣቱ የኤርትራ መንግሥት ስጋት ሆኖአል።</li>

 <li>ኢትዮጵያና ኤርትራ በሱዳን ጉዳይ ላይ ያላቸው አቋም አንድ ዓይነት ቢሆንም በአፈጻጸሙ ላይ መለያየታቸው ለአቶ ኢሳይያስ አሜሪካዊ ተልእኮ አፈጻጸም እንቅፋት ሳይሆን አልቀረም። ይኸውም አቶ መለስ ዜናዊ «የሱዳን መንግሥት የመሻሻል ለውጥ እያሳየ ስለሆነ እንደጀመረው ከቀጠለ ደግሞ የድሮ ግንኙነታችንን ለመመለስ እንችላለን» ማለታቸውና አቶ ኢሳይያስ ግን «የጀኔራል ዑመር አልበሽር መንግሥት በኃይል መወገድ አለበት» በሚለው አቋማቸው ፀንተዋል። እንዲያውም ባለፈው ሳምንት የውጭ ጉዳይ ሚኒስትራቸውን ወደ ኬንያ የላኩት የሱዳንን ችግር በሰላማዊ መንገድ ለመፍታት የሚደረገው ጥረት እንዳይሳካ ለማድረግ ነው የሚል ግምት አሳድሯል።</li>

 <li>የኤርትራ ተቃዋሚ ቡድኖች ሕዝቡን የማደራጀት አቅማቸውን እያጐለበቱ የጋራ ግንባር የመፍጠር ጥረታቸውን በማቀላጠፍ በአቶ ኢሳይያስ ሰራዊት ላይ የሚያካሂዱትን ወታደራዊ ጥቃቶች ማጠናከራቸውም ለአቶ ኢሳይያስ በሱዳን የአሜሪካ ተልእኮ አለመሳካት አንዱ ምክንያት ነው።</li>
</ol>


<p>ሌላው የአሜሪካ መንግሥት በአቶ ኢሳይያስ ላይ የነበረውን እምነት ያሟጠጠው ነበራቸው የሚባለው የሕዝብ ድጋፍ እየተመናመነ መሆኑ ነው። አንዳንድ ታዛቢዎች እንደሚሉት አቶ ኢሳይያስ የደጋው ክርስቲያን ሕዝብ ተወካይ ተብለው ተፈርጀዋል። ከዚህ ጋር በተያያዘ አሜሪካኖችን ያሳሰባቸው አቶ ኢሳይያስ ከነጻ ገበያና ከብዙሃን ፓርቲ አመራር ጋር በተያያዘ ቅንጣት እርምጃ አለመውሰዳቸው ነው። አሜሪካ አራምደዋለሁ የምትለው የሰባዊ መብት መከበር ጉዳይም በኤርትራ ክፉኛ እየተጣሰ መሆኑም ሌላው ለአቶ ኢሳይያስ በሌላ ሰው መተካት እንደምክንያት ተቆጥሯል። ከሁሉም በላይ ደግሞ የጀሆቫ ሃይማኖት አማኞች መባረርና በኤርትራ የስደተኞች ኮምሽን ጽ/ቤት መዘጋት ትኩረት ከሳቡት የአቶ ኢሳይያስ ጸረ - ዴሞክራሲ ድርጊቶ ጥቂቶቹ ናቸው።</p>

<p>እንደታዛቢዎቹ ግምት አሜሪካኖች አቶ ኢሳይያስን ለመተካት ወደ ሁለት አቅጣጫዎች ያነጣጥራሉ። አንዳንዶቹ ከዚያው ከሻዕቢያ ውስጥ የራሳቸውን ቡድን ለመፍጠር ይፈልጋሉ። በቅርቡ ከኢትዮጵያ በብልሹነት ተከሰው የተነሱት አምባሳደር ኃይለ መንቆሪዎስ ለተወሰነ ጊዜ ከስልጣን ከታገዱ በኋላ አሁን በኮንጎ የካቢላ አማካሪ ናቸው። አቶ ኢሳይያስ ወደ እስር ቤት ሊያወርዷቸው በመዘጋጀት ላይ እያሉ ወደ ኮንጎ ተልከው ያውም በአማካሪነት ደረጃ መመደባቸው የአሜሪካን እጅ እንዳለበት የሚገምቱ ብዙ ናቸው። አቶ ኃይለ በኮንጎ ቆይታቸው አሜሪካዊ የቤት ሥራ (ሖመ ዎርክ) እንደሚፈጽሙና አቶ ኢሳይያስ ከስልጣን የሚነሱበትን ሁኔታ እንደሚያመቻቹ ተገምቷል።</p>

<p>ሌላው የአሜሪካኖችን ትኩረት የሳበው የተቃዋሚዎች እንቅስቃሴ ነው። አሜሪካኖች ከ16 ዓመት በፊት ጀብሃን «የሶቭዬት ሕብረት ደጋፊ ነው» በሚል የሻዕቢያና ወያኔ የጋራ ግንባር እንዲዳከም ያደረጉ ቢሆንም አሁን ግን ድርጅቱ ካለው አንጻራዊ የሕዝብ ተደማጭነትና የወታደራዊ እንቅስቃሴ ጅምር አሜሪካኖች ትኩረት ሊሰጡት ይችላሉ የሚል ግምት አለ።</p>

<p>በአሁኑ ጊዜ ሱዳናዊ ተልእኮአቸውን ባለመፈጸማቸውና የነበራቸውን የኤርትራ ሕዝብ ድጋፍ ማጣታቸውን የተረዱት አቶ ኢሳይያስም መረጋጋት እንደማይታይባቸው ይነገራል። በዚህም ምክንያት በፓርቲያቸው ስብሰባ ላይ «ከእኔ የተሻለ ካገኛችሁ ሌላ ሰው መምረጥ ትችላላችሁ» እስከማለት መድረሳቸውን ውስጥ አዋቂዎች ይናገራሉ።</p>

<p>ይህ በእንዲህ እንዳለም የእስራኤል ባለሥልጣኖች አሜሪካንን እንዲማጸኑላቸው ለመጠየቅ ነው ተብሎ ባለፈው ነሐሴ 13/1989 በምስጢር ቴሌአቪቭ ደርሰው ተመልሰዋል። ወዲያውኑም አንድ የእስራኤል ሸንጐ አባል ነሐሴ 20/1989 አስመራ መጥተው በሁኔታው ከኤርትራ ውጭ ጉዳይ ሚኒስቴር ጋር መነጋገራቸው ታውቋል።</p>

<p>በትግራይ ድንበር በኩል ያለው ሁኔታም ለኢሳይያስ አፈወርቂ መንግሥት በትግሉ ወቅት እንደነበረው አስተማማኝ ደጀን አልሆነም። የትግራይ ሕዝብ ከጠንካራ ኢትዮጵያዊነቱ የተነሳ ከመካከሉ የወጡ ጥቂት ልጆች በሻዕቢያ ሰዎች ተደራጅተው በኢትዮጵያ ላይ መዝመታቸውንና ለአገሪቱ መከፋፈል ምክንያት መሆናቸውን አልወደደውም። በዚህ ምክንያት በወሰኖች አካባቢ የራሱን እርምጃ እየወሰደ ይገኛል። የክልሉ መንግሥትም የሕዝቡን ስሜት እየተከተለ ይመስላል።</p>

<p>ባለፈው ሰሞን የትግራይ ብሔራዊ ክልላዊ መንግሥት በወሰደው እርምጃ በትግራይ የሚኖሩ የኤርትራ ተወላጆች ያፈሩትን ንብረት ወደ ኤርትራ እንዳያሸጋግሩ ከልክሏል።</p>

<p>እነዚህ በትግራይ ምዕራባዊ ዞን ማለት በሽራሮ፤ በዓዲ ሃገራይ፤ በዓዲ አውዓላ፤ በዓዲ ነብሪ፣ በኢድ ዛግር ፍየል፣ በግ በጠቅላላ የቤት እንስሳትና ልዩ ልዩ የእህል ዓይነት ይዘው ወደ ኤርትራ እንዳይሸጋገሩ ተከልክለዋል። ክልከላው እየተጠናከረ የመጣው ከኤርትራ መገንጠል ወዲህ እንደሆነ ከስፍራው የደረሰን ዜና ያሰረዳል።</p>

<p>ዜናው አክሎ እንደገለጸው የኤርትራ ተወላጆች የተጠቀሱትን ንብረቶችና እንስሳት እንዳያሸጋግሩ ቢታገዱም ንብረታቸውን ሸጠው በገንዘብ መልክ ይዘው ለመውጣት ግን አልተከለከሉም። እነዚህ ሰዎች እየተወሰደባቸው ባለው ርምጃ ከትግራይ ወይም ከኤርትራ አንዱን ለመምረጥ የሚገደዱበት ቀን እንደደረሰ ነው ታዛቢዎች የሚገልጹት።</p>

<p>በተጠቀሱት አካባቢዎች የሚኖሩት ሰዎች በጦርነቱ ጊዜ ለሻዕቢያ በስጦታም ሆነ በግዥ እህል በማቅረብ ከፍተኛ እገዛ ያደረጉ ሲሆን የሰው ኃይል ምንጭም እንደነበሩ ተገልጿል። ከአካባቢው ነዋሪ ከ60 ከመቶ የማያንስ ብዛት ያላቸው እነዚሁ ኤርትራውያን ከሁለት ዓመት በፊት በኢትዮጵያ ደረጃ በተካሄደው የፌዴራልና የክልል ምክር ቤት አባላት ምርጫ ላይ መሳተፍ የለባቸውም በማለት የአካባቢው ተወላጆች ተቃውመው ነበር። ሕዝቡ እንዳይሳተፍ የተቃወመበት ምክንያት «..... ኤርትራዊነትን ተቀብለው በሪፈረንደም ጊዜ ድምጽ ሰጥተዋል...» በሚል ነው። ሆኖ ም የሕዝቡ አቋም ተቀባይነት በማጣቱ በክልሉ ምርጫ ተሳትፈዋል። አንዳንድ ታዛቢዎች እንደሚገምቱት ንብረት ወደ ኤርትራ እንዳይሸጋገር መከልከሉን አስመልክቶ የኤርትራ መንግሥት ምንም ያለው ነገር ያለመኖሩን ነው። ይህ አካባቢ በኤርትራና በትግራይ የድንበር ውዝግብ ከሚታይባቸው ቦታዎች አንዱ የሆነና ወደ ትግራይ ይካለላል ተብሎ የሚገመት ክፍል መሆኑ ይታወቃል።</p>

<p>ይህ በእንዲህ እንዳለ በጥቂት ጠባብ ብሔርተኞች የተጀመረው አንድ ክልልን በኢኮኖሚ፣ በፖለቲካና በባህል አጐልብቶ የማውጣት እንቅስቃሴ በራሳቸው በትግርኛ ተናጋሪዎች ሳይቀር ከፍተኛ ተቃውሞ እየገጠመው ይገኛል።</p>

<p>ባለፉት ሳምንታት የወያኔ ኢሓዴግ ከፍተኛ ካድሬዎች በአሜሪካ ዋና ዋና ከተሞች እየተዘዋወሩ ኢትዮጵያውያንን ለማነጋገር ያደረጉት ሙከራ ሁሉ ከተሰናከለ በኋላ ለአዲስ ዓመት መግቢያ በዓል «የትግራይ ሰርከስ ቡድን» በዋሽንግተን ዲሲ ከተማ ትሪት እንዲያሳይ የወጣውም ፕሮግራም ከፍተኛ ተቃውሞ ደርሶበታል።</p>

<p>በከተማው የሚኖሩ ኢትዮጵያውያን «የትግራይ ሰርከስ ቡድን» የተባለውን ይህን ጓድ የተቃወሙት በአንድ በኩል ቀደም ሲል እዚህ የቆየውን የካድሬዎች ልዑካን ቡድን ተልእኮ ለማሟላት የመጣነው በሚል፣ በሁለተኛ ደረጃ ደግሞ ወያኔ ኢሓዴግ የሚከተለውን የጐሣ ፖለቲካ አሜሪካ ድረስ ለማሰራጨት የተላኩ ናቸው በሚል እንደሆነ ገልጠዋል። ከዚህም በተጨማሪ የሰርከሱ ቡድን በደርግ ጊዜ የተቋቋመና «የኢትዮጵያ ሰርከስ ቡድን» ይባል የነበረ አሁን ግን ስሙን «የትግራይ ሰርከስ» በማለት የጠባብነት አቋም የተወሰደበት ነው በማለት በዚያ የሚኖሩ ትግርኛ ተናጋሪዎች ጭምር የተቃወሙት መሆናቸውን ገልጠዋል።</p>

<p>ባለፈው እሑድ በዲስትሪክት ኦፍ ኮለምቢያና አካባቢዋ በሚደመጡ ራዲዮ ጣቢያዎች እንደተረጋገጠው የትግራይ ሰርከስ ትሪቶች በየከተማው እንዳይታዩ ሁሉም ዜጋ ይታገል ዘንድ ጥሪ ቀርቦአል።</p>

<p>ይህ በዚህ እንዳለ የኢሓዴግ መሪ ካድሬ የሆኑት አቶ ዓለምሰገድ ገብረ አምላክ ባለፈው ሳምንት ሰላሣ ትግርኛ ተናጋሪና ለኢሓዴግ ፖለቲካ ድጋፍ የሚሰጡ ግለሰቦችን በኢትዮጵያ ኤምባሲ ሰብስበው ማነጋገራቸው ሲገለጥ አንዳንዶቹ ተጋባዦች ባለፉት ሳምንታት የተፈጸመው እንካስላንቲያ እንዳሳዘናቸውና የመንግሥት ልዑካን ከሕዝብ ጋር ግብግብ መግጠምና ወደ ትልቅ አለመግባባት የሚያመራ መንገድ መክፈት አይገባቸው እንደነበረ ማሳሰባቸው ነገራል።</p>

<p>ቀደም ሲል በዋሽንግተን ስብሰባ ከአምባሳደር ብርሃነ ገብረ ክርስቶስ «ቢያስፈልግ በጉልበት መጠቀም ይችላል» የሚል ጥቅሻ እንደተሰጡ ከፉኛ የተደበደቡት ሁለት ኢትዮጵያውያን አቶ አረጋዊ በረሄ የመሠረቱት ድርጅት አባል የሆኑት አቶ መኰንንና የሞአ አንበሳ ዋና ጸሐፊ አቶ አበበ ተስፋ ገብረ ሥላሴ እያገገሙ ሲሆን አምባሳደሩን ለመክሰስ እየሞከሩ ነው። አቶ ብርሃነ በዲፕሎማቲክ መድን (ኢሚዩኒቲ) ምን ያህል ሊቀሙ እንደሚችሉ አልታወቀም። በሌላ በኩል ደግሞ የአሜሪካ ስቴት ዲፓርትሜንት የዴስክ ኃላፊ የሆኑት ጆን ካሲዲ ኢትዮጵያውያኑን በማውገዛቸው ከፍተኛ ጣልቃ ገብነትና የዲፕሎማቲክ ሥነ ሥርዓት ያልተከተለ መግለጫ አውጥተዋል በማለት እዚህ ዋሽንግተን ዲሲና በቦስተን የሚገኙ ኢትዮጵያውያን አቤቱታ አቅርበዋል።</p>

<p>በሌላ በኩል ደግሞ ወያኔ ኢሓዴግ ከቅርብ ወራት ወዲህ የጀመረው የፖለቲካ ዘመቻ (ኦፌንሲቭ) ዓላማ ብዙውን በውጭ ነዋሪ ኢትዮጵያዊ እያነጋገረ ነው። ከአገር ቤት የሚመነጨው ዜና ለብዙዎች ተንታኞች መነሻ እንደመሆኑና በትጥቅ ትግል ውስጥ ገብተዋል የሚባሉት ወገኖች እዚህም መሠረት ስላላቸው የእነ አቶ ዳዊት፣ አቶ ዓለምሰገድና ጓደኞቻቸው እንቅስቃሴ ዓላማ በአገር ውስጥ የተፈጠረውን ውጥረት ማርገቢያ ስልት አድርገው ያዩታል። ውጥረቱ በዓለም አቀፍ ደረጃም የተከሰተና ከአንዳንድ የአውሮፓ አገሮች ጋር የሚያካርር ሁኔታ መኖሩ፣ ወዲህም በዋነኞቹ የገዥው ቡድን አባላት መካከልም አለመጣጣምና እየበሰለ የመጣው ቅራኔ ችግር እያስከተለ በመሄዱ በአውሮፓና በአሜሪካ የፖለቲካ ዘመቻ ማካሄድ አንድ አብነት ይሆናል ተብሎ ስለ ተገመተ መሆኑን ያሰምሩበታል።</p>

<p>ይልቁንም ወደ ትጥቅ ትግል አምርተዋል የተባሉትን ወገኖችን አመኔታ ለማሳጣት፣ በኢትዮጵያ ሰላም ሰፍኖ ሁሉም ዜጋ ደልቶት፣ በልማት ሥራ ላይ እየተትኰረኰረ እንደሚገኝ፣ የጦርነት ወሬም ፍጹም ቅጥፈት መሆኑን ለማሳመን መሆኑ ይገለጣል። ዳሩ ግን ሙከራው ሁሉ አለመሳካቱ የገዥውን ወገን ወደ አጉል እልህና ፍጥጫ መውሰዱ ብዙዎችን አሳዝኖአል።</p>

<p>የኢትዮጵያ ሁኔታ ከቁጥጥር ውጭ ከመሆኑ በፊት መርማሪ ቡድን እንዲላክ ተጠየቀ</p>

<p>የኢትዮጵያ ሰባዊ መብት ጉባዔ (ኢሠመጉ) ሊቀመንበር ፕሮፌሰር መስፍን ወልደማርያም ኢሠመጉ አባል በሆነበት የዘሮችና የሕዝቦች ወንድማማችነትና ኀብረት ዓለም አቀፍ ንቅናቄ ጥላ ሥር ለሚገኘው በጄኔቭ የተባበሩት መንግሥታት የሰባዊ መብቶች ንዑስ ኮሚሽን ስብሰባ ላይ ባደረጉት ንግግር የኢትዮጵያ ሁኔታ ከቁጥጥር ውጭ ከመሆኑ በፊት ኮሚሽኑ ሁኔታውን የሚመረምር ልዩ ዘጋቢ እንዲመድብ ጠየቁ።</p>

<p>ፕሮፌሰር መስፍን የዘሮችና የሕዝቦች ወንድማማችነትና ኀብረት ዓለም አቀፍ ንቅናቄ ንዑስ ኮሚሽኑ በኢትዮጵያ የፍትህ አስተዳደርና የሰባዊ መብቶች ላይ ትኩረት እንዲሰጥ እንደሚፈልግ ገልፀዋል።</p>

<p>ፕሮፌሰሩ ዓለም አቀፍ ድርጅቶች፣ የሰባዊ መብት ባለሙያዎች (ኤክስፐርቶች)፣ የመንግሥታት ተወካዮች በተሳተፉበት በዚሁ የንዑስ ኮሚሽኑ የጄኔቫ ጉባዔ ላይ ባቀረቡት ሪፖርት በኢትዮጵያ የሕግ የበላይነት አለመኖሩን የፍትህ ሥርዓቱ ጨርሶ መውደቁን፣ ጠቅላይ ሚኒስትሩ ዳኞችንና ሕግ አስከባሪዎችን ሳይቀር የሕግ ባለሙያዎች በሙሉ ሌቦችና ወስላቶች ናቸው በማለት በአደባባይ በመስደብና በመንቀፍ ከሥራ እንዲባረሩ ማድረጋቸውን አብራርተዋል።</p>

<p>ጠቅላይ ሚኒስትሩ በሚገባ ለሰለጠኑትና ከፍተኛ ልምድ ላላቸው ዳኞችና የሕግ አስከባሪዎች መባረርና በምትካቸው አነስተኛ ዕውቀት ያላቸው እንዲተኩ በማድረጋቸው ኃላፊነት እንዳለባቸው አስረድተዋል። ፕሮፌሰር መስፍን ከዚሁ ጋር አያይዘው የፍትህ ሥርዓቱ የፖሊሶች በዘዴና በተደጋጋሚ ጊዜ የችሎት ትዕዛዝ ያለመቀበልም እንቅፋት እንዳለበት ጠቅሰው፣ ከአቶ አሰፋ ማሩ ግድያ አንስቶ በአገሪቱ በተለይ አዲስ አበባ ውስጥ በዜጎች ላይ የሚፈፀመውን ግፍና በደል በዝርዝር ገልጸዋል።</p>

<p>ኤርትራ ከሱዳን ጋር በተካሄደው ጦርነት ለሞቱት ወታደሮች ቤተሰቦች መርዶ እየነገረች ነው</p>

<p>ኤርትራ ከሱዳን ጋር የነበራትን ዲፕሎማሲያዊ ግንኙነት ከማቋረጥዋም ባሻገር ከተቃዋሚዎች ጐን ተሰልፋ የጄኔራል ዑመር አልበሽርን መንግሥት ለማስገልበጥ እየተዋጋች ነው። የኤርትራው መሪ ሱዳንን ስለመውጋታቸው በተደጋጋሚ ቢያስተባብሉም በጦርነቱ የሞቱትን ግን ለመደበቅ አልቻሉም። የኤርትራ መከላከያ ሚኒስቴር መስርያ ቤት በሟች ወታደሮች ቤተሰቦች ሲጠየቅ ቦታ ቀይረዋል፣ ኮርስ እየወሰዱ ነው፤ ወደ ውጭ ተልከዋል፣ ወዘተ፣ የሚሉ ምክንያቶች ሲሰጥ ቢቆይም አልተሳካለትም።</p>

<p>በዚህም ምክንያት ካለፈው 15 ቀናት ጀምሮ ምስጢሩ በሟቾች ጓደኞችና ቤተሰቦች እየወጣ ስለሆነ በግልጽ መነገር ተጀምሯል። የሚኒስቴር መ/ቤቱ በቅርቡ በሐዳስ ኤርትራ ጋዜጣ አማካኝነት «ከኤርትራ ነፃነት ወዲህ ልጆቻችሁ የሞቱባችሁ...» የሚል ማስታወቂያ አውጥቶ በለዛ ወደሚገኘው ጽ/ቤት እየሄዱ እንዲጠይቁ አሳስቧል። ጥሪው ለምን እንደሆነ በይፋ ባይገለጽም ልጆቻቸው ዬት? እና እንዴት? እንደሞቱ እንዳይናገሩ ለማስጠንቀቅና መጠነኛ ካሳ ለመስጠት ሳይሆን አይቀርም የሚል ግምት አለ።</p>

<p>የኤርትራ መንግሥት ከሱዳን ጋር በተካሄደው ጦርነት ምን ያህል ወታደሮች እንደሞቱበት ይፋ ባያደርግም የጦርነቱ ተካፋዮች ግን በሺዎች ይገምቱታል። ኤርትራን ለመገንጠል በተካሄደው ጦርነት ከሻዕቢያ ብቻ ከ65 ሺ በላይ ወጣቶች ማለቃቸው ሲታወቅ ብዙዎች ግን ይበልጣል የሚል አስተያየት አላቸው።</p>


</body>
</html>
