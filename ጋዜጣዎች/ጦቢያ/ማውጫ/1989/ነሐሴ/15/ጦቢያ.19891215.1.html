<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከድሬዳዋ 1ሺህ ሠራተኞች ተቀነሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከድሬዳዋ 1ሺህ ሠራተኞች ተቀነሱ</h1>


<p>በኢትዮጵያ ውስጥ ካሉት የጨርቃ ጨርቅ ፋብሪካዎች በአንጋፋነቱና በትልቅነቱ ከሚታወቀው የድሬዳዋ ጨርቃጨርቅ ፋብሪካ በመዋቅር ማስተካከያ ስም ከነሐሴ 1 ቀን 1989 ዓ.ም ጀምሮ ከ1ሺ በላይ ነባር ሠራተኞች ከሥራቸው በመፈናቀላቸው ከ5 ሺህ ከማያንሱ ቤተሰቦቻቸው ጋር ለከፍተኛ ችግር ተጋልጠዋል።</p>

<p>የፋብሪካው መዋቅር አጥኚ ኮሚቴ ባቀረበው ዝርዝር መሠረት ከ20 ዓመት በላይ ያገለገሉና ዕድሜያቸው 45 የደረሱ 840 ሠራተኞች በጡረታ እንዲገለሉ ሲወስን አዝማሚያው ያላማራቸውን ነገም ዕጣው ከዚህ የከፋ ሊሆን ይችላል ብለው የአመኑ 260 ነባር ሠራተኞች ደግሞ በገዛ ፈቃዳቸው ሥራቸውን ለመልቀቅ ባቀረቡት ማመልከቻ መሠረት የአገልግሎት ካሣቸው ተከፍሎአቸው ተሰናብተዋል።</p>

<p>ፋብሪካው የመዋቅር ማስተካከል ለምን እንዳስፈለገውና የሠራተኛ ቅነሳው ዓላማም ምን እንደሆነ ወደ አካባቢው ተጉዞ የነበረው ሪፖርተራችን ያነጋገራቸው ሰዎች የተለያየ አስተያየት ሰጥተዋል።</p>

<p>አንዳንዶቹ "ፋብሪካው ካለው ረጅም ዕድሜ አኳያ የማምረቻ መሣሪያዎቹ ያረጁ በመሆናቸው በአሁኑ ጊዜ የሚያመርታቸው ምርቶች የነፃ ገበያውን ተወዳድረው ትርፋማ ሊሆኑ ባለመቻላቸው መንግሥትም ለፋብሪካው ያደርግ የነበረውን ማካካሻ በመቋረጡ በኪሳራ እየተንቀሳቀሰ ነው። ስለዚህ ወደ 5ሺህ የሚጠጋውን ሠራተኛ እንዳለ ይዞ መቆየቱ ችግሩን ስለሚያባብሰው ቅነሳው አስፈላጊ ሆኖአል" የሚል አስተያየት ይሰጣሉ።</p>
<p>ሌሎች ደግሞ "ፋብሪካው የቆየ ዝናውና ትርፋማነቱ እንዲቀጥል ስለማይፈለግና በአንፃሩ በቅርቡ በአድዋ የተቋቋመው የአልመዳ ጨርቃጨርቅ ፋብሪካ የገበያ ውድድሩን በአሸናፊነት እንዲወጣ ለማድረግ ታስቦ የተወሰደ የማዳከም ርምጃ ነው።" ይላሉ። ለዚህም የሚሰጡት መረጃ ከድሬዳዋ ጨርቃጨርቅ ቁልፍ ቦታ ላይ ያሉ የቴክኒክ ባለሙያዎችንና ሱፐር ቫይዘሮችን በከፍተኛ ደመወዝ ወደዚያ ለመውሰድ ምልመላውና ቅስቀሳው መጧጧፉን ነው።</p>
<p>ቅነሳው በዚሁ ብቻ የሚያበቃ ሳይሆን ደረጃ በደረጃ ሌሎች 1400 ሰዎችንም የሚነካና ፋብሪካው ትርፋማ ሆነ እንዲቀጥል አለያም ለኢንቨስተር ለመሸጥ 2000 ሠራተኞችን ብቻ ይዞ የማምረት ሂደቱን እንዲያከናውን የተወሰነ መሆኑን ጉዳዩን በቅርብ የሚያውቁ ውስጥ አዋቂዎች ተናግረዋል።</p>
<p>ቅነሳው አሁን ከምንከተለው የነፃ ገበያ ኢኮኖሚ ሥርዓት ጋር አግባብነት ያለው ርምጃ መስሎ ቢታይም ሠራተኞቹ የሥነ ልቡና ዝግጅት ባለደረጉበት ፣ ባልና ሚስት በአንድ ጊዜ ከሥራ እንዲወገዱ ጭምር በማድረግ በእነርሱ ሥር የሚተዳደሩ 5ሺህ ያህል ቤተሰቦቻቸውን ጦም አዳሪናከሚቀጥለው ዓመትየትምህርት ገበታም አፈናቃይ በመሆኑ ሳምንቱ ድሬዳዋን የሀዘን ድባብ ጥሎባት ያለፈ ነበር።</p>
<p>በአገሪቱ ከሚገኙት የጨርቃ ጨርቅ ፋብሪካዎች በተለይ በአቡጀዲድና በካኪ ምርቱ እውቅና የነበረው የድሬዳዋ ጨርቃጨርቅ ፋብሪካ ከትርፍ ወደ ኪሳራ መሸጋገር የጀመረው በተለይ ካለፉት ሁለት ዓመታት ጥራቱን ያልጠበቀ የተበላሸ የጥጥ ምርት እንዲረከብ ተደርጎ ምርቱ በገበያ ተፈላጊነቱ እየቀነሰ ከሄደ ወዲህ መሆኑ ታውቋል።</p>
<p>የሠራተኛ ማኅበሩ በወቅቱ ግዢውን የፈፀሙ ክፍሎች ርምጃ እንዲወሰድባቸው ቢወተውትም ያንድ ሰሞን የመገናኛ ብዙሃን የአየር ጊዜ መሙያ ከመሆን ያለፈ ነገር ባለመኖሩ ለዛሬው የውድቀት አፋፍ መድረሱን ብዙዎቹ የችግሩ ሰለባ ሠራተኞች በቁጭት ይናገራሉ።</p>


<p class="align-center"><a href="/Tobiya/info/Tobiya.sera.html">ከጦቢያ አራተኛ ዓመት ቁጥር 34 ነሐሴ 15 ቀን 1989</a></p>


</body>
</html>	
