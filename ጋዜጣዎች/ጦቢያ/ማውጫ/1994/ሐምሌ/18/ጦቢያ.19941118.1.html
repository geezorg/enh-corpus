<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአገር አቀፍ ኮንፈረንሱ የመምህራን ጥያቄዎች ለስብሰባ መሪዎች ራስ ምታት ሆነዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአገር አቀፍ ኮንፈረንሱ የመምህራን ጥያቄዎች ለስብሰባ መሪዎች ራስ ምታት ሆነዋል</h2>


<p>ኢህአዴግ ሥልጣን ከያዘ ወዲህ ለመጀመሪያ ጊዜ በጠራው የምሁራን ስብሰባ በአገራዊ ጉዳዮች ላይ እየቀረቡ ያሉት ጥያቄዎች ስብሰባውን በመምራት ላይ ላሉት ባለሥልጣናት ራስ ምታት መሆናቸው ታውቋል።</p>

<p>መምህራን የዘመኑን ትምህርት ካጠናቀቁ በኋላ መንግሥት የእረፍት ጊዜአቸውን ተሻምቶ በጠራው ስብሰባ በሀገሪቱ ተጨባጭ ሁኔታዎች ላይ፣ በልማት፣ በትምህርትና በትምህርት ፖሊሲ፣ በመምህሩ መብትና በሙያ ማህበሩ አኳያ ለመወያየት ያስችለዋል የሚል አስተያየት ከባለሥልጣናት በኩል ተደጋግሞ ሲገለጥ መቆየቱ ይታወሳል። በመሆኑም መምህሩ "የትምህርት ፖሊሲውን አያውቅም። በስብሰባው ላይ በሚሰጡ የግንዛቤ ማስጨበጫ ዝግጅቶች አመለካከቱን ለመለወጥና የተሻለ ሥራ ለማከናወን የሚያስችለው ይሆናል" በማለት በቅርቡ የትምህርት ሚኒስትሯ ለመንግሥት ጋዜጠኞች በሰጡት መግለጫ ተናግረዋል።</p>

<p>ከሐምሌ ወር ሁለተኛ ሳምንት ጀምሮ እየተካሄደ ባለው ስብሰባ የሀገሪቱን ሁኔታ አስመልክቶ በተካሄደው ውይይት በተለይ ከኢሕአዴግ ወገን በሆኑ በየስብሰባዎቹ ከተነሱት ጥያቄዎች አንዱና ዋናው ነበር የተባለለት አንቀጽ 39 ጉዳይ ዛሬም እንደ መጀመሪያው ጊዜ ያጨቃጨቀ እንደነበር ከተለያዩ አካባቢዎች ያገኘናቸው መረጃዎች ይጠቁማሉ። አልፎ ተርፎም ክርክሩ ጦፎ ድምፅ እስከመስጠትና አንቀጹ ከሕገ መንግሥቱ ውስጥ ይሠረዝ እስከመባል የተደረሰበት የስብሰባ ቦታም እንዳለ ለማወቅ ተችሏል።</p>

<p>የፍትሕ ሁኔታን አስመልክቶ ደግሞ በአዲስ አበባ ዩኒቨርስቲ ተማሪዎች የመብት ጥያቄ ሳቢያ የተፈጠረውን ግጭት ትምህርት ሚኒስቴር በአስተዳደራዊ መንገድ ከመፍታት ይልቅ ከፍተኛ ቀውስ ውስጥ ከትቷል የሚሉና የመሳሰሉት ጥያቄዎች ጅማ ዩኒቨርስቲ የሚካሄደውን ስብሰባ ለሚመሩት ወ/ሮ ገነት በቀረበበት ወቅት "ብቃት የለሽም ካላችሁ ሥልጣኔን ለመልቀቅ ዝግጁ ነኝ" እንዳደረሳቸው ተጠቁሟል።</p>

<p>በወላይታ ዞን ኮሚሽነር ስምዖን መቻለ በሚመሩት ስብሰባም የከበዳቸውን ጥያቄ "በኋላ መልሱን ይዤ እመጣለሁ" በሚል ቅን ውስጣቸውን ለመምህሩ ከማሳየታቸውም በተጨማሪ "መንግሥት ተሳስቻለሁ፣ ድክመት አለብኝ እያለ ከመሃል ደግሞ ልክ ነው የሠራው እያላችሁ መምህራንንና መንግሥትን የምታራርቁ አቁሙ" በማለት ለአፍቃሬ ኢህአዴጋውያን አባታዊ ምክር መለገሳቸውን የአካባቢው ምንጮች አስታውቀዋል።</p>

<p>አፈ ጉባዔ ዶክተር ጴጥሮስ አላንጐ በሚመሩት በአዋሳ ስብሰባና በአንዳንድ ክልሎች መንግሥት እስካሁን የሠራቸውን ስህተቶች ለማረም መዘጋጀቱን የሚያመላክት የመለሳለስ ሁኔታ ቢታይም "በተለይ መምህራን በነፃነት የምትፈልጉትን ማህበር መምረጥ ትችላላችሁ፣ በስብሰባው መጨረሻ ላይም ተሰባስባችሁ በመወያየት ወስኑ" በተባለበት አካባቢ ለተገባው ቃል ምን ያህል አመቺ ሁኔታ እንደሚፈጠር መምህራን ከፍተኛ ጉጉት አሳድሮባቸዋል ይባላል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 18 ቀን 1994</a></p>

</body>
</html>	














