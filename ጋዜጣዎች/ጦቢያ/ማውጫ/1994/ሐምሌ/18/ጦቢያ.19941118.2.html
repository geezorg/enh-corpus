<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመሬት ባለቤትነትን በተመለከተ መንግስት ሕዝበ ውሳኔ ለማካሄድ የገባውን ቃል አላከበረም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመሬት ባለቤትነትን በተመለከተ መንግስት ሕዝበ ውሳኔ ለማካሄድ የገባውን ቃል አላከበረም</h2>


<p>ኢትዮጵያ በያዝነው የአውሮፓውያን ዓመት ባገኘችው አንፃራዊ ሰላምና የአየር ሁኔታውም በመሻሻሉ ካለፉት አስርት ዓመታት የተሻለ 6 ከመቶ የኢኮኖሚ እድገት ብታስመዘግብም 90 ከመቶ የሚሆነው ሕዝቧ የሚተዳደርበትና ከወጪ ንግዷ ግማሽ ያህሉን የሚሸፍነው ግብርና በአስተማማኝ ደረጃ ላይ ሊደርስ የሚችለው፣ ኢንቨስትመንት የሚያስፋፋው የገጠር መሬት ይዞታከመንግሥት ቁጥጥር ሥር ሲወጣና አርሶ አደሩ የመሬቱ ባለቤት ሲሆን ብቻ መሆኑን በተባበሩት መንግሥታት ድርጅት የአፍሪካ ኢኮኖሚክ ኮሚሽን አስታወቀ። </p>

<p>አዲስ አበባ የሚገኘው የመንግሥታቱ ድርጅት የኢኮኖሚክ ኮሚሽን ባለፈው ሣምንት ይፋ ባደረገው የአፍሪካ ዓመታዊ የኢኮኖሚ ሪፖርት እንደገለጠው ኢትዮጵያ የጀመረችው ግብርና መር የኢንዲስትሪ ልማት ስታርቴጂ ውጤታማ ሊሆን የሚችለው የመሬት ስሪቱና አስተዳደሩ ከመንግሥት ቁጥጥር ሥር ሲወጣ ብቻ መሆኑን አመልክቷል።</p>

<p>አሁን ባለው አሠራር ገበሬው በመሬቱ በነፃ የመጠቀም፣ በጊዜያዊነት ለሌላ ገበሬ የማከራየትና ለልጆቹ የማስተላለፍ መብት ቢኖረውም ለመሸጥ ወይም በዋስትና ለማስያዝ ስላልተፈቀደለት ዘወትር በስጋት እንደሚኖረው ሪፖርቱ ጠቁሞ ይህ የእኔነት ስሜት አለመኖሩ በግብርናው ምርታማነትና በአፈር ጥበቃና እንክብካቤ ላይ ከፍተኛ ተፅእኖ ማሳደሩን አስታውቋል።</p>

<p>ከደርግ ውድቀት በኋላ ሥልጣን ላይ የወጣው መንግሥት የመሬት ባለቤትነትን በተመለከተ አገር አቀፍ ሕዝበ ውሳኔ እንደሚያካሂድ ቃል ገብቶ የነበረ ቢሆንም ይህ ተግባራዊ ሳይሆን ቀርቶ በ1987 የፀደቀው ሕገ-መንግሥት መሬት በመንግሥት ቁጥጥር ሥር እንዳለ እንደሚቆይ መደንገጉን ሪፖርቱ አስታውሷል።</p>

<p>ሕገ-መንግሥትን ተከትለው አዲስ የተዋቀሩት ክልላዊ መንግሥታት በየክልላቸው ባወጡአቸው ሕግና መመሪያዎች በየአካባቢያቸው ያለውን መሬት የማስተዳደርና እንደገና የመደልደል ኃላፊነት ቢወስዱም በመሬት ሽንሸና ላይ የተከተሉት አሠራር ግን የፖለቲካ አመለካከትን ያዘለ በመሆኑ በአርሶ አደሩ ዘንድ ከፍተኛ ቅሬታ ማሳደሩን ሪፖርቱ አመልክቷል።</p>

<p>በአንዳንድ አካባቢዎች አርሶ አደሮች በፖለቲካ አመለካከታቸው ተመዝነው ይዞታቸውን እንዲያጡ የተደረጉበትና ሌሎች ደግሞ ተጨማሪ መሬት ያገኙበት ሁኔታ እንዳለ ያመለከተው ዘገባ ይህ የተዛባና ሚዛኑን የሳተ ድልድልና ሽንሸና በመሬት ላይ የታቀደ ኢንቨስትመንትን በማዳከም በተለይ ለምርታማነት ማደግ አስፈላጊ የሆኑት ግልአቶች በአግባቡ ጥቅም ላይ እንዳይውሉ ማነቆ መሆኑን አስረድቷል።</p>

<p>አሁን ያለው የመሬት ስሪት የቤተሰብ ይዞታን የተበጣጠሰ በማድረጉ የምግብ እጥረት እንዲከሰትና የተፈጥሮ አካባቢ እንዲራቆት ምክንያት መሆኑን የጠቀሰው ሪፖርት ይህ ሁኔታ በአስቸኳይ ካልተሻሻለ አገሪቱ ድህነትን ለመቀነስ በነደፈችው ስታራቴጂ ላይም አሉታዊ ተፅዕኖ እንደሚኖረው አስምሮበታል።</p>

<p>የከተማ የመሬት ይዞታውም ቢሆን ለመኖሪያ ቤት፣ ለኢንዱስትሪ፣ ለትምህርት፣ ለጤና፣ ለባህል ተቋማትና ለስፖርት ማዘውተሪያ ሥፍራዎች ግንባታ የሚውለው በሊዝ ኪራይ መሠረት እንደሆነ የተደነገገ መሆኑን ሪፖርቱ ጠቁሞ በተለይ በአዲስ አበባ የዋጋው ውድነት፣ የቢሮክራሲ ውጣ ውረዱ፣ ብድር ለማግኘት ያለው ውስብስብ አካሄድና የመሠረተ ልማት አውታሮች በተገቢው ሁኔታ አለመሟላት ኢንቨስትመንት የተፈለገውን ያህል እንዳያድግ ምክንያት መሆናቸውን ገልጦአል።</p>

<p>ሪፖርቱ በመጨረሻም ኢትዮጵያ የአገር ውስጥና የውጭ ኢንቨስተሮችን ለመሳብ በየጊዜው የምትወስዳቸው የፖሊሲ ማሻሻያዎች የገጠርና የከተማ መሬት ይዞታንም ማካተት እንዳለበት ጠቅሶ በተለይ አሁን የተያዘውን ግብርና መር የኢንዱስትሪ ልማት እቅድ የድህነት ቅነሳ ስትራቴጂውን የተሳካ ማድረግ የሚቻለው በመሬት ይዞታው ላይ መንግሥት ያለው ሚናና አንዳንድ አስተዳደራዊ ጫናዎች ተቀንሰው፣ የግብር እና ቀረጥ መሠረቶችን በማስፋት ላይ ሲተኮር ብቻ መሆኑን አስምሮበታል።</p>

<p>በአፍሪካ ኢኮኖሚክ ኮሚሽን የኢኮኖሚና የማኅበራዊ ፖሊሲ ዋና ዳይሬክተር ፓትሪክ አሲአ ሪፖርቱን አስመልክተው በሰጡት ማብራሪያ የመሬት ይዞታው ሰፊ መሠረት ካለው የገጠር ግብርና ልማት እቅድ ጋር በእጅጉ የተቆራኘ በመሆኑ የኢትዮጵያ መንግሥት ትርጉም ያለው እድገት ለማስመዝገብና ድህነትን ለመቀነስ ከፈለገ የመሬት ባለቤትነት ፓሊሲውን መልሶ መቃኘትና ማስተካከል እንደሚጠበቅበት አሳስበዋል።</p>

<p>ወያኔ/ኢሕአዴግ ሥልጣን ላይ ከወጣበት ጊዜ ጀምሮ የመሬት ይዞታውን ከነፃ ገበያ ኢኮኖሚ ሥርዓት ጋር በተጣጣመ መልኩ እንዲቀይር ከለጋሽ አገሮች፣ ከዓለም አቀፍ አበዳሪና ከተቃዋሚ የፖለቲካ ድርጅቶች ተመሳሳይ ጥሪ ተደርጐለት አጥጋቢ መልስ መንፈጉ ይታወቃል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 18 ቀን 1994</a></p>

</body>
</html>	














