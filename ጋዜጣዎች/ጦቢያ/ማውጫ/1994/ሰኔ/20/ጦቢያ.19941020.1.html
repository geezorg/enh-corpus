<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"መለስ ዜናዊ በአገር ላይ ለፈፀመው ክህደት ለፍርድ መቅረቡ የማይቀር ነው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"መለስ ዜናዊ በአገር ላይ ለፈፀመው ክህደት ለፍርድ መቅረቡ የማይቀር ነው"</h2>


<p>"ወያኔ ከአሰብ 30 ኪሎ ሜትር ርቀት ላይ ቡሬ አካባቢ ቁጭ ብሎ ወደፊት ለመግፋት የማይዋጥ ምክንያት ሰጥቶ ተኩስ አቁም በመፈራረም ጦርነቱን አቆመ።....ለምንድነው መለስ ዜናዊ ይህንን ማድረግ ያልፈለገው? ከኢትዮጵያዊነቱ ይልቅ ኤርትራዊነቱ ስለሚያደላበት ብቻነው። ሌላ ምንም ምክንያት የለውም። ...ሕዝቡን በጣም ነው የናቁት። ሰው እንደሌለ ነው የቆጠሩት። ይሄን፣ ይሄንን ስናደርግ እንደው ይታዘበናል ብለው የሚፈሩት ሕዝብ የለም። አንድ ቀን እንጠየቅበታለን አይሉም።" ሲሉ ኮ/መንግሥቱ ኃይለማርያም አስታወቁ።</p>

<p>ኮሎኔል መንግሥቱ ይህን ያስታወቁት "የሌተና ኮሎኔል መንግሥቱ ኃይለማርያም ትዝታዎች" በሚል ርዕስ፣ ገነት አየለ በተባለች ጋዜጠኛ ተዘጋጅቶ በሜጋ አሳታሚ ድርጅት አሳታሚነት በታተመ ባለ 394 ገጽ መጽሐፍ ውስጥ በተናገሩት ኃይለ ቃል ነው።</p>

<p>ኮሎኔሉ "የማያወላውልና የሚያኮራ ማስረጃ፣ እንደብረት የጠነከረ ማስረጃ፣ ሐቅን ይዘን ተጨባጭ ማስረጃ የታሪክ ማስረጃ ማቅረብ" ሲቻል የጠቅላይ ሚኒስትር መለስ ዜናዊ መንግሥት አሰብን አሳልፎ ሰጥቷል። ለዚህና በአገሪቱ ላይ ባለፉት 11 ዓመታት ለተፈፀሙት ክህደቶች መለስ ዜናዊ በኢትዮጵያ ሕዝብ ፊት ለፍርድ መቅረባቸው የማይቀር መሆኑን አጽንኦት ሰጥተዋል፤ በመጽሐፉ ውስጥ።</p>

<p>ኮሎኔል መንግሥቱ ከጋዜጠኛዋ ጋር ባደረጉት ዝርዝር ቃለ- መጠይቅ ሻዕቢያ፣ ወያኔ፣ ራሳቸውን "የነፃ መኮንኖች ንቅናቄ" ብለው የሰየሙ የቀድሞ ጦር ጥቂት አባሎች ከውስጥ፣ አሜሪካኖችና በኋላም ላይ ሩሲያዎች ከውጭ ባደረጉት ቅንጅት እርሳቸውን ከሥልጣን ለማባረር ሲባል አገሪቱን አሁን ላለችበት ውርደትና መከፋፈል መዳረጋቸውን ይናገራሉ።</p>

<p>የመጽሐፉ ይዘት ይህ ከሆነ የሕወሓት የኢኮኖሚ ድርጅቶች አንዱ በሆነው ሜጋ አሳታሚ ድርጅት እንዴት ሊታተም ቻለ? ለሚለው ጥያቄ አንዳንድ ወገኖች የሚያስቀምጡት መላምት "መጽሐፉ በወቅቱ የፖለቲካ ሥርዓት እንደጠላት የሚታዩ ድርጅቶችን ለምሣሌ ሻዕቢያን፣ ኢሕአፓና ኦነግን፣ የቀድሞውን ጥር እና በአሁኑ ጊዜ በዚህ ሥርዓት ላይ ተጽዕኖ እያሳደረች ነው የምትባለውን አሜሪካን፣ እንዲሁም ወያኔ/ ኢሕአዴግ በጠላትነት የፈረጃቸውን ግለሰቦች በኮሎኔል መንግሥቱ አንደበት አጥብቆ ስለመኮነን የፕሮፖጋንዳ ጠቀሜታ ይኖረዋል ተብሎ ተገምቶ ይሆናል የሚል ነው።</p>

<p>መጽሐፉ ግለሰቦች ለሚሉት ነገር ኃላፊነትን ሊወስዱ በማይችሉበት ሁኔታ "ጓድ" እና "ጄኔራል" በሚል ቁጥር አንድ፣ ቁጥር ሁለት በማለት ብቻ በመቅረቡ፣ በስም የተጠቀሱት ኮሎኔል ተስፋዬ ወልደሥላሴ በሥርዓቱ እጅ በእስር ላይ በመሆናቸው፣ ኮሎኔል መንግሥቱም ከአገር ውጭ በመሆናቸው፣ በአጠቃላይ የተባለውን ሁሉ "አሉ" የተባሉት "የእኔ ሀሳብ አይደለም" በማይሉበት ሁኔታ መገኘታቸው ምናልባትም አንዳንድ የፕሮፖጋንዳ ጠቀሜታ ያላቸው ሀሳቦች ሆን ተብለው ሳይጨመሩበት አልቀረም የሚል ግምት አሳድሯል።</p>

<p>ሀሳብ ሰጥተዋል የተባሉት አብዛኛዎቹ "ጄኔራሎች" እና "ጓዶች" በአሁኑ ጊዜ በእስር ላይ ከመሆናቸው አንፃር "ይህ ሁሉ ለጋዜጠኛዋ እንዴት እና ለምን ዓላማ ሊመቻች ቻለ?" የሚል ጥያቄም እያስነሳ ነው።</p>

<p>ወ/ሮ ገነት አየለ ከ2ኛ ዓመት ዩኒቨርስቲ ትምህርት አቋርጣ በኢትዮጵያ ቴሌቪዥን የምሽት አንባቢ የነበረች ሲሆን የቀድሞ ጦር አባል የነበረውን ባሏን ፈትታ አንድ ፈረንሳዊ አግብታለች። ከአዲስ አበባ ፈረንሳይም ትመላለሳለች፣ "ገነት ኢንተርፕራይስ" በሚባል አሳታሚ ድርጅት አማካይነት "ገነት" የተባሉ ጋዜጣና መጽሔት እንዲሁም "ቤዛ" የተባለ ጋዜጣ ማሳተም ጀምራ የነበረ ሲሆን ህትመቶቹ በሚያሠራጩት ባህል ያልተከተለና ሥነ-ምግባር የጐደለው ሀሳብ የተነሳ የአዲስ አበባ ሴቶች ሰልፍ ወጥተው ሕትመቱ ተቋርጧል። ከኢትዮ-ኤርትራ ጦርነት በኋላ በወያኔ/ ኢህአዴግ ወዳጆቹን ከውጭ አምጥቶ ጦር ግንባር ሲያስጐበኝ ገነት አንዷ የግንባሩ ጐብኚ ነበረች።</p>

<p>የአክስቷ ልጅ የሆነውና ከእሷ ሰፊ ድጋፍ ያለው፣ ቀደም ሲል የ"ቤዛ" ጋዜጣ ዋና አዘጋጅ፣ በኋላ ላይ ደግሞ "የንጋት" ጋዜጣ አሳታሚና ዋና አዘጋጅ ሆኖ በነፃው ፕሬስ ጋዜጠኞች ማኅበር ላይ ሰፊ የማጥላላትና የመከፋፈል ዘመቻ ከፍቶ የነበረ ግለሰብ በሌላ ጉዳይ ተከሶ በፍርድ ቤት ይፈለግ ስለነበር በቅርቡ ከአገር ወጥቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 20 ቀን 1994</a></p>

</body>
</html>	














