<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምስቱ የፕሬስ ጠላቶች የኔፓድ አባላት መሆናቸው ተወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አምስቱ የፕሬስ ጠላቶች የኔፓድ አባላት መሆናቸው ተወገዘ</h1>


<p>መቀመጫውን እንግሊዝ አድርጐ በመላው ዓለም 10ሺ አባላትና 130 ማዕከሎች ያሉት የጋዜጠኞች፣ የደራሲያንና የጸሐፍት ድርጅት (ፔን ኢንተርናሽናል) ካለፈው መጋቢት 25 ቀን 1994 ጀምሮ የአንድ ዓመት እስራት ተፈርዶባት ወህኒ የምትማቅቀውን ጋዜጠኛ ሉባባ ሰዒድ በአስቸኳይ እንድትፈታ የሚጠይቅ ዓለም አቀፍ የትግል አንድነት ዘመቻ ከትናንት ሰኔ 19-25/1994 ጀምሮ ማካሄድ የጀመረ ሲሆን ሪፖርተርስ ስናፍሮንቲየርስ በበኩሉ አምስቱ የፕሬስ ጠላቶች የኔፓድ አባል መሆናቸውን በጥብቅ አውግዟል።</p>

<p>ፔን ኢንተርናሽናል በኢትዮጵያ ነፃ ፕሬስ ጋዜጠኞች ላይ በሕግ ሽፋን በየጊዜው የሚደርሰውን እስራት፣ እንግልትና ቅጣት በማውገዝ በቀጣዮቹ ሁለት የተለያዩ ሳምንታት ውስጥ ዓለም አቀፍ የተቃውሞ ዘመቻ በማድረግ ለኢነጋማና ለመላው የነፃ ፕሬስ አባላት ያለውን የትግል አንድነትና አጋርነት ለመግለጽ መወሰኑን የኢትዮጵያ ነፃ ፕሬስ ጋዜጠኞች ማኅበር ኢነጋማ ሰኔ 17 ቀን 1994 በሰጠው መግለጫ አስታውቋል።</p>

<p>ድርጅቱ ይህን በአይነቱ የመጀመሪያ የሆነውን ዓለም አቀፍ የተቃውሞ ዘመቻ የሚያካሄደው ለጠቅላይ ሚኒስትር መለስ ዜናዊ፣ ለውጭ ጉዳይና ለፍትህ ሚኒስትሩ፣ በተለይ በለንደንና በዋሽንግተን ለሚገኙ የኢትዮጵያ አምባሳደሮችና እንዲሁም በመላው ዓለም ለሚገኙ የኢትዮጵያ ኤምባሲዎች በቀጥታ የተቃውሞና የተማጽኖ ደብዳቤ በመጻፍ መሆኑ ታውቋል። ፔን ኢንተርናሽናል የተቃውሞ ዘመቻውን ይዘት አስመልክቶ ባወጣው መርሃ ግብር በመጀመሪያው ሳምንት የሚላከው የተቃውሞ ደብዳቤ የሁለት ልጆች እናት የሆነችውና ጋዜጠኛ ሉባባ ሰዒድ ከሴትነቷና ከሞራል አኳያ ችግሯ ግምት ውስጥ ገብቶ በአስቸኳይ እንድትፈታ፣ በፕሬስ ሕግ ሽፋን ክስ የተመሠረተባቸውና በቀጠሮ ላይ የሚገኙ ጋዜጠኞች ፋይላቸው በአስቸኳይ ተዘግቶ ጉዳያቸው ከወንጀል ችሎት ወጥቶ በፍትሐብሔር እንዲታይ የሚጠይቅ ነው።</p>

<p>ይህ በእንዲህ እንዳለም ከሰኔ 19-27 1994 በካናዳ ካናናስኪስ ከተማ "ለአፍሪካ ልማት አዲስ አጋርነት (ኔፓድ)"በሚል መርህ በሚካሄደው የቡድን 8 አገሮች የመሪዎች ጉባኤ ላይ አምስቱ የፕሬስ ጠላቶች በመባል የሚታወቁት የአፍሪካ መሪዎች ተካፋይ እንዲሆኑ መጋበዛቸውን ሪፖርተር ስንፍሮንቲየርስ በጥብቅ አወገዘ።</p>

<p>ዋና ጽ/ቤቱ ፓሪስ የሆነውና ለጋዜጠኞች መብት የሚሟገተው ይኸው ዓለም አቀፍ ድርጅት ሰኔ 17 ቀን 1994 ባሰራጨው ደብዳቤ የካሜሩን፣ የኢትዮጵያ፣ የጋቦን፣ የሩዋንዳና የቱኒዚያ መሪዎች የአገሮቻቸውን ጋዜጠኞች ሰብአዊ መብቶች በመግፈፍ ላደረሱት በደል ምንም ዓይነት ቅጣት ሳያጣልባቸው የኔፓድ አባሎች እንዲሆኑ መደረጉ የቡድን 8 አባል አገሮችን ትዝብት ላይ የጣለ ድርጊት ብቻ ሳይሆን የእነርሱ ተባባሪ አድርጐ እንደሚያስፈርጅም መታወቅ አለበት ብሏል።</p>

<p>በቡድን 8 አገሮች ድጋፍ የተሰጠው ኔፓድ ሰላም፣ ደህንነት፣ ዴሞክራሲ፣ መልካም አስተዳደር፣ የሰብአዊ መብቶች መከበርና የኢኮኖሚ ማኔጅመንትን ቀዳሚ አጀንዳው ማድረጉን ሪፖርተርስ ሳንፍሮንቲየርስ እንደሚደግፈው መግለጫው ጠቅሶ፣ ይህ ራዕይና በጐ ሀሳብ ግን ያለ ነፃ ፕሬስና ለፕሬስ ነፃነት ምሳሌ የሆኑ መንግሥታት በሌሉበት ሁኔታ ተግባራዊ ሊሆን እንደማይችል አስታውቋል።</p>

<p>የቡድን 8 አባል አገሮች ይህንን ከግንዛቤ በማስገባት የአገሮቻቸውን የፕሬስ ነፃነት በማፈንና ጋዜጠኞችን በማሰር አሳፋሪ ሪኮርድ ባላባቸው የኔፓድ የአፍሪካ አቻዎቻቸው ላይ ግፊት በማድረግ ሀሳባቸውን የማስቀየር ተልዕኮ እንደተጣለባቸው መግለጫው ጠቅሶ፣ ይህን ሁኔታ ሳያስተካክሉ ከእነዚህ መሪዎች ጋር በአጋርነት ለመሥራት መሞከር በታሪክ ፊት አስጠያቂና አመኔታንም የሚያሳጣ ድርጊት መሆኑን መገንዘብ እንዳለባቸው አስምሮበታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 20 ቀን 1994</a></p>

</body>
</html>	














