<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ የኢኮኖሚ ችግር የውስጥ እንጂ የግሎባላይዜሽን አይደለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ የኢኮኖሚ ችግር የውስጥ እንጂ የግሎባላይዜሽን አይደለም</h1>


<p>የኢትዮጵያ ሕዝብ በአጠቃላይ፣ በኢኮኖሚው ዘርፍ የተሰማራው ክፍል በተለይ በአሁኑ ወቅት እየተጐዳ ያለው የዓለም አቀፉ የንግድ ትስስር (ግሎባላይዜሽን) በፈጠረው ስጋት ሳይሆን የኢኮኖሚ ፖሊሲው ንግድና ኢንቨስትመንት እንዲያድግና ካፒታል ወደ ሀገር ውስጥ እንዲገባ የሚያስችልአመቺ ሁኔታ ባለመፈጠሩ መሆኑ ተገለጠ።</p>

<p>ይህ የተገለጠው የአዲስ አበባ ዩኒቨርሲቲ የልማት መካነ ጥናት ኢንስቲትዩት ከኢትዮጵያና አሜሪካን ፋውንዴሽንና አሜሪካ ከሚገኘው የኢትዮጵያ ፖሊሲ ኢንስቲቲዩት ጋር በመተባበር "ግሎባላይዜሽን በኢትዮጵያ ላይ ያለው አንድምታ" በሚል ርዕስ ባዘጋጀው ዓለም አቀፍ ውይይት ላይ ነው።</p>

<p>በዩኒቨርሲቲው የድህረ ምረቃ ት/ቤት ሰኔ 5 ቀን 1994 በተካሄደው በዚሁ የአንድ ቀን ውይይት ላይ ከዩናይትድ ስቴትስ የመጡ ሁለት ኢትዮጵያውያን የምጣኔ ሀብት ምሁራን ግሎባላይዜሽን በኢትዮጵያና በአጠቃላይ በአፍሪካ ልማትና ኅብረት ላይ ሊኖረው በሚችለው አንድምታ ላይ ጥናታዊ ጽሁፍ አቅርበዋል።</p>


<p>በሚቺጋን ፌሪስ ስቴት ዩኒቨርስቲ የኢኮኖሚክስ መምህር የሆኑት ፕሮፌሰር ዳንኤል ተፈራ "ግሎባይዜሽንና የኢትዮጵያ ኢኮኖሚ ልማት" በሚል ርዕስ ባቀረቡት ጥናታዊ ጽሑፍ የተለያዩ አገሮች በዓለም ኢኮኖሚ የመሳተፋቸው ሂደት ልዩ ነገር ተደርጐ መታየት እንደሌለበት አስታውቀዋል።</p>

<p>ኢትዮጵያ ከብዙ ዓመታት ጀምሮ ከዓለም ጋር የገበያ ግንኙነት እንደነበራት የጠቀሱት ፕሮፌሰር ዳንኤል በአገር ውስጥ የጠነከረና የተስፋፋ ኢኮኖሚ ስለሌላት የተጠበቀውን ያህል አለማደጓ የውስጥ ችግሯ ውጤት እንጂ የግሎባላይዜሽን ተደርጐ መታየት የለበትም ብለዋል።</p>

<p>ኢትዮጵያ ለዓመታት ወደ ውጭ የላከቻቸውን ምርቶች በምሳሌነት በማቅረብ በአንድ ጊዜ የዋጋ ማሽቆልቆል አዝማሚያ አለማሳየታቸውን የጠቀሱት ምሁር እንደየጊዜው ሁኔታ ከፍና ዝቅ የማለቱ ሂደት የገበያ ሥርዓት መግለጫ በመሆኑ እንጂ በተለይ በኢትዮጵያ ምርት ላይ የተደቀነ ችግር በመሆኑ አለመሆኑን አስረድተዋል።</p>

<p>ኢትዮጵያ በሯን ለውጭ ገበያና ለዓለም አቀፍ ካፒታል ፍሰት ክፍት ካላደረገች ለኢኮኖሚ ዕድገት ወሳኝ የሆኑትን የመሠረተ ልማት አውታሮች ማለትም መንገድ፣ ኤሌክትሪክ፣ ውሃና ስልክ የመሳሰሉትን ለመገንባት እንደማትችል የጠቆሙት ፕሮፌሰር ዳንኤል የአገሪቱ ቁልፍ ችግር የተንዛዛ ቢሮክራሲና የተዛባ የታስክ ሥርዓት፣ ለግል ባለሀብቶች የተመቻቸ የኢንቨስትመንት ዕድል አለመኖርና በተለይም የመሬት ሊዝ ፖሊሲ የአገር ውስጥና የውጭ ባለሀብቶችን የሚያደፋፍር ባለመሆኑ ነው ብለዋል።</p>

<p>ግሎባላይዜሽን ስለጠላነው የሚቀር፣ ስለወደድነው የሚመጣ አይደለም ያሉት የኢኮኖሚ ምሁር ሥርዓቱን በጭፍን ጥላቻ ማየት አገሪቱ አሁን ካለችበት ኋላቀር ኢኮኖሚ ለማላቀቅ ለዘረጋቻቸው የልማት ፕሮግራሞች ማስፈፀሚያ የሚያስፈልጋትን ብድርና ርዳታ አታግኝ ማለት መሆኑም መታወቅ እንዳለበት አስገንዝበዋል።</p>

<p>ከምዕራብ ሚቺጋን ዩኒቨርስቲ የመጡት ሌላው ምሁር ፕሮፌሰር ሲሳይ አሰፋ "በዓለም አቀፉ ኢኮኖሚ የአፍሪካ ኅብረትና ልማት የሚያጋጥሙት ችግሮችና በኢትዮጵያ ላይ ያለው አንድምታ" በሚል ርዕስ ባቀረቡት ጥናታዊ ጽሁፍ የአንድ አገር የኢኮኖሚ ልማት የሚገለጸው በተለያዩ የኢኮኖሚ ዘርፎች ውስጥ የሕዝብ ተሳትፎ በማጐልበትና ገቢን በማሳደግ መሆኑን አመልክተዋል።</p>

<p>በአብዛኛው በግብርና ላይ የተመሠረተው የአፍሪካ ኢኮኖሚ ሊያድግ የሚችለው በኋላ ቀር አስተራረስ ሳይሆን ምርታማነት ለማሳደግ የሚያስችሉ የቴክኒክና የመዋቅር አቅምን በመጠቀምና የግል ባለሀብቶችን በግብርናው ኢንቨስትመንት ውስጥ እንዲሳተፉ ሁኔታዎችን በማመቻቸት ነው ያሉት ፕሮፌሰር ሲሳይ ይህ ሁኔታ በሌለበት የዓለም አቀፍ የካፒታል ፍሰትና የውጭ ቀጥተኛ ኢንቨስትመንት ሊመጣ እንደማይችል ገልጠዋል።</p>

<p>አፍሪካ የዚህ ዕድል ተጠቃሚ መሆን ሲገባት እስካሁን በዚህ ዘርፍ ያገኘችው 2 ከመቶ ብቻ መሆኑን የጠቆሙት ምሁሩ እነዚህን ሁኔታዎች የሚቀይሩ የፖሊሲ ርምጃዎችን መውሰድ ካልተቻለ አፍሪካ ከቀሪው ዓለም ልትገለልና የግሎባላይዜሽን ተጐጂም ልትሆን ትችላለች ብለዋል።</p>

<p>ኢትዮጵያም የሀገር ውስጥ ባለሀብቶች በኢኮኖሚው ዘርፍ ይበልጥ እንዲሳተፉ ሁኔታዎች ካለመቻቸት ከዓለም አቀፉ ኢኮኖሚ ጋር ልትተሳሰር እንደማትችል የጠቀሱት ፕሮፌሰር ሲሳይ የአፍሪካ ውህደትና ልማት የተሳካየሚሆነውም አገሮች ከዚህ አንፃር ሲንቀሳቀሱ ብቻ መሆኑን አስምረውበታል።</p>

<p>በአዲስ አበባ ዩኒቨርሲቲ የኢኮኖሚክስ መምህር የሆኑት ዶ/ር ደጀኔ አረዶ በበኩላቸው "ግሎባይላይዜሽንና ዓለም አቀፍ ፍልሰት" በሚል ርዕስ ባቀረቡት ጽሁፍ የታዳጊ አገሮችን የተማረ የሰው ኃይል በማመናመን ለችግር ከዳረጉት ነገሮች አንዱ ግሎባይላይዜሽን መሆኑን ጠቅሰው በተለይ ዲቪ ሎተሪ የተባለው ፕሮግራም የአገሮቹን አምራች ኃይል በርካሽ ዋጋ ለመበዝበዝ የተዘረጋ የእጅ አዙር ቅኝ አገዛዝ በመሆኑ ልንዋጋው ይገባል ብለዋል።</p>

<p>በአጠቃላይ አፍሪካም ሆነች ኢትዮጵያ የግሎባይዜሽን ተፅእኖ መቋቋምየሚችሉት በተለይ ለምሁራንና አምራች ዜጐቻቸው አመቺ ሁኔታ ሲፈጥሩና የግል ኢንቨስትመንት እንዲያድግ የኢኮኖሚ ፖሊሲዎቻቸው ልማት ትኩረት ሲያደርጉ መሆኑን ዶ/ር ደጀኔ ጠቅሰው ለዚህ ካልተዘጋጁ ግን የምሁራን ፍልሰት ሊባባስ፣ በድንበር ዘለል ኩባንያዎች የመዋጥና የመጥለቅለቅ ዕድል ሊገጥማቸው እንደሚችል አስጠንቅቀዋል።</p>

<p>ዓውደ ጥናቱን የከፍቱት ዶ/ር ክንፈ አብርሃም የኢትዮጵያ የሰላምና ልማት ዓለም አቀፍ ኢንስቲትዩት ዳይሬክተር በበኩላቸው ግሎባላይዜሽን በአሁኑ ጊዜ አከራካሪ ክስተት መፍጠሩን ገልጠው አንደኛው ወገን የመንግሥታትን ሉአላዊነት ይሸረሽራል፣ የመንግሥትንና የሕዝብን ኃይልና አቅም ያዳክማል ሲል ሌላው ወገን ደግሞ የሥራ ዕድል ይከፍታል፣ የሰዎችን አኗኗር በመቀየር ዘመናዊነትን ያመጣል እንደሚል አመልክተዋል።</p>

<p>በዚሁ አውደ ጥናት ላይ የአክላሆማው ዩኒቨርሲቲ ምሁር ፕሮፌሰር ቴዎዶር ቬስታል "ግሎባላይዜሽንና ሰብአዊ መብቶች - የቡሽ አስተዳደር በዚህ ረገድ በአፍሪካና በኢትዮጵያ ላይ የሚከተለው ፖሊሲን" በሚመለከት ጥናታዊ ጽሁፍ ያቀረቡ ሲሆን ተሳታፊዎች ባቀረቡት ጽሁፎች ዙሪያ ውይይት አካሂደዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 13 ቀን 1994</a></p>

</body>
</html>	














