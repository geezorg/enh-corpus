<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴኅፓ (ኢዲዩ) እና ኢዴፓ ጥቃት እየተፈፀመባቸው መሆኑን ገለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢዴኅፓ (ኢዲዩ) እና ኢዴፓ ጥቃት እየተፈፀመባቸው መሆኑን ገለጡ</h1>


<p>በአማራዊ ክልል አንድ የኢትዮጵያ ዴሞክራቲክ ኅብረት /ኢዲዮ/ አባል ገድለው ሦስት አባላቱን ደግሞ ደብድበው ባሰሩት የብአዴን ታጣቂዎች ላይ የፍትህ አካላት የወሰዱት እርምጃ አለመኖሩ የሀገራችን የሰላምና የዴሞክራሲ ህልውና አደጋ ላይ የወደቀ መሆኑን ያረጋግጣል ሲል ኢዴኅፓ (ኢዲዩ) ለዝግጅት ክፍላችን በላከው መግለጫ አስታወቀ።</p>

<p>ኢዴኅፓ "የብአዴን ታጣቂዎች በአባሎቻችን ላይ በሚፈጽሙት ግድያ ለማን አቤት ይባል?" በሚል ርዕስ ባወጣው መግለጫ እንዳስታወቀው በአማራው ክልል የብአዴን ካድሬዎችና ታጣቂዎች በአባላቶቹ ላይ ግድያ፣ እስራትና መሬታቸውን እየነጠቁ ለስደት የመዳረጋቸውን ህገወጥ ድርጊት በጐጃም ኢዴኅፓ ቅ/ጽ/ቤት በኩል ለክልሉ መንግሥትና ለፓርቲው ባለስልጣናት በየደረጃው አቤቱታ መቅረቡን ገልጧል። ያም ሆኖ ግን ምንም አይነት እርምጃ ባለመወሰዱ በዞጌ መሸንቲ የኢዴኅፓ ቀጣና ጽ/ቤት የሥራ አስፈፃሚ ኮሚቴ አባልና የ1993 የወረዳ ምክር ቤት እጩ ተወዳዳሪ የነበሩት አቶ ዳርቻ ገላው ባለፈው ወር መጨረሻ ላይ በሦስት ጥይት መገደላቸውን አስታውቋል።</p>

<p>አቶ ዳርቻን የገደለው ታጣቂ ፖሊስ ዘገየ ተገኝ በሕግ እንዲጠየቅ የባህር ዳር ኢዴኅፓ/ ቅ/ጽ/ቤት ለወረዳውና ለዞኑ ፖሊስ ጽ/ቤት ቢያመለክትም ይህ የብአዴን ታጣቂ ህግ ፊት ሊቀርብ ቀርቶ በፖሊስ ቁጥጥር ስር ያዋለው የሕግ አስፈፃሚ አካል አልተገኘም ሲል ቅሬታውን ገልጧል።</p>

<p>ቀደም ሲልም በይልማና ዴንሣ ወረዳ በሰቀላ ቀበሌ የተከፈተውን የኢዴኅፓ ቢሮ የብአዴን ታጣቂዎች ሰብረው የጽ/ቤቱን ሰነዶች ዘርፈው መሄዳቸውን መግለጫው አክሎ ገልጧል።</p>

<p>በሌላ በኩል ደግሞ የደራ ወረዳ ምክር ቤት ከፍተኛ ቁጥር ያለው ታጣቂ ሚሊሺያ አሰባስቦ ሐምሌ 12 ቀን 1994 ዓ.ም የሜጮ ንዑስ ቅ/ጽ/ቤቱን ማዘጋቱን መግለጫው ጠቁሞ 1ኛ ቄስ ደጀን አባተ፣ 2ኛ አቶ ምስጋናው ባይባልና 3ኛ አቶ ተሾመ ይስማማው የተባሉ አባላቱን በመደብደብና በማንገላታት ወስደው እስር ቤት እንዳጐሯቸው አስረድቷል። እነዚህ ታሳሪዎች ከቤተሰቦቻቸው ጋር እንዳይገናኙ በማድረግ እያሰቃዩዋቸው መሆኑንም አስታውቋል።</p>

<p>የኢትዮጵያ ዴሞክራሲያዊ ፓርቲ (ኢዴፓ) በበኩሉ "በስውር አዝማች በሚመራ ዘመቻ የኢዴፓ ሠላማዊ ትግል አይደናቀፍም!" በሚል ርዕስ ባወጣው መግለጫ የፓርቲው የድርጅት ጉዳይ ኃላፊ በሆኑት በአቶ ታምራት ታረቀኝ ላይ ነሀሴ 3 ቀን 1994 ከምሽቱ 3:30 ሰዓት የመግደል ሙከራ ተደርጐባቸው እንደነበር አስታውቋል።</p>

<p>መግለጫው እንዳስታወቀው አቶ ታምራት በጽ/ቤታቸው ስብሰባ ሲያካሂዱ ቆይተው ወደ መኖሪያ ቤታቸው መግቢያ ሲቃረቡ ጨለማን ተገን በማድረግና ድምፅ አልባ መሳሪያዎችን (ገጀራና ጩቤ) በመጠቀም የመግደል ሙከራውን ያደረጉት ሐቅን መቀበል የተሳናቸው ግለሰቦችም ሆኑ ቡድኖች ለጊዜው በግልጽ አልታወቁም።</p>

<p>ኢዴፓ ከተመሠረተበት ጊዜ ጀምሮ በህዝብ ጫንቃ ላይ የተጫነውን አምባገነን ሥርዓት በሠላማዊና በዴሞክራሲያዊ አካሄድ ህዝብን በማስተባበር ከምርጫ ሳጥን በሚገኝ ውጤት ለመጣል ከፍተኛ ጥረት በማድረግ ላይ እንደሚገኝ አስታውቋል። በመሆኑም ደህነቱ እየጠነከረና በህዝብ ዘንድ እየሰረፀ መምጣቱ ያስበረገጋቸውና በኢዴፓ ድክመት ገንነው ለመውጣት የቋመጡ ኃይላት ፓርቲውን ለማዳከም ከተራ ስም ማጥፋት እስከ የተጭበረበረ መረጃ ማዘጋጀት የደረሰ ዘመቻ ከፍተው በመኳተን ላይ እንደሚገኙ ጠቁሟል።</p>

<p>በመጨረሻም ግለሰቦችን በመግደልም ሆነ በማስፈራራት ሠላማዊ ትግሉ እንደማይደናቀፍና ኢዴፓም ይዞት ከተነሳው ዓላማ ፈቀቅ ሳይል ሁሉንም ነገር በጽናት ለመቀበል ገና ከመነሻው የወሰነ በመሆኑ በዚሁ ቁርጠኝነት ሠላማዊ ትግሉን አጠናክሮ እንደሚገፋበት ቃል ገብቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 9 ቀን 1994</a></p>

</body>
</html>	














