<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኖርዌይ የወያኔና የሻዕቢያ ሰዎች በምሥጢር የጋራ ስብሰባ ተካፈሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኖርዌይ የወያኔና የሻዕቢያ ሰዎች በምሥጢር የጋራ ስብሰባ ተካፈሉ</h1>


<p>የወያኔ/ኢሕአዴግና የሻዕቢያ ከፍተኛ ባለሥልጣኖች ኖርዌይ ውስጥ በምትገኝ "ኦስ" በምትባል አነስተኛ ከተማ ሁለቱ አገሮች ግንኙነታቸውን ወደነበረበት ለመመለስ በሚል የሁለቱን አገሮች ሲቪክ ማኅበረሰቦች ለማገናኘት በተጠራ ስብሰባ መሳተፋቸውን ጉዳዩን በቅርብ የተከታተሉ የዜና ምንጮች ገለጡ።</p>

<p>በኖርዌይ ቤተክርስቲያን የርዳታ ድርጅት (ኞርወጊአን ጭሁርችህ ኣኢድ) እና መንግሥታዊ ባልሆነው በኖርዌይ ልማት ፈንድ (ኞርወጊአን ዸቨሎፕመንት ፉንድ) ስፖንሰር አድራጊነት በሚካሄደው የሁለቱ አገሮች የምስጢር ውይይት ላይበኢትዮጵያ በኩል አቶ ተክለወይኒ አሰፋ የሕወሓት ማዕከላዊ ኮሚቴ አባልና የትግራይ መልሶ ማቋቋሚያ ድርጅት (ሬጽጥ) ዋና ዳይሬክተር ዶ/ር ምትኩ ኃይሌ የመቀሌ ዩኒቨርሲቲ ፕሬዚዳንት ተካፋይ የሆኑ ሲሆን ኤርትራን የወከሉት ደግሞ የገዥው ሕዝባዊ ግንባር ትብብር ማኅበርና የኤርትራ ሠራተኞች ብሔራዊ ኮንፌዴሬሽን ፕሬዚዳንት አቶ አማኑኤል አምደሚካኤል መሆናቸውን ምንጮቹ ገልጠዋል።</p>

<p>የሁለቱን መንግሥታት ግንኙነት ወደነበረበት ለመመለስ ባለፈው ዓመት ሚያዝያ ወር ተመሳሳይ ጥረት ጀምሮ የነበረው የኖርዌይ ቤተክርስቲያን የዕርዳታ ድርጅት ዜናው ኢትዮጵያውያን ጆሮ ደርሶ ከፍተኛ ተቃውሞ በማስነሳቱ ለጊዜው እንቅስቃሴውን አቋርጦ መቆየቱን የጠቀሰው ዘገባ፣ ድርድሩ የሰዎችን ትኩረት እንዳይስብ ለማድረግ በምድር ላይ በሰላማዊ መኖሪያነቷ በዓለም ጤና ጥበቃ ድርጅት የመጀመሪያ ደረጃ የተሰጣትንና 2200 ነዋሪዎች ብቻ የሚገኙባት የኦስ ከተማን መርጦ ምስጢራዊ ግንኙነቱን በድጋሚ ማስጀመሩን አመልክቷል።</p>

<p>በአቶ መለስ ዜናዊ የሚመራው የወያኔ/ኢሕአዴግ መንግሥትና ሻዕቢያ የሕዝቡን አመለካከት ለማደናገር የውሸት የፕሮፖጋንዳ ጦርነት በይፋ እያካሄዱ ቢሆንም ውስጥ ውስጡን ግን በመንግሥት ኃላፊነት ላይ በሌሉ ታማኝ ባለሟሎቻቸው አማካኝነት ግንኙነታቸውን ለማደስና ወደነበረበት ለመመለስ በከፍተኛ ደረጃ እየሠሩ መሆኑን መላው ሕዝብ መገንዘብ እንዳለበት ምንጮቹ ጠቁመዋል።</p>

<p>የወያኔው ልዑክ ተክለ ወይኒ አሰፋ ዶ/ር ምትኩን ይዘው የሄዱት ለዩኒቨርሲቲው መጻሕፍትና ኮሚፒዮተሮች ሊገዙ ነው ተብሎ ትኩረት እንዳይደረግባቸው የሞከሩ መሆኑን የጠቆሙት ምንጮች የአቶ መለስ ቀኝ እጅ የሆኑትእኝህ ሰው ሕወሓት ለሁለት ሲሰነጠቅ ካድሬዎች እሳቸውን እንዲደግፉ ከፍተኛውን ሚና መጫወታቸውን አስረድተዋል።</p>

<p>አቶ ተክለወይኒ አሰፋ ከፖለቲካ ሚናቸው ባሻገር በጦርነቱ የወደሙትን የትግራይ የመሠረት ልማት አውታሮች መልሶ ለመገንባት ከዓለም ባንክ በብድር የተገኘው 500 ሚሊዮን የአሜሪካ ዶላር በድርጅታቸው በኩል ፈሰስእንዲሆን ጥረት መጀመራቸውን የጠቆመው ዘገባ፣ የድርጅቱ የሕዝብ ግንኙነት ኃላፊ የሆኑት ማሪያስትሪንዶስ ከዓለም ባንክ ብድር 256 ሚሊዮን ዶላር የሚሆነው በእጅ መግባቱን ማረጋገጣቸውን ዋልታ ኢንፎርሜሽን የተባለው የገዢው ፖርቲ የዜና አውታር በኤፕሪል 15/2002 ዜናው ይፋ ማድረጉን አመልክተዋል።</p>

<p>ተክለወይኒ አሰፋ የጀመሩት ጥረት ከተሳካ 80 ከመቶ የሚሆነው የዓለም ባንክ የብድር ገንዘብ መለስ ወደሚያዙበት ሂሣብ ሊገባ እንደሚችል ተገምቷል።</p>

<p>የወያኔ ኢሕአዴግ መንግሥት ለማስመሰል ከሻዕቢያ ጋር የፕሮፖጋንዳ ቃል እየተለዋወጠ ቢሆንም ቀዳሚ አጀንዳው ግንኙነቱን ወደነበረበት መመለስ እንደሆነ የጠቀሱት ምንጮች ይህን የሚያደርገው በአገዛዙ የተማረረው የኢትዮጵያ ሕዝብ አንድ ቀን ሕዝባዊ አመፅ ቢያነሳበት ያንን ለመከላከል የክፉ ቀን ድጋፍ ለማግኘት ነው ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 24 ቀን 1994</a></p>

</body>
</html>	














