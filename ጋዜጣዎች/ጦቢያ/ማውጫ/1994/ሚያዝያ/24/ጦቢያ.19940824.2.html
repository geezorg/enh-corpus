<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ አንድ ሚሊዮን የጎዳና ተዳዳሪዎች አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ አንድ ሚሊዮን የጎዳና ተዳዳሪዎች አሉ</h1>


<p>በሀገራችንና በተለይም በመዲናችን በአስከፊ ሁኔታ በመስፋፋት ላይ የሚገኘው የጎዳና ተዳዳሪነት ችግር በጥቂት የመንግሥትና መንግሥታዊ ያልሆኑ ድርጅቶች ውስን ጥረት ስለማይወገድ እያንዳንዱ የሕብረተሰብ ክፍል፣ መንግሥትን ጨምሮ በሙያውና በገንዘቡ ርብርብ በማድረግ ለችግሩ ከወዲሁ መፍትሔ ሊፈልግ እንደሚገባ ጥሪ ቀረበ።</p>

<p>ጥሪውን ያቀረቡት ወ/ሮ እንዳንቺየለም መኮንን የኮንሰርን ኢትዮጵያ የከተማ ላይ ፕሮግራሞች አስተባባሪ ሲሆኑ የዜና ማሠራጫዎች፣ የሥነ ጥበብና የማስታወቂያ ባለሙያዎች ካላባቸው የሙያና የኢትዮጵያዊነት ኃላፊነት ድርሻ የችግሩን አስከፊነት ተገንዝበው፣ ሕብረተሰቡን በመቀስቀስ የበኩላቸውን ድርሻ እንዲወጡ ኮንሰርን ኢትዮጵያ በሰሜን ሆቴል ሚያዝያ 18/94 ዓ.ም ለአንድ ቀን በአዘጋጀው ዐውደ ጥናት ላይ በአደረጉት ንግግር አሳስበዋል።</p>

<p>ወ/ሮ እንዳንቺየለም መኮንን አያይዘውም ኮንሰርን ኢትዮጵያ ዓለም አቀፍ መንግሥታዊ ያልሆነ ድርጅት ሲሆን በአዲስ አበባ ከተማ፣ በአማራና በደቡብ ብሔር፣ ብሔረሰቦችና ሕዝቦች ክልል በርካታ የልማት እንቅስቃሴዎችን ያካሂዳል።በአዲስ አበባ ከተማም ከሚያካሂዳቸው በርካታ የልማት እንቅስቃሴዎች አንዱ ከክልሉ ሠራተኛና ማህበራዊ ቢሮ ጋር በመተባበር የሚሠራው የጎዳና ተዳዳሪነትን ችግር ለመቅረፍ የተቻለውን ሁሉ ጥረት እያደረገ መሆኑን ገልጠው ለዚህ አስከፊ ሁኔታ የተጋለጡትን ወገኖቻችንን ለመታደግ ከዐውደ ጥናቱ ተሳታፊዎች ከፍተኛ የሥራ ድርሻ እንደሚጠበቅ ገልጠዋል። </p>

<p>ከዚህ በመቀጠል አቶ ጥላሁን ተፈራ የአዲስ አበባ የሠራተኛና ማህበራዊ ጉዳይ ቢሮ ኃላፊ ሲናገሩ በሀገሪቱ ውስጥ እየተስፋፋ ከመጣው ድህነት ጋር በተያያዘ ምክንያት የጎዳና ተዳዳሪ ሕፃናትና ወጣቶች ቁጥር በተፋጠነ ሁኔታ እያደገ መምጣቱንና በአሁኑ ጊዜ በኢትዮጵያ ውስጥ እስከ 150,00 የሚደርሱ ጎዳና ተዳዳሪዎች የሚገኙ ሲሆን ከእነዚህ ውስጥ ከ60,00 የማያንሱት በአዲስ አበባ ከተማ ውስጥ እንደሚገኙ ጠቁመዋል።</p>

<p>ይህንን ችግር ለመቅረፍ መንግሥት ከተባበሩት መንግሥታት የሕፃናት መርጃ ድርጅት (ዩኔሴፍ) ጋር በመነጋገር የገንዘብና የቁሳቁስ እርዳታ ከአገኘ በኋላ ሥራውን ከ60 ያላነሱ መንግሥታዊ ያልሆኑ ድርጅቶች አብረውት እንዲሠሩ ጠይቆ ሃያዎቹ ፈቃደኞች ስለሆኑ ከመንግስትም ወገን 9 ጽ/ቤቶችና ኮሚሽኖች ጋር በመሆን በጠቅላላው 29 መ/ቤቶች ለአለፉት 3 ዓመታት በአዲስ አበባ ከተማ ውስጥ የሚታየውን የጎዳና ተዳዳሪዎች ችግር ለመቀነስ ሲንቀሳቀሱ መቆየታቸውን ገልጠዋል።</p>

<p>እነዚህ መንግሥታዊና መንግሥታዊ ያልሆኑ መ/ቤቶች ከሚታየው ሠፊ ችግር ውስጥ 4000 የጎዳና ልጆችን ብቻ በተለያየ ፕሮግራሞች በማቀፍ ለመርዳት ቢሞክሩም ውጤታማ መሆን ስለአልተቻለ እናንተ የዛሬዎቹ ተሰብሳቢዎች በአላችሁ ትልቅ ሙያ ወደ ፊት ለሀገሪቱ ጠንቅ ሊሆን የሚችለውን የጎዳና ተዳዳሪዎች ችግር ሕብረተሰቡ ተረድቶ በምናደርገው ጥረት ከጎናችን እንዲቆም እንድትቀሰቅሱልን እናሣስባለን ብለዋል።</p>

<p>እንዲሁም አቶ አውግቸው እርገጤ የቦልሣ ዩኒሴፍ አስተባባሪ በበኩላቸው በሀገራቸው ውስጥ ስለጎዳና ተዳዳሪዎች ጥልቅ የሆነ ጥናት አልተደረገም። በአጠቃላይ ግን አንድ ሚሊዮን የጎዳና ተዳዳሪዎች እንዳሉ ይገመታል። ከነዚህ ውስጥ በከፍተኛ ደረጃ የተጋለጡት 500,00 ይሆናሉ ተብሎይታመናል። በተለይ ከ100,00-120,00 ሕፃናት ወጣቶችና አረጋውያን ሙሉ በሙሉ ወደ ጎዳና ወጥተው ችግር ላይ የወደቁ ናቸው። ከእነዚህ ውስጥ ደግሞ 60,00 የሚሆኑት በአዲስ አበባ ከተማችን ውስጥ ይገኛሉ። ይህንን ትልቅ ችግር ለመቅረፍ ሕዝብን ማሣተፍ የማይታለፍ ጉዳይ ስለሆነ በመጀመሪያ ደረጃ ከእናንተ ጋር መወያየቱ ጠቃሚነቱ ታምኖበት ይህ ዐውደ ጥናት ሊዘጋጅ ችሎአል ብለዋል።</p>

<p>አቶ አውግቸው ከሕብረተሰቡ ውስጥ ለዚህ ብርቱ ችግር የሚጋለጡትን ሲያብራሩም ወላጆቻቸው የሞቱባቸው፤ በሕይወትም እያሉ ባለመስማማት የተበታተኑባቸው፣ ሥራ አጥነት፣ የትምህርት ቤቶች በፈረቃ መሥራት፣ የመዝናኛ አለመኖር፣ ከገጠር እየፈለሱ ወደ ከተማ መግባትና ድህነት፣ ለጎዳን ተዳዳሪነት የሚዳርጉ ሲሆኑ አንዳንድ ብልሹ ባልንጀራዎችም በጥሩ ኑሮ ውስጥ የሚገኙ ሕፃናትንና ወጣቶችን መርዘው ለጎዳና ተዳዳሪነት ስለሚዳርጉ የቤተሰብ ቁጥጥር ጠቃሚነት እንዳለው አስረድተዋል።</p>

<p>በመጨረሻም "የጋራ ኃላፊነትን በጋራ የመወጣት መርህ" ተብሎ በተዘጋጀው በዚህ ዐውደ ጥናት ላይ ሰፊ ውይይት ከተደረገ በኋላ በቅርቡ ከተመሠረተውና ከዋናው አገር አቀፍ የሽግግር ኮሚቴ ጋር የሚሠሩ 7 አባላትን በመምረጥ ስብሰባው አብቅቶአል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 24 ቀን 1994</a></p>

</body>
</html>	














