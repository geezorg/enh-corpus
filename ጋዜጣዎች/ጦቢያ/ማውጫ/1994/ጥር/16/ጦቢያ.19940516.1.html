<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የንግድ ባንክ ተሿሚዎችና የትግራይ ልማት ብድር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የንግድ ባንክ ተሿሚዎችና የትግራይ ልማት ብድር</h1>


<p>የሕዝብንና የመንግስትን ፍላጐት በሚጐዳ መልኩ ከ1 ነጥብ 1 ቢሊዮን ብር በላይ ብድር ፈቅደዋል በተባሉትና በወሰዱት 41 የባንክ ባለሥልጣኖችና 13 ባለሀብቶች ላይ ክስ ሲመሠረት ሕጋዊ ባልሆነ መንገድ ከ1 ነጥብ 2 ቢሊዮን ብር በላይ ከባንክ ብድር ወስደው ስላልመለሱት የሕወሓት ኩባንያዎች ምንም አለመባሉ የባንክ አካባቢ ባለሙያዎችንና ሕዝቡን እያነጋገረ ነው።</p>

<p>እነዚህ ድርጅቶች ገንዘብ ያገኙ የነበረው ከባንኩ ከብድር ደንብና መመሪያ ውጪ በስልክ ትዕዛዝ ብቻ መሆኑን የሚገልጹ የባንክ አካባቢ ምንጮች ከእነዚህ ኩባንያዎች አብዛኞቹ እስከ አሁን ድረስ አንዲት ሳንቲም እንኳን ሳይከፍሉ እንደሚገኙ አስረድተዋል።</p>

<p>የንግድ ባንኩንም ሆነ የግል ባንክ ባለሙያዎችን ለክስ ያበቃው ጉዳይ በበቂ ጥናት ላይ ያልተመሠረተ ብድር በማጽደቃቸው፣ ከተበዳሪው ኩባንያ የተከፈለ ካፒታል በላይ በማበደራቸው፣ ሕጋዊነት የሌላቸውን ንብረቶች በመያዣነት በመቀበላቸው፣ ብድሮችን ያለ ጊዜ ገደብ በመፍቀዳቸው፣ የንብረት ማረጋገጫ ሠርተፊኬቶችን በመያዣ መልክ ተቀብለው ብድር በመፍቀዳቸውና በዋስትና ካስያዙት ንብረት በላይ ከፍተኛ ብድር በመስጠታቸው የሚል ሲሆን የሕውሓት ኩባንያዎች ከዚህ በላይ ከተዘረዘሩት መካከል ምን ያህሉን አሟልተው ይህን ያህሉ የመንግስትና የሕዝብ ገንዘብ ለመበደር በቁ? በማለት የሚጠይቁት ብዙዎች ናቸው።</p>

<p>ይህ በእንዲህ እንዳለ የኢትዮጵያ ንግድ ባንክ አመራር አባላትን ለእሥር ያበቃው የሙስና ጉዳይ የሰው ኃይላቸውን ቀድሞ በንግድ ባንክ ይሠሩ በነበሩ ባለሙያዎች ያሟሉትን የግል ባንኮችንም እየጐዳ ይገኛል። ከግል ባንኮች በከፍተኛ ደረጃ የተመታውና አምስት ከፍተኛ ባለሥልጣናቱ ለእሥር የተዳረጉበት አቢሲኒያ ባንክ ነው።</p>

<p>ከዚህ ባንክ የታሠሩት ምክትል ፕሬዚዳንቱ አቶ አልአዛር ደሴ፣ የገነት ቅርንጫፍ ሥራ አስኪያጅ አቶ አሰፋ ታደሰ፣ የብድር መምሪያ ሥራ አስኪያጅ አቶ ዘውዱ ኃይሉ፣ የፕላንና የንግድ ልማት መምሪያ ሥራ አስኪያጅ አቶ አላቸው አድማሱ፣ እና አቶ ባይሳ ገመዳ ናቸው። የፌዴራሉ ከፍተኛ ፍርድ ቤት ማክሰኞ ታህሳሥ 30 ቀን 1994 ዓ.ም በነበረው ቀጠሮ ፍርድ ቤት ሳይቀርቡ በመቅረታቸው በፖሊስ ቁጥጥር ሥር እንዲውሉ የተወሰነባቸውም አሉ።</p>

<p>ከዚህ ሌላ የባንኩ ዋነኛ ባለድርሻ የሆነው የስታር ቢዝነስ ግሩፕ ባለቤቶች ከዚሁ ከሙስና ጋር በተያያዘ በቁጥጥር ስር መዋልም ሌላው የአቢሲኒያ ባንክ ትልቁ ችግር ነው። ከዚህ ኩባንያ ባለቤቶች የተወሰኑት ከአገር ለቅቀው የወጡ ቢሆንም ዐቃቤ ሕግ ክስ መስርቶባቸዋል። ከአገር ከወጡት መካከል በአሁኑ ጊዜ በአሜሪካ የሚገኙትን እንደ አቶ ተመስገን መሐሪ ያሉትን ይመለከታል።</p>

<p>የፌዴራል የሥነ ምግባርና ፀረ-ሙስና ኮሚሽን ዓቃቤ ሕጐች የዳሽን ባንክ ከፍተኛ ባለሥልጣናትን ከስሷል። እነሱም የንግድ ልማት መምሪያ ሥራ አስኪያጅ አቶ አማረ ጋሻው እና ምክትል ፕሬዚዳንቱ አቶ ናሥር ሐሰን ሲሆኑ አቶ ናስር በአሁኑ ጊዜ በአሜሪካን አገር ይገኛሉ።</p>

<p>በገበያው ውስጥ ወጣት የግል ባንክ የሆነው ንብ ኢንተርናሽናል ባንክም ሁለት ክፍተኛ ባለሥልጣኖቹን አጥቷል። እነሱም ግርማ አረዶ የጣና ቅርንጫፍ ሥራ አስኪያጅና ጀማል ሙሳ የአዳራሽ ቅርንጫፍ ሥራ አስኪያጅ ናቸው። ሌላው አበራ መኰንን በሚባሉ ተቆጣጣሪ ሠራተኛ የታሠሩበት የግል ባንክ ኅብረት ባንክ ነው።</p>

<p>እነዚህ ሁሉ ሰዎች ቀድሞ በኢትዮጵያ ንግድ ባንክ ይሠሩ የነበረበት ጊዜ ለተለያዩ ኩባንያዎችና የንግድ ሰዎች ከሙስና ጋር የተያያዘ ብድርይሰጡ ነበር የሚል የተከሰሱ ናቸው።</p>

<p>በአራት ደረጃ ተከፍሎ የቀረበው ክስ የስታር ቢዝነስ ግሩፕ ኩባንያ ባለአክሲዮኖች ከባንክ ደንብና መመሪያ ውጪ እንዲሁም ለወሰዱት ብድር በቂ መያዣ ሳያሲዙ 447 ነጥብ 9 ሚሊዮን ብድር ወስደዋል፣ የናይል ኢንተርናሽናል ትሬዲንግ ባለቤት አቶ ተመስገን መሐሪ 168 ነጥብ 1 ሚሊዮን ብር፣ የአበባ ግደይ ኩባንያ ባለቤት አቶ ብርሃኔ ግደይ ህጋዊ ባልሆነ መንገድ በራሳቸው ስምና እንዲሁም በአበባ ግደይ ኩባንያ፣ በባዘን ኩባንያ፣ በአበባ ትራንስፖርት ኩባንያና በአዋሳ ዱቄት ፋብሪካ ስም 129 ነጥብ 1 ሚሊዮን ብር ወስደዋል በሚል ነው።</p>

<p>የጌታ ትሬዲንግ ኩባንያ ባለቤት የሆኑት ወ/ሮ/ት የሺሐረግ ዘውዴ ከሙስና ጋር በተያያዘ ከታሠሩት ሁለት ሴቶች አንዷ ሲሆኑ 127 ነጥብ 6 ሚሊዮን ብር ብድር በመውሰዳቸው ተከሰስዋል። ዐቃቤ ሕጐቹ የጋራድ ኩባንያው አቶ ሳሚ ዮሱፍ በራሳቸውና በሳሚ ዮሱፍ አስመጪና ላኪ ንግድ ሥራ ስም 117 ሚሊዮን ብር፣ የአብማ ኢንተርናሽናል ኩባንያ ባለቤት አቶ አብርሃም ገብረ ክርስቶስ 23 ነጥብ 7 ሚሊዮን ብር ሕጋዊ ያልሆነ ብድር በመውሰዳቸው መከሰሳቸውን ይገልጣሉ።</p>

<p>ክሱ በስማቸውና በቴዲ ኩባንያ ስም 9 ነጥብ 5 ሚሊዮን ብር የተበደሩትን አቶ ተድላ ይዘንጋውንና የመስቀል ፍላወር ዋና ሥራ አስኪያጅ የሆኑት አቶ እስክንድር ዮሴፍን ሕጋዊ ባልሆነ መንገድ የ8 ነጥብ 2 ሚሊዮን ብር ብድር በመውሰዳቸው ይመለከታቸዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 16 ቀን 1994</a></p>

</body>
</html>	














