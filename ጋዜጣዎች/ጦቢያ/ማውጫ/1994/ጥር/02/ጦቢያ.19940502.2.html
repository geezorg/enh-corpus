<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በተግባር የሚገለጽ የኢንቬስትመንት ፖሊሲ እንዲኖርና ቢሮክራሲያዊ ማነቆዎች እንዲወገዱ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በተግባር የሚገለጽ የኢንቬስትመንት ፖሊሲ እንዲኖርና ቢሮክራሲያዊ ማነቆዎች እንዲወገዱ ጠየቁ</h1>


<p>በአገራችን የተንሰራፋውን ድህነትና ሥራ አጥነት ለመቀነስ የሚቻለው በአገር ውስጥ ያሉትንና በተለያዩ የዓለም ማዕዘናት የሚኖሩትን የኢትዮጵያ ተወላጆችን እውቀትና ሀብት በማቀናጀት ለሀገር ልማት በሚጠቅም መልኩ ሥራ ላይ እንዲያውሉ አመቺ የኢንቨስትመንት አየር በመፍጠርና ቢሮክራሲያዊ ማነቆዎችን በማስወገድ መሆኑን በግዮንና በሂልተን ሆቴሎች የተካሄደው ስብሰባ ተካፋዮች አስታወቁ።</p>

<p>የውጭ ጉዳይ ሚኒስቴር የፕሬስና ዶክመንቴሽን ዳይሬክቶሬት ለገና በዓል ወደ አገር ቤት ለመጡ፣ በውጭ ኖረው ወደ ሀገር በመመለስ በተለያዩ መስኮች ለተሰማሩና በትውልድ ኢትዮጵያዊ ሆነው የውጭ አገር ዜግነት ለተቀበሉ፣ እንዲሁም በውጭ እየኖሩ የኢትዮጵያና ዜግነት እንደያዙ ላሉ ወገኖች ታህሣሥ 24 ቀን 1994 ባዘጋጀው የአንድ ቀን የመንግሥትና የዜጐች አብሮ የመምከር ስብሰባ ላይ የተገኙት እነዚሁ ወደ አንድ ሺ የሚጠጉ ወገኖች በአገራቸው ውስጥ በኢንቨስትመንት መስክ ለመሳተፍ ፅኑ ፍላጐት እንዳላቸው አስታውቀዋል። መንግሥት በአገር ውስጥና በውጭ ከሚኖሩ ዜጐች ጋር አብሮ የመምከር፣ የመቀራረብና በግልጽ የመወያየት ባህል ካጐለበት የመግባባትና የመተማመን ሁኔታ ሊፈጠር እንደሚችልም ተሳታፊዎቹ አመልክተዋል።</p>

<p>በውጭ የሚኖሩ የኢትዮጵያ ተዋላጆችና ዜጐች በሀገራቸው ውስጥ ኢንቨስት በማድረግ የልማት አጋርነታቸውን እንዲያሳዩ የቀረበው ጥሪ ወቅታዊ መሆኑን የገለጡት ተሰብሳቢዎች በኢንቨስትመንት ውስጥ ለመሰማራት ፍላጐቱ ያላቸው እንዲያሟሉ የሚጠየቁት የካፒታል መጠንና የመሬት ሊዝ ዋጋ ግን የሕዝቡን የኢኮኖሚ አቅም ያላገናዘበና የአገሪቱን የእድገት ደረጃ ከግምት ውስጥ ያላስገባ በመሆኑ እንደገና መጤን አለበት ብለዋል።</p>

<p>በአገር ውስጥ ኢኮኖሚው ከገዢው ፓርቲ ጋር ቅርበት አላቸው በሚባሉ ተቋማት እጅ በሞኖፖል ተይዞና የአገር ውስጥ ባለሀብቶች በሕገ-ወጥ መንገድ በሚገቡ ዕቃዎችና በየጊዜው በሚጥልባቸው ከፍተኛ ግብር ከገበያው እየወጡ ባሉበት ወቅት በውጭ የሚኖሩትን ኢንቨስት አድርጉ መባሉ ከፌዝ ያለፈ ሊሆን እንደማይችል የገለጡት ተሳታፊዎች ለአገር ውስጥ ባለሀብቶች ከለላ እንዲሰጥና የፖለቲካ ድጋፍ ያላቸው ኩባንያዎች ከገበያው እንዲወጡ ጠይቀዋል።</p>

<p>ብዙዎቹ በውጭ የሚኖሩ በትውልድ ኢትዮጵያዊ ሆነው በአስገዳጅ ሁኔታ የሌሎች አገሮችን ዜግነት የተቀበሉ ወገኖች በኢንሸስትመንት መስክ ተሰማርተው የአገራቸውን ኢኮኖሚ ለመገንባት ደፋ ቀና ቢሉም በባንክና በኢንሹራንስ ባለአክሲዮን ለመሆን፣ የቤት መሥሪያ መሬት ለማግኘት፣ የተሠራ ቤት ለመግዛት ደግሞ ከቀበሌ የኢትዮጵያዊነት ማረጋገጫ ማግኘት ባለመቻላቸው ከፍተኛ ችግር ያጋጠማቸው መሆኑ ተመክልቷል።</p>

<p>የኢሚግሬሽንና ዜግነት መምሪያ ከቀድሞው የተሻለ አሠራር ዘርግቶ እየተንቀሳቀሰ መሆኑ የሚያስመሰግን መሆኑን ተሳታፊዎቹ ጠቅሰው በኢንቨስትመንት ለመሰማራት ፍላጐቱ ያላቸው ወገኖች የመኖሪያ ፈቃዳቸው እንዲታደስላቸው ለሚያቀርቡት ጥያቄ መምሪያው የኢንቨስትመንት ፈቃድ ማውጣትን እንደቅድመ ሁኔታ ማስቀመጡ ተገቢ አለመሆኑን አስረድተዋል።</p>

<p>«መንግሥት ለኢንቨስትመንት አመቺ ሁኔታ ፈጥሬያለሁና በውጭ የምትኖሩ ዜጎችና ተዋላጆች በአገራችሁ ልማት ውስጥ ተሳታፉ» ብሎ ጥሪ ማቅረቡ ብቻውን በቂ እንዳይደለ የጠቀሱት እነዚሁ ተሳታፊዎች ከፖለቲካና ከኢኮኖሚ መረጋጋት ባሻገር የውጭ ዜግነት ላላቸው ወገኖች የጥምር ዜግነት (ዱአል ጪቲዘንስሂፕ) መፍቀዱም ወሳኝነት እንደሚኖረው አስምረውበታል። በስብሰባው ላይ የስብሰባው ተካፋዮች የተለያዩ ሃሳቦችና አስተያየቶችኝ አሰምተዋል። </p>

<p>የስብሰባው ተካፋዮች በመጨረሻም መንግሥት በውጭ የሚገኙ ዜጐችን ችግር የሚያቃልልና ስለአገራቸውም በቂ መረጃ የሚያገኙበትን ማዕከል እንዲያቋቁም በመጠየቅ የሚከተለውን የአቋም መግለጫ አውጥተዋል።</p>

<p>«እኛ በተደረገው ጥሪ መሠረት በግል የተገኘን በውጪ የምንኖር ኢትዮጵያዊያን እና በትውልድ ኢትዮጵያዊ የሆንን ወገኖች፣ እንዲሁም በዚሁ መልኩ ኖረን ወደ ሀገር በመመለስ በተለያዩ መስኮች የተሠማራን ወገኖች ከዚህ የሚከተሉት ሃሳቦች በውይይታችን መጨረሻ የጋራ መግባባት የደረስንበት መንፈሳችን መሆኑን እናሳውቃለን።<br/>

1. ይህን መሠሉ የመንግሥትና የዜጎች አብሮ የመምከር፣ የመቀራረብ እና በግልፅ የመወያየት ባህል በሁሉም ደረጃ በመቀጠል የመግባባትንና መተማመንን (ኛቲኦናል ጮንሰንሱስ አንድ ጮንፊደንቸ) ባህል በሀገር ደረጃ ማጐልበቱ አስፈላጊ መሆኑን ተገንዝበን እንዲበረታታ እንጠይቃለን። ለዚህም የበኩላችንን እናደርጋለን።<br/>

2. በዚህ ረገድ በተለይም በውጭ የሚኖረው ወገን የተለያዩ ጥረቶች በማቀናጀት ለሀገር፣ ለግልና ለወገን በሚጠቅም መልኩ ሀብቱን፣ እውቀቱንና ግንኙነቱን እንዲያውል ለማስቻል ይህንኑ ጉዳይ የሚከታተል፣ የሚመራና ከመሰል የሲቪክ ማህበረሰብ ጥረት ጋር የሚያስተባብር አንድ እራሱን የቻለ-የኮሚኒቲ ጉዳዮች ቢሮ መቋቋሙ ተገቢ መሆኑን አምነንበታል። ስለሆንም በአፋጣኝ እንዲቋቋም እንጠይቃለን።<br/>

3. በመንግሥታዊ ግልፅነት፣ ተጠያቂነት፣ እና በዜግነታዊ የኃላፊነትና የመተባበር ባሕል ተጉዘን በሁሉ ረገድ ወጥሮ የያዘንን ሀገራዊ ድህነት ለመወጣት በሁላችንም ዘንድ የሚጠበቀውን ማድረግ ተፈላጊ መሆኑን ተረድተናል። ለዚህ እውን መሆን መንግሥት የሚጠበቅበትን ኢንቨስትመንትን፣ ተሣትፎን፣ ወዘተ ለመሳሰሉት አበረታች እርምጃዎች ከአሁኑ በበለጠ እንዲያደርግ እናሳስባለን።<br/>

4. ይህን መሰሉ የመመካከሪያና የኃሣብ መለዋወጫ መድረክ በቀጣይነት የሚዘጋጅበት ሁኔታ አስፈላጊ መሆኑ ታውቆ እንዲታሰብበት እንጠቁማለን።ታህሣሥ 24 ቀን 1994 ዓ.ም።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 2 ቀን 1994</a></p>

</body>
</html>	














