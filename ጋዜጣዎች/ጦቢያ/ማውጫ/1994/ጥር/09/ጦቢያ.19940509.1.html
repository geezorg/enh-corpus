<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ተሐድሶው የይስሙላ ቲያትር ምርጫ ቦርድም ትናንት በነበረበት ነው» ኢዴፓ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ተሐድሶው የይስሙላ ቲያትር ምርጫ ቦርድም ትናንት በነበረበት ነው» ኢዴፓ</h1>


<p>ባለፈው ወር በደቡብ ክልል በተካሄደው ምርጫ በአዋሳ ዙሪያ ወረዳና በሸካ ዞን በተወዳዳሪነት ቀርቦ የነበረው የኢትዮጵያዊያን ዴሞክራሲያዊ ፓርቲ (ኢዴፓ) የምርጫ ሂደት ነፃና ፍትሃዊ እንዳልነበረ ገልጦ፤ በሰላምና መረጋጋት ስም ለ10 አመታት የገዛን ኢሕአዴግ በተሃድሶ ስም ሌላ 10 ዓመት እንዲገዛን ልንፈቅድለት አይገባም በማለት አስታወቀ።</p>

<p>ኢዴፓ ይህንን ያስታወቀው ጥር 6 ቀን 1994 «የሥርዓቱ ኢ-ዴሞክራሲያዊነትና ኢ-ፍትሃዊነት ከቲያትራዊ ተሃድሶውም በኋላ በተጠናከረ መልኩ ቀጥሏል። በደቡብ ክልል የተካሄደው ምርጫ ነፃና ፍትሃዊ አይደለም» በሚል ርዕስ በወጣው መግለጫ ነው። ኢዴፓ የሀገራችን ዘርፈ ብዙ ችግሮች ምንጫቸው በሕዝብ የተመረጠ መንግሥት ያለመኖር መሆኑ በዋናነት ገልጧል።</p>

<p>ኢዴፓ በአሁኑ የደቡብ ክልል ምርጫ ለመሳተፍ ሲወስንም የምርጫ መወዳደሪያ ሜዳው ለእኩል ውድድር የተመቻቸ አለመሆኑን በማስመልከት በተደጋጋሚ ላነሳቸው ጥያቄዎች ምላሽ አግኝቶና ነፃና ፍትሃዊ ምርጫን አልሞ አይደለም ብሏል። በተጨማሪም በምርጫው ለመሳተፍ ሲወስን ኢ-ዲሞክራሲያዊና ኢ-ፍትሐዊ የሆኑ ተግባራትን በተጨባጭ ማስረጃ ለማጋለጥ፤ በምርጫ ወቅት በሚከፈተው ኃሣብን የመግለፅ ጠባብ ቀዳዳ ተጠቅሞ ዓላማውን ለሕዝብ ለማስተዋወቅና ሕዝቡ ከግዑዛን መሳሪያዎች ሁሉ የላቀ ኃይል ያለው መሣሪያ የምርጫ ድምፅ መሆኑ ተገንዝቦ በሀገሪቱ ለውጥ ሊያመጣ በሚችል መልኩ የመጠቀም ልምዱ እንዲዳብር ለማድረግ መሆኑን ገልጧል።</p>

<p>በተጨማሪም ሲጮህለት የከረመው የኢሕአዴግ የተሃድሶ እንቅስቃሴ ዲሞክራሲያዊ ሥርዓትን በማጐልበት እረገድ ከፕሮፓጋንዳ ያለፈ የተግባር ለውጥ የሌለው መሆኑን በተግባር ለማጋለጥ፣ እንዲሁም ኢዴፓ በገጠሪቱ ኢትዮጵያ ወደፊት ለሚኖረው የትግል እንቅስቃሴ የሚረዳውን ጥናት ለማካሄድና ልምድ ለማግኘት በማሰብ መሆኑን አስታውቋል።</p>

<p>በመጨረሻም ኢዴፓ በምርጫው ወቅት ባደረገው እንቅስቃሴ በደጋፊዎቹና ለውድድር ባቀረባቸው አባላትና በታዛቢዎቹ ላይ ከፍተኛ ወከባና የፖለቲካ ጫና እንደተደረገበት አስታውቋል። የምርጫው ሂደት ከተጠናቀቀም በኋላ የምርጫ ተወዳዳሪ የነበሩ አባላቶቹ ላይ ከፍተኛ ማስፈራራት እየተፈፀመባቸው እንደሚገኝ ገልጧል። በኢሕአዴግም በኩል ተሀድሶው የይስሙላ ትያትር፣ የምርጫ ቦርዱም እዚያው ትናንት የቆመበት ቦታ ላይ የሚገኝ መሆኑን በተጨባጭ ለማረጋገጥ መቻሉን በመግለጫው አስታውቋል። </p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 9 ቀን 1994</a></p>

</body>
</html>	














