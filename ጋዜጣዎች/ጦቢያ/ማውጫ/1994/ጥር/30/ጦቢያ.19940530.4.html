<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድንበር መካለሉ ጉዳይ ሕዝቡ ስሜትና ፍላጐቱን ለዓለም ሕዝብ እንዲያሳይ ተጠራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በድንበር መካለሉ ጉዳይ ሕዝቡ ስሜትና ፍላጐቱን ለዓለም ሕዝብ እንዲያሳይ ተጠራ</h2>

 
<p>በኢትዮጵያና በኤርትራ መካከል የሚደረገውን የድንበር መካለል በተመለከተ ሕዝቡ በመጭው እሁድ ወደመስቀል አደባባይ በመውጣት ስሜትና ፍላጐቱን እንዲገልጥ የኢትዮጵያውያ ዴሞክራሲያዊ ፓርቲ (ኢዴፓ) ጠየቀ።</p>

<p>የድርጅቱ አመራር ባለፈው ማክሰኞ ጥር 27 ቀን በሰሜን ሆቴል ለአገር ውስጥና ለውጭ አገር ጋዜጣዊ መግለጫና «የኢትዮጵያ ሕዝብ የባሕር በር ባለቤትነት መብቱን የሚያሳጣውን ስምምነት በአደባባይ ወጥቶ የመቃወም ታሪካዊ ግዴታ አለበት» በሚል ርዕስ ባሰራጨው ጽሁፍ የኢትዮጵያ ሕዝብ ላለፉት 10 ዓመታት የተለያዩ ፖለቲካዊ፣ ኢኮኖሚያዊና ማህበራዊ ጥያቄዎችን አንስቶ ወያኔ/ኢሕአዴግን በመታገል የሕይወት መስዋዕትነት መክፈሉን ገልጦ ወያኔ ግን ለጥያቄዎቹ መልስ ለመስጠት ብቃቱና ፍላጎቱ የሌለው ከመሆኑም በላይ አካሄድኩ በሚለው የተሀድሶ ግምገማ «የበከተና የበሰበሰ» ደረጃ ስለመድረሱ ራሱ አምኖ መቀበሉን ብቻ ጠቅሶ ማለፉ በቂ ይሆናል ብሏል።</p>

<p>የኢትዮጵያ ሕዝብ ፍላጎቱንና ጥቅሙን የሚፃረሩትን የወያኔ/ኢሕአዴግ ተግባሮች 10 ዓመት ሙሉ ቢቃወምም የችግሮቹ ምንጭ የሆነውን ሥርዓት በአደባባይ ወጥቶ በመታገል ረገድ የህዝባችን ተሣትፎ ዝቅተኛ መሆኑን የጠቀሰው ኢዴፓ ከአጠቃላዩ የሕዝባችን ቁጥር አንፃር ሲመዘን ለትግሉ የሚገባውን መስዋዕትነት በመክፈል ላይ የሚገኘው ኢምንት ነው ብሏል። በመሆኑም ነው ወያኔ/ኢሕአዴግ የሕዝብንና የሀገርን ብሔራዊ ጥቅም አሳልፎ እየሰጠ ከድርጊቱ የሚገታው ጠንካራ ህዝባዊ እንቅስቃሴ ጠፍቶ በራሱ የውስጥ ችግር «ለመበስበስና መብከት» የበቃው ብሏል።</p>

<p>ኢዴፓ በዚህ መግለጫው ላይ እንደጠቀሰው በኢትዮጵያና በኤርትራ መካከል የተፈጠረው ችግር እንደገና ለዓለም ሕብረተሰብ ፍርድ መቅረብ እንዳለበት፣ እንዲያውም በአሁኑ ወቅት ለኢትዮጵያ ብሔራዊ ጥቅም የሚቆረቆር መንግሥት ቢኖር ኖሮ የሚቀርበው ጥያቄ «ኤርትራ እንደ ሀገር የኢትዮጵያ አካል ነች፣ ወደ ኢትዮጵያ የተቀላቀለችውም በኤርትራ ሕዝብ ፍላጐትና በዓለም ሕብረተሰብ ዕውቅና ነው። መገንጠል አይገባትም» የሚል መሆን እንደነበረበትና ይህም የማይሳካ ቢሆን የባሕር በር መብታችንን መጠየቅም ሆነ ማማከር አለመፈለጉ እራሱ ለሰላም ፀር የሆነ ጊዜ እየጠበቀ ጉዳት የሚያደርስ ፈንጅ ነው በማለት ኢዴፓ እምነቱን ገልጿል።</p>

<p>በማጠቃለያም «የዚህ የድንበር ስምምነት ጉዳይ ፈራሚ ወያኔ/ኢሕአዴግ ብቻ ሣይሆን ትውልዱን ተጠያቂ የሚያደርግ መጥፎ የታሪክ አጋጣሚ ነው። ይህን ታሪካዊ ውርደት ለመሸከም ይህ ትውልድ ተገዷል። እንደአያት ቅድመ አያቶቹ «የሀገሬ ጥቅም አይደፈርም» ብሎ ሂደቱን ማስቆም አልቻለም። ጊዜና መንግሥት ከድተውት አቅምና ወኔ አንሶታል። ወደፊት ግን ይህችን የወደቀች ሀገር እንደገና የሚያነሣት ትውልድ እንደሚፈጠር አንጠራጠርም። ያ ትውልድ ሲመጣ ግን የአሁኑ ስምምነት ከሕዝብ ጥቅምና ፍላጎት ውጭ የተደረገ ስለመሆኑ በቂ መረጃ ይኖረው ዘንድ እያንዳንዱ ኢትዮጵያዊ ተቃውሞውን በአደባባይ ወጥቶ ዛሬ ለዓለም ሕብረተሰብ የማሰማት ግዴታ አለበት» በማለት እሁድ የካቲት 3 ቀን 1994 ዓ.ም ከጧቱ 3 ሰዓት በመስቀል አደባባይ የሚካሄደውን ስብሰባ መጥራቱን አስታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 30 ቀን 1994</a></p>

</body>
</html>	














