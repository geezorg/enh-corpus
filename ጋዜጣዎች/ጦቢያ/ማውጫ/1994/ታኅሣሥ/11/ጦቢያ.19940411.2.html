<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ የመምህራን ገንዘብ እንዲመረመር ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዲስ አበባ የመምህራን ገንዘብ እንዲመረመር ተጠየቀ</h1>


<p>ተለጣፊው የመምህራን ማህበር ቡድን ከአሠሪው መሥሪያ ቤት በሚያገኘው ያልተቋረጠ ድጋፍ ከሕግ ውጪ ከየዞኑ መምህራን የሚሰበሰበውን ወርሃዊና የመረዳጃ መዋጮ እጅ በእጅ በመቀበል የመምህራን አንጡራ ሀብት ለብክነት በመዳረጉ በሂሣብ ባለሙያዎች መመርመር እንዳለበት የአዲስ አበባ መምህራን ማኅበር ባሠራጨው መግለጫ አሳሰበ።</p>

<p>ማኅበሩ «ከዝንብ ማር ከጅብ እርጥባን»በሚል ርዕስ ለዝግጅት ክፍሉ በላከው መግለጫ እንዳስታወቀው ከመምህራን መረዳጃ እገዳ ውጪ ካድሬ መምህራን በዝቅተኛ ክፍያ አባል ሆነዋል። በሕገ ደንቡ መሠረትም ተጠቃሚ መምህራን በጡረታ ሲገለሉ ማግኘት የሚገባቸውን ብር በተለያዩ ሰንካላ ምክንያቶች «ገንዘብ የለም፣ወረፋ ጠብቁ» በማለት ለችግርና ለእንግልት እየዳረገ ነው ብሏል።በአንጻሩ ግን ለሥርዓቱ ያደሩ ካድሬ መምህራን ግን ያለወረፋ ተጠቃሚ እንደሆኑ ከመምህራን የተሰወሩ አለመሆናቸውን ጠቁሟል። በተለይ ደግሞ በሥራ ዘመናቸው ጊዜ ለመምህራን መብትና ለሙያው ክብር ራሳቸውን ያስገዙ መምህራን ማግኘት የሚገባቸውን ሕጋዊ ክፍያ እስካሁን እንዳላገኙ ከመምህራን ማወቅ እንደሚቻል አስታውቋል።</p>

<p>ቡድኑ ክፍያውን በወቅቱ ላለመስጠት የሚያቀርበው ምክንያት «ተጠቃሚ አባሎች በመብዛታቸው፣ የመረዳጃው ገንዘብ ተመናመነና አለቀ» የሚል ሲሆን ይህን አስታክኮ ከእያንዳንዱ አባል በግዳጅ 30 ብር ተጨማሪ ክፍያ መውሰዱን አስታውሷል። ለብዙ ዓመታት የተጠራቀመው የመረዳጃ ሂሣብ ሳይነካ እንኳን በየዓመቱ ብቻ ከየአባላቱ የሚሰበሰበው በአማካይ ቁጥር ቢሰላ አባላቱ በአማካይ 3 ሺህ ቢሆኑ በየወሩ የሚሰበሰበው 15 ሺህ ብር እንደሚሆን በግምታዊ ስሌት ጠቁሞ ይህም በዓመት 180 ሺ ብር ማለት እንደሆነም ገልጧል። ይህ ደግሞ በየዓመቱ በጡረታ የሚገለሉ 180 መምህራንን ለማስተናገድ እንደሚያስችል አመልክቶ ይህ ስሌት ተቀማጩንና ከእያንዳንዱ አባል የተጠየቀውን ተጨማሪ 30 ብር እንደማያካትት አስታውቋል።</p>

<p>መግለጫው እንዳመለከተው «መሪ ተብዮዎቹ ቀደም ሲል ለገዢው ሥርዓት ለፈጸሙት አገልግሎት የተለያዩ የፖለቲካ ሹመት አግኝተው መሄዳቸውን መምህራን በሚገባ ያውቁታል። በሄዱት እግር በአሠሪው ክፍል የተሰየሙት የማህበሩን ገንዘብ እንዳለፉት ሁሉ ለብክነት ዳርገዋል። ከሁሉም በላይ የመምህራንሕጋዊ መብቶች እንዳይከበሩ እንቅፋት ከመሆናቸውም ባሻገር ትውልድ ገዳይ የሆነው የትምህርት ፖሊሲ ተግባራዊ እንዲሆንና የትምህርቱ ሥራ በእጅጉ እንዲስተጓጐል ዓይነተኛ ሚና የሚጫወቱት የዚሁ ቡድን ካድሬ መምህራን ለመሆናቸው መምህራን ብቻ ሳይሆኑ ሕዝቡም ጭምር የሚያውቀው ነው» ብሏል። በመቀጠልም ተለጣፊው ቡድን በቃል ለመምህሩ የቆመ ለማስመሰል የማይደርበው ካባ እንደሌለና በተግባር ግን የመምህራን መብት እንዲረገጥ ማድረጉን ገልጧል። ዛሬም በተለመደው ቅጥፈት ትናንት በሥራ ዘመናቸውና በጡረታም ሲገለሉ የሕጋዊ መብቶቻቸው ተጠቃሚ እንዳይሆኑ የተለያዩ ምክንያቶችን በመደርደር አባት መምህራንን ለእግልት መዳረጉን ዘንግቶይ ለእነሱ ተቆርቋሪ መስሎ መቅረቡን በትዝብት አመልክቷል። የአባት መምህራንን ችግር በመንተራስ «በማኅበር ከተደራጃችሁ» ተጠቃሚ ትሆናላቹ በማለት የትናንቱን ሽንገላ ዛሬም እየደገመው ነው በማለት አስታውቀዋል። ቡድኑ ለድብቅ ዓላማው መሳካትና በአባላቱ የሚሰበሰበውን ገንዘብ ለመዝረፍ በማህበር ስም ለማደራጀት እየተሯሯጠ እንደሚገኝ ገልጦ ለአባት መምህራን የተለጣፊውን ምንነት ለማስረዳት «ከዝንብ ማር፣ ከጅብ እርጥባን የተለጣፊውንም ምንነት» ለቀባሪው ማርዳት የዋህነት ነው በማለት አመልክቷል።</p>

<p>ስለዚህ አባት መምህራን በተለጣፊው ሥር መደራጀታቸው የሚያስገኝላቸው አንዳችም ጥቅም እንደሌለ በመረዳት በጐ ታሪካቸውን በስተመጨረሻ ላይ ጥላሸት እንዳይቀቡ የአዲስ አበባ መምህራን ማህበር መክሯል።</p>



<p class="align-center"><a href="/Gazettas/Tobia/info/Tobia.sera.html">ከጦቢያ ታኅሳስ 11 ቀን 1994</a></p>

</body>
</html>	














