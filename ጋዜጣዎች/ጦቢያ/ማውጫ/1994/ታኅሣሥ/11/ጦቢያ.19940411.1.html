<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፋር ጥያቄና የአሰብ ጉዳይ በመታለፉ ሰፊ ተቃውሞ እየተቀሰቀሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአፋር ጥያቄና የአሰብ ጉዳይ በመታለፉ ሰፊ ተቃውሞ እየተቀሰቀሰ ነው</h1>


<p>በኢትዮ-ኤርትራ ድንበር መካለል ሂደት የአፋር ሕዝብ ጥያቄና የኢትዮጵያ ሕዝብ የባህር በር መብት ጥያቄ ባለመካተቱ በአገር ውስጥና በውጭ አገር ሠፊ ተቃውሞ እየተቀሰቀሰ ሲሆን በዚሁ ጉዳይ ላይ አማራጭ ኃይሎች፣ ኤዴፓ፣ ኢዲዮ፣ መዐሕድ፣ ኦብኮ ለተባበሩት መንግሥታት ድርጅት አቤቱታ ለማቅረብ በዝግጅት ላይ መሆናቸውን የድርጅቶቹ አካባቢ ምንጮች ጠቁመዋል።</p>

<p>የኢሕአዴግ መንግሥት የኢትዮ-ኤርትራ ግንኙነት በተመለከተ የተከተላቸው ፖሊሲዎች የነበረውን የ30 ዓመት ችግር ከመፍታት ይልቅ የወንድማማች እልቂትን ከማስከተሉም በላይ ኢትዮጵያ ሊኖራት በሚገባት የባሕር በር ጉዳይ ለኮሚሽኑ ጥያቄ አለማቅረቡ ኢሕአዴግ የኢትዮጵያን መሠረታዊ ጥቅም ለመጠበቅ ያልተዘጋጀ መሆኑን ያረጋግጣል ሲል የኢትዮጵያ ዴሞክራቲክ ኅብረት ፓርቲ (ኢዴኅፓ) ቀደም ሲል ባወጣው መግለጫ አስታውቆ ነበር።</p>

<p>በተለምዶ «ኢዲዩ» በመባል የሚያታወቀውና በልዑል ራስ መንገሻ ሥዩም የሚመራው ድርጅት ባለፈው ኅዳር 27 ቀን 1994 ባወጣው መግለጫ በኢትዮጵያ በኩል በቀረበው ማመልከቻ ውስጥ የአፋርና የአሰብ ጉዳይ እስከነጭራሹ ያልተጠቀሰ መሆኑንና ፍርድ ቤቱም ጥያቄዎችን የሚቀበልበትን ወቅት አጠናቅቆ ፍርድ ለመስጠት በመዘጋጀት ላይ መገኘቱን አስታውቋል።</p>

<p>«የኤርትራ ጉዳይ የሚፈታው ዲሞክራሲያዊ አስተዳደር በሰፈነበት ሁኔታ፣ ሕዝብ ለሕዝብ በአንድነት የመኖሩን ጥቅም ከታሪክ ጋር አጣምረው ከተወያዩ በኋላ በሚፈፀም ሕዝበ ውሣኔ መሆኑን፣ በሬፈረንደሙም ወቅት የታቀደው ሬፈረንደም በአፈፃፀም ረገድ ሕዝቦችን የማያወያዩና የጥያቄ አመራጮችን ያላካተተ ሆኖ የመዘጋጀቱን ምስጢር ኢዲዩ ደርሶበት በአፈጻጸሙ ላይ ያለውን ተቃውሞ በጽሑፍ ለተባበሩት መንግሥታት፣ ለአፍሪካ አንድነት ድርጅትና የኢትዮጵያ የሽግግር መንግሥት በወቅቱ ማቅረቡን፣የአልጀርሱም ስምምነት ከሬፈረንደሙ አፈጻጸም ባልተለየ አሠራር በመካሄዱ ፓርቲው ተቃውሞውን መግለጹን አስታውሷል።</p>

<p>በመጨረሻም «ሕዝቦች ሳይመክሩበት የተፈጸመው የኤርትራ ሬፈረንደም ያስከተለውን እልቂት የተባበሩት መንግሥታት ሚዛን በማስገባትና ዛሬም ለዓለም ፍርድ ሸንጎ የቀረበው የኤርትራን የኢትዮጵያ ወሰን ጉዳይ ሁለቱም ሕዝቦች ያልመከሩበት ሁኔታ መሆኑን ተገንዝቦ ለትውልድ የሚተላለፍ ሌላ ጥፋት ከመከተሉ በፊት የሁለቱም ሀገር ሕዝቦች ያለ አንድ ገደብ ድምጻቸውን የሚያሰሙበት እድል እንዲያገኙ የፍርድ ጊዜውን እንዲያራዝም፤ የወሰን ጥያቄ ኮሎኒያሊስቶች ኢትዮጵያን ለመውረር ብለው ባሰመሩት ብቻ መወሰን የሌለበት ከመሆኑም በላይ የተባበሩት መንግሥታት ኤርትራ ከእናት ሀገሯ በፌዴሬሽን እንድትዋሃድ በደገፈበት ጊዜ ኢትዮጵያ የራሷ ባሕር በር ሊኖራት ይገባል ብሎ እንዳስቀመጠው የኢሕአዴግ መንግሥት የአሰብን ክልል እንደ አንድ መሠረታዊ ጥያቄ እንዲያቀርብ፣ የሻዕቢያ መንግሥት የኢትዮጵያን መሬት በወራሪነት ሲወስድ የኢትዮጵያ ሕዝብ በከፈተኛ መስዋዕትነት ያስመለሳቸውን ከባድሜ፣ ሽራሮ፣ ዛላ-አንበሳ፣ አሊቴና እስከ ቡሬ ያሉትን ቦታዎች፣ በስተምዕራብ የሚገኘው ሽላሎ ሸሸቢት የኢትዮጵያ ለመሆኑ የተመሰከረ ማስረጃ ስላለ የኢሕአዴግ መንግሥት ይህንኑ እንዲያቀርብ፣ ከላይ የተጠቀሱት ሁኔታዎች እስኪመቻቹ የተባበሩት መንግሥታት የሰላም አስከባሪ ኃይል በአልጀርሱ ስምምነት መሠረት የተወሰነውን ጊዜያዊ የጸጥታ ዞን ከሁለቱም ኃይሎች ነፃ አድርጎ የማስከበርና የመቆጣጠር ኃላፊነቱን እንዲቀጥል»ጠይቋል።</p>

<p>ይህን ጥያቄ ለመደገፍና ሕዝብ በሰላማዊ ሰልፍ ወጥቶ ፍላጎቱን ሊገልጥ የሚችልበት ሁኔታ ሊኖር እንደሚችል አንዳንድ ምንጮች ይጠቁማሉ።</p>




<p class="align-center"><a href="/Gazettas/Tobia/info/Tobia.sera.html">ከጦቢያ ታኅሣሥ 11 ቀን 1994</a></p>

</body>
</html>	














