<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምዝበራና ብኩንነት የተዘፈቁ ሁሉ ለፍርድ እንዲቀርቡ ተስማማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በምዝበራና ብኩንነት የተዘፈቁ ሁሉ ለፍርድ እንዲቀርቡ ተስማማ</h1>


<p>በሀገር መከላከያ ሚኒስቴር ባለሥልጣናትና ሠራዊት አባላት ከጳጉሜ 3 ቀን 1993 እስከ ኅዳር አጋማሽ ድረስ በሦስት ቦታ ተከፍለው የፀረ ሙስና ግምገማ እያካሄዱ ሲሆን የግምገማው ውጤት ፍሬ አልባ እንዳይሆንና በምዝበራና ብኩንነት የተዘፈቁ ሁሉ ለፍርድ እንዲቀርቡ መስማማታቸውን የመከላከያ ምንጮቻችን አስታወቁ።</p>

<p>ለጉዳዩ ቀረቤታ ያላቸው እነዚሁ ምንጮቻችን እንደገለጡት ባለፉት 10 ዓመታት በአንድ ጐሳ አባላት ፈላጭ ቆራጭነት በብዙ ቢሊዮን የሚቆጠር የመንግሥትና የሕዝብ ንብረት ባክኗል። አሥር ዓመታት ሙሉ በዘመቻና መረጃ፣ በትምህርትና ሥልጠና፤ በሰው ኃይልና አቋም አደረጃጀት፣ በወታደራዊ መደብሮች እና ገቢ ቦርድ፣ በድርጅትና ሎጂስቲክ ስም እንዲሁም በደመወዝና ውሎ አበል፣ ወዘተ፣ በብዙ ቢሊዮን ብር የሚገመት ብር ተመዝብሯል።</p>

<p>የሕዝብ ገንዘብ የግለሰቦች መድለቢያና መጫዎቻ ነበር ያሉት እኒዚሁ በግምገማው ላይ የተሳተፉ ባለሥልጣናትና ኤክሰፐርቶች ማለትም የመከላከያ የጦር ጄኔራሎችና ከፍተኛ መኮንኖች (ከሻለቃ ማዕረግ እስከ ሙሉ ኮሎኔል ማዕረግ ያላቸው) ከጳጉሜ 3 ቀን 1993 እስከ መስከረም 30 ቀን 1994 በአዲስ አበባ የማይጨው ጦር ሠፈር ግቢ፣ በቀድሞ 4ኛ ክፍለ ጦር፣ በመሿለኪያ አካባቢ ባለው ግቢ እንዲሁም በምድር ኃይል መሰብሠቢያ አዳራሾች የተጠናከር የፀረ ሙስና ግምገማ እካሄደው ተጠያቂዎች ለፍርድ እንዲቀርቡ አሳስበዋል።</p>

<p>በተለይም በማይጨው ግቢ ጃን ሜዳ አካባቢ በሚገኘው መሰብሰቢያ አዳራሽ በተካሄደው የጄኔራል መኮንኖችና ከፍተኛ መኮንኖች በተጣለባቸው ሕዝባዊና ሀገራዊ አደራ በቆራጥነት ባደረጉት የፀረ-ሙስና ግምገማ «በመከላከያ ተንስራፍቶ የሚገኝው የአንድ ብሔረሰብ የበላይነት ይወገድ፣ በምዝበራና ብኩንነት የተዘፈቁ ሁሉ ለፍርድ ይቅረቡ» ብለዋል።</p>

<p>በዚህ ግምገማ ወቅት በተለይም አንዳንድ የጦር ጄኔራሎች ዋጋቸውን ከግማሽ ሚሊዮን ብር በላይ የሆኑ ዘመናዊ መኪናዎችና፣ አንድ ጄኔራል ወይም ኮሎኔል ከ3-5 ተሽከርካሪዎችን በግል መያዛቸውን ተወስቷል። «ለግዳጅ የተገዙ ፒክ አፕ ቶዮታ ላንድክሩዘር መኪናዎችም መርካቶ ገብተው የጄኔራሎቹና የኮሎኔሎቹ የቤት ሠራተኞች የቤት አስቤዛ መሽመቻ ሆነዋል። ይህ አደገኛ አዝማሚያ ይገታ» የሚል ሃሳብ ቀርቧል። በግምገማው ማጠቃለያ በተላለፈው ውሳኔ መሠረት የጦር ጄኔራሎችና ኮሎኔሎች ላንድክሩዘር፣ ኮብራና ከአንድ አውቶሞቢል መኪና በስተቀር ሌላውና ገቢ አድርገዋል። በጥቅምት ወር ብቻ በሕገ ወጥ ሁኔታ ያለ አግባብ ተይዘው የነበሩ 94 መኪናዎች ተሰብሰበው ለመከላከያ ድርጅት መምሪያ ገብተዋል። ይሁንና አሁንም ይሉኝታ የጐደላቸው «የቀድሞ ታጋዮች፣ የአሁን ቱጃሮች» የመንግሥት መኪኖች ይዘው መሽታ ቤት ሳይቀር እየተጠቀሙበት ይገኛሉ፤ እንደምንጮቹ አገላለጥ።</p>

<p>ከግምገማው ማግስት ጀምሮ እየተወሰደ ያለው እርምጃ የተሻለ ቢመስልም ታጋይነታቸውን ዘንግተው ከፈረንጅ ላም እኩል የደለቡ የወያኔ መከላከያ ባለሥልጣናት አሁንም ቢሆን በረቀቀ ዘዴና በብልጠት ጥቅማቸውን ማሳደዳቸውን የቀጠሉበት በመሆኑ ከፍተኛ ክትትልና ቁጥጥር ተደርጐበት በግምገማ የተናጹ ችግሮች መፍትሔ ሊፈለግላቸው ይገባል ሲሉ አንዳንድ የመከላከያ ሐቀኛ ባለሥልጣናትና ኤክስፐርቶች ይናገራሉ።</p>

<p>የመከላከያ ባለሥልጣናትና ኤክስፐርቶቹ እንደሚሉት በመከላከያ አሁንም ቢሆን የአንድ ብሔረሰብ አባላት በአስተዳደርና ፋይናንስ መዋቅር ዕቃ ግዥ በጀት ጠያቂ፣ ገንዘብ ያዥ፣ ሂሳብ ሹም፣ ደመወዝ ከፋይ፣ ፔሮል ዝግጅት፣ የውስጥ ኦዲተርና ፋይናንስ ዋና ክፍል ኃላፊዎች ሆነው መሥራት ታጥቦ ጭቃ እንደማለት ይቆጠራል ብለዋል።</p>

<p>በነዳጅ እደላ፣ በስንቅና የቀለብ ገንዘብ፣ በገቢዎች ቦርድ፣ በወታደራዊ መደብሮች፣ በተሽከርካሪዎች ስምሪት፣ በጠቅላላ ቁልፍ በሆኑ ቦታዎች የተቀመጡት የወያኔ አባላት በመሆናቸው በግምገማ ብቻ ተነጋግሮ ማለፉ ብቻ መፍትሔ ስለማይሆን አዲስ የመከላከያ አቋምና አደረጃጅት መፍጠር እንደሚያስፈልግ ባለሥልጣናትና ኤክስፐርቶ ይጠቁማሉ።</p>

<p>ላለፋት ሁለት ወር ከግማሽ ድረስ በጦር ጄኔራል መኮንኖችና ከፍተኛ መኮንኖች እንዲሁም ከምክትል የመቶ አለቃ እስከ ሻምበል ማዕረግ ያላቸው መኮንኖች፣ ቀጥሎም ከተራ ወታደር እስከ የ50 አለቃ ያሉት የሠራዊቱ አባላትና ባለሌላ ማዕረግተኞች በተመሳሳይ በፀረ ሙስና ላይ ያደረጉት ግምገማ ለሀገርና ሕዝብ እጅግ ጠቃሚ በመሆኑ እውነተኛ የብሔረሰብ ተዋጽኦ የሚታይበት የመከላከያ አወቃቀር መኖር እንዳለበት ተጠቁሟል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሥሥ 4 ቀን 1994</a></p>

</body>
</html>	














