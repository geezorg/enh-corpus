<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ዘመናዊ ስታዲየም እንገነባለን»ፕሬዚዳንት መንግሥቱ ኃ/ማርያም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ዘመናዊ ስታዲየም እንገነባለን»ፕሬዚዳንት መንግሥቱ ኃ/ማርያም</h1>


<p>ከአሥራ አራት ዓመት በፊት አዲስ አበባ ላይ ተደርጐ በነበረው 15ኛው የምሥራቅና መካከለኛው አፍሪካ የእግር ኳስ ሻምፒዮና የኢትዮጵያ ብሔራዊ ቡድን በመለያ ምቶች የዚምባብዌ አቻውን አሸንፎ የዋንጫ ባለቤት መሆኑ ሕዝብና መንግሥትን ያስደሰተ ታሪካዊ ወቅት ነበር።</p>

<p>በፍጻሜው ዕለት ውድድሩን ለመመልከትና ዋንጫውንም ለመስጠት በስታዲየሙ የኮሎኔል መንግሥቱ ኃይለማርያም መገኘት ለብሔራዊ ቡድኑ መጥፎ ዕድል ይገጥመዋል የሚል የሕዝብ የውስጥ ስሜት ነበር። በመጨረሻም በዳኛቸው ደምሴ የማሸነፊያ ግብ ተጠናቅቆ የድሉ ዜና ሲበሰር የመዲናዋ ነዋሪ ከዳር እስከ ዳር ግልብጥ ብሎ ደስታውን በጭፈራ እየገለፀ ከሁሉም አቅጣጫ ወደ ስታዲየም አመራ። በዚያን ዕለት ምሽት በፒያሳ አካባቢ አንድ አዛውንት በተቀመጡበት ሕይወታቸውን አጥተዋል።</p>

<p>ፕሬዚዳንት መንግሥቱም «ገደ ቢስ» ከመባል የተረፉበትን ዕለት በተገኘው ድል በመደሰት በማግሥቱ በመዲናዋ የተለያዩ አካባቢዎች አጃቢዎቻቸውን አስከትለው ለስታዲየም የሚሆን ሜዳ ለማግኘት አሰሳውን ተያያዙት። ፕሬዚዳንቱ ከቃኙአቸው የስታዲየም ቦታዎች አንዱ ጃንሜዳ ነበር።</p>

<p>ጃንሜዳ የከተማዋ የውኃ ማጠራቀሚያ የተገነባበት፣ በወቅቱ ታዋቂ የነበረው የማዕከላዊ እዝ ሆስፒታል /ዛሬ ፈርሷል/ መገኘቱና ለሕሙማን ፀጥታ አመቺ አይሆንም ተብሎ ጃንሜዳ ለአዲስ የስታዲየም ግንባታነት ከመታጨት ቢያመልጥም ሌላ ቦታ አሰሳው ቀጥሎ ሰነበተ።</p>

<p>አዎን! ከ14 ዓመታት በፊት በመቶ ሺህ የሚቆጠር ሕዝብ ማስተናገድ የሚችል ዘመናዊ ስታዲየም እንገነባለን! ሲሉ ጓድ መንግሥቱ ይፋ ማድረጋቸውን ብዙዎች ያስታውሱታል። ይሁን እንጂ በዚያ መሻቻ በቦሌ አካባቢ የተያዘው የስታዲየም ግንባታ ሥፍራ እስከዛሬም አንድም ግንባታ ሳይካሄድበት እንደነበረ ይገኛል።</p>

<p>ከሽግግሩ መንግሥት ማግስት ክቡር ጠቅላይ ሚኒስትር/በዚያን ጊዜ ፕሬዚዳንት ነበሩ/ መለስ ዜናዊ ዛሬም ብዙ ሰዎች የሚያነሱትና የሚያስታውሱት ነው። መንግሥት ቅድሚያ ለሚሰጣቸው ጉዳዮች ትኩረት እንደሚሰጥ አቶ መለስ ጠቁመው «አርሶ አደሩ ያለበት የማዳበሪያ እጥረት እያለ ለስታዲየም ግንባታ ዕርዳታም ሆነ ብድር አይሞከርም» ነበር ያሉት። በሰሞኑ የምሥራቅና መካከለኛው አፍሪካ እግር ኳስ ሻምፒዮና የተገኘው ድል የስታዲየም ግንባታውን እንዲታወስ አድርጎታል። ልዩነቱ ከአሥራ አራት ዓመት በፊት ይፋ የሆነው በሀገሪቱ መሪ ሲሆን በዘንድሮ ግን በወጣቶች ባሕልና ስፖርት ጉዳይ ሚኒስቴር አምባሳደር ተሾመ ቶጋ መሆኑ ነው። በሩዋንዳ የተካሄደውን የብሔራዊ ቡድን የየዕለት እንቅስቃሴ እየተከታተሉ ሲያሸንፉ የደስታ መግለጫ በማስተላለፍ ፕሬዚዳንቱና ጠቅላይ ሚኒስትሩ ለተገኘው አኩሪ ውጤት የተጫዋቾቹን ሞራል በመገንባት ያበረከቱት ድርሻ የሚመሰገን ነው። እንደሰሞኑ የባለሥልጣኖቻችን ተነሳሽነት ቃል የተገባው በተግባር የሚተረጐምበት ጊዜ ሩቅ መሆን የለበትም። አለበለዚያ ከ14 ዓመት በፊት የተገባው ቃልም ሆነ የዘንድሮው ባዶ ተስፋ ከመሆን አይዘሉም።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታኅሣሥ 18 ቀን 1994</a></p>

</body>
</html>	














