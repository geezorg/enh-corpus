<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሦስት ተቃዋሚ ድርጅቶች በትምህርት ቀውስ መንግሥት አስቸኳይ እርምጃ እንዲወስድ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሦስት ተቃዋሚ ድርጅቶች በትምህርት ቀውስ መንግሥት አስቸኳይ እርምጃ እንዲወስድ ጠየቁ</h2>


<p>በወያኔ/ኢህአዴግ መንግሥት የወጣው አዲሱ የትምህርት ፖሊሲ ምንም ዓይነት የሽግግር መሰናዶና ዝግጅት ሳይደረግበት በትዕዛዝ ብቻ ከ1994 የትምህርት ዘመን ጀምሮ በሥራ ላይ እንዲውል በመደረጉ በአሁኑ ጊዜ ወላጆችና ትምህርት ፈላጊ ታዳጊ ወጣቶችን ያስጨነቀ ሁኔታ በህብረተሰቡ መካከል እንዲፈጠር አድርጓል ሲሉ ሦስት ተቃዋሚ የፖለቲካ ድርጅቶች በጋራ ባወጡት መግለጫ አስታወቁ።</p>

<p>የመላው ዐማራ ሕዝብ ድርጅት (መዐሕድ)፣ የኢትዮጵያ የሰላምና ዴሞክራሲያዊ አማራጭ ኃይሎች ም/ቤት (ኢሰዴአሃ)፣ የኦሮሞ ብሔራዊ ኮንግረስ (ኦብኮ) «አዲሱ የትምህርት ፖሊሲ ስላስከተለው ቀውስ መንግሥት የህዝቡን የልብ ትርታ ሊያዳምጥ ይገባል» በሚል ርዕስ ባለፈው ማክሰኞ መስከረም 29 ቀን 1994 በኢትዮጵያ ወቅታዊ ሁኔታ ላይ ባወጡት ቁጥር 2 የጋራ መግለጫ «ስለአዲሱ ፖሊሲ እንግዲህ ተጨባጭ እውነታ ፖሊሲው በሕዝብ ሳይደገፍ በቂ በሆነ የትምህርት መርጃ መሳሪያ የተደራጁ የሞት ትምህርት ቤቶች በሌሉበት ቀድሞ የነበሩት አንዳንድ የሁለተኛ ደረጃ ትምርህት ቤቶች የሞያ ት/ቤት እንዲሆኑ በጹሑፍ በመመደብ ብቻ ሥራ ላይ ማዋል ከቶ እንደማይቻል በገሀድ የተረጋገጠ መሆኑ ነው ብለዋል።</p>

<p>ከዚህ አያይዘውም «የህወሓት የገዢ ቡድን የኢትዮጵያን ህዝብ እያስለቀሰ የመግዛት እምነቱ የትም ሊያደርሰው እንደማይችል በመግለፅ በኢትዮጵያ ህዝብ ፍላጐት አንፃር መሥራት በሚችልበት ሁኔታ ራሱን እንዲያመቻች ለተደጋጋሚ ጊዜ ጥያቄ ቢቀርብለትም በማንአለህሎኝነት መንፈስ ሊቀበል አልቻለም። በአንድ ፊት በኢትዮጵያ ጉዳይ ያገባናል የሚሉ የተቃዋሚ ፓርቲዎችና የሲቪክ ድርጅቶች በኢትዮጵያ የሰላም መንገድ እንዲቀየስ ለማድረግ የሚያቀርቡትን የሰላም መንገድ ሁሉ ንቆ ባለመቀበል በገዢነት ትምክህቱ ከህዝብ ፍላጐትና አቅም ጋር የማይጣጣሙ ፖሊሲዎቹን በኢትዮጵያ ህዝብ ትከሻ ላይ በመጫን እንደፈለገው እያስገበረ በወታደር ኃይል ህዝብ የመግዛት ተግባሩን ቀጥሎበታል» ብለዋል።</p>

<p>«ኢህአዴግ ሥልጣን ከያዘበት ዕለት ጀምሮ ኢትዮጵያ ሀገራችን ወደአዲስ የቴክኖሎጂ ብቃት የሚያሸጋግራትን የትምህርት ሂደትና ከታች እስከላይ ድረስ ያሉትን የትምህርት መስጫ ማዕከሎች ሳያጐለብት በመቅረቡ ወጣቱ ትውልድ ተከታታይነትና ቀጣይነት በሌለው የትምህርት ሥርዓት ውስጥ እንዲያልፍ እየተደረገ ነው» ካሉ በኋላ «የኢትዮጵያ መምህራን ማህበርን እንዲከፋፈል በማድረግ ለመማር ማስተማሩ ሂደት ማህበሩ የሚያደርገውን እገዛ እንዳይወጣ በማድረግ የሀገሪቱ የትምህርት ፕሮግራም ጥራትና ብቃት እንዲያጣ አድርጐታል። በመማሪያ ቋንቋ ፖሊሲ ዙሪያ ባለው የአፈፃፀም ግድፈት እየተፈጠረ ባለው ችግርም በብዙ ሺህ የሚቆጠሩ ህፃናት በአፍ መፍቻ ቋንቋቸው የመማር ዕድል ተነፍጓቸው በመሐይምነት እያደረጉ ናቸው» በማለት በአዲሱ የትምህርት ፖሊሲ በወላጆችና በታዳጊ ወጣቶች በህፃናት ላይ የተፈጠረውን ችግር ገልጠዋል።</p>

<p>«ከ10ኛ ክፍል የሁለተኛ ደረጃ መልቀቂያ ፈተና ከወሰዱት መካከል ያለፉት ለዩኒቨርስቲ መግቢያ የሚያበቃቸውን የአካዳሚክ ትምህርታቸውን እንዲቀጥሉበትና ያላለፉት ደግሞ የሞያ ትምህርት የሚጀምሩባቸው የትምህርት ዓይነቶች ተለይተው በብቃት ሳይዘጋጁ ብቁ መምህራንም ሳይሰለጥኑና ሳይመደቡ አዲሱ የትምህርት ፖሊሲ እንዲጀመር በመደረጉ ጠቅላላ በሀገሪቱ የትምህርት ሂደት ላይ ቀውስ አስከትሏል። ለምሳሌ ፖሊሲው ባስከተለው ችግር ምክንያት ተማሪዎች ከነበሩበት ትምህርት ቤት እንዲፈናቀሉና ሌላ ትምህርት ቤት እንዲፈልጉ እየተደረገ ነው» ሲሉም ገልጠዋል። በአንድ አክባቢ ያሉትን ት/ቤቶች በወረቀት ትዕዛዝ ብቻ ከፊሉን የሙያ ሲሉ ሌላውን ደግሞ የቀለም በማለት በመለየት ህዝቡን ለታላቅ ችግር ዳርገውታል። ልጆቹ ትምህርት ፍለጋ ከአንዱ መኖሪያ ወደሌላ በመሄድ ቤተሰቡ ከአቅሙ በላይ ለሆነው ወጭ እንዲዳረግ እየተደረገ ይገኛል» ብለዋል።</p>

<p>በተጨማሪም «በ1ኛ ደረጃ ትምህርት ቤቶች ውስጥ ከ1ኛ እስከ 4ኛ የትምህርት መስጫ ክፍሎች ያሉ የትምህርት ዓይነ በአንድ መምህር ብቻ እንዲሰጥ ተደርጓል። ይህ አሀዳዊ ተብሎ የሚጠራው የትምህርት አሰጣጥ ፖሊሲ አንድ መምህር ከአንደኛ ክፍል ጀምሮ የሚያስተምራቸውን ህፃናት እስከ 4ኛ ክፍል ሁሉንም የትምህርት ዓይነቶች እያስተማረ የሚጓዝበት አካሄድ መሆኑ በመምህራንና በትምህርት ተቀባዮቹ ህፃናት ላይ ከፍተኛ ችግርንና አለመጣጣምን አስከትሏል» ካሉ በኋላ «በአጠቃላይ ይህ በሥራ ላይ እንዲውል የተደረገው የትምህርት ፖሊሲ በሙያው ላይ የተሰማሩት ባለሙያዎች ያልመከሩበትና ይልቁንም በጐጂነቱ የተቃወሙት ሲሆን በባለሥልጣኖች ግፊት ብቻ በመንግሥት ትዕዛዝ ሥራ ላይ እንዲውል በመደረጉ በህዝብ ላይ የተጣለ ዕዳና መከራ ተደርጐ በመምህራንም በተማሪዎችም በወላጆችና በጠቅላላ በህብረተሰቡ ስለታየ መንግሥት ፖሊሲውን በሥራ ላይ ማዋል ሲጀምር ውስብስብ ችግሮች ሊፈጠሩና ፖሊሲውን በሥራ ላይ ለማዋል የማይቻልበት እውነታዎች በገሀድ ሊከሰቱ ችለዋል» ሲሉ ገልጠዋል።</p>

<p>በመጨረሻም «ይህ ቀድሞውንም አሰራሩ በእንብርክኩ ይጓዝ የነበረውን የኢትዮጵያን የትምህርት ሂደት ከነአካቴው እንዲቆም ያደረገው በመሆኑ መንግሥት እኔ ያልኩት ብቻ ይፈፀም ከሚለው የግትርነት ጠባዩ ተላቆ የህዝብን የልብ ትርታና ችግሮች አዳምጦ ትምህርቱ በተለመደው ሁኔታ እንዲቀጥልና አዲሱ የትምህርት ፖሊሲም በተረጋጋና ህዝቡን ባካተተ ጥናት እንዲከለስ እንዲደረግ መንግሥት አስቸኳይ የእርምት እርምጃ በመውሰድ በህብረተሰቡ መካከል የተፈጠረው አለመረጋጋት እንዲሰክንና የኢትዮጵያ የትምህርት ፕሮግራምም ጤናማ ሂደት እንዲኖረው እንዲያደርግ እንጠይቃለን» ብለዋል።</p>

<p>«ከዚህ ውጭ አዲሱ የትምህርት ፖሊሲ የግድ በሥራ ላይ መዋል አለበት በሚል ግትር ሀሳብ መንግሥት የሚፀና ከሆነ በመንግሥት የተሳሳተ ፖሊሲ ምክንያት በሀገሪቱ የትምህርት ሂደት ላይ የተከሰተው አጠቃላይ ቀውስ ከዚህ ትውልድ ብቻ ሣይሆን በተከታዩ ትውልድም ላይ የከፋ ውድቀት የሚያስከትል በመሆኑ ህዝብ እንደሌላው ጉዳይ ጊዜ የሚሰጥ ችግር አድርጐ የሚያልፈው አይሆንም» በማለት መግለጫቸውን ደምድመዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥቅምት 1 ቀን 1994</a></p>

</body>
</html>	
