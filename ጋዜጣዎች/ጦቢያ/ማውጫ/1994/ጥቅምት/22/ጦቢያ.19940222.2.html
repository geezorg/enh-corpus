<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምሥራቅና ምዕራብ ሐረርጌ መጽሐፍ ቅዱስን የሚያጥላላ ካሴት ተሰራጨ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የምሥራቅና ምዕራብ ሐረርጌ መጽሐፍ ቅዱስን የሚያጥላላ ካሴት ተሰራጨ</h1>


<p>በምሥራቅና ምዕራብ ሐረርጌ በሚገኙ አነስተኛ ከተሞችና የገበያ ሥፍራዎች ለረጅም ዘመናት ተከባብረውና ተሳስረው የኖሩትን የክርስትናና የእስልምና ሃይማኖት ትከታዮችን ሰላማዊ ኑሮ የማደፍርስና የማጋጨት ተልዕኮ ያለው ምንጩ ያልታወቀ የካሴት ክር ስርጭትና ፅንፈኛ የአክራሪዎች ስብከት ኅብረተሰቡን ስጋት ላይ የጣለው መሆኑን ሪፖርተራችን ከሐረር አስታወቀ።</p>

<p>ይኽው በውዥንብር የተሞላ፣ የክርስትና ሃይማኖትን የሚያንቋሽሽ የተከታዮቹን መብት የሚጋፋና የሚያጥላላ በካሴት ላይ የተቀረፀ ንግግር መነሻ ያደረገው የክርስትና እምነት ተክታዮች መመሪያ የሆነውን መጽሐፍ ቅዱስ መሆኑን የጠቀሰው ዘገባ መጽሐፉን በሁለት በመክፈል የ1951 እተምን በማወደስ ከዚያ በኋላ የታተመውን በማንኳሰስ የሚተች እንደሆነ ሪፖርተሩ አስረድቷል።</p>

<p>ይኽው ስብከት 102 ገጾች አሉት ብሎ የሚጠቅሰው የ1951 መጽሐፍ ቅዱስ ጥቅም ላይ እንዳየውል መደረጉንና በመትኩ ብሉናንና ሀዲስ ኪዳንን ያካተተ ሰማንያ አሀዱ የተባለ በሀሰት የተሞላ ሌላ እትም ለገዢዎች በሚስማማ መልኩ የተቀነባበረ መሆኑን ያትታል።</p>

<p>ይኽው በማር የተለወሰና የእምነቱን ተከታዮች አስተሳሰብ ለማደፍረስ የተዘጋጀ የካሴት ክር በትናንሽ ከተሞችና የገጠር አካባቢዎች በስፋት እንዲሰራች የተደረገው የሃይማኖቱን ምስጢር ጠንቅቀው የማያውቁና እንዲሁ ሃይማኖቱን የተቀበሉ ሰዎችን ለማጥመድ መሆኑ ተጠቁሟል።</p>

<p>ይህ በእንዲህ እንዳለም በሁለቱ ዞኖች በብዛት የሚገኙትን የእስልማን ሃይማኖት ተከታዮች ውዥንብር ውስጥ የሚከትቱ ከአሁን ቀደም ያልነበሩ አንዳንድ ፅንፈኛ አካሄዶች በየት/ቤቶችና በሀዘን አካባቢዎች እየተስተዋሉ መሆኑን ሪፖርተሩ አማልክቷል።</p>

<p>በት/ቤቶች አካባቢ ተማሪዎች ከቀለም ትምህርታቸው ውጭ እምነታቸውን እዚያ ማራመድ እንደማይችሉ እየታወቀ አንዳንዶች የት/ቤት የደንብ ልብስ በመተው፣ ከእግር ጥፍራችው እስከ ራስቸው በመከናነብና ባመቻቸው ሳሰዓት ከክፍል ወጥተው ሶላት በመስገድ በመማር ማስተማሩ ሂደት ላይ ችቅግ መፍጠራቸውንና ይህም ለመምህራኑ ራስ ምታት መሆኑን ዘገባው ገልጦአል።</p>

<p>በአንዳንድ የሀዘን ቤቶችም ሰሞኑን አሜሪካ በአፍጋኒስታን ላይ የጀመረችውን ፀሪ ሽብርተኛ ጥቃት ከእስልማናና ከክርስትና ሃይማኖቶች ጋርለማያያዝ እየተካሄደ ያለው አደገኛ ቅስቀሳ በእንጭጩ ካልተቀጨ በሁለቱ አንጋፋ ሃይማኖት ተከታዮች ዘንድ የማይበርድና ከፍተኛ ደም ማፋሰስ የሚያስከትል ግጭት ሊፈጥር እንደሚችል ለጉዳዩ ቅርበት ያላቸው የአገር ሽማግሌዎች እያስጠነቀቁ መሆኑን ሪፖርተሩ አመልክቷል።</p>

<p>ይኽ መጥፎ አዝማሚያ በተለይ በበዴላና በአወዳይ አካባቢ መልኩን ቀይሮ ጥቂት ግለሰቦች ጦርነቱን በመቃወም፣ ለአፍጋኒስታን ታሊባኖችን ለቢንላደን ድጋፍ ለመስጠት ሰላማዊ ስልፍ መውጣት አለን ብለው ኅብረተሰቡን እስከ ማንቀሳቀስ መድረሳቸውንና በኋላም በተደረገው ጥቆማ የጉዳዩ ጠንሳሾች በቁጥጥር ስር ሊውሉ መቻላቸውን ዘገባው ገልጦአል።</p>

<p>በአሰበ ተፈሪም በአንድ ሙስሊምና የክርስትና እምነት ተከታይ ተማሪ መካከል ተፈጥሮ የነበረን ጊዜያዊ ፀብ ወደ ሌላ አቅጣጫ ለመቀየር የተደረገው ሙከራም የዚሁ ተቀጽላ መሆኑን ዘገባው አመልክቶ መንግሥት ምንም እንኳን በሃይማኖት ውስጥ ጣልቃ እንደማይገባ ሕገ-መንግሥቱ ቢገድበውም አሁን እየታየ ያለው አደገኛ አዝማሚያ በዚሁ ከቀጠለ መመለሻ ወደ ሌለው ጦስ አካባቢውን ሊከትት ስለሚችል የተለይ ትኩረት ሰጥቶ ሁኔታውን የሚያስተካከልበትን መላ መፈለግ እንዳለበት ብዙዎች ተቆርቋሪ ዜጐች እያሳሰብ መሆናቸውን አስረድቷል።</p>

<p>የሁለቱ ሃይማኖቶች አባቶችም ልጆቻቸውና ምዕመናን በአንዳንድ ፅንፈኛ አቋም አራማጆች ተወናብደው አካባቢውን ወደ ቀውስ እንዳይከትቱ መምከርና መገሰጽ እንዳለባቸው የሚናገሩ ጥቂቶች እንዳይደሉ ሪፖርተሩ ጨምሮ ገልጦአል።</p>

<p>ሁኔታው ተዛምቶ አደገኛ ሁኔታ ከመፈጠሩ በፊት አንጋፋ የእምነቱ ተከታዮችም ሆኑ መንግሥት ትኩረት እንዲሰጡት ጠይቀዋል።</p>



<p class="align-center"><a href="/Gazettas/Tobia/info/Tobia.sera.html">ለጦቢያ ጥቅምት 22 ቀን 1994</a></p>

</body>
</html>	














