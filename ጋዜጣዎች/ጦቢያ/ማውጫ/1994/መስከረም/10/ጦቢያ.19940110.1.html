<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመከላከያ ፀረ ሙስና እንቅስቃሴ ተጠናክሮ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመከላከያ ፀረ ሙስና እንቅስቃሴ ተጠናክሮ ቀጥሏል</h1>


<p>ወታደራዊ ማዕረጋቸው ከሻለቃ እስከ ሙሉ ኮሎኔል የሆነ የመከላከያ ከፍተኛ መኮንኖች ጃን ሜዳ አካባቢ በሚገኘው ማይጨው ጦር ሰፈር፣ በቀድሞው 4ኛ ክፍለ ጦር ቅጥር ግቢ፣ በምድር ኃይል ጠቅላይ መምሪያ መሰብሰቢያ አዳራሾች ውስጥ ከጳጉሜ 3 ቀን ጀምሮ ለሦስት ቀናት ከፍተኛ ሀገራዊ ስብሰባ ተቀምጠው የነበረ ሲሆን የስብሰባ አጀንዳዎቻቸውም የተሀድሶው እንቅስቃሴ፣ በኢትዮ ኤርትራ ጦርነት ወቅት ከህዝብ የተዋጣው ገንዘብና ፀረ ሙስና እንቅስቃሴ፣ በሠራዊቱ ውስጥ የብሔረሰቦች ስብጥርና የወሳኝነት ሚና ያላቸው ወገኖች የሚሉ እንደነበሩ በመከላከያ አካባቢ የሚገኙ የጦቢያ ምንጮች ገልጠዋል።</p>

<p>መኮንኖቹ በዚሁ ስብሰባቸው በሙስና የተዘፈቁትን የመከላከያ ባለሥልጣናት በማጋለጥ ለፍርድ የሚቀርቡበትን ሁኔታ በሚያመቻቹና በሠራዊቱ ውስጥ የሚካሄደውን ፀረ ሙስና እንቅስቃሴ ለማስተባበር የተቋቋመውን ቡድን ለማጠናከር በሚያግዙበት ሁኔታ ላይ እንደተወያዩ ለስብሰባው ወጥቶ ከነበረው መርሃ ግብር ለማወቅ ተችሏል። በግምገማው ላይ ከተነሱት ጉዳዮች መካከል በመከላከያ መረጃ መምሪያና ዘመቻ መምሪያ ስም በብዙ ሚሊዮን ብር የሚገመት ገንዘብ ተመዝብሯል፤ የኢትዮጵያ ህዝብ ለሀገር ሉዓላዊነት መከበር ለሠራዊቱ ከለገሰው ውስጥ ከ100 ሚሊዮን ብር በላይ የሚሆነው ለምን ተግባር ዋለ? በግዳጅ ላይ የተሰዉ የሠራዊቱ አባላት ደመወዝ እና የቀለብ ገንዘብ ተመላሽ ሆኗል? የመከላከያ በጀት በኦዲተር ተመርምሮ ያውቃል? የሚሉት ጥያቄዎች ይገኛሉ።</p>

<p>ብሔራዊ የእርዳታ ማስተባበሪያ ኮሚቴው በአጠናከረው መረጃ መሰረት ከሰኔ 1990 እስከ ጥቅምት 1992 ድረስ ቃል የተገባውና የተገኘው በጥሬ ገንዘብ ከ211 ሚሊዮን ብር በላይ ነው። ከዚያ በኋላ የተሰበሰበው ሲደመር እስከ 273 ሚልዮን ብር ከፍ ሊል ይችላል የሚል ግምትም አለ። 62 ሚሊዮን ብር ግምት ያላቸው ቁሳቁሶችና እንስሳት ተለግሰዋል። «ይኸ ሁሉ ከምን ገባ?» የሚለው ጥያቄ መመለስና መልሱም ለህዝብ ይፋ መሆን ያለበት ነው።</p>

<p>እስከ ጥቅምት 1992 በጥሬ ገንዘብ የተሰበሰበ በብዙ አስር ሺዎች በሚቆጠሩትና በተሰዉ ወታደሮች ስም ወጭ የተደረገው ደመወዝ ሁኔታም በዝርዝር መጠናት ያለበት ጉዳይ ሆኗል። በኢትዮ ኤርትራ ጦርነት ኢትዮጵያ ከ20 ቢሊዮን ብር በላይ ማውጣቷ ይፋ ከሆነ ወዲህ ለሁለት ዓመት ጦርነት እንዴት ይህን ያህል ወጣ? የሚለው ጥያቄም በሠራዊቱ ዘንድ አነጋጋሪ እየሆነ መጥቷል። የስንቅና ትጥቅ ግዥና አቅርቦትም እንዲሁ። በዚያም በዚህም ብሎ የመከላከያው እንቅስቃሴ ብዙዎችን ሳይጠርግ እንደማይቀር ይገመታል።</p>

<p>በዚህ ከፍተኛ ስብሰባ ላይ በጦርነቱ ጊዜና ከዚያም በፊት በመከላከያ ሠራዊቱ አመራር ላይ የነበሩት ሌ/ጄኔራል ፃድቃን ገ/ተንሳይ፣ ሜጄር ጄኔራል አበበ ተ/ሐይማኖት፣ ብርጋዴር ጀኔራል ታደሰ በርሔ፣ ኮሎኔል ጎልያድ፣ ኮሎኔል ኃይሌ ባራኪና በሌሎችም በየደረጃው ባሉ የመከላከያ ኃላፊዎች ላይ ግምገማ መካሄዱንና የማጣራቱም ተግባር እንደሚቀጥል ምንጮቹ ገልጠዋል። በአሁኑ ጊዜ የኦህዴድ ሊቀመንበር የሆኑት አባዱላ ገመዳ ጥያቄው በተነሳበት ወቅት የምድር ኃይል አዛዥ ከመሆናቸው አንጻር ክስ የሚመሰረትባቸው የመከላከያ ባለሥልጣናት መካከል ይሁኑ አይሁኑ የሚታወቅ ነገር የለም። ሆኖም የሙስና ተጠርጣሪዎችን ከሕግ ፊት ለማቅረብ ቀደም ሲል አንድ የመከላከያ ፀረ ሙስና ቡድን ተቋቁሞ ሰፊ ዝግጅት እየተደረገ መሆኑን ለማወቅ ተችሏል።</p>

<p>ስማቸው እንዳይገለጽ የፈለጉ አንዳንድ ከፍተኛ መኮንኖች እንደሚሉት በመከላከያ ሠራዊቱ ውስጥ የህወሓት ታጋዮች ቁልፍ ቁልፍ ቦታዎችን መያዛቸው በሠራዊቱ ዘንድ አነጋጋሪ እየሆነ መምጣቱ ለጠቅላይ ሚኒስትር መለስ ተጨማሪ ራስ ምታት እየፈጠረ ነው። ከፍተኛ መኮንኖቹ ከተነጋገሩባቸው አጀንዳዎች መካከል ስለ መከላከያ ሠራዊቱ አደረጃጀት በትግርኛ ቋንቋ ተጽፎ በኮሎኔል እያሱ መንገሻ ወደአማርኛ የተተረጐመው ሰነድም ይገኛል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 10 ቀን 1994</a></p>

</body>
</html>	
