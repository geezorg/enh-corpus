<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምርት ዋጋ መውደቅ ገበሬው የቤት እንስሳቱን ለመሸጥ ተገደደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በምርት ዋጋ መውደቅ ገበሬው የቤት እንስሳቱን ለመሸጥ ተገደደ</h1>


<p>የ1992/93 የሰብት ምርት ዋጋ መውደቅ በአንዳንድ አካባቢ ገበሬዎች ከሰብል ምርት ያገኙት ገቢ አነስተኛ በመሆኑ ያላቸውን የቤት እንስሳት ለመሸጥ እንዳስገደዳቸው ተገለፀ። ይህ የተገለጸው «የሰብል ምርትና የገበያ ሁኔታ በኢትዮጵያ» በሚል ርዕስ በማስታወቂያና ባህል ሚኒስቴር የፕሬስና ኢንፎርሜሽን መምሪያ ተዘጋጅቶ ነሐሴ 24 ቀን 1993 ዓ.ም በፌዴራሉ የአደጋ መከላከልና ዝግጁነት ኮሚሽን የስብሰባ አዳራሽ በተካሄደው ሀገር አቀፍ የፓናል ውይይት ላይ በቀረበው አንድ ጥናታዊ ጹሑፍ ነው።</p>

<p>ጹሑፉ የዘመኑን የምርት ጭማሪ ካስገኙት ሁኔታዎች የኤክስቴንሺን አገልግሎት ሻል ባለ ሁኔታ መቅረብና የገበሬ የምርት ግብዓቶች ተጠቃሚነት እየጨመረ መምጣት መሆናቸውን ጠቅሶ ገበሬው በምርት ዋጋ መቀነስ የተነሳ ለእነዚህ ግብዓቶች መግዣ የወሰደውን ብር መክፈል ያለመቻሉን አስረድቷል። ገበሬው የወሰደውን ብድር መመለስ ያለመቻሉ በአበዳሪና ተበዳሪ መካከል ያለውን ጤናማ ግንኙነት ማሻከሩንም አያይዞ ገልጿል። የሰብል ምርት ዋጋ መቀነስ ገበሬው በ1993/94 የምርት ዘመን ያለማዳበሪያና ምርጥ ዘር በአካባቢ ዘር ብቻ ለማምረት እንዳስገደደው ያስታወቀው ጹሑፉ ይህ ደግሞ በምርትና ምርታማነት ላይ የራሱ የሆነ አሉታዊ ተፅዕኖ እንደሚኖረው አስረድቷል።</p>

<p>በግብርና ሚኒስቴር የኤክስቴንሺን መምሪያ የቀረበው ይኸው ጽሑፍ በ1992/93 የምርት ዘመን በአገሪቱ በዋና ዋና የምግብ ሰብሎች ከተሸፈነው 9.445 ሚሊዮን ሄክታር መሬት በ106.16 ሚልዮን ኩንታል ምርት እንደተገኘ የማዕከላዊ ስታስቲክስ ባለሥልጣን የእርሻ ናሙና ጥናት ሪፖርት እንደሚያመለክት አስታውቆ ይህም ካለፈው ዘመን ምርት ጋር ሲነፃፀር የ19.4 በመቶ ጭማሪ ማሳየቱን ገልጿል። የሰብል ገበያው ሁኔታ በየዘመኑ የዝናብ ሥርጭትና መጠን ለሰብል ልማት ከሚኖረው ጠቀሜታ ጋር የተያያዘ በመሆኑንና ይህም ሁኔታ ከቦታ ቦታ ይለያይ ስለነበረ ምርት በብዛት ከተመረተበት ወደአልተመረተበት አካባቢ የማጓጓዝና የመሸጥ ሁኔታ በስፋይ ይታይ የነበረበት ሁኔታ እንደነበረ ተጠቅሶ የ1993 የሰብል ገበያ ከቀደም ዓመታት በተለየ መልኩ ከመስከረም ጀምሮ እየቀነሰ መምጣቱን የሰብል ምርት ፍሰት ሂደትም ቢሆን በጣም አነስተኛ የነበረበትና ዝውውሩ በመቀነሱ ሳቢያም የንግዱ ሁኔታ በአካባቢው ገበያዎች ላይ ብቻ መወሰኑ ለዋጋው መቀነስ ምክንያት መሆኑ ተመልክቷል።</p>

<p>ከፓናል ውይይቱ ተሳታፊዎች አንዱ በሰጡት አስተያየት ባለፈው ጥቅምት ወር በሼራተን ሆቴል «የኢትዮጵያ ግብርና የወደፊት አቅጣጫ» በሚል ርዕስ የአምስት ቀናት ወርክሾች እንደነበረ አስታውሰው በዚያ የፖሊሲ አውጭና አስፈፃሚ መ/ቤቶች በተሳተፉበት ወርክሾፕ ላይ አንዳንድ ባለሙያዎች አሁን ያጋጠመው የገበያ ችግር ሊያጋጥም እንደሚችል በተደጋጋሚ ለመግለጽ ቢሞክሩም ብዙዎቹ የፖሊሲ አውጭዎች ሚና ፖሊሲ ከመንደፍ ያለፈ እንዳይደለ ገልጸው አምራቹ ራሱ ገበያ መፈለግ፣ ራሱ መጨነቅ እንዳለበት የመሳሰሉት ዓይነት አስተያየቶች ይሰጡ እንደነበር አብራርተዋል። ይህ ብቻ ሳይሆን መገናኛ ብዙሃኑን ትኩረት እንዳልሰጡበት በመግለጽ ተችተዋል። ይህ የሚያሳየው እንደተለመደውና በእኛ አገር ባለው አሰራር አሳሳቢ ችግር በሚደርስበት ጊዜ ወይም ለመሞት ስንቃረብ አጀንዳዎች እንደሚነሱ ተመልክቷል። ችግሮች ከመከሰታቸው በፊት አስቀድሞ መተንበይ ቢቻል የተሻለ እንደነበርም ተነግሯል።</p>

<p>እኚህ አስተያየት ሰጪ አያይዘው የዘንድሮው ምርት ከአምናው ጋር ሲነፃፀር ምርት አደገ ለማለት እንደማያስደፍርና ምናልባትም ካለፉት ዓመታት የተሻለ ምርት የተገኘበት ነው ሊባል እንደሚችል ጠቅሰው ለዚህም ምክንያቱ የአመራረቱ ዘዴ ማሳን በማባዛት (ኤክስቴንሲቭ) በማድረግ እንጂ ምርታማነትን በተወሰነ መሬት ላይ በማሳደግ (ኢንቴንሲቭ) እንዳልሆነ አስታውቀዋል። ምርታማነት ባልተሻሻለበት ሁኔታ የምርት ዋጋ መቀነስ እጅግ አሳሳቢ መሆኑንም አስምረውበታል።</p>

<p>ሌላው ከዚሁ ጋር የተጠቀሰው በአምራቹና በሸማቹ መካከል ያለው ግንኙነት ነው። አስተያየት ሰጭው ኢትዮጵያ ውስጥ በተለይም በዚህ ዓመት የገበያ መስመር በተቃራኒ ሁኔታ ላይ እንደሚገኝ አስረድተዋል። ይኸ አምራችን፣ ሻጭን፣ ቸርቻሪንና ተጠቃሚን የሚያገናኘው የገበያ መስመር ያለመሰራቱን ከአንዳንድ ሁኔታዎች ለመረዳት መቻላቸውን አብራርተዋል።</p>

<p>እንደዕዝ ኢኮኖሚ ሁሉ የነፃ ገበያ ኢኮኖሚም የራሱ የሆነ አፈፃፀም ዘዴ እንዳለው የገለጹት አስተያየት ሰጪው ምንጊዜም የእግዝ ኢኮኖሚ ሥርዓትን ተከትሎ የማያውቀው የጃፓን መንግሥት የገበያ ኢኮኖሚ መሥራቱን ለመቆጣጠር የሚያስችል ኢንስትቲዮት (ተቋም) ማቋቋሙንና ይህም ተቋም አምራቾች በምርት ስፔሻላይዜሽን እንዲያተኩሩ እንደሚመክርና እንደሚቆጣጠር አስረድተዋል። እያያዘውም እኛ ጋር የገበያ ኢኮኖሚ ሥርዓት ሲባል ምንም ትርጉም እንደሌለው ገልፀዋል። የሚያሸንፍ ያሸንፍ የሚለውን ጽንሰ ሐሳብ በተጨባጭ ተግባራዊ ማድረግን እንደሚገባም አስገንዝበዋል።</p>

<p>የ1993 ምርት ካለፉት ዓመታት ጋር ሲነፃፀር የተሻለ መሆን በአቅርቦትና በፍላጐት መካከል የሚታየውን ክፍተት በመጠኑም ቢሆን ሊያጠብ ችሏል። በዚህ ምክንያት በገጠር አካባቢ ባሉ ከትሞች ሆቴል ቤቶች ምግብ የሚገዛቸው አጥተው አብዛኞቹ እስከመዘጋት ሲደርሱ አዲስ አበባ ውስጥ ግን ዛሬም ዋጋው ሰማይ እንደነካ መቀጠሉ አሳዛኝ ብቻ ሳይሆን ተመልካች ያለመኖሩን እንደሚያሳይ የገለጹትም ሌላው ተሳታፊ ናቸው። ዛሬ የበሬ ዋጋ ከ300-500 ብር ደርሶ እንኳ የአዲስ አበባ ልኳንዳ ነጋዴ አንድ ኪሎ ሥጋ ከ20-25 ብር ሂሳብ መሸጡን እንደቀጠለ መሆኑም ተነግሯል።</p>

<p>የበቆሎ እሸት ዋጋ ከአዋሳ እስከወላይታ ሶዶ ባሉት አካባቢዎች በአንድ ብር እስከ 20 እራስ እየተሸጠ አዲስ አበባ በአንድ ብር 4 ራስ በቆሎ ይሸጣል። ገበሬው በቆሎን በእሸት የሚጨርሰው በደረቁ ስለማያዋጣው እንደሆነም ተጠቁሟል። ድንች ከገበሬው በ10 ብር በኩንታል ተገዝቶ አዲስ አበባ መጋዘን ከፍቶ የሚቀመጠው ሰው 60 እና 70 ብር እንደሚሸጥ ይህም የሚያሳየው ከአምራቹ ይልቅ የሚጠቀመው አዲስ አበባ መጋዘን ከፍቶ የሚቅመጥ ሰው ብቻ መሆኑንም ተመልክትውል። የባለመጋዘኑ ጥቅም 400% መሆኑም ተወስቷል።</p>

<p>በንግዱ ዘርፍ ብዙም ሚና እንደሌለው የገለጸው የኢትዮጵያ ልማት ባንክ በበኩሉ ገበሬው እንዲጠበቅለት የመንግሥትን ጣልቃ ገብነት ጠይቋል። ልማት ባንክ መንግሥት ግብርናውን ራሱን ሊመረምር ይ ገባል የሚል አቋም ነው ያለው። ወይም ማሳን በማባዛት (ኤክስቴንሲቭ) ወይም በተወሰነ መሬት ላይ የተጠናከረ የአመራረት ዘዴን (ኢንቴንሲቭ) መርጦ መጓዝ አለበት ባይ ነው። የታየው ምርታማነት ባለፉት ጥቂት ዓመታት ከነበረው ያነሰ ነው። ጭማሪ ያሳዩት የምግብ እህል ምርቶች ናቸው። የመሬት መለጠጥ ነው የሚታየው ነው። ይህ የመሬት ስፋት ደግሞ አደገኛ ሁኔታ ማስከተሉን ጥናቶች እንደሚያመልክቱ አስገንዝቧል።</p>

<p>በሌላም በኩል ገበሬው ትርፍ ምርት በሚያመርትበት ጊዜ የእህል ዋጋ መውደቅ የሚጠበቅ በመሆኑ መንግሥት የዋጋ ማረጋጊያ እርምጃ መውሰድ እንደሚጠበቅበት በዓለም የምግብ ድርጅት የአሜሪካ ተወካይ አምባሳደር ጆርጅ ማክገቨርን አስታውቀዋል።</p>

<p>አምባሳደሩ ይህን ያስታወቁት ባለፈው ሳምንት በኢትዮጵያ ያደረጉትን የሥራ ጉብኝት በማስመልከት ለአገር ውስጥና ለውጭ አገር ጋዜጠኞች በሸራተን ሆቴል በሰጡት መግለጫ ነው። ለእርሻ ምርት አስፈላጊ ሁኔታዎች ያሏት ኢትዮጵያ የምግብ እህል እጥረት በተደጋጋሚ የሚያጋጥማትና ለረሀብ የተጋለጠች አገር መሆኗ እንቆቅልሽ መሆኑን የገለጡት አምባሳደር ማክገቨርን የምግብ ዋስትናን ለማረጋገጥ መንግሥት በአንድ በኩል ለአስቸኳይ ጊዜ ሁኔታዎች መዘጋጀት፣ በሌላ በኩል ደግሞ የኢኮኖሚ ልማትን ለማፋጠን የሚያስችሉ እርምጃዎችን ሊወስድ እንደሚገባ ገልጠዋል።</p>

<p>እ.ኤ.አ 1972 ለአሜሪካ ፕሬዝዳንት ዕጩ የነበሩት አምባሳደር ማክገቨርን ወደኢትዮጵያ የመጡት የኢትዮጵያን የምግብ ዋስትና ሁኔታ በተመለከተ ከኢትዮጵያ መንግሥት ባለስልጣኖች ጋር ለመነጋገር ነበር።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 10 ቀን 1994</a></p>

</body>
</html>	
