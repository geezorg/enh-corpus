<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋዜጠኞች አያያዝ የኢትዮጵያ መንግሥት የተበላሸ ሪከርዱን ያሻሽል- የሲፒጄ ተወካይ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋዜጠኞች አያያዝ የኢትዮጵያ መንግሥት የተበላሸ ሪከርዱን ያሻሽል- የሲፒጄ ተወካይ</h2>


<p>የኢትዮጵያ መንግሥት ባለፉት ዓመታት በነፃ ፕሬስ ጋዜጠኞች ላይ ያካሂድ የነበረውን ወከባና የጅምላ እስር አላልቶ ለማኅበሩም እውቅና በመስጠት ተገቢ ሚናውን እንዲጫወት የያዘው ጅምር አበረታች ቢሆንም በጋዜጠኞች አያይዝ በኩል የተመዘገበውን የአገሪቱን የተበላሸ ሪከርድ ለማሻሻል ይበልጥ መሥራት እንዳለበት የዓለም አቀፉ የጋዜጠኞች መብት ተንከባካቢ ድርጅት የአፍሪካ ፕሮግራም ኃላፊ አስታወቁ።</p>

<p>ሚስተር ኢቭ ሶሮኮቢ ይህን የገለጡት በኢትዮጵያ ነፃ ጋዜጠኞች ማኅበር (ኢነጋማ) ጋባዥነት የኢትዮጵያን የፕሬስ ይዞታ በቅርብ ተገኝተው ለመገምገም የሚያስችላቸውን የስምንት ቀናት የሥራ ጉብኝት ተልዕኮ ዓላማ አስመልክተው ትናንት ጧት መስከረም 23 ቀን 1994 በኢነጋማ ጽ/ቤት በሰጡት ጋዜጣዊ መግለጫ ላይ ነው።</p>

<p>ኃላፊው ለሀገር ውስጥና ለውጭ ሀገር ጋዜጠኞች በሰጡት በዚሁ መግለጫ ድርጅታቸው በተደጋጋሚ ለመንግሥት ያቀረባቸው ጥያቄዎች አዎንታዊ ምላሽ ሳያገኙ መቆየታቸውን ጠቅሰው በቅርቡ ግን ከመንግሥት በኩል በጐ አዝማሚያ በመታየቱ አጠቃላይ የፕሬስ እንቅስቃሴውን ከጋዜጠኞች ለመስማትና ከተለያዩ የመንግሥት ባለሥልጣናት ጋር ለመነጋገር ወደኢትዮጵያ መምጣታቸውን አስረድተዋል። በቆይታቸው ከማስታወቂያና ባህል ከፍትህ ከመገናኛና ትራንስፖርት ሚኒስትሮችና ከውጭ ጉዳይ ሚኒስቴር የፕሬስና ኢንፎርሜሽን ዳይሬክቶሪት የሥራ ኃላፊዎች ጋር ተገናኝተው በኢትዮጵያ የፕሬስ ነፃነትና ሃሳብን በነፃነት የመግለጽ ሁኔታ በምን ደረጃ ላይ እንዳለ እንደሚወያዩ አመልክተዋል።</p>

<p>ሚስተር ኢቭ በተለይ ከፍትህ ሚኒስትሩ ጋር በፕሬስ አዋጁና በአሁኑ ወቅት በእስር ላይ ስላለው የአትኩሮት ጋዜጣ ዋና አዘጋጅና አሳታሚ ታምራት ዙማ ጉዳይ ልዩ ትኩረት ሰጥተው ጋዜጠኛው ስለሚፈታበት ሁኔታና ሲፒጄ ሊያደርግ በሚችለው አስተዋፅዖ ላይ እንደሚነጋገሩ ገልጠዋል። በኢትዮጵያ በጋዜጠኞች ላይ ይካሄድ የነበረው ወከባና እስራት ካለፉት 10 ወራት ወዲህ ጋብ ማለቱ እንዳስደሰታቸው የገለጡት ሚስተር ኢቭ ይህ በራሱ አንድ የመሻሻል ምልክት ቢሆንም የህትመት ዋጋ ማሻቀቡ፣ ጋዜጠኞች ለዋስትና የሚጠየቁት የዋስትና ገንዘብና አዲስ ጋዜጣ ለመጀመር የሚፈልጉ አሳታሚዎች እንዲያሲዙ የሚጠየቀው ገንዘብ ካፒታል ከአቅም በላይ መሆኑ አፍራሽ አዝማሚያዎች መሆናቸውን አስምረውበታል።</p>

<p>ዴሞክራሲያዊ ሥርዓት ያለ ነፃ ፕሬስ የማይታሰብ መሆኑን የጠቀሱት ኃላፊው መንግስት የበለጠ ግልፅ የሆነ አሰራር ለመከተል ካሰበ የነፃው ፕሬስ ጋዜጠኞች ያለምንም ገደብ መረጃ እንዲያገኙ ማድረግ በመንግሥት ጋዜጣዊ መግለጫዎች ላይ እንዳይገኙ ይደረግባቸው የነበረው እገዳም የሚነሱበት ሁኔታ ማመቻቸት አለበት ብለዋል። ሚስተር ኢቭ በቆይታቸው ከመንግሥት ባለሥልጣናት በተጨማሪ ከተለያዩ የሲቪክና የሙያ ማኅበራት፣ ከፖለቲካ ድርጅቶች፣ ከዓለም አቀፍ የዜና አውታሮች ባለሙያዎችና ከግለሰቦች ጋር ተመሳሳይ ውይይት በማድረግ በአገሪቱ ስላለው ተጨባጭ ሁኔታ ስለፕሬስ ነፃነት ተግባራዊነት የቅርብ ምልከታ እንደሚያደርጉና አጠቃላይ ግንዛቤያቸውን በመጪው ቅዳሜ ከጋዜጠኞች ጋር በሚያደርጉት ሰፊ ውይይት ላይ እንደሚያብራሩ አስታውቀዋል።</p>

<p>አቶ ክፍሌ ሙላት የኢነጋማ ፕሬዝዳንት በበኩላቸው በዓለማችን ከሚገኙ ዓለም አቀፍ የፕሬስ ተቋማትና የጋዜጠኞች መብት ተንከባካቢ ድርጅቶች መካከል ግንባር ቀደም የሆነውንና በኢትዮጵያ ጋዜጠኞችና ኅብረትሰባችንን ዘንድ የላቀ አክብሮት የተቀዳጀውን ሲፒጄን በመወከል አስተባባሪው ለመጀመሪያ ጊዜ በኢትዮጵያ ጉብኝት ለማድረግ በመምጣታቸው በማህበሩ የሥራ አስፈፃሚ ኮሚቴና በመላ አባላቱ ስም ላቅ ያለ ደስታ የተሰማቸው መሆኑን ገልጠዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 24 ቀን 1994</a></p>

</body>
</html>	
