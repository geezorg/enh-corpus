<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጳጉሜ 3 «የፕሬስ ነፃነት ቀን ተባለ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጳጉሜ 3 «የፕሬስ ነፃነት ቀን ተባለ»</h1>


<p>የነፃው ፕሬስ ጋዜጠኞች የሙያ ሥነ ምግባር የማክበር ግዴታ ቢኖርባቸውም ሐቅን በማሳወቃቸው ለምን ተደፈርን በሚሉ አምባገነኖች ሊዋከቡ ሊሰደዱ እግረ ሙቅ ሊገባላቸውና ፍትህ ሊነፈጋቸው እንደማይገባ የኢትዮጵያ ነፃ ጋዜጠኞች ማኅበር (ኢነጋማ) ፕሬዝዳንት አቶ ክፍሌ ሙላት አስታወቁ።</p>

<p>አቶ ክፍሌ ሙላት ይህን የገለጡት በአባላቱና በኢትዮጵያ ህዝብ ዘንድ በከፍተኛ ጉጉት ሲጠበቅ የነበረው የኢነጋማ ዋና ጽ/ቤት ጳጉሜ 3 ቀን 1993 ዓ.ም በተከፈተበት ወቅት ባደረጉት ንግግር ነው። ፕሬዝዳንቱ እዚሁ ንግግራቸው መላው የኢነጋማ አባላት በግልም ሆነ በወል የአምባገነኖችን ምኞትና ፍላጐት በብዕራቸው በፅኑ እንደሚታገሉ ጠቅሰው በዚህ ሥራ ሂደት ለሚከሰቱ ስህተተቶች የሚከፈለው ዋጋ ግን በጥንታዊቷ ሮማ ሕግ መሠረት ይደረግ እንደነበረው «ዓይን ያወጣ ዓይኑ ይውጣ» ዓይነት መሆን እንደሌለበት አሳስበዋል።</p>

<p>ማህበሩና የማህበሩ አባላት የሕግ የበላይነትን አክብረው መሥራት ግዴታቸው እንደሆነ እንደሚገነዘቡና ስህተታቸውንም ለማረም ዝግጁ መሆናቸውን ፕሬዝዳንቱ አስታውሰው ከዚያ ውጭ በሥልጣንና በኃይል ተመክቶ በጭፍን ጥላቻ የነፃውን ፕሬስ ዋሾነት፣ ሕገወጥነትና አጥፊነት፣ በተቃራኒው ደግሞ የገዢዎቻችንን ቅዱስነት ብቻ መነብነብ በየትኛውም መልኩ ለሀገራችን የፕሬስ ነፃነት የሚያበረክተው ገንቢ አስተዋፅዖ እንደማይኖር ሊታወቅ ይገባል ብለዋል።</p>

<p>ኢነጋማ ድርጅታዊ ሕልውናው እንደተጠበቀ ሆኖ ከየትኛውም ወገን ጋር ለመቀራረብና ለመነጋገር ፈቃደኛ መሆኑን አቶ ክፍሌ ጠቁመው ከዚህ ውጭ በምንም ዓይነትና ደረጃ አባላቱ የዜግነት መብታቸውን፣ ሰብዓዊ ክብራቸውና የኢትዮጵያን ህዝብ አደራ ለድርድር እንደማያቀርቡ አስረድተዋል። ከዘጠኝ ዓመታት ውጣ ውረድ በኋላ ሕጋዊ ሰውነት አግኝቶ የራሱን ጽ/ቤት በዓለም አቀፍ የፕሬስ ኢንስቲትዮት፣ በኖርዌጅያን ብሔራዊ ኮሚቴና በፍሬዴሪክ ኤቨርት ፋውንዴሽን ድጋፍ ለማደራጀት የበቃው ኢነጋማ የሙያ ግዴታቸውን ለመወጣትና ለሰብዓዊ ፍጡራንም የሚበጅና የሚያኮራ ተግባር ለመፈፀም ተነሳስተው የብዙሃኑን ዕድገትና ብልጽጝና ለማየት እንደጓጉ ባልታሰበ ሁኔታ በግፈኞች ህይወታቸውን ያጡ፣ ለወህኒ የተዳረጉ፣ በድንገተኛ አደጋና ሕመም ከጐናችን የተለዩ የተሰደዱ የነፃው ፕሬስ አባላት መስዋዕትነት ውጤት መሆኑን አቶ ክፍሌ ሙላት አብራርተዋል።</p>

<p>ይህንኑ ለመዘከር ጳጉሜ 3 ቀን በኢትዮጵያ ጋዜጠኞችና የፕሬስ ነፃነት ተሟጋቾች ዘንድ ያላትን ከበሬታ ለማረጋገጥና ለማስታወስ በየዓመቱ የኢትዮጵያ የፕሬስ ነፃነት ቀን ሆና ትክበር ዘንድ የኢነጋማ ሥራ አስፈፃሚ ኮሚቴ በሙሉ ድምፅ መወሰኑን አቶ ክፍሌ አመልክተዋል።</p>

<p>ኢነጋማ በአሁኑ ጊዜ ከግማሽ ሚሊዮን በላይ የሚሆኑ ጋዜጠኞች የተሰባሰቡበት ዓለም አቀፍ የጋዜጠኞች ፌዴሬሽን ከ110 በላይ የሚሆኑ የጋዜጠኞች ተቋማት የሚገኙበት ዓለም አቀፍ የፕሬስ ኢኒስትቲዮት ሃሳብን በነፃነት የመግለፅ ተቋማና የአፍሪካ ጋዜጤኞች ማኅበራት አባል ሲሆን በእስካሁኑ ትግሉ የዓለም አቀፍ ነፃ ሚዲያ ግንባር ቀደም ሽልማት ተሸላሚና በአፍሪካ ብቸኛ መሆኑ ይታወቃል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 3 ቀን 1994</a></p>

</body>
</html>	
