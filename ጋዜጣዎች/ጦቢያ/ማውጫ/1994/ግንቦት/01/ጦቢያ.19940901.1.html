<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትግራይ ተወላጆች መለስ ዜናዊ ሥልጣን እንዲለቅቁ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የትግራይ ተወላጆች መለስ ዜናዊ ሥልጣን እንዲለቅቁ ጠየቁ </h1>


<p>በመለስ ዜናዊ የሚመራው የወያኔ/ ኢሕአዴግ መንግሥት ለአገሪቱ ዴሞክራሲና መልካም አስተዳደር ለማስፈን የገባውን ቃል መጠበቅ ተስኖት አገሪቱን ወደጐሳ ብጥብጥና አለመተማመን በመግፋት፤ ብሔራዊ ጥቅሟንና ፍላጐቷን ወደጐን የሚያደርግ ስምምነት በመፈራረም ሉአላዊነቷንና የግዛት አንድነቷን በድንበር መካለል ስም አሳልፎ የሰጠ በመሆኑ ጊዜው ሳይረፍድ በአስቸኳይ በፈቃዱ ሥልጣኑን እንዲለቅ የትግራይ ተወላጆች ጥያቄ አቀረቡ።</p>

<p>ተወላጆቹ ይህን ጥያቄ ያቀረቡት ከኢትዮ-ኤርትራ የድንበር ኮሚሽን ውሳኔ ማግሥት "የትግራውያን ዓለም አቀፍ የትግል አንድነት ለፍትሕና ለዴሞክራሲ" የተባለው ድርጅት ባለፈው ሚያዝያ 20 ቀን 1994 ዋሽንግተን ዲሲ ውስጥ ባዘጋጀውና የአፋር፣ የኢሮብና የኩናማ ብሔረሰብ ምሁራን አሁን በኮሚሽኑ ወደ ኤርትራ ስለተከለሉት አካባቢዎች ያካሄዱትን ጥናትባቀረቡበት መድረክ ላይ ባወጡት ባለ 10 ነጥብ የአቋም መግለጫና ባስተላለፉት ውሳኔ ነው።</p>

<p>በመቶዎች የሚቆጠሩ ኢትዮጵያውያን በተገኙበት በተካሄደው በዚሁ ጥናታዊ የምስክርነት መግለጫ መድረክ ጽሁፍ ያቀረቡት ዶ/ር ገላውዴዎስ አርአያ፣ አቶ ሞሐመድ ከድር (ከአርኩፍ)፣ ፕሮፌሰር ተኮላ ሐጐስ፣ አቶ ግርማይ ተስፋ ጊዮርጊስና አቶ መኮንን ዘለለው የተባሉ የአካባቢው ተወላጅ ምሁራን መሆናቸውን ተያያዞ የደረሰን ዘገባ ያስረዳል።</p>

<p>የመድረኩ ተሳታፊዎች በተወላጅ ምሁራኑ የቀረቡትን በጥናት የተደገፉ የምስክርነት ቃል ካዳመጡና በጉዳዩ ላይ ሰፊ ክርክርና ውይይት ካካሄዱበኋላ በሙሉ ድምፅ የድንበር ኮምሽኑን ውሣኔ እንደማይቀበሉትና ከኢትዮጵያ ሕዝብና በተለይም ከአካባቢው ተወላጆች እውቅና ውጭ ባልተሰጠው ስልጣንና ውክልና ተደራድሮ የኢትዮጵያን ብሔራዊ ጥቅም አሳልፎ የሰጠው የጠቅላይ ሚኒስትር መለስ ዜናዊ አመራር ከሥልጣን እንዲወርድ በአንድ ድምፅ ጠይቀዋል።</p>

<p>ተሳታፊዎቹ በዚሁ ውሳኔያቸው የአገሪቱ የመከላከያ ሠራዊት አባላት በብዙ መስዋዕትነት የተረጋገጠው ዳር ድንበራችን በድንበር መካለል ስምለኤርትራ ተላልፎ መሰጠቱን እንዳይቀበሉና የተጣለባቸውን የአገር ዳር ድንበርና የግዛት አንድነት የማስጠበቅ ኃላፊነት እንዲወጡ ጠይቀዋል።</p>

<p>የመከላከያ ሠራዊት በኢትዮጵያዊነታቸው ኮርተው እስከዛሬ ያዘለቁትንና አሁን ሳይወዱ በግድ ኤርትራዊ ዜግነት እንዲቀበሉ አሊያም አካባቢውን እንዲለቅቁ የተፈረደባቸውን የአፋር፣ የኢሮብና የአዲያቦ ኩናማዎችን ሰብአዊና ዴሞክራሲያዊ መብት የመጠበቅና የመታደግ ኃላፊነቱን ለአፍታም ሊዘነጋ እንደማይገባም አስታውቀዋል።</p>

<p>የሔጉ የድንበር ኮሚሽን ያስተላለፈው ውሣኔም ሕዝብ የሰፈረባቸው ከተሞችንና የግጦሽ መሬቶችን፣ የገበሬ መንደሮችንንና የአካባቢ ብሔረሰቦችን ማንነት ሳያገናዝብ የአፋር፣ የባድመ፣ የኢሮብና የኩናማ ብሔረሰቦችን መኖሪያ ለኤርትራ አሳልፎ መስጠቱ ፍትሃዊነት የጐደለውና ሸፍጥየተሞላበት አካሄድ በመሆኑ በትግራይ ሕዝብ ዘንድ ተቀባይነት እንደማይኖረው ተሣታፊዎቹ አስምረውበታል።</p>

<p>የንቅናቄው አባላት ውሣኔ አያይዞም ከአንድ ሚሊዮን በላይ የሚሆኑ እነዚህ ወገኖች ሕልውናቸውን ለማስጠበቅ ሲሉ ለሚያደርጉት የሞት ሽረትትግል መላው የኢትዮጵያ ሕዝብ ከውስጥም ሆነ ከውጭ ለሚቃጣባቸው ጣልቃ ገብነትና ትንኮሳ ከጐናቸው ቆሞ የበኩሉን የዜግነት ድርሻ እንዲወጣ ጥሪ አቅርቦአል።</p>

<p>በመጨረሻም የኢትዮጵያን ዳር ድንበር በድንበር ማካለል ስም ያስደፈረውን የሄጉን ውሳኔና ይህንኑ በገፀ በረከትነት ባልተሰጠው ውክልና ያፀደቀውን የመለስ ዜናዊ መንግሥት በመቃወም የኢትዮጵያ ተቃዋሚ የፖለቲካ ድርጅቶች የሲቪክና የሠራተኛ ማኅበራት እያካሄዱ ያሉትን ትግል ተሳታፊዎቹ እንደሚደግፉት ገልጾ ወደፊትም የአገሪቱን ብሔራዊ ጥቅም የሚያስጠብቅና ሁሉንም የሚወክል መንግሥት የሚመሠረትበትን መንገድ ለማመቻቸት ትግላቸውን ከሌሎች ወገኖቻቸው ጋር አስተባብረው እንደሚቀጥሉ ማረጋገጣቸውን አስታውቋል።</p>

<p>በሰሜን አሜሪካ የሚገኙ የኢሮብ ማኀበረሰብ አባላት ደግሞ የኢህአዴግ ባለሥልጣናት ኢትዮጵያ ለድንበር ኮሚሽኑ ይገባኛል ብላ ካቀረበቻቸውጥያቄዎች አብዛኞቹ እንደተመለሱላት አድርገው የሚያሰሙት ፕሮፖጋንዳ ከእውነታው ፍጹም የራቀና የኢሮቦችን መሬት ለኤርትራ አሳልፎ የሰጠ መሆኑን በመግለጽ ድርጊቱን በፅኑ እንደሚቃወሙት ሚያዝያ 22 ቀን 1994 ባሠራጩት መግለጫ አስታውቀዋል።</p>

<p>መግለጫው በድንበር ኮሚሽኑ የውሳኔ ሰነድ የኢሮብ ወረዳ በከፊል ወደኤርትራ መካለሉን እንደሚያመለክት ጠቅሶ የኢሮብ ሕዝብ ደግሞ በማናቸውም ዘመን በኤርትራ ስር ተካልሎ እንደማያውቅና ሌላው ቀርቶ በትጥቅ ትግሉ ወቅትም ቢሆን ከኢሕአፖና ከኢዲዩ በስተቀር የኤርትራ ሀርነት ኃይሎች አስተዳድረውትም ሆነ መሬቱን ረግጠው እንደማያውቁ አመልክቷል።</p>

<p>ኤርትራ ነፃነቷን ካወጀች በኋላም ቢሆን በ1990 ዓ.ም አካባቢውን ከመውረሯ አስቀድሞ የይገባኛል ጥያቄ አቅርባ እንደማታወቅ የጠቆመው መግለጫ የኢሮብ ሕዝብም በኤርትራው ሪፈረንደም ወቅት አለመሳተፉንና የኤርትራ ዜግነት በግድ ሊጫንበት እንደማይችል ገልጿል።</p>

<p>እውነታው ይህ መሆኑ እየታወቀ የወያኔ/ ኢህአዴግ መንግስት ከሻዕቢያጋር በተካሄደው አሰቃቂ ጦርነት የተከፈለውን መስዋዕትነት ወደጐን በመተው የኢትዮጵያን ሕዝብ ሳያማክር አልጀርስ ላይ በተፈራረመው የተናጥል "የሰላም ስምምነት" በዘሄጉ የድንበር ኮሚሽን የኢሮብ ሕዝብን በግድ ኤርትራዊ ዜግነት እንዲቀበል የተላለፈውን ውሳኔ ፈፅሞ የማይቀበለው መሆኑ የኮሚኒቴው አባላት አስታውቀዋል።</p>

<p>"የባድመ ጉዳይ ግንባር ቀደም ሆኖ የሚራገበውና በምክንያቱም ድንበር ዘግተናል የተባለው የሕዝቡ ትኩረት ከአገራችን የባህር በር ባለቤትነት ጥያቄ ላይ እንዳይሆን ነው" ብለዋል። "የሕዝቡ የትግል አቅጣጫ ከእንግዲህ በውስጥ መብቱን በማስከበርና የራሱን መንግስት በመመስረት ላይ ማተኮር ይኖርበታል። ሲሉ ገልጠዋል።</p>

<p>በሌላ በኩል ደግሞ አገሪቱን በጐሣ በመከፋፈል ለውድቀት የዳረገውን የወያኔ/ኢህአዴግ አገዛዝ ለመታገልና ሰላም እኩልነትና ዴሞክራሲ የሰፈነባት ኢትዮጵያን ለመመስረት ትግሉ ከተናጥል ይልቅ በኀብረት መሆን እንዳለበት የኢትዮጵያ ወጣቶች ብሔራዊ ንቅናቄ (ኢወብን) አስታወቀ። ንቅናቄው "ባልንጀራህ ሲላጭ አንተ ታጠብ" በሚል ርዕስ ባወጣው መግለጫ እንዳለፈው ዓመት ሚያዝያ ሁሉ ዘንድሮም በምዕራብ ኢትዮጵያ የሚገኙ ተማሪዎች የማዳበሪያ ዋጋ ከልክ በላይ ጨመረ፣ ቤተሰቦቻችን የግብር ዕዳ ይቀነስላቸው" ብለው በሰላማዊ መንገድ ጥያቄ በማቅረባቸው በግፍ በጥይት መገደላቸው እጅግ ያሳዘነው መሆኑን ገልጾ ይህን ግድያ የፈፀሙና ያሳዘነው መሆኑን ገልጾ ይህን ግድያ የፈፀሙት ያስፈፀሙ ወንጀለኞች በአስቸኳይ ለፍርድ እንዲቀርቡ ጠይቋል።</p>

<p>መግለጫው ከዚህም ሌላ በሰላማዊ ሰልፉ ምክንያት የታሰሩ በአስቸኳይ እንዲፈቱ ጠይቆ በእንቅስቃሴው እጃቸው አለበት ተብለው ከሥራቸው የተፈናቀሉ ኢትዮጵያውያን ወደየሥራ ገበታቸው እንዲመለሱ አሳስበዋል።</p>

<p>በመጨረሻም መላው የኢትዮጵያ ሕዝብ በጫንቃው ላይ የተንሰራፋውን የግፍ አገዛዝ አሽቀንጥሮ ለመጣል ኅብረቱን አጠናክሮ እንዲታገል ጥሪ አቅርቦአል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 1 ቀን 1994</a></p>

</body>
</html>	














