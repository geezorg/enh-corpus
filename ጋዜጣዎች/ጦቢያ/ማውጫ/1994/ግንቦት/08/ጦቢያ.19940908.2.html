<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>>የፓርቲ ኩባንያዎች የግል ንግድ ዘርፉን ማዳከማቸው ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፓርቲ ኩባንያዎች የግል ንግድ ዘርፉን ማዳከማቸው ተገለጸ</h1>


<p>ንብረትነታቸው/አመራራቸው የፖለቲካ ፓርቲ የሆኑ የንግድ ተቋማት ባላቸው ከፍተኛ ካፒታልና ፖለቲካው በመታገዝ አብዛኛውን የአገሪቱን የአስመጪነት፣ የአከፋፋይነት፣ የኢንዱስትሪና የአገልግሎት ሰጪ ዘርፎችና በመቆጣጠራቸው በርካታ የግል ንግድ ድርጅቶች ግብርና ቀረጥ መክፈል ከማይችሉበት ደረጃ ላይ መድረሳቸውንና ይህም የአገሪቱን የንግድ፣ የፖለቲካ ፓርቲዎች ምዝገባና የኢንዳውመንት ሕጐች የሚፃረር አካሄድ መሆኑን አቶ ኢየሱስ ወርቅ ዛፉ አስታወቁ።</p>

<p>አቶ ኢየሱስ ወርቅ ዛፉ የሕብረት ኢንሹራንስ አክሲዮን ማኅበር ማኔጂንግ ዳይሬክተርና የአዲስ አበባ ንግድ ም/ቤት ምክትል ፕሬዚዳንት ይህን የገለጹት "ንብረትነታቸው የፖለቲካ ፓርቲ የሆኑ የንግድ ተቋማት በግል የንግድ ድርጅቶች ላይ የሚያስከትሉት ተፅዕኖ" በሚል ርዕስ ግንቦት 6 ቀን 1994 በሒልተን ሆቴል በተካሄደው ንግድ - ነክ የምሳ ላይ የውይይት ፕሮግራም ባደረጉት ንግግር ነው።</p>

<p>አቶ ኢየሱስ ወርቅ በዚሁ ንግግራቸው በአገራችን ውስጥ በመንግሥትና በፓርቲ ይዞታ ሥር የሚገኙ በርካታ የንግድ ተቋማት እንዳሉ ገልጠው በመንግሥት የሚተዳደሩት በግልጽ የታወቁና የተመዘገቡ ሲሆን ንብረትነታቸው/ አመራራቸው የፓርቲ የሆኑት "ፓራፓታሎች" ግን ባለቤታቸው ማን እንደሆነና ተጠቃሚዎቹም እነማን እንደሆኑ በውል እንደማይታወቅ ገልጠዋል።</p>

<p>የንግድ ተቋማቱ የተቋቋሙባቸው መነሻ ካፒታልና ንብረት የደርግ መንግሥት አገዛዝን ለመጣል የትጥቅ ትግል በሚካሄድበት ጊዜ ተሳታፊ ከነበሩ ታጋዮችና አቻ ድርጅቶች በመዋጮ የተገኙና ከፊሎቹም በነፃ መሬቶች የነበሩ ስደተኞችን ለማቋቋም ከዓለም አቀፍ በጐ አድራጊ ድርጅቶች የተለገሱ መሆናቸውን አንዳንድ ወገኖች እንደሚጠቅሱ ያመለከቱት አቶ ኢየሱስ ሌሎች ደግሞ የተቋማቱ የካፒታል ምንጭ በወቅቱ "ነፃ ወጡ" በተባሉ አካባቢዎች ከነበሩ የኢትዮጵያ ንግድ ባንኮች ተዘርፎ ከተወሰደ ገንዘብ መሆኑን እንደሚናገሩ አስታውቀዋል።</p>

<p>የተቋማቱ መነሻ ካፒታልም ሆነ ንብረት ከየትም ይምጣ ከየት ቁልፉ ጥያቄ ባለቤታቸው ማነው ነው? ተጠቃሚዎቹስ እነማን ናቸው? የሚለው መሆኑን አቶ ኢየሱስ ወርቅ ጠቁመው የኩባንያዎቹ አመሠራረት የሚያሳየው የአክሲዮን ባለቤቶቹ የገዢው ፓርቲ አባሎችና ተቃዋሚ ያልሆኑ ታማኝ ግለሰቦች መሆናቸውን አስምረውበታል።</p>

<p>ኩባንያዎቹ በመጀመሪያ የአንድ ፓርቲ ቀጥሎ የቅንጅት ፓርቲዎች በኋላ ደግሞ ሁኔታው አወዛጋቢ እየሆነ ሲመጣ "የኢንዳውመንት" ንብረቶች ናቸው እየተባሉ የተለያየ ስምና አደረጃጀት ቢከተሉም በሁለትም አካሄድ ቢሆን በመጀመሪያ የንግድ ሕጉን፣ ቀጥሎ የፖለቲካ ፓርቲዎች ምዝገባ አዋጅ የደነገገውን ንብረት የመያዝና የማፍራት ክልከላ መጣሳቸውን አቶ ኢየሱስ ወርቅ አስታውቀው የኢንዳውመንት ናቸው የሚለውም የየትኛውን የኅብረተሰብ ክፍል ጥቅም ለማስከበር እንደተቋቋሙ በግልጽ የሚታወቅ ነገር ባለመኖሩ የማያስኬድ ነው ብለዋል።</p>

<p>እነዚህ የአገሪቱን የኢኮኖሚ እንቅስቃሴ በአብዛኛው የተቆጣጠሩ የፓርቲ የንግድ ተቋማት የኢትዮጵያ ባንኮች ከፍተኛ ተበዳሪዎች ጭምር መሆናቸው እንደሚነገርላቸው የጠቀሱት አቶ ኢየሱስ ወርቅ፣ እነርሱ በተመቻቸላቸው ሜዳ በገበያ ውድድር የተሰማሩ የግል ንግድ ድርጅቶች በጨዋታው ሕግ እየተመሩ ከእነርሱ ጋር መፎካከር ባለመቻላቸው አንዳንዶቹ የመንግሥት ግብርና ቀረጥ መክፈል የማይችሉበት ደረጃ ላይ በመድረሳቸው እስከ መዘጋት መድረሳቸውን አስታውቀዋል።</p>

<p>ተቋማቱ በሥልጣን ላይ ባለው ፓርቲ የገንዘብና የፖለቲካ ድጋፍ የተቋቋሙ በመሆናቸው በቂ ጥበቃና ከለላ ስለሚደረግባቸው ገበያ ውስጥ ለመቆየት የሚያስችላቸው አቅም ቢኖራቸውም አካሄዱ ግን አገሪቱ እከተለዋለሁ የምትለውን የነፃ ገበያ ኢኮኖሚ ሥርዓት የሚፃረርና የግል ሴክተሩን እንቅስቃሴ የሚያሽመደምድ መሆኑን አቶ ኢየሱስ ወርቅ አስምረውበታል።</p>

<p>ከእነዚሁ የፖርቲ የንግድ ተቋማት የተወከሉ ሶስት የሥራ ኃላፊዎች በየተራ በሰጡት አስተያየት ተናጋሪው ፓራፖርታሎችን በተመለከተ ያደረጉት ገለፃ በይሆናል ላይ የተመሠረተና አንዳንድ የግል ጋዜጦችን ዋቢ ያደረገ በመሆኑ ተሳታፊዎችን ስህተት ላይ ሊጥል እንደሚችል ገልጠው እንዲህ ዓይነቱ መድረክ ሲዘጋጅ በተሟላ መረጃና ጥናት ላይ የተመሠረተ ቢሆንእንደሚመረጥ አስረድተዋል።</p>

<p>የአምባሰል ንግድ ሥራዎችና የትራንስ ኢትዮጵያ ድርጅቶች ከፍተኛ የአመራር አባላት በበኩላቸው ስለኢንዳውመንት ድርጅቶቹ የቀረበው ጽሑፍ በግምት ላይ የተመሠረተ መሆኑን ጠቅሰው ድርጅቶቹ በአገሪቱ ንግድ ሕግ መሠረት ተመዝግበው እንደማንኛውም የንግድ ድርጅት በነፃ ገበያው ተወዳዳሪ ሆነው እየሠሩ እንደሚገኙ ገልጠዋል።</p>

<p>የፓርቲው ድጋፍ ስላላቸው የመንግሥት ግብርና ቀረጥ አይከፍሉም፣ የብድርና የሌሎች ጥቅማ ጥቅሞች ቅድሚያም ይሰጣቸዋል እየተባለ የሚናፈሰው አሉባልታ መሠረተ ቢስ መሆኑን ኃላፊዎቹ ጠቁመው እንደማኛውም የንግድ ድርጅት ማሟላት ያለባቸውን ግዴታ እየፈጸሙ አለምንም አድላዊ አሠራር እየተንቀሳቀሱ መሆናቸውን አስረድተዋል።</p>

<p>የአምባሰል የንግድ ሥራዎችና የትራንስ ኢትዮጵያ ከፍተኛ የአመራር አባላት ይህን ይበሉ እንጂ ከሀገሪቱ ወደ ውጭ የሚላኩ እንዲሁም ወደ ሀገር ውስጥ የሚገቡ ምርቶችንና በተለይም የዕርዳታ እህሎችን ባለው ፖለቲካዊ ድጋፍ በሞኖፖል ይዞ በትራንስፖርት ዘርፍ የተሰማሩ የግል ንግድ ድርጅቶችን ከጨዋታ ውጪ በማድረግ ብዙዎቹን ያከሰረው ትራንስ ኢትዮጵያ "ነፃ" ነኝ ማለቱ ብዙዎቹ ተሳታፊዎች አስገርሟል።</p>

<p>አምባሰል የንግድ ሥራዎችም በኢትዮጵያ ውስጥ የሚካሄደውን የማዳበሪያ ሽያጭና የማከፋፈል ሥራ በሞኖፖል ለመያዝ ባለው ፍላጐት ከኢጣሊያ መንግሥት በብድር መልክ ተሰጥቶ በዓለም ባንክ አማካኝነት ከውጭ ገበያ ተገዝቶ ወደ አገር ውስጥ እንዲገባ ታስቦ የነበረውን 75ሺ ሜትሪክ ቶን የዳፕ ማዳበሪያ ከአበዳሪ ድርጅቶች፣ ከብሔራዊና ከኢትዮጵያ ንግድ ባንኮች ማረጋገጫ ያገኘው ኢትዮጵያ አማልጋሜትድ ኩባንያ ሆኖ ሳለ ያንን አሳግዶ ሥራውን በጉልበት መውሰዱን ዘንግቶ ነፃ ነኝ ማለቱ ትዝብት ላይ ጥሎታል።</p>

<p>አምባሰል ከዚህም ሌላ ምንም ዓይነት የተለየ ድጋፍ አይደረግልኝም ቢልም በቅርቡ ለመስቀል አደባባይ የኢትዮጵያ ንግድ ባንክ ቅርንጫፍ ያቀረበው የብድር ጥያቄ ለሌሎች ተከልክሎ እያለ ለእርሱም ለይስሙላ እገዳ ከተጣለበት በኋላ ለእርሱ በቀጭን ትዕዛዝ መፈቀዱ አይዘነጋም።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 8 ቀን 1994</a></p>

</body>
</html>	














