<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ ትግሉን ከኢትዮጵያ ዴሞክራሲያዊ ኃይሎች ጋር እንዲያቀናጅ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኦነግ ትግሉን ከኢትዮጵያ ዴሞክራሲያዊ ኃይሎች ጋር እንዲያቀናጅ ተጠየቀ</h2>


<p>የኦሮሞ ነፃነት ግንባር (ኦነግ) እና ሌሎች የመገንጠል ዓላማን የሚያራምዱ ቡድኖች በአገሪቱ የሰፈነውን አምባገነንነትና ጭቆና ለማስወገድ የሚቻለው ትግላቸውን ከሌሎች የኢትዮጵያ ዴሞክራሲያዊ ኃይሎች ጋር በማቀናጀት መሆኑን ተገንዝበው የሻዕቢያ አጀንዳ አራማጅነታቸውን እንዲያቆሙ ጥሪ ቀረበላቸው።</p>

<p>ጐብዛይ ወዲ-ትግራይ የተባሉ ምሁር "አሰብ እንጂ ባድመ የትግላችን አንገብጋቢ ጥያቄ አይደለም" በሚል ርዕስ እ.ኤ.አ ሚያዝያ 30,002 በኢንተርኔት ባሰራጩት ዘገባ ሻዕቢያ የኢትዮጵያን ሕዝብ በመከፋፈልና አንድነቱን በማፈራረስ ረገድ ትልቁን ሚና መጫወቱን አስታውሰው ወያኔ/ኢሕአዴግም ላለፉት 27 ዓመታት የትግራይን ሕዝብ ለዚህ እኩይ ዓላማ በማሰለፍ ውድ ልጆቹ መስዋዕት እንዲከፍሉ ማድረጉን አስረድተዋል።</p>

<p>ሻዕቢያ ወያኔን መሣሪያ አድርጐ በሺዎች የሚቆጠሩ የትግራይ ወጣቶችና ሴቶች አላስፈላጊ መስዋዕትነት እንዲከፍሉ በማድረግ ዓላማውን ካሳካ በኋላ መልሶ ኢትዮጵያን መውጋቱን የጠቀሱት ጐብዛይ ሰፊውን የኦሮሞ ሕዝብ ከግፍ አገዛዝና ጭቆና ለማላቀቅ በትግል ላይ የሚገኘው ኦነግም የዚሁ ዓይነት ተመሳሳይ እጣ እንዳይገጥመው ከሻዕቢያ ጋር ያለውን ግንኙነት በአስቸኳይ ማቆምና ትግሉን ከኢትዮጵያ ዴሞክራሲያዊ ኃይሎች ጋር ማስተባበር እንዳለበት አሳስበዋል።</p>

<p>ከሻዕቢያ ጋር ንከኪ ያለው የፖለቲካ ድርጅት ከመሣሪያነት ባሻገር ቆሜለታለሁ ለሚለው ሕዝብ የሚያስገኘው አንዳችም ፋይዳ እንደሌለ ከወያኔ/ኢሕአዴግ ተሞክሮ መማር እንደሚቻል የጠቆሙት ምሁሩ የትግራይ ሕዝብ በወያኔ ምክንያት ለኢትዮጵያ መከፋፈል፣ መዳከምና ድህነት የታሪክ ተጠያቂ ተደርጐ እንደተቆጠረ ሁሉ ኦነግም ይህ ዓይነቱ ዕጣ ፈንታ እንዳይገጥመውና በኦሮሞ ሕዝብ እንዲሁም የኢትዮጵያን አንድነት በሚፈልጉ ኃይሎች ሌላ ዙር ትግል እንዳይገጥመው ከሻዕቢያ ጋር ያለውን ቁርኝትና የሚያራምደውን የመገንጠል ዓላማ በአስቸኳይ እንዲያቆም ጥሪ አቅርበዋል።</p>

<p>የኢትዮ-ኤርትራን የድንበር ጦርነት ተከትሎ በተቋቋመው የድንበር አካላይ ኮሚሽን አማካኝነት በመቶ ሺዎች የሚቆጠሩ የአገሪቱ ወጣቶች የሻዕቢያን የመስፋፋት ወረራ አምክነው በደማቸው ዋጅተው ያስከበሩትን ዳርድንበርና በተለይም የአሰብን ወደብ ወያኔ/ ኢሕአዴግ ያለምንም ይሉኝታ ለፈጣሪው ለሻዕቢያ በአደባባይ ማስረከቡን ጐበዛይ ወዲ-ትግራይ ገልጠዋል።</p>

<p>ይህንን በሕግ ሽፋን የተደፈረ ክብራችንንና ሉአላዊነታችንን ዳግመኛለማረጋገጥ የኢትዮጵያ ዴሞክራሲያዊ ኃይሎች በአገር ውስጥና በውጭ የተጠናከረ ትግል መጀመራቸውን የጠቆሙት ምሁሩ የመገንጠል እንቅስቃሴ ጊዜያለፈበትና አገሪቱንም ለውድቀት በመዳረግ ላይ ያለ በመሆኑ ኦነግና መሰሎቹ አቋማቸውን አስተካክለው ከአንድነት ኃይሎች ጋር እንዲሰለፉ ጠይቀዋል።</p>

<p>በአሁኑ ጊዜ በኦነግ ስም መላው የኦሮሞ ሕዝብ እየተናጠና በገዥው ፓርቲና በመንግሥት የፀጥታ ኃይሎች በፀጥታ ማስከበር ሽፋን ለእስራትና ለግድያ እየተዳረገ መሆኑን የጠቀሱት ፀሐፊው፣ ኦነግ ለኦሮሞ ሕዝብ የቆመ ከሆነ የተናጥል ትግሉ የትም እንደማያደርሰው ተገንዝቦ፣ ከሻዕቢያመሣሪያነቱ ተቆጥቦና አቋሙን አስተካክሎ ለኢትዮጵያ አንድነት ከተሰለፉ ኃይሎች ጋር ተባብሮ እንዲሠራ ጥሪ አቅርበዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 8 ቀን 1994</a></p>

</body>
</html>	














