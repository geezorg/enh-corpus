<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለድንበር ኮሚሽኑ ያቀረበችው ጥያቄ ኢሳያስን አስቆጥቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ለድንበር ኮሚሽኑ ያቀረበችው ጥያቄ ኢሳያስን አስቆጥቷል</h1>


<p>ኢትዮጵያ ግንቦት 13 ቀን 1994 ዘ-ሔግ ኔዘርላንድ ለምክክር ለተቀመጠው የኢትዮ-ኤርትራ ድንበር አካላይ ኮሚሽንና ለሁለቱ አገሮች ተወካዮች ጥምር ስብሰባ ያቀረበችው ባለ ሃያ አንድ ገጽ የማብራሪያ ጥያቄ የኮሚሽኑን ይግባኝ የሌለው ውሳኔ የሚፈታተንና የኤርትራንም ሉአላዊነትና ነፃነት የሚፃረር አደገኛ አካሄድ በመሆኑ በጽኑ እንደሚቃወሙት ኢሳይያስ አፈወርቂ አስታወቁ።</p>

<p>የኤርትራው መሪ ይህን የገለጹት ባለፈው ዓርብ ግንቦት 16 ቀን 1994 ተክብሮ በዋለው የአገሪቱ "ነፃነት" 11ኛ ዓመት ክብረ በዓል ላይ ባደረጉት ንግግር ነው። አቶ ኢሳይያስ በዚሁ ንግግራቸው የወያኔ/ኢሕአዴግ መንግሥት የድንበር አካላይ ኮሚሽኑ ባለፈው ወር የሰጠውን ውሳኔ መቀበሉን በይፋ ካረጋገጠ በኋላ አሁን በይብራራልኝ ሽፋን "ትርጉሙ ይገለጽልኝ፣ ይስተካከልልኝና ምክክር መደረግ ይኖርበታል" በማለት ያቀረበውን ጥያቄ አገራቸው ፈፅሞ እንደማትቀበለው አመልክተዋል።</p>

<p>ከፍተኛ እልቂት የተሞላበት ጦርነት ያስከተለው የሁለቱ አገሮች የድንበር ውዝግብ በዓለም አቀፍ የፍርድ አደባባይ ሰፊ ክርክር ተካሂዶበት ይግባኝ የሌለው ውሳኔ ከተሰጠበት ከወር በኋላ ማብራሪያ መጠየቅ የኤርትራን ነፃነትና ሉአላዊነት "ለዳግመኛ ውሳኔ ሕዝብ" ከማቅረብ ተነጥሎ አይታይም ያሉት የኤርትራው መሪ፣ ይህ በአገራቸው ዘንድ ቦታ የሌለውና የዓለም አቀፉን ኅብረተሰብ አመለካከትም ለማዛባት የታቀደ አዲስ ታክቲክ መሆኑን አስምረውበታል።</p>

<p>የወያኔ/ ኢሕአዴግ መንግሥት የሔጉ የድንበር ኮሚሽን የሚያዝያ 5/94 ውሳኔን መሠረት በማድረግ የሁለቱን አገሮች ድንበር በመሬት ላይ ለማካለል በዝግጅት ላይ ባለበት ባሁኑ ወቅት በማብራሪያ ሽፋን አዳዲስ ጥያቄዎችን ማንሳቱ ዳግመኛ ወረራ ማቀዱን እንደሚያሳይ አቶ ኢሳይያስ ጠቅሰው፣ የኤርትራ ሕዝብ በመራራ ትግሉ ያገኘውን ነፃነቱን በማስነጠቅ ባርነትን እንደማይቀበል ራሳቸውን የዴሞክራሲና የፍትሕ ጠበቆች አድርገው የሚቆጥሩ ወገኖች ሊረዱት ይገባል ብለዋል።</p>

<p>የኢትዮ-ኤርትራ የድንበር አካላይ ኮሚሽን በበኩሉ በሰጠው መግለጫ ሁለቱ አገሮች ውሳኔውን በተመለከተ ባቀረቡአቸው ጥያቄዎችና በሰነዘሩአቸው የመከራከሪያ ሃሳቦች ዙሪያ ገና ይፋ መግለጫ አለመስጠቱን ጠቁሞ፣ ኮሚሽኑ ጉዳዩን መርምሮ ማብራሪያ እስኪሰጥበት ድረስ የሚያካሂዱትን እሰጥ አገባና የሕዝብን አመለካከት የሚያዛባ የፕሮፖጋንዳ ዘመቻ በአስቸኳይ እንዲያቆሙ ጠይቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 22 ቀን 1994</a></p>

</body>
</html>	














