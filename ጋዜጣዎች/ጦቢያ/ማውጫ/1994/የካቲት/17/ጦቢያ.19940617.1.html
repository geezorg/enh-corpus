<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባድመ ከተማ ኤርትራ ግዛት ውስጥ መሆኑ ተረጋገጠ- በውሳኔው ኤርትራ 73% - ኢትዮጵያ 27% አግኝተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የባድመ ከተማ ኤርትራ ግዛት ውስጥ መሆኑ ተረጋገጠ- በውሳኔው ኤርትራ 73% - ኢትዮጵያ 27% አግኝተዋል</h2>


<p>የኢትዮ-ኤርትራ ድንበር ኮሚሽን ውሳኔ ለሁለቱ አገሮች መንግሥታትና ለሕዝብ ይፋ ከሆነ በኋላ አወዛጋቢ ሆኖ የቆየችው ባድመ በኮሚሽኑ ውሣኔመሠረት ድንበሩ በመሬት ላይ በሚካለልበት ጊዜ ወደ ኤርትራ ግዛት እንደምትሆን አንድ ባለሞያ ነጥቦችን በማመልከትና መስመሮችን በማስመር ለዝግጅት ክፍላችን ባቀረቡት ካርታ አረጋገጡ።</p>

<p>ይህንኑ ጉዳይ በተመለከተ የጦቢያ ጋዜጣ ዝግጅት ክፍል የኢትዮጵያና የኤርትራ መንግሥታት ባለሥልጣኖች፣ በክርክሩ ሂደት ኢትዮጵያን ወክለው በግንባር ቀደምትነት የተከራከሩ ናቸው የተባሉት ሁለት ከፍተኛ ዲፕሎማቶች በሬዲዮና ቴሌቪዥን የሰጡትን መግለጫ፣ ልዩ ልዩ ሞያተኞች፣ ተቃዋሚ ኃይሎች ስለዚህ አንገብጋቢ ብሔራዊ አጀንዳ የሰጡትን መግለጫ በማካተትና በልዩ ልዩ ካርታዎችና ሠንጠረዦች በማጀብ የሚከተለውን 2ኛ ዙር ገምጋሚ ሪፖርት አጠናቅሯል።</p>

<p>የኢትዮ-ኤርትራ ጦርነት ከተካሄደ በኋላ ውዝግቡ በሰላማዊ መንገድ እንዲፈታ የአልጀርስ ስምምነት ተፈርሞና ጉዳዩ በድንበር ኮሚሽን ሲታይ ቆይቶ የኮሚሽኑ ውሣኔ ሚያዝያ 5 ቀን 1994 ከቀኑ 4 ሰዓት ላይ ይፋ መሆኑ ይታወቃል፣ በክርክሩ ሂደት በኢትዮጵያ በኩል የውጭ ጉዳይ ሚኒስትር ሥዩም መስፍን ዋና ተከራካሪ፣ አምባሳደር ፍሰሀ ይመር ተባባሪ ተከራካሪ፣ ሚኒስትር ሰይፈ ስላሴ ለማ በረዳትነት፣ 5 የውጭ አገር ዜጋ የሆኑ የሕግ ባለሙያዎች በጠበቃነት፣ 6 ተጨማሪ የውጭ አገር ዜጐች በአማካሪነት አገልግለዋል።</p>

<p>በርካታ ኢትዮጵያውያን በምርምር ሥራ፣ በመረጃ አሰባሳቢነትና አቅራቢነት የተሳተፉ መሆናቸው በኢትዮጵያ መንግሥት በኩል ተደጋግሞ የተነገረ ቢሆንም ማንነታቸው እስከአሁን ይፋ አልሆነም። የኢትዮጵያ ሕዝብ ግን እነዚህን ግለሰቦች በደግም ይሁን በክፉ ሲያስታውሳቸው ይኖራልና በይፋ የመታወቃቸውን አስፈላጊነት ብዙ ሰዎች አስተያየት እየሰጡበት ይገኛሉ።</p>

<p>ከአንድ ዓመት ተኩል በላይ ለሆነ ጊዜ በድንበር ኮሚሽኑ ሲታይ ቆይቶ የተሰጠው ውሳኔ ለኢትዮጵያ ሕዝብ ይፋ የሆነው በወዲያኛው ቅዳሜ ከቀኑ 8 ሰዓት ተኩል አካባቢ ነበር። በዚሁ ዕለት የሚኒስትሮች ምክር ቤት አቋም ሆኖ ኢትዮጵያ የድንበር ኮሚሽኑን ውሣኔ መቀበሏን የሚያረጋግጠውና በውጭ ጉዳይ ሚኒስትር ሥዩም መስፍን የተነበበው መግለጫ "...ሻዕቢያ የኔ ናቸው በማለት ወረራ ያካሄደባቸው ባድመ፣ ዛላንበሳ፣ አሊተና፣ ባዳ፣ ኢሮብ ሙሉ በሙሉ በኢትዮጵያ ሉዓላዊ ግዛት ሥር መሆናቸው ታውቋል። ምሥራቃዊው ድንበርም ከቀይ ባህር ጠረፍ 60 ኪ.ሜትር ርቀት እንዲሰመር ተወስኗል" በማለት አስታወቀ።</p>

<p>ባድመን በተመለከተ በብዙ ሰው አእምሮ እየተመላለሰ ያለው በኮሚሽኑ ውሣኔ መሠረት ባድመ የማን ናት?ባድመ የሚባለውስ የትኛው አካባቢ ነው? የሚሉት ጥያቄዎች ናቸው። የባለሙያዎች እገዛ እስካገኘን ድረስ እነዚህ ጥያቄዎች የእኛም ነበሩ። በመሆኑም ባለፈው ሳምንት ጋዜጣችን ባወጣነው ካርታ የጣሊያን የ1936 ካርታ መሠረት አድርገን - ጲአኖ ዲ ባዱማ -የሚለውን ከሾጣጣው ወሰን በስተሰሜን ኤርትራ ግዛት ውስጥ ነው ማሳየታችን ስህተት ነበር። አሁን ተጨባጭ መረጃዎች አግኝተናል።</p>

<p>በእጃችን ባሉ መረጃዎች "ባድመ" በምዕራብ ኤርትራ ደቡባዊ ክፍል፣ በሰሜን ምዕራብ ትግራይ የሚገኝ ሠፊ ሜዳማ (ፕላኢን) ቦታ ነው። በጣሊያኑ ካርታ የተመለከተውም ይኸው ቦታ ነው። "ባድመ" ከትግራይ ሰሜናዊ ዞን 10ወረዳዎች መካከል ከፊል የባድመ ሜዳን የሚይዘው ወረዳም ስም ነው። እንደገና "ባድመ" የዚሁ ወረዳ ዋና ከተማ ስም ነው። የኢትዮጵያ መከላከያ ሠራዊት በ"ዘመቻ ፀሐይ ግባት" ከባድ መስዋዕትነት ከፍሎ የኢትዮጵያን ባንድራ ያውለበለበው በዚህችው ከተማ ነው። ስለዚህ ባድመ የሜዳ፣ የወረዳ፣ የከተማ ስም ነው ማለት ነው። ስለዚህ ባድመ ለማን ተሰጠች? የሚለው ጥያቄ ሜዳውንም፣ ወረዳውንም፣ ከተማዋንም ይመለከታል።</p>

<p>በኮሚሽኑ ውሣኔ መሠረት ሜዳውና ወረዳው ምንም እንኳን የኢትዮጵያ መንግሥት ለብዙ ዓመታት አስተዳድሬአቸዋለሁ በማለት የይገባኛል ጥያቄ ያቀረበባቸው ቢሆኑም ለሁለት ተከፍለዋል። ባድመ ከተማ ግን በተሰጠው ውሣኔ መሠረት የኤርትራ ሆናለች። </p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 17 ቀን 1994</a></p>

</body>
</html>	














