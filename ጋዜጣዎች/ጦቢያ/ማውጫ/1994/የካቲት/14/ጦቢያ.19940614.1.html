<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድንበር መካለሉ ሂደት የኩናማ፣ የዩሮብና የአፋር ሕዝብ መብት እንዲከበር ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በድንበር መካለሉ ሂደት የኩናማ፣ የዩሮብና የአፋር ሕዝብ መብት እንዲከበር ተጠየቀ</h1>


<p>በኢትዮጵያና በኤርትራ መካከል የሚካሄደው የድንበር መካለል ሂደት የኢትዮጵያን ሕዝብ የባሕር በር ባለቤትነት መብት ካላረጋገጠና በድንበሩ አካባቢ የሚኖሩ የኢሮብ፣ የፆረና፣ የኩናማና የአፋር ሕዝቦችን ፍላጐት ካለረጋገጠ ተቀባይነት እንደማይኖረው በውጭ አገር የሚኖሩ የኢትዮጵያ ኮሙኒቲ አባላት፣ ልዩ ልዩ ንቅናቄዎችና የፖለቲካ ድርጅቶች ለተባበሩት መንግሥታት ድርጅት፣ ለአውሮፓ ኅብረትና ለፀጥታው ምክር ቤት አባላት በማስታወቅ ላይ ናቸው።</p>

<p>የድንበር አካላዩ ኮሚሽን ውሣኔ ይፋ የሚሆንበት ጊዜ በአንድ ወር መራዘሙ ይፋ በሆነበት በአሁኑ ጊዜ በአገር ውስጥ የኃይማኖት አባቶች ያደረጉትን የሰላም እንቅስቃሴ ሦስት የፖለቲካ ድርጅቶች ሲቃወሙት የኢትዮጵያውያን ዴሞክራሲያዊ ፓርቲ (ኢዴፓ) ከትናንት ጀምሮ የተቃውሞ ፊርማ ከሕዝቡ የማሰባሰብ ዘመቻ ከፍቷል። በድንበር መካለሉ ስምምነት ዙሪያ የውይይት መድረክ እንዲፈጠር ኢሕአዴግን፣ መንግሥታዊ መገናኛ ብዙሃንንና፣ የኢትዮጵያ ነፃ ፕሬስ ጋዜጠኞች ማኅበርን ጠይቋል።</p>

<p>በዚህ አገራዊ ጉዳይ ዙሪያ ሰሞኑን የነበረው ሁኔታ የሚከተለውን ይመስላል።</p>

<p>በውጭ አገር በአሜሪካ ነዋሪ የሆኑ ልዩ ልዩ ኢትዮጵያውያን የፖለቲካ ድርጅቶች፣ የሲቪክ ማህበራትና የሃይማኖት ተቋማት ተወካዮች ኢትዮጵያን የባህር በር አልባ የሚያደርገውና አገሪቱን የሚከፋፍለው የድንበር መካለል ተግባራዊ ከመሆኑ አስቀድሞ ሁለገብ ጥንቃቄ መደረግ እንዳለበት የሚያሳስብ የበርካታ ኢትዮጵያውያን ፊርማና ውሳኔ የያዘ የተማፅኖ ደብዳቤ ከአጋዥ ሰነዶች ጋር ኒውዮርክ ለሚገኘው የፀጥታ ጥበቃው ም/ቤት ባለፈው ዓርብ የካቲት 8 ቀን 1994 ማቅረባቸውን ቢቢሲ ፋይናንሻል ታይምስን ጠቅሶ ባሰራጨው ዘገባ አስታውቋል።</p>

<p>በዋሽንግተን ዲሲና አካባቢዋ የሚገኙ የኢትዮጵያ ኦርቶዶክስ አብያተ ክርስቲያናት፣ ሞአ አንበሳ፣ የኢትዮጵያ የዘውድ ምክር ቤት፣ የኢትዮጵያ ዴሞክራሲያዊ የተግባር ሊግ፣ የኢትዮጵያ ደህንነት የሚያሳስባቸው ዜጐች ም/ቤት፣ የመላው አማራ ሕዝብ የርዳታና ልማት ማኅበር፣ የትግራዊያን ዓለምአቀፍ የአንድነት ለፍትህና ለዴሞክራሲ፣ የኢትዮጵያ ዴሞክራቲክ ኅብረት ፓርቲ የዋሽንግተን ዲሲ የድጋፍ ኮሚቴ የሚገኝበት ይኸው የልዑካን ቡድን ከዋሽንግተን ኒውዮርክ ድረስ ተጉዞ ም/ቤቱ በኢትዮጵያና ኤርትራ ድንበር ጉዳይ ውሳኔ ከማስተላለፉ በፊት ቀደም ሲል የነበሩ ሁኔታዎችንና ሰነዶችን በሚገባ መመርመር እንደሚገባው ጠይቋል።</p>

<p>ይህ በእንዲህ እንዳለም የአፋር አብዮታዊ ዴሞክራቲክ የተባበሩት ግንባር (አርዱፍ) ሊቀመንበር አቶ መሐሙድ ጋአዝ የመንግሥታቱ ድርጅት ዘሄግ በሚገኘው ዓለም አቀፉ የድንበር ኮሚሽን አማካይነት የኢትዮጵያና የአፋር የተፈጥሮ የባሕር በርነት ከግምት ውስጥ ካላስገባ ዳግመኛ ስህተት መፈጸሙ መሆኑን መረዳት እንዳለበት አስገንዝበዋል።</p>

<p>በስደት የሚገኙ ኢትዮጵያዊያን ተቃዋሚ ድርጅቶችንና ተቆርቋሪ ዜጐችን አውሮፓና አሜሪካ በመመላለስ እየቀሰቀሱ ያሉት አቶ መሐሙድ የድንበር ኮሚሽኑ አሰብን ወደ ወራሪዋ ኤርትራ ካካለለ የአፋር ሕዝብ ከሌሎች ኢትዮጵያዊያን ወንድሞቹ ጋር በመሆን የተነጠቀ ወደቡን ለማስመለስ መስዋዕትነት ለመክፈል እንደሚገደድ አመልክተው ይህ ከመሆኑ በፊት ግን የመንግሥታቱ ድርጅት አሰብን አስመልክቶ የማያሻማ ውሳኔ መስጠት እንዳለበት አሳስበዋል።</p>

<p>ድርጅታቸው አርዱፍም በአካባቢው ፍትሐዊነት ያለው መፍትሔ እስካልመጣ ትግሉን እንደሚቀጥል ለመንግሥታቱ ድርጅት ዋና ፀሐፊ ኮፊ አናን በጻፈው ደብዳቤ አስታውቋል።</p>

<p>በሌላው በኩል በዋሽንግተንና አካባቢዋ የሚኖሩ ኢትዮጵያውያን የዩናይትድ ስቴትስ መንግሥት አገሪቱን ወደብ አልባ የሚያደርግ ውሳኔ ለማስተላለፍ ለተዘጋጀው የመንግሥታቱ ድርጅት የድንበር አካላይ ኮሚሽን ድጋፍ እንዳይሰጥ ጠይቀዋል።</p>

<p>ኢትዮጵያውያኑ የኢትዮጵያውያን ዴሞክራሲያዊ ፓርቲ (ኢዴፓ) የካቲት 3 ቀን 1994 በአዲስ አበባ መስቀል አደባባይ ያካሄደውን ሰላማዊ ሰልፍ በመደገፍ የካቲት 4 ቀን 1994 ባደረጉት ተመሳሳይ ሰልፍ ጥያቄያቸውን የአሜሪካ መንግሥት እንዲያጤነው ለውጭ ጉዳይ ሚኒስቴር መ/ቤት በደብዳቤ አቅርበዋል።</p>

<p>የሰልፈኞቹ ደብዳቤ የተረከቡት የውጭ ጉዳይ ሚኒስቴር ከፍተኛ ባለሥልጣን ጥያቄአቸውን ለሚስተር ኮሊን ፓወል እንደሚያቀርቡላቸው ቃል መግባታቸውን ተያይዞ የደረሰን ዜና ያስረዳል።</p>

<p>የዛላንበሳና ዩሮብ አካባቢዎች ጊዜያዊ ኮሚቴ በበኩሉ ባወጣው መግለጫ የወቅቱ የኢትዮጵያ መንግሥት በጉዳዩ አያያዝ ግልጽነት እንደሚጐድለው ጠቅሶ የአልጀርሱ ስምምነት ሕጋዊ የሚያደርግ ነው ብሏል። ስምምነቱንም የኤርትራን ጥቅም ብቻ ለማስጠበቅ ያለመ ነው ብሎታል።</p>

<p>ከ100 ሺ በላይ የሰው ሕይወት ያለፈበት ጉዳይ በሽፍንፍንና በይሁን ይሁን የሚታለፍ ጉዳይ አይደለም ያለው መግለጫ ሁለቱ ሕገ-ወጥ መንግሥታት ባቀረቡአቸው መረጃዎች ጉዳዩ መወሰኑን እንደሚቃወም የተባበሩት መንግሥታት ድርጅት እንዲያውቅለትም ጠይቋል። የዩሮብን፣ የጾረናን፣ የኩናማን፣ የዛላንበሳንና የአፋርን ሕዝብ በአጠቃላይም የኢትዮጵያ ሕዝብ የባህር በር ባለቤትነት መብት ያላወቀ ውሣኔ ችግሩን በዘላቂነት እንደማይፈታ መግለጫው አስገንዝቧል።</p>

<p>«የትግራውያን ዓለም አቀፍ ትብብር ለፍትሕና ለዲሞክራሲ» የተባለው ንቅናቄ ለዋና ፀሃፊው ኮፊ አናንና ለተባበሩት መንግሥታት ድርጅት በጻፈው ተመሳሳይ የተቃውሞ ደብዳቤ በአገር ቤት የሚንቀሳቀሱ ተቃዋሚ የፖለቲካ ድርጅቶች ለድርጅቱ ያቀረቡትን ጥያቄ እንደሚደግፍ፣ በሞቱ ውሎች ድንበር አካላይ ኮሚሽኑ የሚተላለፈውን ውሣኔ እንደማይቀበል፣ የሚደረገው የድንበር ውሣኔ በድንበሩ አካባቢ የሚኖሩ ሕዝቦችን የዜግነት መብት ያለፈቃዳቸው እንደሚገፍ አስታውቆ ይህንኑ የአፍሪካ አንድነት ድርጅት ዋና ፀሐፊ አማራ ኢሴ፣ የአውሮፓ ኅብረት፣ የፀጥታው ምክር ቤት አባል አገሮችና የድንበር አካላዩ ኮሚሽን ፕሬዚዳንት እንዲገነዘቡ አቤቱታውን በግልባጭ አሰምቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 14 ቀን 1994</a></p>

</body>
</html>	














