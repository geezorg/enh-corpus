<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሣምንት በኋላ 100ሺ ፊርማ ለተባበሩት መንግሥታትና ለአፍሪካ አንድነት ድርጅት ሊቀርብ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከሣምንት በኋላ 100ሺ ፊርማ ለተባበሩት መንግሥታትና ለአፍሪካ አንድነት ድርጅት ሊቀርብ ነው</h2>


<p>የኢትዮ-ኤርትራ የድንበር አካላይ ኮሚሽን ውሣኔውን ይፋ ሊያደርግ ሦስት ሣምንታት ያህል በቀረበት በአሁኑ ጊዜ ውሣኔው የኢትዮጵያን ሕዝብ ጥቅም የሚፃረር እንዳይሆን የሚሰማው ድምፅ ተፋፍሞ ቀጥሏል። በዚህ ጉዳይ ሰሞናዊ ሁኔታውን ዝግጅት ክፍላችን እንደሚከተለው ዳስሶታል።</p>

<p>ከኢትዮጵያ ጋር በተፈጠረው የድንበር ጦርነት ከአገር እንዲወጡ የተደረጉ ኤርትራውያንና ከፍተኛ የሻዕቢያ መንግሥት ባለሥልጣናት በሌላ አገር ፓስፖርት ኢትዮጵያ ውስጥ መንቀሳቀስ መጀመራቸውንና አንዳንዶቹም ከወያኔ ኢሕአዴግ መሪዎች ጋር ይፋ ያልሆነ የምስጢር ግንኙነት ማድረጋቸውን ቢቢሲ አዲስ አበባ ያለውን የወጋህታ ሪፖርተር ጠቅሶ ባሰራጨው ዘገባ አስታውቋል።</p>

<p>እንደራዲዮው ዘገባ በአፍሪካ አንድነት ድርጅት የኤርትራ መንግሥት ከፍተኛ ዲፕሎማት ሆነው የተመደቡት አቶ የማነ ደባስ ቁጥሩ 5243241612 የሆነ የጀርመን ፓስፖርት ይዘው አገር ውስጥ ከመግባታቸው ሌላ በጠቅላይ ሚኒስትር መለስ ዜናዊ ልዩ የፀጥታ ኃይሎች ጥበቃ እየተደረገላቸው ከኢትዮጵያ ንግድ ባንክ የውጭ ምንዛሬ ገዝተዋል።</p>

<p>ለአፍሪካ ኅብረት ስብሰባ ከሌሎች የኤርትራ ባለሥልጣኖችና ከውጭ ጉዳይ ሚኒስትሩ ከአሊ ሰይድ አብደላ ጋር ወደ አዲስ አበባ የመጡትና በሒልተን ሆቴል የቆዩት አቶ የማነ ባለፈው ሳምንት መግቢያ ላይ ከሒልተን ለቅቀው ድንገት የተሰወሩት የውጭ ጉዳይ ሚኒስትር አሊ ሰይድ አብደላ ወደ አረፉበት የኤርትራ አምባሳደር መኖሪያ ቤት ማምራታቸው ታውቋል።</p>

<p>የኤርትራው አምባሳደር መኖሪያ ቤት ከፌዴራሉ የደህንነት፣ የፖሊስና የመከላከያ ሠራዊት አባላት እውቅና ውጭ ትግርኛ ተናጋሪ ባልሆኑ በመለስ ልዩ የፀጥታ ኃይሎች ጥበቃ እንደሚደረግለት የጠቀሰው ዘገባ ኃይሎቹ የተውጣጡት ከደቡብ ምሥራቅ ኢትዮጵያ አናሳ ብሔረሰብ አባላት መሆኑን አመልክቷል።</p>

<p>ይህ በእንዲህ እንዳለም የሻዕቢያ አምስት ከፍተኛ ወታደራዊ መኮንኖችና የደህንነት ኃላፊዎች አዲስ አበባ መግባታቸውን ዘገባው ጠቁሞ ስለተልዕኮአቸው ምንነት ግን እስካሁን የተገለፀ ነገር አለመኖሩን አስረድቷል።</p>

<p>የኢትዮጵያና የኤርትራ የድንበር አካላይ ኮሚሽን የጀመረው ጥረት የኢትዮጵያን ጥቅም የማያስጠብቅ መሆኑን በመግለጽ በርካታ ኢትዮጵያውያን በአገር ውስጥም በውጭም ከፍተኛ ተቃውሞ በማንሳታቸው ኮሚሽኑ ውሳኔውን የተለያየ ሽፋን እየሰጠ እያዘገየ ባለበት ወቅት የሻዕቢያ የሲቪል፣ የወታደራዊና የደህንነት ባለሥልጣኖች በዲፕሎማትነት ሽፋን አዲስ አበባ መለስ ቀለስ ማለታቸውና ጠቅላይ ሚኒስትር መለስ ዜናዊን ጨምሮ ከወያኔ ቁልፍ መሪዎች ጋር በሚስጢር ተገናኝተዋል መባሉ የሁለቱን አገሮች ግንኙነት የማለሳለስ "ኞርማሊዛቲኦን" አንዱ አካል ነው የሚሉም ጥቂቶች አይደሉም።</p>

<p>ይህ በእንዲህ እንዳለም በአገር ውስጥና በመላው ዓለም የሚገኙ ኢትዮጵያውያን በኢትዮጵያና በኤርትራ ባለሥልጣኖች የተናጥል ድርድር በአልጀርስ የተደረገውን ስምምነትና ያንንም ተከትሎ በመንግሥታቱ ድርጅት የድንበር አካላይ ኮሚሽን አማካኝነት ዘሔግ ያለው ዓለም አቀፍ ፍርድ ቤት ይፋ ለማድረግ በዝግጅት ላይ ያለውን ውሳኔ በመቃወም የተለያዩ እንቅስቃሴዎችን በማካሄድ ላይ መሆናቸውን ከየቅጣጫው የሚደርሱን ዘገባዎች ይጠቁማሉ።</p>

<p>በሰሜን አሜሪካ የሚኖሩ ኢትዮጵያውያንና ኢትዮ-አሜሪካውያን የተለያዩ ጽሁፎችን በማሰራጨትና በራዲዮም ሐተታዎችን በማቅረብ የተፋፋመ ዘመቻ መጀመራቸውንና በተለይ የአሜሪካ ዜግነት የወሰዱ የኢትዮጵያ ተወላጆች የአሜሪካ ምክር ቤት (ኮንግሬስ) ተወካዮቻቸው ለአገሪቱ የውጭ ጉዳይ ሚኒስቴር ተመሳሳይ የተቃውሞ ደብዳቤ ለመንግሥታቱ ድርጅት እንዲጽፍ በማግባባት (ሎብብይ) ላይ መሆናቸው ታውቋል።</p>

<p>እነዚሁ በአሜሪካ የሚገኙ ኢትዮጵያውያንና የኢትዮጵያ ተወላጆች በዚህ ሳምንት መጨረሻ ላይ ማለትም በሚቀጥለው እሁድ መጋቢት 16 ቀን 1994 ኒውዮርክ በሚገኘው የተባበሩት መንግሥታት ድርጅት ጽ/ቤት ፊት ለፊት የተቃውሞ ሰላማዊ ሰልፍ ለማድረግ ዝግጅት በማካሄድ ላይ መሆናቸውን የጠቀሰው ዘገባ ከሩሲያ በስተቀር የፀጥታው ጥበቃ ም/ቤት አባላት የሆኑትን አራቱን ኃያላን መንግሥታት ለማነጋገር ቀጠሮ መያዛቸውንም ጨምሮ ገልጦአል። በዚህ ዕለት በመላው አሜሪካ የሚገኙ ኢትዮጵያውያን ኒውዮርክ በሚገኘው የተባበሩት መንግሥታት ድርጅት ጽ/ቤት ፊት ለፊት ተገኝተውየተቃውሞ ድምፃቸውን እንዲያሰሙ "የኢትዮጵያ ድምፅ አስተባባሪ ግብረ ኃይል" የክተት ጥሪ አስተላልፏል። በዋሽንግተን ዲሲ የሚኖሩ ኢትዮጵያውያን ወደ ኒውዮርክ ለመጓዝ 18 አውቶቡሶችን መከራየታቸውንም ለማወቅ ተችሏል።</p>

<p>የወያኔ/ኢሕአዴግን አመራርና ፖሊሲ በሰላሂስ በመሸንቆጥ የሚታወቁትፕሮፌሰር ተኮላ ሐጐስ በበኩላቸው ማንኛውም አገሩን የሚወድና ለሉአላዊነቷና ለዳር ድንበሯ የሚቆረቆር ኢትዮጵያዊ ሁሉ ኒውዮርክ በሚካሄደው ሰልፍ ላይ ሴት ወንድ ሳይል በነቂስ ወጥቶ ተቃውሞውን በግልጽ እንዲያሰማ ጥሪ አቅርበዋል።</p>

<p>በሌላም በኩል የኢትዮጵያውያን ዴሞክራሲያዊ ፓርቲ (ኢዴፓ) የለንደን የድጋፍ አስተባባሪ ኮሚቴ በለንደንና በአካባቢው ነዋሪ የሆኑ ኢትዮጵያውያንን ስብሰባ በመጥራትና በማወያየት በርካታ ተግባራትን ለማከናወን ጥረት እያደረገ መሆኑን በተለይ ለጦቢያ በላከው መግለጫ ገልጦአል።</p>

<p>የተለያዩ ኢትዮጵያውያን የፖለቲካ ድርጅቶች፣ የሙያና ሠራተኛ ማኅበራት፣ የሃይማኖት አባቶች፣ የተለያዩ የህብረተሰብ ክፍሎችን የሚወክሉ አዛውንትና ወጣት ወገኖች በተካፈሉባቸው ተከታታይ ስብሰባዎች የድንበር መካለሉ እንድምታ ምን ሊሆን እንደሚችል በስፋትና በጥልቀት ውይይት አካሂደዋል።</p>

<p>በስብሰባዎቹ መጨረሻ ከተለያየ የኅብረተሰብ ክፍል ተውጣጥተው የተመረጡ የታሪክና የህግ ምሁራን፣ የአካባቢው ተወላጆች፣ ያረቀቁት የድንበር ማካለሉን አፈጻጸም የሚቃወም ደብዳቤ ለመንግሥታቱ ድርጅት ዋና ጸሀፊ ለሚስተር ኮፊ አናን የተላከላቸው ሲሆን ለሌሎችም አግባብ ላላቸው ክፍሎች በግልባጭ እንዲደርሳቸው መደረጉ ታውቋል። ዝርዝሩ አልደረሰንም እንጂ መጋቢት 10 ቀን 1994 በስብሰባው የተመረጠ ሌላ ቡድን የእንግሊዝ ፓርላሜንትን በሀውስ ኦፍ ኮመን ተገኝቶ አነጋግሯል።</p>

<p>መጋቢት 15 ቀን 1994 ደግም በመላው እንግሊዝ ሀገር ነዋሪ የሆኑ ሀገር ወዳድ ኢትዮጵያውያን ሁሉ የሚሳተፉበት የተቃውሞ ሰላማዊ ሰልፍ ለማካሄድ የሰልፉ አዘጋጅ ኮሚቴ ቅድመ ሁኔታውን ያጠናቀቀ ሲሆን ሰላማዊ ሰልፉን ከወትሮው ለየት የሚያደርገው በዘር ፖለቲካው ተታለው ከአጥፊዎች ጋር አብረው የነበሩ ወገኖቻችን የቁርጡ ቀን ሲመጣ ከሀዲውን ወጊድ ብለው ከሕዝብ መቀላቀላቸውን በተግባር የሚያስመሰክሩበት መድረክ መሆኑ ነው ብሏል።</p>

<p>በሌላ በኩል ይህንኑ የኢትዮጵያና የኤርትራን የድንበር መካለል በመቃወም በጀርመን ሀገር የሚኖሩ ኢትዮጵያዊያን ለሚመለከታቸው አህጉራዊና ዓለም አቀፋዊ ድርጅቶች ተቃውሞአቸውን በፊርማቸው በማረጋገጥ መላካቸውን አስተባባሪ ኮሚቴው ከኑረንበርግ በላከው መግለጫ አስታውቋል።</p>

<p>ኮሚቴው በዚሁ መግለጫው ዘሔግ የሚገኘው የመንግሥታቱ ድርጅት የድንበር አካላይ ኮሚሽን የኢትዮጵያ ታሪካዊና ሕጋዊ የባህር በር የሆነውን አሰብን ባላካተተ መልኩ እያዘጋጀ ያለው የውሳኔ ሀሳብ ከዚህ ቀደም የተፈረሙ ዓለም አቀፍ ስምምነቶችን የሚጥስና የኢትዮጵያ ሕዝብን ሕጋዊ የመብት ጥያቄ ከግምት ውስጥ ያላስገባ መሆኑን ጠቅሶ በአካባቢው ዘላቂ ሰላም ለማስፈን ከተፈለገ ድርድሩ መሆን የሚገባው ኤርትራ ከኢትዮጵያ ከመገንጠሏ በፊት በያዘችው ቅርጽ እንጂ እ.ኤ.አ በ1900፣ በ1902 እና በ1908 አፄ ምኒልክ ከጣሊያን ጋር የተፈራረሙአቸውንና በኋላም በወረራው ምክንያት ዋጋ ቢስ በሆኑት ውሎች መሆን የለበትም ብሎአል።</p>

<p>ይህ በእንዲህ እንዳለም በአሜሪካ የሚኖሩ የትግራይ ተወላጆች ለኢዴፓ ፊርማ ማሰባሰቢያ እንዲያግዝ 1000 የአሜሪካን ዶላር ለግሰዋል።እነዚሁ "የትግራይ ኔት" የውይይት መድረክ አባላት ገንዘቡን የለገሱት ኢዴፓ እያካሄደ ላለው አገራዊ እንቅስቃሴ ያላቸውን የትግል አንድነት ለመግለጽ መሆኑን አመልክተዋል። ኢዴፓ እስከዚህ ሳምንት ባደረገው የፊርማ ማሰባሰብ እንቅስቃሴ የአገሪቱን ታላላቅና ታዋቂ ሰዎችን ጨምሮ ከ100,00 በላይ ፊርማ ያሰባሰበ ሲሆን ከሳምንት በኋላ ለተባበሩት መንግሥታትና ለአፍሪካ አንድነት ድርጅት የሚያቀርብ መሆኑ ታውቋል።</p>

<p>በሌላ በኩል እዚህ አገር ውስጥ ኢዴፓ "የባህር በር ጥያቄያችን የባለቤትነት እንጂ የኪራይ አይደለም" በሚል መሪ መፈክር የጠራው ሕዝባዊ ስብሰባ መጋቢት 7/1994 ዓ.ም. በናዝሬት ከተማ በተሳካ ሁኔታ መካሄዱን የፓርቲው ዋና ፀሐፊ አቶ ልደቱ አያሌው ለዝግጅት ክፍላችን አስታውቀዋል።</p>

<p>በናዝሬት አጠቃላይ ዕድሮች የመሰብሰቢያ አዳራሽ በተካሄደው በዚሁ ስብሰባ ላይ በአዳራሽ ውስጥ በመቀመጥና በመቆም፣ ከውጭም በመስኮት ቁጥሩ እስከ 1400 የሆነ ሕዝብ መገኘቱን የገለጡት አቶ ልደቱ "መታፈስ ሊኖር ይችላል" የሚል ማስፈራሪያ በከተማው ተሠራጭቶ የነበረ ቢሆንም ቁጥራቸው የበዛ ወጣቶች ጐልማሶችና አዛውንቶች በስብሰባው ላይ መካፈላቸውን፣ ብዙውም በአዳራሽ ጥበት ምክንያትም መመለሱን አመልክተዋል።</p>

<p>"የስታዲየም ስብሰባ ለምን አልተጠራም?" የሚል በርካታ ጥያቄ መቅረቡንም ገልጠዋል። ዶ/ር አድማሱ ገበየሁ፣ ዶ/ር ኃይሉ አርአያ፣ አቶ ልደቱ አያሌውና ሌሎችም የፓርቲው የማዕከላዊ ኮሚቴ አባላት በመሩት ሕዝባዊ ስብሰባ ላይ ፓርቲው ፕሮግራሙን ያስተዋወቁ ሲሆን ዶ/ር አድማሱ የአልጀርሱን ስምምነትና በኢትዮጵያ ጥቅም ላይ የሚያስከትለውን ችግር በሚመለከት "የአልጀርሱ ስምምነት የእኛን ትውልድ ብቻ ሳይሆን የሚከተሉትን ትውልዶች ሁሉ ከጉዳት ላይ ይጥላል። ይህ ስምምነት ኢትዮጵያ ከግዛቷላይ መሬት ቆርሳ ለኤርትራ እንድታስረክብ ያስገድዳታል። በውጤቱም 66 ሚሊዮን ሕዝብ የሚኖርባትን አገር ያደርጋል። ይህ ስምምነት ተግባራዊ ሲሆን ኢትዮጵያ የባሕር በር ከሌላቸው ጥቂት አገሮች ጎራ ትቅላቀላለችማለት ነው። የባሕር በር ማጣት ደግሞ በኢኮኖሚያችን ላይ አሁን ካለንበት የባሰ መድቀቅን ያስከትላል። በዚህ ስምምነት ሳቢያ አሁን ካለንበት በዓለም ከመጨረሻዎቹ ድሃ አገሮች ሰልፍ የመውጣት ተስፋችን ሊጨልም ነው። በተጨማሪም አገራችን ይህንን የአልጀርስ ስምምነት በዓለም አቀፍሕግነት ከተቀበለች በተመሳሳይ ሁኔታ ሌላ ታላቅ ብሔራዊ ጥቅሟን ታጣለች። ይኸውም እ.ኤ.አ. በ1902 ዓ.ም. በተመሳሳይ ሁኔታ ከእንግሊዝ መንግስት ጋር በገባችው ስምምነት መሰረት ከእንግዲህ ወዲህ ሱዳንና ግብፅን ሳታስፈቅድ የአባይን ውሃ የመጠቀም መብቷን ታጣለች። ይህ ለዚህ ትውልድ ቀላል ውርደትና መከራ አይደለም።" ብለዋል።</p>

<p>ዶ/ር ኃይሉ አርአያ ተሃድሶ በተግባር የሚል የመወያያ ርዕስ "ኢዴፓ የስልጣን ወንበር ከመያዝና ጊዚያዊ ጥቅም ከማጋበስ ያለፈና የላቀ ዘላቂ ዓላማ አለው። ይህ ዓላማ የዴሞክራሲን ባህል መገንባትና በዚህ ባህልአማካኝነት ደግሞ የኢትዮጵያን ህዝብ ለእውነተኛ የሥልጣን ባለቤትነትማብቃት ነው። በዚህም ምክንያት ኢዴፓ ለሕዝብ ማስተማር፣ ማንቃትና ማደራጀት፣ እንዲሁም ከሕዝብ ለመማር ከፍተኛ ትኩረት ይሰጣል።</p>

<p>ኢዴፓ በየክልሉ በሚንቀሳቀስበት ጊዜ ሁሉ የሀገሪቱን አጠቃላይ ሕግእንዲሁም የአካባቢውን ባህልና ቋንቋ አክብሮ በአካባቢው የሚገኙ የፖለቲካ ድርጅቶችንም አክብሮና መብታቸውን ጠብቆ በጨዋነት ያስተምራል፣ ይማራል" ብለዋል።</p>

<p>ተሰብሳቢዎቹም በከፍተኛ የአገር ፍቅር ስሜት ወቅታዊ ጥያቄዎችን ያነሱ ሲሆን አብዛኛዎቹ በባህር በር ባለቤትነት ላይ ያተኩሩ እና የመንግሥትን አካሄድ ያወገዙ ነበሩ። የኢዴፓ አመራር አባላት ተሰባሳቢው ላሳየው ኢትዮጵያዊ ጨዋነትና በስብሰባው ላይ ተካፍለው የነበሩ የገዢ ፓርቲ አባላትና ካድሬዎች የሠላማዊ መንገድ መወያየታቸው የፖለቲካ ጨዋነት ምልክት መሆኑን ገልፀው የዞኑ መስተዳድር አካላትና የፖሊስ ኃይል ላደረጉላቸው ቀና ትብብር ምሥጋና አቅርበዋል።</p>

<p>ኢዴፓ በክልሎች የሚያደርገውን እንቅስቃሴ በመቀጠል መጋቢት 22 በባህር ዳርና በደሴ፣ መጋቢት 29 በመቀሌና በሐረር ሕዝባዊ ስብሰባ እንደሚያደርግ ታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 12 ቀን 1994</a></p>

</body>
</html>	














