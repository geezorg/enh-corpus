<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀነኒሳ በቀለ በተደጋጋሚ ድል ዝናው ገነነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቀነኒሳ በቀለ በተደጋጋሚ ድል ዝናው ገነነ</h1>



<p>ካለፉት ስድስት ወራት ወዲህ ባደረጉአቸው ዓለም አቀፍ የአገር አቋራጭ የጐዳናና የአዳራሽ ውስጥ የሩጫ ውድድሮች በአሸናፊነታቸው የዓለም ስፖርት ቤተሰብ ከተደነቀባቸው ኢትዮጵያውያን አትሌቶች ውስጥ ብርሃኔ አደሬና ቀነኒሳ በቀለ በግንባር ቀደምትነት ይጠቀሳሉ።</p>

<p>ፀባየ ሸጋው ቀነኒሳ ባለፈው ሣምንት መጨረሻ ጣሊያን አገር በተደረገ የ12 ኪሎ ሜትር ኢንተርናሽናል የአገር አቋራጭ ሩጫ ውድድር ላይ የዓለም ሻምፒዮን ለመሆን የበቁ ታላላቅ አትሌቶችን ቀድሞ በመግባቱ ተደናቂነቱን ይበልጥ አጉልቶለታል። ሁለተኛ የወጣው በ10 ሺህ ሜትር የወቅቱ የዓለም ሻምፒዮን ኬንያዊው ቻርለስ ካማቲን በ11 ሴኮንድ (ከ100 ሜትር ያላነሰ) ቀድሞታል።</p>

<p>ርቀቱን የፈጸመበት 34 ደቂቃ ከ57 ሴኮንድ ድንቅ ሰዓት መሆኑን የመስኩ ባለሙያዎች ሳይቀሩ ለናሙና መዝግበው አድንቀውታል። በውድድሩ 3ኛ የወጣው አትሌት አሰፋ መዝገቡ ላለፉት ስድስት ዓመታት ባስመዘገባቸው ውጤቶች ትልቅ ስምና ዝና ያለው አትሌት ከመሆኑ አኳያ የቀነኒሳ ማሸነፍ ከሚገባው በላይ ተጋኗል የሚያስኝ አይሆንም። በፈረንሣይ በኔዘርላንድስ፣ በስፔን፣ በእንግሊዝኛ ባለፈው ሣምንት ደግሞ በጣሊያን ባደረጋቸው በአምስቱም ኢንተርናሽናል ውድድሮች አሽንፏል።</p>

<p>የካቲት 17/94 በተደረገው 19ኛው የጃንሜዳ አገር አቋራጭ በተወዳደረበት በ4 ኪሎ ሜትር በቀላሉ ሲያሸንፍ በኃይሌና በአሰፋ ተቀድሞ የተሸንፈው በሕዳር ወር አዲስ አበባ ውስጥ ተደርጐ በነበረው በታላቁ ሩጫ ሦስተኛ ደረጃን ያገኘበት ብቻ ነው።</p>

<p>በአሁኑ ጊዜ በጥሩ አቋም የሚገኘውና በራስ የመተማመን ልምዱን እያጐለበተ የመጣው ቀነኒሳ ካሁን በኋላ ሌሎች አትሌቶች እሱን ለማሸነፍ በራሱ ታላቅ ፈተና እንደሚሆንባቸው ይገመታል። በቅርቡ አየርላንድ ውስጥ በሚደረገው የዓለም አገር አቋራጭ ሩጫ ከጓደኞቹ ጋር ተጨማሪ ድል ለሀገሩ እንደሚያ ስመዘግብ የብዙዎች እምነትና መልካም ምኞት ጭምር ነው።</p>

<p>ከዚህ ዓመት መጀመሪያ እስካሁን በተለያዩ የአውሮፓ ከተሞችና በአገር ውስጥ ጭምር በመካከለኛው ረጅም ርቀት ደጋግሞ በማሸነፍ ወደ ላቀ ደረጃ መድረሱን ያስመሰከረው የሙገር ሲሚንቶ ስፖርት ክለብ አባል ወጣት ቀነኒሳ በቀለ ነው።</p>

<p>ከዕለት ወደ ዕለት ዝናው እየገነነ መምጣቱ እውን የሆነው ወጣት ቀነኒሳ የአሯሯጥ ስልቱ የኃይሌ ገብረሥላሴ ጋር የተመሳሰለባቸው የአትሌቲክስ ስፖርት ዜና ዘጋቢዎች አድናቆታቸውን ከመቸር አልፈው «ኃይሌገብረሥላሴን ያለጥርጥር የሚተካ ሌላ ኢትዮጵያዊ ለአትሌቲክሱ መድረክ ተፈጠረ» እስከማለት ደርሰዋል።</p>

<p>የኦሜድላ ስፖርት ክለብ አባል የሆነችው አትሌት ብርሃኔ አደሬ ሀገሯን ወክላ መወዳደር ከጀመረች ቆየት ያለ ቢሆንም ካለፈው መስከረም ወር የኤድመንተን የዓለም ሻምፒዮና ወዲህ ያስመዘገበቻቸው ድሎች ሁሉንም አስገርመዋል። ስድስት ጊዜ ተወዳድራ አምስቱን በድል የተወጣኝ ብቻ ሳይሆን በቤት ውስጥ 3 ሺህ ሜትር አዲስ የዓለም ክብረ ወሰን ለማስመዝገብ በቅታለች።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 5 ቀን 1994</a></p>

</body>
</html>	














