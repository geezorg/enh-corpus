<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አትሌቶች የገጠማቸው መጉላላት ተቋቁመው የዓለምን ህብረተሰብ ሲያስጨበጭቡ ሰንበቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ አትሌቶች የገጠማቸው መጉላላት ተቋቁመው የዓለምን ህብረተሰብ ሲያስጨበጭቡ ሰንበቱ</h1>


<p>ባለፈው ቅዳሜና እሁድ ኢትዮጵያውያን አትሌቶች በስፖርታዊ ብቃታቸው መላውን የዓለም ህብረተሰብ በአድናቆት ሲያስጨበጭቡ ሰንብተዋል። በተለይ ወጣቱ አትሌት ቀነኒሳ በቀለ በ4 ኪሎ ሜትር አጭርና በ12 ኪሎሜትር ረጅም ርቀት በሁለቱም ተወዳድሮ በድል ማጠናቀቁና የሁለት የወርቅ ሜዳሊያ ባለቤት መሆኑ በውድድሩ ታሪክ የመጀመሪያው ኢትዮጵያዊ አትሌት ሆኖ ተመዝግቧል።</p>

<p>ቀነኒሳ በሁለቱም ውድድሮች ማሸነፉ የተለየ አድርጐታል በማለት እንጂ የዛሬ ሁለት ዓመት አትሌት ኃይሉ መኮንን በ28ኛው የዓለም አገር አቋራጭ በ4 ኪሎ ሜትር አጭር ርቀት ሁለተኛ፣ በስምንት ኪሎ ሜትር ወጣቶች ደግሞ አንደኛ ሆነው የብርና የወርቅ ሜዳሊያ ተሸላሚ ሆኖ መመለሱ የሚታወስ ነው። በዘንድሮው የዓለም አገር አቋራጭ የሩጫ ውድድር በባዶ እግርሮጦ የአጨራረስ ፍጥነቱ እጅግ የተደነቀውና በ8 ኪ.ሜትር ወጣት ወንዶች በአሸናፊነት የወርቅ ሜዳሊያ ባለቤት የሆነው አትሌት ገብረእግዚአብሔርም እንደቀነኒሳ ሁሉ ተፎካካሪዎቹን በ50 እና 30 ሜትር ከኋላው በርቀትአስከትሎ በመግባት የተዋጣለት አትሌት መሆኑን ከማስመከከሩም በላይ በ5 እና 10 ኪ ሺ.ሜትር የዓለም አገር አቋራጭ ውድድር የተሳተፉት ሴት አትሌቶቻችን አብዛኞቹ ወጣቶች ሲሆኑ በዕድሜ እየበሰሉና ልምድ ሲያጐለብቱ በቀላሉ እንደማይበገሩ ከወዲሁ ምልክት እያሳዩን ነው።</p>

<p>በወጣት ሴቶች አትሌት ጥሩነሽ ዲባባና አትሌት ብዙነሽ በቀለ ሁለተኛና ስድስተኛ እንዲሁም አትሌት ወርቅነሽ ኪዳኔና አበበች ንጉሤ በአዋቂ ሴቶች ሁለተኛና ስድስተኛ መውጣታቸው ለቀጣዩ ጊዜ ብሩህ ተስፋ አመላክተዋል።</p>

<p>የኬንያ ቡድን ከሀገሩ ከመነሳቱ በፊት አሠልጣኙ ማይከ ኮሴጊ ተቀናቃኞቻቸውን ሁሉ አሸንፈው የግልና የቡድን የባላይነት የኬንያ መሆኑን የሚረጋገጥበት ዕለት ሊሆን ይችላል ብለው ተናግረው ነበር።</p>

<p>የኤድመንተኑን ድል እንደግማለን እያሉ በየደረሱበት መግለጫ ሲሰጡ እንዳልሰነበቱ ሁሉ ከውድድሩ በኋላ ውጤቱ ስላስደነገጣቸው ዝምታን መርጠዋል።</p>

<p>በውድድሩ ያሸንፋሉ ብለው የተማመኑባቸው ቻርለስ ካማቲና ሪቻርድ ሌሙ 4ኛና 5ኛ መውጣታቸው አሰልጣኙን ክፉኛ እንዳሳፈራቸው ተገልጦአል።በሌላ በኩል ደግሞ የማራቶን ተወዳዳሪዎቻችን ሚያዝያ 7/94 ላለባቸው የለንደን ማራቶን በተለያዩ ውድድሮች ራሳቸውን እየገመገሙ ይገኛሉ። አትሌት ኃይሌ ገብረስላሴና አትሌት ተስፋዬ ጅፋት ባለፈው እሁድ በፖርቱጋል ሊዝበን ግማሽ ማራቶን ውድድር 1ኛና 4ኛ ሆነው መፈፀማቸው እንደጠንካራ ጐን ተይዞላቸዋል።</p>

<p>ኃይሌ 21 ኪሎሜትሩን 59 ደቂቃ 47 ሴኮንድ በሆነ ግዜ አንደኛ ለመውጣት መቻሉ አሠልጣኙን አስደስቷል። ተስፋዬ ጅፋር አራተኛ ሲወጣ በመካከል 2ኛና ሦስተኛ የወጡት የደቡብ አፍሪካና የኬንያ አትሌቶች ናቸው። ሌላውስፔይን ውስጥ በተደረገው ግማሽ ማራቶን ብርሃኔ አደሬና ኬንያዊቷ አትሌት ሱዛን ጆይን ውድድራቸውን በእኩል ሰዓት መፈጸማቸው የሳምንቱ ትልቅ ዜና ሆኗል። የገቡበት ሰዓት 1 ሰዓት 8 ደቂቃ 25 ሴኮንድ ሁለቱም ያስመዘገቡት ጊዜ ሲሆን ደረጃቸውን ለመለየት የቪዲዮ ካሜራ ለምስክርነት ያስፈለገበት ሁኔታ ነበር። በካሜራው መስካሪነት ብርሃኔ ሁለተኛ ለመሆን በቅታለች።</p>

<p>ኬንያና ኢትዮጵያ ሁለቱም በዘንድሮው ውድድር ያሰለፏቸው ወጣትና ተተኪ አትሌቶች በመሆናቸው ቪዛቸው አዲስ በመሆኑ ውጭ ቢሄዱ እዚያው ይቀራሉ በሚል ስጋት ናይሮቢና አዲስ አበባ ያሉት የፖርቱጋል ኤምባሲዎች ቪዛ ለጊዜው ከልክለዋቸው ነበር። እነዚህ ይቀራሉ የሚል ስጋት ያሳደሩ ስምንት ኢትዮጵያውያንና 11 ኬንያውያን አትሌቶች ወደ ውድድሩ ሥፍራ ዘግይተው በመድረሳቸው ሳይረጋጉና ዕረፍት ሳያደርጉ መወዳዳራቸው ታውቋል።</p>

<p>ዶክተር ወልደ መስቀል ኮስትሬ ይህንኑ ችግር ለኢንተርናሽናል አትሌቲክስ ማህበራት ኮንፌዴሬሽን ያሳወቁ ከመሆኑም ሌላ ኃይሌ ገብረሥላሴ ባለው እውቅና በየቦታው ተራሩጦና በስልክ ጭምር የሚመለከታቸውን አካላት እንዲተባበሩ በመጠየቅ የላቀ እገዛ ማድረጉ ሁኔታውን እንዲሻሻል መርዳቱም ተገልጦአል።</p>


<p class="align-center"><a href="/Gazettas/Tobia/info/Tobai.sera.html">ከጦቢያ መጋቢት 19 ቀን 1994</a></p>

</body>
</html>	














