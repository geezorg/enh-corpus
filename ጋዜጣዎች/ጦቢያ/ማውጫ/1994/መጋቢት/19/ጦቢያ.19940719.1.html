<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የትምህርት ችግሩ ፖሊሲው ነው" መምህራን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የትምህርት ችግሩ ፖሊሲው ነው" መምህራን</h1>


<p>የሀገራችን የትምህርት ደረጃ ሊዘቅጥ የቻለው መንግስት የአወጣው የትምህርት ፖሊሲ በሕዝብ ዘንድ ተቀባይነት በማጣቱ እንጂ ከመምህራን ድክመት አለመሆኑን የኢትዮጵያ ማኅበር ተጠባባቂ ዋና ፀሀፊ አቶ አባተ አንጎሬ ገለጡ።</p>

<p>አቶ አባተ ይህንን የገለጡት መጋቢት 14 ቀን 1994 ዓ.ም ማህበሩ የተመሠረተበትን 53ኛ ዓመት በዓል ለማክበር ለተገኙት እንግዶች፣ ከየክልልናከአዲስ አበባ ለመጡ የማኅበሩ ተወካዮች በአደረጉት የመክፈቻ ንግግር ላይ ነው።</p>

<p>አቶ አባተ በዚሁ ጊዜ በአደረጉት ንግግር "ኢመማ ከተመሠረተበት ከ1941 ዓ.ም ጀምሮ ለኢትዮጵያ መንግሥታት ስለትምህርትና ስለሙያ ክብር ጥሩ ጥሩ ሃሳቦችን ቢያቀርብም ለማዳመጥና ለማስተናገድ ዝግጁ የሆነ መንግሥት አላገኘም። በተለይ ዛሬ ሁለንተናዊውን የትምህርት ውድቀትና ድቀት እንደ እድገት የሚያወሩ፣ ስለትምህርት ጉዳይ ሕዝብን ምን አገባው በማለት በየስብሰባው፣ በራዲዮንና በቴሌቪዥን ያለእረፍት የሚደሰኩሩ ባለሥልጣናት ስለአሉን በፖለቲካ ውዥንብር ውስጥ ሰጥመን እንገኛለን" ብለዋል።</p>

<p>ተጠባባቂ ፀሐፊው አያይዘውም "የኢትዮጵያ ሕዝብ እድል በ10ኛ ክፍል ደረጃ በተገደበበት፣ ረሀብ፣ የኤድስ መቅሰፍን፣ የብሔር ብሔረሰብና የሕዝብ ክፍፍል ፖለቲካ በናረበት፣ የጦርነት ሥጋት ሕዝባችንን ጠፍንጐ በያዘበት፣ ፍትሕ በተረገጠበት፣ ነፍሰ ገዳዮችና ዘራፊዎች በድርጅት ጠለላ የሚሾሙበት ሀገር ውስጥ እያለን ስለአዲስ የትምህርት ፖሊሲ ወርቃማነት ገዥዎቻችንና አጋሮቻቸው ያለሀፍረት በስፋትና በድፍረት እየተናገሩ መሆናቸው ሕዝቡን በእጅጉ እንዳሳዘነ" ገልጠዋል።</p>

<p>የትምህርት ፖሊሲው በሕዝብ ዘንድ ተቀባይነት አጥቶ እየዘቀጠ መምጣቱ በግልፅ እየታየ ዛሬ በሀገሪቱ ውስጥ ከታች እስከላይ ያሉትን መምህራን ተጠያቂ ለማድረግ መጣር ከትዝብት በስተቀር የሚፈይደው እንዳችም ነገር ስለሌለ ይህ ጉዳይ የሚመለከተው መንግስትን መሆኑ ታውቆ በትምህርት ፖሊሲው ላይ አገራዊ ጉባኤ እንዲደረግ ኢመማ ከፍተኛ ፍላጐት እንዳለው አቶ አባተ አስረድተዋል።</p>

<p>"በሀገር ውስጥ 120,00 አባላት፣ በዓለም ዙሪያ 24,00,00 ደጋፊዎች ያሉት ኢመማ የትውልድ ውድቀት፣ የሀገር ውድቀት ነው ብሎ ያምናል። በሀገሪቱ ውስጥ ያለው የትምህርት አስተዳደር ከፖለቲካ ቡድን ካድሬዎች እጅ ወጥቶ በሙያው በሰለጠኑና ችሎታ ባላቸው ምሁራን ይመራ የሚለውን ድምፅ ሲያስተጋባ ቆይቶአል። ይህንንም ለመፈፀም ለሕዝብና ለሀገር የሚለው፣ ለሙያውና ለሰብአዊ ክብር የሚቆሙ አባላት መኖር እንደሚገባቸው የማመን በፅናት በመሥራት ከ1985 ጀምሮ ኢመማ ከፍተኛ መስዋዕትነት ከፍሏል" ብለዋል።</p>

<p>"በዚህ ዓላማ ለመምህሩ ሙያ መከበር፣ የኢትዮጵያ ሕዝብ ሠርቶ የመኖር ዋስትና እንዲሰፍን በአገር ውስጥና በዓለም ዙሪያ ድምፁን ሲያሰማ የነበረው ዶ/ር ታዬ ወልደሰማያት (የኢመማ ፕሬዚዳንት) በፈጠረ ወንጀል በእስር ተዳርጓል። አቶ አሰፋ ማሩ በመንግስት ታጣቂዎች ተረሽነዋል። የማህበሩ ዋና ፀሐፊ አቶ ገሞራው ካሣ የመንግሥትን የፈጠራ ወጥመድ በመፍራት በስደት ተንከራታች ሆነዋል" ብለዋል።</p>

<p>"ከዚህም ሌላ መምህር አሸናፊ መንግስቱና መምህር ጌትነት አስናቀ ከአዲስ አበባ ከተማ ውስጥ 1986 ዓ.ም በመስከረም ወር በነጭ ለባሾች ታፍነው ከጠፋ በኋላ በሕይወት ይኑሩ ይሙቱ የደረሱበትን ማወቅ አቅቶን እኛና ቤተሰቦቻቸው እስካሁን ድረስ በከፍተኛ ሀዘን ላይ እንገኛለን" በማለት አስታውቀዋል።</p>


<p>"እንዲሁም መምህር ደምሴ ተስፋዬ፣ መምህር ሞት ባይኖር ኑሬና መምህር ኢዮብ አሸናፊ በ1986 ዓ.ም በሐምሌ ወር በታጣቂዎች የአርባ ምንጭ ከተማ ሕዝብ እያየ ታፈነው ከተወሰዱ በኋላ የደረሱበት አልታወቀም" በማለትሀዘናቸውን የገለፁት አቶ አባተ ሌሎች በርካታ መምህራንም ከኛ ጋር አቶ አባተ ሌሎች በርካታ መምህራንም ከኛ ጋር በመቆማቸው ብቻ ከሥራ እንዲፈናቀሉ ተደርጎ ለብሩ ችግር መዳረጋቸውን በመግለጥ ሕዝቡ ከኢመማ ጎን እንዲቆም ጥሪ አቅርበዋል።</p>

<p>ከዚህ በኋላ ወ/ሮ እልፍነሽ ደምሴ የኢመማ የሴቶች ክንፍ ተወካይ በአደረጉት ገለጣ "ኢመማ በአለፉት 53 ዓመታት በየሥርዓቱ ገዥዎች ዱላውን፣ እሥሩን፣ ስደቱንና ሞቱን እየተቋደሰ ቢቆይም ተስፋ ሳይቆርጥ ትግሉን እንደአመጣጡ እየመከተ እዚህ የደረሰ ጀግናና አንጋፋ ማኅበር ሲሆን አሁንም ኢመማ በጥንካሬው እንዲቀጥል ሴት መምህራን ወደኋላ ሳናፈገፍግ ለማህበራችን ጥንካሬ መስዋዕትነት ለመክፈል ዝግጁ ነን" ብለዋል። በሥነ-ሥርዓቱ ላይ ከደቡብ፣ ከሐረሪ፣ ከኦሮሚያ፣ ከሶማሊያና ከአማራው ክልል የመጡ ተወካዮች ያላቸውን ድጋፍ በመግለጥ ንግግር አድርገዋል።</p>

<p>በመጨረሻው ለማህበሩ ጥንካሬ ከፍተኛ ድጋፍ ለአደረጉት የመምራን ማህበራት ተወካዮች፣ በውጭ ሆነውም ድጋፍ ለአደረጉ ተባባሪ ክፍሎች የምስክር ወረቀት ተሰጥቶና የአቋም መግለጫ ተነቦ የበአሉ ፍጻሜ ሆኖአል።</p>



<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 19 ቀን 1994</a></p>

</body>
</html>	














