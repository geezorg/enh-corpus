<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባለፉት 6 ወራት በአ.አ. ብቻ በየዕለቱ 10 ነጋዴዎች ፈቃዳቸውን መልሰዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባለፉት 6 ወራት በአ.አ. ብቻ በየዕለቱ 10 ነጋዴዎች ፈቃዳቸውን መልሰዋል</h1>


<p>በአዲስ አበባ ከተማ በጅምላ፣ በችርቻሮ፣ በአገልግሎት፣ በኢንዱስትሪና በግብርና የንግድ ዘርፎች ተሰማርተው ከሚነግዱ ግለሰቦችና ማህበራት ውስጥ ባለፉት ስድስት ወራት ብቻ በሕገ ወጥ መንገድ የሚገቡ ሸቀጦች ገበያውን በማጥለቅለቃቸውና በዓለም የቡና ገበያ ዋጋ በመውደቁ ምክንያት ብዙ ሺ ነጋዴዎች የንግድ ፈቃዳቸውን ለመመለስ ተገድደዋል።</p>

<p>ስማቸው እንዲጠቀስ ያልፈለጉና በልዪ ልዩ ዘርፍ ተሰማርተው የነበሩት ነጋዴዎች ለዝግጅት ክፍላችን እንደገለጡት በተለይ በአስመጪና ላኪነት እንዲሁም በጅምላ ንግድና በአምራችነት የተሰለፈው የንግዱ ኅብረተሰብ የችግሩ ግንባር ቀደም ተጠቂና ከፈቃድ መላሾችም ብዙውን እጅ የሚሸፍን ነው።</p>

<p>በተለይ በቡና ንግድ ላኪነት የተሰማሩ ነጋዴዎችና ማህበራት በሕገ ወጥ ተጫራቾች በደረቅ ቼክ በመጭበርበር፣ የቡና ገበያ በዓለም ገበያ ዋጋው በመውደቁ፣ ከባንክ የተበደሩትን ገንዘብ መክፈል ባለመቻላቸው፣ ንብረታቸው በሐራጅ በመሸጡና የሚተመንባቸው ግብርና ቀረጥ ከመክፈል አቅማቸው ጋር ባለመገናዘቡ ተጨማሪ ዕዳ ውስጥ ከመግባት ይልቅ ንግዱን ማቆሙን እንደአማራጭ መውሰዳቸውን እነዚሁ ነጋዴዎች ጠቁመዋል።</p>

<p>በአስመጪነትና በጅምላ ንግድ መስክ የተሰማሩት ነጋዴዎች በበኩላቸው፣ በቤት ኪራይ መናር፣ የገዢው ፓርቲ ትላልቅ ኩባንያዎች ከችርቻሮ እስከ ጅምላ ያሉትን የንግድ ዘርፎች ያለማንም ከልካይ በሞኖፖል በመቆጣጠራቸው፣ እንዲሁም በአገሪቱ የተለያዩ ኬላዎች በኩል በሕገ ወጥ መንገድ በገፍ የሚገቡ የኮንትሮባንድ ሸቀጦች ገበያውን በማጥለቅለቃቸው እነርሱ ከፍተኛ ቀረጥ ከፍለው ያስገቡአቸው ሸቀጦች ገዢ ማጣታቸውን ጠቅሰው፣ መንግሥት ከለላ እንዲያደርግላቸው ላቀረቡት ተደጋጋሚ ጥያቄም ተገቢትኩረት ባለመሰጠቱ ሁኔታዎች እስከሚሻሻሉ ድረስ የንግድ ፈቃዳቸውን ለመመለስ መገደዳቸውን አስረድተዋል።</p>

<p>የአገር ውስጥ አምራቾችም ጥራታቸውን ያልጠበቁ ምርቶች የገበያውን ዋጋ መዋዠቅ፣ የሚፈልጉትን የውጭ ምንዛሪ በጊዜው አለማግኘት፣ በየጊዜው ከአቅም በላይ ባልተገናዘበ መልኩ የሚጣለው ግብርና ቀረጥ፣ የማምረቻ ዋጋን ከፍ ማድረግ፣ በምርት ሽያጭ ላይ ተጽዕኖ ማሳደሩን ጠቁመው፣ ሁኔታው ከቁጥጥር ውጭ ሆኖ ንብረታቸው በሐራጅ ተሸጦ ልጆቻቸውን ከማስራባቸው በፊት ፈቃዱን መመለሱን መምረጣቸውን አስታውቀዋል።</p>

<p>በከተማይቱ የተለያዩ ክፍሎች ተዘዋውረን ካነጋገርናቸው ሕጋዊ ነጋዴዎች አብዛኞቹ በየዕለቱ ከ10 የማያንሱ ነጋዴዎች መነገድ ባለመቻላቸው የንግድ ፈቃዳቸውን በመመለስ ላይ መሆናቸውን ሲገልጡ፣ የአዲስ አበባ ንግድ ም/ቤት የአባላት ጉዳይ በበኩሉ ያለው መረጃ ባለፉት ስድስት ወራት በየወሩ በአማካይ 16 ነጋዴዎች ፈቃዳቸውን መመለሳቸውን እንደሚያመለክት ገልጿል።</p>

<p>ም/ቤቱ ስለጉዳዩ ተጠይቆ በስልክ በሰጠው መልስ ፈቃድ የመለሱት ነጋዴዎች በሙሉ የም/ቤቱ አባላት አለመሆናቸውን ጠቅሶ፣ ባለው አሠራር ፈቃድ የሚመልሱት ግለሰቦች ግልባጭ ስለሚደረግለት ፈቃድ ከሚመልሱት ነጋዴዎች በአስመጪና ላኪነት፣ በውጭ ንግድ ረዳትነት የተሰማሩት ከፍተኛውን ቁጥር እንደሚይዙ ለማረጋገጥ መቻሉን አስረድቷል።</p>

<p>ም/ቤቱ የንግዱ ኅብረተሰብ ወኪል እንደመሆን አብዛኞቹ ፈቃድ መላሾች ችግራቸው ምን እንደሆነ አጢኗል ወይ? ተብሎ ለቀረበለት ጥያቄ ፈቃድ ለመመለስ የሚያስገድዱ በርካታ ምክንያቶች እንዳሉ ጠቅሶ የተጠቀሱት የነጋዴዎቹ ብሶቶች እንደተጠበቁ ሆነው ውጭ አገር ኤግዚቢሽን ለማሳየት ሲሉ ብቻ ፈቃድ አውጥተው እዚያ ከሄዱ በኋላ የሚመልሱና በአነስተኛ ካፒታል (10 ሺ ብር) ያለጥናት ድርጅት የሚከፍቱ ከመላሾቹ አብዛኛውን ቁጥር እንደሚይዙ አመልክቷል።</p>

<p>የአዲስ አበባ ንግድ ኢንዱስትሪና ቱሪዝም ቢሮ የሕዝብ ግንኙነት አገልግሎት በበኩሉ ባለፉት ስድስት ወራት በአዲስ አበባ ከተማ ውስጥ በሕጋዊ መንገድ ከሚነግዱ ነጋዴዎች መካከል ከሐምሌ 1 ቀን እስከ መጋቢት 30 ቀን 1994 ድረስ ያለው የማሳደሻ ጊዜ ከመድረሱ በፊት 18219 የሚሆኑት የንግድ ፈቃዳቸውን ሲያሳድሱ 1161 የሚሆኑት ደግሞ በተለያዩ ምክንያቶች ፈቃዳቸውን መመለሳቸውን አስታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 26 ቀን 1994</a></p>

</body>
</html>	














