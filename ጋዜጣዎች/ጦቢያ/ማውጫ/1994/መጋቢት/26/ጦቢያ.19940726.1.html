<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአ.አ.ዩ ተማሪዎች 60% ትምህርት አቋርጠው ነበር- ሰኞ እንደሚገቡ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአ.አ.ዩ ተማሪዎች 60% ትምህርት አቋርጠው ነበር- ሰኞ እንደሚገቡ ይጠበቃል</h1>


<p>የሚያዝያውን 1993ዓ.ም የተማሪዎች የመብት ጥያቄ ተመልክቶ በተፈጠረው አለመግባባት ተቋርጦ የነበረው ትምህርት በ1993 ዓ.ም የአንደኛ ዓመትተማሪዎች የነበሩት ሚያዝያ 28/1994 ትምህርት እንደሚጀምሩና ከሁለተኛ ዓመት በላይ ያሉት ደግሞ ሰኞ መጋቢት 30 ቀን 1994 ዓ.ም እንደሚጀምሩ ዶ/ር ቡቴ ጉቱ የአ.አ.ዩ የአካዳሚክ መርሃ ግብር ተባባሪ ም/ፕሬዚዳንት አስታወቁ። እንደ እርሣቸው አባባል 40% የሚሆኑት ተማሪዎች አመታዊ ትምህርታቸውን ማጠናቀቃቸውን ገልፀው ከነዚህም ውስጥ ፈፅሞ ትምህርታቸውን ያላቋረጡት የሕግ፣ የእንሰሳት ሕክምና ተማሪዎችና፣ የሕክምና ተማሪዎች እንደነበሩና የተቀሩት 60% የሚሆኑት ትምህርታቸውን ያቋረጡ መሆናቸውን ገልፀዋል።</p>

<p>ዶ/ር ጐርጃ በላይ የአዲስ አበባ ዩኒቨርስቲ የተማሪዎች ዲን በበኩላቸው የአዲስ አበባ ዩኒቨርሲቲ ዓላማዎች ትምህርት ማስተማር፣ ማሠራጨትና ምርምር ማድረግ እንደሆነ ገልፀው ከዚህ ውጪ ሥራ ያለው አይመስለኝም ብለዋል። የቀን ተማሪዎች ከዩኒቨርሲቲው 20% ብቻ መገልገል ሲገባቸው 100% እየተገለገሉ እንደሚገኙ አብራርተው ዩኒቨርሲቲው ያለሥራው የምግብ፣ የጤና፣ የመኝታና የመዝናኛ አገልግሎት እንደሚሰጥ ገልፀዋል።</p>

<p>ተማሪዎቹ መጠየቅ የሚገባቸው በአላማቸው ጉዳይ ላይ ቢሆን (ለምሣሌ የላይብራሪ መፃሕፍት ችግር አለ? ብለው ቢጠይቁ) ደስተኞች ነበርን ያሉት ዶ/ር ጉርጃ ጥያቄው ግን ከአላማው ውጪ ነበር ብለዋል። በተፈጠረው ችግር ምክንያት ለቀጣዮቹ 4 ተከታታይ ዓመታት የመኝታ፣ የምግብ ቤት ሠልፍ መብዛት፣ የማስተማሪያ አዳራሽ ችግር ይኖራል ብለዋል። ዶ/ር ጉርጃ ችግሩን ለመፍታት አጠቃላይ የኢትዮጵያ ሕዝብ፣ ተማሪውና የዩኒቨርሲቲው አካላት አብረው መሥራት እንዳለባቸው ጨምረው ገልፀዋል። የተማሪዎቹንም መልሶ ቅበላ በተመለከተም በየፋኩልቲያቸው አቀባበል እንደሚደረግላቸው አስታውቀዋል።</p>

<p>ዶ/ር ካሣሁን ብርሃኑም ከተማሪዎቹ የመብት ጥያቄ ሦስት ዋና ዋና ጥያቄዎች እንደነበሩ አስታውሰው ሁሉም ጥያቄዎች በአግባቡ መመለሳቸውንም አስረድተዋል። በሚያዝያው የተማሪዎች የመብት ጥያቄ የተባረሩ አሉ ወይ? ለሚሉና በጎረቤት አገሮች በስደት ላይ የሚገኙት ተማሪዎች መምጣትና ትምህርታቸውን መቀጠል ይችላሉ ወይ? ተብሎ ለተጠየቀው ጥያቄም ዶ/ር ካሣሁን በተማሪዎቹ የመብት ጥያቄ ምክንያት የተባረረ አንድም ተማሪ የለም በማለት ገልጸዋል። በሀገር ውስጥ ወይም በውጭ ሀገር ላሉ ተማሪዎች ተብሎ ተለይቶ የወጣ ደንብም የለም። ያቋረጡት በሙሉ ይመለሳሉ ብለን እንገምታለን ብለዋል። ዶ/ር ቡቴ ጉቱም በበኩላቸው ምናልባት ወደ ሀገር በመግባትና በመውጣት ሂደት ችግር የገጠማቸው ከሆነ የብሄራዊ ጉዳይ ስለሆነ መንግሥት የሚከታተለው ጉዳይ ይሆናል በማለት አስተያየታቸው ሰጥተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 26 ቀን 1994</a></p>

</body>
</html>	














