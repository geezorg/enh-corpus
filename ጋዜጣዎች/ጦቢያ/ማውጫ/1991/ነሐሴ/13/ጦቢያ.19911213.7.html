<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምን ለቅሶ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የምን ለቅሶ?</h1>


<p>ጊዜው ወደ ሦስት ሣምንት እየተጠጋ ነው። ወረዳ ሁለት ከጐንደር ቡና ቤት ዝቅ ብሎ ከመኪናው መንገድ ባሻገር አንድ ቀበሌ አለ። ቀበሌ ስንት እንደሆነ አላጣራሁም። ከቀበሌው ትይዩ ከመኪናው መንገድ ወዲህ ማዶ ብዙ ሰዎች ቆመዋል። በእጅ ጥቅሻ ቀበሌው አጥር ውስጥ ከቆሙት ሰዎች ጋር ለመነጋገር ይሞክራሉ። በቀበሌው በረንዳና ሜዳ ላይ ብዙ ሰዎች ይታያሉ። አጠገቤ የነበረውን ሊስትሮ «ምንድን ነው?» አልሁት። «ኤርትራውያን ናቸው። ወደአገራቸው ሊወስዷቸው ነው፤» አለኝ። የተለመደ ሆነና ሁሉም ነገር ገባኝ።</p>

<p>ቀበሌው ውስጥ የነበሩትን ሰዎች አሻግሬ በውል ለማየት ሞከርሁ። ይታያሉ። ከሴቶችም ከወንዶችም የሚያለቅሱ ነበሩ። የሰው እንባ፣ የሰው ሐዘን ያሳዝናልና አዘንሁ። ይኸ ይኸ ስሜት ነው። ሁኔታውን ለሚያስተውለው ደግሞ ነገሩ ሌላ ነው። ኤርትራውያን ወደአገራችሁ ሂዱ ስለተባሉ ለምን ያለቅሳሉ? ይኸ እንባ በማን ላይ ነው እየፈሰሰ ያለው? በማን ላይ ነው የሚያለቅሱት? በማንስ ላይ ነው የሚያዝኑት?</p>

<p>በአንዱ ወይም በሌላው መንገድ ጠበንጃ በማንሳት፣ የኢኮኖሚ ድጋፍ በማድረግ፣ በኢትዮጵያ ላይ ስለላ በማካሄድና ኢንፎርሜሽን በማቀበል፣ በተሰማሩበት ቦታ አሻጥር በመፈጸም ዛሬ ተገኘ ለሚሉት «ናፅነት» መሥዋዕት ሲከፍሉ የኖሩ ናቸው። ትግላቸው ሠመረና «ናፅነት» ተጐናጸፉ። አብዛኛዎቹ በኢትዮጵያ ነዋሪ የሆኑ የኤርትራ ተወላጆች «ለናጽነት» ድምፃቸውን ሰጡ።</p>

<p>ዛሬ ኤርትራ በኃይለሥላሴ ወይም በደርግ እጅ አይደለችም። በኢሳይያስና በሻዕቢያ እጅ ትገኛለች። ኤርትራውያን ለኤርትራ ነፃነት ሕይወታቸውንና ገንዘባቸውን ይሰጡ የነበረው በኢሳይያስ በኩል ለኢሳይያስ፣ በሻዕቢያ በኩል ለሻዕቢያ ነበር። ይኸው ይህ ሁሉ መሥዋዕትነት የተከፈለላት ኤርትራ «በናፅነት» በኢሳይያስና በሻዕቢያ እጅ ትገኛለች። ዛሬ ኤርትራ ላይ ሁሉም ነገር አለ። ኤርትራ፣ «ናፅነት»፣ ኢሳይያስ፣ ሻዕቢያ- እዚያ ሁሉም አሉ።</p>

<p>እዚህ ምን አለ? ቅኝ ገዢዋ ኢትዮጵያና ቅኝ ገዢው የኢትዮጵያ ሕዝብ ብቻ! እዚህ ያለችው ምን ጊዜም ስትወነጀልና ምን ጊዜም ስትወጋ የኖረችዋ ኢትዮጵያ ናት። እዚህ ያለው የጠሉትና የናቁት የኢትዮጵያ ሕዝብ ነው። ታዲያ ይህን አገርና ይህን ሕዝብ ጥሎ የሚሄድ ሰው ምን ቀርቶበትና ምንስ ፍለጋ ያለቅሳል? ይላቀሱ የነበሩትን ኤርትራውያን ቆሜ እያየሁ በሐሳቤ ውስጥ ይመላለስ የነበረው ይህ ዓይነቱ ጥያቄ ነበር።</p>

<p>ለቅሶን ምን አመጣው? የሚያለቅሱና የሚያዝኑ ከሆነም እንባቸውና ሐዘናቸው በራሳቸውና በራሳቸው ላይ ብቻ ነው። ተበድለውና ተጐድተው ቢሆን ኖሮ የዛሬውንና ያለፉትን 38 ዓመታት ሁኔታዎች ሣይሆን የጥንቱንና የደጉን ቀን እያሰብንና እያስታወስን አብረናቸው ባለቀስንና ባዘንን ነበር። ሰው «ናፅነት» ወደተጐናጸፈች አገሩ ሲገባ ያለውን ችግር ልናውቀው አልቻልንም። እነሱ ምን ሆኑና ያለቅሳሉ? ምን ጊዜም ሲቆስሉና ሲሞቱ የኖሩት ኢትዮጵያና የኢትዮጵያ ሕዝብ ናቸው። ብናለቅስና ብናዝን እኛ ባለቀስንና ባዘን ነበር።</p>

<p>እና «ወደአገራችሁ ሂዱ» ሲባሉ ማልቀስ ነበረባቸው? «ኑሩ፣ አንኖርም! ሂዱ፣ አንሄድም!» ምን ዓይነት ነገር ነው! ሰውንም እግዚአብሔርንም ማስቀየምና ማስቸገር አይሆንም? የምን ለቅሶ? እያለቀሱ ሳይሆን በግንቦት ወር 1983 ሻዕቢያ አሥመራን የተቆጣጠረ ዕለት፣ በ1985 ኅዳር የኤርትራ ሪፈረንደም ዕለት አዲስ አበባ ላይ የደለቁትን ከበሮ እየደለቁና እየዘለሉ ነበር ወደ «ነፃዪቱ» ኤርትራ መሄድ የሚገባቸው። የምን ለቅሶ?</p>


</body>
</html>
