<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እስከመቼና እስከምን ድረስ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">እስከመቼና እስከምን ድረስ?</h2>


<p>የኢትዮጵያና የኤርትራ ግጭት ከአንድ ዓመት በላይ ያስቆጠረና «የአፍሪካ ታላቁና አጥፊው ጦርነት» ተሰኝቶ የብዙ ሰው ሕይወት የተሰዋበት ቢሆንም የማለቂያው ገምገም ተደረሰበት ሲባል እየራቀ የሚሄድ ሆኖአል። እኛ የጉዳዩ ባለቤቶች ብቻ ሳንሆን ዓለምም የተቸገረበት ይመስላል። አሁን በመጨረሻ አልጀርስ ላይ ይህ የእልቂት ጦርነት እልባት ያገኛል ተብሎ ሲጠበቅ የአፍሪካ አንድነት ድርጅትን የማስማሚያ ሀሳብ በተመለከተ «እኛ ተቀብለናል። እነሱ ግን ...» የሚል የፕሮፓጋንዳ ጦርነት በሁለቱም ወገኖች ተከፍቷል።</p>

<p>በዚህ የፕሮፓጋንዳ ጦርነት ምክንያትም ግጭቱ የድንበር ሳይሆን ሌሎች ምክንያቶች ከበስተጀርባው እንዳሉት የሚጠቁሙ የተለያዩ አንድምታዎች እየተነገሩ ናቸው። «ሁለቱ ድርጅቶች በረሃ በነበሩበት ጊዜ የተስማሙትና እርስ በርስ የተከዳዱበት፣ ለሕዝብ ግን ግልጽ ያልሆነ ጉዳይ አለ» የሚለው አንደኛው ነው። ሁለተኛው ደግሞ የችግሩ መሠረት በትግራይ ተወላጆችና በኤርትራውያን መካከል ከኤርትራ ቅኝ ግዛትነት ዘመን ጀምሮ ለአንድ መቶ ዓመታት የዘለቀ ቅራኔና ጥላቻ ነው። ይህ ጥላቻና ቅራኔ በሁለቱ ድርጅቶች ቅንጅት ተሸፍኖ ይቆይ እንጂ የተዳፈነ እሳት በመሆኑ እንደሁለት አገሮች ግጭት ሁሉ በዓለም አቀፍ የፖለቲካ መድረኮች በሚደረጉ ውይይቶች የሚፈታ አይደለም የሚሉ አሉ። እነዚሁ ወገኖች እንደሚሉት ኤርትራውያኑ የትግራይ ትግሬዎች አሉላ አባነጋን በመሳሰሉ የጦር አበጋዞች ገዝተውናል፣ የትግራይ ተወላጆች በየዘመናቱ «ከጠላት» ጋር እየወገኑ ያጠቁናል ከሚለው ቅሬታ በተጨማሪ ከ1983 ወዲህ ከኢትዮጵያ ወደ ኤርትራ ይጋዝ በነበረው ጥሬ ዕቃና ኢትዮጵያ ውስጥ ሲራገፍ በነበረው የሸቀጥ ዕቃ ላይ የትግራይ ሕዝብ የወሰደው አቋም ቅራኔውን እንዳባባሰው ይናገራሉ። በዚህ ምክንያት እነዚህ ክፍሎች ግጭቱ የኢትዮጵያና የኤርትራ ሳይሆን የትግራይና የኤርትራ ትግርኛ ተናጋሪዎች ነው የሚል መደምደሚያ ላይ ይደርሳሉ።</p>

<p>ሦስተኛው አንድምታ ግጭቱ ሁለት የትግል አጋሮች ከኢትዮጵያ የኢኮኖሚ ጠቀሜታ በሚኖራቸው ድርሻ የተፈጠረ ነው የሚሉት ወገኖች ነው። እንደነዚህ ወገኖች አተያይ ሻዕቢያ ባለ ኢንዱስትሪ ኤርትራን («የአፍሪካ ሲንጋፖር»?) ኢትዮጵያን የጥሬ ዕቃዎች ምንጭና የኢንዱስትሪ ዕቃዎች ማራገፊያ የማድረግ ህልም ነበረው። ትግራይ ከጊዜ ወደ ጊዜ እየተገነባች ስትመጣ በሻዕቢያ በኩል የተፈጠረው ስጋት ያስከተለው ግጭት ነው። እነዚህ ግጭቱን የሁለቱ ድርጅቶች ግጭት ያደርጉታል። እስከነጭራሹም ኤርትራ ያለ ኢትዮጵያ ጥሬ ዕቃ፣ ያለ ኢትዮጵያ የጥሪት ሀብት በራሷ መቆም እንደማትችል፣ ወደቦቿ ኢትዮጵያ ካልተጠቀመችባቸው ዋጋ እንደሌላቸው ሻዕቢያ ሲገነዘብ የከፈተው ጦርነት ነው የሚል ሀሳብ አለ። የጦርነቱ መንስዔ ምንም ይሁን፣ ቅራኔው በማንም መካከል ይሁን ከወዲህ ኢትዮጵያውያን፣ ከወዲያ፣ ኤርትራውያን ተሰልፈው እልቂቱ ቀጥሏል።</p>

<p>አንድምታዎቹን በተመለከተ ከታሪክና ከሕዝብ ሥነ ልቦናዊ አመለካከት ጋር ተጣምሮ የሚነገረው ሁሉ በሕዝብ መለያየትና ግጭት ለመኖር የሚሹ ወገኖች የሚያራግቡት ነው ብንል እንኳ የኢኮኖሚው አንድምታ «የጠላት ወሬ» ተብሎ የሚጣጣል አይደለም። ሻዕቢያም ሆነ ወያኔ የትግል መሠረት አድርገው የተንቀሳቀሱለትንና ልጆቹንም ለበርካታ ዓመታት ያስገበሩትን ሕዝብ ለመጥቀም ቢነሱ የሚኮነኑበት ምክንያት የለም፣ ምክንያቱም የሕዝብ መሠረታቸውን ካጡ ምን ሊደርስባቸው እንደሚችል ያውቁታልና። በመሆኑም ሻዕቢያ በኢትዮጵያ ሕዝብ ኪሣራ ኤርትራን ለመገንባት፣ ወያኔም ረሃብ በተደጋጋሚ የማይጐበኛት ትግራይን ለማየት ቢታትር ጥፋት የለባቸውም። ማንም ወገን የተጓደለበትን ጥቅም ማስከበር አለበትና ለጥቅሙ መከበር መታገል ያለበት ጥቅሜ ተነክቶብኛል የሚል ወገን ነው።</p>

<p>ኤርትራ ያለኢትዮጵያ የኢኮኖሚ መሠረቶች መኖር አትችልም የሚለው አንድምታ በተለይ ከሻዕቢያ የመኖር ትርጉምና የሕልውና ቀጣይነት አንፃር ሲታይ የሞትና የሽረት ጉዳይ ነው። በመጀመሪያ ጀብሃ፣ ቀጥሎም ሻዕቢያ «ኤርትራ የኢትዮጵያ ቅኝ ግዛት ናት» ብለው የኤርትራን ሕዝብ ልጆች ለሰላሣ ዓመታት ወደሞትና ስደት ነድተዋል። በብዙ ሺዎች ለሚቆጠሩ ኢትዮጵያውያን በኤርትራ በረሃዎች፣ ተራራዎችና ሸለቆዎች ወድቀው መቅረት ምክንያት ሆነዋል። በቀላሉ ሊፋቅ የማይችል ቂም በቀል በትውልዶች መካከል ነዝተዋል። በኢትዮጵያ ውስጥ ሀብት አፍርተው፣ ልጅ ወልደውና ሀብት አፍርተው ዕድሜ ልካቸውን የኖሩ የትውልድ ኤርትራውያንን አሳስተው ከሞቀ ቤታቸው አፈናቅለዋል። ከዚህ ሁሉ ውድቀት በኋላ «ለካስ &lt;ናጽነቷ ባዶ ቃል ነው። ተሳስተናል» ሊሉ አይቻላቸውም። የሚሻለው ሕዝብን ሲቻል እያጭበረበሩ፣ ሳይቻል በትከሻው ላይ ቆሞ ዛሬም ወደጦርነት፣ ሞትና ስደት መንዳት ነው። ግን ይህ ሁኔታ እስከመቼና እስከምን ድረስ ሊቀጥል ይችላል?</p>

<p>ሻዕቢያና አመራሩ ከዕውነታ ጋር እየተላተመ ሀቁን በመሸፋፈን በጦርነትና በቀውስ መኖር ይፈልጋል እንበልና የትግራይ ሕዝብ በግንባር፣ የኢትዮጵያ ሕዝብ በደጀን ልጆቹንና ሀብቱን እየገበረ ሲሞት፣ ዛሬም፣ ነገም፣ ወደፊትም በድህነትና በበሽታ ሲማቅቅ ይኑር? ወይስ ዛሬም እንደትናንቱ የኢትዮጵያ ሕዝብ ለሻዕቢያ ኢኮኖሚያዊ ጥቅም መሟላት ታጥቆ ለመሥራት መዘጋጀት አለበት? ሻዕቢያስ ፍላጐቱን ለማሟላት እስከምን ሊሄድ ይችላል?</p>

<p>በእኛ ዕይታ የአምባገነኖች ምኞትና ፍላጐት የሚገታው በአንድ መንገድ ብቻ ነው። በመሠረቱ የኢትዮጵያም ሆነ የኤርትራ ሕዝብ የትግል አቅጣጫ የጦርነት ሁኔታ የሚቆምበትና በሁለቱም አካባቢ ሕዝብ የሚያምንባቸውና ሕዝብ የሚያዛቸው መንግሥታት የሚኖሩበትን መንገድ ማመቻቸት መሆን አለበት። ጦርነት ይብቃን። ሞትና ስደት ይብቃን። ፍትህና ዲሞክራሲ ይስፈን። ጠመንጃ አምላኪዎች አፈሙዛቸውን ይዘቅዝቁ። የሕዝብ ፍላጐት ይከበር።</p>


</body>
</html>
