<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሞባይል ስልክ የካንሰር ችግር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ሞባይል ስልክ የካንሰር ችግር</span></h3>
<h1 class="align-center">እንደሚያስከትል ጥርጣሬ አለ</h1>


<p>በመላ ዓለም አገልግሎት በመስጠት ላይ የሚገኘው ተንቀሳቃሽ ስልክ የካንሰር በሽታ ሊያመጣ እንደሚችል አንዳንድ ሳይንቲስቶች ገለፁ።</p>

<p>በእንግሊዝ ሀገር እየታተመ የሚወጣው ሆሶቃቆቱ መሶቃቆ በግንቦት 24/99 (እ.ኤ.አ.) እትሙ ባወጣው ዜና ጉዳዩ ያሳሰባቸው ሳይንቲስቶች ሕዝቡ በስልኩ የሚገለገልበትን ጊዜ እንዲቀንስ የበኩላቸውን ምክር አስተላልፈዋል።</p>

<p>እንደሳይንቲስቶቹ የምርምር ግኝት ከሆነ በተለይ ወደካንሰርነት ሊሸጋገሩ የሚችሉ የጭንቅላት ዕጢዎች (ብሬይን ቲዩመርስ) መንስኤያቸው ተንቀሳቃሽ ስልኮች ናቸው። ጉዳዩን ካጠኑት ሁለት ሳይንቲስቶች አንዱ ለምርምር ሥራቸው የስልክ መሣሪያውን ከሚያመርተው ኩባንያ ገንዘብ የተከፈላቸው ሲሆን ሌላ ሰፋ ያለ ጥናት እስኪካሄድ ድረስ ሕዝቡ ከስልክ መሣሪያው ጋር የሚያደርገውን ግንኙነት በተቻለ መጠን እንዲያሳጥር ጠይቀዋል። ሌሎች ሳይንቲስቶች ደግሞ ከተንቀሳቃሽ ስልክ የሚወጣው የማይክሮዌቭ ጨረር ጭንቅላትን በማሞቅ የራስ ምታትን፣ ነገሮችን መርሳትና መፍዘዝን እንደሚያስከትል ገልፀዋል።</p>

<p>በሌላ በኩል በቢቢሲ እገዛ የተደረጉ ጥናቶች ዛሬ ሁሉም በሥራ ላይ የዋሉት የስልክ መሣሪያዎች የሚፈነጥቁት ጨረር (ስፔሲፊክ አብሶርፕሺን ሬት) መጠን የጤና ችግር ሊያስከትል ከሚችለው ወለል በታች መሆኑን በመግለጽ የበኩላቸውን ምስክርነት ሰጥተዋል።</p>

<p>በተመሣሣይ ሁኔታ በአዲስ መልክ በጥናቱ ላይ የተሰማሩት የስዊድንና የአሜሪካ ሳይንቲስቶች በጉዳዩ ላይ ሰፋፊ ጥናቶች መካሄድ እንዳለባቸው አስምረውበታል። እነዚህ የሚካሄዱ ምርምሮች እስኪጠናቀቁ ድረስ ሕዝቡን ማስደንገጥ እንደማይገባ አሳስበዋል። ቢሆንም ጥንቃቄ ማድረጉ በተለይ በእጅ የሚያዘው የስልክ መሣሪያ ጆሮአችንን እንዳይነካ አድርገን ልንጠቀምበት እንደሚገባ አስረድተዋል።</p>

<p>የተንቀሳቃሽ ስልክ አደገኛነት ጥቆማ ይፋ ከሆነ በኋላ 13 ሚሊዮን በሚሆኑት የስልኩ ተጠቃሚ እንግሊዞች ዘንድ ከፍተኛ ፍርሃትና ሥጋት ሰፍኗል። የእንግሊዝ ተመራማሪዎች ስልኩ በሕፃናት ጭንቅላት ውስጥ ድብቅ የሆነ ሞቃት ቦታዎችን እንደሚፈጥርና የተሟላ ዕድገታቸውን እንደሚጐዳ ደርሰውበታል።</p>

<p>ከመሣሪያው ጋር ለረዥም ጊዜ ግንኙነት የነበረው አንድ መሐንዲስ «መሣሪያው ጤናዬን አቃውሶታል» በማለት የ100 ሺህ ፓውንድ ስተርሊንግ ካሣ እንዲከፈለው በመጠየቅ የእንግሊዝ ቴሌኮሙኒኬሽንን (ቢቲ) ከከሰሰ ወዲህ ድንጋጤው እንደሰደድ እሳት እየተዛመተ መሆኑን ለማረጋገጥ ተችሏል።</p>

<p>እንደ ጋዜጣው ዘገባ አሁን ሥራ ላይ ያሉት የተንቀሳቃሽ ስልክ መሣሪያዎች የሚፈነጥቁት ጨረር መጠን እንደሚከተለው ነው።</p>


<h3>መሣሪያ የስፔስፊክ አብሶርፕሺን ሬት (ሰር) መጠን</h3>

<ol>
 <li> ኖክያ 2110 0.44</li>
 <li> ቦሸ ዎርልድ 718 0.33</li>
 <li> ኖክያ 6110 0.29</li>
 <li> ኤሪክሶን ጂኤ 628 0.26 (በሀገራችን ሥራ ላይ የዋለው ዓይነት)</li>
 <li> ሐግነክ ግሎባል ሐንዲ 0.03</li>
 <li> ሞቶሮላ ቪ 3688 0.02</li>
 <li> ሞቶሮላ ስታርታክ 70 0.02</li>
</ol>


<p>የኢትዮጵያ ቴሌኮሙኒኬሽን ኮርፖሬሽን በበኩሉ ስለስልኩ አጠቃቀም ባሳተመው መመሪያ ከተንቀሳቃሽ ቴሌፎን የሚመነጨው አነስተኛ ጨረር በሰው ጤና ላይ ጉዳት እንዳያስከትል የዓለም ጤና ጥበቃ ድርጅት እ.ኤ.አ. በ1996 ባሳተመው ድንጋጌ መሠረት ተገቢውን መመዘኛ ካሟላ አምራች ኩባንያ የተገዛ ሞባይል ቴሌፎን አገልግሎት ላይ ማዋሉን ገልፆ ቴሌፎኑ በአጠቃቀም ጊዜ ምንም ዓይነት የጐላ ጉዳት እንደማያስከትል አመልክቷል። በማያያዝም ደንበኞች የራሳቸውን መልካም ጤናና ደህንነት በመጠበቅ ረገድ የበኩላቸውን ጥንቃቄ ለማድረግ የሚነጋገሩበትን ጊዜ ቢቀንሱና ዘወትር ሙሉ ኃይል ባለው ባትሪ ቢጠቀሙ የሚመረጥ ይሆናል ብሏል። የተንቀሳቃሽ ስልክ አገልግሎት በኢትዮጵያ የተጀመረው በ1991 ዓ.ም. መሆኑ ይታወቃል።</p>


</body>
</html>
