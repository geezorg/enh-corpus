<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትኩረት ለፍትሐዊነትና ለዴሞክራሲ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">ትኩረት ለፍትሐዊነትና ለዴሞክራሲ</h2>


<p>ፍትሐዊነት በአንድ በኩል ሕግ የማውጣት ሥልጣን ባለው አካል ለወጡ ሕጐች ተገዥ መሆንን ያመለክታል። የወጡ ሕጐች ለዜጐች ሁሉ በእኩልነት ተግባራዊ ሳይሆኑ ሲቀሩ፣ ዜጋው ወደ ፍርድ ቤት ሄዶ ዳኝነት ማግኘት ሲያቅተው ፍትህ ተጓደለ ይላል። በሌላ በኩል ደግሞ ፍትሐዊነት ሚዛናዊ ሆኖ ከአድልኦ ነፃ መሆን ነው። ለምሳሌ የኢኮኖሚና ማህበራዊ ፍትህ ስንል የአንድ አገር ዜጐች የዘር፣ የኃይማኖትና የፆታ ልዩነት ሳይደረግባቸው አገራቸው ልትሰጠው ከምትችለው ሠርቶ የመኖር ዕድል በእኩልነት መሳተፍ ነው። የአገሪቱን ሀብት ለሁሉም አካባቢዎች ያለአድልዎ ማደላደል ነው። እነዚህ ሁኔታዎች ከተዛነፉ ኢኮኖሚያዊና ማኅበራዊ ፍትህ የለም።</p>

<p>ዴሞክራሲ በሕዝብ የተመረጠና በሕዝብ ፍላጐት አቅጣጫ የሚንቀሳቀስ፣ በተግባራዊ ክንዋኔው ለሕዝብ ተጠያቂነት ያለው መንግሥት ማለት ነው። ለሕዝብ ተጠያቂነት ያለበት መንግሥት የፖሊሲ ቀውስ ሲገጥመው ከሥልጣን ይወርዳል። ያጠፋ ባለሥልጣኑም በሕግ ይጠየቃል።</p>

<p>ይህ ዓይነቱ መንግሥት በፖሊሲው የነፃ ውድድር ኢኮኖሚ መኖርን፣ ሥርዓተ መንግሥቱ በነፃና ርቱዓዊ ምርጫ መዋቀርን፣ የነፃ ፕሬስ እንቅስቃሴን መሠረት ያደርጋል። በጥቅሉ ዴሞክራሲ የብዙሃን ወሳኝነት፣ የጥቂቶች መብት ተከባሪነት ማለት ነው። ይህ በሌለበት ሁኔታ ስለጥቂቶች የበላይነት እንጂ ስለዴሞክራሲዊ ሥርዓት መኖር መናገር የማይቻል ነው።</p>

<p>እነዚህን ሁለት ሀሳቦች (ፍትሐዊነትና ዴሞክራሲ) ያነሳነው ያለምክንያት አይደለም። ስለእነዚህ ጉዳዮች የምናወሳው ከሁለቱም ሀሳቦች አንጻር ዛሬ የምንገኝበትን ሁኔታ ለማየት እንዲያመቸንና ምን አግኝተን፣ ምን አጥተናል? የሚለውን ጥያቄ ለመገምገም እንድንችል ነው።</p>

<p>በአገራችን በአሁኑ ወቅት ተግባራዊ እየሆነ ያለው ከ1983 ወዲህ የመንግሥት ፖሊሲ ሆኖ የወጣው የጐሣ ፖሊሲ ነው። ይህ ፖሊሲ «የብሔረሰቦች የራስን ዕድል በራስ የመወሰን መብት እስከመገንጠል» የሚባል መርህ መሠረት አድርጐ የተዋቀረ ነው። ይህ ፖሊሲ ይሠራ እንደሆነ ለማየትም የአፍሪካ ፖለቲካ ቤተ ሙከራ እንድንሆን ተፈረደብን። አገራችንን በ80 ብሔረሰቦች ከልለን፣ 80 ቋንቋዎች ለማሳደግ እየተደናበርን፣ አንድ የተባበረችና የበለፀገች አገር የመገንባት ራዕይ ተዳፍኖ በጐሣ ፖለቲካ ጥቅመኞች እንታመሳለን።</p>

<p>በመሠረቱ ጐሣን መሠረት ያደረገ የአስተዳደርና የዕድገት ፖሊሲ ለአገር እድገትና ለሕዝብ ኑሮ መለወጥ አንዳች ቅንጣት ጥቅም እንደሌለው ራሳቸው የፖሊሲው ባለቤቶችም ያውቁታል። የጐሣ ፖለቲካ በኋላ ቀር አስተሳሰብ ላይ የተመሠረተ፣ ከጐሣ ጥቅም ባሻገር አጠቃላዩን አገርና ሕብረተሰብ ማየትን የሚከለክል በመሆኑ ሕዝብን ለአንድ ዓላማ ለማስተባበር አያመችም። ሰውን በሰውነቱ ሳይሆን በጐሣ ምንጩ ስለሚያይ አድላዊ ነው። ዜጋው ከአገሩ ማግኘት ያለበትን ጥቅም በጐሣ መስፈርት ስለሚያደላድል ኢ - ፍትሐዊ ነው። ጥቂት የጐሣ አባሎች ተጠራርተውና ተቀናጅተው በብዙሃን ጥቅም ላይ ስለሚቆሙ ኢ - ዴሞክራሲያዊ ነው። የጐሣ ፖለቲካ ፍትሀዊም ዴሞክራሲያዊ ባለመሆኑ ደግመን ደጋግመን ለአገራችን ዕድገት ጠቃሚ አይደለም እንላለን።</p>

<p>በፖሊሲነት ከተያዘ ደግሞ በፍትሐዊነት ተግባራዊ እንዲሆን እንጠይቃለን። በየአካባቢው በአናሳዎች ቅንጅት የሚካሄደው ግርግር አብቅቶ 17.1 ሚሊዮን ኦሮሞ፣ 16.1 ሚሊዮን አማራ፣ 3.3 ሚሊዮን ትግሬ፣ 3.2 ሚሊዮን ሶማሌ፣ 2.3 ሚሊዮን ጉራጌ፣ 1.8 ሚሊዮን ሲዳማ፣ 1.3 ወላይታ (ከአንድ ሚሊዮን ሕዝብ በላይ ያላቸውን የአገራችንን ብሔረሰቦች ወስደን ማለት ነው) በአገራዊና ክልላዊ ፖለቲካው እንደሕዝብ ብዛቱ የአገሪቱ የሥልጣን ድርሻና የሀብት ክፍፍል እንዲኖረው የሚካሄደውን ትግል ፍትሐዊነት እንናገራለን። ከላይ የተጠቀሰውን ያህል ቁጥር ያለው ኦሮሞና አማራ የሌሎች ተቀጽላ ሆኖ ዘላቂ ሰላምና የአገር ዕድገት ይገኛል ማለት ዘበት ነው። የምንቃወመው ጥቂቶች በየብሔረሰቡ ስም ተደራጅተውና ከአገሪቱ ጠላቶች ጐን ተሰልፈው ሕዝቡን በዘር ለመለያየት፣ አገራችንን ለመበታተን የሚያራምዱትን አፍራሽ ተልዕኮ እንጂ ኦሮሞው፣ አማራው፣ ጉራጌው፣ ወላይታው ለኢኮኖሚያዊና ለማኅበራዊ ፍትህ የሚያካሂዱትን ትግል አይሆንም።</p>

<p>ይህን ጉዳይ ለዛሬው ያነሳነው በወላይታዎች ጥያቄና በሀረሪ ክልል ባለው ሁኔታ ምክንያት ነው። የወላይታ ሕዝብ እንደማናቸውም የአገራችን ብሔር ብሔረሰቦች ራሱን የቻለ ታሪክ ያለው ሕዝብ ነው። በደቡብ ክልል ከአንድ ሚሊዮን ሕዝብ በላይ ካላቸው ሦስቱ ብሔረሰቦች (ሌሎቹ ጉራጌና ሲዳማ ናቸው) አንዱ ነው። ስለዚህ በማዕከልና በክልል ለሕዝብ ብዛቱ የሚመጥን ሥልጣን አልተሰጠኝም፣ የክልሉ አስተዳደራዊ መዋቅር እኔነቴን የሚያጠፋ ነው ብሎ ጥያቄ ቢያነሳ ፍትሐዊ ጥያቄ ነው። ልጆቼ ቋንቋዬንና ታሪኬን እንዲረሱ እየተደረገ ነው ቢል አግባብነት አለው። አርባ ሺ የሚሞላ የሕዝብ ብዛት ያላቸው ብሔረሰቦች የልዩ ወረዳ ደረጃ ሲያገኙ 1.3 ሚሊዮን የሚገመተው የወላይታ ሕዝብ ስሙ እንኳን የሚታወስበት አካባቢ አለመኖሩ በምንም መለኪያ ፍትሐዊ አይሆንም። ፍትሐዊ ነው የሚሉ ካሉ ሊያስረዱን ይገባል።</p>

<p>በሀረሪ ሕዝብ የመብት ትግል ላይ ይቆም ዘንድ ማንም አይገባውም። አገራዊ ጥቅማችንን እስካልጐዳ ድረስ እሱነቱን፣ ባሕሉን፣ ቋንቋውን ቢያከብር፣ ራሱን በራሱ ቢያስተዳድር የሚቃወም አይኖርም። ዴሞክራሲ የአናሳዎች በብዙሃን ላይ የበላይነትን መቀዳጀት አይደለምና 9 ሺ ሀረሪዎች ከ130 ሺ በላይ ኦሮሞዎች፣ አማሮች፣ ጉራጌዎችና ሌሎችም የሚኖሩበትን የሀረሪ ክልል እንምራ፣ ሥልጣኑን ሁሉ እኛው እንጨብጠው ሀብቱንና ንብረቱን ሁሉ እኛው እንቀራመተው ቢሉ ግን የሚያስኬድ አይሆንም።</p>

<p>በመሠረቱ የጐሣ ፖለቲካ ለዚች አገር ሰላምና ዕድገት አይጠቅምም። ሰው በጐሣ ምንጩ መመዘኑ ቀርቶ በእሱነቱና በችሎታው ቢለካ ስንት ችግር በተቃለለ? ፖሊሲ ነው ከተባለ ግን በፍትሐዊነትና በዲሞክራሲ አግባብ ሥራ ላይ ሊውል ይገባል። ሁሉም ሱሪውን በልኩ አስፍቶና እግሩን በአልጋው ልክ ዘርግቶ መኖር እስካልቻለ ሰላምና ልማት ከምኞት አልፈው ተግባራዊ አይሆኑምና ይታሰብበት።</p>


</body>
</html>
