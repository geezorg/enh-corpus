<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነፃ ፕሬስ ለዕድገትም ወሳኝ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ነፃ ፕሬስ ለዕድገትም ወሳኝ ነው ተባለ</h1>


<p>ነፃ ፕሬስ ከድህነትና ኋላቀርነት በኋላ መምጣት ያለበት ሳይሆን አምባገነንነትን ከመዋጋት ጋር ለችግሮች መወገድ ወሳኝ ሚና አለው ሲሉ የዓለም ጋዜጦች ማህበር (ዎርልድ ኣስሶቺአቲኦን ኦፍ ኘውስፓፐርስ) ፕሬዚዳንት አስታወቁ።</p>

<p>ፕሬዚዳንቱ ቤንግት ብራውን ይህን የገለጡት ከ88 አገሮች የመጡ 1200 የጋዜጣ አታሚዎች፣ አዘጋጆችና ሥራ አስኪያጆች በተገኙበት ዓለማቀፋዊ ስብሰባ ላይ ሲሆን የፕሬስ ነፃነትና የጋዜጠኞች ሁኔታ በተለይ በአፍሪካ፣ ዛሬም በከፋ ሁኔታ ላይ የሚገኝ መሆኑን አስታውቀዋል።</p>

<p>ፕሬዚዳንቱ ባለፈው ሰኔ ወር መጀመሪያ ሳምንት በስዊትዘርላንድ ዙሪክ ከተማ በተካሄደው በ52ኛው የዓለም ጋዜጦች ማኅበርና በ6ኛው የዓለም ኤዲተሮች ዓለማቀፋዊ ስብሰባ ላይ ተገኝተው ዛሬ በሚታየው የፕሬስና የጋዜጠኞች ሁኔታ ላይ ዝርዝር ሪፖርት አቅርበዋል።</p>

<p>ፕሬዚዳንቱ እንደገለጡት ዛሬም በዓለም ውስጥ ጋዜጠኞች እየሞቱ፣ እየታሰሩና ወከባ እየተፈጸመባቸው ነው። በ1988 እ.ኤ.አ በ17 አገሮች ውስጥ 28 ጋዜጠኞች ሲገደሉ የሌሎች 20 ጋዜጠኞችን የአሟሟት ሁኔታ የዓለም ጋዜጦች ማኅበር በማጣራት ላይ ይገኛል። በተጠቀሰው ዓመት በአፍሪካ ውስጥ ስድስት ጋዜጠኞች ተገድለዋል። በአሁኑ ጊዜ በዓለም ውስጥ በ22 አገሮች 110 ጋዜጠኞች ታስረው ይገኛሉ ብለዋል።</p>

<p>ፕሬዚዳንቱ ዛሬ በዓለም ላይ እየታየ ያለውን አምባገነንነት፣ ጭቆና፣ የሥራ ብልሹነትና ሙስና ያለነፃው ፕሬስ ድጋፍና ርዳታ መታገል አስቸጋሪ እንደሚሆን አስታውቀው «ነፃ ፕሬስ ድህነት፣ በሽታ፣ ማይምነት ወይም የሥራ አጥነት ችግሮች ከተወገዱ በኋላ እንዳመችነቱ መምጣት ያለበት ነገር ነው የሚለውን ሐሳብ የዓለም ጋዜጦች ማኅበር አይቀበለውም። እነዚህን ችግሮች መዋጋትና ማስወገድ የሚቻለው ነፃው ፕሬስ ሲኖርና የሥልጣን ብልግናን በመቆጣጠር ተገቢውን ሚና ሲጫወት ነው። አምባገነንና ጨቋኝ ሥርዓቶች፣ እንዲሁም በብዙ ታዳጊ አገሮች ላይ በግልጽ የሚታየው የአሠራር ብልሹነት፣ ከሙስና የፀዳ፣ ኃላፊነት የሚሰማውና ተጠያቂነትን የሚቀበል መንግሥት ሊፈጠር የሚችለው ነፃው ፕሬስ ሲኖርና በዚህ ረገድ እገዛ ሲያደርግ ነው» ብለዋል።</p>

<p>የዓለም ጋዜጦች ማኅበር በዚህ ዓለማቀፋዊ ስብሰባ ላይ የ1999 «ወርቃማውን የነፃነት ብዕር» (ጞልደን ፐን ኦፍ ፍረአዶም) ሽልማት ለኢራቁ ጋዜጠኛ ለፋራጅ ሳርኮህ ሰጥቷል።</p>

<p>ይህ ጉባዔ የልማት ሥራዎች በአስተማማኝ ሁኔታ ተግባራዊ እንዲሆኑ በሚደረገው ሁልአቀፍ ዘመቻ ውስጥ ነፃው ፕሬስ መጫወት በሚገባው ሚና ላይ ሰፊ ውይይት አካሂዷል። በዚህ ስብሰባ ላይ ብራዚላዊቷ ኤዲተር ሩዝ ዲ አኩዊኖ የዓለም ኤዲተርስ መድረክ ፕሬዚዳንት ሆነው ሲመረጡ የዓለም ጋዜጦች ማኅበር የ2000 እ.ኤ.አ ስብሰባ ብራዚል፣ ሪዮ ዲጄኔሮ ላይ እንዲካሄድ ወስኗል።</p>

<p>በጉባዔው ላይ ከኢትዮጵያ የተገኙት ሁለት አሳታሚዎች ሲሆኑ አንዱም የጦቢያ ዕትሞች ባለቤት የሆነው የአክፓክ ተወካይ ነው።</p>


</body>
</html>
