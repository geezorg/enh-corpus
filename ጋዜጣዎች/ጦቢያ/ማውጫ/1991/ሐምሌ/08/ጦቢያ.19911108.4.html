<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ የፀጥታው ምክር ቤት ተኩስ እንዲቆም ጠየቀ - የተቃዋሚ ኃይሎች ኅብረትም እልቂቱ ያብቃ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ከአልጀርስ መፍትሄ ተገኘ?</span></h3>
<h2 class="align-center">የተመድ የፀጥታው ምክር ቤት ተኩስ እንዲቆም ጠየቀ - የተቃዋሚ ኃይሎች ኅብረትም እልቂቱ ያብቃ አለ</h2>
<h3 class="align-center"><li> ብሔራዊ ዕርቅ ዛሬም የወቅቱ ጥያቄ ነው</h3></li>



<p>ሁለተኛ ዓመቱን የያዘውን የኢትዮ-ኤርትራ ግጭት በተመለከተ የተባበሩት መንግሥታት ድርጅት የፀጥታው ምክር ቤት ተኩስ እንዲቆም በመጠየቅ ላይ ሲሆን የኢትዮጵያ ተቃዋሚ የፖለቲካ ድርጅቶች ኅብረት ደግሞ ጦርነቱ ከሁለቱም ወገን በሺዎች የሚቆጠሩ ወጣቶችን ለሞት እየዳረገ፣ ለትውልድ የሚተላለፍ ጥላቻ እየፈጠረ በመሆኑ ያለመዘግየት ጦርነቱ እንዲቆም ተጽዕኖ እንዲያደርጉ ለተባበሩት መንግሥታት ድርጅት፣ ለአፍሪካ አንድነት ድርጅት፣ ለአውሮፓ ኅብረት፣ ለመንግሥታዊና በይነ-መንግሥታት ተቋሞች፣ መንግሥታዊ ላልሆኑ ድርጅቶች (ኝጝኦስ) እና ለሰብዓዊ መብት ድርጅቶች ባሰራጨው ደብዳቤ ጠይቋል።</p>

<p>በአልጀሪያ መዲና በአልጀርስ ላለፉት ሶስት ቀናት ሲካሄድ የቆየው የአፍሪካ አንድነት ድርጅት 35ኛው የመሪዎች ጉባዔ በበኩሉ በአህጉሪቱ በተለይም በኮንጐ ዴሞክራቲክ ሪፐብሊክ፣ በኢትዮጵያና በኤርትራ በሶማሊያና በአንጐላ በመካሄድ ላይ ባሉት ጦርነቶች አፍሪካዊ መፍትሄ እንዲበጁላቸው ጥሪ አቅርቧል።</p>

<p>በድርጅቱ ታሪክ ከ52 አባል አገሮች 43ቱ በመሪዎች ደረጃ በተወከሉበት በዚሁ ጉባዔ ጦርነቶች፣ የሕዝብ ቁጥር ከመጠን በላይ ማደግ፣ የበሽታዎች መንሰራፋትና 220 ቢሊዮን ዶላር የውጭ እዳ ጫና የፈጠሩትን የኢኮኖሚ ቀውስ አፍሪካ በራሷ መፍታት ካልቻለች ባዕዳን የሚጭኑባትን የመፍትሄ ኃሣብ መቀበል ግድ እንደሚሆንባት አንዳንድ መሪዎች አስገንዝበዋል።</p>

<p>የአፍሪካ አንድነት ድርጅት በአገሮች መካከል የኢኮኖሚ ውህደት እንዲፈጠር፣ ዴሞክራሲ እንዲሰርጽና በየጊዜው የሚከሰቱ ግጭቶችን ለመከላከልና ለማስወገድ በመርህ ደረጃ ጥሩ ጥሩ መመሪያዎችን ነድፎ የግጭት መከላከልና ማስወገጃ ማዕከላዊ አካል አቋቁሞ በርካታ ገንዘብ ቢያፈስም በ35 ዓመት ታሪኩ እስካሁን ውጤታማ የሆነባቸው ጉዳዮች ከቁጥር እንደማይገቡ ብዙዎች ይተቹታል። በተለይ ከሶቭየት ህብረት መፈራረስ ወዲህ የዓለም የኃይል አሰላለፍ በመቀየሩ ድርጅቱ በአንድ ዓይነት አመለካከት መዳፍ ሥር ወድቋል ነው የሚባለው።</p>

<p>በምዕራብ አፍሪካ፣ በላይቤሪያ፣ በሴራሊዮን፣ በሶማሊያ፣ በአንጐላና በኮንጎ ዲሞክራቲክ ሪፐብሊክ የነበሩትንና ያሉትን ግጭቶች እንዲሁም በአሁኑ ጊዜ ከአንድ ዓመት በላይ ያስቆጠረውን የኢትዮጵያና የኤርትራን ጦርነት በማስወገዱ ረገድ ድርጅቱ የተጫወተው ሚና ኢምንት ነው የሚሉ ታዛቢዎች በተለይ የኢትዮጵያና የኤርትራን ጦርነት በሰላማዊ መንገድ ለመፍታት ያቀረበው የማግባቢያ ኃሣብ ተግባራዊ በሚሆንበት ሁኔታ ላይ የአሁኑ ጉባዔ ጠንካራ አቋም መውሰድ እንደሚጠበቅበት ተናግረዋል።</p>

<p>ጉባዔው ከመጀመሩ አስቀድሞ የቡርኪና ፋሶ መሪና ባለፈው አንድ ዓመት የአአድ ሊቀመንበር ሆነው የቆዩት ፕሬዚዳንት ብሌስ ካምፓኦሬ የአአድ ሊቀመንበርነታቸውን ለአልጀሪያው መሪ ለአብዱል አዚዝ ቡተፍሊካ ከማስረከባቸው በፊት ከሊቢያው መሪ ሙአመር ጋዳፊ ጋር ባለፈው ሐሙስ በትሪፖሊ ያደረጉት የመጨረሻ ጥረት በኤርትራው መሪ ኢሳይያስ አፈወርቂ አለመገኘት መክሸፉ ተገልጦአል።</p>

<p>ኢትዮጵያ በጠቅላይ ሚኒስትር መለስ ዜናዊ ተወክላ ስብሰባውን መካፈሏን የጠቀሰው የኢትዮጵያ መንግሥት ቃል አቀባይ ጽ/ቤት የኤርትራው መሪ እንደሚገኙ ከተስማሙ በኋላ መቅረት ስብሰባው ያለውጤት ለመበተኑ ምክንያት መሆኑንና ኤርትራ ግጭቱን በሰላም ለመፍታት ፍላጐት እንደሌላት ያሳያል በማለት ከስሷል።</p>

<p>ኤርትራ በበኩሏ በትሪፖሊው ስብሰባ ላይ ፕሬዚዳንት ኤሳይያስ ያልተገኙት የአፍሪካ አንድነት ድርጅት የማግባቢያ ሃሳብን ተግባራዊ ማድረግ፣ የተኩስ አቁም ስምምነት ላይ መድረስ፣ በውዝግቡ አካባቢ የሰላም አስከባሪ ኃይል ማስፈር የሚሉት ነጥቦች ዋነኛ የመነጋገሪያ ሃሳቦች እንዲሆኑ የቀረበውን አጀንዳ ኢትዮጵያ አልቀበልም ማለቷ አስቀድሞ ስለተገለጸላቸው ፋይዳ ለሌለው ነገር መገኘት ጠቃሚ መስሎ ስላልታያቸው ነው ብላለች።</p>

<p>የኢትዮጵያንና የኤርትራን የድንበር ውዝግብ በዝግ ስብሰባ እየተወያየበት ያለው የአልጀሪያው የመሪዎች ጉባዔም ከትሪፖሊው ያልተሳካ ሙከራ የተሻለ ሃሳብ ያፈልቃል ተብሎ እንደማይጠበቅ የገለጹት የፖለቲካ ተንታኞች የላይቤሪያን፣ የሴራሊዮንና የኮንጐ ዴሞክራቲክ ሪፐብሊክ ጦርነትን ጋብ ለማድረግ ድርጅቱ ያሳየውን ዝቅተኛ ውጤት በዋቢነት ጠቅሰዋል።</p>

<p>በሌላ በኩል የሁለቱን አገሮች ውዘግብ በሰላም ለመፍታት የአፍሪካ አንድነት ድርጅት ባቀረበው የማስማሚያ ሃሳብ ኤርትራ በወረራ ከያዘቻቸው የኢትዮጵያ መሬቶች ሠራዊቷን ማስወጣትና ቀድሞ የነበረው የሲቪል አስተዳደር በአካባቢው መመለስ ዋንኛ ቅድመ ሁኔታ ሆኖ ሳለ የተባበሩት መንግሥታት ድርጅት የፀጥታው ጥበቃ ም/ቤት ደግሞ ከሁሉ አስቀድሞ የተኩስ አቁም መደረግ አለበት ሲል ያሳለፈው ውሣኔ በኢትዮጵያ በኩል ከፍተኛ ቅሬታ ፈጥሯል።</p>

<p>ም/ቤቱ የአአድን የማግባቢያ ሃሳብ ተቀብሎ ለተግባራዊነቱ ሁለቱንም አገሮች ሲያግባባ ቆይቶ አሁን ያንን ሽሮ አዲስ አቋም ለመያዙ የዩናይትድ ስቴትስ ግፊትና ተፅዕኖ አለበት የምትለው ኢትዮጵያ ምንም ተባለ ምንም ከቀድሞ አቋሟ ፈቀቅ እንደማትልና ሉዐላዊነቷን ለማስከበር አስፈላጊውን ርምጃ ከመውሰድ እንደማትቆጠብ በአልጄሪያው ስብሰባም በድጋሚ አረጋግጣለች።</p>

<p>በአልጀርስ ጉባዔ አካባቢ የመንግሥታቱ ድርጅት ዋና ፀሐፊ ኮፊ አናን፣ የቀድሞው የአሜሪካ የፀጥታ አማካሪ አንቶኒ ሌክና የአፍሪካ ጉዳይ ረዳት ሚኒስትሯ ሱዛን ራይስ መገኘትና ከጠቅላይ ሚኒስትር መለስ ጋር ተገናኝቶ መነጋገር ድርጅቱና አሜሪካ ኢትዮጵያን ለማግባባት ጥረት በማድረግ ላይ መሆናቸውን እንደሚያመለክት ታዛቢዎች ገልፀዋል።</p>

<p>ይህ ዘገባ ለሕትመት እስከተላከበት ጊዜ ድረስ ጉባዔው ለሶስት ቀናት ስለተወያየባቸውና በተለይም ኢትዮጵያና ኤርትራን በሚመለከት ስላስተላለፈው ውሣኔ በይፋ የተገለጠ ነገር ባለመኖሩ በዚህ ዘገባ ማካተት አልተቻለም።</p>

<p>ይህ በእንዲህ እንዳለ በአገር ውስጥና በውጭ የሚንቀሳቀሱ ስምንት የፖለቲካ ተቃዋሚ ድርጅቶች ኅብረት (ኢተፖድኅ) ዓለም አቀፉ ኅብረተሰብ በ10ሺዎች የሚቆጠሩ ሰዎችን ሕይወት ያጠፋው፣ በሚሊዮን የሚቆጠርን ሕዝብ ያፈናቀለውና አሁንም መላውን የአፍሪካ ቀንድ ስጋት ላይ ይጥላል ተብሎ የተፈራውን የኢትዮጵያና የኤርትራ ጦርነት ይቆም ዘንድ ጥሪ አቀረበ።</p>

<p>ኅብረቱ ከፍራንክፈርት ጀርመን ሐምሌ 8/7/99 ዓ.ም. ባወጣው በዚሁ የተማፅኖ መግለጫ የተባበሩት መንግሥታትና የአፍሪካ አንድነት ድርጅት፣ የአውሮፓ ኅብረት፣ ሁሉም መንግሥታት፣ የበይነ መንግሥታት ተቋማት፣ መንግሥታዊ ያልሆኑ ድርጅቶችና የሰብዓዊ መብት ተከራካሪ ድርጅቶች ለጉዳዩ ልዩ ትኩረት ሰጥተው ጦርነቱ በአስቸኳይ እንዲቆም የየበኩላቸውን ግፊት በተፋላሚ መንግሥታቱ ላይ እንዲያሳድሩ ጠይቋል። ኅብረቱ በእንግሊዝኛ ቋንቋ ያወጣውና በመላው ዓለም ያሰራጨው መግለጫ ሙሉ ቃል የሚከተለው ነው።</p>

<p>«በኢትዮጵያና በኤርትራ መካከል የተቀሰቀሰው የድንበር ውዝግብና በኋላም ተከትሎ የመጣው አሰቃቂው ጦርነት በ10ሺዎች የሚቆጠሩ ሰዎችን ሕይወት ቀፏል፣ በሚሊዮን የሚገመቱ በግጭቱ አካባቢ የነበሩ ነዋሪዎችን ከቀዬአቸው አፈናቅሎ ተረጂ አድርጓል።</p>

<p>«በመካሄድ ላይ ያለው ጦርነት ከመርገብ ይልቅ አድማሱን እያሰፋ በመምጣቱም ጦሱ ከሁለቱ አገሮች አልፎ በአፍሪካ ቀንድ አካባቢ ያሉትንም አገሮች ሰላምና መረጋጋት እንዳያደፈርስ ተሰግቷል። የአንዳንድ መልክቶች ከወዲሁ መታየት የሚጠቁሙትም ይህንኑ ነው። የሁለቱን አገሮች መሪዎች «ወጣትና ዴሞክራቶች እያሉ ሲያሞካሹና ከንቱ ውዳሴ ሲደረድሩላቸው የነበሩት ዓለም አቀፍ ኃይሎች ለኮሶቮው ጦርነትና ለደረሰው ሰብዓዊ እልቂት የሰጡትን ትኩረት ያህል እየተካሄደ ባለው ጦርነት በማለቅ ላይ ላለው ሕዝብ አንዳችም ርምጃ አለመውሰዳቸው እጅግ በጣም አሳዝኖናል። አስተዛዝቦናልም።»</p>

<p>«አፍሪካ በአጠቃላይ ኢትዮጵያና የአፍሪካ ቀንድ በተለይ የፖለቲካ ግባቸውን በዓለም አቀፍ ደረጃ የፈረጁ መሰሪ ኃይሎች የፈጠሩት ደባ ሰለባ ሆነው በማያቋርጥ ቀውስ ውስጥ ይገኛሉ።</p>

<p>«እነዚህ ወገኖች ከበስተጀርባ ሊያገኙት የሚፈልጉት ጥቅም፣ ዒላማ ያደረጉት ግብ ባይኖራቸው ኖሮ የኢትዮጵያ ተቃዋሚ ኃይሎች በኢትዮጵያ ውስጥና በአካባቢው በማንኛውም ሰዓት ሊፈነዳ የሚችል አደገኛ የፀጥታ መደፍረስ ሁኔታ ሊከሰት እንደሚችል በተደጋጋሚ ለተገለጹት ማሳሰቢያዎች ጆሮ በሰጡ ነበር።</p>

<p>«ዴሞክራሲያዊ ሽግግር በሌለበትና ሥልጣን በአናሳዎችና ሌሎችን በመዳፋቸው ሥር ረግጠው መግዛት በሚሹ ኃይሎች በሞኖፖል በተያዘበት ሁኔታ ይፍጠንም ይዘግይ ጦርነት መከሰቱ አይቀሬ ነበር።</p>

<p>«እ.ኤ.አ. በሴፕቴምበር 1998 በአገር ውስጥና በውጭ የሚንቀሳቀሱ ስምንት የፖለቲካ ድርጅቶችን አስተባብሮ በፓሪስ የተመሠረተው የኢትዮጵያ ተቃዋሚ የፖለቲካ ድርጅቶች ኅብረት (ኢተፖድኅ) በወቅቱ የብሔራዊ እርቅ ጉባዔ ተካሂዶ ዴሞክራሲያዊ ሂደቱ በትክክለኛው አቅጣጫ እንዲጓዝ ቢደረግ በአጠቃላይ እየተበላሸ ያለው አሳሳቢ ሁኔታ ሊቀየር ይችላል ከሚል እምነት ነበር የእርቅና ሰላም ጥሪ ያቀረበው። ለዚህ ወቅታዊ ጥሪ ተገቢው ትኩረት ተሰጥቶ ቢሆን ኖሮ አሁን ሳንወድ የገባንበት ጦርነት ባልተከሰተና ባልታሰበም ነበር።</p>

<p>«የአንድ አገር ሉዓላዊነትና የግዛት አንድነት ከመሬቱ ማነስ፣ ለምነትና ደረቅ መሆን ጋር የሚያያዝ አይደለም። ጥያቄው የሀገር ክብርና ይዞታ የማስከበር ጉዳይ ነው። አሁን በኢትዮጵያና በኤርትራ መካከል በመካሄድ ላይ ያለው አሰቃቂ ጦርነትና መተላለቅ ከላይ የጠቀስናቸው ጉዳዮች በአግባቡ ተይዘው ቢሆኑ ኖሮ ጦርነቱን ማስቀረት፣ አለመግባባቶቹንም በድርድር መፍታት ይቻል ነበር።</p>

<p>«የመሬት ይገባኛል ጥያቄውም ቢሆን የአፍሪካ አንድነት ድርጅት ባወጣው የማግባቢያ ኃሣቦች ላይ ተመርኩዞ ኤርትራ ያለምንም ቅድመ ሁኔታ ከሰኔ 28 ቀን 1990 በፊት ወደ ነበረችበት ጦሯን ማስወጣትና በሥፍራው የነበረው አስተዳደር ተመልሶ በዓለም አቀፍ ሸምጋዮች አማካኝነት ችግሩን በድርድር መፍታት ይቻላል።</p>

<p>«ጦርነቱ ያለምንም መዘግየት በአስቸኳይ መቆም ይኖርበታል። እስካሁን በሁለቱም አገሮች የሚገኙ በሽዎች የሚቆጠሩ ወጣቶችን ሕይወት ቀፏል። ለልማት ይውል የነበረ ኢኮኖሚያቸውንም እጅግ በጣም አሽመድምዷል። ለተጨማሪ አስርተ ዓመታት የሚቆይ የጥላቻና ያለመተማመን ነበልባልም እየፈጠረ ነው።</p>

<p>«ጦርነቱ ወትሮውንም ግጭትና ብጥብጥ ተለይቶት የማያውቀውን በቋፍ ያለውን የአፍሪካ ቀንድና በተለይም መንግሥት አልባ ሆና በጦር አበጋዞች ተበጣጥሳ ላለፉት ዓመታት በእርስ በርስ ውጊያ ለምትታመሰው ሶማሊያ ሁኔታው እንዲባባስ ሌላ ቤንዚን የሚጨምር ነው።</p>

<p>«ለቀጣናው ሰላምና መረጋጋት ለማምጣት የሚደረገው ጥረት በቅድሚያ በኢትዮጵያና በኤርትራ መካከል የሚካሄደውን አሰቃቂ ጦርነት የሚያስቆም ብቻ ሣይሆን ከሁሉም በላይ በኢትዮጵያ የዴሞክራሲያዊ ሂደቱ በትክክለኛው አቅጣጫ እንዲጓዝ የሚያስችልና ሰላምና መረጋጋት ለዘለቄታው እንዲሰፍን የሚያደርግ መሆን ይኖርበታል።</p>

<p>«ጦርነቱ ከማንም በላይ የሚያሳስበው ሕዝቡን ሆኖ ሳለ በጉዳዩ ላይ አንዳችም ተሳትፎ እንዳይኖረው ወደጐን ተገፍቶ በማያውቀው ነገር አሰቃቂውን መስዋእትነት በሕይወቱ እንዲከፍልና የሚመጣውንም ዕዳ እንዲሸከም በገዢዎቹ ተፈርዶበታል። በሥልጣን ላይ ያለው የኢሕአዴግ መንግሥት ለሕዝብ አስተያየቶችና ጥያቄዎች ደንታ የሌለውና አርቆ የማያስተውል ግትር መሆኑን ቀደምት ተሞክሮዎቹ አረጋግጠውለታል። ለዚህም በተቃዋሚ የፖለቲካ ድርጅቶች፣ በሲቪክ ማኅበራት መሪዎች፣ በገበሬዎችና በሌሎችም የኅብረተሰብ ክፍሎች ላይ በየጊዜው እያደረሰ ያለው ወከባ፣ እሥራት፣ ማሳደድ፣ ግድያና በአጠቃላይም የሰብዓዊ መብት ረገጣዎች ማንነቱን ገላጭ ማስረጃዎች ናቸው። በአገሪቱ የሰፈነው ጭቆናና ሚዛኑን ያልጠበቀ ኢዴሞክራሲያዊ የሥልጣን ክፍፍል በብሔራዊ እርቅና የሰላም ጉባዔ እንዲፈታ ኢተፖድኅ ለአገዛዙ በተደጋጋሚ ጥሪ ቢያቀርብም እስካሁን አጥጋቢ መልስ አላገኘም። አብዛኛው የአገሪቱ ሕዝብና ሰላም ወዳድ ወገኖች ለዚህ በጐ ጥሪ ድጋፋቸውን ቢሰጡም የሥርዓቱ አቀንቃኞች ጭራሽ ለጥያቄው፣ ያልሆነ ትርጉም እየሰጡ ጊዜ መግዛቱን የመረጡ ይመስላሉ።</p>

<p>«ኢተፖድኅ የኢትዮጵያና የሕዝቧ እጣ ፈንታ የሕዝቡን ድምፅ ላፈነና ፍላጐታቸውን ላላከበረ መንግሥት ብቻ መተው እንደሌለበት በፅኑ ያምናል።</p>

<p>«ኢተፖድኅ የኢትዮጵያ ዋና ዋና የፖለቲካ ተቃዋሚ ድርጅቶች ቅንጅት እንደመሆኑ የኢትዮጵያ እጣ ፈንታ ከማንኛውም ጉዳይ በላይ ያሳስበዋል። በዚህም ምክንያት የኢትዮጵያን ጥቅምና ክብር ለማስጠበቅ አስፈላጊ ያላቸውን እርምጃዎች ይወስዳል። ከሁሉም በላይ በመካሄድ ላይ ያለውን አሰቃቂ ጦርነት ለማስቆም ከመቼውም ጊዜ በበለጠ የተቻለውን ጥረት ያደርጋል። ለብሔራዊ እርቅና ድርድር እንዲሁም ለዴሞክራሲያዊ ሂደት መጠናከር የሚያደርገው ጥሪ አሁንም መሠረታዊ ጉዳይ ነው ብሎ ያምናል። በፖለቲካ አመለካከታቸው የተነሣ የታሠሩ የፖለቲካ እስረኞች በሙሉ ያለምንም ቅድመ ሁኔታ መፈታት አሁንም ቀዳሚ ጥያቄው ነው።</p>

<p>«ኢተፖድኅ ከዚህ ሁሉ ባሻገር የተባበሩት መንግሥታት፣ የአፍሪካ አንድነት ድርጅት፣ የአውሮፖ ኅብረት፣ ዩናይትድ ስቴትስ፣ የሚመለከታቸው መንግሥታዊ ያልሆኑ ድርጅቶች፣ የሰብዓዊ መብት ተሟጋች ድርጅቶች፣ የግጭት መከላከልና ማስወገጃ ተቋማትና አካላት ኤርትራ በወረራ ከያዘቻቸው መሬቶች በአስቸኳይ ወታደሮቿን እንድታስወጣ፣ የተኩስ አቁም እንዲደረግና የድንበር ውዝግቡ በሰላማዊ ድርድር እንዲፈታ ተጨባጭና የማያዳግም ርምጃ በአፋጣኝ እንዲወስዱ ጥሪውን ያቀርባል።</p>

<p>«ኢተፖድኅ በመካሄድ ላይ ያለው የመተራረድ ጦርነት በአስቸኳይ ይቆም ዘንድ የኢትዮጵያና የኤርትራ መንግሥታትን አጥብቆ ይጠይቃል።</p>

<p>«ጦርነቱ የሁለቱንም አገሮች ወጣቶች ሕይወት የበላ፣ ድህነትን ኋላቀርነትንና አሁን ያንዣበበውን ድርቅና ረሃብ ሊቋቋም የሚችል ኢኮኖሚያቸውንና የተፈጥሮ ሀብታቸውን ያሟጠጠ መሆኑን ከግንዛቤ ውስጥ ማስገባት ይኖርባቸዋል።</p>

<p>«የኤርትራ መንግሥት የድንበር ውዝግቡና ጦርነቱ በተኩስ አቁም ተገድቦ ችግሩ በሰላማዊ መንገድ እንዲፈታ የሚሻ ከሆነ ከሁሉ አስቀድሞ ጦሩን ከግንቦት 6 ቀን 1998 በፊት ወደነበረበት ቦታ እንዲመልስና ቀድሞ የነበረው የሲቪል አስተዳደር እንዲተከል ሁኔታዎችን ማመቻቸት ይጠበቅበታል።</p>

<p>«ዓለም አቀፉ ኅብረተሰብም በወራሪው ኃይል ላይ ተገቢውን ተፅእኖ በማሳደር በአፍሪካ አንድነት ድርጅት የቀረበውንና የተባበሩት መንግሥታት የፀጥታው ምክር ቤት የደገፈውን የማግባቢያ ኃሣብ ተግባራዊ የሚያደረግበትን ርምጃ መውሰድ ይጠበቅበታል።</p>

<p>«ኢተፖድኅ የችግሩን አሳሳቢነት በመረዳት የዲፕሎማቲክ ዘመቻውን አጠናክሮ የሚቀጥል ሲሆን ከተባበሩት መንግሥታት ድርጅት ጋርም በቀጥታ ለመነጋገር አቅዷል።</p>

<p>«የአፍሪካ አንድነት ድርጅትና ሁሉም የውጭ መንግሥታትና ዓለም አቀፍ አካላት እንዲሁም ጉዳዩ የሚመለከታቸው መንግሥታዊ ያልሆኑ ድርጅቶች የግጭት መከላከልና ማስወገጃ ተቋማት፣ የኢትዮጵያን ሕዝብ ጩኸት ሰምተው ውዝግቡ መፍትሄ የሚያገኝበትን መንገድ እንዲቀይሱ ኢተፖድኅ ጥሪ ያስተላልፋል።</p>

<p>«ኢተፖድኅ የድንበር ጦርነቱና የአካባቢው አለመረጋጋት ለመሠረታዊ ችግሩ መጠነኛ አስተዋጽኦ እንደሚያደርግ ቢገነዘብም ዋና መፍቻ ቁልፉ ያለው በኢሕአዴግ እጅ ስለሆነ በአገሪቱ የብሔራዊ እርቅ ጉባዔ ተካሂዶ ሁሉም ዜጐች በእኩልነት የሚሳተፉበትና የሚወከሉበት ሰላማዊ ዴሞክራሲያዊ ሥርዓት እንዲገነባ አሁንም ደግሞ ደጋግሞ ያቀረበው የብሔራዊ እርቅ ጉባዔ እንዲካሄድ ጥሪውን ያድሳል።</p>

<p>«ኢተፖድኅ የኢትዮጵያና የኤርትራ ዴሞክራቲክ ኃይሎች የሁለቱ አገሮች ሕዝቦች ወደፊት በሰላማዊ ጉርብትና ላይ ተቻችለው እንዲኖሩ የሚረዳው ሰላማዊ ድርድር ይካሄድ ዘንድ የበኩላቸውን ጥረት እንዲያደርጉ ጥሪ ያቀርባል።</p>

<p>የኢትዮጵያና የኤርትራ ጦርነት በአስቸኳይ ቆሞ ጉዳዩን በሰላማዊ መንገድ መፍታቱ እንደተጠበቀ ሆኖ በሁለቱ አገሮችና በአጠቃላይም በአፍሪካ ቀንድ በየጊዜው ለሚቀሰቀሰው ግጭትና የሰላም መደፍረስ መሠረታዊ ምክንያቱ የሕዝብ ተሣትፎ አለመኖርና ዴሞክራሲያዊ ሥርዓት አለመስረጽ መሆኑን ኢትፖድኅ ባደረገው ጥናት ለመረዳት ችሏል። በመሆኑም ዘላቂና አስተማማኝ ሰላምና መረጋጋት ለማስፈን ኢተፖድኅ ያቀረባቸው ፖለቲካዊና ዲፕሎማሲያዊ መፍትሄዎች ተግባራዊ ሊሆኑ ይገባል።»</p>

<p>የኢትዮጵያ ተቃዋሚ የፖለቲካ ድርጅቶች ኅብረት አባል ድርጅቶች አፋር አብዮታዊ ዴሞክራሲያዊ አንድነት ግንባር፣ በኢትዮጵያ የሰላምና የዴሞክራሲ አማራጭ ኃይሎች ምክር ቤት፣ የኢትዮጵያ ዴሞክራሲያዊ ኃይሎች ቅንጅት (ኢዴኃቅ) የኢትዮጵያ መድኅን ዴሞክራሲያዊ ፓርቲ፣ የኦሮሞ ብሔራዊ ኮንግረስ፣ የደቡብ ኢትዮጵያ ሕዝቦች ዴሞክራሲያዊ ኅብረት፣ ትግራይ ብሔራዊ ዴሞክራሲያዊ ትብብርና ኢትዮጵያዊ ቡድን ለሶሻል ዴሞክራሲ ናቸው።</p>


</body>
</html>
