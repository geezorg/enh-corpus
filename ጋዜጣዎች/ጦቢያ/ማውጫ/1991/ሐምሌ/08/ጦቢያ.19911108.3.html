<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም የሥራ ድርጅት በኢትዮጵያ በነፃ የመደራጀት መብት ተጥሷል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">«ታዬ ይፈቱ» ግብረ ኃይል ተቋቋመ</span></h3>
<h2 class="align-center">የዓለም የሥራ ድርጅት በኢትዮጵያ በነፃ የመደራጀት መብት ተጥሷል አሉ</h2>



<p>የኢትዮጵያ መንግሥት ዓለም አቀፍ ድንጋጌዎችን በተለይም በነፃ የመደራጀት ስምምነቶችን ውል በመተላለፍ በኢትዮጵያ መምህራን ማኅበርና በኢትዮጵያ ሠራተኛ ማኅበራት ኮንፌዴሬሽን ላይ ጣልቃ በመግባት ያደረሰውንና አሁንም እያደረሰ ያለውን በደል በቅርቡ ጄኔቭ ላይ የተካሄደው የዓለም የሥራ ድርጅት (እልኦ) ስብሰባ በጥብቅ አውግዞታል።</p>

<p>ይህንን ጉዳይ እንዲያጣራ በድርጅቱ በተሰየመው የኤክስፐርቶች ኮሚቴ ስብሰባ ላይ የተካፈሉ የተለያዩ አገሮች መንግሥታት፣ የአሠሪና ሠራተኞች ተወካዮች ባደረጉአቸው ንግግሮች ኢትዮጵያ የፈረመቻቸውን ውሎችና የገባቻቸውን ዓለም አቀፍ ግዴታዎች በመጣስ በሙያና በሠራተኛ ማኅበራት አመራር ላይ ባለፉት ዓመታት የፈፀመቻቸው በደሎች ከመሻሻል ይልቅ ተባብሰው መቀጠላቸውን ገልጠዋል።</p>

<p>ተወካዮቹ በዚሁ ማብራሪያቸው የኢትዮጵያ መንግሥት በነፃ የመደራጀት ኮንቬንሽን 87ን ተግባራዊ እንደሚያደርግ ግዴታ ገብቶ ሳለ ማኅበራቱንና አመራሩን ልክ እንደደርግ በራሱ አምሳል ለመቅረጽና የፖለቲካው ተቀጽላ የማድረግ ፍላጐት እንዳለው ባለፉት ዓመታት እየፈፀመ ባለው እንቅስቃሴ መረጋገጡን አስምረውበታል።</p>

<p>የመንግሥቱን ግልጽ ጣልቃ ገብነትና የፖለቲካ ተፅእኖ ለመቋቋም የታገሉትን ጠንካራ የሙያና የሠራተኛ ማኅበራት መሪዎች የተለያየ ስም በመስጠት፣ በመወንጀልና አንዳንዶቹንም በጠራራ ፀሐይ በመግደል ፀረ - ዴሞክራሲ አቋሙን ገሃድ ማውጣቱን የጠቀሱት ተወካዮች በተለይ የአቶ አሰፋ ማሩ ኢሰብአዊ ግድያና አሟሟት እስካሁን አለመጣራት፣ የአቶ ሽመልስ ዘውዴና የአቶ ከበደ ደስታ በቂ ህክምና ሳያገኙ መሞት የአንዳንዶቹ ለስደት መዳረግ እንዲሁም በዶ/ር ታዬ ላይ የተላለፈው የ15 ዓመት ፅኑ እስራት ቅጣት ሲሰጥ የነበረውን ምክንያት እርቃኑን ማስቀረቱን ተናግረዋል።</p>

<p>የኔዘርላንድስ ሠራተኛ ማኅበር ተወካይ በሰጡት አስተያየት በሥልጣን ላይ ያለው የኢትዮጵያ መንግሥት በነፃ የመደራጀት መብትን ለማስፋት በርካታ የማሻሻያ ሕጐች እንደሚያወጣ ቃል ገብቶ የነበረ መሆኑን አስታውሰው እስካሁን አንድም ተጨባጭ ለውጥ እንዳላደረገና እንዲያውም ኢሠማኮን የመሳሰሉትን በራሱ አምሳል እንዲደራጁ በማድረግ የሠራተኛውን ድምፅ ማፈኑ በቂ ማረጋገጫ ነው ብለዋል።</p>

<p>የጀርመን ሠራተኛ ማኅበር ተወካይ በበኩላቸው በኤክስፐርቶች ኮሚቴ የተጠቆመው የኢትዮጵያ የሙያና ሠራተኛ ማኅበራት መብት መጣስ ጉዳይ እጅግ ያሳሰባቸው መሆኑን ገልጠው የጀርመን ሠራተኛ ማኅበር ሁኔታውን ለአገራቸው የውጭ ጉዳይ ሚኒስትርና ለኢትዮጵያው ጠቅላይ ሚኒስትር መለስ ዜናዊ በደብዳቤ ማሳወቃቸውን አስረድተዋል። ተወካዩ አያይዘውም በአሁኑ ጊዜ ኢትዮጵያ ውስጥ ለፖለቲካ ሥርዓቱ የማያጐበድዱ ጠንካራ የማኅበራት መሪዎች የተለያየ ሰበብ እየተፈለገላቸው እንደሚታሰሩ፣ ከሥራ እንደሚወገዱ ወይም ሰቆቃ እንደሚፈፀምባቸው የሚያውቁ መሆናቸውን ጠቅሰው ስሞታ የሚቀርብበት መንግሥት በኤክስፐርቶቹ ኮሚቴ የሚሰጠውን ሃሳብ ተቀብሎ እጁን ከሠራተኛ ማኅበራቱ ላይ እንዲያነሳ ጠይቀዋል።</p>

<p>በስብሰባው ላይ የተገኙት የኢትዮጵያ መንግሥትና «የሠራተኛ ማኅበራት» ተወካይ በኮሚቴው የቀረቡት ውንጀላዎች ሁሉ ሐሰት መሆናቸውን በማስረዳት በነፃ በመደራጀት ላይ መንግሥት ምንም ያደረሰው በደልና ጣልቃ ገብነት የለም በማለት ፀሐይ የሞቀውን እውነት ለማድበስበስ ሞክረዋል።</p>

<p>የዓለም ሥራ ድርጅትና ትምህርት ዓለም አቀፍ የኢትዮጵያ መንግሥት እየፈፀመ ባለው የመደራጀት መብት መጣስ ላይ ወደፊት ምን ሊወስዱ እንደሚችሉ ከወዲሁ መናገር ባይቻልም ካላቸው በቂ መረጃ ተነስተው ወደፊት በመንግሥት ላይ የማስገደጃ ማዕቀብ እንዲጣልበት ግፊት ሳያደርጉ እንደማይቀሩ ተገምቷል።</p>

<p>ይህ በእንዲህ እንዳለም በቅርቡ «መንግሥትን ለመገልበጥ ሕቡዕ ድርጅት አቋቁመው ተንቀሳቅሰዋል» በመባል የ15 ዓመት ፅኑ እስራት በተፈረደባቸው በኢመማው ፕሬዚዳንት በዶ/ር ታዬ ወልደሰማያት ላይ የተላለፈው ቅጣት በምንም መመዘኛ ተቀባይነት እንደማይኖረውና እንደሚቃወመው ትምህርት ዓለም አቀፍ (ኤዱቻቲኦን እንተርናቲኦናል) ከብራስልስ ባወጣው መግለጫ አስታውቋል።</p>

<p>ማኅበሩ ይህንኑ አስመልክቶ ለጠቅላይ ሚኒስትር መለስ ዜናዊ በጻፈው የተቃውሞ ደብዳቤ በዶ/ር ታዬ ላይ የቀረበባቸውን ክስም ሆነ የተላለፈባቸውን ውሳኔ ለመቀበል እንደሚያዳግተው አስረድቷል።</p>

<p>መንግሥት ከሽግግር መንግሥቱ ጀምሮ ኢትዮጵያ በመምህራን ማኅበር ላይ ሲከተል የቆየው ፖሊሲ አበረታች እንዳልነበረ የጠቀሰው መግለጫ አሁንም በዶ/ር ታዬ ላይ የተላለፈው ውሳኔ መንግሥት በነፃ የመደራጀት መብት ላይ በጐ አመለካከት የሌለው መሆኑን ያሳያል ብሏል። ማኅበሩ በመጨረሻም ጠቅላይ ሚኒስትሩ ባላቸው ሥልጣን ግለሰቡ በነፃ የሚወጡበትን መንገድ እንዲሹ ተማፅኗል።</p>

<p>ትምህርት ዓለም አቀፍ በ152 አገሮች የሚገኙ 23 ሚሊዮን መምህራንን የሚወክሉ 294 አባል ማኅበራትን በበላይነት የሚመራና የዓለም ሠራተኛ ማኅበራት ፌዴሬሽንና ኮንፌዴሬሽን አባል የሆነ የሙያ ማኅበር መሆኑ ይታወቃል።</p>

<p>በሌላ በኩል በዶ/ር ታዬ ወልደሰማያት ላይ የተላለፈውን የ15 ዓመት ፅኑ እስራት በመቃወም «ታዬን ነፃ እናውጣ» የተባለ ዓለም አቀፍ ግብረ ኃይል ተቋቁሞ የቅስቀሳ ዘመቻ መጀመሩን ከለንደን የደረሰን ዘገባ አመልክቷል።</p>

<p>የሰብአዊ መብት ተሟጋች ድርጅቶች፣ የሠራተኛና የሙያ ማኅበራት መሪዎች በአባልነት የሚገኙበት ይኸው «ታዬን የማስፈታት ዘመቻ ግብረ ኃይል» የመምህራንን መብት ለማስከበር በመታገል ላይ እያሉ የበርካታ ዓመታት እስራት የተፈረደባቸው ዶ/ር ታዬ በአስቸኳይ እንዲፈቱ የእንግሊዝ መንግሥትና ፓርላማ አባላት ባላቸው ዲፕሎማሲያዊ መስመርና ተሰሚነት በኢትዮጵያ ላይ ግፊት እንዲያደርጉ ጥሪ አቅርበዋል።</p>


</body>
</html>
