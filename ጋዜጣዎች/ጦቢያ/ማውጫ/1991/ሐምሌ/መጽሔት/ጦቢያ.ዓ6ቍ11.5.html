<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>manew ... «mnts?»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ማነው ... «ምንትስ?»</h1>


<p align="right">አሰፋ ጫቦ (ሎስ አንጀለስ፣ ካሊፎርንያ)</p>

<p>ሕይወት፣ መኖር፣ መሞት «በአስቀድሞ ቃል» የመንገድ ካርታ (Road map) ወጥቶለት፣ ግን ሣናየው፣ ሣናውቀው የምንዳክርበት ይሆን? ወይስ ሊቆቹ የዘፈቀደ «አጋጣሚዎች ጥርቅም?» ብለውት ያቃታቸው መሰለኝ። መንግሥቱ ለማ፣...</p>

<p>«ደርሶብኛል አሉ እንዲህ ያል ፈተና፣ መልሱ የማይታወቅ ቢጠና፣ ቢጠና...» ያሉት ዓይነት ነው።</p>

<p>ይኸ አሁን የምጽፍበት አስቀድሞ ምንም ያላሰብኩበት ነው። «አንዲት አጋጣሚ ስትኰረኩረኝ» ውስጤ የነበረው (Back Burnt) ሲነካካ እንዲህ ሆኖ ወጣ።</p>

<p>ነሐሴ 1990 መጨረሻ ለዘመዴ ሠርግ ሣን ሆሴ፣ ሰሜን ካሊፎርኒያ ነበርኩ። እንደኔው የመጣ አንድ ኢትዮጵያዊ አገኘሁ። የሸዋ መኳንንቶች ልጅ ነው። ይህን መንገሬ «ከየት ይሆን?» ማለታችሁ አይቀርም ብዬ ነው። ዛሬ ይኸ ዋና ጥያቄ ሆኗልና! ለአንድ ሰዓት ያህል ቁጭ ብለን ተጫወትን።</p>

<p>ሰውዬው በልጅነቱ (አሁን ጐልማሣ ነው) ሱዳን በስደተኝነት የኖረ ነው። የደጃዝማች ዘውዴ ገብረ ሥላሴ ሾፌር ነበር። አንድ ቀን ደጃዝማች ዘውዴ በሚኖሩበት ሆቴል አቶ አብርሃም ያየህን አግኝቶ ኖሯል። ደጃዝማች «ችሎት» ማን ሲገባ፣ ማን ሲወጣ እንደነበረ ሁለቱም ያዩ ነበር። አቶ አብርሃም « ... ' አንተ ልጅ ወጣት ነህ ... ይህንን ጉድ ልብ ብለህ አስተውል። ... ነገ ምስክር ነህ ... ' አሉኝ» አለኝ። ደጃዝማች «ችሎት» የሚገቡትና የሚወጡት እነማን እንደነበሩ ነገረኝ። አቶ አብርሃምን እጅግ ያከብራቸዋል። ያደንቃቸዋልም። የገቡበት ገብቶ ፈልጐ እንደሚያገኛቸው ነገረኝ። ሌላም፣ ሌላም ብዙ ተጨዋውተናል።</p>

<p>አጋጣሚ ሲነካካው የሀሳብ ማህደራችን (memory lane) ፋይሉን ያወጣና ይጠራራል መሰለኝ። ይህ አጋጣሚ አቶ አብርሃም ያየህን አስታወሰኝ።</p>

<p>እኔና አቶ አብርሃም በአካል አልተገናኘንም። አንዴ እኔ አሜሪካ እርሳቸው ናይሮቢ፣ ኬኒያ ሆነው ደብዳቤ ተለዋውጠናል። በአካል አለመገናኘታችን በኔ ጥፋት/ እምነት ነበር። ከእስር ቤት እንደወጣሁ አፋሩ ወንድሜ ዩሱፍ ያሲን ላስተዋውቃችሁ ብሎኝ ነበር። እምቢ አልኩኝ። «... ትግባባላችሁ ... ደህና ሰው ነው። አስቀድመህ አትዳኝ ...» ቢለኝም እምቢ አልኩ።</p>

<p>አቶ አብርሃም የሚናገሩትን፣ የሚጽፉትን እስር ቤት ሆኜ እመለከትና እሰማ ነበር። ማዕከላዊ ቴሌቪዥንም ራዲዮም ነበረን። ከሚናገሩት፣ ከሚጽፉት፣ በእኔ ግምት መሬት ጠብ የሚል አልነበረውም። ብቻ እኔ (መንፈሴ) ከዚህ ከሽምቅ ተዋጊነት (ወዶ ገባ ነበር የሚባለው?) «ማሪኝ አገሬ!» እያሉ የሚመለሱትን ይጠረጥራል። አንዴ እዚያ ደርግ ጽ/ቤት አማኑኤል (ግርማይ) የሚባል ከ«በረሀ» ከሻዕቢያ የተመለሰ ነበር። በፊት ሕግ ት/ቤትም አውቀዋለሁ። እንዲሁ እንደቀፈፈኝ፣ የእግዜር ሰላምታ እንኳ ሳልሰጠው ጥሎ ወደሚሄድበት ሄደ። ሰውነቴ ይጠረጥራል። አሁን አቶ አብርሃምን በሚመለከት «ምነው ዩሱፍ ያሲን የነገረኘን ባዳመጥኩ ... እሱ ለራሱ የዝንብ ጠንጋራ እንኳ ይለያል ...» ማለቴ አልቀረም።</p>

<p>ወደ አቶ አብርሃም በኋላ እመለሳለሁ። አሁን ሱዳን ውስጥ በዚያን ወቅት የነበረውን በዓይነ ሕሊና በከፊል ለማየት እሞክራለሁ።</p>

<p>«በዚያን ወቅት» ካርቱም ላይ ወደኢትዮጵያ በአማርኛ፣ ኦሮምኛና ትግሪኛ ፀረ ደርግ ፕሮፓጋንዳ የሚረጭ ራዲዮ ጣቢያ ነበረ። ራዲዮ ጣቢያው እንዲቋቋም የሱዳንን መንግሥት ያዘዘው፤ አጠቃላይ ወጭውን ይሸፍን የነበረው የአሜሪካን መንግሥት ነበር። ሲ.አይ.ኤ። ነው ብሎ ዝርዝር ውስጥ ከመግባት ጥቅሉ «የአሜሪካን መንግሥት» ማለት ይቀለኛል። እዚያ ዩኒቨርሲቲ «ሪቮ» ያልወደደውን ሲ.አይ.ኤ። እያለ ስለ አደነቆረኝም ሊሆን ይችላል።</p>

<p>ይህ ራዲዮ ጣቢያ የአሜሪካ የፕሮፓጋንዳ መሣሪያ መሆኑን፤ ለጣቢያውም፣ ለሠራተኞቹም፣ ለ«ታጋዮቹም» የሚከፈለው ገንዘብ የአሜሪካ መሆኑን የማያውቅ የለም። አልነበረም። በዚህ ራዲዮ ጣቢያ ይሠሩ የነበሩ፣ ሳያስቡ ሳይሰሙ «ጨዋታው ፈረሰ፣ ዳቦው ተቆረሰ» ተብለው ካርቱም ሜዳ ላይ ተበትነው ከነበሩት በዛ ያሉትን አግኝቼ ዋሽንግቶን ዲ.ሲ። አነጋግሬአቸው እንደነበረ ትዝ ይለኛል። ከአንድ ሦስቱ ጋር አንድ ቤትና ህንፃ ውስጥ ከ(1983-4) አብሬ ኖሬአለሁ። «መልዕክተ አሜሪካ» ሲፈጸም ጣቢያው ተዘጋ።</p>

<p>በወቅቱ የአሜሪካ መንግሥት የኢትዮጵያ ፖሊሲ ግልጽና የማያሻማ ነበር። የኢትዮጵያን «አብዮታዊ መንግሥት» ማስወገድ ነበር። ዝርዝር አፈጻጸሙ እንዲህ ነበር። በተቻለ መጠን የኢትዮጵያን ሠራዊት የውጊያ ወኔ መስለብ። በሥራ ምክንያት ከኢትዮጵያ ውጭ የሚወጡ የደርግ ባለሥልጣናትን አግባብቶ ማስከዳት። ለከፍተኛ የጦር መኰንኖች ብዛት ያለው ዶላር ማፍሰስና በተለይም «በሽምቅ ተዋጊዎች መካከል ያለውን ቅራኔ አቻችሎ የጋራ ግምባር ማስፈጠር» ነበር።</p>

<p>በዚህ «የማስታረቅ ዓላማ» ለረዥም ጊዜ የሲ.አይ.ኤ። ኃላፊና በኋላም የሮናልድ ሬገን ምክትል ፕሬዚዳንት የሆኑት ጆርጅ ቡሽ ሁለት ጊዜ ካርቱም ተመላልሰዋል። በአንደኛው በወያኔ/ሻዕቢያ በኩል ወደ ኢትዮጵያ ግዛትም ገብተው ነበር ይባላል። «ነገ ትጣላላችሁ! ዛሬ የጋራ ጠላት አለብን» በማለት ወያኔን፣ ሻዕቢያን፣ ጀብሀንና ሌሎችንም አቀራርበው የተመለሱ ጆርጅ ቡሽ እንደነበሩ ይነገራል።</p>

<p>ለኢትዮጵያ መንግሥት ይህ ነገር ስውር አልነበረም። ኰሎኔል መንግሥቱ ኃይለ ማርያም በየአደባባዩ « ... የጦሩ አዛዦች አብዮቱን በዶላር ቸበቸቡት፣ ጦሩን ወደ ውጊያ ሣይሆን ወደሽሽት፣ ወደማፈግፈግ ነው የሚመሩት» እያሉ ያልጮሁበት ጊዜ አልነበረም። በተለይም ከ1975 ጀምሮ ያለውን የኮሎኔል መንግሥቱን ኡኡታና እግዚኦታ ማንበብ ነው። ማን ሰምቶ!</p>

<p>በዚህ ወቅት በዚህ በዶላር ወጥመድ የተያዙ ከፍተኛ የጦር መኰንኖች ነበሩ። የወያኔ፣ የሻዕቢያ፣ የሲ.አይ.ኤ። የጋራ ዱለታ የጦሩን ቀልብ ሰልቦት፣ ምስጥ የበላው ቤት አድርጐት ስለነበረ የኰሎኔል መንግሥቱ ኡኡታ ለውጥ ሊያመጣ አልቻለም። ኢትዮጵያ መሣሪያም፣ ወኔም ነበራት። ወኔው ተሰልቦ አልቆ ቀርቶ በደህናውም ቢሆን የአሜሪካንን ሙሉ ኃይል ትቋቋማለች ማለት ግን ዘበት ነበር። በዚህ ላይ ሕዝቡ በደርግ ላይ ያለውን ጥላቻ እናውቃለን።</p>

<p>ዶላር ለጦር አዛዦችና ከፍተኛ ባለሥልጣኖች ይታደል የነበረው በሻዕቢያም በኩል ነበር። ነሐሴ 16 ቀን 1982 ማታ፣ አዲስ አበባ ሒልተን ሆቴል ከሻዕቢያ «ሚኒስትሮች» ውስጥ ከአንዱ ጋር አመሸሁ። የስለላ ኃላፊ የነበረ አፋር ነው። ሞቅ ብሎት ስናወራ «በረሀ» ሁኖ እንደሚያውቀኝ (በስም) ነገረኝ። ሌሎችንም ኤርትራዊያን እስረኞች ስም ጠራልኝ። «እንዴት አወቅህ?» ብለው «ሥራዬ ነው» አለኝ።</p>

<p>ከዚህ ውስጥ ስለ አንድ እስረኛ የተናገረኝን አስታውሳለሁ። «ዶ/ር አማረ ተክሌ እንዴት እንደተፈታ ታውቃለህ?» አለኝ። አማረ ተክሌ ከውጭ ጉዳይ ሚኒስቴር የታሠረ ነበር። «... እኔ ነኝ ያስፈታሁት። ለእገሌ ልጆች ... (የባለሥልጣን ስም ጠርቶ) ለትምህርት ቤት ህንድና እንግሊዝ የምንከፍል እኛ ነን ... » አለኝ። ሌላም አጫውቶኛል።</p>

<p>የአሜሪካስ ይሁን! ስለጥቁር ሕዝብ እንዴት እንደሚያስብ እዚህ በጥቁር ዜጐቹ ላይ የሚፈጽመውን ደባ በአደባባይ ይናገራል። «ባሻ አሸብር በአሜሪካ»ን ማንበብ ነገሩን ይዘጋዋል።</p>

<p>እኔን የገረሙኝ የእኛዎቹ ናቸው። የዚህ የራዲዮ ጣቢያውና የቀረው የስለላ ሥራ በውክልና ከሚጠሩት (ከሚታወቁት) ዋናዎቹ ደረጀ ደሬሳና አሥራት ደፈረሱ ነበሩ። ደረጀ ሞተና "ሦቂሾ ለቨቂቃቌበቃሶቋ ሣሾቭቃሾቩ በሚል መጽሔት ላይ አንድ አቶ ግርማ በቀለ የሚባሉ ሰው ትልቅ «የኃዘን እንጉርጉሮ» አሰሙ። እሳቸውም «ለእናት አገራቸው ነፃነት ሊዋጉ» ከአሜሪካ ተነስተው ሱዳን ከገቡት አንዱ ይመስሉኛል። የሚሉት በአጭሩ «ደረጀ ዴሬሳ ከልጅነት እስከ እውቀት በቃኝ! ታከተኝ! ሳይሉ ለኢትዮጵያ ሲለፉ ሕይወታቸው ያለፈ አርበኛ ናቸው/ነበሩ» የሚል ዓይነት ነው።</p>

<p>«ወይ አለማወቅሽ፣ አገርሽ መራቁ» አልኩ። አርበኞቹ ኃይለ ሥላሴና ጭፍሮቹ ላይ «አገሬ ኢትዮጵያ ሞኝ ነሽ ተላላ፣ የሞተልሽ ቀርቶ የገደለሽ በላ» ያሉትን አስታወሰኝ። በሺህ የሚቆጠሩ የአገሬ ጀግኖች በኡጋዴን፣ በሳሕል፣ በትግራይ በረሀ የሀዘን እንጉርጉሮ እንኳን ሳይደረግላቸው እንደወጡ በቀሩበትና «የወንድ ልጅ እናት ታጠቂ በገመድ፣ ልጅሽን አሞራ እንጂ አይቀብረውም ዘመድ» በተባለባት አገር የእነ ደረጀ ዓይነት ጀግና መፈጠር እኔን ግራ ያጋባኛል። ወይም «ጀግና» የሚለውን ቃል ትርጉም ጨርሶ አላውቀውም ማለት ይሆን?</p>

<p>ደረጀ «ከልጅነት እስከ እውቀት» ለኢትዮጵያ መታገሉን እኔ አልሰማሁም። በቅንጦት ኖሮ መሞቱን አውቃለሁ። አንድ የቅርብ ዘመድ ነኝ የሚል ሱዳንም አብሮት የነበረ ሰው ኒው ዮርክና ለንደን የሚከራዩ ቤቶች እንዳሉት፣ አንድ ትልቅ መርከብ ውስጥ ጠቀም ያለ አክሲዮን እንዳለው ነግሮኛል። በኃይለ ሥላሴ ጊዜ አዲስ አበባ ኪዳኔ በየነ ህንፃ ይባል የነበረው ውስጥ ሀሖለመ ሞረሃሖሑህ ሣለሖሀሦሑምማ የሚል የእሱና የአቶ ይልማ ዴሬሣ ልጆች ኩባንያ እንደነበረ አውቃለሁ።</p>

<p>በወቅቱ የአዲስ አበባ «ኤሊት» ደረጀ የሲ.አይ.ኤ። ቅጥረኛ ነው ይል እንደነበረ የወቅቱ «ኤሊቶች» የአደባባይ ምስጢር ነበር። እኔ ግን «በለጠን» ብለው የቀኑበት ይመስለኝ ነበር። ከካርቱም በኋላ! የቅናት ነው ማለት አስቸጋሪ ይመስለኛል።</p>

<p>አሥራት ደፈረሱ የወያኔ ደንገጡር ሆነው አዲስ አበባ ከመጡት አንዱ ነበር። እኔ ወደ አሜሪካ ስመጣ የ500 ዶላር ቼክ ሰጥቶኝ ነበር። መመንዘር የነበረብኝ ሎንደን ነው። ሎንደን ስለአልሄድኩ ጀርመን ሆኜ ቼኩን ልኬ «ራስህ ካልተገኘህ» ተብሎ ቀልጦ ቀረ። ድህነቴን አይቶ አዝኖልኝ መስሎኝ ነበር። አሁን ግን በዚህ ላይ እርግጠኛ አይደለሁም። ቃብድ ይሆን!</p>

<p>ዋሽንግቶን ዲሲ አንድ የአሥራት ደፈረሱ የጋብቻ ዘመድ፣ የኢድሀቅ አባል የሆነ «ወዳጅ» ነበረኝ። አሥራት የአሜሪካ መንግሥት የሰጠው አንድ ትልቅ ቢሮና መጋዘን (Ware House) እንደነበረው ይነግረኛል። ሁሌ እሱም፣ ጓደኞቹም፣ እህቶቹም እየመጡ የፈለጉትን እንዲወስዱ ይጋብዘው እንደነበረና እሱም እየፈራና እየጠረጠረ ብዙ ጊዜ እንዳልሄደ ይነግረኛል። መጋዘኑ ለስንቅ በተዘጋጀ ምግብ፣ መጠጥ፣ ልብስ በተለይም በፀረ ኢትዮጵያ ሦ-ቦቂቃብቨቦ ጢም ብሎ መሞላቱን ይነግረኝ ነበር። በኋላ ይህንኑ እዚህ ስማቸውን ለጊዜው ማንሣት ከማልፈልገው «አንቱ ይባሉ» ከነበሩ የፖለቲካም ሰው ጭምር ሰማሁ እዚህ ባህር ማዶ!</p>

<p>ደረጀና አሥራት «የዘሩትን ሣያጭዱ» አንድ ሰሞን ተቀሰፉ። የደረጀና የአሥራት መቀሰፍ የአስቆሮቱን ይሁዳ ያስታውሰኛል። መምህሩን የሸጠበትን 30 ዲናር ሣይበላበት፣ ሣይጠጣበት ራሱን ሰቀለ። ካህናቱም ገንዘቡን ለነዳያን ሰጡት። የደም ገንዘብ አይገባብንም ብለው።</p>

<p>ብዕሬ ሌላ ቦታ ረግጦ እዚህ ገባሁ እንጂ ልጽፍ ያሰብኩት ስለአቶ አብርሃም ያየህ ነበር። በየመጽሔቱ የሚጽፉት ደስ ይለኛል። ጣራ ላይ ሰቅለው «ተንጠራርታችሁ አውርዱት» አይሉንም። እዚሁ መሬት፣ ፊታችን ላይ ዘርዘር፣ ዘርዘር፣ ቦግ፣ ቦግ፣ አድርገው ያስቀምጡታል። ወለል ብሎ ይታያል። ደረጃ ሳይለይ አማርኛ ማንበብ የሚችል ሁሉ አንብቦ የሚረዳው ነው። ወዳጄ መረራ ጉዲናም እንደዚሁ ነው። ሁለቱም በሁለተኛ ቋንቋቸው! ስብሃት ገብረእግዚአብሔርን ያስታውሱኛል። ነፍሳቸውን ይማርና ታላላቅ ወዳጆቼ ጳውሎስ ኞኞ፣ ብርሃኑ ዘርይሁን፣ በዐሉ ግርማ ያስተማሩን ይህንኑ ነው። ነጋሽ ገ/ማርያም፣ አሰፋ ገ/ማርያም፣ ከበደ ሚካኤልም የዚህ ግልጽ አፃፃፍ አያቶች ናቸው።</p>

<p>የጽሑፍ ነገር ከተነሳ በዚህ ሰባት ዓመት ብዙ «ምሁራን» በአማርኛም በእንግሊዝኛም በብዙ መጽሔቶች ይጽፋሉ። የሚጽፉት በአመዛኙ ወይ አይገባኝም፣ ወይ ይሰለቸኛል። የሚሰብኩኝ፣ ሌክቸር የሚሰጡኝ ወይ የሚያስተምሩኝ ይመስለኛል። ጐኔ ሆነው ሣይሆን እነሱ «ከላይ» እኔ «ከታች» የሆንኩ ያስመስሉታል። የማይከብደውን አክብደው ያሸክማሉ። አዋቂነት የሚለካው በማክበድ ወይም ትልልቅ ቃላትንና ፅንሰ ሃሳቦችን በመደርደር አይመስለኝም። እነዚህን አቅልሎ፣ ቆርጦ፣ ፈልጦ፣ ከትፎ፣ አብስሎ ሲያቀርቡ መሰለኝ አዋቂ የሚባለው።</p>

<p>አሁን ባጠቃልል ይሻላል። ወደ ጥዋቱ ነጥቤ ልመለስ። ቀደም ሲል ያነሳሁት የደጃዝማች ዘውዴ ገ/ሥላሴ ሹፌር የነበረው ሰው የነገረኝ ይከነክነኛል። የዚህ ጽሁፍ ዋናው መነሻም ይኸው ነበር። «እነማን ነበሩ እስቲ በዚያ ጊዜ!» አለ የምወደው ዘፋኝ ማህሙድ።</p>

<p>አሁን «ምጣድ ላይ የተጣደው ጋብ ሲል» አቶ አብርሃም ያየህና ይህ ሳን ሆሴ ያገኘሁት የሰሜን ካሮሊናው ሰውዬ ተፈላልገው ተገናኝተው አንዳንድ ያዩትን ቢነግሩንሳ «ችሎቱ» ምን ነበር!? ባለ ጉዳዮቹ እነማን ነበሩ? ጉዳያቸው ምን ነበር? ይግባኝ ሰሚ ነበረው? ማን ነበር?</p>

<p>ደጃዝማች ዘውዴ ስለዮሐንስ አራተኛ የፃፉትን አንብቤአለሁ። ስለኤርትራ የጻፉትንም አንብቤአለሁ። ደግሞም ተወልደው ያደጉት ኢትዮጵያ ነው። የልዕልት ወለተ እስራኤል፣ የአፄ አምሀ ሥላሴ «ልጅ» ናቸው። ያደጉት ቤተ መንግሥት ነው። የኢትዮጵያ የፍርድ፣ የአገር ግዛት፣ የውጭ ጉዳይ ሚኒስትሯ ነበሩ። ግን ታሪኳን አልፃፉም! ትምህርታቸው ታሪክ ነውና የኢትዮጵያን ታሪክ ለመፃፍ አሁንም «በጥልቀት በምስጠት» ግራ ቀኙን እያዩ ይሆናል ብዬ እገምታለሁ። ግና የሚዋልለው ፖለቲካ እንጂ ታሪክ አይደለም።</p>

<p>ፈረንጅ "the more it changes the more it stays the same" የሚለው ነገር አለው። ያለፈው አለፈ እንበል!? ምኑ ነው ያለፈው? መልኩን ነው የቀየረው? እንዴት? ወደዬት?</p>

<p>«ማነው ...፣ ምንትስ?» በሚለው ግጥሙ፣ ፀጋዬ እንዲህ ብሎ ነበር።</p>

<dir>
 .... መልሰው ደሞ ሲያዝኑልን፣<br/>
ለወግ ሲመፃደቁብን፣<br/>
ለሰባት እምነት ሲምሉ፣<br/>
በሰባት ምላስ ሲያወሱ፣<br/>
ባንደኛው ሲነካከሱ፣<br/>
በሌላው ሲሞጋገሱ፣<br/>
በሦስተኛው ሲካሰሱ፣<br/>
ሌት ዓይኑን ላፈር ያሉትን፣ ሳይነጋ የሚያድሱ።<br/>
እነሱን አርጐብን ጨዋ፣ የሸንጐ፣ የባህል አዋይ፣<br/>
የሥነ ሥርዓት ደልዳይ፣<br/>
መራጭ፣ ቆራጭ ቀናን ከአባይ፣<br/>
ጨዋ መሣይ፣ ንፁህ መሣይ፣<br/>
ከእኔ ምንም ላይሻሉ፣ ደሞ እኔን «ምንትስ» ባይ።</p>
</dir>

<p>የዚህ ግጥም ዋና ገፀ ባህርይ (Protagonist) «ሸርሙጣ» ነች። ዛሬም እኒያው «ምንትሶች» ተመልሰው «ኢትዮጵያዊነት» እንዳያስተምሩን እስቲ የምታውቁ ንገሩን።</p>

<p>ረስቼ! አቶ አብርሃም ያየህ እስከአሁን እንደታዘብኩት ጥሩ ትግሬ፣ ጥሩ ኢትዮጵያዊ መሰሉኝ። «ኢትዮጵያዊነት» መቼም ከባድ ፈተናም ነው። በተለይም ለአንዳንዶቻችን በየሰበቡ ሌላ ማረጋገጫ እንጠይቃለን! እሳቸው ትግራዊነቱንና ኢትዮጵያዊነትን በተዋህዶ ይዘውታል። ደግሞም ያለአዋቂ ምላስና ድርጊት አስመሰለው እንጂ ሁለቱ አይጋጩም። በዚህም ላይ ትግራይ አብዛኛው የ«በተዋህዶ ከበረ» አገር ነው። አቶ አብርሃም በኮምሶፖሊታዊነታቸው ሟቹን፣ የማዕከላዊ ወዳጄን አቶ በየነ በረኸን ያስታውሱኛል።</p>


</body>
</html>
