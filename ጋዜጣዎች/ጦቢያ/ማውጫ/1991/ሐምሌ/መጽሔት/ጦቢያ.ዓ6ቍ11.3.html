<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>be`a`srat meCamiya</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በዓሥራት መጫሚያ</h1>


<p class="align-center">ከስንሻው ተገኘ</p>

<p>የሩሲያው አምባገነን በ1953 ዓ.ም። ከዚህ ዓለም በሞት ሲለዩ «ጓድ ጆሴፍ ስታሊን ሞተዋል» አይደለም የተባለው። «ረጋ በሉ! አትደናገጡ!» ነው በራዲዮ ሞስኮ የተሰጠው መግለጫ። «አትደናገጡ»? ስታሊንን ዓለም የሚያውቃቸው አቻ የሌላቸው ጨካኝ ነፍሰ ገዳይና አምባገነን አድርጐ ነው። አዶልፍ ሒትለር በስታሊን አገዳደል ይቀና ስለነበረ በ«ማይንካምፍ» መጽሐፉ ይመስለኛል «ሠራዊቱንና ቢሮክራሲውን ለማጽዳት ከስታሊን ብዙ መማር ይቻል ነበር። ስታሊን በእርግጥ ያሰቀናል» ያለው። እንዲህ ያሉ ወደር የሌላቸው ጨካኝና ጨቋኝ ሰው ሲሞቱ ለሕዝቡ «ረጋ በሉ! «አትደናገጡ!» ሲባል በዓለም ላይ ሁሉም የተገላቢጦሽ መሆኑን ብቻ ነው የሚገልጠው። አትደናገጡ!» ማለት «እንኳን ደስ ያላችሁ!» ማለት ይሆናል።</p>

<p>ፕሮፌሰር ዓሥራትን ከመሞታቸው ጥቂት ቀናት በፊት አይቻቸዋለሁ። ከዚያም በፊት ጠይቄአቸዋለሁ። የዚያ ሁሉ ግርማ ሞገስና ተክለ ሰውነት ባለቤት የነበሩትን ዶክተር ዓሥራትን ከፔንሲል ቬንያ ዩኒቨርሲቲ ሆስፒታል ተኝተው ስናነጋግራቸው አካላቸው ሟሽሾ ሌላ ሰው ይመስሉ ነበር። «አጥንቴ ይወጋኛል። እህልማ በአፌ አይገባም» አሉን። ተጐድተዋል።</p>

<p>መሪ የመንግሥት የመጨረሻው ቁንጮ ሰው ብቻ አይደለም። ለዓላማው አስፈጻሚነት ሕዝብ የተቀበለውና የሰየመው ግለሰብ ወይም ቡድንም መሪ ነው። የመንግሥት ሹማምንት እንደዚህ ያሉትን የሕዝብ ወገኖች ተቀበሉ አልተቀበሉ፣ አሠሩ፣ ገደሉ፣ የራሳቸው ጉዳይ (KMO) ነው። ዓሥራት፣ ታዬ፣ ከበደ፣ አበራ፣ መኰንን፣ ወዘተ፣ የሕዝብ መሪዎች ናቸው። የፕሮፌሰር አሥራትን የቀብር ሥነ ሥርዓት አዲስ አበባ ተገኝቼ ለማየትና አንድ እውነተኛ የኢትዮጵያን ልጅ ለመሰናበት ባልችልም በአሜሪካ በተደረገላቸው ጸሎተ ፍትሐት ላይ ነበርሁ። ናፖሊዮን ቦናፓርት፣ ጆን ኦፍ አርክ፣ ፍራንክሊን ዴላኖ ሩዝቬልት፣ ታላቁ እስክንድር፣ ወዘተ፣ ሲሞቱ አልነበርሁም። ማሐትማ ጋንዲ፣ አብርሃም ሊንከልን፣ ሙሴና አሮን፣ ኢያሱና ኖህ፣ ጻድቁ ዮሐንስና ዓምደ ጽዮን ሲሞቱ መሬቱ ተንቀጥቅጦ ይሆን?</p>

<p>አንድ ነገር ብቻ አውቃለሁ። ከዘመነ መሳፍንት ፍፃሜ ወዲህ የመጡት የኢትዮጵያ መሪዎች በሥርዓት ተለቅሶላቸው በሥርዓት መቀበራቸውን አላስታውስም። ቴዎድሮሰ ከመቅደላ ተራራ ላይ ሆነው ነው የናቁት እንግሊዝ «እጅዎን ይስጡ» ያላቸው። አጤ ዮሐንስ ለቴዎድሮስ መጠቃት ምክንያት ሆነዋል እየተባለ ስማቸው ጐድፎ ሲነሣ ቆይተው ትልልቁን ጦርነት አሸንፈው መተማ ላይ ወደቁ። በደንብ አልተለቀሰላቸውም። የአጤ ምኒልክ ሞት ለሁለት ዓመት ከሕዝቡ ተሸሽጐ ተገቢው ለቅሶ በጊዜው አልተደረገላቸውም። አቤቱ ኢያሱ ወራሴ መንግሥት የት እንደወደቁና እንዴት እንደሞቱ ታሪክ አዋቂ ሁሉ ሊስማማ አልቻለም። በወቅቱ ይበልጥ የታሰበው ከንግሥት ዘውዲቱ ሞት ይልቅ ለራስ ተፈሪ የንግሥ ሥነ ሥርዓት ነበርና ቀብራቸው (የንግሥቲቱ) እንዳይሆን እንዳይሆን ነበር ይባላል። ንግሥት ዘውዲቱ የባለቤታቸውን የራስ ጉግሣን በአንቺም ጦርነት መሞት ሳይሰሙ (ሳይነገራቸው) ወዲያው ሞቱ ይባላል። እስከናካቴውም «አነር ገደላቸው» እየተባለ በዚያው ሰሞን ምሥጢራዊ አሟሟታቸው ይወሳ ጀመር።</p>

<p>አጤ ኃይለ ሥላሴ ከስደት እንደተመለሱ ድፍን ኢትዮጵያ «እግዚአብሔር ቢፈቅድልን ዕድሜ አዋጥተን እንስጣቸው» ይል ነበር። ብዙዎቻችን በዘመናቸው ወጣት የነበርነው እንኳን መሐላችን «ኃይለ ሥላሴ ይሙት» የሚል ነበር። ቀደም ብለው የነበሩትም «ተፈሪ ይሙት» በማለት የፈሰሰ ውኃ እንኳ አያነሱም ነበር። ጃንሆይ በመጨረሻ ላይ እንደ እንግሊዙ ንጉሥ እንደ ንጉሥ ሊር ያለ ዕድል ገጠማቸው።</p>

<p>ንጽጽሩን ካልጠላችሁብኝ ለፕሮፌሰር ዓሥራት ወልደየስ የተደረገው ጸሎተ ፍትሐትና የለቅሶ ሥነ ሥርዓት ለአንድ አገር ታላቅ መሪ በራሱ አገር እንኳ ከሚደረገው እኩል ነበር። ከመላው ናይትድ ስቴትስ ወደ ዋሽንግተን ዲሲ የመጡት ኢትዮጵያውያን እጅግ ብዙ ነበሩ። ተራ በተራ ንግግር ስላደረጉት የተከበሩ ኢትዮጵያውያን የትኩረት ነጥቦች፣ እሳቸውን ከወያኔ/ኢሕአዴግ አሥር ቤት ለማስወጣት ተቋቁሞ የነበረው ዓለም አቀፍ ንቅናቄ ኃላፊ የነበረው ዮናታን ኦሎ ታሪካዊ ንግግር፣ ወዘተ፣ መጽሔቶችና ጋዜጦች ማውሳታቸውን ስለማውቅ ከቀሩት ነጥቦች መካከል ጥቂቶችን እነሆ!</p>

<p>ነጥብ አንድ፦ ፕሮፌሰር ዓሥራት ከዓመት በላይ የምግብ አቀባበላቸው ሁኔታ አስቸጋሪ ነበር። የተለያዩ በሽታዎቻቸውን ሁኔታ ለመቆጣጠር ቢቻልም የምግብ ፈላጐታቸውን ለማሻሻል አልተቻለም። ቀደም ብለው በነበሩበት የሒውስተን ቴክሳስ ቅዱስ ሉቃስ ሆስፒታልም ሆነ በፊላደልፊያ በሚገኘው የፔንስቬኒያ ዩኒቨርሲቲ ይኸ ጉዳይ መፍትሔ አላገኘም። በሐኪሞቹ በኩል የባዮክሲ ምርመራ ተደርጐ በውጫዊ ሁኔታ የተፈጠረ ችግር (የመመረዝ፣ ወዘተ) እንዳለ ለማወቅ ፍላጐት ነበር። ይሁንና የባዮክሲም ሆነ የኦቶፕሲ ምርመራ ስምምነት ባለመገኘቱ እንጂ ጥርጣሬው ከፍተኛ እንደነበረ በሥነ ሥርዓቱ ላይ በግልጽ ተነግሮአል።</p>

<p>ነጥብ ሁለት፦ ፕሮፌሰር አሥራት የሕዝብ ጀግናና መሪ እንደመሆናቸው የክብር የቀብር ሥፍራ ይገባቸው ነበር። ዳሩ ግን የቅድስት ሥላሴ የመቃብር ሥፍራ ተነፈጋቸው ሲባል እዚህ ባለነው ኢትዮጵያውያን ዘንድ ትኩስ ኅዘን ፈጥሮአል። ጣልያን መግደል ብቻ ጀግና ያደርግ ከሆነ የቅድስት ሥላሴ መቃብር ሥፍራ ለአምስቱ ዓመት ታጋዮች አባቶችና እናቶች ብቻ መወሰኑ ለሕዝብ ይፋ እንዲሆን ጥያቄ አለ።</p>

<p>በመሠረቱ ደግሞ ከፋሽስት ወረራ በኋላም በመንግሥት ግዳጆች ላይ እየዋሉ በጀግንነት የተዋደቁ የቶጐ ውጫሌ፣ የኮርያ፣ የኮንጐ ዘማቾችና አርበኞች አሉ። እነዚህስ ከሻዕቢያ ጋር ዛሬ የሚዋደቁትና ትናንትም ጀግንነት የሠሩት ከሌሎች ወንድሞቻቸው፣ አባቶቻቸውና እናቶቻቸው ጋር የመቃበር ክብር ማግኘት አይገባቸውምን? እውን የታወቁ ባንዶች ድርሰት አጽፈውና በጉቦ አስመስክረው «ጀግና ነን። የውስጥ አርበኛ ነን» በማለት ይህን የክብር ሥፍራ የራሳቸው አላደረጉምን? የሚሉ ጥያቄዎች በዚህ አገር ባሉ ኢትዮጵያውያን ዘንድ ተነሥተዋል።</p>

<p>ማጋነን ባይሆንብን ለፕሮፌሰሩ የተሰጠውን አክብሮት ሳስበው የአሜሪካ ጀግኖች የሚቀብሩበት የቨርጂኒያው አርሊንግተን ናሽናል ሴሜተሪ ቢጠየቅላቸው አሜሪካኖቹ ዓይናቸውን አያሹም ለማለት ይቻላል።</p>

<p>የኢትዮጵያ ብሔራዊ ኮሚቴ (ኢኤንሲ) ፕሮፌሰሩ የሞቱበት ዕለት በያመቱ በሕዝብ እንዲታሰብ በአቋም መግለጫው ላይ አመልክቶአል። በብዙዎች ኢትዮጵያውያን ዘንድ ደግሞ በስማቸው አደባባይ ወይም መንገድ እንዲሰየም፣ የአዲስ አበባ ዩኒቨርሲቲ የሕክምና ፋክልቲ በስማቸው እንዲጠራ ፍላጐት አለ። ሳይንስ፣ ሕክምናና፣ ቴክኖሎጂን ለማስፋፋት መቅድም ይሆን ዘንድ የዓሥራት ፋውንዴሽን (ዓሥራት መሠረተ ሳይንስ) እንዲመሠረት አሳብ እየቀረበ ነው።</p>

<p>አዎን! መሪ ማለት በእስካሁን ትርጉሙ ንጉሠ ነገሥት ወይም ፕሬዚዳንት ማለት ከሆነ ስህተት ነው። ለሕዝብ ሰላምና ዴሞክራሲ የሚታገሉ የፖለቲካ ሰዎች በመንግሥትም ላይ ሆነ በተቃዋሚነት የሚገኙት መሪዎች ናቸው። አቶ መለስ ዜናዊ፣ አቶ ተፈራ ዋለዋ፣ አቶ ዳዊት፣ አቶ ኪሮስ፣ ወዘተ፣ ገዢዎች ናቸው። ታዲያ የኢትዮጵያ ነገሥታት እንኳ ያጡትን በሥርዓት የመቀበር ዕድል ፕሮፌሰር ዓሥራት ማግኘታቸውን የሞቱት ቀና ብለው ለማየት ባይችሉም ፕሬዚዳንት መንግሥቱ፣ ጠቅላይ ሚኒስትር መለስ፣ ፕሬዚዳንት ነጋሦ ጊዳዳ፣ አቶ ሐጐስ ሊቀኑባቸው ይገባል ባይ ነኝ። አምባገነኖች «ለመሆኑ ይኸ ሁሉ ክብር ይቅርና ከአገሬ መሬት ላይ ሦስት ክንድ አገኝ ይሆን? ልጆቼ አባቴ፣ አባቴ ብለው ሊቀብሩኝ ይችሉ ይሆን?» ብለው የሚጠይቁበት አጋጣሚ በፕሮፌሰር አሥራት ሞት የመጣላቸው ይመስለኛል። (የኢጣልያ ሕዝብ ሙሶሊኔንና ሴትዮይቱን እንዴት ነበር የሸኛቸው?)</p>

<p>ነጥብ ሦስት፦ ከፕሮፌሰር አሥራት ሞት በኋላ እያነጋገረ ያለው የድርጅታቸው የመዐሕድ ሕልውና ጉዳይ ነው። መዐሕድ ማለት ዓሥራት ማለት ሆኖ እንደቆየ ይታወሳል። ዓሥራትም ማለት መዐሕድ ማለት ነበርና ዓሥራት መዐሕድም መሞታቸው እንዳይሆን ጭንቀት አለ። ግልጽ እንደሚሆነው ሁሉ ይህን ሥጋት የፈጠረው ድርጅቱ እንቅስቃሴውን የጀመረው ከፍ ካለ መደብ (High Profile) በመሆኑ የዚያ ትልቅ ሰው ጥላ ሲርቀው፣ ትንፋሹ ሲጠፋ ኮሎምቢያ አቬኒው ጀምረው በ16ኛው መንገድ እስከሚገኘው ቅዱስ ገብርኤል ቤተክርስቲያን ድረስ ደረታቸውን እየመቱና ሙሾ እያወረዱ ለልቅሶው ልዩ ድምቀት ከሰጡ እህቶች መካከል አንደኛዋ «ለመዐሕድም ጭምር ነው የማለቅሰው» ስትል ተሰምታለች። ጥያቄው እዚያ ላይ ይመስለኛል።</p>

<p>መዐሕድ በተልዕኮው ይቀጥል ዘንድ በዓሥራት መጫሚያ ውስጥ የሚገባ፣ ኢትዮጵያዊ ራእይ ያለው መሪ ያስፈልገዋል። መዐሕድ ልበ ሙሉ የነበሩትን መሪዎቹን ተራ በተራ ሲያስረክብ ቆይቶ ከእንግዲህ ይህ ድርጅት በነበረው መንፈስ ሊሠራ ይችላል? ሁነኛና ሐቀኛ የምርጫ ሥነ ሥርዓት ከተከናወነ በዓሥራት መንገድ የሚጓዙ መሪዎች ብቅ ሊሉ ይችላሉ። ከመንግሥት መሪዎች እንዳዩት በአምባገነንነት መልክ ለመከሰት የሚፈልጉ ግን አይጠፉም። ይልቁንም መስመር ውስጥ ያሉት ዝንባሌ ለድርጅቱ ሕልውና መጥቀም ያለመጥቀሙ ብዙ እያወያየ ነው። በኢትዮጵያ ውስጥ ብቻ ሳይሆን በውጭውም ጭምር። በተለይም ከአንድ ዓመት ወዲህ የመዐሕድ መሪዎች (አንዳንዶቹ) ሌሎችን ተቃዋሚ ቡድኖች በማጥላላቱ ረገድ የወያኔ መሪዎች የተውትን የሚፈጽሙ መምሰላቸው ተመልካቾችን አሳዝኖአል።</p>

<p>እንዲያውም የእርስ በርስ መበጣበጥና ያም ሰፊ የልዩነት መድረክ አግኝቶ አደባባይ መውጣቱ እዚህ ያሉትን አባላት ጭምር አሳስቦአል። አንዱ ወገን ለወያኔ ያለውን ታማኝነት የሚገልጥበት መንፈስም ድርጅቱን ለብአዴን ለማስረከብ ወይም በቅርብ አብሮት ለመሥራት የተነሣ አስመስሎታል። በአጠቃላይ ግን በዓሥራት መጫሚያ ውስጥ ማን ይግባ? የሚለው ጥያቄ እያነጋገረ ነው።</p>

<p>ለማንኛውም የመዐሕድ ነገር አማራ የሆኑትንም ሆነ ያልሆኑትንም እኩል እያሳሰበና እያወያየ ነው። ምክንያቱም አንደኛ መከራ ያዩ ሰዎች ድርጅት ነው። ሁለተኛ ከፕሮግራሙ ይዘት እንደሚንጸባረቀው ለሕብረ ብሔራዊ ፓርቲም መሠረት ሊሆን የሚችል ነው። በሦስተኛው ደረጃ ደግሞ አምባገነኑን ሥርዓት በስሙ የሚጠራ በመሆኑም አብዛኛው ኢትዮጵያዊ ያከብረዋል።</p>


<h3>የዶክተር ታዬ ወንጀል</h3>


<p>ኢትዮጵያ ውስጥ ሁለት ዓይነት ሕጐች አሉ። አንደኛው ሕግ የተጻፈው ሕግ ሲሆን ሁለተኛው ሕግ የመንግሥት መሪዎች (ገዥዎች) ሁሉ ነገር እንዲሆን የሚፈልጉበት ሕግ ነው። እንዲያውም ሦስተኛ የሕግ ዙርም አለ። ሰው ሁሉ ተሰብስቦ አንድን ግለሰብ የሚረግምበትና ማናቸውንም ርምጃ የሚወስድበት የግምገማ (Mob Justice) ሕግ አለ። በትግራይ «ባይቶ» የሚባል አለ። እሱን ለማስረዳት አልሞክርም። በደፈናው ግን በሌላው የአገራችን ክፍል አውጫጭኝ፣ አፈርሳታ፣ እውስ እየተባለ የሚጠራው ዓይነት መሆኑ ነው።</p>

<p>ዶክተር ታዬ ወልደሰማዕት በእርግጥ በመጀመሪያው ላይ በጠቀስሁት ማለትም በተጻፈው ሕግ የተከሰሱ ናቸው። ወንጀለኝነታቸው ግን ከፍርዱ በፊትም ሲነገር ቆይቷል። ራሳቸው ጠቅላይ ሚኒስትሩ «ወንጀለኛ ናቸው» በማለት ውሳኔያቸውንም ፍርዳቸውንም ከሦስት ዓመት በፊት ገልጠዋል። አፈ ጉባዔውና የወያኔ ኢሕአዴግ ሱስሎቭ (ኢዲዮሎግ) አቶ ዓለም ሰገድ ገብረ አምላክም የዶክተር ታዬን ወንጀለኛነት፣ የሌሎችንም እኛ የፖለቲካ እሥረኞች የምንላቸውን ሰዎች በደረቅ ወንጀል መታሰር ብዙ ጊዜ ነግረውናል። ትልቁ ስሕተታችን የገዥዎቻችንን የሥልጣን መጠን እስካሁን አለመረዳታችን ነው። አሁንም ትልቁ ስሕተታችን መንግሥት «ወንጀለኛ ነው» ሲል አገራችንን እያወቅን «ውሳኔው ይሰጠን» አለማለታችን ነው።</p>

<p>ቢትወደድ ዘውዴ ገብረ ሕይወት የአዲስ አበባ ከንቲባ በነበሩበት ጊዜ የከተማውን ሕዝብ ተወካዮች ሰብስበው ስለ ዩኒቨርሲቲ ተማሪዎች መታሰር የተናገሩት ትዝ ይለኛል። ከንቲባው በተለመደው ምጸታዊ አነጋገራቸው «ክቡራን ወላጆች! ዛሬ በሬዲዮ እንደሰማችሁት ተማሪዎቹ ስላስቸገሩ ዩኒቨርሲቲው ተዘግቶአል። ተማሪዎች ታስረዋል። ልጆቹ «ባሕላችን ይከበር፤ ሚኒስከርት የሚሉትን ቀሚስ ለብሶ ሽንጥና ዳሌ ማሳያው የተቀደሰው ዩኒቨርሲቲ መሆን የለበትም» ባይ ነበሩ። ታዲያ መንግሥት ተማሪዎቹ «ጥፋተኞች ናቸው» ብሏልና ጥፋተኛ ናቸው። ለእነሱ ለወጣቶቹ ብርሃን እየታያቸው ነው። ይሁን እንጂ መንግሥት ጥፋተኞች ብሎአቸዋልና ጥፋተኞች ናቸው እያሉ በቅኔ ሁሉንም ነገር ሲጨርሱ ትንሽ ደብተር ይዤ ሄጄ ነበር።</p>

<p>ለሪፖርት አቀራረብ የተቸገርሁበት አንድ ቀን ያ ዕለት ነበር። ወዲያው ሁለት አረጋውያን በየተራ ተነሥተው (አንደኛው ፊታውራሪ ገብረሕይወት ወልደ ሐዋርያት ነበሩ) ምርር ባለ ሁኔታ «ከንቲባ! ክቡር ከንቲባ! ጐሽ ለልጆችዋ ስትል ተወጋች ይባላል። ልጆቹ የሠሩት አንዳች ወንጀል የለምና ለሚነግሩት ነግረው ዩኒቨርሲቲው ይከፈት። ልጆቻችንም በአስቸኳይ ይፈቱ!» አሉ።</p>

<p>የእነ ዶክተር ታየ ወልደ ሰማዕት እሥራት ጉዳይ እንዲህ ያለ ሲሆን እንደነ ፊታውራሪ ገብረ ሕይወት ቆራጥ ውሳኔ ያለው ነው የጠፋው ለማለት እንደፍራለን። የውጭ አገሩ ዜና ወደ አዲስ አበባ እየዘለቀ እንደገባው ሁሉ በእነ ዶክተር ታዬና በእነ አቶ ገብረጻድቅ ኃይለማርያም ላይ የተጣለው የእሥራት ቅጣት ከዳር ዳር ያለውን ኢትዮጵያዊ አነጋግሮአል። አስቆጥቶአል። ከዚህ ውጭ ሪፖርት ማድረግ አልፈልግም። ምክንያቱም የአገራችን ሕግ ጋዜጠኛውን ምንኛ እንደሚወድደው ታውቃላችሁ። እኔን ባያገኘኝ ጦቢያንና ሠራዊትዋን ሕጉ ሊውጥ ዝግጁ መሆኑን ደግሞ እናንተም ታውቁታላችሁና!</p>

<p>በዶክተር ታዬ ላይ በተሰጠው ፍርድ ምክንያት እዚህ ዋሽንግተንና በሌሎችም ታላላቅ ከተሞች ቅልጥ ያሉ ሰልፎች ለማካሄድ ታስቦአል። ከውሳኔው በኋላ በነበረው ቅዳሜ እኩለ ቀን በኋይት ሐውስ አካባቢ ሰልፎች ሲካሄዱ ውለዋል። ንግግሮች ተደርገዋል። ሬዲዮ ጣቢያዎች (ሦስቱ የዲሲ ጣቢያዎች) ሰፋፊ ትንተናዎች አቅርበዋል። የሚያሳዝነው የኤርትራ ወረራና ይህም ያስከተለው ጦርነት ሁሉንም ሊያስተባብር ሲገባው በዶክተር ላይ የተሰጠው ፍርድ መንግሥትንና ሕዝብን የበለጠ እየለያየ መምጣቱ ነው። ታዬ ወደ ጀግኖቹ መንደር አመሩ፣ ወያኔም በዱር ምኞቱና ውሣኔው ፀና!</p>


</body>
</html>
