<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአዘጋጁ ቢሮ</h1>


<p>የዚህ ወር የመጽሔታችን እትም የኢኮኖሚ ገጽታው ያመዝናል። መልዕክታችን በዚህ ጉዳይ ላይ እንዲያተኩር ፈልገን ነው። ምክንያት አለን። የሕዝቡ ኑሮ ከዕለት ወደ ዕለት እያዘቀዘቀ፣ በተፈጥሮና ሰው ሠራሽ ችግሮች ምክንያት የጦም አዳሪው ቁጥር ከዕለት ወደ ዕለት እየጨመረ እጃችንን ወደልመና በዘረጋንበት በአሁኑ ወቀት የኢኮኖሚያችንን አካሄድ በቅጡ ማየት ይገባል የሚል እምነት አለን። ስለሆነም «በቃለ-መጠይቅ» ዓምድ የኮንስትራክሽን ኢንዱስትሪውን እንቃኛለን። በ«ኢኮኖሚው» ዓምድ ኢትዮጵያዊነትን ከኢኮኖሚ ዕይታ አንፃር የሚዳስስ ጽሁፍ አለን። በ«እንነጋገርበት» ዓምድ ደግሞ በአገራችን የተንሰራፋው ሙስና፣ ምዝበራና ብኩንነት ለድህነታችንና ለመራባችን ምን አስተዋጽኦ እያደረገ እንዳለ ለማየት የሚያስችለን ወቅታዊ ዘገባ ቀርቧል።</p>

<p>የመጨረሻውን ነጥብ ማለትም ሙስናን፣ ምዝበራንና ብኩንነትን ዘርዘር አድርገን እንየው። መነሻና መሠረታችን የምናደርገውም የዋናው ኦዲተር መ/ቤት በዚህ ዓመት በሕዝብ ተወካዮች ምክር ቤት ያቀረበው ሪፖርት ነው። ዋና ኦዲተሩ አቶ ለማ አርጋው ባቀረቡት የገንዘብና የክንዋኔ ኦዲት መሠረት የኦዲት ምርመራ የተካሄደውና የኦዲት ግኝቶቹ የተመሠረቱት በ1989 በጀት ዓመት በ112፣ በ1990 ደግሞ በ103 መሥሪያ ቤቶች ላይ ነው። በውጤቱ 2.6 ቢሊዮን የአገሪቱና የሕዝቡ ገንዘብ ጥያቄ ውስጥ ገብቷል። በገንዘብ ብክነት በኩል ገና መመለስ ያለባቸው በርካታ ጥያቄዎች አሉ። ለምሣሌ በ1984 - 1985 ብቻ ከተጠቃለለ ፈንድ ሂሣብ 415 ሚሊዮን ብር ያህል ጉድለት ታይቷል። የት ደረሰ? ከ1984 -1991 ያለው የመንግሥት የተጠቃለለ ፈንድ ሂሳብ በገንዘብ ሚኒስቴር የተጠናቀረና ሂሳቡ የተዘጋ ሲሆን ከተጠቀሱት ሁለት ዓመታት በቀር የሌሎቹ ዓመታት ገና በዝርዝር አልታዩም። በዋናው ኦዲተር ሪፖርት እንደተገለጠው የ1989 እና 90 በቅድሚያ የቀረበው የ1992 በጀት ቀርቦ ከመጽደቁ በፊት ምክር ቤቱ መሥሪያ ቤቶች ያሉበትን ሁኔታ ማየት እንዲችል ነው። ከጥቂት ሳምንታት በፊት ለ1992 የ13.8 ቢሊዮን ብር በጀት ለምክር ቤቱ ቀርቧል። ያለፈው ጥፋት ግን እልባት ተደርጐበታል?</p>

<p>የዋናው ኦዲተር የሂሳብ ግኝት የተመሠረተው ለናሙና በተመረጡ ጥቂት መሥሪያ ቤቶች መሆኑ ተገልጧል። የታየውም የተወሰኑ ዓመታት ሂሳብ ነው። እንደዋና ኦዲተሩ አገላለጽ የአገሪቱ የኦዲት ሪፖርት ለሕዝቡ ከፍተኛ የሥልጣን አካል ሲቀርብ በ27 ዓመት ውስጥ ዘንድሮ ለመጀመሪያ ጊዜ ነው። የአሁኑ መንግሥት ባሳለፋቸው ስምንት ዓመታትም የመጀመሪያው መሆኑ ነው። ሁሉም ዓመታት በዝርዝር ቢታዩ፣ ሁሉም የፌዴራሉ መንግሥት መሥሪያ ቤቶች፣ የድጐማ በጀት የሚመደብላቸውና በክልላቸውም ግብር የሚሰበስቡት የክልል መንግሥታት፣ ሕወሓትና ተባባሪ ድርጅቶቹ ያቋቋሟቸው «የንግድ ድርጅቶች»፣ በሕዝብ መዋጮ የሚካሄዱ አገር በቀል የልማት ድርጅቶች (ትልማ፣ አልማ፣ ኦልማ፣ ዴሕልማ፣ ወዘተ)፣ ድሀውንና ጐስቋላውን ሕዝብ እንረዳለን ብለው ወደ አገር ውስጥ ገብተው ጥቂቶችን በማበልፀግ ላይ ያሉት የእርዳታ ድርጅቶች (ኝጝኦጽ) ጓዳ ጐድጓዳ ቢመረመር የጥፋቱ መጠን ምን ያህል እንደሚሆን መገመት ቀላል ነው። ምናልባትም የድህነታችንንና የመራባችንን ዓቢይ ምስጢር ሊያመላክተን ይችላል።</p>

<p>ዋናው ኦዲተር ባለፈው ሚያዝያ ወር ላይ ለሕዝብ ተወካዮች ምክር ቤት ባቀረበው ሪፖርት እንደተጠቆመው ለመንግሥትና ለሕዝብ ገንዘብ መባከንና ለንብረት መጥፋት ዐበይት ምክንያቶች፣</p>


<ol>
<li> <p>በአስፈፃሚ መሥሪያ ቤቶች ውስጥ ያለው የውስጥ ቁጥጥር ሥርዓት ደካማነት፣</li></p></li>

<li> <p>በመንግሥት ገቢ ደረሰኝ ላይ ያለው ቁጥጥርና የክትትል ሥርዓት ልል መሆን፣</li></p></li>

<li> <p>በገንዘብና ሂሳብ አስተዳደር ውስጥ በተሠማሩ ሠራተኞች መካከል ተገቢው የሥራ ክፍፍል አለመኖር፣</li></p></li>

<li> <p>የጥሬ ገንዘብ እንቅስቃሴን በአግባቡ አለመቆጣጠር፣ የሚሰበሰብ ገንዘብ በዕለቱ ባንክ አለመግባት፣</li></p></li>

<li> <p>በአገር ውስጥ ገቢ ባለሥልጣን ቀልጣፋ የግብር አሰባሰብ ሥርዓት አለመኖርና የግብር ክርክሮችም በወቅቱ ውሣኔ አለማግኘት፣</li></p></li>

<li> <p>ከ1966 በፊት በመንግሥት ሠራተኛው ዘንድ ሥርቆትን እንደ ሥነ - ምግባር ብልሹነት የማየት እሴት መናድና የተጠያቂነት አለመኖር ናቸው።</li></p></li>
</ol>


<p>ሁለት ነጥቦችን እንጨምር። አንደኛ በዘመነ ደርግ አስተዳደራዊ መዋቅሩ በወታደሮችና በእበላ ባይ ተባባሪዎቻቸው ተወረረ። ከ1983 ወዲህ ደግሞ በመጀመሪያ የወታደራዊና ሲቪል ቢሮክራሲው በገበሬ «ታጋዮች» ቁጥጥር ሥር ዋለ። ቀጥሎም በአገራችን የጐሣ ፖለቲካ የመንግሥት ፖሊሲ ሆኖ ይፋ በመውጣቱ ለሚመደቡበት ሥራና ኃላፊነት ትምህርቱና የሥራ ልምዱ የሌላቸው፣ ዕድሜአቸው የማይመጥን ሰዎች የጐሣ ታርጋቸውንና የፖለቲካ ታማኝነታቸውን መከታ በማድረግ ሲቪል ሰርቪሱንና ቢሮክራሲውን ገቡበት። ይህ ለችግራችን ራሱን የቻለ አስተዋጽኦ አለው። ችሎታ (መሪት) የሰዎች መመዘኛ እስካልሆነና መንግሥታዊ መዋቅሩ በዚህ ፖሊሲ መመራቱ እስከቀጠለ ድረስ የምዝበራንና የሙስናን ቀዳዳ መድፈን የማይቻል ነው። ሁለተኛም ባለፉት 27 ዓመታት የተረጋጋ መንግሥታዊ ሥርዓት የለንም። የጦርነት ሁኔታ እንደሰፈነ ነው። መረጋጋት መታጣትና ጦርነት በአጋጣሚው ለሚጠቀሙ አመቺ ሁኔታ ይፈጥራል። ስንቱ ነው በጦርነቱ እየነገደ ያለው?</p>

<p>መፍትሔውን በተመለከተ ሰሞኑን አንድ ሀሳብ በፌዴሬሽን ምክር ቤት አፈ- ጉባዔ በወ/ሮ አልማዝ መኮ ተሰንዝሯል። እንደእሳቸው ዕይታ «ምዝበራና ሙሰኝነት በአስተማማኝ ደረጃ ሊቀረፉ የሚችሉት በዋናነት ሕዝቡ የጋራ አቅም ፈጥሮና አንድነቱን አጠናክሮ፣ ጥቅሙን የሚጐዱ ግለሰቦችና ቡድኖችን መቆጣጠር ሲችል ብቻ ነው።» ይህ አንድ ነገር ሆኖ በእኛ አመለካከት የሲቪል ሰርቪሱ ምደባ በችሎታ (መሪት) ላይ መመሥረትና ተጠያቂነት በተግባር መታዬት አለበት። ስለዚህ ከቢሮክራሲያዊ ሥርዓቱ ነፃ የሆነና ለሕዝብ ወኪሎች ተጠሪነት ያለው ኮሚሽንና ለዚሁ ጉዳይ ብቻ የሚቋቋም ልዩ ዐቃቤ ሕግ በሕግ ተመሥርቶ ጥፋተኞች በወንጀል ተከሰው የሚቀጡበትና የሕዝብ ገንዘብና ሀብት የሚመለስበት ተጨባጭ እርምጃ መወሰድ ይኖርበታል።</p>


</body>
</html>
