<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yeHzbu genzeb wede yetNaw «bErmuda» geba?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሕዝቡ ገንዘብ ወደ የትኛው «ቤርሙዳ» ገባ?</h1>


<p align="right">ከዝግጅት ክፍሉ</p>

<p>ዋናው ኦዲተር</p>

<p>1/ ዋናው ኦዲተር በጠቅላይ ሚኒስትሩ አቅራቢነት በሕዝብ ተወካዮች ምክር ቤት ይሾማል።</p>

<p>2/ ዋናው ኦዲተር የፌዴራሉን የሚኒስቴርና ሌሎች መሥሪያ ቤቶች ሂሳቦች በመቆጣጠር በሕዝብ ተወካዮች ምክር ቤት የተመደበው ዓመታዊ በጀት፤ በበጀት ዓመቱ ለተሠሩት ሥራዎች በሚገባ መዋሉን መርምሮ ለምክር ቤቱ ሪፖርት ያቀርባል።</p>

<p>3/ ዋናው ኦዲተር የመሥሪያ ቤቱን በጀት በቀጥታ ለሕዝብ ተወካዮች ምክር ቤት አቅርቦ ያስጸድቃል።</p>

<p>4/ የዋናው ኦዲተር ዝርዝር በሕግ ይወሰናል።</p>

<p>የኢፌዲሪ ሕገ - መንግሥት፣ አንቀጽ 101፣</p>

<p>የዋናው ኦዲተር ሪፖርት ለ«ሕዝብ ወኪሎች» ሲቀርብ በ27 ዓመት ውስጥ ዘንድሮ የመጀመሪያው ነው። ከላይ የተጠቀሰው ሕገ - መንግሥት ሥራ ላይ ከዋለ በኋላ እንኳን በየበጀት ዓመቱ መቅረብ ያለበት ሪፖርት ከ5 ዓመት በኋላ መቅረቡ ነው።</p>

<p>ሚያዚያ 12 ቀን 1991 ዋና ኦዲተሩ ለማ አርጋው ለሕዝብ ተወካዮች ምክር ቤት ያቀረቡት ሪፖርት ሙስና፣ ምዝበራና ብኩንነት በዚች አገር በምን ደረጃ ላይ እንደሚገኝ በግልጽ የሚያሳይ ነበር። ይህንኑ አስከፊ ደረጃ ላይ የደረሰ ክስተት በተመለከተ የጦቢያ ጋዜጣና መጽሔት ዝግጅት ክፍል ሪፖርቱ ከመቅረቡ አንድ ዓመትና በፊት ጥያቄዎችን አቅርቦ ትብብር ሳያገኝ ቀርቶ ቆይቷል።</p>

<p>የችግሩን መጠን ሕዝብ እንዲያውቀው በማድረግ በኩል ለምክር ቤት የቀረበው ሪፖርት መልካም አጋጣሚ ፈጥሯል። የዝግጅት ክፍላችን ምንም እንኳን እንደተለመደው ከመንግሥት በኩል የመረጃ መስጠት ትብብር ቢነፈገውም መንግሥታዊ መገናኛ ብዙሃንንና ተባባሪዎችን በምንጭነት በመጠቀም፣ ባሰባሰባቸው መረጃዎች መሠረትነት ዋና ኦዲተሩ ካቀረቡት ሪፖርት የገንዘብና የሥራ ክንዋኔ ኦዲትን የሚመለከተውን ብቻ በዚህ አጭር ዘገባ ውስጥ አጠቃልሎ ለማቅረብ ሞክሯል። ሪፖርቱ ከቀረበ በኋላ ምክር ቤቱ ከኦዲተሩና ከሥራ ባልደረቦቻቸው ጋር ያካሄደውን ውይይት ልንደርስበት የቻልነውን ያህል በጥያቄና መልስ አስፍረነዋል።</p>

<p>በመጀመሪያ ግን ዋና ኦዲተሩ ለመሥሪያ ቤታቸው ሥራና ሪፖርት መሠረት ናቸው ካሏቸው ነጥቦች ለዚህ ጥንቅር አስፈላጊ የሆኑትን ብቻ እንመልከት።</p>

<p>ዓ ዋናው ኦዲተር በአዋጅ በተሰጠው ዓላማ፣ ተግባርና ኃላፊነት መሠረት በበጀት የሚተዳደሩ የመንግሥት መ/ቤቶችን ሂሣብ በራሱ ኦዲተሮች የሚያስመረምር ሲሆን፣ ራሣቸውን ችለው የሚተዳደሩ የመንግሥት የልማት ድርጅቶች በአዋጅ ቁጥር 25/1984 መሠረት እራሳቸው በሚመርጧቸው የግል ኦዲተሮች ያስመረምራሉ። በሌላ በኩል መ/ቤታችን በውጭ ዕርዳታና ብድር የሚካሄዱ ፕሮጀክቶችና ፕሮግራሞችን ሂሣብ በመ/ቤቱ ኦዲተሮች፣ ራሱን ችሎ በሚተዳደረው በኦዲት አገልግሎት ድርጅትና እንዲሁም በግል ኦዲተሮች እንዲመረመሩ ያደርጋል።</p>

<p>ዓ የዋናው ኦዲተር መ/ቤት በአዲስ መልክ ከተቋቋመ በኋላ በቀድሞ አዋጅ መሠረት የተከናወኑትን የ1988 እና 1987 ሪፖርት ለምክር ቤቱ መላኩ የሚታወስ ሲሆን፣ አሁን ደግሞ በሕገ መንግሥቱ አንቀጽ 101/2 እና በማቋቋሚያ አዋጅ አንቀጽ 7 እና 8 መሠረት የ1989 እና 1990 በጀት ዓመት ሪፖርቶችን አቅርቧል። የሪፖርቶቹ ይዘት በስምንት ጥራዝ ተጠቃልሎ የቀረበ ሲሆን በእነዚህ ጥራዞች የተካተቱት የኦዲት ክንውኖች፣ ዋና ዋና ግኝቶችና በሥራው ሂደት ውስጥ ያጋጠሙት ችግሮች ተካትተዋል።</p>

<p>ዓ በሪፖርቶቹም ሆነ በዚህ መግለጫ ውስጥ የተሰጡ አስተያየቶችና መደምደሚያ ሃሣቦች (ፊንዲንግስ አንድ ረቾምመንዳቲኦንስ) የተወሰኑ የፌዴራል መንግሥት መሥሪያ ቤቶችን፣ የአንዳንድ ብሔራዊ ክልላዊ መንግሥታት ቢሮዎችን በመመርመር ሲሆን፣ የምርመራ ሪፖርቱ ለየአንዳንዱ ተመርማሪና ተቆጣጣሪ መሥሪያ ቤት ኦዲቱ እንደተፈጸመ እየተላከ የተመርማሪ መሥሪያ ቤቶችን መልስና አስተያየት ያገናዘበ በመሆኑ የመረጃዎቹ ተአማኒነትና አግባብነት በሁሉም ወገን ተቀባይነት እንዳለው ይታመናል።</p>

<p>ዓ ለኦዲቱ መሠረት የሆኑ ባጠቃላይ ተቀባይነት ያላቸውን የመንግሥት ሂሣብ አሠራር ደረጃዎችና ኦዲት ተደራጊ መ/ቤቶች ያቀረቧቸው የሂሣብ መዛግብት እና ሰነዶች እንዲሁም የሂሣብ መግለጫዎችና ማብራሪያዎች ሲሆኑ፣ ኦዲቱም የተከናወነው በአብዛኛው የተለመደውን የአልፎ አልፎ ወይም የናሙና ኦዲት ስልት በመከተል፣ እንዲሁም አንዳንዴም እንደ ኦዲቱ አስፈላጊነትና አግባብነት ሙሉ በሙሉ ኦዲት በማድረግ ነው።</p>

<p>ከዚህ በላይ በዋና ኦዲተሩ እንደተገለጠው የተወሰኑ የመንግሥት አካሎችንና ፕሮጄክቶችን ከገንዘብና ከክንዋኔ አንፃር ኦዲት በማድረግ የተገኘውና በዋና ኦዲተሩ ሪፖርት የተካተተው ውጤት እንደሚከተለው ተጠቃሏል።</p>

<p>የገንዘብ ኦዲት፦</p>


<ul>
 <li> <p>በ1989 በ29 መሥሪያ ቤቶች፣ በ1990 በ20 መሥሪያ ቤቶች፣ በ1991 ስድስት ወራት ውስጥ ብቻ በ15 መሥሪያ ቤቶች በጠቅላላው 1.7 ሚሊዮን የጥሬ ገንዘብ ጉድለት ተገኝቷል።</li></p></li>

 <li> <p>በሁለት ዓመት ጊዜ ውስጥ በሁለት ወረዳዎች ብቻ 3.6 ሚሊዮን የጡረታ ገንዘብ ተመዝብሯል።</li></p></li>

 <li> <p>3.4 ሚሊዮን ብር የፋይናንስ መመሪያ ከሚያዝዘው ውጭ በካዝና ተገኝቷል።</li></p></li>

 <li> <p>107.2 ሚሊዮን ብር ያልተወራረደ ውዝፍ የሰነድ ሂሳብ አለ።</li></p></li>

 <li> <p>በአገር ውስጥ ገቢና በጉምሩክ ባለሥልጣኖች የሚፈለግ 411.6 ሚሊዮን ውዝፍ የቀረጥ ክፍያ አለ።</li></p></li>

 <li> <p>የተሟላ ሰነድ ያልቀረበላቸው የ49.9 ሚሊዮን ብር የዕቃና የአገልግሎት ግዢዎች ተፈጽመዋል።</li></p></li>

 <li> <p>የመንግሥትን ዕቃ ግዢ ደንብና መመሪያ ያልተከተሉ የ28.4 ሚሊዮን ብር ግዢዎች ተፈጽመው ተገኝተዋል።</li></p></li>

 <li> <p>የመንግሥትን ገንዘብ የአከፋፈል ሥርዓት ሳይከተል የ14 ሚሊዮን ብር ክፍያ ተፈጽሟል።</li></p></li>

 <li> <p>በመንግሥት ደንብ መሠረት የበጀት ዝውውር ሳይፈቀድ 16.7 ሚሊዮን ብር ከተፈቀደ በጀት በላይ ወጭ ተደርጓል።</li></p></li>

 <li> <p>153.5 ሚሊዮን ብር በሥራ ላይ ያልዋለ በጀት ተገኝቷል።</li></p></li>

 <li> <p>የ1985 የበጀት ዘመን ሂሳብ መነሻ የሚሆነው የ1984 የብድር ሂሳብ በ137.5 ሚሊዮን ብር አንሶ የተገኘ ሲሆን ከውጭ አገር የተገኘው የብድር ገቢ ተገኘ ከተባለው ጋር ተመሣክሮ በ414.6 ሚሊዮን ብር አንሶ ተገኝቷል።</li></p></li>

 <li> <p>27.6 ሚሊዮን ብር በወቅቱ ፈሰስ አልተደረገም።</li></p></li>

 <li> <p>በደቡብ ብሔር ብሔረሰቦችና ሕዝቦች የመንግሥትን የፋይናንስ አስተዳደር ደንብና መመሪያ ባልተከተለ ሁኔታ ፕሮፎርማ ሳይሰበሰብና ጨረታ ሳይወጣ በግለሰቦች በጐ ፈቃድ ከ87 - 80 ሚሊዮን ብር የሚያወጣ ግዢ ተፈጽሟል (ከአንድ የምክር ቤት አባል የተገለጠ)</li></p></li>
</ul>

<p>የክንዋኔ ኦዲት</p>

<ul>
 <li> <p>ጥቁር አንበሳ ሆስፒታል የተቋቋመበትን ዓላማ ስኬታማ አላደረገም። ድርጅታዊ መዋቅሩ ኃላፊነቱን ለመወጣት በሚያስችል መልኩ አልተዘረጋም። ሀብትና ንብረቱን በሥርዓት ለመጠቀምና ለመቆጣጠር፣ ጥራቱን የጠበቀ አገልግሎት ለህሙማን ለመስጠት የሚያስችል የሥራ አመራር የተሟላ ሆኖ አልተገኘም።</li></p></li>

 <li> <p>በ5.03 ሚሊዮን ብር ይጠናቀቃል የተባለው የምግብ ምርምርና ሥርፀት ማዕከል ሕንፃ ግንባታ ፕሮጀክት በሥራ መጓተትና በገንዘብ ብክነት ወጭው 11.08 ሚሊዮን ብር ደርሷል።</li></p></li>

 <li> <p>የፊንጫ ስኳር ፋብሪካ እ.ኤ.አ በ1988 በተደረገ ጥናት በብር 667 ሚሊዮን ይጠናቀቃል ተብሎ ተገምቶ የነበረ ቢሆንም በአስተዳደራዊ ችግር፣ በውጭ ምንዛሬ ተመን ቅነሳ፣ በብክነትና ምዝበራ በ1, 396.77 ሚሊዮን ብር ወጭ እንደሚያስፈልገው ተገመተ። ግንባታው ተጠናቆ ሥራ ሲጀምር 1.8 ቢሊዮን ብር ፈጅቷል።</li></p></li>
</ul>


<p>«ባለፉት ሥርዓቶች ባለሥልጣኖች ራሳቸውን ከማኅበረሰቡ በማስቀደም ፍላጐታቸውን ለማርካት የሚወስዷቸውን እርምጃዎች እንደተገቢ ሥራዎች የሚያዩና ተጠያቂነትን የማይቀበሉ ነበሩ።»</p>

<hr size=2 width="50%"/>

<p>«በአሁኑ ወቅት እየተገነባ ያለው ሕዝባዊ ሥርዓት ሙስናና አድልዎን የማይቀበል ብቻ ሳይሆን ባለፉት ሥርዓቶች የተወረሱትንና በአዲስ መልክ ማቆጥቆጥ የጀመሩትን የሙስና ሁኔታዎች ከሥር መሠረታቸው ለመንቀል የሚታገል ጭምር ነው።»</p>

<p>ወ/ሮ አልማዝ መኮ፣</p>

<p>የፌዴሬሽን ምክር ቤት አፈ ጉባዔ<br/>
(አዲስ ዘመን፣ ሰኔ 18 ቀን 1991)</p>


<ul>
 <li> <p>ኦዲት በተደረጉ መሥሪያ ቤቶች ሁሉ ለመንግሥት ንብረት ተገቢው ጥበቃና ቁጥጥር እንደማይደረግ ተረጋግጧል።</li></p></li>

 <li> <p>ቀደም ባሉት ዓመታት ኦዲት በተደረጉ መሥሪያ ቤቶች «ታርሟል፣ ተስተካክሏል» ተብሎ ሪፖርት የቀረበበት ጉዳይ በአዲስ ዙር ኦዲት ሳይስተካከልና ሳይታረም ተገኝቷል።</li></p></li>
</ul>


<p>ዋናው ኦዲተር በሪፖርታቸው ማጠቃለያም፣</p>

<p>«ከዚህ በላይ የፌዴራል ዋና ኦዲተር መ/ቤት በ1989 እና በ1990 በጀት ዓመት ካከናወናቸው ኦዲቶች፣ ዋና ዋና ግኝቶች፣ በመንግሥት የፋይናንስ አስተዳደር ትኩረት ሊሰጣቸው የሚገቡ ሁኔታዎችን፣ መ/ቤቱ በአሁኑ ጊዜ ያለበትን ዐበይት ችግሮች እና የኦዲት አገልግሎት ድርጅት የሥራ እንቅስቃሴ ሁኔታ በአጭሩ ለማቅረብ ተሞክሯል። ምክር ቤቱ ሪፖርቱን በሚገባ አጢኖ አስፈላጊውን ውሣኔ እንዲሰጥ፣ በመንግሥት አወቃቀር በየደረጃው በሚገኙ አካላት ተጠያቂነት እንዲረጋገጥ አስፈላጊው የበላይ ክትትልና ቁጥጥር እንዲደረግ ስናሳስብ በዚህ ረገድ የምክር ቤቱ የበጀትና ፋይናንስ ኮሚቴ የዋና ኦዲተሩን ሪፖርት በዝርዝርና በጥልቀት መርምሮ የላቀ ሚና እንደሚጫወት ተስፋ እናደርጋለን» ብለዋል።</p>

<p>ምክር ቤቱ የቀረበለትን ሪፖርት ካዳመጠ በኋላ ከዋናው ኦዲተርና ከሥራ ባልደረቦቻቸው ጋር የሚከተለውን ጥያቄና መልስ አካሂዷል።</p>

<p><span class="underline">ጥያቄ፦</span> መ/ቤትዎ በአዋጅ ከተሰጠው ተግባርና ኃላፊነት እንዲሁም የሕዝብ ተወካዮች ም/ቤት በሕገ መንግሥት ከተጣለበት ኃላፊነት አንፃር የሌሎች ተግባሮች ሁሉ መሳካት ቁልፍ ተግባር ነው ወይም መፍትሔ ያሻዋል የሚሉት ጉዳይ ካለ ለምክር ቤቱ ቢገልፁልን?</p>

<p><span class="underline">መልስ፦</span> በቀረበው ሪፖርት በልዩ ልዩ መልኩ ተገልጧል። የፋይናንስ ማኔጅመንት ሥርዓት በትክክል መዘርጋት አንድ መፍትሔ ነው። ይህም የመጀመሪያውና መነሻው ሕጋዊ መሠረት ነው።</p>

<p>በአሁኑ ጊዜ መንግሥት የፋይናንስ አስተዳደር ሥርዓትን በተመለከተ ትክክለኛና ጠንካራ የሆነ ሕጋዊ መሠረት ጥሏል። ከዚህ በፊት ያልነበሩ የፋይናንስ አስተዳደር ሕግ፣ የሚኒስትሮች ምክር ቤት የፋይናንስ አስተዳደር ደንብ በተከታታይ ወጥተዋል። የገንዘብ ሚኒስቴርም መመሪያዎችን እየነደፈ ነው። ዋናውና ቁልፉ ጉዳይ ግን በእነዚህ ሕጐች፣ ደንቦችና መመሪያዎች መሠረት ለመሥራት ከተቻለና በእነዚህ ሕጐች፣ ደንቦችና መመሪያዎች መሠረት አቅምና ችሎታው ኖሮት መሥራት ባልቻለው ላይ በየደረጃው ተጠያቂነትን አጠናክሮ መቀጠል ነው።</p>

<p>የበጀት ሥርዓት በሚገባ በሕግም በደንብም የተመለከተ ስለሆነ እርሱን ተከትሎ የበጀት አሠራር ሥርዓቱን ቀልጣፋ ማድረግ በልዩ ልዩ ደረጃ መከታተልና መቆጣጠር ያስፈልጋል። ይህን ለማድረግም በአስፈጻሚ መ/ቤቶች ውስጥ ሥርዓት መዘርጋት አለበት። የሰው ኃይልን ማጠናከርና ማሰልጠን፣ መወሰድ የሚገባቸውን የማትጊያ ጉዳዮችን ማየት የሚጠይቅ ይመስለኛል።</p>

<p>የፋይናንስ ሥርዓትን ቁጥጥርና ክትትል ተግባርን ለማስተካከልና ለማሳካት በመጀመሪያ ደረጃ በአስፈጻሚ መ/ቤቶች ውስጥ ያለውን ሁኔታ ማስተካከል ይገባል። በዚህ ረገድ አንዳንድ ሥልጠናዎች እየተሰጡ ቢሆንም በቂ አይደሉም። በየመሥሪያ ቤቱ በበጀት ዝግጅት፣ በበጀት አፈጻጸም፣ በሂሳብ አዘጋግ ያለው ሥርዓት ከተስተካከለ ሁሉም ነገር ይስተካከላል።</p>

<p><span class="underline">ጥያቄ፦</span> አሁን ከምንከተለው ማህበራዊ፣ ኢኮኖሚያዊና ፖለቲካዊ ሥርዓት አኳያ የተሻለ የኦዲት ሥርዓት ካለና መዳበርም አለበት የሚሉትን ከአለፉት ጋር እያነፃፀሩ ቢያብራሩልን?</p>

<p><span class="underline">መልስ፦</span> የዋናው ኦዲተር ተግባር የሚጠበቀውን ያህል ያልተጠናከረውና ከሙያው ደረጃ ላይ ያልደረሰበት ዓይነተኛ ምክንያት የነበሩት የአስተዳደር ሥርዓቶች ባህርይ ከዋናው ኦዲተር አላማና ባህርይ ጋር አለመግጠማቸው አንዱ ትልቅ ችግር ነው። የዋናው ኦዲተር ተቋም በዲሞክራሲያዊ ሥርዓት የሥልጣን ክፍፍል ባለበት ቦታ የሚሠራና ሕግ አውጪው አካል መስተዳድሩን የሚቆጣጠርበት አንዱ መሣሪያ ነው።</p>

<p>የሕግ አውጪው አካል የሕዝብ ተመራጭ ስለሆነና ለሕዝብ ተጠያቂ እንደመሆኑም የአገሪቱን ሀብት ወይም በጀት እንደሥራው ባህርይና እንደ አገሪቱ የልማት ዕቅድ መሠረት አከፋፍሎ ይሰጣል። የሰጠው በጀት ለዚያ ለሰጠው ተግባርና ለሚጠብቀው አላማ በትክክል መዋሉን በዋና ኦዲተር አማካይነት ይቆጣጠራል። በገበያ ሥርዓት ውስጥ የተመደበ በጀት በትክክል መዋሉን በዋና ኦዲተር አማካይነት ቁጥጥር ይደረጋል።</p>

<p>በአሁኑ ወቅት የዋናው ኦዲተር ሥራ ተጠናክሮ ለምክር ቤቱ መስጠት የሚገባውን አገልግሎት መስጠት እንዳለበት እናምናለን። ባለፈው የዕዝ ኢኮኖሚ ሥርዓት የመ/ቤቶች የሂሳብ ምርመራ አድርጐ አሁን እንደሚደረገው በግልፅ ለፓርላማ አቅርቦ አያውቅም። ዋናው ኦዲተር ሪፖርቱን ለፓርላማ ሲያቀርብ ከ27 ዓመታት በኋላ መሆኑ ነው። የወደፊት ሂደቱን ይበልጥ ለማጠናከር የዋናው ኦዲተርን በድርጅታዊ አቅም፣ በሰው ኃይልና በቁሳቁስ ማጠናከርና የበጀት ጉዳይ ቋሚ ኮሚቴም ዋናው ኦዲተርን እንዲቆጣጠረው ማድረግ ይገባል። ከዚህም በተጨማሪ ዋናው ኦዲተር በሚያመቸው ሁኔታና በሚያወጣው ዕቅድ ብቻ ሳይሆን ፓርላማው ለቁጥጥር አስፈላጊ ናቸው የሚላቸውን መ/ቤቶች ሄዶ እንዲመረምር መመሪያ መስጠት አለበት። ያለው ሥርዓት የገበያ ሥርዓት እንደመሆኑ ዋናው ኦዲተር ለመሥራት ሰፊ ዕድል አለው። ሆኖም ለመሥራት መጠናከር ያስፈልገዋል።</p>

<p><span class="underline">ጥያቄ፦</span> ኃላፊነታቸው የተወሰነ የግል ማህበራትና የመንግሥት የልማት ድርጅቶችን ኦዲት አስመልክቶ የመ/ቤትዎን ሚና ቢገልፁልን?</p>

<p><span class="underline">መልስ፦</span> ኃላፊነታቸው የተወሰነ የግል ማህበራት ኦዲት የመደረግ ግዴታ የሌለባቸው መሆኑ አንዱ ትልቅ የሕግ ክፍተት ነው። በፍትሕ ሚኒስቴር ሕጐች በሚሻሻሉበት ጊዜ መሻሻል ከሚገባቸው ጉዳዮች አንዱ ሆኖ ይታየኛል። እስከ ስድሳ ሚሊዮን ካፒታል ያላቸው ኃላፊነታቸው የተወሰነ የግል ማህበራት መኖራቸው ይታወቃል። ሂሳባቸውን ኦዲት እንዲያስደርጉ ግን አይገደዱም። መገደድ ግን እንዳለባቸው ነው። ባለው ሕግና አሠራር የአክሲዮን ኩባንያዎች ብቻ ሂሳባቸውን ኦዲት እንዲያስደርጉ ይጠየቃሉ። ይህም ለታክስ የሚያቀርቡትን ሂሳብ በደንብ ኦዲት አድርገው ካላቀረቡ ላይታመን ይችላል። በመሆኑም የመንግሥት ገቢ በሙሉ ገቢ ላይሆን ይችላል። በዚህም ምክንያት በሥራ ላይ ፍትሐዊ ያልሆነ ሁኔታ ይሰፍናል።</p>

<p>የአክሲዮን ኩባንያዎች ሂሳባቸውን እንዲያስመረምሩና በትክክል ታክስ እንዲከፍሉ ሲገደዱ ኃላፊነታቸው የተወሰነ የግል ኩባንያዎች ግን ሂሳባቸውን ኦዲት እንዲያደርጉ ስለማይገደዱና እነርሱ ባቀረቡት መዝገብ መሠረት ታክስ አስከፋዮች የእነርሱን ሂሳብ ሄደው ስለሚያስተካክሉ ይህ አሠራር ለሙስና የሚዳርግ በመሆኑ የግድ ሂሳባቸውን ኦዲት የማስደረግ ሕጋዊ ግዴታ ሊኖርባቸው ይገባል።</p>

<p>የፍትሕ ሚኒስቴር በተለይ የንግድ ሕግን ለማሻሻል በሚያደርገው ተግባር የዋናው ኦዲተር የኮሚቴ አባል ሆኖ በመሥራት ላይ ነው። በመሆኑም ኃላፊነታቸው የተወሰነ የግል ማህበራት ጉዳይ አሳሳቢ ስለሆነ መንግሥት እርምጃ የሚወሰድበት ጉዳይ ይመስለኛል።</p>

<p>የመንግሥት የልማት ድርጅቶችን ኦዲት በተመለከተ መንግሥት የነፃ ኢኮኖሚ ሥርዓት ባወጀበት ጊዜ የመንግሥት የልማት ድርጅቶች ራሳቸውን ችለው እንዲሠሩ በአዋጅ ቁጥር 25/84 ፈቅዷል። በዚሁ አዋጅ መሠረትም ኦዲተሮቻቸውን የሚመርጡት ድርጅቶቹ ራሳቸው ናቸው። ድርጅቶቹ ኦዲተሮቻቸውን የሚመርጡት ለሥራው በሚጠቅም፣ ትክክለኛና ፍትሐዊ በሆነ መንገድ ነው? የሚለው ትልቅ ጥያቄ ሊነሳ ይችላል። ድርጅቶቹ ኦዲተሮቻቸውን የሚመርጡት በግልፅ ጨረታ ሲሆን አንዳንዶቹ ቢድ ቦንድ እንደሚጠይቁ፣ ይህም በሙያው ላይ ችግር እንዳስከተለ ለመገንዘብ ችያለሁ። ይኸውም በአብዛኛው አሸናፊ የሚሆኑት ድርጅት አቋቁመው፣ የሂሳብ አዋቂ ኦዲተሮችን ቀጥረው የሚንቀሳቀሱ ኦቨር ሄድ ኮስት (ኦቨርሀአድ ቾስትስ) ያላቸው የኦዲት ድርጅቶች ሳይሆኑ አንድ ቦርሳ ይዘው ቤታቸው የሚሠሩና ዝቅተኛ ዋጋ የሚያቀርቡ ኦዲተሮች ናቸው። ይህም ሁለት ችግሮችን ያስከትላል። 1ኛው/ ትክክለኛ ያልሆነ አሠራር፣ 2ኛው/ ያ አቅም የሌለው ኦዲተር በተባለው ጊዜ ለማቅረብ ብዙ ኦዲት የማያደርጋቸውና የማይከታተላቸው የሂሳብ ጉድለቶችና የተዛነፉ ሁኔታዎች ሊኖሩ ይችላሉ።</p>

<p>በሌላ በኩል ደግሞ ሥርዓቱ ራሱ ለአገሪቱ ኢኮኖሚ አስተዋጽኦ የማያደርገውን፣ ራሱ ብቻ የሚሠራውን እንጂ፣ የሰው ኃይል ቀጥረው፣ ድርጅት አቋቁመው የሚሠሩትን የሚደግፍ ሆኖ አይገኝም። በአብዛኛው ድርጅቶች ውሳኔ አድርገው የሚያቀርቡት ዝቅተኛ ዋጋና በተባለው ጊዜ እናቀርባለን የሚሉትን በመሆኑ ለኦዲት ጥራት የሚሰጡት ትኩረት እጅግ አናሳ ነው። በዚህም ሂደት ሊስተካከሉ የሚገባቸው ጉዳዮች ስላሉ ከአመራሩ ጋር ሆኖ መታየት አለባቸው።</p>

<p>በየድርጅቶቹ ቦርዶች ከመቋቋማቸው በፊት ከፍተኛ የሆነ የሂሳብ መዝጋት ችግር ነበር። ቦርዶች ከተቋቋሙ በኋላ ግን የተገኘው ከፍተኛ ውጤት መጠቀስ አለበት። ይኸውም ብዙዎቹ ሂሳባቸውን ቶሎ ቶሎ ለመዝጋትና ለማቅረብ ችለዋል። ቦርዶችም ሂደቱን እየተከታተሉ እርምጃ መውሰዳቸው ተገቢ ነው። በሌላ በኩል ሂሳብ መዝጋት በራሱ በቂ አይደለም። ትልቁ ቁም ነገር የሂሳቡ ሁኔታ ነው።</p>

<p><span class="underline">ጥያቄ፦</span> የአገር ውስጥ ገቢ መ/ቤት የታክስ ኦዲተሮች በድብቅ የነጋዴውን ሂሳብ በትርፍ ጊዜያቸው እንደሚሠሩ ይወራል። ከዚህም ሌላ የመ/ቤታቸውን ኃላፊነት በሚገባ ባለመወጣት በተለይ በሙስና ይታማሉ። የነጋዴው ኅብረተሰብም በሁለት ዓይነት መዝገቦች ይሠራል ይባላል። ለሀገር ውስጥ ገቢ መ/ቤት የሚሰጠው የፈጠራ ሂሳብ ሪፖርት ነው ማለት ነው። ይህ ደግሞ ለመንግሥት ገቢ መደረግ የሚገባውን የሽያጭ ታክስና የንግድ ትርፍ ገቢ እጅግ አናሳ እንዲሆን ያደርገዋል የሚሉ አስተያየቶች አሉ። ነጋዴው ኅብረተሰብ ከአገር ውስጥ ገቢ መ/ቤት የታክስ ኦዲተሮች ጋር ቀጥተኛ ግንኙነት እንዳይኖራቸው ለማድረግ የተፈቀደላቸው ሂሳብ አዋቂዎች ሂሳብ ለመሥራትም ሆነ ትክክለኛውን ለማረጋገጥ መሃል ገብተው እንዲሠሩ ቢደረግ አያስኬድም?</p>

<p><span class="underline">መልስ፦</span> ዋናው ኦዲተር ይህን ሮሮ እንደ ሕዝቡ ይሰማል። ይኖራል ብሎም ይገምታል። በመንግሥት የታክስ ውዝፍ በኩል ካለው ሥጋትና በገበያው ውስጥ ካለው የሰው ኃይል ችግር፣ በግሉ ክፍለ ኢኮኖሚ የተሰማራው የነጋዴው ኅብረተሰብ ትክክለኛውን ታክስ ለመክፈል ካለው አመለካከት እነዚህ ነገሮች አይፈፀሙም ብሎ መገመት ያዳግታል። ሆኖም መ/ቤቱ አለ ብሎ በኦዲት ያረጋገጠው ነገር የለም። ግንኙነት አለ። ብዙ ይወራል። ችግሮቹ ብዙ ገፅታ ያላቸው ናቸው። ችግሮቹን ብቻ አንስቶ ማለፍ ሳይሆን ምን መደረግ እንዳለበትም ማጤን ይገባል። የባለሙያ እጥረት፣ በቂ ደመወዝ ያለመክፈል፣ ማትጊያ አለመኖር፣ የውስጥ ቁጥጥር መላላትና የተጠያቂነት አለመኖር ጉዳይ እነዚህ በአግባቡ ሊታዩ ይገባል።</p>

<p><span class="underline">ጥያቄ፦</span> በባለበጀት መ/ቤቶች ያሉት የውስጥ ኦዲት አገልግሎት አወቃቀር በሰው ኃይልና በመሳሰሉት እንዲጠናከሩ ምን የታሰበ ነገር አለ? የተጠሪነቱና የኃላፊነቱስ ሁኔታ?</p>

<p><span class="underline">መልስ፦</span> በሙያ ደረጃ በአገር ውስጥ የውስጥ ኦዲተሮች ያሉበትን ሁኔታ በመገምገም ጥናት ተደርጐ በአገሪቱ ስንት የውስጥ ኦዲተሮች እንዳሉ፣ ምን የሙያ ደረጃ እንዳላቸው፣ ኃላፊነታቸውና ተጠሪነታቸውን በሚመለከት በየመ/ቤቱ በምን ዓይነት ሁኔታ እንደሚገኝ ማየት ያስፈልጋል።</p>

<p>የውስጥ ኦዲተሮች በአንዳንድ መ/ቤቶች በፋይናንስና አስተዳደር ሥር ያሉበት ሁኔታ አለ። በዚህ አኳኋን የውስጥ ኦዲት ሆነው ሊሠሩ አይችሉም። የውስጥ ኦዲተሮች ተጠሪነታቸው ለመ/ቤቶቹ የበላይ ኃላፊዎች መሆን አለበት። ይህ ባለመሆኑም የተዘበራረቀ ሁኔታ ነበር። ሁኔታውን ለማስተካከል የውስጥ ኦዲተሮችን የሙያ ደረጃ በመገምገም ዋናው ኦዲተር መመደብ ነበረበት። በአሁኑ ጊዜ ዋናው ኦዲተር 362 የውስጥ ኦዲተሮችን ሙያ በመመደብ ለየመ/ቤቶቹ አስታውቋል። ከዚህም በተጨማሪ የውስጥ ኦዲት ማንዋል በማዘጋጀት ሥልጠና ተሰጥቷቸዋል።</p>

<p>የውስጥ ኦዲት የሌላቸው መ/ቤቶች አሉ። የውስጥ ኦዲትን በሚመለከት የአመለካከት ችግር አለ። ይኸውም የመ/ቤቶች ኃላፊዎች ሁሉ የውስጥ ኦዲትን ጠቀሜታ ያውቃሉ ወይ? የሚለውን ጥያቄ ሊያስነሳ ይችላል። ምክንያቱም በአንዳንድ መ/ቤቶች የኦዲት አገልግሎት ያስቸገረ ሰው ማጐሪያ የሆነበት ቦታ እንዳለ አለ። በየመ/ቤቱ የአሠራር ሥርዓትና የፋይናንስ አስተዳደር ሁኔታን ጠንክረው በመቆጣጠር የመፍትሔ ሃሳብ የሚያቀርቡ ሳይሆኑ ከሌላ ቦታ ተነስተው ሰላም በሚገኝበት ቦታ ለመቀመጥ የተላኩ ሆነው ተገኝተዋል።</p>

<p>ለወደፊቱ ምን መሆን አለበት? የውስጥ ኦዲትን የማደራጀቱ ተግባር የዋናው ኦዲተር ተግባር አይሆንም። ምክንያቱም የዋናው ኦዲተር ሥራ የውጭ ኦዲት ሲሆን የውስጥ ኦዲት ክፍሎች ተጠያቂነታቸውና አገልጋይነታቸው ለመ/ቤቱ የበላይ ኃላፊ ነው። ዋናው ኦዲተር በዚህ ተግባር ውስጥ ሊገባ የቻለው በየመ/ቤቱ ያለውን የፋይናንስ፣ የንብረት አስተዳደር የውስጥ ቁጥጥር ችግር በማጤንና ቢያንስ ቢያንስ የውስጥ ኦዲትን ችግር እናጠናክር ከሚል ሃሳብ በመነሳት ነው።</p>

<p>በመሠረቱ ግን የውስጥ ኦዲት ክፍልን ማጠናከር ሥርዓቱን መዘርጋትና መቆጣጠር የገንዘብ ሚኒስቴር ተግባር ነው። በሲቪል ሰርቪስ ማሻሻያ ፕሮግራሙ ይህ ኃላፊነት ለገንዘብ ሚኒስቴር የሚሰጥ ሆኖ ዋናው ኦዲተር ግን የሙያውን ደረጃ ይመድባል። ይህም በፋይናንስ ሕግና ደንብ ውስጥ ተጠቅሷል።</p>

<p><span class="underline">ጥያቄ፦</span> የተፈቀደለት የሂሳብ አዋቂ ፈቃድ የሚሰጠው በሂሳብ አያያዝ የትምህርት ዘርፍ ዲግሪ ወይም ዲፕሎማ ኖሮት የተወሰነ ዓመት የሥራ ልምድ ሲያሟላ እንደሆነ ይታወቃል። ይሁን እንጂ ለመ/ቤቱ የፈቃድ ጥያቄ ሲቀርብ በጥንድ የሂሳብ አመዘጋገብ ሥርዓት የሠራ ካልሆነ ልምዱ ተቀባይነት የለውም ይባላል። ዋናው ኦዲተር የሚመረምራቸው የሚሠሩት በነጠላ የሂሳብ አመዘጋገብ ሥርዓት ነው። የዋናው ኦዲተር መ/ቤት ራሱ የሚሠራበትንና የሚመረምረውን የሂሳብ አያያዝ ሥርዓት በሚከተሉ መ/ቤቶች የሠሩ ባለሙያዎችን የሥራ ልምድ ተቀብሎ የሙያ ፈቃድ የማይሰጥበት ምክንያት ምንድነው? ፈቃድ ለማግኘትም ቢሆን በኮሚቴ ይወሰናል በሚል ሰበብ ይጓተታል ይባላልና ይህንንስ እንዴት ይመለከቱታል?</p>

<p><span class="underline">መልስ፦</span> የተፈቀደለት የሂሳብ ፈቃድ የሚሰጠው በሂሳብ አያያዝ ትምህርት ዘርፍ በአካውንቲንግ ዲግሪ ወይም ዲፕሎማ ኖሮት የተወሰነ ዓመት የሥራ ልምድ ሲያሟላ ነው። ይሁን እንጂ ለመ/ቤቱ የፈቃድ ጥያቄ ሲቀርብ ጥንድ የሂሳብ አያያዝ ይጠየቃል ለሚለው የመንግሥት የሂሳብ አያያዝና የኦዲት ባለሙያ ማህበርም ስለሌለ ፈቃድ መስጠት አልተጀመረም። በአሁኑ ወቅት የክልሎችና የፌዴራል ዋናው ኦዲተር ተደጋጋሚ ስብሰባ አድርገው የመንግሥት የሂሳብ ባለሙያዎችና ኦዲተሮች ማህበር ተቋቁሞ ራሳቸውን እንዲያደራጁና የንግድ ክፍሉ እንደሚያደርገው ራሳቸው ሙያቸው እንዲታወቅ ማድረግ እንዳለባቸው ወስኖ በመቀስቀስ ላይ ነው።</p>

<p>የንግድ ሂሳብ አያያዝ ሙያ ከሌለው ፈቃድ አይሰጥም የሚባለው ዞሮ ዞሮ ፈቃድ የሚያስወጣ ግለሰብ የሚሠራው የንግድ ሥራና የሚጠቀምበት የንግድ ሂሣብ አያያዝ ሥርዓት በመሆኑ ያንን ሳያሟላ ፈቃድ መስጠት የሚቻልበት ሁኔታ የለም። ነገር ግን ሁለቱንም የሂሣብ አያያዝ ሥርዓቶች ለሚያውቁ ፈቃድ ይሰጣል። ፈቃድ የሚጠይቀው በንግድ ዘርፍ ለመሥራት ስለሆነ እዚያ የመንግሥት የሂሣብ አያያዝ ሥርዓትን ሊጠቀምበት አይችልም። በመሆኑም ፈቃድ አይሰጠውም።</p>

<p><span class="underline">ጥያቄ፦</span> መ/ቤቶች ኦዲት ከተደረጉ በኋላ በተገኙት ጉድለቶች ላይ እርምጃ መወሰዱንና እርምት መደረጉን በምን ታረጋግጣላችሁ? ተወስዷል ተብሎ ለሚሰጣችሁስ መልስ ማረጋገጫው ምንድነው?</p>

<p><span class="underline">መልስ፦</span> መሥሪያ ቤቶች ኦዲት ከተደረጉ በኋላ የተገኙት ጉድለቶች ላይ እርምጃ መወሰዱንና እርምት መደረጉን፣ እርምጃ የተወሰደ ለመሆኑ ማረጋገጥ በሚቀጥለው ኦዲት አንዱ የመጀመሪያው ተግባር ነው። የኦዲት አሠራር ስርአት የሚጠይቀው ከዚህ ቀደም የተደረገው ኦዲትና የተሰጠው አስተያየት በትክክል ተግባራዊ መሆኑን መመርመር ነው። ኦዲት ከተደረጉት በብዙ መሥሪያ ቤቶች እርምት ሳይደረግ ተገኝቷል። ይህም የሚሆነው ተግባራዊ ባላደረገው ክፍል ወይም ሰው ላይ እርምጃ የሚወስድ አካልና ተጠያቂነት ባለመኖሩ ነው። አንዳንዶቹ የዋናው ኦዲተር የፖሊስ ኃይል ያለው ይመስላቸዋል። የዋናው ኦዲተር ተግባር ኦዲትና ሪፖርት ማድረግ ነው። እርምጃ የመውሰዱ ጉዳይ የመንግሥት በተለይም የፓርላማው ድርሻ ነው።</p>

<p><span class="underline">ጥያቄ፦</span> አንዳንድ ጊዜ ከፍተኛ የገንዘብ ጉድለት መገኘቱ ሲታወቅና ኦዲተሮች ለአለቆቻቸው ሪፖርት ሲያደርጉ «ተወውና ሌላ ሥራ ሥራ» ይባላል የሚል ሀሜት አለና እርስዎ ኦዲተሮች የሙያ ነፃነታቸው ተጠብቆ ይሠራሉ ይላሉ?</p>

<p><span class="underline">መልስ፦</span> ኦዲተሮች የሙያ ነፃነታቸው ምን ያህል ተጠብቆ እየሠሩ ነው ለሚለው በሀሜት ላይ ትክክለኛውን መልስ መስጠት ያስቸግራል። ሆኖም ኃላፊው ይቅርና ኦዲተሩ እንኳን አነስተኛ ነገር እንኳን ቢወራበት የሚወሰድ የኃላፊነት ሥርዓት አለ። የሙያ ስነምግባር ባላከበረው ኦዲተር ላይ የሚወሰድ እርምጃ አለ። የተወራው ሀሜት እውነት ከሆነ በቀጥታ ለሕዝብ ተወካዮች ምክር ቤት የበጀት ጉዳይ ቋሚ ኮሚቴ ቀርቦ መጣራት ይኖርበታል። የመንግሥት ገንዘብ ተመዝብሮ «ተወው። ይህንን እለፈው» የሚባልበት ሁኔታ ከቶውንም ሊኖር አይችልም።</p>

<p>አንዳንድ ጊዜ የሚቀርቡት ጥቆማዎች በግል ቂም ወይም ሠራተኛው ከአለቃው ወይም ከሌላ ክፍል ጋር ባለው ግጭት፣ ምንም ባልተጨበጠና መረጃ በሌለበት ነው። ጥቆማ አለን ብለው አስር ገጽ ይዘው የሚመጡ አሉ። አንዳንዶቹ ማስረጃውን አምጡ ሲባሉ በዚያው ይጠፋሉ። ጉዳዩ በሚመረመርበት ጊዜ የሚገኘው ፋይዳ ቢስ ይሆናል። በመሆኑም በሀሜት የሚቀርበው ሁሉ ትክክለኛ አይደለም። ትክክለኛ ነው ከተባለም በመረጃ ቀርቦ ሊረጋገጥና እርምጃ ሊወሰድበት ይችላል።</p>

<p><span class="underline">ጥያቄ፦</span> የዋናውን ኦዲተር የሕንፃ ዕድሳት ሥራ የሚያከናውኑት ስለሕንፃ ሥራ ዕውቀትና ካፒታል የሌላቸው ናቸው ይባላል። ታድሷል የተባለው ሕንፃ እንደገና እየፈረሰ በመሆኑ በዚህ ላይ ምን አስተያየት አለዎት?</p>

<p><span class="underline">መልስ፦</span> እንደሌሎቹ መ/ቤቶች ቤት ዋናው ኦዲተር ቤቱን ሲያድስ ሥርዓት ስላለው ሥርዓቱ ሳይፋለስ ኮንትራክተሮቹ ለዚሁ ሥልጣን በተሰጠው የሥራና የከተማ ልማት ሚኒስቴር ያወጣውን ደንብ ያሟሉ መሆናቸው ተረጋግጦ በሚኒስቴር መሥሪያ ቤቱ ተፈቅዶ ነው። ከሁለት ዓመት በፊት የተሠራ ቤት ሊሰነጠቅ ወይም ጉዳት ሊደርስበት ይችላል። በመሆኑም አንድ ጊዜ አንድ ሰው ሠርቶታልና እንደገና አይሠራም ተብሎ እንዲፈርስ የሚተውበት ሁኔታ የለም። «ማንን መረጣችሁ?» ለሚለው ነገር እንደሌሎች መ/ቤቶች ኮሚቴ ተቋቁሞ፣ ግምገማና ጥናት ተካሂዶ ከሥራና ከተማ ልማት ጋር ግንኙነት ተደርጐ በሚሰጠው መመሪያ መሠረት የሚሠራ ነው።</p>

<p><span class="underline">ጥያቄ፦</span> በዋናው ኦዲተር በመንግሥት ገንዘብ የተሠራው የመኪናዎች መጠለያ ለግለሰብ ያለአግባብ ከነቦታው እንደተሰጠ ይወራል። ስለሁኔታው የሚያውቁት ነገር ካለ ቢገልፁልን?</p>

<p><span class="underline">መልስ፦</span> ዋናው ኦዲተር ከሌሎች መ/ቤቶች ጋር ተዳብሎ በአንድ ግቢ ውስጥ ነው ያለው። ስለሆነም የመኪና ማቆሚያው ለዋናው ኦዲተር መ/ቤት ብቻ ሳይሆን ለሁሉም ስለሆነ እነርሱም ይጠቀሙበታል። ቦታ ተሰጣቸው የተባለው መኪናቸውን እዚያ እንዲያቆሙ ስለተፈቀደላቸው ነው። ቤቱን ሲከራዩ በግቢው ውስጥ የመኪና ማቆሚያ ሠርተው መኪናዎቻቸውን በዚህ ውስጥ ለማቆም ችለዋል። ስለሆነም ቦታ ተሰጥቷቸዋል የሚያሰኘው ይህ ከሆነ ከግንዛቤ ችግር የመነጨ ነው የሚመስለኝ።</p>

<p><span class="underline">ጥያቄ፦</span> በመ/ቤቱ በዕቃ ግዢና በመኪናዎች ጥገና ስም ከፍተኛ የሆነ የገንዘብ ማባከንና ምዝበራ በጥቂት ግለሰቦች ይካሄደል ነው የሚባለው። ከዚህም በተጨማሪ በበጀት ዓመቱ መጨረሻ ገንዘብ ተመላሽ ከሚደረግ በሚል ሰበብ አላስፈላጊ ተግባር ይከናወናል ይባላል። ይህም በብዙ መ/ቤት የሚታይ ክስተት ነው። ይህንን እንዴት ያዩታል?</p>

<p><span class="underline">መልስ፦</span> ይህ በዋናው ኦዲተርም ተደርጐ እንደሆነ አግባብነት የሌለው ነው። የዋናው ኦዲተር መ/ቤት ሕንፃ እድሳት በጥር ወር 1990 ተጀምሮ በመጠናቀቅ ያለ ሲሆን ዋናው ኦዲተር እንዲህ ያሉ ክስተቶችን ሲፈጽሙ ዝም ብሎ አይመለከትም። ለመ/ቤቱ በእቃ ግዢና በመኪናዎች ጥገና የተከሰቱ ነገሮች ቢኖሩም በምርመራ ሲጣራ የምዝበራ ገጽታ ስለነበረው ይህንን ተግባር በፈፀሙ ሠራተኞች ላይ እርምጃ ተወስዶ ከቦታቸው ተነስተዋል። ይህ በሌሎች ሲፈፀም መ/ቤቱ ጣቱን የሚጠነቁልበት ሁኔታ ስለሆነ በዋናው ኦዲተር በኩል ሲከሰት በዝምታ የሚታለፍ አይደለም።</p>

<p><span class="underline">ጥያቄ፦</span> የመ/ቤቱ መዋቅር ከፀደቀ በኋላ የተካሄደው የሠራተኛው ድልድል በአድሏዊነት የተፈፀመና አግባብነት የሌለው በመሆኑ በዚህ ምሬት ብዙ ሰዎች መ/ቤቱን ለመልቀቅ ሲገደዱ ሌሎች ደግሞ በደል ተፈጽሞብናል ይላሉ። ይህንን ሁኔታ እንዴት ይመለከቱታል?</p>

<p><span class="underline">መልስ፦</span> እያንዳንዱ የሥራ መደብ በምክር ቤቱ የፀደቀ ነው። ዋናው ኦዲተር ከተቋቋመ አርባ አመቱ ሲሆን ከሰላሳ አመት በፊት እዚሁ እየሠራሁ እኔን ትቶ ሌላው እንዴት ተመደበ የሚል ብዙ ሠራተኛ አለ። የሙያ መ/ቤት እንደመሆኑ መጠን መ/ቤቱ የተሰለፈበትን ተግባር ለማከናወንና አላማውን ለመወጣት የሚያስችለውን የሰው ኃይል እያሰባሰበ፣ እያስተማረና እያደራጀ ነው። ስለሆነም የዚህ ዓይነቱ አደረጃጀት ትክክለኛውን የሰው ኃይል በትክክለኛው ቦታ ማስቀመጥን ይጠይቃል።</p>

<p>ሙያው ከሌለውና ሥራውን መሥራት ካልቻለ እድገት ለማግኘት ቀርቶ ከሥራው መገለልም ይኖራል። ብዙ ዓመት በመቆየት ብቻ እድገትና ከፍተኛ ምደባ ማግኘት አይቻልም። ዋናው ኦዲተር ተጠሪነቱ ለምክር ቤቱ ስለሆነ ምክር ቤቱ አግባብ መሆን አለመሆኑን አጣርቶ ውሣኔ ሊሰጥበት ይችላል።</p>

<p><span class="underline">ጥያቄ፦</span> የፌዴራል ዋና ኦዲተር መ/ቤት በበላይነት በሚያስተዳድረው በኦዲት ሰርቪስ ኮርፖሬሽን የአስተዳደር በደልና ከመንግሥት ፖሊሲ ጋር የሚቃረኑ መሰል ችግሮች አሉ። በዚህም ምክንያት ቻርተርድ አካውንታንቶችና መሰል ባለሙያዎች መ/ቤቱን እየለቀቁ ጥለው እየሄዱ ነው፣ ያሉትም አላስፈላጊ ግዳጅ ውስጥ እንዲገቡ ይደረጋል ይባላል። ይህንን እንዴት ያዩታል?</p>

<p><span class="underline">መልስ፦</span> መ/ቤቱ ብዙ ወጪ እያወጣ ባለሙያዎችን ወደ ውጭ አገር ልኮ ያስተምራል። ከዚህም በተጨማሪ ከእንግሊዝ የተልእኮ ትምህርት እንዲማሩና መ/ቤቱን እንዲያገለግሉ ሲደርግ ፈተናውን ካለፉ በኋላ በውጭ የግል ኦዲት ድርጅቶች ከ4000 እስከ 5000 ብር ስለሚከፍሉ ያንን ክፈሉን ወይም መ/ቤቱን እንለቃለን የሚል ጥያቄ ያቀርባሉ። ሆኖም ባለው የመንግሥት ሥርዓት መሠረት ያስተማረ መ/ቤት ለተወሰነ ዓመት እንዲያገለግሉ መመሪያ አለ። መ/ቤቱ በራሱ ወጪ ውጭ ልኮ ያስተማረው ሠራተኛ ሁለት ዓመት ለማገልገል ግዴታ እንደሚገባ፣ መ/ቤቱ በራሱ ወጪ ውጭ ልኮ ወይም በተልእኮ ትምህርት ያስተማራቸው ሠራተኞች በአማካይ ለአንድ ሰው ከ40, 000 እስከ 100, 000 ብር ወጭ ይደረግባቸዋል። መ/ቤቱ ላወጣው ወጪ አገልግሎት ማግኘት እንደሚገባው ቦርዱ መሥሪያ ቤቱም ባለሙያውም ሳይጐዳ የሚፈፀምበትን ሁኔታ በመመርመር ላይ ነው።</p>

<p><span class="underline">ጥያቄ፦</span> የኪራይ ቤቶች አስተዳደር ድርጅት ለአስራ አንድ ዓመት ኦዲት እንዳላስደረገና በ1978 ዓ.ም. ኦዲት ቢደረግም የተሳካና ትክክል ያልሆነ እንደሆነ ተገልጧል። እንዲያውም ሠራተኞቹ ከፍተኛ ምርት ስላመረቱ ቦነስ ይገባቸዋል ተብሎ የአንድ ወር ደመወዝ ጉርሻ ተሰጥቷቸዋል። በዋናው ኦዲተር በኩል ሙያዊ ግዴታውን ለመወጣት ሪፖርት ከማቅረብ ባሻገር ምን አይነት ጥረት አደረገ? የተለያዩ ምዝበራዎች ሲካሄዱ ቀድሞ ሪፖርት ያላደረገበት ምን ችግር ቢገጥመው ነው?</p>

<p><span class="underline">መልስ፦</span> ስለኪራይ ቤቶች ድርጅት ጉዳይ ለምን ለመንግሥት ቀድማችሁ አላስታወቃችሁም? የሚለውን ጥያቄ በተመለከተ ዋናው ኦዲተር ለጠቅላይ ሚኒስትሩ ጽ/ቤት በደብዳቤ አስታውቆ እርሱም እርምጃ ስለወሰደ አሁን ድርጅቱ በመሯሯጥ ላይ ነው።</p>

<p><span class="underline">ጥያቄ፦</span> ዋናው ኦዲተር በመሥሪያ ቤቶች ሂሣብ አዘጋግና በመንግሥት ሀብትና ንብረት አጠባበቅ ያለው ኃላፊነት እስከ ምን ይሄዳል?</p>

<p><span class="underline">መልስ፦</span> ዋናው ኦዲተር መ/ቤቶች ድረስ ሄዶ ሂሳብ መዝጋት አይችልም። ዋናው ኦዲተር የመንግሥትን ሀብትና ንብረት የመጠበቅ ኃላፊነት አለበት ተብሎ ከአንድ ከምክር ቤት አባል የተነገረው የግንዛቤ ችግር ነው። ዋናው ኦዲተር የመንግሥት ሀብትና ንብረት እንዲጠብቅ ኃላፊነት አልተሰጠውም። የመንግሥት ሀብትና ንብረት እንዲጠብቅ ኃላፊነት የተሰጠው የክፍል ኃላፊው ሲሆን ዋናው ኦዲተር እርሱን በትክክል ሥራ ላይ ማዋሉን ያይና ሪፖርት ያደርጋል። በየመ/ቤቱ ኃላፊ ሆኖ የተሾመው ሰው የመ/ቤቱ የመንግሥት ንብረት በሚገባ መጠበቁን፣ ሥርዓት መኖሩን፣ ሂሳቡን ዘግቶ ኦዲት መደረጉን የመከታተል ኃላፊነት አለበት። ዋናው ኦዲተር ገንዘብና ንብረቱ በአግባቡ መጠበቁን አለመጠመበቁን ለምክር ቤቱ ሪፖርት ያቀርባል። እርምጃ መውሰድ ያለበት ምክር ቤቱና መስተዳድሩ ነው።</p>

<p><span class="underline">ጥያቄ፦</span> የመዘዋወሪያና የውሎ አበልን በተመለከተ ዝቅተኛው ብር 18 ከፍተኛው ብር 32 ነው። ነገር ግን ወደ ክልል በሚኬድበት ጊዜ ከፍተኛ የወጪ ችግር አለ መባሉና ባለሙያዎችም የሙያ ነፃነት የላቸውም ሲባል የሙያ ነፃነታቸውን የሚያጡት አበላቸው በማነሱ ነው ወይ? የሙያ ነፃነትስ ትርጉም የአበል ማነስ ነው?</p>

<p><span class="underline">መልስ፦</span> የአበልን ጉዳይ በተመለከተ ብር 18 እና 32 በቂ ባለመሆኑ ኦዲተሮች ሙያቸውን ለድርድር ለማቅረብ ይገፋፋቸዋል፣ ያልሆነ ቦታ ይወድቃሉ፣ ከፍተኛ ኦዲተሮች ሆነው ሆቴል ለመከራየት ስለማይችሉ አልባሌ ቦታ ሄደው ይገባሉ የሚል ሥጋት አለ።</p>

<p><span class="underline">ጥያቄ፦</span> በሀገራችን ውስጥ አንዳንድ ግለሰቦች ሹመት ከማግኘታቸው በፊትና በኃላፊነት ደረጃ ከተመደቡ በኋላ የሚኖራቸውን የንብረት ልዩነት በተመለከተ የሚበቃቸውን ከያዙ በኋላ ሥራ ይለቃሉ። ከሥራ ከተሰናበቱ በኋላ ኢንቨስተሮች ይሆናሉ። ዋናው ኦዲተር እንደሚንቀሳቀሱ በስፋት ይነገራል። ይህ ዓይነት ምዝበራ እየተደረገ ነው ብሎ ለሚመለከተው አካል ሪፖርት ያደረገበት ወቅት አለ ወይ?</p>

<p><span class="underline">መልስ፦</span> የመንግሥት ሹማምንት ከሹመታቸው ከተነሱ በኋላ ከፍተኛ የንግድ ሥራ ሲሰሩና ገንዘብ ሲያካብቱ ይታያሉ ለሚለው አስቸጋሪ ቢሆንም ከበስተጀርባው አንድ ቁም ነገር አለው። ይኸውም በአሁኑ ወቅት በዓለም ደረጃ ከፍተኛ የመንግሥት ሠራተኞችና ባለሥልጣኖች ወደ ሥልጣን በሚወጡበት ጊዜ ሀብታቸውን ማስመዘገብ፣ ሲለቁም እንዲሁ ቁጥጥር ያስፈልገዋል የሚል አመለካከት አለ። ዋናው ኦዲተር የምርመራ ሥራ የሚያካሄደው ግን በሂሳብ ሥራ ላይ ነው።</p>

<p><span class="underline">ጥያቄ፦</span> የፌዴራል ዋናው ኦዲተር በአዋጅ ቁጥር 68/1989 እንደተቋቋመ ይታወቃል። መሥሪያ ቤቱ በየዓመቱ ለክልሎች ከፌዴራል መንግሥቱ የሚመደበውን የድጐማ በጀት ኦዲት የማድረግ ኃላፊነት እንዳለበትም ተደንግጓል። በአሁኑ ወቅት ኦዲት የማድረጉና የማስደረጉ ሁኔታ አመቺ ሆኖ ስላልተገኘ ምክር ቤቱ ለዚህ ጉዳይ ትኩረት ሰጥቶ አስፈላጊውን እርምጃ እንዲወስድበት የሚል ሀሳብ ቀርቧል። ከክልሎች ጋር ስለ አለው ያልተመቻቸ ሁኔታ ቢገልጡልን? በምክር ቤቱስ እንዲወስድ የሚፈልጉት እርምጃ ምንድናቸው?</p>

<p><span class="underline">መልስ፦</span> ዋናው ኦዲተር ሂሳቡ የሚታይበት መንገድ መመቻቸት አለበት ብሎ የሚያምንበት ምክንያት አለው። ከፌዴራል መንግሥቱ ለክልሎች የሚሰጠው የድጐማ በጀት በጥቅል ነው። የትኛው ከፌዴራል መንግሥት የተሰጠ፣ የትኛው የክልሉ እንደሆነ አይታወቅም። ይህ በበጀት አመዳደብ በኩል ያለ ችግር ሲሆን መ/ቤቱ ግን ከፌዴራል መንግሥቱ ለክልሎች የሚሰጠው የድጐማ በጀት ተለይቶ መያዝ አለበት ብሎ ያምናል።</p>

<p>በሌላ በኩል የክልል ዋና ኦዲተሮች የፌዴራል መንግሥት የሚሰጠውን የድጐማ በጀት ኦዲት መደረግ ወይም መመርመር ያለበት በፌዴራሉ ዋና ኦዲተር መሆኑን ማወቅና መቀበል አለባቸው። ዋናው ኦዲተር ክልል የሚሄደው ክልሉን ለመርዳት ስለሆነ፣ መስተካከል ያለባቸው ጉዳዮችም ስላሉ በተለይም የሙያ ሥራ የሥልጣን መጋፋት ተደርጐ መወሰድ የለበትም። ተጠያቂነት መኖሩንም ማወቅ ያሻል።</p>

<p>ምናልባት በ1991 በጀት ዓመት የተለወጠ ገጽታ ያለው የኦዲት ሪፖርት ሊቀርብ ይችላል። እስካሁን ድረስ ችግር መኖሩና ችግሩ መስተካከል እንዳለበት ግን ምክር ቤቱም ማወቅ አለበት። ምክንያቱም በሕገ መንግሥቱም፣ በመቋቋሚያ አዋጁም ምክር ቤቱ የመንግሥትን በጀት ይቆጣጠራል ሲባል መሣሪያው ዋናው ኦዲተር እንጂ ሌላ መሣሪያ የለውም። የዋናው ኦዲተር መ/ቤት በየትኛውም አገር የፓርላማው አገልጋይና አማካሪ ነው። ዋናው ኦዲተር በበኩሉ የመፍትሄ መንገድ ሲፈልግ ምክር ቤቱም እንዲረዳው ጠይቋል። በተለይ በሲቪል ሠርቪስ ማሻሻያ ፕሮግራም መሠረት የክልሎችን የኦዲት አቅም ጭምር እያጠና ስላለ እነርሱንም በማጥናት አንድ የቁጥጥር ሥርዓት ሊዘረጋ በሚችልበት ሁኔታ ላይ በመነጋገር ላይ ነን። ዋናው ኦዲተር ክልሎችን በተቀናቃኝነት የሚመለከት ሳይሆን ጥረቱ የመንግሥት ገንዘብ እንዳይባክን ካለው ሥጋት ነው።</p>

<p><span class="underline">ጥያቄ፦</span> ፌዴራል መንግሥቱ ከተቋቋመ አራት ዓመት ወዲህ ውስጥ ለሙከራ ወደ አንድ ክልል ሄዶ ከፌዴራል መንግሥቱ የተሰጠውን የድጐማ ገንዘብ ለመመርመር እንፈልጋለንና አሳዩን ብሎ የጠየቀበት ሁኔታ አለ? ከሌለ ለምን እንዳልተደረገ ቢገልጡልን?</p>

<p><span class="underline">መልስ፦</span> ዋናው ኦዲተር ከአንድም ሁለት ሦስት ክልሎችን ሞክሯል። በአንዳንድ ክልሎች የዋናው ኦዲተር ኦዲተሮች ሲሄዱ ሂሳቡ እንዳይመረመር የተደረገበት ሁኔታ አጋጥሟል። ምናልባት ይህ የሽግግር ሁኔታ ሊሆን ይችላል። በተለይ ስለደቡብ ብሔር/ብሔረሰቦችና ሕዝቦች ክልል መናገር ይቻላል። የክልሉ ኦዲት መ/ቤቱ እኛ ብቻ መመርመር አለብን የሚል ደብዳቤ ለመ/ቤቶች አስተላፏል። በዚህ ምክንያት በራቸውን ዘግተው አትገቡብንም የሚሉ መ/ቤቶች አሉ። ሆኖም ዋናው ኦዲተር ከኦዲተሮቹ ጋር የጋራ ስብሰባ በማድረግ፣ ጉዳዩ ሁሉንም የሚመለከት የእነርሱም አቅም እስከምን ድረስ እንደሆነ፣ በአዋጁም ግዴታ እንዳለበት ለመወያየት በአሁኑ ጊዜ በድርድር ላይ ነን።</p>

<p><span class="underline">ጥያቄ፦</span> የክልል የኦዲት ቢሮዎች የሙያ ነፃነት አላቸው?</p>

<p><span class="underline">መልስ፦</span> ዋናው ኦዲተር ስለዚህ ጉዳይ የሚያውቀው ነገር የለም። ስለእነርሱ የሙያ ነፃነት አያገባውም። ሊኖራቸውም ላይኖራቸውም ይችላል። በቲዮሪ ከተሄደ ሪፖርት የሚያደርጉት ለምክር ቤቱ ነው። የተቋቋሙትም በአዋጅ በመሆኑ የሙያ ነፃነት አላቸው የሚል እምነት አለ። የፌዴራል ዋናው ኦዲተር የሙያ ነፃነት አለ ወይም የለም? ተብሎ ከተጠየቀ ግን። መልሱ በርግጥ አለው የሚል ይሆናል። የሙያ ነፃነት መለኪያዎች አሉት። ይኸውም አንዱ ለሕዝብ ተወካዮች ም/ቤት ሪፖርት ማድረግ ሲሆን ሌላው አያገባውም። በጀቱን ገንዘብ ሚኒስቴር የማይቆርጠው መሆኑና በምክር ቤቱ መወሰኑ ነው። ከዚህም በተጨማሪ መ/ቤቱ ሠራተኛ ሲቀጥር ከሲቪል ሰርቪስ ኮማሽን ነፃ፣ ሪፖርቱን ለምክር ቤቱ ማቅረብና ለሕዝብም ይፋ ማድረግ ነው። መ/ቤቱ ያለበትን የሰው ኃይል እጥረት፣ ድርጅታዊ አቅም፣ በቃት፣ የቢሮ፣ ወዘተ... ችግሮች እንዳሉ ሆነው መመሪያውን ሙሉ በሙሉ ተግባራዊ ለማድረግ መድረኩ አለው።</p>

<p>የክልል የኦዲት ቢሮዎችን በተመለከተ በአንዳንድ ክልሎች ለክልል መ/ቤት በአንዳንድ ክልሎችም ለሥራ አስፈፃሚ ሪፖርት የሚያደርጉ አሉ። አንዳንዶቹ ሙሉ የሙያ ነፃነት አላቸው አንዳንዶቹም አላቸው ለማለት የሚያዳግትበት ሁኔታ አለ።</p>

<p><span class="underline">ጥያቄ፦</span> የ1987 እና 1988 ዓ.ም. ሪፖርት አቅርባችኋል?</p>

<p><span class="underline">መልስ፦</span> ሪፖርቱ ቀርቧል። የበጀት ጉዳይ ቋሚ ኮሚቴ አንዳንድ መ/ቤቶችን ጠርቶ እርምጃ የወሰደበት ሁኔታ አለ። አንዳንድ ያልተስተካከሉ ነገሮችን እንዲስተካከሉ መመሪያ ተሰጥቷል። ሆኖም ዋናው ኦዲተር አሁን ያተኮረው ወቅታዊ በሆነው በ1990 በጀት፣ በተለይም የ1992 በጀት ዓመት በጀት በሚቀርብበት ጊዜ ምክር ቤቱ ጥያቄ ለማንሳት እንዲችል ነው።</p>

<p><span class="underline">ጥያቄ፦</span> በፌዴራል ደረጃ በወቅቱ ከበጀት ወጪያቸው ፈሰስ የሚያደርጉ መ/ቤቶች አሉ። ምን እርምጃ ወሰዳችሁ?</p>

<p><span class="underline">መልስ፦</span> ይህንን ያላደረጉ መ/ቤቶች በዝርዝር ሪፖርቱ ውስጥ በመጠቀሳቸው ሊታወቁ የሚችሉና ቁጥጥር ሊደረግባቸው የሚችሉ ናቸው። ዋናው ኦዲተር ያቀረቡት የገንዘብና የሥራ ክንዋኔ ሪፖርት እንደሚያመለክተው 2.6 ቢሊዮን ብር ጥያቄ ውስጥ ገብቷል። ይህ በሚመለከታቸው አካሎች ተጣርቶ ለሕዝቡ በግልጽ ሊነገረው ይገባል። መንግሥት ለሕዝብ ያለው ተጠያቂነት የሚገለጥበት አንደኛው መንገድም ይኸው ነው።</p>


</body>
</html>
