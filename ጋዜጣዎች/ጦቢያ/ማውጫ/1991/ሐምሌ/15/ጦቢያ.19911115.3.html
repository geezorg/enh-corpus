<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሸቀጣ ሸቀጥ ወደ አሥመራ ይጓጓዛል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የኤርትራውያን ንብረትና የምግብ</span></h3>
<h2 class="align-center">ሸቀጣ ሸቀጥ ወደ አሥመራ ይጓጓዛል</h2>


<p>ኤርትራ በማን አለብኝነት ተነሳስታ የኢትዮጵያን መሬት በኃይል ከወሰደችበት ጊዜ አንስቶ በሁለቱ አገሮች መካከል እየተካረረ በመጣው ሁኔታ ሳቢያ ከአገራችን ሳይወጡ የቀሩት ኤርትራዊያን በሻዕቢያ ተቃዋሚነት ቆመናል በማለት መታወቂያ ማግኘታቸው እየተነገረ ሲሆን ከቅርብ ጊዜ ጀምሮ ደግሞ በርካታ ኤርትራዊያን ንብረታቸውን፣ ምግብና ሸቀጣ ሸቀጥ ሳይቀር በየመን በኩል ወደ አሥመራ እያጓጓዙ መሆናቸውን ሁኔታውን በቅርብ በመከታተል ላይ ካሉ ግለሰቦች የተገኘው መረጃ ያስረዳል።</p>

<p>ጠቋሚዎቹ እንደገለጡት በአጋጣሚም ይሁን በምክንያት ወደአገራቸው ሳይሸኙ የቀሩት በርካታ ኤርትራዊያን የሻዕቢያ ተቃዋሚ ድርጅቶች አባላት ናቸው የሚል መታወቂያ ተሰጥቷቸዋል። ይህ ከፖለቲካ አኳያ ታይቶ ነገሩን በፅሞና መከታተል የግድ ቢሆንም እዚህ ኗሪ ናቸው እየተባሉ በሌላ በኩል ቀረጥ (ግብር) የተከፈለባቸው የቤት ዕቃዎቻቸው እየተጣሩና አንድ ሜትር በአንድ ሜትር በሆነ የዕቃ ማሸጊያ (በበርሜል) እየታሸገ በየመን በኩል ወደ አሥመራ የመላካቸው ጉዳይ ሁኔታውን በቅርበት ለሚከታተሉት እንቆቅልሽ እንደሆነባቸው ተናግረዋል።</p>

<p>ኤርትራዊያኑ እጅግ ጠቃሚ ናቸው ከሚሏቸው ዕቃዎቻቸው በተጓዳኝም ተቆልቶ የተወቀጠ ቡና፣ በርበሬ፣ ሽንኩርት፣ የተወቀጠ ጌሾና የመሳሰሉትን በማከል በኪሎ ከ16 - 17 ብር እንደዕቃው ብዛትና ክብደትም፣ በአጠቃላይ እስከ 3 ሺህ ብር በሚደርስ ክፍያ በአውሮፕላን (ጫርጎ) እንደሚጓጓዝ ከደረሰን ጥቆማ ለመረዳት ተችሎዋል።</p>

<p>ጠቋሚዎቹ እንደሚሉት ከሆነ እዚህ የቀሩት ኤርትራዊያን አብዛኞቹ ቀደም ሲል በሌሊት ጭምር፣ ደሀ፣ ሀብታም ሳይለይ እየታፈሱ በየወረዳ ከተሰባሰቡ በኋላ ወደ አገራቸው ከተሸኙት የሚለዩበት ቢኖር በአጋጣሚ የቆይታ ጊዜ ማድረጋቸው መሆኑን ሁሉም የሚያውቀው እንደሆነ ገልጠዋል። ያም ሆኖ ግን እነዚህኞቹ ሌሎቹ ያላገኙት ዕድል ተጠቃሚ ሊሆኑ የቻሉት መንግሥት በኤርትራዊያን ላይ ሁለት ዓይነት አመለካከት ቢኖረው ነው ወይ? በማለት ጠይቀዋል። በተለይ ደግሞ ከቤት ዕቃዎቻቸው ጋር በማንም ግለሰብ እጅ እንደፈለገ ውጪ እንዳይወጡ የተከለከሉት እንደቡናና የመሳሰሉት አብሮ ሲወጡ አለመከልከሉ በምን መልክ ይታያል? ሲሉም ጥያቄ አዘል ጥቆማ አቅርበዋል።</p>

<p>ከዚህ በተጨማሪም ከአገር ሳይወጡ የቀሩት ኤርትራዊያን በአሁኑ ወቅት እየተጠቀሙበት ያለው «ፀረ - ሻዕቢያ ነን» አባባል በመንግሥት በኩል እንደገና መጤን እንዳለበት ጠቋሚዎቹ አሳስበው አንዳንዶቹ ኤርትራዊያን ዕቃቸውን ልከው ከጨረሱ በኋላም እንደገና መልሰው «ቤቴን አስለቅቁልኝ» እስከማለት የደረሱና በቀበሌ አማካኝነትም ተለቅቆላቸው የአዲስ ጐጆ ወጪ ኑሮ የጀመሩ መኖራቸው ተጠቁሟል።</p>

<p>ዛሬ በሁለቱ አገሮች መካከል እየተካሄደ ባለው ጦርነት ኢትዮጵያ የተነጠቀችውን መሬት ምስጢሯ ተጠብቆ በአላት ኃይል ሉዐላዊነቷን ማስጠበቅ እንድትችል የሁሉም ኢትዮጵያዊ ፅኑ ፍላጐት መሆኑን ጠቋሚዎቹ አስታውቀዋል። ከዚህ አኳያም መንግሥት ከፍተኛ ትኩረት ሊሰጥ የሚገባው ነገር ቢኖር የሁለቱን አገሮች ጉዳይ በተመለከተ በአገር ውስጥ የሚያካሂደውን የፖለቲካ እንቅስቃሴ እንደገና መገምገም እንዳለበት አፅንኦት ሰጥተውታል።</p>

<p>ሞባይል ስልክ የካንሰር ችግር እንደሚያስከትል ጥርጣሬ አለ በመላ ዓለም አገልግሎት በመስጠት ላይ የሚገኘው ተንቀሳቃሽ ስልክ የካንሰር በሽታ ሊያመጣ እንደሚችል አንዳንድ ሳይንቲስቶች ገለፁ።</p>

<p>በእንግሊዝ ሀገር እየታተመ የሚወጣው ዻኢልይ ማኢል በግንቦት 24/99 (እ.ኤ.አ.) እትሙ ባወጣው ዜና ጉዳዩ ያሳሰባቸው ሳይንቲስቶች ሕዝቡ በስልኩ የሚገለገልበትን ጊዜ እንዲቀንስ የበኩላቸውን ምክር አስተላልፈዋል።</p>

<p>እንደሳይንቲስቶቹ የምርምር ግኝት ከሆነ በተለይ ወደካንሰርነት ሊሸጋገሩ የሚችሉ የጭንቅላት ዕጢዎች (ብሬይን ቲዩመርስ) መንስኤያቸው ተንቀሳቃሽ ስልኮች ናቸው። ጉዳዩን ካጠኑት ሁለት ሳይንቲስቶች አንዱ ለምርምር ሥራቸው የስልክ መሣሪያውን ከሚያመርተው ኩባንያ ገንዘብ የተከፈላቸው ሲሆን ሌላ ሰፋ ያለ ጥናት እስኪካሄድ ድረስ ሕዝቡ ከስልክ መሣሪያው ጋር የሚያደርገውን ግንኙነት በተቻለ መጠን እንዲያሳጥር ጠይቀዋል። ሌሎች ሳይንቲስቶች ደግሞ ከተንቀሳቃሽ ስልክ የሚወጣው የማይክሮዌቭ ጨረር ጭንቅላትን በማሞቅ የራስ ምታትን፣ ነገሮችን መርሳትና መፍዘዝን እንደሚያስከትል ገልፀዋል።</p>

<p>በሌላ በኩል በቢቢሲ እገዛ የተደረጉ ጥናቶች ዛሬ ሁሉም በሥራ ላይ የዋሉት የስልክ መሣሪያዎች የሚፈነጥቁት ጨረር (ስፔሲፊክ አብሶርፕሺን ሬት) መጠን የጤና ችግር ሊያስከትል ከሚችለው ወለል በታች መሆኑን በመግለጽ የበኩላቸውን ምስክርነት ሰጥተዋል።</p>

<p>በተመሣሣይ ሁኔታ በአዲስ መልክ በጥናቱ ላይ የተሰማሩት የስዊድንና የአሜሪካ ሳይንቲስቶች በጉዳዩ ላይ ሰፋፊ ጥናቶች መካሄድ እንዳለባቸው አስምረውበታል። እነዚህ የሚካሄዱ ምርምሮች እስኪጠናቀቁ ድረስ ሕዝቡን ማስደንገጥ እንደማይገባ አሳስበዋል። ቢሆንም ጥንቃቄ ማድረጉ በተለይ በእጅ የሚያዘው የስልክ መሣሪያ ጆሮአችንን እንዳይነካ አድርገን ልንጠቀምበት እንደሚገባ አስረድተዋል።</p>

<p>የተንቀሳቃሽ ስልክ አደገኛነት ጥቆማ ይፋ ከሆነ በኋላ 13 ሚሊዮን በሚሆኑት የስልኩ ተጠቃሚ እንግሊዞች ዘንድ ከፍተኛ ፍርሃትና ሥጋት ሰፍኗል። የእንግሊዝ ተመራማሪዎች ስልኩ በሕፃናት ጭንቅላት ውስጥ ድብቅ የሆነ ሞቃት ቦታዎችን እንደሚፈጥርና የተሟላ ዕድገታቸውን እንደሚጐዳ ደርሰውበታል።</p>

<p>ከመሣሪያው ጋር ለረዥም ጊዜ ግንኙነት የነበረው አንድ መሐንዲስ «መሣሪያው ጤናዬን አቃውሶታል» በማለት የ100 ሺህ ፓውንድ ስተርሊንግ ካሣ እንዲከፈለው በመጠየቅ የእንግሊዝ ቴሌኮሙኒኬሽንን (ቢቲ) ከከሰሰ ወዲህ ድንጋጤው እንደሰደድ እሳት እየተዛመተ መሆኑን ለማረጋገጥ ተችሏል።</p>

<p>እንደ ጋዜጣው ዘገባ አሁን ሥራ ላይ ያሉት የተንቀሳቃሽ ስልክ መሣሪያዎች የሚፈነጥቁት ጨረር መጠን እንደሚከተለው ነው።</p>

<p>መሣሪያ የስፔስፊክ አብሶርፕሺን ሬት (ሰር) መጠን</p>


<ol>
 <li> <p>ኖክያ 2110 0.44</li></p></li>

 <li> <p>ቦሸ ዎርልድ 718 0.33</li></p></li>

 <li> <p>ኖክያ 6110 0.29</li></p></li>

 <li> <p>ኤሪክሶን ጂኤ 628 0.26 (በሀገራችን ሥራ ላይ የዋለው ዓይነት)</li></p></li>

 <li> <p>ሐግነክ ግሎባል ሐንዲ 0.03</li></p></li>

 <li> <p>ሞቶሮላ ቪ 3688 0.02</li></p></li>

 <li> <p>ሞቶሮላ ስታርታክ 70 0.02</li></p></li>
</ol>


<p>የኢትዮጵያ ቴሌኮሙኒኬሽን ኮርፖሬሽን በበኩሉ ስለስልኩ አጠቃቀም ባሳተመው መመሪያ ከተንቀሳቃሽ ቴሌፎን የሚመነጨው አነስተኛ ጨረር በሰው ጤና ላይ ጉዳት እንዳያስከትል የዓለም ጤና ጥበቃ ድርጅት እ.ኤ.አ. በ1996 ባሳተመው ድንጋጌ መሠረት ተገቢውን መመዘኛ ካሟላ አምራች ኩባንያ የተገዛ ሞባይል ቴሌፎን አገልግሎት ላይ ማዋሉን ገልፆ ቴሌፎኑ በአጠቃቀም ጊዜ ምንም ዓይነት የጐላ ጉዳት እንደማያስከትል አመልክቷል። በማያያዝም ደንበኞች የራሳቸውን መልካም ጤናና ደህንነት በመጠበቅ ረገድ የበኩላቸውን ጥንቃቄ ለማድረግ የሚነጋገሩበትን ጊዜ ቢቀንሱና ዘወትር ሙሉ ኃይል ባለው ባትሪ ቢጠቀሙ የሚመረጥ ይሆናል ብሏል። የተንቀሳቃሽ ስልክ አገልግሎት በኢትዮጵያ የተጀመረው በ1991 ዓ.ም. መሆኑ ይታወቃል።</p>


</body>
</html>
