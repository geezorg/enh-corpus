<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሳይያስ መንግሥት ለሰላም ዝግጁ እንዳልሆነ ተገለጠ - ሠራዊቱ ትግሉን እንዲያጠናክር ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የሰላሙ መንገድ ተዘጋ?</span></h3>
<h2 class="align-center">የኢሳይያስ መንግሥት ለሰላም ዝግጁ እንዳልሆነ ተገለጠ - ሠራዊቱ ትግሉን እንዲያጠናክር ተጠየቀ</h2>


<p>ከኤርትራ መንግሥት በኩል በጦርነት መንገድ ከመግፋት በቀር ወደ ሰላማዊ መፍትሔ ለመቅረብ ፈቃደኝነት ያልታዬ በመሆኑና የኢትዮጵያ መንግሥት ሻዕቢያ ሰላማዊ መፍትሔ ተቀብሎ ተግባራዊ ያደርጋል የሚል ዕምነት ስለሌለው የአገር መከላከያ ሠራዊቱ የአገሪቱን ሉዐላዊነት ለማስከበር መቀጠል እንደሚኖርበትና «መላው የኢትዮጵያ ሕዝብም ለሉዐላዊነታችን መከበር እስካሁን ያሳየውን ከፍተኛ ጥረት ይበልጥ አጠናክሮ ሊቀጥልበት ይገባል» ሲል የኢትዮጵያ መንግሥት የሚኒስትሮች ምክር ቤት አስታወቀ።</p>

<p>ምክር ቤቱ ባለፈው ማክሰኞ ሐምሌ 13 ቀን 1991 ባወጣው መግለጫ የኢትዮጵያ መንግሥት ለሠላም ያደረገውን ጥረትና የሻዕቢያ መንግሥት ያሳየውን እምቢተኝነት ዘርዝሮ ለመከላከያ ሠራዊቱና ለኢትዮጵያ ሕዝብ ጥሪ ካቀረበ በኋላ «...የአፍሪካ አንድነት ድርጅት ያቀረበውን የሰላም ሀሳብ የኤርትራ መንግሥት ሙሉ በሙሉ ተቀብሎ ተግባራዊ ካደረገና የኢትዮጵያን ሉዐላዊነት ካከበረ፣ ግጭቱ በሰላም እንዲያልቅ የኢትዮጵያ መንግሥት እንደወትሮው ጥረት እንደሚያደርግ» አስታውቋል።</p>

<p>ቀደም ሲል በአልጀርሱ የአፍሪካ አንድነት ድርጅት የመሪዎች ጉባዔ ፍፃሜ ላይ ችግሩ በሰላማዊ መንገድ የሚፈታ መስሎ የታየ ቢሆንም ጉባዔው ግጭቱን ለመፍታት ያፀደቃቸውን የማስፈፀሚያ ስልቶች (ሞዳሊቲአስ) ሁለቱ ተፋላሚ ወገኖች የአአድ ማስማሚያ ሃሳቦችን የሚያጠናክሩ መሆናቸውን ቢያስታወቁም አተገባበሩ ላይ የየራሳቸውን ቅድመ ሁኔታ በማስቀመጥ አንሠራርቶ የነበረውን የተስፋ ጭላንጭል እያደበዘዙት እንደሚገኙና ጉባዔውን እንደሸወዱ የዜና አውታሮች እየገለጡ ይገኛሉ።</p>

<p>ጉባዔውና በተለይም ጉዳዩን በቅርብ ይከታተሉ የነበሩ ዩናይትድ ስቴትስን የመሳሰሉ አገሮች ይህንኑ ከአንድ ዓመት በላይ ያሰቆጠረ ውዝግብና ደም አፋሳሽ ጦርነት በሰላማዊ መንገድ ለመፍታት ሁለቱ አገሮች ለውሳኔው ተገዢ እንዲሆኑ አበክረው ተማፅነዋል። ይህንኑ የኢትዮ - ኤርትራን ግጭት ለመፍታት በመሪዎቹ ጉባኤ ተረቅቀው የቀረቡትና ተቀባይነት ያገኙት የማስፈፀሚያ ስልቶች (ሞዳሊቲአስ)፦</p>


<ol>
 <li><p> አንድ ሀገር የሌላውን ሉዐላዊ ሀገር ግዛት ወርሮ በኃይል መቆጣጠር የዓለም አቀፍ ስምምነቶችን የሚጥስ ነው፣</li></p></li>

 <li><p> ኢትዮጵያና ኤርትራ ሠራዊቶቻቸውን እ.አ.አ. ከሜይ 6/1998 በፊት ወደ ነበሩበት ቦታ በመመለስ ውዝግቡ በሰላማዊ መንገድ የሚፈታበትን ሁኔታ ማመቻቸት አለባቸው፣</li></p></li>

 <li><p> የኢትዮጵያ መንግሥት ዓለም አቀፍ ሕግን መሠረት ባደረገ ሁኔታ ራስን የመከላከል እርምጃ በወሰደበት ወቅት ከድንበሩ አልፎ የያዛቸው መሬቶች ካሉ የኤርትራ ጦር ጠቅልሎ ከወጣ በኋላ ሠራዊቱ ወደ ቀድሞ ቦታው መመለስ አለበት የሚሉ ናቸው።</li></p></li>
</ol>


<p>በጉባዔው ላይ የተሳተፉት የሁለቱ አገሮች አመራር አባላት ወደየሀገሮቻቸው ከተመለሱ በኋላ ውሳኔውንና የማስፈጸሚያ ስልቶቹን አስመልከተው የሰጡአቸው መግለጫዎች ጉባኤው አስገኘሁ ከሚለው ውጤት ጋር የሚጣረስና እንዲያውም አዳዲስ ቅድመ ሁኔታዎች የታከሉበት ሆኖ ነው የተገኘው።</p>

<p>የኢትዮጵያ ፌዴራላዊ ዴሞክራሲያዊ ሪፐብሊክ የውጭ ጉዳይ ሚኒስትር አቶ ሥዩም መስፍን ሰሞኑን በጽሕፈት ቤታቸው ለጋዜጠኞች በሰጡት መግለጫ እንዳስታወቁት የአአድ 35ኛ የመሪዎች ጉባዔ የተቀበላቸው የማግባቢያ ሐሣቦችና የማስፈፀሚያ ስልቶች ኢትዮጵያ ወረራ ከተፈፀመባት ወቅት አንስቶ ስታራምደው የቆየችውን ዓለም አቀፍ ሕግና መርህ መሠረት ያደረገ አቋም የሚያጠናክር ነው።</p>

<p>ጉባኤው የማግባቢያ ሐሣቡን ተግባራዊ ለማድረግ እንዲያስችሉ ያፀደቃቸው የማስፈፀሚያ ስልቶች በሦስት መሠረታዊ መርሆዎች ላይ ያተኮሩ መሆናቸውን አቶ ሥዩም አመልክተው እነዚህም የሌላውን ሉዐላዊ ሀገር ግዛት በኃይል መቆጣጠር ፀረ - ዓለም አቀፍ ሕግ መሆኑን፣ የኤርትራ ጦር ወረራ ከፈፀመበት እ.አ.አ. ከሜይ 6/1998 በፊት ወደ ነበረበት ቦታ መመለስና ውዝግቡ በሰላማዊ መንገድ መፈታት አለበት የሚሉ እንደሆኑም አብራርተዋል። በተጨማሪም የኢትዮጵያ መንግሥት ሌላ አማራጭ አጥቶ ዓለም አቀፍ ሕግን መሠረት ያደረገ ራስን የመከላከል እርምጃ በወሰደበት ወቅት ከድንበሩ አልፎ የያዛቸው መሬቶች ካሉ የኤርትራ ጦር ጠቅልሎ ከወጣ በኋላ ሠራዊቱ ወደ ቀድሞ ቦታው መመለስ እንዳለበት የማስፈፀሚያ ስልቱ ማስቀመጡን ጠቁመዋል።</p>

<p>የኤርትራው መንግሥት እነዚህን የማስፈፀሚያ ስልቶች በመቀበል ችግሩን ለመፍታት ቀና ምላሽ በመስጠት ፋንታ የጉባኤውን ውሣኔ ለመናድ መሞከሩንና ማንነቱም መጋለጡን የጠቀሱት ውጭ ጉዳይ ሚኒስትሩ በተለይ በጉዳዩ ላይ ውሣኔ ከተሰጠ በኋላ ማሻሻያ ሐሣብ በማቅረብ ጉባዔውን ወደአልሆነ አቅጣጫ ለመውሰድ ያደረገው ጥረት መክኖበታል ብለዋል።</p>

<p>በኤርትራ መንግሥት በኩል ከቀረቡት ማሻሻያ ሐሣቦች መካከል አንደኛው ወረራ ተፈፀመ የተባለበት ቀን ሜይ 6/1998 ሳይሆን ከዚያ በፊት ጁላይ 1997 መሆን አለበት የሚል እንደሆነም ተናግረዋል።</p>

<p>በማስፈፀሚያ ስልቶቹ ውስጥ ያልገቡ አዲስ ቅድመ ሁኔታዎችንም ለማስፈር የሞከረው የኤርትራ መንግሥት ከኢትዮጵያ የተባረሩና በ56 መንደሮች ይኖሩ ነበር ያላቸው ኤርትራውያን የንብረት ካሣ እንዲያገኙ መጠየቁንም ገልጸዋል።</p>

<p>ከዚህም ሌላ የኢትዮጵያም ይሁን የኤርትራ ሠራዊት ከተቆጣጠሯቸው ቦታዎች በአንድ ወቅት መውጣት አለባቸው ነው የተባለው የሚል የራሱ የሆነ አመለካከት ማንፀባረቁንም አቶ ሥዩም ጠቅሰዋል። የጉባኤውን ውሣኔ ተቀብዬዋለሁ የሚለውም እነዚህን ቅድመ ሁኔታዎችና ማሻሻያ ሐሣቦች ካቀረበ በኋላ መሆኑን ገልጸው ይህ ከአንድ ዓመት በላይ ሲከተለው ከነበረው የማደናገሪያ አካሄድና ፀረ - ሰላም አቋም በምንም መንገድ የተለየ አይደለም ብለዋል።</p>

<p>የኤርትራ መንግሥት አሁንም ራሱ በሚያስቀምጣቸው ቅድመ ሁኔታዎች ሕግና ደንብ የገዛው አካሄድ እንደማይከተል አሳይቷል ያሉት ውጭ ጉዳይ ሚኒስትሩ ጉባዔው ያፀደቃቸውን የማስፈፀሚያ ስልቶች ተቀብያለሁ በማለት የዓለም አቀፉን ማኅበረሰብ፣ የኤርትራንና የኢትዮጵያን ሕዝቦች ለማደናገር ካልሆነ በስተቀር ለሰላም የመቆምና ችግሩን የመፍታት አመለካከት አለው የሚል እምነት እንደሌላቸው ተናግረዋል።</p>

<p>አቶ ሥዩም አያይዘውም የተባበሩት መንግሥታት የፀጥታ ም/ቤት ሲያራምደው የነበረው አቋም አጋዥ እንዳልነበረ፣ ይልቁንም ወረራንና ሕገ ወጥነትን የሚያበረታታ መሆኑን የኢትዮጵያ መንግሥት በተደጋጋሚ ግልፅ ማድረጉን አመልክተዋል። ይህ ፍትሕ ፈላጊና ዓለም አቀፍ ሕግና መርህ እንዲከበር በሚሹ ወገኖች ዘንድ ተቀባይነት የሌለውን አካሄድ ትቶ ለሀገሮች ሉዐላዊነት መከበር መቆምና የኤርትራ መንግሥት የአአድን ውሳኔዎች ተግባራዊ እንዲያደርግ ጠንከር ያለ እርምጃ እንዲወስድም ጠይቀዋል።</p>

<p>የዓለም አቀፉ ማኅበረሰብም አሁን የኤርትራን መንግሥት ፀረ - ሰላም አቋም በግልፅ የተገነዘበበት ሁኔታ መኖሩን አቶ ሥዩም ጠቁመው ከእንግዲህ የአፍሪካ አንድነት ድርጅት ውሳኔን ሳይሸራረፍ እንዲቀበል ጫና ማሳረፍ ይጠበቅበታል ብለዋል።</p>

<p>በሌላ በኩል የውጭ ጉዳይ ሚኒስቴር የአልጀርሱን ስብሰባ መጠናቀቅ አስመልክቶ ባወጣው መግለጫ «35ኛው የአአድ መሪዎች ጉባዔ የግዛት የይገባኛል ጥያቄ በኃይል መፈጸም የለበትም» ብሎ አጽንኦት መስጠቱ ለሕግ የበላይነት መርሆዎች መከበር ያለውን ቁርጠኛ አቋም እንደሚያረጋግጥ ያሳያል ብሏል።</p>

<p>መግለጫው ከዚህም በተጨማሪ የድርጅቱን የማስማሚያ ሃሳቦች ተግባራዊ ለማድረግ የፀደቁት የማስፈጸሚያ ስልቶች ቀደም ሲል ለሁለቱ ወገኖች ቀርቦ ኢትዮጵያ ወዲያውኑ የተቀበለችው ሃሳብ አካል መሆኑን ጠቅሶ ምንም የተለየ አዲስ ነገር እንደሌለበት አመልክቷል።</p>

<p>ኢትዮጵያ ከአአድ የማስማሚያ ሃሳብና አሁን ከፀደቁት የማስፈፀሚያ ስልቶች (ሞዳሊቲአስ) ውጭ በሁለቱ አገሮች መካከል ሰላም የሚያመጣ ነገር እንደሌለ ፅኑ አቋም እንዳላት መግለጫው አስታውሶ ከዚህ ሌላ የሚሞከር ሃሳብ የሰላሙን ጭላንጭል የሚያደበዝዝና ጭራሽም ሊያጠፋ እንደሚችል ጠቅላይ ሚኒስትር መለስ ዜናዊ ይህንኑ ለመሪዎቹ ጉባዔ ማሳሰባቸውን አስረድቷል።</p>

<p>በተመሳሳይም የኢትዮጵያና የኤርትራን ግጭት ለመፍታት በአፍሪካ አንድነት ድርጅት የተሰየመው ከፍተኛ የመሪዎች ኮሚቴ ያቀረበውን የመፍትሔ ሃሳብና የአፈፃፀም መርሃ ግብሩን የአአድ የመሪዎች ጉባዔ ሙሉ በሙሉ እንደተቀበለው ጠቅላይ ሚኒስትር መለስ ዜናዊ አዲስ አበባ ሲገቡ ቦሌ አውሮፕላን ማረፊያ በሰጡት መግለጫ አስታውቀዋል።</p>

<p>የመፍትሔ ሃሳቡ ኤርትራ በኃይል ከያዘቻቸው የኢትዮጵያ ግዛቶች ለቅቃ እንድትወጣ ይጠይቃል ያሉት ጠቅላይ ሚኒስትሩ ባለፈው ጊዜ ቀርቦ ከነበረው ጋር ተመሳሳይ ሲሆን ይህም ሙሉ ለሙሉ በመርህ ላይ የተመሠረተና ትክክለኛ ነው ብለዋል።</p>

<p>የመፍትሔ ሃሳቡን ተግባራዊ ለማድረግ የሚፈለገውን ጊዜ፣ ሁኔታና ሌሎች መሰል ሁኔታዎችን በተመለከተ ሌሎች መሠራት ያለባቸው ሥራዎች ከመኖራቸው ውጪ የቀረበው ሀሳብ ትክክለኛና ከመጀመሪያው የመፍትሔ ሃሳብ ጋር የማይጋጭ መሆኑንም ጠቅላይ ሚኒስትሩ አስምረውበታል።</p>

<p>የኤርትራ መንግሥት ያለምንም ቅድመ ሁኔታ በአአድ የቀረበውን የመፍትሔ ሃሳብ መቀበሉን ወይም አለመቀበሉን እንዲገልጽ የኢትዮጵያ መንግሥት መጠየቁንና የሚሰጠውን መልስ በመጠባበቅ ላይ መሆኑንም ገልጠዋል። ለመፍትሔ ሃሳቦች ተግባራዊነት ክትትል የሚደረግበት ስልት የሚመቻች መሆኑንም ጠቅላይ ሚኒስትሩ አስታውቀዋል።</p>

<p>በከፍተኛ የመሪዎቹ ቡድን ሁለት ሠነዶች መቅረባቸውን ያመለከቱት ጠቅላይ ሚኒስትር መለስ የመጀመሪያው ባለፈው ዓመት ኅዳር ወር ላይ፣ ሁለተኛው ደግሞ በሰላም ሃሳቦች የማስፈፀሚያ መርሆዎች የተመለከተውና በሁለቱም ወገኖች ቀርቦ በአልጄርሱ ጉባዔ ላይም ውይይት የተደረገበት ነው ብለዋል።</p>

<p>ኤርትራ በአፍሪካ አንድነት ድርጅት ከፍተኛው አካል የተነደፈውንና ከሐምሌ 12 ቀን እስከ ሐምሌ 14 ቀን 1999 ዓ.ም. በአልጀርስ በተካሄደው የአፍሪካ አንድነት ድርጅት የመሪዎች ጉባዔ የፀደቀውን የአፍሪካ አንድነት የመፍትሔ ኃሣብና የማስፈፀሚያ መርሆዎችን በኦፊሴል መቀበሏን የአገሪቱ የውጭ ጉዳይ ሚኒስቴር አስታውቋል።</p>

<p>የኤርትራው ፕሬዚዳንት በበኩላቸው አገራቸው የማስፈፀሚያ መርሆዎችን መቀበሏን በጉባዔው የመዝጊያ ሥነ - ሥርዓት ላይ ባደረጉት ንግግር አስታውቀዋል። ፕሬዚዳንት ኢሣይያስ በዚህ ወቅት በሰጡት ገለጣ ኤርትራ የማስፈፀሚያ መርሆዎችን የተቀበለችው ሰላም እንድናስገኝለት ለሚጠብቀን የኤርትራ ሕዝብ ብቻ ሳይሆን ለኢትዮጵያ ሕዝብና ለአህጉራችን እንዲሁም ለአፍሪካ አንድነት ድርጅት የመልካም ፍላጐት መታያ ስትል ነው ሲሉ አስምረውበታል።</p>

<p>ኤርትራ በተጨማሪ ይህንን የማስፈፀሚያ መርሆዎችን በኦፊሴል መቀበሏን ለወቅቱ የአአድ ሊቀመንበር በደብዳቤ ማሳወቋን መንግሥታቸው ያወጣው መግለጫ ጠቅሷል። የማስፈፀሚያ መርሆዎቹ ሁለቱም አገሮች ማለትም ኤርትራና ኢትዮጵያ፦</p>

<dir>
<p>1ኛ / ግጭታቸውን ለመፍታት ኃይልን ያለመጠቀም በሚለው አቋም እንዲፀኑ፣</p>

<p>2ኛ / የአአድን የማስማሚያ ንድፈ ኃሣብን መቀበላቸውንና ንድፈ ኃሣቡም በተግባር እንዲተረጐም በፅኑ እምነት እንዲሠሩ ጥሪ የሚያቀርብና ከግንቦት 6 ቀን 1998 ዓ.ም. በፊት ወደነበረው ሁኔታ እንዲመለሱ የሚጠይቅ ነው ያለው መግለጫ በዚህም መንፈስ ኤርትራ ከግንቦት 6 ቀን በኋላ ከያዘቻቸው ቦታዎች ሠራዊቷን ታስወጣለች። ኢትዮጵያ ደግሞ በተመሣሣይ ሁኔታ ከየካቲት 6 ቀን 1999 ዓ.ም. በኋላ ከያዘቻቸው ቦታዎች ሠራዊቷን ማስወጣት አለባት ብሏል።</p>
</dir>

<p>እንደመግለጫው እይታ ይህ ሠራዊቶችን የማስወጣትና የማስራቅ ሁኔታ ግን የእነኚህ የተጠቀሱ ቦታዎችን ባለቤትነትን የሚያረጋግጥ አይደለም። የቦታዎቹ ባለቤትነት ድንበሮቹን በመሬት ላይ በማመላከት ሂደት ውስጥ የሚረጋገጥ መሆኑ ግልጽ መሆን አለበት። በእነዚህ ቦታዎች ላይ የሚደረግ የሲቪላዊ አስተዳደርና የሕዝብ ጉዳይም ተኩስ ከተቋረጠ በኋላ የሚፈፀም ነው።</p>

<p>በመግለጫው እንደተመለከተው ኤርትራ ይህን የማስፈፀሚያ መርሆዎችን ስትቀበል የሚከተሉትን ነጥቦች በመመርኰዝ ነው።</p>

<dir>
<p>«1/ መሬት በኃይል አለመያዝ የሚለው አቋም ሁለቱን አገሮችና ግጭቱ ከተጀመረ አንስቶ የተያዙ ቦታዎችን የሚመለከት ነው።</p>

<p>2/ የሠራዊቶች ማስወጣትና የሚደረጉ ጊዜያዊ ስምምነቶች የተጠቀሱትን ቦታዎች ባለቤትነትን ለመወሰን የሚደረጉ አይደሉም።</p>

<p>3/ በግጭቱ የደረሰው ጉዳት በሠራዊቶች ማስወጣት ብቻ የሚፈታ አይደለም። ከዚህ በበለጠ ግጭቱ የፈጠረው ሰብአዊ ችግር መፈታት አለበት። ይህን በተመለከተ የተባረሩት ምንም እንኳን በላያቸው ላይ የደረሰውን የማይሽር ጉዳት ለማዳን ባይቻልም ቅሉ ሙሉ ካሣ ግን የግዴታ ማግኘት አለባቸው። ቢያንስ ቢያንስ ለተዘረፈው ንብረታቸው ካሣ ማግኘት አለባቸው።</p>

<p>4/ ግጭቱ በአጭር ጊዜ ውስጥ እንዲፈታ በመሬት ላይ የሚደረገው የድንበር ማመላከት ሥራ በአስቸኳይ ይካሄዳል።</p>

<p>5/ ኢትዮጵያ ግን በጉባዔው ሁሌም እንደምታደርገው ኤርትራን ዘለፈች። አስፈላጊ ያልሆኑ ንግግሮችንም አሰማች እንጂ በጉባዔም ወቅት አቋሟን ግልጽ አላደረገችም» በማለት የሚኒስትሩ መግለጫ ስሞታ አቅርቦአል።</p>
</dir>

<p>ይህ በእንዲህ እንዳለ ዩናይትድ ስቴትስ በቅርቡ አልጀርስ ላይ በተካሄደው የአአድ የመሪዎች ጉባዔ ኢትዮጵያና ኤርትራ ደም አፋሳሹን ጦርነት ለማቆምና ችግሩን በሰላማዊ መንገድ ለመፍታት ያሳዩትን በጐ ፈቃደኝነት እንደምትደግፈው የአገሪቱ የውጭ ጉዳይ ሚኒስቴር ቃል አቀባይ ሚስተር ፒ.ሩቢን እ.ኤ.አ. ሐምሌ 15 ቀን 1999 ዓ.ም ገልጠዋል።</p>

<p>የአፍሪካ አንድነት ድርጅት ቀደም ሲል ያወጣውንና በዓለም አቀፍ ድርጅቶችና በሁለቱ ተፋላሚ ወገኖች ዘንድ ተቀባይነትን ያገኘውን የማግባቢያ ሃሳብ የሚያጠናክር የማስፈፀሚያ ስልት ተግባራዊ ለማድረግ የታየው በጐ ጅምር በዩናይትድ ስቴትስ ዘንድ እርካታን እንደፈጠረ ቃል አቀባዩ አመልክተዋል።</p>

<p>አአድ ሁለቱንም ወገኖች ለማስማማት እየተጠቀመበት ያለው ሚዛናዊ ዘዴ ዩናይትድ ስቴትስን እንዳስደሰተ ሚስተር ሩቢን ጠቅሰው አገራቸው ባለፈው አንድ ዓመት ውዝግቡ በሰላማዊ መንገድ እንዲፈታ ስታካሂድ የነበረውን ጥረት አሁንም ከአፍሪካ አንድነት ድርጅት፣ ከተባበሩት መንግሥታት፣ ከአውሮፓ ኅብረት፣ ከአንዳንድ የአፍሪካ አገሮችና ከሁለቱ ባላንጣዎች ጋር በመሆን ችግሩ እልባት የሚያገኝበትን መንገድ ለመቀየስ ዝግጁ መሆኗን አረጋግጠዋል።</p>

<p>በአልጀርስ ጉባዔ አካባቢ የነበሩት በዩናይትድ ስቴትስ የውጭ ጉዳይ መ/ቤት የአፍሪካ ጉዳይ ረዳት ሚኒስትር ሱዛን ራይስ ዋሽንግተን ውስጥ በሰጡት መግለጫ የአአድ የመሪዎች ጉባዔ ቀደም ሲል በኢትዮጵያና በኤርትራ ተቀባይነት አግኝቶ የነበረውን የማግባቢያ ሃሳብ የበለጠ ግልጽ የሚያደርግ የአፈፃፀም ስልት መንደፉ ተስፋ የሚሰጥ ጅምር መሆኑን አስረድተዋል። የአፈፃፀም ስልቱን ሁለቱ ተፋላሚዎች ተቀበሉት ማለት ለችግሩ ዘላቂ እልባት ተገኘ ማለት አይደለም ያሉት ኃላፊዋ በጐ ፈቃዱ ካለ በዚህ ላይ ተመርኩዞ የሰላም ስምምነት ላይ ለመድረስ የሚያስችል ሁኔታ ሊፈጠር እንደሚችል ያላቸውን እምነት ገልጠዋል።</p>

<p>ዩናይትድ ስቴትስ የሁለቱን አገሮች ችግር በሰላማዊ መንገድ ለመፍታት በሚካሄደው ጥረት ከዚህ ቀደም ስታደርግ እንደቆየችው ሁሉ አሁንም ከአአድ ጋር ሆና በቅርብ ለመሥራት ዝግጁ ናት ሲሉ ሱዛን ራይስ የአገራቸውን አቋም ይፋ አድርገዋል።</p>


</body>
</html>
