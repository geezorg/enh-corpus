<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግጭት ለማስወገድ የቀረበ ስትራተጂ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በኢትዮጵያና በኤርትራ መካከል የተፈጠረውን</span></h3>

<h2 class="align-center">ግጭት ለማስወገድ የቀረበ ስትራተጂ</h2>


<p>(ማልቪን ፒ.ፉት ግንቦት 25/99 በአሜሪካ ም/ቤት የአፍሪካ ንዑስ ኮሚቴ</p>
<p>ባዘጋጀው ስብሰባ ላይ ያቀረቡት ኃሣብ)</p>

<p>ከሁሉ አስቀድሜ፣ በአዲስ የኮንስቲዩቴንሲ አፍሪካ ሊቀመንበር በቀድሞው የአሜሪካ የሕግ መወሰኛ ምክር ቤት አባል በሮንዴሉ ሞስና በኮንስቲዩቴንሲ አፍሪካ የቦርድ ዳይሬክተሮች ስም ሠላምታ ለማቅረብ እወዳለሁ። እንዲሁም ወቅታዊና በጣም ጠቃሚ የሆነውን የኢትዮጵያንና የኤርትራን ግጭት በተመለከተ ይህንን መድረክ ያዘጋጀውን የአፍሪካ ጉዳይ ኮሚቴን ማመስገን እፈልጋለሁ። የሁለቱ አገሮች ጦርነት፣ ቀድሞውንም ቢሆን በክፍለ አህጉሩ የሚገኘውን ያልተረጋጋ ቀጣና ይበልጥ እንዲታመስ አድርጐታል። ይህ የድንበር ጦርነት፣ ከሁለቱም ወገኖች ከአሁኑ የአሥር ሺ ወጣት ተዋጊዎችን ሕይወት ሊቀጥፍ በቅቷል። አዝጋሚ የነበረው የኢኮኖሚ እንቅስቃሴ ባሁኑ ጊዜ ባለበት ቆሟል። በብዙ ድካም የተገኘው የፖለቲካ ፋይዳ በከፋ መልኩ ለድርድር ቀርቧል። እነዚህ ትልቅ ሕዝቦች ለዚህ አነስተኛ መሬትና እርባና ለሌለው ጉዳይ ይህን የመሰለ ከፍተኛ ዋጋ ለመክፈል መወሰን ሊገባን አልቻለም ከሚሉት በዩናይትድ ስቴትስ ከሚገኙት አያሌ የኢትዮጵያና የኤርትራ ወዳጆች ጋር እኔም ሙሉ በሙሉ እስማማለሁ። ይህ ግጭት፣ ጉዳት ያስከተለው፣ ለምሥራቅ አፍሪካ ብቻ አይደለም። ባለፉት ስድስት የክሊንተን አስተዳደር ዓመታት ታይቶ በማይታወቅ ሁኔታ በዩናይትድ ስቴትስና በአፍሪካ መካከል እየተገነባ ባለው በጐ ፈቃድና ቁርጠኛ ውሳኔ ላይም ጉዳት አድርሷል። ስለሆነም ይህንን አላስፈላጊ ግጭት በተቻለ ፍጥነትና በማያወላውል መንገድ ለማስቆም የምንችለውን ሁሉ ማድረግ ይኖርብናል።</p>

<p>ለመጀመሪያ ጊዜ አፍሪካ የሄድኩት እ.ኤ.አ በ1973 ዓ.ም. ፣ በኢትዮጵያ የሰላም ጓድ አባል ሆኜ ነው። የመጀመሪያውን ዓመት ያሳለፍኩት ያኔ የኢትዮጵያ አካል በነበረችው በኤርትራ ዋና ከተማ በአስመራ በሚገኘው ወወክማ ውስጥ በመሥራት ነበር። በዚያን ወቅት ነበር ከሰላሣ ዓመት በላይ በኢትዮጵያና በኤርትራ ነፃነት ንቅናቄ ድርጅት መካከል የተፈጠረውን የጠላትነት ስሜት ለማወቅ የቻልኩት። በጦርነቱ ምክንያት ከአስመራ ለመልቀቅ ተገድጄአለሁ። ከዚያም፣ ሁለተኛውን ዓመት የሰላም ጓድ ልዑክ ሆኜ የቆየሁት፤ በምሥራቅ ኢትዮጵያ በምትገኘው ሐረር በተባለችው ሥፍራ ነው። የኢትዮጵያ ቆይታዬን ስለወደድኩት፣ ሦስተኛውን ዓመት የኢትዮጵያ ዋና ከተማ በሆነችው አዲስ አበባ በሚገኘው የአሜሪካ ኮምዩኒቲ ትምህርት ቤት በመምህርነት በማገልገል አሳለፍኩት።</p>

<p>ከዚያን ጊዜ ወዲህ ወደ አካባቢው በተደጋጋሚ ጊዜያት ተመላልሻለሁ። ከነዚህም መካከል፣ እ.ኤ.አ በ1985 ዓ.ም. በተከበሩ ጄሲ ጃክሰን ባለቤት በወይዘሮ ጃኩሉን ጃክሰን ከተመራው የሴቶች ልዑካን ቡድን ጋር ወደ ኢትዮጵያ የሄድኩበት ወቅት አንዱ ነበር። የልዑካን ቡድኑ ጉብኝት ዓላማም፣ ብዛት ያለውን የአገሪቱን ክፍል የመታው ድርቅና በዚህም ሳቢያ በሚሊዮን የሚቆጠሩትን ሰዎች ሕይወት ስላጠፋው ረሃብ የሚያስፈልገውን የእርዳታ ፍላጐት መጠን ለመገምገም ነበር። እ.ኤ.አ በ1992 የተደረገውን ምርጫ በአፍሪካን አሜሪካ ኢኒሲቲትዩት ስም ለመታዘብም ሄጃለሁ። እንዲሁም፣ በ1994 ዓ.ም. እ.ኤ.አ የኤርትራን የነፃነት ሪፈረንደም ለመታዘብ፣ ይህንኑ ኢንስቲትዩት በመወከል ተገኝቻለሁ። እ.ኤ.አ በታህሣሥ ወር 1997 ዓ.ም. በሕግ መወሰኛ ምክር ቤት አባል በቻርለስ ቢ ራንጌል በተመራው የፕሬዚዳንቱ የንግድ ልዑካን ቡድን ውስጥ አባል በመሆን፣ ኢትዮጵያንና ኤርትራን ጨምሮ በስድስት የአፍሪካ አገሮች ለመዘዋወር ችያለሁ። የተልዕኮውም ዋና ዓላማ፣ የአፍሪካ ዕድገትና መልካም አጋጣሚ የተባለውን ደንብ ለማስተዋወቅ ነበር። እንዲሁም፣ በፀደይ ወቅት እ.ኤ.አ በ1988 ዓ.ም. በታወቁት ቱጃር በሼክ ሞሐመድ አላሙዲ በተዘጋጀው ካፒታልን ወደ ኢትዮጵያ ለማስገባት በሚቻልበት ነጥብ ላይ በተወያየው ጉባዔም ላይ የመገኘት ዕድል አጋጥሞኛል።</p>

<p>በአሁኑ ጊዜም በሁለቱ አገሮች የሚካሄደው ጦርነት ቆሞ ሠላም የሚሰፍንበትን መንገድ ለመሻት በመሥራት ላይ ያሉት፣ ቀድሞ በኢትዮጵያ ወይም በኤርትራ ያገለገሉ የሰላም ጓድ አባላት መካከል አንዱ ለመሆን ችያለሁ። «ወደ ሰላም የሚያስጉዘውን» መንገድ ለመፈለግ፣ ነገ ሜይ 26 ቀን፣ ሃዋርድ ዩኒቨርሲቲ በሚገኘው ራልፍ ጄ ባንች ኢንተርናሽናል ጉዳዮች ማዕከል ከሁለቱ አገሮች የተውጣጡ አያሌ ዕውቅ ባለሙያና መሪዎች ጋር የውይይት መድረክ አዘጋጅተናል። ከውይይቱ፣ በሚቀጥሉት ሁለት ሣምንታት ውስጥ ወደየአገሮቹ ለምናደርገው ተልዕኮ አጋዥ ኃይል ሊሆኑ የሚችሉ የተለያዩ አዳዲስ ሃሳቦችና አስተያየቶች ይፈልቃሉ ብለን ተስፋ አድርገናል። ምናልባትም፣ ለችግሩ የዲፕሎማቲክ መፍትሔ ለማስገኘት «የተለያዩ መስመሮች» ያሉት አቀራረብ የሚያስፈልግበት ጊዜ መጥቷል። የሰላሙን መንገድ ለመመሥረት ከዩናይትድ ስቴትስ መንግሥት ጥረት በተጨማሪ፣ እንደኛ ያሉ የቀድሞ የሰላም ጓድ ልዑካን ቡድን አባላት መንግሥታዊ ያልሆኑ ድርጅቶችና ታዋቂ ግለሰቦች ምናልባት ገንቢ የሆነ አስተዋጽኦ ሊያደርጉ ይችላሉ። የእኛ ቡድን፣ ከዩናይትድ ስቴትስ መንግሥት እንዲሁም ከሰላም ጓድ አባላት ነፃ ሆኖ በሚያደርገው ጥረት፣ የመንግሥታችንን ምክር ለማግኘትና የእኛንም እንቅስቃሴ ውጤት በየጊዜው ለማሳወቅ ያልተቆጠበ ጥረት እንደሚያደርግ፣ እዚህ ላይ በአጽንኦት ለመግለጽ እፈልጋለሁ።</p>

<p>የክሊንተን አስተዳደር ጦርነቱን ለማስቆም በአፍሪካ ጉዳይ ረዳት ሚኒስትር በዶክተር ሱዛን ራይስ ጥበባዊ አመራር በእጅጉ ጥረት ያደረገ ቢሆንም፣ ዩናይትድ ስቴትስ ይህንን ጥረቷን የማቆሚያዋ ጊዜ አሁን እንዳይደለ በግልጽ ይታያል። በሁለቱ አገሮች የጦርነት ግንባርና በመላው ግዛታቸው ውጥረቱ በከፍተኛ ደረጃ ላይ እንዳለ ይገኛል። የወሰን ጉዳይ፣ የጎሣ ቅራኔ፣ ራስ ወዳድነት፣ ብሔርተኝነትና ለረጅም ጊዜ የቆየ የበቀል ስሜት፣ ውዝግቡን ለማጠጠር (የራሱ) አስተዋጽኦ እንዳለው በግልጽ ይታወቃል።</p>

<p>በአጠቃላይ፣ በዘላቂ መፍትሔ ለመሻትና ጉዳዩን በሽምግልና ለመጨረስ ዩናይትድ ስቴትስ ከአፍሪካ አንድነት ድርጅትና ከተባበሩት መንግሥታት ጋር ተቀራርባ መሥራት ይኖርባታል። የአፍሪካ አንድነት ድርጅት በዲሴምበር 17-19 ያቀረበው ሪፖርት፣ እርቅ ለማውረድ ለሚደረገው ጥረት ድንቅ መነሻ በመሆኑም ሊመሰገን ይገባዋል። የቀረበው የመነሻ ሐሳብ፣ ሁለቱም አገሮች ሊስማሙባቸው የሚችሉባቸው አያሌ ነጥቦችን በውስጡ አፏል። ሪፖርቱ፣ አሥራ አንድ ነጥቦችን የያዘ የመፍትሔ ኃሣብ ያዘለ ሲሆን፣ ከዓለም አቀፍ ኅብረተሰብ በኩል ከፍተኛ ድጋፍን አግኝቷል።</p>

<p>በሁለቱ አገሮች መካከል የተፈጠረውን የበላይነት መንፈስ በአስቸኳይ በማቆም፣ ለችግሩ ሰላማዊ መፍትሔ ለማስገኘት የሚያስችለውን የጋራ ድንበራቸውን መከለልና ምልክት የማኖር ሥራ እንዲጀመር የአፍሪካ አንድነት ድርጅት የመፍትሔ ሃሳብ ይጠይቃል። ከተኩስ ማቆሙም በተጨማሪ፣ ኤርትራ ከባድመና ከሌሎችም የኢትዮጵያ ግዛቶች ጦሯን በማስወጣት እ.ኤ.አ ከሜይ 6 ቀን 1998 ዓ.ም. በፊት ወደነበረችበት እንድትመለስ ይኸው የውሳኔ ሃሳብ ያስገነዝባል። ስለሆነም፣ የአፍሪካ አንድነት ድርጅት እንዳረጋገጠው፣ ቀድሞ በኢትዮጵያ አስተዳደር ሥር ወደነበረው አወዛጋቢ ወደ ሆነው ባድመ ኤርትራ ጦሯን እንዳስገባች ስለሚታመን፣ ለዚህ ለወሰን ጉዳይና በዚህም ሳቢያ ለተከሰቱ ሌሎች ጉዳዮች አስቸኳይ እልባት ለመስጠት መንግሥታችን ለአፍሪከ አንድነት ድርጅት የመፍትሔ አሳብ ተጨማሪ ድጋፍ ሊሰጥ የሚችልበትን መንገድ መፈለግ እንዳለበት ከልብ አምንበታለሁ።</p>

<p>በወሰን ምክንያት የተፈጠረው የጠላትነት ስሜት እንደተወገደም የዩናይትድ ስቴትስ መንግሥት፣ «የዳይተኑ ዓይነት» ጉባዔ በአገሩ ውስጥ ለማዘጋጀት በብርቱ መጣር ይኖርበታል። እንዲህም ከተደረገ፣ ለጉዳዩ ዘላቂ አስተማማኝ መፍትሔና ሠላም ከማስገኘቱ በተጨማሪ፣ መልዕክት ለሌሎች የአፍሪካ አገሮችና ለአሜሪካ ሕዝብ ጭምር ሊያስተላልፍ ይችላል። የጉባዔው በዩናይትድ ስቴትስ ውስጥ መደረግ፣ ባሁኑ ጊዜ በአካባቢው ያለውን ውጥረትና ሥጋት ከሥፍራው ራቅ ካለ ቦታ ሆኖ መልካም ሁኔታ እንዲፈጠር ለማስደረግ ያስችላል። ከዚህ በተጨማሪም፣ ለአሜሪካን የፖለቲካ ሳይንቲስቶችና ምሁራን፣ እንዲሁም ለፖሊሲ ንድፍ አውጭዎች ጦርነቱን ለማስቆምና ለኢኮኖሚ ዕድገት መሠረት ለመጣል እንዲቻል ገንቢና መልካም ሚና ለመጫወት እድል ያስገኝላቸዋል።</p>

<p>ወሰናቸውን በይፋ መከለል ይችሉ ዘንድ፣ ዩናይትድ ስቴትስ የገንዘብና የቴክኒክ እርዳታ ለሁለቱ ሀገሮች ለመስጠት መዘጋጀት አለባት። ከዚህም ባሻገር፣ ዩናይትድ ስቴትስ እንደ ኮርፓሬት ካውንስል ኦን አፍሪካን ኮንስቲዩቴንሲ ፎር አፍሪካ ከተባሉት ለትርፍ ካልቆሙት ድርጅቶች ጋር በመተባበር፣ በኢኮኖሚ ልማት «መመንጠቅ የሚያስጀምር» በአካባቢው የአሜሪካና የሌሎችም አገሮች ኢንቬስትመንት ሊኖር የሚያስችልና የሚያበረታታ ስትራቴጂ መንደፍ አለባት። በርግጥም፣ አያሌ የአሜሪካን ኩባንያዎች በአካባቢው የሥራ ግንኙነት ለመጀመር በዝግጅት ላይ ነበሩ። ሆኖም፣ በተፈጠረው ያለመረጋጋት ሳቢያ ወደ ኋላ ብለዋል። ጦርነቱ እስከቀጠለ ድረስ፣ የኢንቬስተሮችን አመኔታ ማግኘት አይቻልም።</p>

<p>እስከአሁን ያነሳኋቸው ነጥቦች ጠቃሚ እንደሆኑ ተስፋ አደርጋለሁ። የአፍሪካ ጉዳይ ኮሚቴ ይህንን መድረክ በማዘጋጀቱ ደግሜ ማመስገን እወዳለሁ።</p>


</body>
</html>
