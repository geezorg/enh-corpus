<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለችግሮቻችን ከመሠረቱ መወገድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">ለችግሮቻችን ከመሠረቱ መወገድ</h2>



<p>ግዙፍ ተራሮችን የሚያካክሉ ችግሮችን ተሸክመናል። በጦርነት ሁኔታ ውስጥ ከገባን ዓመት አለፈ። በዚህ ጦርነት የአገሪቱ ልጆች እየሞቱ ነው። አካለ ጐደሎም ሆነዋል። ወትሮውንም አዘቅት ውስጥ የነበረው የኢኮኖሚ ይዞታ እየባሰበት መጥቶ የጦም አዳሪው ቁጥር ከዕለት ወደ ዕለት እየጨመረ ነው። በዚህ ድህነት ላይ የአገሪቱ ሀብትና ንብረት በድርጅትና በተናጠል እየተመዘበረ በሺዎች ሳይሆን በሚሊዮኖች የሚቆጠር ገንዘብ የት እንደገባ በማይታወቅበት ሁኔታ ውስጥ ገብተናል።</p>

<p>በኋላ ቀርነታችን ላይ በተፈጥሮና ሰው ሠራሽ ችግሮች ተተብትበን ብዙ ሚሊዮን ዜጐች ይቀምሱት፣ ይልሱት የላቸውም። ስደቱ ከሰሜን ወደደቡብ በስፋት ቀጥሏል። እሱም ራሱ ችግር አለበት። ቀድሞ ስደት ትርጉም ነበረው። ተፈጥሮ ፊቱን ያዞረችበት የሰሜን ገበሬ ወደ ደቡብ ፈልሶ ቀጭን ጊዜ ማሳለፉ የነበረ ነው። የሚያመርተው ሰብል የዓመት ግብሩንና ልብሱን የማይሸፈንለት የወሎ ገበሬ ወደ ዱብቲና ጂማ ሄዶ፣ ቡናና ጥጥ ለቀማ ተቀጥሮ የእርሻ ጊዜው ሲደርስ ወደመንደሩ ይመለስ ነበር። መሬት የነጠፈበት የትግራይ ገበሬ ቢሰደድ በደቡብ ተስፋ ነበረው። መሬት የጠበበው የወላይታና የከምባታ ሰው ወንጂና መተሀራ የችግሩ ማስተንፈሻ ነበሩ። በአጠቃላይ ኢትዮጵያዊ ሁሉ በአገሩ የግዛት ክልል ተዘዋውሮ የሚሠራበትና የሚኖርበት ሁኔታ የተመቻቸ ነበርና በአንድ አካባቢ የተቸገረ ወደሌላ አካባቢ ፈልሶ ቀን ቢገፋ ጠያቂ አልነበረውም።</p>

<p>ዛሬ ያ የሕዝብ በጐ የግንኙነት ፀጋ አለ? ለአዲሱ የጐሣ ፖሊሲ ምስጋና ይግባውና እኛ ኢትዮጵያውያን ከዜግነታችን ይልቅ ደማችንንና አካባቢያችንን አስቀድመን፣ ከወገናችን ብሶት የራሳችን ማንነት በልጦብን፣ የየራሳችንን ጐጆ ሠርተንና በራችንን ዘግተን እንገኛለን። በመሆኑም ዛሬ የትግራይ፣ የጐጃም፣ የወሎ፣ የሸዋ ገበሬ የከተማ በረንዳ አዳሪ ከሚሆን በቀር ወደ ገጠሪቱ ኢትዮጵያ ገብቶ ሠርቶ የሚኖርበት ሁኔታ የለም። አዲስ ተቸግሮ የሚመጣው ቀርቶ ለዓመታት ከኖሩበት አካባቢ «መጤ» እየተባሉ የገዛ አገራቸው ስደተኞች የሆኑት ዜጐች ቁጥር ቀላል አልሆነም። ይህ ሁኔታ ዛሬ ኢትዮጵያዊነትን እናጠናክር በሚባልበት ጊዜም ቀጥሏል።</p>

<p>በመሠረቱ ችግሮቻችን ብዙ፣ እጅግ ብዙ ናቸው። እንኳን ተለያይተን በአንድነት ቆመንም የምንዘልቃቸው አይደሉም። እና እንዴት እናቃላቸው? መሠረታዊ መነሻው ምንድን ነው? ተጠያቂውስ ማነው? የችግራችን መፍቻ ቁልፉ የት ነው? እኛ በዜግነታችን ለመፍትሔው ምን አስተዋጽኦ ልናደርግ እንችላለን? ብለን መጠየቅ ይገባናል። በዚህ የጋዜጣችን እትም በአንደኛው ዜና እንደተገለጠው ሙስናንና የመሳሰሉትን ችግሮች ከመሠረቱ ለመፍታት የሥልጣን አያያዝ ሥርዓቱ ሥር ነቀል ለውጥ ያስፈልገዋል። በጠመንጃ ወደሥልጣን የመጡ ሁሉ በጠመንጃ ታጅበው የሚገዙበትን ሁኔታ ማሳጠር የምንችለው እኛው ነን። ለዚህ ደግሞ በራሱ በሥርዓቱ የተመቻቹ ሕጋዊና ሰላማዊ መድረኮችን ምን ያህል ተጠቅመንባቸዋል? ብለን እያንዳንዳችን ራሳችንን እንጠይቅ።</p>

<p>በጋዜጣችን የ«ቀጠሮ» ዓምድና በተለያዩ አጋጣሚዎች ማየት እንደሚቻለው የመንግሥታዊ ሥርዓቱን በጭላንጭል እያየን ያለነው በአንድ የግል ተመራጭ አማካይነት ነው። ይህ በራሱ የተቃዋሚ ፓርቲዎችና የግል ተመራጮች በየምክር ቤቶች መብዛት ምን ያህል ጠቀሜታ እንዳለው በግልጽ ያሳየናል። በመጭው ዓመት አንድ ብሔራዊ ምርጫ ይጠብቀናል። ሰሞኑን በአዲስ አበባ ቀበሌዎች ምርጫ ይካሄዳል። በአገራችን ላለፉት 27 ዓመታት ተንሰራፍቶ የኖረውን የድርጅታዊ ሥራ ምርጫ ለመርታትና በእርግጥ ይወክሉናል፣ የአገራችን ሀብት የጋራ ተጠቃሚ ያደርጉናል፣ በእነሱ መመረጥም የአገራችን የወደፊት ዕድል ወሳኞች እንሆናለን ብለን ያመንባቸውን ወደሥልጣን ለማምጣት በእጃችን የሚገኘውን ድምፅ የመስጠትና የመንፈግ መብታችንን በአግባቡ ልንጠቀምበት ይገባል። ዳር ተቀምጠን ችግርና ብሶትን በማውራት፣ በየተገኘው አጋጣሚ ቀበሌ፣ ወረዳ፣ መስተዳድር እንዲህ አደረገኝ እያልን በማማረርና በማማት አንድም የምናስገኘው መፍትሄ የለም። ልንጠቀምባቸው የሚገቡ ሰላማዊ መድረኮችን ሁሉ ገና አልተጠቀምንባቸውም።</p>

<p>ካለፉት ምርጫዎች መገንዘብ እንደተቻለው የገዥው ፓርቲ ወገኖች የምርጫ ሂደቶችን በመቆጣጠርና የራሳቸውን እጩዎች ብቻ በማቅረብ በአንድ ቀበሌና የምርጫ ክልል ከሚኖረውና የመምረጥ ችሎታ ካለው ሕዝብ እጅግ አነስተኛው እንኳን ቢመርጠው «የሕዝብ ተመራጭ» ብለው ሲሰይሙ አይተናል። ግን የምርጫ ሕጉን ተጠቅመን ተቃውሞ አላቀረብንም። ራሳችንን በመራጭነትና በተመራጭነት በማስመዝገብ ሥርዓቱን በሰላማዊና በሕጋዊ መንገድ አልተቋቋምነውም። ተመራጭን መልሶ የመጥራት ሕግ አለ። ግን አልተጠቀምንበትም። ብዙዎች ነን። ብዛታችንን ግን አልተጠቀምንበትም።</p>

<p>ይህ በአንድ በኩል ለችግራችን ሁሉ የእኛም አስተዋጽኦ እንዳለበት በግልጽ ያሳየናል። በችግሮቻችን አፈታት ቀጥተኛ ተሣታፊዎች መሆን እስካልቻልን ድረስ ችግሮቻችን ከመሠረቱ የሚፈቱበት ሁኔታ የለም። ቢኖርም መከሰቻው ሩቅ ነው።</p>


</body>
</html>
