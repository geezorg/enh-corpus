<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግጭቱን በሰላማዊ መንገድ ለመፍታት ቀጭን ተስፋ ቀርቷል - ሻዕቢያ ፉከራውን ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የትውልድ ጦርነት ሊሆን?</span></h3>
<h2 class="align-center">ግጭቱን በሰላማዊ መንገድ ለመፍታት ቀጭን ተስፋ ቀርቷል - ሻዕቢያ ፉከራውን ቀጥሏል</h2>
<h3 class="align-center"><li> «ለኢትዮጵያ ስጋት ዋስትና እሰጣለሁ» ጣሊያን</h3></li>



<p>የሊቢያ መንግሥት በድንበር ውዝግብ ምክንያት በጦርነት የሚታመሱትን ኢትዮጵያና ኤርትራን አግባብቼ የተኩስ አቁም ስምምነት እንዲያደርጉ ምቹ ሁኔታ ፈጥሬአለሁ በማለት ሰሞኑን ያሰራጨው መግለጫ በኢትዮጵያ ተቃውሞ የቀረበበት ሲሆን በሻዕቢያ በኩል ደግሞ ሙገሳ አግኝቷል። ተጨባጭ ሁኔታዎች ሲታዩም ግጭቱን በሰላማዊ መንገድ የመፍታቱ ተስፋ እየመነመነ መጥቷል።</p>

<p>በኢትዮጵያ በኩል የአምባገነኑ የኢሳይያስ መንግሥት ወራሪ ጦር በኃይል ከያዛቸው የኢትዮጵያ መሬቶች ለቅቆ እንዲወጣ፣ በስፍራው የነበረውም የሲቪል አስተዳደር ወደነበረበት እንዲመለስ የሚጠይቀው የአአድ የመፍትሄ ሃሳብ ዛሬም ቢሆን ብቸኛው የሰላም መንገድ መሆኑ ተጠቁሞ፣ ይህ በተግባር ካልተተረጐመ ግን ሉአላዊነቷን ለማስከበር የትውልድ ጦርነትም ቢሆን ከማድረግ ወደኋላ እንደማትል አስጠንቅቃለች።</p>

<p>ኤርትራ በበኩሏ ወያኔ ጦርነቱን በአጭር ጊዜ በድል እንደመድማለን ሲል ቆይቶ አሁን ይህን ዛቻ ማሰማቱ ሊያንበረክከን አለመቻሉንና እኛን ለማሸነፍ እንኳን ወያኔ ኃይለ ሥላሴና ደርግም ያቃታቸው መሆኑን የሚያረጋግጥ ነው በማለት ፎክራለች።</p>

<p>ሁለቱን አገሮች ለማግባባት ኢጣሊያና ሊቢያ ላይ ታች በሚሉበትና የአፍሪካ አንድነት ድርጅት የመሪዎች ጉባዔም ለዚሁ ጉዳይ ልዩ ትኩረት በሰጡበት በዚህ ወቅት በአሥመራና በአዲስ አበባ ከሰሞኑ መወሰድ የተጀመሩት አዳዲስ ርምጃዎች ደግሞ ችግሩን የበለጠ እንዳያወሳስበው ተሰግቷል።</p>

<p>መንግሥታት ግንኙነቶቻቸውን ከሚመሩባቸው ዓለም አቀፍ ሕግጋትና ደንቦች፣ በተለይም ከጄኔቫ ስምምነቶች ውጭ የኤርትራ መንግሥት ባለሥልጣናት ከኢትዮጵያ የውጭ ጉዳይ ሚኒስቴር አሥመራ ለሚገኘው ኤምባሲ የተላኩ ልዩ ልዩ ሰነዶች፣ ፓስፖርቶችና ጊዜያዊ የመታወቂያ ወረቀቶች መውረሳቸውን የኢትዮጵያ መንግሥት ቃል አቀባይ ጽ/ቤት ከሰሞኑ በሰጠው መግለጫ አስታውቋል።</p>

<p>የዲፕሎማቶችን ንብረት መፈተሹ በገዛ ራሱ ዓለም አቀፍ ሕግን የሚጻረር ድርጊት ነው ያለው ይኸው መግለጫ የከፋው ወንጀል የተያዘውን ንብረት ለመመለስ ፈቃደኛ አለመሆን ነው ሲል አስታውቋል።</p>

<p>ኢትዮጵያ በበኩሏ ለወራት በመቋረጡ በብዙ የሀገሪቱ ዜጐች ዘንድ ከፍተኛ ቅሬታ አሳድሮ የነበረውን ኤርትራውያንን ከሥራ የማገድና ከሀገር የማባረር ዘመቻ አጠናክራ መጀመሯ የአፀፋ ርምጃ ተደርጐ ተወስዷል። አንዳንድ ምንጮች ደግሞ የሰሞኑ ኤርትራውያንን ከአገር የማስወጣት እርምጃ የተወሰደው በአንዳንድ አካባቢዎችና ተቋሞች ላይ የጥቃት እርምጃ ምልክቶች በመታየታቸው ነው ይላሉ። ይህ ከሆነ ደግሞ ገና በርካታ እርምጃዎች ሊወሰዱ እንደሚችሉ ይገመታል። በዚሁ እንቅስቃሴ በቁጥጥር ሥር ከዋሉት ኤርትራውያን መካከል ወደ 3 ሺህ የሚሆኑት በቡሬ ግንባር በኩል ወደ ሀገራቸው እንዲሸኙ መደረጋቸውና ሌሎችም እንደሚከተሉ መገለጡ ሁኔታውን አክርሮታል።</p>

<p>ሌሎች ምንጮች ደግሞ ኤርትራውያን እንዲሄዱ ያደረገው መንግሥት ሳይሆን ከቤተሰቦቻቸው በመለየታቸው፣ እዚህ ኑሮ ስለከበዳቸውና ጦርነቱ እየሰፋ በመምጣቱ ወደፊት የከፋ ችግር ይገጥመናል ከሚል ስጋት የመነጨ ነው ቢሉም አባባላቸው የኤርትራ መንግሥት ከሚለው ጋር የሚጋጭ ነው።</p>

<p>ይህ በእንዲህ እንዳለ በኢትዮጵያ የወታደራዊ ምልመላና የገንዘብ መዋጮ መቀጠልና የውትድርና አገልግሎትን ለሁሉም ዜጐች ብሔራዊ ግዴታ የማድረግ እቅድ እንዳለ ጭምጭምታ መሰማቱ ግጭቱን በሰላማዊ መንገድ የመፍታቱን ጥረት እያኮላሸው ነው። ከዚህ በተጨማሪም በውጊያው ቀጣና በአመራር ሰጪነትና በአዋጊነት ለተሰለፉት ለሦስት ብርጋዴየር ጄኔራሎች የሜጄር ጄኔራልነት ማዕረግ፣ ለአምስት ኮሎኔሎች ደግሞ ብርጋድዬር ጄኔራልነት ማዕረግ ከሰሞኑ መሰጠቱ ኢትዮጵያ የመከላከያ ኃይሏን ሞራል በመጠበቅ ሉአላዊነቷን በኃይል ለማስከበር መቁረጧን እንደሚያመለክት የፖለቲካ ተንታኞች አስምረውበታል።</p>

<p>ከነዚሁ ተሿሚዎች መካከል የቀድሞ የኢሕአዴግ ታጋዮች የነበሩት የአየር ኃይሉ አዛዥ ብርጋዴዬር ጄኔራል አበበ ተክለሃይማኖት፣ የወታደራዊ መረጃ አዛዥ የሆኑት ብርጋድዬር ጄኔራል አባዱላ ገመዳ፣ የወታደራዊ ሥልጠና ኃላፊ የነበሩትና በአሁኑ ጊዜ በጦር ግንባር በከፍተኛ አዋጊነት የሚታወቁት ብርጋድዬር ጄኔራል ሳሞራ የኑስ ወደ ሜጄር ጄኔራልነት ማዕረግ ማደግ በጦርነቱ ካስመዘገቡት ጀብዱ ጋር የተያያዘ መሆኑ ታውቋል።</p>

<p>የአሁኑ የማዕረግ ዕድገት ወታደራዊ ኃይሉን ከማጠናከር አንፃር የተወሰደ መሆኑን የሚጠቁሙ ምንጮች በኢትዮጵያ በኩል ሠራዊቱን ከሁሉም አንፃር ለማጐልበት የሚደረገው እንቅስቃሴ ለቀጣዩ ድል ተስፋ ፈንጣቂ ነው ብለዋል።</p>

<p>በዚህ በክረምቱ ወር በሁለቱም ወገን ውጊያ የማካሄድ ፍላጐት ላይኖር ይችላል የሚሉ ወገኖች የምልመላና የሥልጠና ሥራ በመሥራት ሠራዊታቸውን በማጠናከር ያሳልፋሉ የሚል ግምት እንዳላቸው ይገልጻሉ።</p>

<p>ክረምቱ ለሎጂስቲክ አቅርቦትና በተሽከርካሪ እንቅስቃሴ ላይ የሚያሳድረውን ተፅዕኖ በማጤን የሚናገሩት እነዚህ ምንጮች ከወዲሁ አንድ መላ ተፈልጐ ሰላማዊ መፍትሔው ሥራ ላይ የሚውልበት መንገድ ካልተቀየሰ በሁለቱም ወገን በመጪው ዓመት መግቢያም ከእስካሁኑ የከፋ ሰብአዊና ኢኮኖሚያዊ ቀውስ መድረሱ አይቀሬ ነው ብለዋል።</p>

<p>በሸኘነው ሰኔ ወር ላይ በባድመ ግንባር በኤርትራ አማካኝነት እንደተለኮሰ በተነገረለት ውጊያ የኤርትራ 171ኛ ኮር በከፋ ሁኔታ መጐዳቱን የሚጠቁሙ ምንጮች በዚህ ምክንያት የኤርትራ መንግሥት ኃይሉን መልሶ ለማጠናከር ሲል ውጊያውን አቁሞ መደራጀትን መምረጡን ገልጠዋል።</p>

<p>በአሁኑ ጊዜ ኢትዮጵያና ኤርትራን በአአድ የመፍትሔ ሀሳብ መሠረት የማስማማቱ ቁልፍ ያለው ኤርትራ በኃይል የያዘችውን የኢትዮጵያን መሬት ለቅቃ ትውጣ የሚለውና በተኩስ አቁም ስምምነቱ ላይ ነው። የተኩስ አቁም ስምምነት እንዲኖር በኤርትራ በኩል ከፍተኛ ፍላጐት እንዳለ ሲታወቅ በኢትዮጵያ በኩል ያለው አቋም በኃይል የተያዘው መሬት ሳይለቀቅ ይሄ አይሞከርም የሚል ነው።</p>

<p>ከአንዳንድ ምንጮች ማወቅ እንደተቻለው ኢጣሊያ በተኩስ አቁሙ ስምምነት ላይ ኢትዮጵያ ላላት ስጋት «እኔ ዋስትና እሰጣለሁ» ዓይነት ሀሳብ ይዛ እንደምትንቀሳቀስ ነው። ኢትዮጵያ ያላት ጥያቄ ከስጋት ብቻ ያልመነጨ፣ በሉአላዊነት ክብር ላይም ያነጣጠረ መሆኑንም የሚጠቅሱ ምንጮች የአአድ ውሳኔ ተግባራዊ እንዲሆን በድርጅቱና በአባላት አገሮች በኩል ጠንካራ አቋም እንዳለም ነው የሚናገሩት። ብዙ የአፍሪካ ዲፕሎማቶችም የድርጅቱ የውሳኔ ሀሳብ ሙሉ ለሙሉ ተፈፃሚ መሆን ለድርጅቱ እንደ አንድ ዋና ድል ሆኖ እንደሚታሰብም አስታውቀዋል።</p>

<p>የዘንድሮው ዓመት የአአድ የመሪዎች ጉባዔ አስተናጋጅ አገር አልጄሪያ መሪ ልዩ መልእክተኛ ሚስተር ላያሺ ያኪር ለሁለተኛ ጊዜ ኢትዮጵያና ኤርትራ ደርሰው የሁለቱን አገር መሪዎች አነጋግረው መመለሳቸውም የዚሁ ጥረት አካል መሆኑ ተገልጦአል። ከውጭ ጉዳይ ሚኒስቴር በኩል እንደተገለጸው መልእክተኛው ከጠቅላይ ሚኒስትሩ ጋር የተነጋገሩት በመሪዎቹ ስብሰባ ላይ በሚነሱ አጀንዳዎች ላይ ነበር። ከአጀንዳዎቹ አንዱና ዋናው የኢትዮ-ኤርትራ ጉዳይና ከሁለቱ አገሮች ግጭት ጋራ እየተጠላለፈ የመጣው የሶማሊያ ጉዳይ መሆኑ ታውቋል። በሁለቱም ጉዳዮች ላይ ከጠቅላይ ሚኒስትር ጋር መነጋገራቸው ሲገለጽ ዝርዝሩ አልተመለከተም።</p>

<p>በሌላ በኩል ደግሞ የኢትዮጵያ መንግሥት በአቶ ካሳሁን አየለ የንግድና ኢንዱስትሪ ሚኒስቴር የተመራ ልዩ ልዑክ አልጄሪያ ደርሶ መምጣቱን የውጭ ጉዳይ ሚኒስቴር መግለጫ አመልክቶ ይህ የአሁኑ የኢትዮጵያ መልእክተኛ ተልዕኮም ከአልጀሪያ ልዩ መልክተኛ ጋራ የተያያዘ ነው ብሏል።</p>

<p>የኢትዮጵያ ልዑካን ቡድን ወደ አልጄሪያ የሄደው ስለኢትዮ- ኤርትራ ግጭት የኢትዮጵያን አቋምና ፍላጐት ለማስገንዘብ መሆኑ ሲገለጥ ኢትዮጵያ የአፍሪካ አንድነት ድርጅት የውሳኔ ሃሳብ ተፈፃሚ በሚሆንበት ላይ በዲፕሎማሲው መስክ ያልተቋረጠ ጥረት ስታደርግ መቆየቷንም አስታውሶአል። ይሁንና የሁለቱ አገሮች ግጭት በኃይል ነው የሚፈታው ወደሚለው አቅጣጫ ብዙዎች ዲፕሎማቶች ያዘነበሉ ቢሆንም የፊታችን ሰኞ በአልጄሪያ መዲና አልጀርስ የሚካሄደው የአፍሪካ አንድነት የመሪዎች ጉባዔ ችግሩን በሰላም ለመፍታት የሚያደርገው ጥረት ተስፋ ሰጪ እንደማይሆን የሚገምቱ ወገኖች አሉ።</p>

<p>የኢትዮጵያ ጠቅላይ ሚኒስትር መለስ ዜናዊና የኤርትራው መሪ ኢሳይያስ አፈወርቂ በጉባዔው ላይ እንደሚገኙ ያረጋገጡ መሆኑ ሲታወቅ ለሰላሙ ጥረት የአቋም ለውጥ ያድርጉ አያድርጉ ከጉባዔው በኋላ የሚታወቅ ይሆናል።</p>


</body>
</html>
