<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፑንትላንድ መቋቋም የአካባቢውን ፖለቲካ አወሳስቧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የፑንትላንድ መቋቋም የአካባቢውን ፖለቲካ አወሳስቧል</h1>


<p>በተለያዩ የፖለቲካ አንጃዎችና የጦር አበጋዞች ተከፋፍላ የተበታተነችው ሶማሊያን በአንድነት ጥላ ሥር አካትቶ በሀገሪቱ ቋሚ መንግሥት ለመመሥረት በኢጋድ ሲደረግ የነበረው ጥረት «ፑንትላንድ» በሚል ስያሜ አዲስ በተቋቋመ የጐሣ መንግሥት ሳቢያ የበለጠ መወሳሰቡንና አካባቢውንም የውጥረት ቀጣና ማድረጉን ፖለቲካውን በጥልቀት የሚያውቁ ተንታኞች ገለጡ።</p>

<p>ሰሜን ምሥራቅ ሶማሊያ የሚኖሩ የመጀርቲን፣ የዱልባሃንቲ፣ የመሪሃንና የወሰንገሪ ጐሣዎችን በአንድነት «ሃርቲ» በሚባል የዘር ግንድ የሚያቅፈው አዲሱ ፑንትላንድ የቤናዲር ላንድ ተብሎ የሚጠራ ሲሆን ዋና ከተማውንም ቦሳሶ ማድረጉን ሰሞኑን አካባቢውን ቃኝቶ የተመለሰው ሪፖርተራችን ለመረዳት ችሏል።</p>

<p>ራሷን ሶማሌላንድ ሪፐብሊክ ብላ ከሰየመችው ሰሜን ሶማሊያ ቀጥሎ ሁለተኛ የሆነው የዚህ ዓለም አቀፍ እውቅና የሌለው መንግሥት መቋቋም ደቡብ ሶማሌን ከፋፍለው ለሚያስተዳድሩት የጦር አበጋዞች ለአሊመሐዲ፣ ለሁሴን አይዲድና ለሐርጌሳው ፕሬዚዳንት መሐመድ ኢብራሂም ኤጋል ከፍተኛ ራስ ምታት ሆኖአል።</p>

<p>ሶማሌ ላንድ ውስጥ የሚኖሩ የዱል ባሃንቲ ጐሣዎች በዘር ግንድ ፑንትላንድን ከመሠረቱት መጀርቲኖች ጋር አንድ በመሆናቸውና እዚያም የካቢኔ ሚኒስቴርነት ሥፍራ ስለተሰጣቸው ወደፊት ተገንጥለው የመሬት ይገባናል ጥያቄ ሊያነሱ ይችላሉ የሚለው ሥጋት በሐርጌሳ በኩል በአሁኑ ሰዓት ጐልቶ የሚታይ ፍራቻ መሆኑ ታውቋል።</p>

<p>በደቡብም በኩል ቢሆን የፑንትላንድ (የቤናዲር ላንድ) አፈንጋጭ መንግሥት ከእነሱ ቁጥጥር ውጭ በሆነ መልኩ የተወሰኑ ጐሣዎችን አቅፎ መቋቋሙ ሰሜንና ደቡብ ሞቃዲሾን የሚቆጣጠሩት የጦር አበጋዞች ሁሴን አይዲድና አሊ መሃዲ የነበራቸውን የታላቋ ሶማሊያ የመሪነት ሕልምም የሚያደበዝዝ በመሆኑ አልተወደደም።</p>

<p>የደቡቡ ችግር በኢጋድና በተለይም በኢትዮጵያ ጥረት ተሳክቶ፣ በሶማሊያ ብሔራዊ እርቅ ተደርጐ ቋሚ መንግሥት ቢቋቋም፣ ጉዳዩ ሰላማዊ በሆነ መንገድ ተፈትቶ ዓለም አቀፍ እውቅናን አገኛለሁ ብላ በተስፋ የቆየችው ሃርጌሳን ምኞት የሚያሰናክለው አዲሱ መንግሥት ውሎ ሲያድር ሌላ የፖለቲካ ቀውስም ሊያስከትል እንደሚችል የሚገልጹት ታዛቢዎች በአፍሪካ ቀንድ የራሳቸውን ፍላጐት በሃይማኖት ሽፋን ለማስፈጸም ለሚሹ ኃይሎች ተጨማሪ ቀዳዳ መፍጠሩንም ያሰምሩበታል።</p>

<p>ከኢትዮጵያ ጋር መልካም ጉርብትናና ወዳጅነት እንዳለው የሚገልጸው የሃርጌሳው የመሐመድ ኢብራሂም ኤጋል መንግሥት በኢጋድ ውክልና በሶማሊያ ዘላቂ ሰላምን ለማምጣት ሲደረግ የነበረውን ጥረት በአንክሮ ሲከታተል መቆየቱን እዚያው በየሳምንቱ በእንግሊዝኛ ቋንቋ የሚታተም «ዚ ሪፐብሊካን» (ጥሀ ረፑብሊቻን) የተባለ ጋዜጣ በኦገስት 16/1998 እትሙ ይፋ አድርጓል።</p>

<p>ጋዜጣው በዚህ እትሙ የፑንትላንድን መመሥረት ኢትዮጵያ መደገፏ ፕሬዚዳንት ኢጋልን እንዳላስደሰተ ጠቅሶ በሶማሊያ ዘላቂ መንግሥት የማቋቋሙ እንቅስቃሴ ተጓትቶ የትናንሽ መንግሥታት መፈጠር የሶማሌ ላንድን ዓለም አቀፍ እውቅና ያዘገያል የሚል ስጋት እንዳላቸው አመልክቷል።</p>

<p>ስለዚህ ጉዳይ የኢጋድ የፖለቲካና ሰብዓዊ ጉዳዮች ዳይሬክተር የሆኑት ዶ/ር ክንፈ አብርሃም በቅርቡ «እፎይታ» ለተባለው ጋዜጣ «አንዳንድ የሶማሊያ ቡድኖች ሰሜን ምሥራቁን ክፍል ፑንትላንድ በማለት መሰየም ጀምረዋል። ይህም ፌዴራል አስተዳደር ለመመሥረት እንቅስቃሴ ላይ መሆናቸውን ያመለክታል» በማለት የሰጡት መግለጫ ከዚህ ቀደም ኢትዮጵያ ስታራምድ ከቆየችው ፖሊሲ ጋር ፈፅሞ እንደማይጣጣም ነው ብዙዎች የሚናገሩት።</p>

<p>በአሁኑ ጊዜ በኢትዮጵያና በሶማሌ ላንድ መካከል ባለው ወዳጅነት የሁለቱም አገሮች ሕዝቦች ነፃ እንቅስቃሴና ጤናማ የንግድ ልውውጥ የሚያደርጉ መሆናቸውን የዚህ ዜና ዘጋቢ እስከ ቶጐ፣ ውጫሌና ሃርቲሼክ ድረስ በመጓዝ ለማረጋገጥ ቢችልም አዲሱ ክስተት ውሎ አድሮ ግንኙነታቸውን ያሻክረዋል ተብሎ ተሰግቷል።</p>

<p>ከዚሁ ጋር በተያያዘ የሶማሊያን ችግር በድርድር ለመፍታት ኢትዮጵያ ስታካሂድ የነበረውን ዲፕሎማሲያዊና ፖለቲካዊ እንቅስቃሴ ሲያጣጥሉና «ጥረቱም ለሶማሊያ ዘላቂ ሰላም ለማምጣት ሳይሆን የተከፋፈለችና የተዳከመች አገር ለመፍጠር ነው» በማለት ሁኔታውን በጥርጣሬ ሲመለከቱ የቆዩት የደቡብ ሞቃዲሾው የሶማሊያ ብሔራዊ ንቅናቄ (ጽኝም) አንጃ መሪ ሁሴን አይዲድ ባለፈው ወር በድንገት አዲስ አበባ መምጣት ብዙዎቹን ሲያነጋግር ሰንብቷል።</p>

<p>የሁሴን አይዲድን ከጠቅላይ ሚኒስትር መለስ ዜናዊ ጋር ተገናኝቶ መነጋገር በበጐ ጐኑ የሚመለከቱ ወገኖች አመጣጣቸው እሳቸውም በቅርቡ «ጁባላንድ» የተባለ መስተዳድር ለመመሥረት ለሚያደርጉት እንቅስቃሴ ዲፕሎማሲያዊ ድጋፍ ለማግኘት መሆኑን ሲገልጹ ሌሎች ደግሞ የሶማሌ ላንድ መገንጠል የእግር እሳት ለሆነባቸው አይዲድ የፑንትላንድ መፈጠርና ከኢትዮጵያ ድጋፍ ማግኘት ያሳደረባቸውን ሥጋት ለመቀነስ ሳይሆን እንዳልቀረ ገምተዋል።</p>

<p>የምሥራቅ አፍሪካን በተለይም የአፍሪካ ቀንድን ፖለቲካ የሚከታተሉ ታዛቢዎች በሶማሊያ ሁሉንም ወገኖች የሚያሳትፍ ዘላቂ መንግሥት ሊመሠረት የሚችለው በቅድሚያ የውጭ ጣልቃ ገብነት ተወግዶ ራሳቸው ሶማሌዎች ብሔራዊ እርቅ ሲያወርዱ ብቻ እንጂ አሁን በተያዘው ሁኔታ ትናንሽ መንግሥታትን የመፍጠር ሂደቱ በዚሁ ከቀጠለ ወደፊት ሶማሊያ የምትባል አገር ከዓለም ካርታ ላይ ልትጠፋ እንደምትችል ያስጠነቅቃሉ።</p>

<p>በደቡብ ሶማሊያ ያሉ የአንጃ መሪዎች ልዩነታቸውን አቻችለው በቅርቡ ሁሉን አቀፍ ጉባኤ በማካሄድ አንድ ወጥ አስተዳደር ይመሠርታሉ ተብሎ በሚጠበቅበት ጊዜ ከሰሞኑ የሞቃዲሾን አንድ አንጃ በሚመሩት በኦስማን አሊ ኦቶ ሚሊሽያዎች የተከፈተው ጦርነት አገሪቱን እንደገና የማዋቀሩን ሂደት የሚያዘገየውና የተፈራውን መገነጣጠልም የሚያፋጥነው እንደሚሆን ሁኔታውን የሚከታተሉ ታዛቢዎች አስምረውበታል።</p>

<p>የዚያድ ባሬ መንግሥት እ.ኤ.አ. በ1991 ዓ.ም ከፈረሰ ወዲህ ሶማሊያ ያለ መንግሥት በተለያዩ የጦር አበጋዞች ተበጣጥሳ የምትኖር፣ ሥርዓት አልበኝነት የነገሠባት ሀገር መሆኗ ይታወቃል።</p>


</body>
</html>
