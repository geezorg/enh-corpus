<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የማሟያ ምርጫው የኢሕአዴግ ሥልጣን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የማሟያ ምርጫው የኢሕአዴግ ሥልጣን</h1>
<h3 class="align-center">ማጠናከሪያ ሆኖአል</h3>


<p>በአዲስ አበባ ከተማ ባለፈው እሁድ የተከናወነው የማሟያ ምርጫ በአገር ውስጥ ተመዝግበው የሚንቀሳቀሱ ተቃዋሚ የፖለቲካ ድርጅቶችን ያላቀፈና ወደፊት ይካሄዳል ተብሎ የሚጠበቀውን ሀገራዊ ምርጫ ዴሞክራሲያዊ ሂደትንም ከወዲሁ ጥያቄ ውስጥ ያስገባ አደገኛ አዝማሚያ መሆኑ ተገለጠ።</p>

<p>በሕዝብ ተወካዮች፣ በአዲስ አበባ መስተዳድርና በ28 ወረዳ ም/ቤቶች የተጓደሉ 384 አባላትን ለመምረጥ በ994 የምርጫ ጣቢያዎች በተካሄደው በዚሁ ምርጫ በገዢው ኢሕአዴግ አባል ድርጅቶች የተወከሉ እጩዎችና ጥቂት «የግል ተወዳዳሪዎች» የተባሉ ብቻ ተሳታፊ ሆነዋል።</p>

<p>ሀገሪቱን ያለማንም የፖለቲካ ተቀናቃኝ በበላይነት የሚያስተዳድረው ኢሕአዴግ በአንድ በኩል ጠንካራ ተቃዋሚዎችን ለማሳተፍ ፈቃደኛ እንደሆነና ግማሽ መንገድ ድረስ ሄዶ እንደሚቀበላቸው እየለፈፈ በሌላ በኩል ዛሬም ሥልጣኑን ቀደም ሲል በመረጠበት ጐዳና ይዞ ለመጓዝ መወሰኑ ቃልና ተግባር የተራራቁ መሆናቸውን በግልጽ እንደሚያመለክት አስተያየታቸውን የሰጡ አንድ የፖለቲካ ሳይንስ ምሁር ገልጠዋል።</p>

<p>ከሁሉም ከሁሉም የሚሉትን መተርጐም የማይችሉ ለጋ ሕፃናትን በካናቴራ ደልለው ከየት/ቤቶች በማስወጣትና በአደባባይ በማዞር «ምረጡ ምረጡ ሳታወላውሉ በጥሞና፣ የሰላሙ አባት ኢሕአዴግ ነውና፣» የሚል መዝሙር በማዘመር ለፖለቲካ ዓላማ መጠቀሚያ ማድረጉ እጅግ አሳፋሪ ተግባር እንደሆነ የጠቀሱት እኝሁ ምሁር አሠራሩ በተባበሩት መንግሥታት ድርጅት የሕፃናት ኮንቬንሽንም የማይደገፍ መሆኑን አስምረውበታል።</p>

<p>በምርጫው ዕለት በአንዳንድ የምርጫ ጣቢያዎች «ጀበናና ቁልፍ ላይ ብቻ ምልክት አድርጉ» እየተባለ ገና ከበር ላይ መራጩን ሕዝብ የማዋከቡና የመቀስቀሱ ሂደትም ዴሞክራሲን እንገነባለን የሚለውን አባባል ውድቅ የሚያደርግ ድርጅታዊ አሠራር በመሆኑ ብዙዎቹን ማማረሩ ታውቋል።</p>

<p>ከምርጫው ቀን ቀደም ሲልም የቀበሌ መስተዳድር አባላት በየመኖሪያና መሥሪያ ቤቶች እየተዘዋወሩ የግለሰቦችን ፈቃድ ሳይጠይቁ የምርጫ ካርድ እንዲወስዱ ግዳጅ አዘል ትዕዛዝ ሲያስተላልፉ መቆየታቸው ሳያንስ በምርጫው የማይሳተፉ ከቀበሌ መስተዳድር ምንም ዓይነት የማኅበራዊ አገልግሎት እንደማያገኙ ሲያስጠነቅቁ መሰንበታቸው የሂደቱን ዲሞክራሲያዊነት እንደማያመለክት አስተያየታቸውን የጠየቅናቸው የኅብረተሰብ ክፍሎች አስረድተዋል።</p>

<p>አንዳንድ የወረዳ መስተዳድሮች ታዋቂ ግለሰቦችንና ነጋዴዎችን በደብዳቤ በመጥራት በድርጅታዊ ሥራ መርጠው ያዘጋጁአቸውን ሰዎች አቅርበው ከወረዳችንና ከክልል የጐደሉ የም/ቤት አባላትን ለማሟላት ያቀረብናቸው እጩዎች እነዚህ ስለሆኑ አስተያየት ስጡባቸው እስከመባልም ተደርሶ እንደነበር የጠቆሙት አንድ ነዋሪ ተሰብሳቢዎቹ የተጠራንበት ጉዳይ ለተፈናቃዮች ርዳታ በሚሰባሰብበት ሁኔታ ላይ ለመነጋገር እንጂ የተጠቀሰው ጉዳይ ከአጀንዳ ውጭ ነው ብለው በመቃወማቸው ከባድ ማስጠንቀቂያ እንደተሰጣቸውም አስረድተዋል። በተመሳሳይም የአትኩሮት ጋዜጣ ሥራ አስኪያጅና ባለቤትም የግዳጅ ምርጫውን በመቃወማቸው «የምርጫውን ሂደት ለማደናቀፍ ሞክረሃል» በመባል ተወንጅለው ለአምስት ቀናት ያህል በወረዳ 21 ቀበሌ 31 አመራር አባላት ትዕዛዝ ታስረው በቂ ዋስ አቅርበው መፈታታቸውን ጋዜጣው ጠቅሷል።</p>

<p>ኢሓዴግ ሥልጣን እንደያዘ የመምረጥና መመረጥ መብታቸውን የገደበባቸው የደርግ ኢሠፓ አባላትን ከሕግ ውጭ እንዲመርጡ ማስገደድ ተጀምሮም ነበር ያሉኝ አንድ የቀድሞ ጦር መኰንን በአዋጅ (በመግለጫ) የተገደበው መብታችን በአዋጅ (በመግለጫ) እስካልተሻረ ድረስ ለመምረጥ አንችልም ብለው በማብራራት የቀስቃሾቹን ሃሳብ ለማስቀየር መቻላቸውን ገልጠውልኛል።</p>

<p>ከአንድ ቀበሌ ድምፅ ሰጥተው ሲወጡ ያገኘኋቸው መራጭ ማንን እንደመረጡ ጠይቄአቸው በሰጡኝ መልስ «እጩዎቹ በሙሉ የኢሕአዴግ ሰዎች በመሆናቸው አንዱን ከአንዱ መምረጡ አስቸጋሪ ነው። ከቀበሌና ከወረዳ ማግኘት ያለብኝን የተለያየ የትብብርና የድጋፍ ደብዳቤ እንዳላጣ ግን ሁሉንም መርጨ ወጥቻለሁ» ብለውኛል።</p>

<p>በሻዕቢያ ወረራ ከቤት ንብረታቸው ተፈናቅለው ርዳታ የሚሹ በብዙ ሺህ የሚቆጠሩ ወገኖች በረሃብ አለንጋ እየተገረፉ መሆናቸው እየተነገረ ባለበት፣ ብዙ ሕይወትን ከሞት ማዳን የሚችልን ከፍተኛ የሕዝብና የመንግሥት ገንዘብ ለይስሙላ ምርጫ አለአግባብ ማባከኑ በእነሱ ሕይወት እንደመቀለድ ይቆጠራል ያሉት አንድ መምህር ኢሕአዴግ ከቀድሞ ስህተቱ ተምሮ ወደ ቀና መንገድ ያመራ ይሆናል የሚለው ተስፋቸውን የአሁኑ አካሄድ ጨርሶ እንዳጨለመባቸው አስረድተዋል።</p>

<p>በሕጋዊ ተቃዋሚ የፖለቲካ ድርጅትነት ተመዝግቦ በሀገር ውስጥ የሚንቀሳቀሰው የአማራጭ ኃይሎች ም/ቤት በማሟያ ምርጫው ለምን እንዳልተሳተፈ የጠየቅናቸው አንዳንድ የም/ቤቱ አባላት «ከዚህ በፊት በተካሄደው ሀገር አቀፍ የምክር ቤት ምርጫ ለመሳተፍ በቅድሚያ መሟላት ያለባቸውን ጉዳዮች ጠይቀን ቀና መልስ በማጣታችን ከወድድሩ የወጣን በመሆኑ የዚያ ቀጣይ በሆነ ማሟያ ምርጫ መሳተፉ ተገቢ መስሎ ስላልታየን አልተወዳደርንም በጉዳዩ ላይ ተወያይተንም አቋም አልወሰድንም» ብለውኛል።</p>


</body>
</html>
