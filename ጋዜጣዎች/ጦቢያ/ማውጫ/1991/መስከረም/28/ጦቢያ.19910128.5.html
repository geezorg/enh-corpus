<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትር መለስ ዜናዊ ከውጭ የመጡ ኢትዮጵያውያን ላነሷቸው ጥያቄዎች የሰጡት መልስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h3>
<h1 class="align-center">ጠቅላይ ሚኒስትር መለስ ዜናዊ ከውጭ የመጡ ኢትዮጵያውያን ላነሷቸው ጥያቄዎች የሰጡት መልስ</h1>
<h3>አስተያየትና ጥያቄ፦</h3>


<p>&#x2022; ወጣቶችን በማሰልጠኛ አነጋግሬአለሁ። ከፍተኛ ስሜት ነው ያላቸው። «ጉዞአችን እስከ ቀይ ባህር ነው» ይላሉ። እነዚህ ወጣቶች ነገ ጠዋት ጦርነቱ አልቆ በሚመለሱት ጊዜ ጥሩ ትምህርት የሚያገኙበት መንገድ እንዲመቻች አደራ እላለሁ። ኢሕአዴግ አዲስ አበባ ከገባ በኋላ የፈለገውን ኃይል አስቀርቶ የጋይንትንና የትግራይን ገበሬ ወደቤቱ ሸኝቷል። ያ ኃይል አሁን በችግር ጊዜ ደግሞ ተጠርቷል። እርግጥ የአገር አደራ ያለበት መሆኑን አውቃለሁ። አሁንም እንደዚያ እንዳይሆን አደራ! (ጭብጨባ)</p>

<p>&#x2022; ማንኛውም አሥራ ሁለተኛ ክፍል የጨረሰ ወንድ ወታደራዊ አገልግሎት እንዲሰጥ በሕገ-መንግሥቱ ቢካተትስ? በሌሎች አገሮችም የሚደረገው እንደዚያ ነው።</p>

<p>&#x2022; የፖለቲካ ድርጅቶችንና ሕዝብን ለይቶ ካለማየት የተነሳ ሕዝብ ከሕዝብ እንዲጋጭና እንዲጨራረስ የሚደረገውን ማንኛውንም ግፊት ትክክለኛ አእምሮ ያለው ኢትዮጵያዊ ሁሉ አጥብቆ ሊዋጋው የሚገባ ነገር ነው የሚመስለኝ። አንድ በቴሌቪዥን ያየሁት የሚያሰቅቅ ነገር ትዝ ይለኛል። በሩዋንዳ አንድ ገበሬ በመንገድ ላይ ሲሄድ ይታያል። ከፊት ለፊቱ የእሱ ተቃዋሚ የሆነ የሌላኛው ወገን ሰው ሞቶ ያገኛል። ከቴሌቪዥኑ እንዳየሁት ከሞተ የቆየ ሰው ነው። በተካሄደው ጭፍጨፋና ሕዝብ ለሕዝብ እንዲጠላላ ከመደረጉ የተነሳ ሰውየው የማሰብና ትክክለኛ አመለካከቱን አጥቷል። ያንን የሞተ ሰውዬ በመጥረቢያ ሶስት ጊዜ ሲፈልጠው አይቻለሁ። ይኸ የሚያሳዝንና ሰው ሰውነቱን የሚገዛበትን ትልቅ አእምሮ ያጣበት ሁኔታ ነው። ያ እንዲፈጠር ያደረጉ ሰዎች አሉ ማለት ነው።</p>

<p>እንዲህ ዓይነት ነገር በኢትዮጵያችንም እንዳይፈጠር እያንዳንዳችን፣ አጥብቀን ባለን መድረክ ሁሉ አዝማሚያውን መዋጋት የአለብን መስሎ ነው የሚታየኝ። ታዲያ ይህን ስል በሕገ-መንግሥታችን ላይ እንደተደነገገው ፓርቲዎች ሊመሠረቱ የሚችሉባቸውና የማይችሉባቸው ሁኔታዎች ተገልጠዋል። አንደኛው ኃይማኖት ነው። በጐሣ ላይ ግን (ከዚህ ጋር ተመሳሳይነት ያለው መስሎ ስለሚታየኝ ነው) እንዲመሠረት ሲደረግ የምንፈራውን ነገር ሊያስከትል እንደሚችል ታይቶ ነበር ወይ? የምንፈራው እንዳይደርስ ምን ዓይነት ጥረት እየተደረገ ነው?</p>

<p>&#x2022; የ1968 የሕወሓትን ማኒፌስቶ ሻዕቢያ እየተጠቀመበት ነው። እንደሚለው «ሕወሓቶች» ትግራይን ነፃ ካወጡ በኋላ ከትግራይ ኩታ ገጠም የሆኑ መሬቶችን ለምሳሌ እንደወልቃይት፣ ከወዲያ ደግሞ ከአለውሃ በመለስ ካጠቃለሉና ትግራይን በልማት ካሳደጉ በኋላ ወደ አሰብ ይመለሳሉ። አሰብን በቁጥጥራቸው ሥር አድርገው ሌላውን የኢትዮጵያ ክፍል ጠቅላላ ትተው ታላቋ ትግራይን መስርተው ለመኖር ነው ፍላጐታቸው። በዚህ ፕሮግራም መሠረት እስከ አሁን ሌላውን በሙሉ አጠቃልለዋል። ወደ አሰብ የመመለስ አዝማሚያ ስለአላቸው ያንን ለመከላከል ነው ጦርነት የከፈትነው» የሚል ፕሮፓጋንዳ በሰፊው እየነዙ ናቸው። በዚህ ጉዳይ ላይ ማብራሪያ ቢሰጡን?</p>

<p>&#x2022; የአማራውን ክልል አይቼዋለሁ። በእኔ እምነት አማራ ብዬ ለመናገር ያስፈራኛል። ጐንደሬ፣ ጐጃሜ፣ ሸዌ፣ ወሎዬ ብዬ መጥራትን እመርጣለሁ። የክልሎች ስም አሰያየም ጠባብ ብሔርተኝነትን የሚያመጣ አይመስልዎትም?</p>

<h3 class="underline">መልስ፦</h3>

<h3 class="underline">ምልምሎች ከጦርነቱ በኋላ፣</h3>


<p>በሥልጠና ቦታ ያያችኋቸው ወጣቶች ሲመዘገቡም፣ ሲመለመሉም መደበኛ ወታደር ለመሆን ነው። አስገድደን ወታደር ልናደርጋቸው ስለማንችል ከጦርነቱ በኋላ እንመለሳለን የሚሉ ካሉ መብታቸው ነው። ምንም ልናደርጋቸው አንችልም። የሚመለሱት ግን ካሳ ተሰጥቷቸው ነው። እንቀጥላለን ካሉ ደግሞ በውትድርና ይቀጥላሉ።</p>

<p>ሕዝባዊ ሠራዊቱ (ጥሀ ሚሊቲአ) በጊዜያዊነት የተንቀሳቀሰ ነው። ወደቤቱ የሚመለስ መሆኑን አውቆ የሄደ ነው። እሱም ቢሆን ከቤት ንብረቱ ተፈናቅሎ የሄደ ስለሆነ ሲመለስ ምንም እንኳን በየመንደሩ እንዲታረስለት ጥረት እየተደረገ ቢሆንም የመልሶ ማቋቋሚያ ጥረት እንደሚያስፈልገን እንገነዘባለን። ይህንንም ከወዲሁ እየተዘጋጀንበት ነው።</p>


<h3 class="underline">ብሔራዊ ውትድርና፣</h3>


<p>ብሔራዊ ውትድርና አገልግሎትን (ኛቲኦናል ሚሊታርይ ሰርቪቸ) በተመለከተ እስካሁን ድረስ ወደመጨረሻ ድምዳሜ አልደረስንም። እስካሁን ድረስ ስናስኬድ የነበረው በተለይ በገጠሩ አካባቢ ለውትድርና እድሜ የደረሰው በሚሊሽያ መልክ ሰልጥኖና ታቅፎ እንዲቆይ፣ ሲያስፈልግ በቶሎ እንዲንቀሳቀስ፣ ለማድረግ ነው። ይህን ለወደፊቱ ምናልባት ትንሽ ሰፋ ባለ መልኩ እናካሄደው ይሆናል።</p>

<p>የግዳጅ ውትድርና አገልግሎት ኢትዮጵያ ውስጥ በተለይ በከተሞች አካባቢ በርካታ ጠባሳዎች አሉት። ስለዚህ ጠባሳው ሳይሽር በግዴታ ሁሉም ሰው መግባት አለበት የሚለው ከጥቅሙ ጉዳቱ ሊያመዝን ይችላል። የፈለገ ሰው ይመልመል፣ የፈለገ ሰው ይግባ ሲባል ደርግ ከሰበሰበው በላይ እኛ በአጭር ጊዜ ውስጥ ለመሰብሰብ ችለናል። በፍላጐቱ ከጫፍ ጫፍ ነው ያሰባሰብነው። የተወሰነ የትምህርት ደረጃ ከሌላችሁ አትገቡም በተባሉበት አካባቢ ትልቅ ቀውስ ነው የተፈጠረው። በዚህ ምክንያት ብሔራዊ አገልግሎቱ ለጊዜው አቋም የወሰድንበት አይደለም። በሀሳብ ደረጃ ግን የሚጣል ሃሳብ አይደለም። ለወደፊቱ እንደሁኔታው ሊታይ የሚችል ነው።</p>


<h3 class="underline">የአከላለል መርህ፣</h3>


<p>የክልሎች አከላለል መርህ ቋንቋ ነው። የቋንቋ ድንበሮችን ተከትለን፣ ኩታ ገጠም የሆኑትን አንድ ላይ አስተሳስረን ነው የከለልነው። ለምሣሌ ትግራይ ክፍለ ሀገር ተብለው ይታወቁ የነበሩ አካባቢዎች አሉ። በዚህ ክልል ውስጥ አፋርኛ ተናጋሪ ሰዎች ነበሩ። በሌላ በኩል ደግሞ ትግርኛ ተናጋሪ የነበሩ በክልሉ ውስጥ ያልታቀፉ ነበሩ። አፋሮች ከአፋር ጋር፣ ትግርኛ ተናጋሪ የሆኑትና ከክልሉ ጋር ኩታ ገጠም የሆኑት ደግሞ በትግራይ ክልል እንዲካለሉ ነው የሆኑት። የቋንቋ ድንበርና ኩታ ገጠም መሆን በሁሉም አካባቢዎች የተጠቀምንበት መርህ ይህ ነው።</p>


<h3 class="underline">ብሔራዊ አደረጃጀት፣</h3>


<p>በብሔራዊ አደረጃጀት፣ በብሔረሰቦች ስለመደራጀት በሕገ- መንግሥት መደንገጉንና በመሳሰሉት ላይ የተነሱትን ጠቅለል አድርጌ አስተያየት ልስጥባቸው። ደርግ በወደቀበት ወቅት አዲስ አበባ ስንገባና ኮንፈረንስ ስናካሂድ፣ ወዘተ፣ እንደ ኢሕአዴግ አንድ መሠረታዊ እምነት ነው የነበረን። እስከዚያ ጊዜ ድረስ ኢትዮጵያ የተዋቀረችበት መሠረት ያለምንም ጥርጥር እየተፍረከረከ እንደሆነ እርግጠኛ ነበርን።</p>

<p>«ብርሌ ከነቃ አይሆንም እቃ» የሚባል ነገር አለ። የኀብረታችን መሠረት የነበረው ሃሳብ (ጮንቸፕት) በእኛ ዕምነትና ለእኛ ረጅም ርቀት ሊሄድ እንደማይችል ግልጽ ነበር። ያ ሀሳብ ምንድነው? ኢትዮጵያዊነት፣ ጥሩ ኢትዮጵያዊ መሆን ማለት የማንም ብሔር ተወላጅ አለመምሰል ነው። አማራ ነኝ ካልክ ኢትዮጵያዊ ልትሆን አትችልም። ኦሮሞ ነኝ ካልክ ኢትዮጵያዊ ልትሆን አትችልም። ትግሬ ነኝ ካልክ ኢትዮጵያዊ ልትሆን አትችልም። አንድ ከነዚህ ሁሉ ውጭ የሆነ የኢትዮጵያዊነት ሃሳብ (ጮንቸፕት) ነበር መሪዎቻችን ያኔ ሲራምዱ የነበሩት። ብሔራዊ ማንነትን ሊያስተናግድ የማይችል ኢትዮጵያዊነት ነበር ያራመዱት። በብሔራዊ ማንነታችን ላይ የተመሰረተ ኢትዮጵያዊነት ሳይሆን ይህን እንደሌላ ለመቁጠርና ለማድረግ እየተሞከረ ነበር። ውጤቱ ግን ከተጠበቀው ቀጥተኛ ተፃራሪ እንደነበር አይተናል።</p>

<p>«በጐሣ መደራጀት» የምትሉት ወይም ብሔርን መሠረት ያደረገ ድርጅት የሚባለው ኢሕአዴግ የመሠረተው አይደለም። በደርግ መውደቂያ ዋዜማ ላይ ብሔራዊ ድርጅት የሌለበት አካባቢ አልነበረም። ይህን የማንነት ጥያቄ (እደንቲትይ) በማዋሀድ (ብይ አስሲሚላቲኦን) ለማጥፋት የተደረገው ሙከራ ነው በሰዎቹ ላይ መልሶ የተተኮሰው። ማንነትን በኃይል ለመዳጥ የተደረገው ሙከራ አልተሳካም። የአገሪቱን አንድነትና ኀብረት ከመቼም ጊዜ በላይ አደጋ ላይ ጣለ። በደርግ መውደቂያ አካባቢ በኃይል ታፍኖ የተያዘው መናጋትና መፍረክረክ ጀመረ። ያን ሁኔታ እንደገና ኃይል በመጨመር እናስተናግደዋለን፣ ኀብረቱንም በኃይል እንጠብቀዋለን የሚል እምነት አልነበረንም።</p>

<p>አዲስ ጅማሮ ያስፈልገናል፣ ሌላ ሃሳብ (ጮንቸፕት) ያሻናል የሚል አቋም ይዘን ነበር። ኢትዮጵያዊነት መዳን አለበት በሚለው ምንም ጥርጣሬ አልነበረንም። ይህ አሁን ያመጣነው አዲስ ሀሳብ አይደለም። ደርግ ከወደቀ በኋላ የመጣም አይደለም። ስንመጣ ይህ ህብረተሰብ መሠረታዊ የአወቃቀር ለውጥ እንደሚያስፈልገው ግን አምነናል። ይህ ሳይሆን ሊድን አይችልም የሚል እምነት ነበረን። መዳን እንዳለበትም እንደዚሁ ጠንካራ እምነት ነበረን።</p>

<p>መበጣጠስ ቢሆን ከደርግ ውድቀት በኋላ ከነበረው ጊዜ አመቺ ጊዜ የተሻለ ነበር? አዲስ አበባ ከገባን በኋላ «ሁልህም ወደየቤትህ» ማለት እንችል አልነበረም? ደርግን ለመጣል ከመታገል ባሻገር እኮ ጠባቦችን በመታገል መስዋዕትነት ከፍለናል። ከደርግ በኋላ «ብትወዱትም ባትወዱትም ይህን አገር እንበጣጥሳለን፣ በኃይል (በሰላማዊ መንገድ ሌላ ጥያቄ ነው) ፍላጐታችንን እናስፈጽማለን» ካሉ ወገኖች ጋር ተዋድቀናልኮ! ከደርግ በኋላም እኮ ሞቱ አላቋረጠም! አገር የመበጣጠስ ፍላጐት ካለን ምን አገባን? ለምንስ እንሞታለን?</p>

<p>አጀንዳችን አገርን እንደገና ማዋቀር እንጂ መበጣጠስ አልነበረም። በእኛ እምነት ኢትዮጵያዊነት በኃይል የሚጫን መሆን የለበትም። አንድ ሰው በኢትዮጵያዊነቴ እኮራለሁ ይላል። ጥሩ ነው። መሆንም አለበት። ኢትዮጵያዊነት በእርግጥ የሚያኮራ ነው። የሚረገም አይደለም። የሚያኮራ ነው ብለን ካመን ሰው ኢትዮጵያዊነትን ጥሎ እንዳይሄድ ምን ያሰጋናል? ሳይፈልግ ኢትዮጵያዊ ሁን ተብሎ ለምን ይጫንበታል። ከብት አይደለም፣ ሰው ነው።</p>

<p>ኢትዮጵያዊነትን ጥሎ እንዲሄድ የሚያደርገው ጭቆና ከበዛ ነው። ማንነትህን አጥፋ ካልን ነው። ከኢትዮጵያዊነት ወይም ከኦሮሞነት ለምን ምረጥ እንለዋለን? ሁለቱንም ለምን አይሆንም? አሜሪካኖች አሉ። የአይር ላንድ አሜሪካን አሉ። ለምን ከአየር ላንድ ወይም ከአሜሪካዊነት አንዱን መምረጥ አለባቸው? ሁለቱንም መሆን አይችሉም? እኔ ለምን እንድመርጥ እገደዳለሁ? ትግራይ፣ አማራ፣ ኦሮሞ፣ ኢትዮጵያዊ ሁሉም የእኔ ማንነት መግለጫዎች ናቸው። በሁሉም መኩራት ለምን አልችልም? ይህንን ነው ያልነው።</p>

<p>ያን ጊዜ የተጠመደ ፈንጂ ነበር። ሊፈነዳ የተቃረበ ፈንጂ ነበር፣ ደርግ የወደቀበት ሳምንት። ይህን እንዴት እናስተናግደው? የደርግን የመሣሪያ ኃይል እንደገና ጠግነን «እምቢ ላለ ሰው ጥይት አጉርሰው» ማለት ነበረብን? አይሠራም። እንደማይሠራ በተግባር ተረጋግጧል። ኢትዮጵያዊነት ማለት ሀ-ሃ-ህ-ሆ ነው። መብት ነው። እኩልነት ነው። ሠርቶ መኖር ነው። ያለፈው አልፏል። እሱን አፍርሰነዋል። ይህችን አገር በአዲስ መልኩ እንገንባት። ይህች አገር እስር ቤት አይደለችም። አንድ ጊዜ ከገባህ የማትወጣባት እስር ቤት አይደለችም። መስኮትና በር የሚዘጋው ፍርሀት ሲኖር ነው። ወይ ከውጭ ሰው እንዳይገባ ወይ ወደ ውጭ ሰው እንዳይወጣ። የእኛ የምንላት አገር የምታስፈራ አይደለችም። ከውጭ እንዳይገባም የምንፈራበት ምክንያት የለንም። ወደውጭ እንዳይወጣም የምንፈራበት ምክንያት የለንም። በርና መስኮትን በመዝጋት አለመውጣትን ልንከላከል አንችልም። በርግዶ ይወጣል።</p>

<p>አንድን ሕዝብ አስገድዶ ማስተዳደር አይቻልም። እኛ በተግባር እናውቀዋለን። ያ ሁሉ መሣሪያ እያለ፣ ያ ሁሉ ኃይል እያለ ደርግ ሊያንበረክከን እንዳልቻለ እናውቃለን። እኛ የሠራነውን ሌላው እንዳይሠራው ምን የሚከለክል ነገር አለ? ስለዚህ በኃይል እንደማይሆን እናውቃለን። በአዲስ መልክ እናዋቅረው ነው ያልነው። ምረጥ አንበለው፣ ሁለቱንም መሆን ትችላለህ እንበለው ነው ያልነው። ኦሮሞም ኢትዮጵያዊም፣ ሶማሌም ኢትዮጵያዊም መሆን ትችላለህ ነው ያልነው። አሁን ኢትዮጵያውያን ሶማሌዎች ኢትዮጵያውያንም ሶማሌዎችም ነን፣ ሁለቱም ያኮራናል ብለዋል። ይህ በተግባር እየታየ ነው።</p>

<p>በ1983 እኔ በእርግጠኝነት መናገር እችላለሁ አንድ ኢትዮጵያዊ ሶማሌ ባድመ ሄዶ የሚዋጋ፣ ሕይወቱን የሚያጠፋ አይኖርም ነበር። ያን ጊዜ ከቀብሪ ደሀር ተነስቶ ባድመ ሄዶ ሊዋጋ? ባድመ ለሱ ምኑ ነው? እኔ ኢትዮጵያዊ ነኝ፣ የኢትዮጵያ አንድ አካል ነኝ ብሎ እስካላመነ ድረስ። አሁን ግን ስድስተኛ ክፍል አልደረስክም፣ አትመለመልም ለምን ትሉኛላችሁ፣ መግባት አለብኝ ብሎ ነበር ያወከን። ከዚህ በላይ ማረጋገጫ ምንድነው? ለመሞት መዘጋጀት ነው የመጨረሻው።</p>

<p>ስለዚህ ባለፉት ዓመታት በአንድ በኩል ሲታይ ሕዝብ ተኮራርፏል። በሌላ በኩል ሲታይ ግን ሕዝብ ተቀራርቧል። በውጭ ሕዝብ እንደተኮራረፈ አውቃለሁ። በቀጥታ አይቸዋለሁ (በሳቅ)፣ መኮራረፉን። በሄድኩበት ሁሉ መፈክር ሲያጋጥመኝ ነበር። ድንጋይ ሲወረወር ነበር። ለመኮራረፋችን ሌላ ማረጋገጫ አያስፈልገኝም። በሌላ በኩል ደግሞ ኢትዮጵያ ውስጥ መቀራረብ እንዳለ አይቸዋለሁ። እኛ የተረባረብነው በተራው ሕዝብ ላይ ነው። አርሶ አደሩ ላይ ነው የተረባረብነው። እዚያ ላይ ያደረግነው ጥረት አልተሳካልንም አልልም። በተግባር አሁን አይተነዋል። መንደሬ ነው ብሎ አይደለም ባድመ ሄዶ የሚዋጋው። ሰምቶ አያውቅም፣ ባድመ የሚባል ነገር። የትና የት ሩቅ ቦታ ያለች አንድ ትንሽ መንደር ነች። ነገር ግን የኢትዮጵያ ነች። በሌላ ኃይል ተወርራለች። ምንም ብትሆን ምንም የኔ ነች። ስለዚህ ለዚች ቦታ መዋደቅ አለብኝ ብሎ ከጫፍ ጫፍ ተነስቷል። ይኸ መበታተን ነው? መራራቅ ነው ይኸ? አይደለም።</p>

<p>ሁሉም ሰው የየራሱን አምባ ይዞ እንዲኖር አይደለም የእኛ ፍላጐት። በሂደት እንኳን የብሔር/ብሔረሰብ ማንነት አገራዊ ማንነትም እየከሰመ ነው ያለው። አሁን እናንተ ባላችሁበት አህጉር ጀርመንነት፣ ፈረንሳዊነት፣ እየከሰመ እየመጣ ነው ያለው፣ እንኳን ሌላው ቀርቶ። እና ብሔርተኝነትን በሙዚየም አስቀምጠን የማኖር ሃሳብ የለንም። ነገር ግን ሰው ራሱን የሚገልጽበት አንዱ መንገድ ብሔራዊ ማንነቱ ነው። ለምን ይህን እናፍነው? ይግለፀው።</p>

<p>አደጋው ብሔራዊ ማንነትን መግለጹ አይደለም። ብሔራዊ ማንነትን የሌላውን ሕዝብ መብት በሚጋፋ መልኩ መግለጽ ነው አደጋው። ብሔራዊ ማንነትን የጋራ ጥቅም በማያንፀባርቅ መልኩ መግለጽ ነው አደጋው። ይኸ ደግሞ በጥይት አይመለስም። በአመለካከት ነው የሚመለሰው። የሚያወናብዱ ሰዎች ሊኖሩ ይችላሉ። ትክክለኛ አቋም ይዘው የሚሄዱ ሰዎችም አሉ። ሁለቱም በሃሳብ ደረጃ ነው መታገል ያለባቸው። ሃሳብን ነው ለመቀየር ጥረት ማድረግ ያለብን።</p>

<p>በዚህ በኩል እስካሁን ድረስ ብዙ ርቀት ሄደናል። አሁን የሚፈራ ሰው የለም። ያን ጊዜ ደርግ ሲወድቅ «አሁን ካላመለጥኩ ኢትዮጵያ ተመልሳ የተጠናከረች ጊዜ ማምለጫ አይኖረኝም» የሚል አመለካከት የነበረው ብዙ ጠባብ ነው የነበረው። «ምን አስቸኮላችሁ? መብቱ አለ። አዲሲቷን ኢትዮጵያን እዩአትና ካልጣመቻችሁ መሄድ ትችላላችሁ።» ያ ነበር የእኛ አቋም። «በጋራ ሆነን እንገንባት ይህችን አገር» የሚል ነበር።</p>

<p>የጐሣ ማንነት (ኤትህኒች ኢደንቲትይ) አደጋ የለውም አይደለም የእኛ አመለካከት። በቁንጽሉ ከተወሰደ የጾታ ማንነትም አደጋ አለው። በአደገኛና ጽንፈኛ (ኤሽትረሚስት) በሆነ ሁኔታ ሴትነትን የሚያራምዱ አሉ። ጽንፈኛ ወንዶች አሉ። ኃይማኖት በዚያ መልክ ሊወሰድ ይችላል። ጽንፈኛነት የማይገለጽበት ምንም ዓይነት የማንነት መግለጫ (እደንቲትይ) የለም። ያን አዝማሚያ በመጫን ግን ጽንፈኛነትን መዋጋት አይቻልም። እነዚህ የማንነት መግለጫዎች ፍትሃዊ በሆነ መልኩ እንዲገለጹ በሩን በመክፈት ጽንፈኝነትን በመዋጋት ነው ችግሩን መቋቋም የሚቻለው። በዚህ መልኩ ነው ኢሕአዴግ አንድን ሕዝብ በጠላትነት ሳያይ ችግሩን ሲቋቋም የቆየው።</p>

<p>ሕዝብ በፈለገው መልክ ይደራጅ ነው ያልነው። አደጋው ራስን መግለጽ ሳይሆን ጽንፈኝነቱ ነው። አሁን አማራ ማለት የሚያሰጋው ለምንድን ነው? ስንል በአንድ መልኩ በአማራው ላይ አሉታዊ ስሜት በሌላው አካባቢ እንዲፈጠር በመደረጉ አንድ ምክንያት ሊሆን ይችላል። ይህን ስሜት የፈጠሩ የአማራን ሕዝብ የማያውቁ ብቻ ናቸው። እኔ እንደግለሰብ ወይም ጓደኞቼ እንደዚህ ያለ ሀሳብ ኖሮን አያውቅም። በተግባር ስለምናውቀው። ስለዚህ በብሔር መደራጀት ብቻውን አደጋ አድርጋችሁ አትውሰዱት። እስካሁን ያቆየን እሱ ነው። ከደርግ ውድቀት በኋላ ያቆየን እሱ ነው። ደርግ እንዳደረገው ይህችን ሀገር በኃይል ማቆየት አንችልም ነበር። ያልቅላት ነበር።</p>

<p>የተበታተኑ ሌሎች አገሮች ማለትም ዩጓዝላቪያን፣ ሶቪየት ኀብረትን ሌሎችንም ታውቃላችሁ። እኛ አልተበታተንንም። ከእነሱ የበለጠ ጉልበት ስለነበረን አይደለም። ከነሱ በተለይ መንገድ መቻቻልን (ኣችቾሞዳቲኦን) በመከተላችን ነው። አሁን ደግሞ በተግባር አይተነዋል። ፈተናው መጣ፣ ትልቁ ፈተና። አንድ ዳር አገር ተጠቃች። ሕዝብ ከጫፍ ጫፍ ተነሳ። እንኳን እዚህ ያለው ተኮራርፈን የነበርነው ተገናኘን። ስለዚህ ለምን ገድበን እንያዘው።</p>

<p>እኔ በግድ በብሔር ተደራጅ ያልኩት ሰው የለም። በብሔር መልክ ያልተደራጁ ፓርቲዎች አሉ። በብሔር መልክ የተደራጁም አሉ። በጾታ መልክ የተደራጁም አሉ። ሁሉም ይደራጁ። አደጋው እሱ አይደለም። አደጋው የሌሎችን ሀሳብ አለማክበር (እንታለራቸ) ነው። የጐሣ፣ የኃይማኖት ተቻችሎ አለመኖር ነው አደጋው። የራስን ማንነት በዴሞክራሲያዊ መንገድ በመግለጽ የሚመጣ አደጋ የለም።</p>

<p>ብዙዎቻችሁ የኢትዮጵያ አንድነት አደጋ ላይ እንዳይወድቅ ካላችሁ ምኞት በመነሳት ትንሽ አደጋ ብልጭ ስትል ሥጋት አላችሁ። ሁላችንም ሥጋት አለን። ተበጣጥሰን የትም እንደማንደርስ እናውቃለን። እንኳን ተበጣጥሰን አንድ ላይ ሆነንም በቂ ጉልበት የለንም። አሁን ባለው ዓለም አቀፍ ሁኔታ እንኳን ተለያይተን አንድ ላይ ሆነንም አንዘልቀውም። ስለዚህ አደጋው ሁላችንም የምናውቀው ነው። ነገር ግን ፈርተን ጭንቅላታችንን አሸዋ ውስጥ በመቅበር አደጋውን ልናስወግደው አንችልም። ፊት ለፊት መጋፈጥ ነው ያለብን። ተጋፈጥነው። ስለዚህ አሁንም የምለው አናስገድድ፣ ሕዝብ ቢፈልግ አማራ፣ ጋይንቴ፣ ጐንደሬ፣ ኢትዮጵያዊ ነኝ ይበል።</p>

<p>በዚህ እኔ ለምን እቸገራለሁ። የራሱ ማንነት መግለጫ ነው። ማንነቱን በፈለገው መልክ ይግለጥ። አደጋ የሚመጣው ጋይንቴ ጀግና ነው፣ ፋርጣ ግን እንደዚህ ነው ማለት ሲመጣ ነው። ያን ጊዜ ተው ማለት ይኖርብናል። እናንተ ከዚህ የተለየ አመለካከት ሊኖራችሁ ይችላል። መብታችሁ ነው። እናንተም የእናንተን አመለካከት እንጫንብህ አትበሉኝ። እኔም አላደርግም። እኔ ኢትዮጵያን የምናድንበት አቅጣጫ ይኸ ነው የሚል እምነት አለኝ። ይህ አይጥመኝም የሚል ሰው ሊኖር ይችላል። ካልጣመው የተሻለ አማራጭ አለኝ ብሎ ይምጣና ያሳምነን። ወደዚያ አቅጣጫ ይውሰደን።</p>

<p>በአንድ መሠረታዊ ጉዳይ ግን መተማመን አለብን። እኛ መጀመሪያውኑም ቢሆን ኢትዮጵያን ለማፍረስ አይደለም የመጣነው ብያለሁ። አጀንዳችን ያ ቢሆን እዚህ ቦታ ላይ ባልተገናኘን ነበር። እስካሁን ድረስ አብረን ባልቆየን። እስካሁን ድረስ የከፈልነውን መስዋዕትነት ባልከፈልን። በዚህ ደረጃ ብንግባባ ጥሩ ነው የሚመስለኝ።</p>


<h3 class="underline">የ1968 ማኒፌስቶ፣</h3>


<p>ያ ማኒፌስቶ የትግራይን ነፃነት የሚሰብክ ማኒፌስቶ ነው የነበረው። ማኒፌስቶው በድርጅታችን የመጀመሪያ ጉባዔ ላይ ተቀይሯል። በድርጅታችን ሁለተኛ ጉባዔ ላይ እንደገና ተጠናክሮ «ቅድሚያ የምንሰጠው በሕብረት ነው ሳይሆን ሕብረት እንዲመጣ እኛ እንዋጋለን፣ እንታገላለን» በሚል መልኩ እንዲስተካከል በሁለተኛ ጉባዔአችን ላይ ስምምነት ተደርሷል። ሁለተኛ ጉባዔአችን ማለት እንግዲህ በ1975 የተደረገ ነው፣ ደርግ ሊወድቅ 8 ዓመት ቀደም ብሎ።</p>

<p>«ይህ ማኒፌስቶ ስህተት ነው። ስህተት መሆኑም በይፋ መታመን አለበት» ስላልን ይህንኑ ደርግ ከመውደቁ በፊት በይፋ አውጀናል። ባልሳሳት እኛ በመጀመሪያ ያተምነው የትግል ጥሪ የሚባል መጽሔት የመጀመሪያው እትም ላይ ይህ ነገር ወጥቷል፣ በመጀመሪያው እትም ላይ። በስንት ዓመተ ምህረት እንደሆነ አላስታውስም። በ1977 ወይም 78 ይመስለኛል። «ይኸ ጠባብነት ነው። ሕወሓት በዚያ ወቅት የጠባብነት አመለካከት አንፀባርቋል ብለን» በይፋ ያን ጊዜ አውጀናል። በአጠቃላይ ማኒፌስቶው 68 ወጥቶ 71 ላይ ተስተካክሏል።</p>

<p>ኢትዮጵያ የእኩልነት አገር ከሆነች አንድነትን እንመርጣለን ሳይሆን ኢትዮጵያ የእኩልነትና የአንድነት አገር እንድትሆን ሌላው አመቻችቶ እንዲጋብዘን ሳይሆን እኛ ታግለን ማምጣት አለብን ወደሚል አቋም አስተካክለን 75 ላይ አስተካክለን ያስቀመጥነው ነው። ስለዚህ የተደበቀ ነገር የለውም። በአደባባይ የተደረገ ነው። የ68 ማኒፌስቶ በዓለም አቀፍ ደረጃ የተበተነ ነው። የ71 ጉባዔ ፕሮግራም በወቅቱ የተበተነ ነው። እንደ ድርጅት ግለሂስም የወሰድንበት ነው።</p>

<p>ይህ የ68ቱ ማኒፌስቶም ቢሆን «ታላቋ ትግራይ» አሰብን የጨመረ፣ አሰብን የቀነሰ የሚል ነገር የለበትም። ደግሞስ ቢሆን በሻዕቢያ ዕምነት ይኸ ከሆነ ምነው እስካሁን ድረስ ዝም ብለው ቆዩ? ስንጣላ ነው እንዴ የሚናገሩት? የእኛ ምንነት ይኸ ከሆነ ስንጣላ ነው እንዴ የሚናገረው? «ነውር ነው» ብለዋል። እንዲህ መታሰቡ ነውር ከሆነ አስቀድመው አይናገሩም ነበር?</p>


<h3><span class="underline">ጠባብነት እንዳይስፋፋ ያለው ስጋት፣</span></h3>


<p>አማራ፣ ኦሮሞ፣ ትግራይ ማለት ጠባብነትን አያስፋፋም። እኛ ትግራይ ብለን ከጀመርን ስንት ዓመታችን ነው? ግን በትግራይ ውስጥ የነበረውን የኢትዮያጵያዊነት ስሜት ያጠፋነው አይመስለኝም። ጠባብነት ያስፋፋን አይመስለኝም። ከዚያ ሁሉ ትግልና ጭፍጨፋ በኋላ የትግራይ ሕዝብ የጨፈጨፈን የኢትዮጵያ ሕዝብ ነው ብሎ አያምንም። የሀውዜን ጭፍጨፋ አሁን በቅርቡ መቀሌ ላይ ከተደረገው ጋር በፍጹም አይወዳደርም። ነገር ግን የትግራይ ሕዝብ ማን እንዳደረገው ያውቃል። ደርግ ነው ያደረገው።</p>

<p>እኛ ኦህዴድ ብለን ተነስተናል። ኦህዴድ ብለን መነሳታችን ጠባብነትን አያስፋፋም። ይልቁኑም ጠባብነትን ለመዋጋት እንደ አንድ ትልቅ መሣሪያ ሆኖ አገለገለ። ስለዚህ ጠባብነትን የሚያስፋፋው ጭቆና ነው። ጠባብነት ደግሞ አመለካከት እንደመሆኑ ማሸነፍ የሚቻለው በአመለካከት ነው። ይህን ሃሳብ ማሸነፍ የሚቻለው ፊት ለፊት ገጥሞ በሃሳብ በመዋጋት ነው። መብቱን አንዋጋውም። ንጉሡም፣ ደርግም ሞክረውታል። አልተሳካላቸውም። ኦነግን የተዋጋነው በሃሳብ ነው። የኦነግን አመለካከት በአርሶ አደሩ አካባቢ አሸንፈነዋል። በምሁር ደረጃ፣ በተለይ በውጭ ባለው ምሁር ደረጃ ገና ነን። ለምን? መወያየትም አልቻልንም። ተኮራርፈን ነው ያለነው። ተራርቀን ነው ያለነው።</p>


</body>
</html>
