<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰላማዊ ትግሉም መስዋዕትነትን ይጠይቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h3>
<h1 class="align-center">ሰላማዊ ትግሉም መስዋዕትነትን ይጠይቃል</h1>


<p>የአገራችን ክብር በሻዕቢያ ወረራ መደፈሩ አስቆጥቷቸው ከየአሕጉሩ ተወጣጥተው እርዳታ ለመለገስ የመጡትና የአገራችንን ልዩ ልዩ ክፍሎች የጐበኙት ኢትዮጵያውያን ቆይታ ብዙ ነገሮችን አሳይቶናል። በቡድኑ ውስጥ በእውነተኛነት ስሜት ተነሳስተው አገራቸውንና ወገናቸውን ለማገዝ የመጡ እንዳሉ ከጠቅላይ ሚኒስትሩ ጋር ውይይት በተደረገበት ወቅት ከተነሱት አገራዊ ጥያቄዎች መገንዘብ ይቻላል።</p>

<p>ከዴሞክራሲያዊ አገር የመምጣታቸውን ያህል ለአንድ ለተወሰነ ጊዜ ተመርጧል የሚባልን ጠቅላይ ሚኒስትር ሥልጣን በተመለከተ የማቱሳላን ዕድሜ የለመኑ፤ ደቡቡ፣ አማራው፣ ኦሮሞው በልማት መንበሽበሹን፣ ከልማቱ መስፋፋት የተነሳ ምርቱን የኢትዮጵያውያን ጥርስ በልቶ እንደማይጨርሰው ለእኛ ለኢትዮጵያውያን ሊነግሩን ይሞከሩና የታዘብናቸውም ነበሩ። ያዩት ሳይበላ የሚያድረውንና በየመንገዱ የሚተኛውን ሳይሆን መንግሥት ያሳያቸውን፣ ያመኑት ባለሥልጣናት የነገሯቸውን ስለሆነ አንፈርድባቸውም።</p>

<p>ሊያነጋግረን የሚገባው ግን መንግሥት የሰዎቹን አመጣጥ ሊጠቀምበት የፈለገበት አቅጣጫ ነው። ለጉዳዩ የተሰጠው የሚድያ ሽፋን ሲታይ ለሕዝብም፣ ለተቃዋሚ የፖለቲካ ድርጅቶችም፣ ለወዳጅም ለጠላትም ሊያስተላልፈው የፈለገው መልዕክት እንዳለ እንገነዘባለን። መንግሥት በውጭ በሚኖሩ ኢትዮጵያውያን ዘንድ ሙሉ ድጋፍ እንዳለው ሊያሳየን ፈልጓል።</p>

<p>በመሠረቱ የጥቂት ሰዎች ተሰባስቦ መምጣት ፋይዳ የለውም ባይባልም በፖለቲካው አካሄድ ላይ የሚያመጣው ለውጥ የለም። ዕውነተኛ ለውጥ ሊመጣ የሚችለው በቅን ልቦና ላይ ተመሥርቶ በአገሪቱ የፖለቲካ ኃይሎች መካከል የሚካሄደው ብሔራዊ ውይይት (ኛቲኦናል ዲአሎጉአ) እና መቀራረብ ነው። በመንግሥታዊ መገናኛ ብዙሃን ውዳሴዋንና ደግደጓን እያቀረቡ፣ ከሕብረተሰብ ለተነሱትና ለሚነሱት ጥያቄዎች መድረክ መንፈግ ለራሱ ለመንግሥት የሚጠቅም አይደለም። መንግሥት በሕዝብ ዘንድ ሊኖረው የሚገባውን አመኔታ የሚሸረሽር ነው። ሕዝብ በሚከፍለው ግብር የሚካሄዱ መንግሥታዊ መገናኛ ብዙሃን ሥልጣን ከያዘው ፓርቲ እጅ ወጥተው ለጋራ አገልግሎት ይዋሉ፣ በነፃነት ይስሩ የሚባለውም ይህን መሰሉ አሠራር እንዳይኖር ነው።</p>

<p>ሕዝብ ከመንግሥት የሚጠይቀው የአሠራር ሥነ - ምግባር አለ። ሕጋዊነት አንደኛው ነው፣ የዜጐችና የመንግሥታዊ አካላት ግንኙነት የዜጐች መብትና ግዴታ በሕግ ላይ መመሥረት ነው። ግልጽነት ሌላው ነው። ሕዝብና የመረጣቸው ወኪሎቹ የማያውቋቸው ተግባሮች በመንግሥት ባለሥልጣናት በጓዳ እንዳይፈፀሙ ይፈልጋል። ከሁሉም በላይ ግን ሕዝብ ከመንግሥት አመራር ሀቀኝነትን ይጠብቃል። የአመራር አባላት በሚባሉትና በሕብረተሰቡ ውስጥ በተግባር በሚፈፀሙት ነገሮች ላይ ተቃርኖ ካለ በመንግሥትና በሕዝብ መካከል መኖር የሚገባው መተማመን እንደሚናድ የታወቀ ነው።</p>

<p>ጠቅላይ ሚኒስትር መለስ ዜናዊ ለእንግዶቹ በሰጡት መግለጫ ላይ ነፃው ፕሬስ በተለያዩ መንግሥታዊ መድረኮች የሚሳተፍበት ጅምር መድረክ አለ ተብሏል። የትኛው ነው? ይልቁንም ነፃውን ፕሬስ ከተቃዋሚ የፖለቲካ ድርጅቶች ጋር ለማያያዝም ተሞክሯል። ግንኙነት አለ ቢባልስ ትግሉ ሰላማዊ እስከሆነ ድረስ ጥፋቱ ምኑ ላይ ነው? ክስ ሳይመሠረትባቸው ላለፉት አምስትና ስድስት ዓመታት የታሠሩ የሉም ተባልን። ሀቁን ግን ታሳሪዎቹም፣ እኛም እናውቀዋለን።</p>

<p>ተቃዋሚ ኃይሎች ዓላማቸውን በሰላማዊ መንገድ እስካራመዱ ድረስ የፖለቲካ መድረኩ ክፍት ነው ቢባልም ለተቃዋሚዎች የፖለቲካ ሥራ ምን ያህል የተመቻቸ ሁኔታ እንዳለ አምና በደቡብ ሕዝቦች ክልል በተካሄደው የወረዳ ምርጫ በተግባር ታይቷል። ሰሞኑን በአዲስ አበባ ከተማ በተካሄደው ምርጫ ሌላው ቀርቶ በሕግ ተመዝግበው፣ አዲስ አበባ ቢሮ ከፍተው ያሉ ተቃዋሚ የፖለቲካ ድርጅቶች እንኳ መሳተፍ አለመቻላቸው የወደፊቱ ምን እንደሚሆን አመልካች ነው። ሕዝብ በፈለገው መልክ ይደራጅ ነው ያልነው እየተባለ የሙያ ማህበራት (ኢመማንና ኢነጋማን ልብ ይሏል) በነፃነት እንዳይደራጁ በመንግሥት በራሱ የሚካሄደው ጫና የዴሞክራሲያዊነት ምልክት አይደለም። የአገሪቱ ፕሬዚዳንት ባለፈው ሰኞ የምክር ቤቶችን አራተኛ ዓመት የሥራ ዘመን የጋራ ስብሰባ በከፈቱበት ቀን ስለተቃውሞው ፖለቲካና ፓሪስ ላይ ስለተወሰደው አቋም ምንም አለማለታቸው፣ በየትኛውም መንግሥታዊ አካልና በኢሕአዴግ አመራር አካላት ውይይት አለመደረጉ የጠቅላይ ሚኒስትር መለስ ዜናዊን ሀሳብ ግለሰባዊ አድርጐታል።</p>

<p>ከዚህ በላይ ያስቀመጥናቸው ሀሳቦች የአገራችን ፖለቲካና የብሔራዊ እርቅ ጥያቄ ገና ኮረኮንቻማ ጐዳና ላይ መሆናቸውን አመልካቾች ናቸው። ፓሪስ ላይ ተሰብስበው ኅብረት የፈጠሩት ተቃዋሚ ኃይሎች ብርቱ ሥራ እንደሚጠይቃቸውም ይጠቁማል። ኅብረት ፈጥረናል፣ ለሰላማዊ ትግል ቆርጠን ተነስተናል ከማለት ባሻገር የሥርዓቱን ዴሞክራሲያዊነት በተግባር መፈተን ይኖርባቸዋል። ችግር ሲደርስባቸው ማሳወቅና ከሕዝቡ ጋር መታገል አለባቸው። በርቀት በወንጭፍና በቃላት ብቻ የሚካሄድ ትግል ውጤት አያመጣም። ትግል ሰላማዊ ቢባልም ብዙ ውጣ ውረዶችን ማለፍን የሚጠይቅ ነው። ማኅበረሰቡን አንቀሳቅሶ ለሰላማዊ ትግሉ ማሰለፍ ያስፈልጋል። በእርግጥ ሕዝቡም የራሱን መንግሥት የሚፈልግ፣ ለዚያም በድምፅ አሰጣጥና በሌላ ሌላም የሰላማዊ ትግል መስኮች ለመግለጽ ዝግጁ መሆኑ መታየት አለበት እንላለን።</p>

</body>
</html>
