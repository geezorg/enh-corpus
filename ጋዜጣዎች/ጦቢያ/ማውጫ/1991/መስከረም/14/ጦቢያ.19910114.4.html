<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ27 ነጋዴዎች ንግድ ቤቶች አልተመለሱም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የ27 ነጋዴዎች ንግድ ቤቶች አልተመለሱም</h1>


<p>ከግንቦት 11 ቀን 1989 ዓ.ም. ከቀኑ ዘጠኝ ሰዓት ጀምሮ የንግድ ሱቆቻቸው ከታሸጉባቸውና የንግድ ፈቃዳቸው ከተሰረዙባቸው ነጋዴዎች መካከል 27ቱ ንግድ ቤቶቻቸው ያልተመለሱላቸው መሆኑን ጉዳዩን በቅርበት የሚከታተሉ ወገኖች ለዝግጅት ክፍላችን ገለጹ።</p>

<p>የንግዱ ኀብረተሰብ የንግድ ቤቶች ኪራይ ተመንን በመቃወም በመስቀል አደባባይ ያደረገው ሰላማዊ ስብሰባና የንግድ ድርጅትን ዘግቶ ከመንግሥት የሚሰጠውን ምላሽ ለመጠባበቅ ያደረገው እንቅስቃሴ ሕጋዊና የዜጐች መብትም እንደነበረ የጠቀሱት እነዚሁ ወገኖች ጉዳዩ የሚመለከተው የመንግሥት አካል አፋጣኝ የሆነ በጐ ምላሽ መስጠት ሲገባው በሕገ ወጥ መንገድ በወሰደው እርምጃ ነጋዴውን ለከፍተኛ ችግር ዳርጐት መቆየቱን አብራርተዋል። ቀንደኛ ወይም አስተባባሪ የተባሉትንም ከሁለት ወር በላይ ለሆነ ጊዜ አሥሮ ካቆየ በኋላ እያንዳንዳቸው በ10 ሺህ ብር ዋስ እንዲለቀቁ ማድረጉንም አመልክተዋል።</p>

<p>በዚህ ዓይነት ሱቆቹን ሲዘጉ በዝምታ ያየውና ባልደረቦቹን ያሳሰረው ነጋዴ ለዓመት ያህል ቁጭ ካለ በኋላ ረሃቡ ሲጠናበት፣ ችግሩ ሲበዛበትና ቤተሰቡ ሲበተንበት ወደ አዲስ አበባ ንግድ ም/ቤት በመሄድ ም/ቤቱ መንግሥትን እንዲማጸንለት መጠየቁን ጠቋሚዎቹ አብራርተዋል።</p>

<p>የአዲስ አበባ ንግድ ም/ቤት ከንግዱ ኀብረተሰብ ተወካዮች ጋር በመሆን በየጊዜው ጥያቄዎችንና አቤቱታዎችን ለአዲስ አበባ መስተዳድር አቅርቦ ሲከታተል ከቆየ በኋላ መስተዳድሩ በሱቆቹ መታሸግና በንግድ ፈቃዶቹ መሠረዝ የተነሳ የደረሰውን ችግር በማጤን ግዴታ አስገብቶ የአብዛኞቹን ንግድ ቤቶች ሲመልስ የ27ቱን «የሥራ አስፈፃሚ ኮሚቴ የሚያጠናው ነገር አለ» በሚል ሳይመልስላቸው ቀርቷል።</p>

<p>ንግድ ቤቶቻቸው የተከፈቱላቸውም ሆኑ ያልተከፈቱላቸው ነጋዴዎች እንዲያሟሉ የተጠየቁት ግዴታ ሕገ ወጥ አድማ ማድረጋቸውንና ያለመንግሥት ፈቃድ የንግድ መደብሮቻቸውን በመዝጋታቸው ጥፋተኛ መሆናቸውን ማረጋገጥ፣ በፍርድ ቤት የመሠረቱትን ክስ መሰረዛቸውን የሚያረጋግጥ ማስረጃ ማቅረብና ይህን በተመለከተ ወደፊት ክስ አንመሰርትም በማለት ማረጋገጫ መስጠት ነው።</p>

<p>መስተዳድሩ በዚህ ጉዳይ አልስማማም፣ በክሳችን እንቀጥላለን ካሉት በስተቀር የተቀሩት ከላይ ከ1-3 የተዘረዘሩትን ግዴታዎች አሟልተው ሲያቀርቡ የንግድ መደብሮቻቸው እንደሚከፍቱላቸው፣ ፈቃዶቻቸው እንደሚመለሱላቸውና ያልሠሩበትን ግብርም ሆነ ኪራይ እንደማይከፍሉ አስታውቋቸው ነበር።</p>

<p>መስተዳድሩ ይህን ይበል እንጂ ከ27ቱ ሌላ ይመለስላችኋል ከተባሉትም መካከል የንግድ መደብሮቻቸው በወረዳና በቀበሌ የተሸጡባቸው ወይም ለሌላ ተከራይ የተሰጡባቸው ብዛት ያላቸው ነጋዴዎች «መንግሥት ምትክ ቤት ሲያገኝ ይሰጣችኋል» ተብለው በመጠባበቅ ላይ እንደሚገኙ ጠቋሚዎቻችን አስረድተዋል።</p>


</body>
</html>
