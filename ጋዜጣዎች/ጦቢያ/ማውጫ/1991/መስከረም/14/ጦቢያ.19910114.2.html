<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካ ለዜጐቿ ስጋት አላት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አሜሪካ ለዜጐቿ ስጋት አላት</h1>


<p>በኢትዮጵያና በኤርትራ ግጭት የተለያዩ አቋሞችን ያንፀባረቀችው አሜሪካ ኢትዮጵያ ውስጥ በሚኖሩ ዜጐቿ ላይ ጉዳት እንዳይደርስ ስጋት እንዳላት ለማወቅ ተችሏል።</p>

<p>በዚህ ዓመት በተለያዩ የአገሪቱ ክልሎች የእንግሊዝኛ ቋንቋ ለማስተማር የሚሰማሩት የአሜሪካ የሠላም ጓድ አባላት በአምቦ ከተማ ለሦስት ወራት ያካሔዱትን ሥልጠና ባጠናቀቁበት ሥነ ሥርዓት ላይ የተገኙት በኢትዮጵያ የአሜሪካ አምባሳደር ሚስተር ዴቪድ ሺን ቃለ መሓላ ባስፈፀሙበት ወቅት ባደረጉት ንግግር ይህንኑ ሥጋት አንፀባርቀዋል።</p>

<p>አምባሳደሩ በኢትዮጵያና በኤርትራ ግጭት የአሜሪካ የውጭ ጉዳይ መሥሪያ ቤት የተለያዩ አቋሞችን በማንፀባረቁ ከሁለቱም ወገኖች ደስተኛ ያልሆኑ አካላት መኖራቸውን ገልፀው ይህ አቋም የመንግሥት እንጂ የእያንዳንዱ አሜሪካዊ ዜጋ አቋም አለመሆኑን በመገንዘብ ኢትዮጵያውያን ከአሜሪካውያን ዜጐች ጋር ተባብረው እንዲሰሠሩ አሳስበዋል።</p>

<p>በየክልሎች የሚሰማሩት አሜሪካውያን የሰላም ጓዶች የኢትዮጵያውያንን ኑሮ በመኖር ችግሮቻቸውን ሁሉ ለመጋራት ዝግጁ መሆናቸውንና ቁጥራቸውም በየጊዜው እንደሚጨምር አምባሳደሩ አስታውቀዋል።</p>

<p>በሥነ ሥርዓቱ ላይ ተገኝተን ያነጋገርናቸው የአብዛኞቹ የአሜሪካ የሰላም ጓዶች አስተያየት የእነሱ ተልዕኮ ኢትዮጵያውያንን መርዳት በመሆኑ የመንግሥታቸው አቋም አቋማቸው እንዳልሆነ ገልፀዋል።</p>

<p>ጐጃም ፍኖተሰላም የተሰማራችው አሜሪካዊት በሰጠችው አስተያየት ኢትዮጵያውያን አስተዋዮችና ደጐች ሆነው እንዳገኘቻቸውና የአሜሪካ መንግሥት የውጭ ጉዳይ መሥሪያ ቤት መግለጫ ካወጣ በኋላም ሆነ ከዚያ በፊት የኢትዮጵያውያን አመለካከት ያልተለወጠ በመሆኑ ሥጋት እንደሌላት ገልፃ የኢትዮጵያ መንግሥት አቋም የእያንዳንዱ ኢትዮጵያዊ ዜጋ አቋም ያልሆነውን ያህል የአሜሪካ መንግሥት አቋምም የእኛ አቋም አይሆንም ብላለች።</p>

<p>በዚህ ዓመት የመጡትን 32 አዲስ አባላት ጨምሮ በአጠቃላይ በኢትዮጵያ 35 የሰላም ጓዶች ይገኛሉ። እነዚህ የሰላም ጓድ አባላት ፀጥታቸው አስተማማኝ ባልሆኑና የኢትዮ - ኤርትራ ጦርነት ቀጣና ተብለው ከሚታወቁት ትግራይ፣ አፋርና ሶማሌ ውጭ በሁሉም ክልሎች ይሰማራሉ።</p>

<p>ባለፈው ዓመት ትግራይ የነበሩት የሰላም ጓዶች በዚህ ዓመት ወደ ሌሎች ክልሎች መመደባቸውን ለማወቅ ተችሏል። አዲሶቹ የሰላም ጓዶች ባለፉት ሦስት ወራት የሚሰማሩባቸውን አካባቢዎች ቋንቋ ሲማሩ የቆዩ በመሆናቸው በሥነ ሥርዓቱ ላይ በኦሮምኛና በአማርኛ ንግግር ሲያደርጉ ተደምጠዋል።</p>


</body>
</html>
