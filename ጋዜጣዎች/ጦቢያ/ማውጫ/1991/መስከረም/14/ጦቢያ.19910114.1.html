<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳይያስ ለኢትዮጵያ ሕዝብ አንድነትና ብሔራዊ ስሜት የተሳሳተ ትርጉም ሰጥተዋል - አሁንም ፉከራቸውን ቀጥለዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ለኤርትራውያኑ ሕጋዊ ሥርዓት ያስፈልጋል</span></h3>
<h2 class="align-center">ኢሳይያስ ለኢትዮጵያ ሕዝብ አንድነትና ብሔራዊ ስሜት የተሳሳተ ትርጉም ሰጥተዋል - አሁንም ፉከራቸውን ቀጥለዋል</h2>


<p>ኢሳይያስ አፈወርቂ ኢትዮጵያ እንደ ተከፋፈለችና ኢትዮጵያዊነትም እንደ ሞተ በመቁጠር ለወረራ መነሳሳታቸው ከማይወጡበት የችግር ማጥ ውስጥ እንዳስገባቸው ስለ ኢትዮጵያና ኤርትራ የጊዜው ሁኔታ አስተያየት እንዲሰጡን የጠየቅናቸው በሜትሮፖሊታን ዋሽንግተን የሚኖሩ ኢትዮጵያውያን ገለጡ። የዋሽንግተኑ ሪፖርተራችን የሚከተለውን የሕዝብ አስተያየት አጠናቅሯል።</p>

<p>በሜሪላንድ ዩኒቨርሲቲ ፕሮፌሰር የሆኑ አንድ ኢትዮጵያዊ «ከሳሽ የተከሳሽን ልብ፣ ወራሪ የተወራሪን አቋም ቢያውቁ መጀመሪያውኑ ገበያ አይወጡም ነበር ይባላል። ወያኔና ሻዕቢያ ይተዋወቃሉ። ሻዕቢያ ግን የኢትዮጵያን ሕዝብ አያውቀውም። በዚህ የተነሳ ኢሳይያስ አፈወርቂ ከተራ ወታደራዊ ስሌትና ግምት ውስጥ የገቡ ይመስለኛል።» ብለዋል።</p>

<p>ምሁሩ ይህንን የበለጠ ሲያብራሩ «ኢሳይያስ መነሻ (ጵረሚሰ) ያደረጉአቸው የፖለቲካና ማኀበራዊ ሕይወት ሁኔታዎች አሉ። እነዚህም 1ኛ ከወያኔ ጐን ቆሞ አገሬ ተደፈረች፣ ዳር ድንበሬ ተረገጠ የሚል የመሐልና የደቡብ ሕዝብ የለም። 2ኛ ከትግራይም ቢሆን ብሔርተኛው ሕዝብ መለስን ስለማይቀበል አብሮ የሚቆም የለም፣ 3ኛ በግርግሩ አማራውና ኦሮሞው ይነሳበታል፣ 4ኛ ወታደራዊ ምሥጢሩን እናውቃለን፣ 5ኛ በቂ ዝግጅት አለን በማለት ዘልሎ ከወረራው ውስጥ የገባ» መሆኑን አብራርተዋል።</p>

<p>እኒሁ ምሁር ዕይታቸውን ሲያብራሩ ቀዝቅዞአል የተባለው ብሔራዊ ስሜት ሳይታሰብ «የተቃጠለ» መሆኑን፣ ተከፋፍሎአል (ከፋፍለነዋል) ያሉት የኢትዮጵያ ሕዝብ በአንድ መንፈስ በቁጣ መነሳቱን ኢሳያይስ ሳይወድዱ እንዲቀበሉ ተደርጐአል» ብለዋል።</p>

<p>አንድ የፖለቲካ ቡድን አባል ደግሞ «የሻዕቢያ መሪዎች የኢትዮጵያ ሕዝብ መለስን ስለማይወድድ ማንንም ለመለስ ብሎ አይወጋም» ብለው ማሰባቸው ቅሌት መሆኑን አስምሮበታል። ግለሰቡ ሲናገር «የኢትዮጵያ ሕዝብ ዳር ድንበሩን የሚያስከብረው ለመለስ ዜናዊ፣ ለስዬ አብርሃ፣ ለነጋሶ ጊዳዳ፣ ወዘተ፣ ብሎ አይደለም። ለአገርነቱ ለማንነቱ ሲል ነው። በመሆኑም ለመለስ እንደሚሞት አድርጐ ከመነሻው ማሰቡ ጅልነት ነው። ጦርነት ባይኖር ደስ ይለኛል። እንዳይኖርም እጸልያለሁ። ድል ደግሞ ዘወትር የተጠቃ ወገን ይሆናል» ብሎአል።</p>

<p>ሌላው ከ27 ዓመት በላይ በዩናይትድስቴትስ የኖረ ኢትዮጵያዊ «ኢሳይያስ ጦርነቱን ወደ መሀል ኢትዮጵያ ለመውሰድ እችላለሁ» ብለው ያቀረቡትን ድንፋታ አንስቶ «ሳዳም ሁሴንና የሱዳኑ መንፈሳዊ መሪ ዶክተር ቱራቢ ከአሜሪካ ጋር ያላቸውን ግጭት በተመለከተ እያንዳንዱን የአሜሪካ ከተማ ለመምታት ያላቸውን ዝግጅት ሲያረጋግጡ ነበር። የሱዳኑ መንፈሳዊ መሪ አልቱራቢ ባለፈው ዓመት ባደረጉት ንግግር ከፕሬዚዳንት ክሊንተን ይበልጥ የአሜሪካንን ልዩ ልዩ ከተሞች እንደሚያውቁና እኒህንም ለመምታት ዝግጁ መሆናቸውን ገልጠው ነበር። ይህ ማለት በማናቸውም የሰርጐ ገብነትና የአምስተኛ ረድፈኝነት ስልት የውስጥ አደጋ ለማድረስ እንችላለን ማለት እንጂ ከካርቱም እስከ ኒውዮርክ የሚደርስ ሚሳይል እንተኩሳለን ማለት አይደለም። ኢሳይያስ አፈወርቂም አዲስ አበባን ወይም መሀል አገርን ለመምታት ዝግጁ መሆናቸውን ደጋግመው ነግረውናል። አልአሚን የተባለው የኢሳይያስ ምክትልም እዚህ ዋሽንግተን ዲሲ ባለፈው ሶስት ሳምንት በመጣ ጊዜ ተመሳሳይ ነገር ተናግሮአል። ከአሥመራ አዲስ አበባ ድረስ የሚተኰስ ሚሳይል የላቸውም። እዚያው ከዋናው ከተማችንና ሌሎችም ከተሞች በሚገኙ አምስተኛ ረድፈኞች የሚሰጣቸውን የጦር ግዳጅ መጥቀሳቸው ነው። በአጋጣሚው ግን ይህን ግዳጅ የሚፈጽሙት ሰዎች አስቀድሞውኑ ከአገር እንዲወጡ ተደርገዋል። ስለዚህ ሙሉ በሙሉም ባይሆን ከ80% በላይ እቅዳቸው ከሽፎአል» በማለት ሁኔታውን ገልጦታል።</p>

<p>ኤርትራውያንን በከፊል (20 ሺ የማይሞሉ) ከአገር የማባረሩን ርምጃ በተመለከተ አንድ የጆርጅ ዋሽንግተን ዩኒቨርሲቲ ፕሮፌሰር ቀጥሎ ያለውን አስተያየት ሰጥተውናል። «እኔ ሕግንና ሥን ሥርዓትን የተመለከተ አሠራር ለማየት እፈልጋለሁ። በሰብአዊ መብት አመለካከት አንጻር አሁን የሚደረገው የማባረሩ ተግባር ስህተት ሊመስል ይችል ይሆናል። ይሁን እንጂ በእኔ በኩል ሁለት መሠረታዊ ነገሮች ይታዩኛል። አንደኛው ጉዳይ በዲፕሎማሲ ባህል መሠረት መንግሥታት የሚከተሉአቸው የ (ረቺፕሮቺትይ) አሠራር ነው። አንድ አገር አንድ ዲፕሎማትህን ሲያባርርብህ አንተም ተመሳሳይ ርምጃ ትወስዳለህ። ሕዝብህን በገፍ ሲያባርርብህ አንተም እንዲሁ ታደርጋለህ። ይኸ የተለመደ ነው። የኢትዮጵያ መንግሥት ስህተት የሻዕቢያ መንግሥት ኢትዮጵያውያንን ከኤርትራ በገፍ ማሳደዱን ሲክድ መቆየቱ ባይኖር ኖሮ የአሁኑ የኤርትራውያን መውጣት ጥያቄ ባላስነሳ ነበር።</p>

<p>«በሌላ በኩል ስናየው ደግሞ የወያኔ ኢህአዴግ መንግሥት ከሻዕቢያ ጋር በነበረው ግነኙነትና ፍቅር ምክንያት ማን ምን እንደሆነ በትክክል ያውቃል የሚል እምነት አለኝ። እነዚህ ሰዎች ችግር እንደሚያደርሱ ያለውን ሥጋት እንደ ፌዝ ማየት አግባብ አይመስለኝም። መብታቸው መከበር አለበት በማለት ለእነሱ እየተከራከርን በአገራችን ላይ አንዳች ከባድ አደጋ ቢደርስስ ሙግታችን ከንቱ መፈላሰፍ አይሆንብንም? አገራችንን ለጥቃት ማጋለጥ አይሆንምን? እንደኔ እንደኔ ይህንን ወረራ በተመለከተ በሁሉም ባይሆን በብዙሃኑ የኤርትራ ተወላጆች በኩል ያለውን ስሜት አሜሪካ ውስጥ ካሉት ኤርትራውያን ስሜት ለመገምገም ይቻላል። የጦርነቱ የደጀን ኃይል ለመሆን ያላቸው አቋም የሚገርም ነው። ታዲያ እዚህ ያለው የኤርትራ ዜጋ ኢትዮጵያ ውስጥ ቢኖርስ ኖሮ? ልዩነቱ እዚህ ያሉት ጮክ ብለው አቋማቸውን ማሳወቃቸው ብቻ ይመስለኛል። ስለዚህ ለአገሪቱ ደኀንነት ሲባል በመረጃና በትክክለኛው መስፈርት የሚወጡ ከሆነ እንደግፈው ዘንድ እወድዳለሁ። እንዲሁ ያለ መረጃና ያለ አሳማኝ መስፈርት የሚባረሩ ካሉ አልደግፈውም። ነገ ከባድ ከባድ አደጋ ሲደርስ ወያኔ ኢህአዴግ ከኤርትራ ጋር ያለውን ግነኙነት ለማቋረጥ ባለመፈለጉ ኤርትራውያንን አቅፎ ያደረሰብን ችግር ነው በማለት ለመራገም አልፈልግም።» ብለዋል።</p>

<p>ኢሳይያስ አፈወርቂና ሌሎች ባለሥልጣኖቻቸው መሐል ኢትዮጵያን እንመታለን ሲሉ በእነዚህ ወኪሎቻቸው አማካይነት ማለታቸውና በዚህ በማስወጣቱ እርምጃ የተነሳ የሻዕቢያ ትልቅ ሴራ መክሸፉን ያብራራሉ። እነዚሁ አስተያየት ሰጭዎች «ዩናይትድ ስቴትስ የጃፓናውያን፣ አሜሪካውያንን መብት በሁለተኛው የዓለም ጦርነት በአሜሪካ ይኖሩ የነበሩ ጃፓናውያንን የአሜሪካ ዜግነት ያላቸውን ጭምር መጣሱ ትክክል አይደለም የሚል አስተያየት አስከትሎ ነበር። የእነሱ መታፈስና መታጐር ይቅርታ ቢያስጠይቅም በዚህ አድራጐት ፕሬዚዳንት ሩዝ ቬልት አሜሪካንን በአያሌው ከከፍተኛ ጥቃት አድነዋታል» ብለውኛል። አንድ ተማሪ ደግሞ «ሃያ ሺህ ግለሰቦች አስወጣሁ በማለት ከውስጥ ሽብርና የአምስተኛ ረድፈኞች ሴራ ተገላግያለሁ የሚል ከሆነ ወያኔ ኢሕአዴግ ተሳስቶአል እላለሁ። የውስጡ ጥበቃ ወይ ሞራል ይሰጣል ወይም ወኔ ይሰልባል» ብሏል።</p>

<p>በጠቅላላው በኢትዮጵያ የሚኖሩት ኤርትራውያን በእንግድነትና በውጭ አገር ዜጋነት መሠረት ደንቡን አሟልተው ያለ ችግር እንዲኖሩ ሥርዓቱ ሊነገራቸው እንደሚገባ ብዙ ዜጐች ያሰምሩበታል።</p>

<p>ይህ በእንዲህ እንዳለ የሻዕቢያ መንግሥት መሪ ፕሬዚዳንት ኢሳይያስ አፈወርቂ የኢትዮጵያ መንግሥት ሰላማዊ መፍትሔ ትቶ ውጊያ ቢጀምር በሁለቱም ወገኖች የሚደርሰው ሰብአዊና ቁሳዊ ኪሣራ እጅግ ከፍተኛ ሊሆን እንደሚችል በማስጠንቀቅ ላይ ናቸው።</p>

<p>ፕሬዚዳንት ኢሳይያስ ማስጠንቀቂያውን የሰጡት ሰሞኑን ከሀገራቸው ቴሌቪዥን ጋር ባካሄዱት ቃለ መጠይቅ ነው። 	ፕሬዚዳንት ኢሳይያስ በዚሁ ለሰላም የቆሙ በሚያስመስል ንግግራቸው የኢትዮጵያ መንግሥት ለጦርነት የሚያደርገውን ዝግጅት እንዳጠናቀቀ በገለጣው መሠረት ጥቃት ቢሰነዝር በተለይ የትግራይ ክልል እጅግ እንደሚጐዳ አስረድተው ሕዝቡ የሁኔታዎችን መባባስ እንዲቃወም ጠይቀዋል። በመቀጠልም የኢትዮጵያ አየር ኃይል መጐልበት ንብረት ከማውደም በስተቀር በጦርነት ውጤት ላይ ለውጥ እንደማያስከትል ገልፀው «ከዚህ በፊት እንዳሳየነው ማንኛውም ጥቃት የመመከት ኃይል አለን» ብለዋል። አያይዘውም «ልዩነቶችን በኃይል ለመፍታት መሞከር ጨርሶ እንደማያዋጣ በነፃነት ጦርነት ሂደት አሳይተናል» በማለት ራሳቸውን ክበዋል።</p>

<p>በሌላ በኩል የአሜሪካ አስተዳደር እንደገና ለመጀመር ላቀደው የአስታራቂነት ጥረት መንግሥታቸው ትብብር ለማድረግ ዝግጁ ቢሆንም የተለየ ውጤት ያስገኛል ብለው እንደማያምኑ አመልክተዋል። ያለፉት የአሜሪካ አስተዳደርና የሌሎች ወገኖች ጥረቶችም ውጤት አልባ የሆኑት «በወያኔ ኢሕአዴግ ገታራነትና የመፍትሔ ሃሳቦቹ ወገናዊ በመሆናቸው ነው» ብለዋል።</p>


</body>
</html>
