<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሐረሪ ጐሠኝነት ሕዝብን እንዳይተባበር አድርጐአል - አድሎና የውሃ ችግር ተንሰራፍቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በሐረሪ ጐሠኝነት ሕዝብን እንዳይተባበር አድርጐአል - አድሎና የውሃ ችግር ተንሰራፍቷል</h2>

<p class="align-right">ሪፖርታዥ (2)</p>


<p>ሐረሪ በምሥራቅ ኢትዮጵያ ከተዋቀሩት ከድሬዳዋና ሶማሌ ክልሎች የተሻለ የልማት እንቅስቃሴ ቢታይባትም በሰፊው የተንሰራፋው የጠባብ ጐሠኝነት ስሜት፣ ከቋሚ የመጠጥ ውሃ ችግሩ ጋር ተዳምሮ የበለጠ እንዳታድግ አድርጓታል።</p>

<p>ከአንድ ዓመት በፊት ክልሉን የቃኘው የጦቢያ ሪፖርተር በዘንድሮ የሐረሪ ቆይታው የታዘበውን እንደሚከተለው አጠናቅሮታል።</p>


<h3><span class="underline">ፖለቲካዊ ሁኔታ</span></h3>


<p>በሐረር ከተማ በ3 ከፍተኞች በተዋቀሩ 19 የከተማ ቀበሌ መስተዳድሮችና ከከተማ ውጭ ያሉ 17 የአካባቢ ቀበሌ ገበሬ ማኅበራትን አቅፎ የሐረሪ ሕዝብ ክልል በመባል የሚታወቀው መስተዳድር በፖለቲካው መስክ ዘንድሮም ከአምናው የተሻለ መረጋጋት የታየበት አለመሆኑን በቅርቡ በምሥራቅ ኢትዮጵያ የሥራ ጉብኝት ባደረግሁበት ጊዜ ለመረዳት ችያለሁ።</p>

<p>ክልሉን በበላይነት ሲመራ የቆየው የሐረሪ ብሔራዊ ሊግ በክልሉ ም/ቤትና በተለያዩ የአስፈፃሚ መ/ቤቶች ውስጥ ያሉ ከዝቅተኛው እስከ ቁልፍ ቦታዎች ድረስ በራሱ አባሎችና ደጋፊዎች አሲይዞ በመገኘቱ የጠባብ ጐሠኝነት ስሜቱ ካምናው የበለጠ እንጂ የተሻለ ሆኖ አላገኘሁትም። ከሊጉ ውጭ የሆነው የሐረር ዴሞክራሲያዊ አንድነት ፓርቲ (ሐዲአፓ) ስሙን ከመቀየር ውጭ የሥልጣን ተጋሪም አይደለም። በተቃዋሚነቱም የሚያካሂደው የጐላ የፖለቲካ እንቅስቃሴ የለም።</p>

<p>የዚህ ፓርቲ አባላት ወይም ደጋፊዎች ናቸው ተብለው የሚገመቱ የማስታወቂያና ሕዝብ ግንኙነት ቢሮን ጨምሮ በተለያዩ የመንግሥት መ/ቤቶችና አገልግሎት ሰጪ ተቋማት ውስጥ የሚሠሩ ግለሰቦች ግልፅ ተፅእኖ ሲደረግባቸውና በፌዴራል መንግሥቱ የተፈቀደላቸው የደረጃ እድገትና የደመወዝ ጭማሪ ሲከለከሉ ድምፁን እንኳን ያላሰማ በስም ብቻ ያለ ድርጅት መሆኑን የችግሩ ሰለባዎች ይናገራሉ። የዚህ ሪፖርት ዘጋቢ ሐረር በነበረበት ጊዜ የክልሉ ም/ቤት ያካሄደውን 8ኛ መደበኛ ጉባኤና አንድምታውን ለመረዳት ችሎአል።</p>

<p>የጉባኤው የሶስት ቀናት ቆይታ ንትርክና አለመግባባት የበዛበት፣ ከሥራ አስፈፃሚና ከቢሮ ኃላፊዎች የተወሰኑት ሥልጣናቸውን ያጡበት፣ ታች የነበሩና ያልተጠበቁ ግለሰቦች ደግሞ ከፍተኛ የሥልጣን ርካብ የተቆናጠጡበት ነበር።</p>

<p>የየቢሮ ኃላፊዎች ያቀርቡአቸው የነበሩ የሥራ ክንውን ሪፖርቶችም ሁለንተናዊ ሁኔታዎችን የማይዳስሱ፣ በይድረስ ይድረስ የተዘጋጁና የአቅራቢዎቹንም ችሎታና ብቃት ጥያቄ ውስጥ ያስገቡ ነበሩ።</p>

<p>በተለይ የክልሉ ፍትህ ቢሮና ዐቃቤ ሕግ ያቀረቡአቸው ሪፖርቶች የጉባኤውን አባላት በእጅጉ ያከራከሩና ለሁለት እስከ መክፈል የደረሱም ነበሩ። በፍርድ ቤቶች አካባቢ የሚታዩትን የቀጠሮ መንዛዛትና የባለ ጉዳዮችን ችግር ለመቅረፍ የዳኝነት ሥራዎች እንዴት ይከናወኑ የሚሉት አነጋጋሪ ከነበሩት በዋነኛነት የሚጠቀሱ ናቸው።</p>

<p>ጉባኤው ለመንግሥት መገናኛ ብዙሃን ፍጆታ በሚውል መልኩ በጐ በጐውን ብቻ ይፋ ያድርግ እንጂ እውነታው ከዚያ የተለየ መሆኑን ያነጋገርኳቸው የመንግሥት ሠራተኞችና ነዋሪዎች ገልጠውልኛል። ሥልጣኑን በጋራ የያዙት ሊግና ኦሕዴድ መካከል መግባባት የለም። አንዱ የሚያቀርበውን የፖለቲካ ተሿሚ ሌላው ይሽረዋል። ለአብነት ያህል የም/ቤቱ ፀሐፊና እንደ ምክትል ፕሬዚዳንት ሲያገለግሉ የነበሩት አቶ ገዛሊ በሥልጣን ተዋረድ አለመታዘዝና የአምባገነን ባህሪይ አሳይተዋል በመባል ከደረጃቸው ዝቅ ሲደረጉ የመገናኛና ትራንስፖርት ቢሮ ኃላፊ የነበሩት አቶ ይማጅ ኢድሪስ ቦታቸውን ተክተዋል። ሌላው የሥራ አስፈፃሚ ኮሚቴ አባል አቶ ሙኒር አብዱልዋሲ የሀማሬሳ ት/ቤት የቁቤ መምህር በነበሩትና በኦሕዴድ ከፍተኛ ተሰሚነት ባላቸው አቶ ሸምሰዲን አሚን ተተክተዋል።</p>

<p>ይህ ሹም ሽር በተደረገበት ወቅት ለክልሉ ም/ቤት ምክትል ፕሬዚዳንትነት ኦሕዴድ በእጩነት ያቀረባቸው የከፍተኛ ፍ/ቤት ዳኛ አቶ መሐመድ ኑርን ሊጉ አልተቀበላቸውም። ለዚህም የተሰጠው ምክንያት ከዚህ ቀደም የከተማ አስተዳደር ኃላፊ አድርጐ ሊጉ ያቀረባቸውን እጩ ኦሕዴድ ባለመቀበሉ የአሁኑ የሊጉ እጩ ተሿሚውን ውድቅ ማድረግም ለማካካሻ የተወሰደ ርምጃ መሆኑን ለጉዳዩ ቅርበት ያላቸው ምንጮች ገልጠውልኛል።</p>

<p>በአስፈጻሚ መ/ቤቶች በሚመደቡ ሠራተኞች መካከል እንኳ የፖለቲካው ነፀብራቅና መሳሳብ በገሃድ ይታያል። በተለይ ይህ ሁኔታ በመምህራን አካባቢ የጐላ ነው። ሌላው ቀርቶ በመንግሥት የተሠሩ የቁጠባ ቤቶች የመኖሪያ ቤት ችግር ላለባቸውና ተመዝግበው ለብዙ ዓመታት ለሚጠባበቁ አመልካቾች መሰጠት ሲገባ በሐረር የሚደረገው ግን የተገላቢጦሽ ነው።</p>

<p>ቤት ለማግኘት በክልሉ ም/ቤት ውስጥ በሥልጣን የሥራ ድርሻ ያለው አባል ወይም ደጋፊ፣ አለበለዚያም የአካባቢው ብሔረሰብ መሆን እንደ መስፈርት ይቆጠራል። ይህም አሠራር ብዙዎቹን የብሔረሰቡን ተወላጆች የሊጉ አባላት እንዲሆኑ ያማለለ የጐሣ ፖለቲካው አስከፊ ገጽታ መሆኑን ችግሩ የደረሰባቸው ገልጠው የሌላ ብሔረሰብ ተወላጅ ግን ይህን መመዘኛ ስለማያሟላ ከዚህ ጨዋታ ውጪ ነው የሚሆነው ብለውኛል።</p>

<p>የቀበሌ ቤቶች በሚለቀቁበት ጊዜ ቀድሞ የቀበሌ መስተዳድር አባላት በራሳቸው ኃላፊነት ለአመልካቾች እንደ ምዝገባ ቅደም ተከተላቸው የሚሰጡበት ሁኔታ እንደነበረ ሁኔታውን ያስረዱኝ የመስተዳድር አባላት ጠቁመው ይህ አሠራር ግን በቅርቡ በክልሉ ም/ቤት ተሽሮ እሱ በሚሰጠው መመሪያ መሠረት ብቻ እንዲፈጸም ትዕዛዝ በማውረዱ ብዙዎቹ ቤት ፈላጊዎች ተስፋቸው ሕልም ብቻ ሆኖ እንዲቀር ማድረጉን አመልክተዋል። ይህ የፖለቲካውን መዘውር በሚያሽከረክሩት ክፍሎች የሚፈጸም አድላዊ አሠራር በሁሉም ዘርፎች የሚንፀባረቅ በመሆኑ ሴክተሮቹን ስንዳስስ የምንመለስበት ይሆናል።</p>


<h3><span class="underline">ኢኮኖሚያዊና ማኅበራዊ ኑሮ</span></h3>


<p>የክልል መስተዳድሩ በበጀት ዓመቱ የተለያዩ የመሠረተ ልማት አውታሮችን በመዘርጋት ሕዝቡን ከነበረበት ኋላ ቀርነት፣ ድህነትና ሥራ አጥነት ችግር ለማላቀቅ አንድ ርምጃ ወደ ፊት ለማራመድ መንቀሳቀሱ እሙን ነው። ጥንታዊውና የመገናኛ አውታሮች ያልተዘረጉበት የጀጐል ግምብ አካባቢ የውስጥ ለውስጥ መንገዶች የድንጋይ ንጣፍ ለብሰዋል። ፅዳታቸው በየቀኑ እንዲጠበቅም ከሁለት መቶ ያላነሱ አህዮች ተመድበው ቆሻሻ እንዲያነሱ ተደርጓል። መኪና በሚገባባቸው አካባቢዎችም የቆሻሻ ገንዳዎች ተቀምጠዋል።</p>

<p>የመማሪያ ክፍሎችን ጥበትና መጨናነቅ ለማቃለል የትምህርት ቢሮው በተገባደደው የትምህርት ዓመት በየሺመቤትና በአንዳንድ ት/ቤቶች ተጨማሪ ክፍሎች መሥራቱና በተቀሩትም እድሳት ማድረጉ ይበል የሚያሰኝ ከ1989 ዓ.ም ወዲህ የታየ በጐ የሥራ ውጤት ነው። የትምህርት ቢሮው በ1989 ዓመት በ2ኛ ደረጃ ት/ቤቶች ያሉ የሐረሪ ብሔረሰብ አባላት ይማሩ ዘንድ ከአዲስ አበባና ከዓለማያ ግብርና ዩኒቨርሲቲዎች ለክረምት የሚመጡ ተማሪዎችን በመቅጠር ያከናወነው ተግባር በብዙዎች ዘንድ ቅሬታ ማስነሳቱን በመገንዘብ በ1990 ዓ.ም በሐረርና አካባቢዋ ላሉ ማናቸውም የሌሎች ብሔረሰብ ተማሪዎች ተመሳሳይ ዕድል እንዲያገኙ ማድረጉ በበጐ ጐንነት የሚጠቀስለት ተግባሩ ነው።</p>

<p>በሌላ በኩል ግን ቢሮው በተጠናቀቀው የ1990 የትምህርት ዘመን የግምገማ ነጥባቸው ከፍተኛ ሆኖ የደመወዝ ማስተካከያና እድገት ማግኘት የሚገባቸውን 40 ያህል መምህራን ዘንድሮም እንዲዘለሉ ማድረጉ በብዙዎች ዘንድ ቁጣ አስነስቶበታል። እነዚህ አድልዎ ተፈጽሞብናል የሚሉ መምህራን ጉዳያቸውን ለክልሉ የሠራተኞች አስተዳደር ቢሮና ለሚመለከታቸው ኃላፊዎች አቅርበው እስካሁን አጥጋቢ መልስ እንዳላገኙ ነግረውኛል።</p>

<p>አንዳንድ መምህራን በማስተማርና በቢሮ ሥራ ተመድበው ቅን አገልግሎት ሲሰጡ መቆየታቸው እየታወቀ ማግኘት የሚገባቸውን ጥቅም መንፈጉ አሠራሩ ከአድላዊነት አልፎ ቢሮውና ት/ቤቶች ቅንጅት እንደሌላቸውና ከጠባብ ጐሠኝነት አመለካከት እንዳልፀዱም አመልካች መሆኑንም አቤቱታ አቅራቢዎቹ አልሸሸጉም። በቢሮ ኃላፊነት የተመደቡት ግለሰብ እነዚህን የመሳሰሉ ቅሬታዎች ማስተካከል ሲገባቸው ከሥራ መደባቸው ውጭ የዕቃ ግዢንም ደርበው መሥራታቸው ለመማር ማስተማሩ ሂደት ትኩረት እንዳልሰጡት እንደሚጠቁም መምህራኑ ጨምረው ገልጠውልኛል።</p>

<p>በመድኃኒዓለምና በሐረር ከፍተኛ 2ኛ ደረጃ ት/ቤቶች የሚታየው የመምህራን እጥረት ተማሪዎች ተገቢውን ትምህርት ለማግኘት እንዳይችሉ ካደረጉት ችግሮች ግንባር ቀደም መሆኑን የጠቀሱልኝ ተማሪዎች በበኩላቸው ይኸው ጊዜ ሊሰጠው የማይገባ ችግር በወቅቱ በቂ ትኩረት ተሰጥቶት መፍትሔ ካልተፈለገለት የመማር ማስተማሩን ሂደት በእጅጉ ከመጉዳቱ በተጨማሪ በተማሪዎች ውጤት ላይ ከፍተኛ የሥነ ልቡና ጫና እንደሚያሳድር ሥጋታቸውን ገልጠዋል።</p>

<p>መንገዶችን በተመለከተ ሐማሬሳን ጨምሮ ካሉት 19 ቀበሌዎች ከጀጐል ውጭ ያሉት 11 ቀበሌዎች ውስጥ ያሉት አገናኝ መንገዶች በጐርፍ ተሸርሽረው፣ በእግር እንኳ ከማያስኬዱበት ደረጃ ላይ መድረሳቸው ሲታይ አመራሩ ከሐረሪ ብሔረሰብ አባላት መኖሪያዎች ውጭ ትኩረት አለመስጠቱን ያመለክታል።</p>

<p>በእግር አቋራጭ መንገዶች መካከል የሚገኙ ድልድዮች ፈርሰው የቆሻሻ መድፊያና የበሽታ መራቢያ ሆነው በግልጽ እየታዩ መፍትሔ አለመፈለጉ የሚያስተዛዝብ ነው። የአካዳሚ መሰናዶ ት/ቤት ይባል የነበረው አካባቢ የሚታየው ችግር ለዚህ በዋቢነት ይጠቀሳል። የመንገዶቹ መበላሸት ሌላው ችግር ሰው ቢታመም ወይም ሞት ቢከሰት የቀይ መስቀልም ሆነ የአስከሬን ማንሻ መኪኖች እንዲገቡ አለማስቻሉ ብቻ ሳይሆን ከአስፋልት ውጪ ለማይንቀሳቀሱት የማዘጋጃ ቤቱ የቆሻሻ መኪኖች አለመምጣትም ምክንያት በመሆን ነዋሪዎች በየቦታው ቆሻሻዎችን እየደፉ የጤና ጠንቅ እንዲፈጠር መንስኤ መሆኑ ጭምር ነው።</p>

<p>ንፁሕ የመጠጥ ውሃ አቅርቦትን በተመለከተ የክልሉ ውሃ ማዕድንና ኢነርጂ ቢሮ በገጠርና በከተማ ለሚከናወኑ የውሃ ሥራዎች 6 ሚሊዮን ብር መድቦ 98 ከመቶ የሚሆነውን ማጠናቀቁን፣ ይህም 6 ሺህ የሚሆኑ የገጠርና የከተማ ነዋሪዎችን ንፁህ የመጠጥ ውሃ ተጠቃሚ እንደሚያደርግ በቅርቡ የሰጠው መግለጫ ያመለክታል።</p>

<p>የሐረር ከተማን የመጠጥ ውሃ እጥረት ለዘለቄታው ለማቃለል የክልሉ መንግሥት ከ1989 ጀምሮ ከውሃ ሀብት ልማት ሚኒስቴር ጋር በመተባበር በ225 ሚሊዮን ብር ወጪ እያከናወነ ያለው የውሃ ማሻሻያና ማስፋፊያ ሥራ አምና ለ1990 ይደርሳል ተብሎ ቃል ቢገባም ከአያያዙ ከዛሬ አራት ዓመት በኋላ እንኳ ተግባራዊነቱ አጠራጣሪ እንደሚሆን የሚናገሩት ጥቂቶች አይደሉም። በክልሉ መስተዳድር የተስፋ ዳቦ እምነት ያላደረባቸው የሐማሬሳ የምግብ ዘይትና የሐረር ቢራ ፋብሪካዎች ሥራቸውን በአስተማማኝ ሁኔታ ለማቀላጠፍ ብዙ ሚሊዮን ብር ወጪ አድርገው ከዓለማያ ግብርና ዩኒቨርሲቲ አካባቢ ልዩ ስሙ ፊንቂሌ ከተባለ ሥፍራ ጥልቅ ጉድጓድ አስቆፍረው የራሳቸውን የቧንቧ መስመር ዘርግተው መገልገል መጀመራቸው የሚያሳየውም ይህንኑ ነው።</p>

<p>በ55 ሚሊዮን ብር ወጪ በቅርቡ የተቋቋመው የሐማሬሳ የምግብ ዘይት ፋብሪካ ለውሃ አቅርቦት ዘለቄታዊ መፍትሔ ባይፈጥር ኖሮ ምሥራቅ ኢትዮጵያን ጨምሮ የአርሲና የባሌን የምግብ ዘይት ፍላጐት አሟልቶ ተጨማሪ የውጭ ምንዛሪ ያስገኛል ተብሎ የታመነበት የኢኮኖሚ ተቋም ምን ያህል ኪሳራ ላይ ሊወድቅ ይችል እንደነበር መገመት ከባድ አይደለም። የሐረር ቢራም ተመሳሳይ ርምጃ ባይወስድ ኖሮ በምርቱ አቅርቦትና ጥራት ላይ ሊደርስበት በሚችለው ኪሳራ ከውድድር ውጭ ይሆን ነበር።</p>

<p>ክልሉ ለጤና የሰጠው ተኩረት እጅግ አናሳ መሆኑን ከመንገዶችና ድልድዮች መበላሸት ጋር በመጠኑ የጠቀስነው ቢሆንም የጤና ሽፋኑን ለማሳደግ የተደረገውን ጥረት ስንቃኝም ካምናው ምንም ዓይነት መሻሻል አልታየበትም።	በሐረር ከተማ የሚገኙት ሁለት ሪፈራል ሆስፒታሎች ለአብዛኛው ምሥራቅ ሐረርጌ አካባቢዎች ከፍተኛ የሕክምና አገልግሎት መስጠት ቢጠበቅባቸውም ባለባቸው የጤና ባለሙያዎች፣ በተለይም የቀዶ ሕክምና ሐኪሞች፣ የመኝታ አልጋዎችና መድኃኒቶች እጥረት ተገቢውን አገልግሎት መስጠት ካልቻሉበት ደረጃ ላይ ደርሰዋል። ከባለሙያዎች እጥረት የተነሳ በአሁኑ ጊዜ አንድ የሕክምና ዶክተር በሕይወት ፋና፣ በአርበኞችና በጦር ኃይሎች ሆስፒታሎች ሶስት ቦታ ለመሥራት የተገደደበት ሁኔታ ነው ያለው።</p>

<p>በእንቅርት ላይ ጆሮ ደግፍ እንዲሉ ከሻዕቢያ ወረራ ጋር በተያያዘ የሕክምና ባለሙያዎችን ወደ ጦር ግንባር ለማዝመት በተላለፈ መመሪያ ነባርና ልምድ ያላቸው ነርሶችና የጤና ረዳቶች (የሐረሪ ተወላጆችን ሳይጭምር) መመልመላቸው ችግሩን አባብሶታል። የምልመላው አድላዊነት ጉዳይ በጤና ባለሙያዎች ብቻ የተገደበ ሳይሆን በሚሊሺያ ምዝገባው ላይም በጉልህ የተንፀባረቀና ወደፊት ታሪክ የሚያወሳው በመሆኑ በደምሳሳው ጠቁሞ ማለፉን መርጠናል።</p>

<p>በሕክምናው በኩል በመጠነኛ ክፍያ አገልግሎት የሚሰጡት እነዚህ ሆስፒታሎች መዳከማቸው የጐዳው በቂ የገቢ ምንጭ የሌለውን ደሃ ኅብረተሰብ እንጂ ገንዘብ ያላቸው በከፍተኛ ክፍያ በፖሊስና በግል የጤና ተቋማት ሕክምና ያገኛሉ።</p>


<h3><span class="underline">የንግድ እንቅስቃሴ</span></h3>


<p>በከተማዋ ከአገር ውስጥ የግብርና ምርቶች እጅግ አስፈላጊ የሆኑት ጤፍ ማሽላና ጥራጥሬ የመሳሰሉት የሚሸጡበት ዋጋ ከነዋሪው ሕዝብ የመግዛት አቅም በላይ የናሩበት ደረጃ ላይ መድረሳቸውን ሸዋበር በተባለው የከተማዋ ከፍተኛ የገበያ መናኸሪያ ውስጥ ያነጋገርኳቸው ሸማቾችና አንዳንድ የመንግሥትና የድርጅት ሠራተኞች ገልጠውልኛል።</p>

<p>ለከተማዋ የፍጆታ ምርቶችን በገፍ በማቅረብ ይታወቁ የነበሩት ፈዲስን የመሳሰሉ አካባቢዎች በዝናብ እጥረት ሳቢያ በድርቅ መጠቃታቸው ለዋጋው ንረት አስተዋፅኦ ማድረጉን አመልክተዋል። በሌላ በኩል ከድርቁ ጋር በተያያዘ የመኖሪያ ቀዬአቸውን ለቅቀው ወደ ከተማዋ የሚሰደዱ ገበሬዎች ሕይወታቸውን ለማቆየት ሲሉ የቤት እንስሶቻቸውን እንዲሁም እየተመናመነ ያለው የተፈጥሮ ደናችንን እየመነጠሩ በማገዶና በከሰል መልክ በርካሽ ዋጋ መሸጥ መጀመራቸው ሚዛናዊ ያልሆነ ግብይት መፍጠሩን ሸማቾቹ ነግረውኛል። በተለይ ገበሬዎች የምርት መገልገያዎቻቸውን በማይመጣጠን ዋጋ መሸጣቸው ለበላተኛው ጊዜያዊ ርካታን ይስጥ እንጂ ሁኔታው በዚሁ ከቀጠለ ከተሞች ቀዬአቸውን እየለቀቁ በሚሰደዱ አርሶ አደሮች የመጨናነቅ ሁኔታ ስለሚፈጠርባቸው ለተላላፊ በሽታዎች፣ ለሥራ አጥነትና ለወንጀሎች መበራከት መንስኤ ሊሆኑ እንደሚችሉ አስተያየታቸውን የሰጡኝ ሰዎች ያላቸውን ሥጋት አልደበቁም።</p>

<p>የክልሉ መስተዳድር የአርሶ አደሮቹን ፍልሰት ከአጐራባች ክልሎችና ከፌዴራል መንግሥቱ ጋር ተነጋግሮ የሚገታበትን መንገድ መሻት ሲገባው ሁኔታውን በቸልታ መመልከቱ ከዚህ ጋር ተከትሎ ሊመጣ የሚችል የሠርጐ ገቦችን እንቅስቃሴ ካለማጤን እንደሆነም በመጠቆም ትኩረት እንዲሰጠው አሳስበዋል።</p>

<p>ይህ በዚህ እንዳለ ሕጋዊ ነጋዴዎች በሕገ - ወጥ ነጋዴዎች እንዲዋጡ ያለማንም ከልካይ በግልጽ በመካሄድ ላይ ያለው የኮንትሮባንድ ንግድ ሐረር የድሮዋ ድሬዳዋን ቦታ እንድትተካ አድርጓል። በተለይ አዲሱ ታይዋን፣ ሸዋ በርና አንደኛ መንገድ የተባሉት ሥፍራዎች ለዚህ ግንባር ቀደም ተጠቃሽ መናኸሪያ ሆነው በማገልገል ላይ ናቸው።</p>

<p>ልብሶች፣ ኤሌክትሮኒክስ ዕቃዎች፣ ፓስታ፣ ማካሮኒ፣ የምግብ ዘይትና ልዩ ልዩ ሸቀጦችን ጨምሮ ለሰው ልጅ የጤና ጠንቆች ማስታገሻ የሆኑት አንቲባዮቲክስ፣ የወሊድ መቆጣጠሪያና ሌሎችም የመጠቀሚያ ጊዜያቸው የተላለፈባቸው መድኃኒቶች ያለምንም ቁጥጥር ሙያው በሌላቸው ሕገ ወጦች በየሱቁ ሳይቀር በገፍ በመቸብቸብ ላይ ይገኛሉ። ይህ ውሎ አድሮ የበርካታ ሰዎችን ሕይወት መቅጠፉና በጤንነት ላይም ጠንቅ ማስከተሉ እንደማይቀር የብዙዎች ነዋሪዎች ሥጋት ነው።</p>

<p>የነዚህ ሕገ - ወጥ ሸቀጣ ሸቀጦች ነጋዴዎች መስፋፋት ደግሞ በአገር ኢኮኖሚ ላይ ከሚያስከትለው ቀውስ በተጨማሪ በሕጋዊ ፈቃድ በሚነግዱ ነጋዴዎች ገቢ ላይ ከፍተኛ ተፅእኖ አሳድሮአል። ከዚህ ጋር በተያያዘ ብዙዎቹ ነጋዴዎች ውድድሩን መቋቋም ተስኖአቸው ለመንግሥት የሚከፍሉት ግብር በማጣት ፈቃዳቸውን ለመመለስ እንደተገደዱና ከፊሎቹም የክልሉ መስተዳድር ሁኔታውን መልክ እንዲያስይዝላቸው አቤቱታ በማቅረብ ላይ መሆናቸውን ለመረዳት ችያለሁ።</p>

<p>ክልሉ በከተማዋ ውስጥ ላሉ ሥራ አጦች የተለያዩ የልማት ፕሮጄክቶችን ነድፎ ሥራ በመፍጠር ችግሩ ለዘለቄታው የሚፈታበትን ሁኔታ ማመቻቸት ሲገባው የሥራ አጡን ብዛት ለማስተንፈስ ብቻ ሲል በእዚህ የሕገ - ወጥ ንግድ ሥራ ላይ እንዲሰማሩ መንገድ መስጠቱ በውስጥ ሊነሳ የሚችለውን የሥራ አጦች ሁከት ለጊዜው ለመቅረፍ ያደረገው መሆኑን ብዙዎች ይተቻሉ።</p>

<p>ከሁሉ የሚገርመው ሸዋበር በሚባለው የገበያ ሥፍራ በከተማዋ ልዩ ልዩ በሮች በሕገ - ወጥ መንገድ ገብተው በይፋ ተዘርግተው የሚሸጡ የኮንትሮባንድ ሸቀጦችን ከምንጫቸው ኬላዎች አቋቁሞ ማድረቅ ሲገባው ለሽያጭ የቀረቡትንና በይፋ የሚታዩትን ነጋዴዎች ገዝተው ከከተማዋ ወጣ ብለው ለሚገኙ ሱቆቻቸው በትራንስፖርት መኪና ሲያጓጉዙ የክልሉ ፋይናንስና የመከላከያ ሠራዊት አባላት አሳደው በመያዝ ሕገ - ወጥ በሚል ሽፋን መውረሳቸው ብዙዎቹን ነጋዴዎች አማርሯል።</p>

<p>ከዚህ በተጨማሪ ከሐርቲሼክ በአደባባይ ተገዝተው በሕዝብ ትራንስፖርት የሚጓጓዙ ሸቀጣ ሸቀጦች በሐረር መግቢያ ኬላ በደከር ጐበና መቆጣጠሪያ ጣቢያ በሚደረግ ፍተሻና ቁጥጥር የመውረሱ ሂደት እንዳለ ሆኖ ከቅርብ ቀናት ወዲህ ደግሞ «በረራ» በሚባል አዲስ ተወርዋሪና የታጠቀ አዳኝ ቡድን አማካኝነት ባሳቻ ሥፍራ መኪኖችን ከግራና ከቀኝ አስገድዶ በማስቆም የሚካሄደው የመውረስ ተግባር ብዙ ሰላማዊ ዜጐችንና መንገደኞችን ከማስደንገጡም በላይ ፈታሾቹ የሚያሳዩት ሥነ ምግባር የጐደለው ተግባርና ማስፈራራት ሰብአዊ መብትን የሚጋፋ ነው።</p>

<p>እንዲሁም ወደ ድሬዳዋ መውጫ ባሉት ከሐማሬሳ ኬላ አልፎ በኮምቦልቻ መንገድ በፈዲስ፣ በጋራ ሙለታ ኬላዎች የሚፈፀመው ተመሳሳይ የኮንትሮባንድ አደን ብዙዎቹን ያስበረገገ ብቻ ሳይሆን የየኬላዎቹ መቋቋም ለምን አስፈለገ? አሰኝቷል።</p>

<p>ከሁሉ የሚገርመው ደግሞ በየኬላዎች ለሚያዙ ሕገ - ወጥ ሸቀጦች ደረሰኝ የሚሰጥና ባለንብረቶቹም የሚቀጡበት ሁኔታ ሲኖር የበረራው ግብረ ኃይል ግን ለያዘው ዕቃ ደረሰኝ አለመስጠቱ ሕጋዊነቱን አጠያያቂ ከማድረጉም በላይ የተያዙት የኤግዚቢት ዕቃዎች ለመንግሥት ገቢ መሆናቸውን አጠራጣሪ አድርጐታል።</p>


<h3><span class="underline">ኢንቨስትመንትና ልማት</span></h3>


<p>የሀገር ውስጥም ሆነ የውጭ ኢንቨስተሮች በአንድ አካባቢ የሚሠማሩት የአካባቢውን እድገት ለማፋጠንና ለበርካታ ሥራ አጦችም የሥራ እድል ለመፍጠር መሆኑ ይታወቃል። በዚህ ክልል በኢንቨስትመንት መስክ ተሰማርተው የሚገኙ ግለሰቦች በጣት የሚቆጠሩ፣ የክልሉ ተወላጆችና ከመስተዳድሩ ጋር ቀረቤታ ያላቸው ብቻ የመሆናቸው ጉዳይ አነጋጋሪና አፋጣኝ መፍትሔም የሚሻ ነው።</p>

<p>እነዚህ በኢንቨስተርነት ተመዝግበው የተሰማሩ ግለሰቦች የሚያቋቁሟቸው ፕሮጀክቶች እስካሁን እንደታዩት ከሆነ የሚይዙት ቦታ ስፋትና የሚቀጥሯቸው ሠራተኞች ፈፅሞ የማይመጣጠኑና የሥራ አጡን ቁጥርም በ 1% እንኳን የማይቀርፉ ሆነዋል። አንዳንድ ኢንቨስተሮች ተብለው በአገልግሎት ዘርፍ የተሰማሩ ባለሀብቶች ለተጠቃሚው ኅብረተሰብ የሚያቀርቧቸው ሸቀጦች ከነዋሪው የመግዛት አቅም በላይ የሆኑና የጥቂቶችን ሕይወት ብቻ የሚመለከቱ ሆነው የሚታዩት የኢንቨስትመንት ጽ/ቤቱ በስመ ኢንቨስተር መሠረታዊ ላልሆኑና የብዙውን ሕዝብ የልብ ትርታ ለማያዳምጥ ሥራ ሰፊ ቦታ ሰጥቶ ፈቃድ መስጠቱ የተቋቋመበትን ዓላማ ጐደሎ ያደርገዋል። ሌሎች ኢንቨስተሮች ገብተው እንዳይወዳደሩም መንገድ ይዘጋል። ለእንደነዚህ ዓይነቶቹ መስኮች ግንባር የሆኑ ቦታዎች ከመስጠት ይልቅ ለሰፊው ሕዝብ ሊጠቅሙ የሚችሉ ፕሮጀክቶችን ይዘው ለሚመጡ ኢንቨስተሮች የመንገድ የመብራት፣ የውሃና የስልክ አገልግሎቶች አሟልቶ አመቺ ሁኔታዎችን ቢፈጥር ክልሉን የበለጠ ሊያሳድግ እንደሚችል ለብዙዎች እምነት ነው።</p>

<p>በከተማ ውስጥ የሚታዩ የመኖሪያ ቤቶችን እጥረት ለማቃለል ግለሰቦች በመ/ቤትና በማኅበር ተደራጅተው ለመሥራት ቦታ እንዲሰጣቸው መጠየቃቸው የሚታወቅ ሆኖ እያለ የጠቆሙአቸውን ቦታዎች ላለመስጠት ሲባል «ቆይ እየተጠና ነው» የሚባል ተደጋጋሚ መልስ ከበስተኋላው በኢንቨስተር ስም ለራሳቸው ሰዎች ለመስጠት ሲሉ የሚያደርጉት ማጓተት መሆኑን ብዙዎች ይናገራሉ።</p>


<h3><span class="underline">ፀጥታና የአካባቢ ጥበቃ</span></h3>


<p>የሐረር ከተማና አካባቢውን ከቀማኞችና ከፀጉረ ልውጥ አሸባሪዎች ለመከላከል የሚደረገው ጥበቃ አመርቂ አለመሆኑን ብዙዎቹ ነዋሪዎች የሚናገሩት በምሬት ነው። ቀድሞ በዋና ዋና መንገዶች ላይ ተተክለው የነበሩ የመንገድ ላይ መብራቶች ሲቃጠሉ በወቅቱ ተከታትሎ የሚተካቸው አካል በመጥፋቱ ብዙዎቹ መንገዶች ለምሽት ዘራፊዎች የተመቻቹ ናቸው።</p>

<p>ከመሃል ጀጐል ውጪ ባሉት ሰፈሮች ተጨማሪ የመንገድ ላይ መብራቶች ባለመሠራታቸው ነዋሪዎች በንብረታቸው ላይ ብቻ ሳይሆን ራሳቸው ለአደጋም ተጋልጠዋል። ማታ ማታ ለጥበቃ የሚዘዋወረው የፖሊስ ኃይል ከአስፋልት መንገዶችና ጀጐል ውስጥ ባሉት 12 ቀበሌዎችና ከበር ውጭ ከቀበሌ 09 እና 10 በስተቀር ስለማይንቀሳቀስ የነዋሪው ደህንነት ስጋት ላይ ወድቋል።</p>

<p>በተጠቀሱት አካባቢዎች አጣዳፊ ችግር ተከስቶ ጥሪ ሲደረግላቸው ፈጥነው ስለማይደርሱ ይህንን ያጤነው ዘራፊና ሌባ ቤቶችን ለመስበርና ነዋሪዎችንም በአሳቻ ሥፍራ ተደብቆ ለመመንተፍ የተመቻቸ ሁኔታ እንደተፈጠረለት ነው የተነገረኝ።</p>

<p>ከሻዕቢያ ወረራ ጋር በተያያዘ ሠርጐ ገቦችና ፀጥታ አደፍራሾች አካባቢው ላይ ጥቃት እንዳይፈፅሙ የክልሉ መስተዳድር በቂ የፖሊስና የጥበቃ ኃይል ቀጥሮ ለማስጠበቅ አቅሙ እያለው በቅርቡ የነዋሪው ሕዝብ የጥበቃ ትብብር እንዲደረግለት ለየቀበሌዎቹ ጥሪ ማቅረቡ ብዙዎቹን እያነጋገረ ነው።</p>

<p>የአንዳንድ ቀበሌዎች ነዋሪዎች «እኛ ልጆቻችን የሻዕቢያን ወረራ እንዲመክቱ ወደ ግንባር ልከን እያለ መስተዳድሩ ለዘማች ቤተሰቦች እንክብካቤ ማድረግ ሲገባው እንዴት ድጋሚ የዚህን ዓይነት ጥያቄ ያቀርብልናል» በማለት ጠንካራ ተቃውሞ ያሰሙ መሆናቸውን ለመረዳት ችያለሁ። ሌሎች ከጀጐል ውጭ ያሉ ቀበሌዎች ደግሞ የአካባቢን ፀጥታ ከቀማኞችና ከሽብርተኞች መጠበቁን የሚያምኑበት ቢሆንም ተሳትፎአቸው ከተፈለገ ልክ እንደ ጀጐል ነዋሪዎች ትጥቅ ካልተሟላላቸው በዱላ የታጠቀን ኃይል መቋቋም እንደማይችሉ በማስረገጥ መልሱን በመጠባበቅ ላይ መሆናቸውን ስለ ስብሰባዎቹ የጠየቅኋቸው ነዋሪዎች ገልጠውልኛል።</p>


<h3><span class="underline">ማጠቃለያ</span></h3>


<p>ክልሉ ከአጐራባች መስተዳድሮች ጋር ሲወዳደር የራሱ የውስጥ ችግር ካልሆነ በስተቀር አንፃራዊ ሰላም ያለበትና ለማደግም ብሩህ ተስፋ ያለው ነው። የአንድ አካባቢ እድገት አስተማማኝ የሚሆነው ደግሞ በመንግሥት በሚመደብ ዓመታዊ በጀት በሚከናወን የልማት ፕሮጀክት ብቻ ሳይሆን ባለው አመቺ ሁኔታ ግልጽ ፖሊሲ ነድፎ የአገር ውስጥና የውጭ ባለሀብቶችን በመሳብ መዋዕለ ንዋያቸውን እንዲያፈስሱ በማበረታታት ነው።</p>

<p>ይህ እውን ሊሆን የሚችለው ግን በየም/ቤቱ ስብሰባና ኤግዚቢሽኖች ላይ ባማሩ ጽሑፎች በሚቀርቡ የማይዳሰስ ባዶ ተስፋ ሳይሆን ኢንቨስተሮችን ሊጋብዙ የሚችሉ፣ ከጠባብ የጐሣ ስሜት የተላቀቀ የአሠራር ስልት፣ የኃይል፣ የስልክ፣ የመንገድ፣ የጤናና በተለይም አንገብጋቢው የውሃ ችግር አቅርቦት አስተማማኝ በሆነ ሁኔታ ሲፈታ ብቻ መሆኑን ብዙዎች ይስማሙበታል።</p>

<p>በመሆኑም ክልል መስተዳድሩ ከሌሎች ልምድ በመቅሰምና ሁሉንም በእኩልነት ላይ በተመሠረተ መርህ ለማስተናገድ ራሱን ቢያዘጋጅ አሁን ካለበት ኋላ ቀርነት የማይላቀቅበት ምክንያት እንደማይኖር ለሐረር በጐ የሚመኙ ሁሉ የሚያቀርቡት ሃሳብ ነው።</p>

<p>ሳምንት ድሬዳዋን እንመለከታለን።</p>


</body>
</html>
