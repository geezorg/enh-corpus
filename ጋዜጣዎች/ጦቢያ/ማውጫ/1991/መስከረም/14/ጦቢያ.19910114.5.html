<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀጠሮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቀጠሮ</h1>


<p>የማንኛውም አገር ልማት ሊፋጠንና በኀብረተሰብ ሕይወት ውስጥ ኢኮኖሚያዊና ማኀበራዊ ለውጥ ለማምጣት የሚቻለው የታቀዱ ፕሮጄክቶች ጥልቅ ጥናትና ምርምር ተደርጐባቸው በሕዝብ ተሳትፎ ዳብረው ተግባራዊ ሲሆኑ ብቻ መሆኑ ይታወቃል።</p>

<p>በአገራችን እስካሁን ብዙ ሚሊዮን ብር ወጥቶባቸው የተካሄዱ በርካታ ምርምሮችና ጥናቶች ቢኖሩም ጥናቶቹ የተደረጉት የአገሪቱን ፖለቲካዊ፣ ኢኮኖሚያዊ፣ ማኀበራዊና ባህላዊ ሁኔታዎች ጠንቅቀው በማያውቁ የውጭ ዜጐች የአጭር ጊዜ ምልከታ ብቻ ሆነው የሕዝብ ተሳትፎና ውይይት ሳይታከልባቸው የተከናወኑ በመሆናቸው ያስገኙት ውጤት አመርቂ አይደለም። በመንግሥት በኩል በአገር ውስጥ ምሁራን የተከናወኑትም ቢሆኑ ወደ ሕዝቡ ዘልቀው ባለመግባታቸው ከሰነድነት ያለፈ ጠቀሜታ አላመጡም።</p>

<p>የእነዚህ ጥናቶችና ምርምሮች ያለአንዳች ፋይዳ ባክኖ መቅረት ያሳሰባቸው ኢትዮጵያውያን ተመራማራዎች፣ ምሁራንና ልዩ ልዩ ባለሙያዎች ይህንን ክፍተት ለማሟላት በራሳቸው አነሳሽነት በአገሪቱ የገጠር ልማትና ማኀበራዊ ለውጥ ላይ ጥልቅ ጥናቶችን የሚያካሂድ የማኀበራዊ ጥናት መድረክ (ማጥመ) የተባለ ተቋም አቋቁመዋል።</p>

<p>ይህ ነፃ ሆኖ የሚንቀሳቀሰው ራስ አደር መድረክ በመጋቢት 1989 ዓ.ም. በፍትህ ሚኒስቴር እውቅና አግኝቶ ቅድመ ዝግጅት ሲያደርግ ከቆየ በኋላ ከአዲሱ ዓመት መባቻ ጋር በተገጣጠመ መልኩ መስከረም 8 ቀን 1990 ዓ.ም. «የገጠር ልማትን» በተመለከተ ባካሄደው የአንድ ቀን ዐውደ ጥናት ይፋ ሥራውን ጀምሯል።</p>

<p>በዚሁ መሥራች ጉባኤ ላይ ሰባት የምርምር ጽሁፎች ቀርበው ጥልቅና ሰፊ ውይይት ተካሂዶባቸዋል። በዐውደ ጥናቱ ላይ የተካፈለው የጦቢያ ጋዜጣ ዝግጅት ክፍል ባልደረባ የመድረኩ መቋቋም ለአገራችን እድገትና ልማት መፋጠን ሊኖረው ስለሚችለው ድርሻ ከመስራቾቹ አንዱና የመድረኩ ዋና ሥራ እስኪያጅ ሆነው ከተመረጡት ከአቶ ደሳለኝ ራህመቶ ጋር ቆይታ አድርጐ አወያይቷቸዋል።</p>

<p>አቶ ደሳለኝ ራህመቶ በአዲስ አበባ ዩኒቨርሲቲ የልማትና ጥናት ተቋም ለበርካታ ዓመታት በጥናትና ምርምር ዘርፍ በተመራማሪነትና በኃላፊነት ተሰማርተው ያገለገሉና በተለይ በገጠር ልማት ላይ ያተኮሩ በርካታ የጥናት ጽሁፎችን ያቀረቡ በሳል ምሁር ናቸው። የዛሬው የቀጠሮ አምድ እንግዳ አድርገናቸዋል።</p>

<p>ጦቢያ፦ የማኀበራዊ ጥናት መድረኩን ለማቋቋም ያነሳሳችሁ መሠረታዊ ምክንያት ምንድነው?</p>

<p>አቶ ደሳለኝ፦ በአገራችን ውስጥ የሚካሄደው የልማት እንቅስቃሴ አብዛኛው በጥናት ላይ የተመሠረተ አይደለም። በጥናት የተመሠረተውም ቢሆን ጥናቱን የሚያካሂዱት ኢትዮጵያውያን ባለሙያዎች ሳይሆኑ የውጭ መንግሥታት የላኩአቸው የውጭ ዜጐች ናቸው። እነዚህ የውጭ ዜጐች ደግሞ የእኛን አገር ተጨባጭ ሁኔታ፣ ባህሉንና ታሪኩንም ጠለቅ ብለው የሚያውቁ አይደሉም። ለጥናት ብለው የሚመጡትም ቢሆን ከ10 እና ከ15 ቀናት ለማያልፍ አጭር ጊዜ ብቻ ነው። በዚህ የጥቂት ቀን ቆይታ እነዚህ የውጭ ዜጐች የሚያቀርቡአቸው ጥናታዊ ጽሁፎች አመርቂ አይደሉም። ለመድረኩ መቋቋም ዐቢይ ምክንያት የሆነው ይህ ሁኔታ ነው። ሁለተኛ ልማት በጥራት ይካሄድ ማለት ብቻ ሳይሆን መንግሥት የሚያወጣቸው መመሪያዎች ሕዝብ ውይይት የሚያደርግባቸው መሆን አለባቸው። እኛ መመሪያ የሚያወጣው አንድ አካል ፖሊሲ አውጪ ብቻ ነው የሚለውን አካሄድ ጨርሶ አናምንበትም። ማንኛውም መመሪያም ሆነ እንዲሁም የልማት እንቅስቃሴ የሕዝብ ተሳትፎ ታክሎበት መቅረብ አለበት። ይህም የሕዝብ ተሳትፎ ሊገኝ የሚችለው የጥናት መድረኮች ሲኖሩ ነው። ከዚህ አኳያ ነው ይህን ክፍተት ለመሙላት የጥናት መድረኩን ለመመስረት የበቃነው።</p>

<p>ጦቢያ፦ በጉባኤው ላይ ከቀረቡት ሰባት ጥናታዊ ጽሁፎች አብዛኞቹ በገጠር ልማት ላይ ያተኮሩት ከምን የተነሳ ነው?</p>

<p>አቶ ደሳለኝ፦ ጥናታዊ ጽሁፎች በገጠር ልማት ዙሪያ እንዲያተኩሩ የተደረገው የዚህ አገር 80 ከመቶ የሚሆነው ሕዝብ ገጠሬና በግብርና ሥራ የሚተዳደር ከመሆኑ አንፃር ነው። የአገራችን ኢኮኖሚ ዋልታ የተመሠረተበት አብዛኛው ሀብት ያለው ገጠር ነው። የገጠሩ ኢኮኖሚ ሳይንቀሳቀስ የገበሬው የኑሮ ደረጃ ከፍ ሳይልና ሳይሻሻል ልማትን እናካሂዳለን ማለት አይቻልም። በዚህ ምክንያት መድረካችን በአሁኑ የመሥራች ጉባኤው ላይ ብቻ ሳይሆን በወደፊቱ እንቅስቃሴው ልዩ ትኩረት የሚያደርገው በገጠር ልማት ላይ ነው።</p>

<p>ጦቢያ፦ በአሁኑ መሥራች አውደ ጥናትም ሆነ ወደፊት በተከታታይ የሚቀርቡ ጥናታዊ ጽሁፎችን መድረኩ የራሱ ነው የሚያደርጋቸው ወይንስ ወደ ሕዝብ የሚዘልቁበትን ሁኔታ ያመቻቻል?</p>

<p>አቶ ደሳለኝ፦ በመድረኩ አማካኝነት የሚቀርቡ ማናቸውም ጥናታዊ ጽሁፎች እዚሁ በሰነድነት ብቻ የሚቀመጡ ሳይሆኑ በተለያዩ መንገዶች ወደ ሕዝቡ የሚደርሱበት ሁኔታ ይመቻቻል። ወደ ሕዝቡ ከሚሠራጩባቸው ዘዴዎች የአሁኑ ዓይነት የውይይት መድረክ አንዱ ሲሆን ሌላው ተሰብስበው በመጽሐፍ መልክ ይታተሙና በመጠነኛ ዋጋ ሕዝቡ እንዲገዛቸውና እንዲያነባቸው ይደረጋሉ። በዚህ በኩል የመገናኛ ብዙሃን በየጊዜው የሚካሄዱ ጥናቶችንና ምርምሮችን ለሕዝቡ በማዳረስ በኩል ከፍተኛውን ሚና መጫወት ይገባቸዋል።</p>

<p>ጦቢያ፦ መድረኩ የተለያዩ ጥናቶችን ሲያካሂድ ብዙ ገንዘብና የሰለጠነ የሰው ኃይል እንደሚያስፈልገው ይታወቃል። ይህንን ለማሟላት ገንዘብ የምታገኙት ከየት ነው? ቋሚ የፋይናንስ ምንጭ አላችሁ?</p>

<p>አቶ ደሳለኝ፦ ዋናው የገንዘብ ምንጫችን ከኢትዮጵያውያንና ከዓለም አቀፍ ልዩ ልዩ ድርጅቶች የምናገኘው እርዳታና ልግስና ነው። መድረኩን ስናቋቁም እስካሁን የረዳን የለም። የተንቀሳቀስነውና ሕጋዊ ሰውነት ያገኘነው በራሳችን ጥረት ብቻ ነው። አውደ ጥናቱን ስናዘጋጅ ግን ለእሱ ማዘጋጃ የሚበቃንን ያህል መጠነኛ ገንዘብ የረዱን የኢትዮጵያ ሳይንስና ቴክኖሎጂ ኮሚሽንና ፍሬዴሪክ ኤበርት ስቲፍተንግ የተባለ የጀርመን ተራድኦ ድርጅት ናቸው።</p>

<p>ጦቢያ፦ የእናንተ መድረክ ሌሎች ማኀበራዊ ጥናት ከሚያካሂዱ መንግሥታዊ፣ መንግሥታዊ ካልሆኑና ከግል ድርጅቶች ጋር የሚኖረው የሥራ ግንኙነት ምን ዓይነት ነው?</p>

<p>አቶ ደሳለኝ፦ እኛ በተቻለ መጠን ከሁሉም ጋር አብሮ ለመሥራት እናስባለን፣ ፍላጐታችንም ነው። ከዓላማችን አንዱም ፈቃደኛ የሆኑትን መሰል የጥናትና የምርምር ድርጅቶችን በዚህ ዓላማ ዙሪያ ማሰባሰብ ነው።</p>

<p>ጦቢያ፦ የእናንተ መድረክ ልዩ ትኩረት ሰጥቶ ጥናት የሚያደርግባቸው መስኮች አሉት?</p>

<p>አቶ ደሳለኝ፦ በአጠቃላይ የመድረካችን ጥናት የሚያተኩረው በልማት ላይ ሆኖ ዋነኛ የትኩረት አቅጣጫው የገጠር ልማት ነው የሚሆነው። ከዚህ በተጨማሪ ከቀረቡት ጥናታዊ ጽሁፎች ለመገንዘብ እንደሚቻለው የምግብ ዋስትና፣ የገጠር ድህነት፣ የተፈጥሮ ሀብት እየመነመነ ስለሆነ በተፈጥሮና አካባቢ ጥበቃና እንክብካቤ የሕዝብ ብዛትን በተመለከተ ልዩ ትኩረት ሰጥተናል። እነዚህ ከነበረን አጭር የመደራጃ ጊዜ አኳያ ለጊዜው ዋና ዋና ብለን ያቀረብናቸው እንጂ ወደፊት በሌሎች መስኮችም ሰፋ ያለ ጥናት በማድረግ ጽሁፎች እንዲቀርቡ እናደርጋለን።</p>

<p>ጦቢያ፦ መድረካችሁ የሚያቀርባቸው ጥናቶች በምን መልኩ ነው ወደ ተግባር ሊሸጋገሩ የሚችሉት?</p>

<p>አቶ ደሳለኝ፦ ጥናቶቹን ለውይይት ካቀረብን በኋላ የመንግሥት ባለሥልጣኖችና ፖሊሲ አውጪዎች፣ መንግሥታዊ ድርጅቶችና ኃላፊዎች እንዲመለከቱአቸው ማድረግ እንጂ እነዚህን ሥራ ላይ ማዋል አለባችሁ ብለን ለማለት መብቱና ሥልጣኑ የለንም።</p>

<p>የእኛ መድረክ መሠረታዊ ዓላማ ችግሮችን አጥንተንና በውይይት አዳብረን የመፍትሄ አቅጣጫዎችን በመጠቆም ከነዚህ ለመማር ከፈለጋችሁ ይሄውና ብለን ማቅረብ ብቻ ነው።</p>

<p>ጦቢያ፦ ከመንግሥት፣ ከውጭ መንግሥታትና ከዓለም አቀፍ ድርጅቶች ጋር የሚኖራችሁ ግንኙነት ምን ያህል የጠበቀ ይሆናል?</p>

<p>አቶ ደሳለኝ፦ በመጀመሪያ ደረጃ እኛ ነፃነታችንን ለማንም አሳልፈን መስጠት አንሻም። የሌሎች ድርጅቶች ጥገኛ ላለመሆንም በጣም እንጥራለን። አብረን ለመሥራት ግን እንፈልጋለን። አብረውን ለመሥራት ከሚፈልጉት ጋርም ዓላማችን አንድ እስከሆነና በጋራ ተደጋግፎ ለመሥራት እስከተስማማን ድረስ አብረን ለመሥራት ምንም ችግር የለብንም።</p>

<p>ጦቢያ፦ በመንግሥት በኩል የእናንተን ዓይነት ጥናት የሚያካሂዱ አንዳንድ የልማት ድርጅቶች እንዳሉ ይታወቃል። እነዚህን ጥናቶች እናንተ ልታዳብሩአቸው ወይንም የእናንተን ጥናት ከእነርሱ ጋር ለማቀናጀት የምታደርጉት ጥረት ይኖራል?</p>

<p>አቶ ደሳለኝ፦ የእኛ ጥረት ከማናቸውም መንግሥታዊም ሆነ የግል የጥናትና ምርምር ድርጅቶች ጋር አብሮ ለመሥራት ነው። በአሁኑ የመሥራች አውደ ጥናቱ ላይ ለምሳሌ መንግሥታዊና መንግሥታዊ ያልሆኑ የትምህርትና የጥናት ተቋማት ተጋብዘው ተገኝተዋል። በጥሪያችን መሠረት በዐውደ ጥናቱ ላይ መካፈላቸውና አንዳንዶቹም ጥናታዊ ጽሁፎች ማቅረባቸው በጐ ፈቃደኝነቱ እንዳለ ነው የሚያመለክተው። እንደዚህ ዓይነቱ ቀና አመለካከትና ተነሳሽነቱ የሚቀጥል ከሆነ በአንድ ዓላማ ጥላ ሥር ተሰባስበን ጥናቶችን አብረን በማካሄድና በመወያየት ከሁሉም ጋር ተባብሮ መሥራት አጥብቀን የምንሄድበት ዓላማችን ነው የሚሆነው።</p>


</body>
</html>
