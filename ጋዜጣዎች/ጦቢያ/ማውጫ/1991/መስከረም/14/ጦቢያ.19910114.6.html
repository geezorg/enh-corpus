<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አገርን ከጥፋት ለማዳን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">አገርን ከጥፋት ለማዳን</h1>


<p>በአገራችን በዴሞክራሲና በነፃ ገበያ ስም የራሳቸውን ጠባብ ዓላማ ለማራመድ የሚፍጨረጨሩትን ደካሞችና ጠባብ ብሔርተኞች በማሳፈር፣ አገሪቱንና ሕዝቧን ለመታደግ ማድረግ ያለብንን ለማሰላሰል ሰሞኑን ሁለት አጋጣሚዎች ተፈጥረዋል። አንደኛው ፓሪስ ላይ የተደረገው የኢትዮጵያ የተቃዋሚ ኃይሎች ጉባዔና የደረሱበት ድምዳሜ፣ ሁለተኛው በአዲስ አበባ ሰሞኑን የሚካሄደው የሟሟያ ምርጫ ናቸው። በአገራችን ሕዝባዊ ሥርዓት ዘርግተን ከጠመንጃ አገዛዝ ለአንዴና ለመጨረሻ ጊዜ እንላቀቃለን፣ ለሕዝብ ፈቃድ የሚገዛ ሕዝባዊ ሥርዓት እንዲኖረን እንፈልጋለን የምንል ከሆነ ሁለቱም ክንዋኔዎች የየራሳቸው ትርጉምና አንድምታዎች አሉአቸው።</p>

<p>የፓሪሱ ሁለተኛ የተቃዋሚ ኃይሎች ጉባዔ አሉ የሚባሉና ነባር የፖለቲካ ኃይሎች ከአገር ውስጥም፣ ከውጭም በአንድ መድረክ ተገናኝተው ስለአገራችን የወደፊት እድል የመከሩበትና አቋም የወሰዱበት ነው። በዚያ መድረክ የአገሪቱን ታላላቅ ብሔረሰቦችና የሕዝብ ክፍሎችን ጥቅም ለማራመድ የተደራጁና የፖለቲካ ፕሮግራም ነድፈው የሚንቀሳቀሱ ኃይሎች ተገኝተዋል። የኢትዮጵያ የሰላምና የዴሞክራሲ አማራጭ ኃይሎች ምክር ቤት (ኢሰዴአኃ)፣ የኢትዮጵያ ዴሞክራሲያዊ ኃይሎች ቅንጅት (ኢዴኃቅ)፣ የኦሮሞ ብሔራዊ ኮንግረስ (ኦብኮ)፣ የአፋር አብዮታዊ ዴሞክራሲያዊ ግንባር (አርዱፍ)፣ የደቡብ ኢትዮጵያ ሕዝቦች ዴሞክራሲያዊ ኅብረት (ደኢህዴህ)፣ የትግራይ ዴሞክራሲያዊ ትብብር (ታንድ)፣ የትግራይ - ትግርኝ ኢትዮጵያ (ትትኢ) በአሁኑ አጠራሩ «የኢትዮጵያውያን ቡድን ለሶሻል ዴሞክራሲ» በዚያ ስብሰባ ተሳትፈዋል። ከሚያንቀሳቅሱት የሕዝብ ክፍል አንፃር ሲታዩ የሚናቅ ሚና ያላቸው አይደሉም። እና ገዥው ፓርቲ ኢሕአዴግ ክስተቱን እንደሰጐኒቷ እንዳላየ ሆኖ፣ ራሱን አሸዋ ውስጥ ቀብሮ ሊያልፈው አይገባም።</p>

<p>በእኛ እምነት ስብሰባው የደረሰበት ውሣኔ በአገራችን የፖለቲካ ባህል ታሪክ ውስጥ አቢይ ምዕራፍ የሚይዝ ነው። አገራችን በመንግሥትነት ከታወቀችበት ጊዜ አንስቶ የፖለቲካ ሥልጣን በአገሪቱ ልጆች ደምና አጥንት በሚሠራ ድልድይ ላይ የሚሸጋገር ነው። እኛ ኢትዮጵያውያን አንዱ ሌላውን እየገደለና ወደእስር ቤት እየወረወረ፣ አንዱ አካባቢ ሌላውን እያስገበረ በኖረበት ሕብረተሰብ ውስጥ እንገኛለን። ዛሬ የፓሪስ ተሰብሳቢ ተቃዋሚ ኃይሎች መግደልና መገዳደል የማይኖርበት ሁኔታ እንዲፈጠር፣ ጉልበተኛ ጠመንጃ አንግቦ ሕዝብ የሚገዛበት ሥርዓት እንዲያበቃ ወስነዋል። በሰላማዊ መንገድ ሕዝብ ይዳኘን ብለዋል። ለዚህም አገራዊ ውይይት ጠርተዋል።</p>

<p>ይህ በአገራችን ታሪክ አዲስ ጅማሮ (ኢኒቲአቲቨ) ነው። እስከአሁን «በአገራችን ጠንካራ ተቃዋሚዎች የሉም፣ ቢኖሩም ጦረኞች ናቸው» ይል የነበረው ኢሕአዴግ ለዚህ የተቃዋሚዎች ሰላማዊ ጥሪ አፋጣኝ አዎንታዊ መልስ እንዲሰጥ ይጠበቅበታል። ከግለሰቦች ጋር የሚያደርገውን ሽር ጉድ አቁሞ በቅንነት፣ ለአገርና ለሕዝብ ደህንነት ሲባል ከተደራጁና አቋማቸውን ይፋ ካደረጉ ነባር ፖለቲካዊ ኃይሎች ጋር ሊነጋገር ይገባል። ኢሕአዴግ ባለበት ቆሞ ተቃዋሚዎች ከግማሽ መንገድ በላይ እየመጡ በመሆኑ ይህንን አጋጣሚ መጠቀም አገርንም ራስንም ማዳን ነው።</p>

<p>ለአዲሱ ጅማሮ ከተቃዋሚ ኃይሎችም ብዙ ሥራ ይጠበቃል። ትግል ከተባለ የመታገያ መድረኩ አገራችን፣ የትግሉ ተሳታፊም የኢትዮጵያ ሕዝብ መሆን አለባቸው። ከባህር ማዶ የሚወነጨፍ ትግል የሕዝቡን ህልምና ምኞት አንዲት ስንዝር አያራምድም። የፖለቲካ ፕሮግራምን ለማስተዋወቅ፣ በዚያም ዙሪያ ሕዝቡን ለማሰለፍ በሕዝቡ ውስጥ የሚደረገው እንቅስቃሴ ወሳኝ ነው። የስደት ፖለቲካ ትርጉም ያለው ዴሞክራሲያዊ ለውጥ ለማምጣት ራሱን የቻለ አስተዋጽኦ አለው ቢባልም በአገር ውስጥና በሕብረተሰቡ መካከል ሕዝቡን ሆኖና የሕዝቡን ችግር ተጋርቶ፣ እየታሠሩና እየሞቱ የመታገልን ያህል አይሆንም። እናም ኅብረቱን ፈጥረው በሰላማዊ ትግሉ ለመግፋት የቆረጡ የፖለቲካ ድርጅቶች ካለፈው የበለጠ ጠንካራ ትግል የሚጠብቃቸው በመሆኑ የትግላቸው ማዕከል የኢትዮጵያ ሕዝብ መሆን አለበት። ሌሎች ኅብረቱን ያልተቀላቀሉትም ለሕዝብ ጥሪና ለወቅቱ ጥያቄ ተገቢ መልስ መስጠት ይጠበቅባቸዋል።</p>

<p>የሰሞኑን የአዲስ አበባን የማሟያ ምርጫ ማየት የምንፈልገው ከዚሁ ከተቃዋሚ ኃይሎች በኩል ከሚፈለገው ንቁ ፖለቲካዊ እንቅስቃሴ አንፃር ነው። ሰሞኑን እንደምናየውና እንደምንሰማው ለሕዝብ ራሳቸውን እያስተዋወቁ ያሉት የኢሕአዴግ ሰዎች ናቸው። ሕዝቡ መች አማራጭ ቀረበለት? የሕዝቡም፣ የእኛም ጥያቄ ነው። ሌላው ቀርቶ በሕገ ወጥ መንገድ ተመዝግበው ጽ/ቤት ከፍተዋል የሚባሉ የፖለቲካ ድርጅቶች ዕጩዎች እንኳ የሉም። የግል ተወዳዳሪዎች ስለመኖራቸው የታወቀ ነገር የለም። እስከዛሬ እንደሚደረገው ዛሬና ወደፊትም ኢሕአዴግ በድርጅታዊ ሥራ ተማምኖ ራሱ ሮጦ ራሱን የሚቀድም ከሆነ በዴሞክራሲ መቀለድ ይሆናል። ከ5 ሺ ሕዝብ በላይ በሚኖርበት ቀበሌ፣ አስር ሺዎች በሚቆጠሩበት የምርጫ ክልል ጥቂት የድርጅት ሰዎች ተሰባስበው ድምፅ ሰጡና የሕዝብ ፈቃድ ታዬ፣ ምርጫ ተካሄደ አያሰኝም። አገርን ከጥፋት፣ ሕዝብን ከድህነት ማላቀቅ የምንችለው የምንለውን ሆነን ስንገኝ ብቻ ነው።</p>


</body>
</html>
