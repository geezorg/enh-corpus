<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ አንጃ በአንጃ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኦነግ አንጃ በአንጃ ሆነ</h1>
<p class="align-right">ከጦ. ሪፖርተር (ሚኒአፖሊስ)</p>



<p>በኦሮሞ ነፃ አውጭ ግንባር (ኦነግ) ውስጥ ኤፕሪል 1998 የተደረገው የአመራር ለውጥ (ሹም ሽር) የቀድሞ የአመራር አባላቱን፣ ብዙኃኑን አባላትና ደጋፊዎችን ያደናገጠ እንዲሁም ድርጅቱንም ወደ አክራሪ እስልምና ተቋም ያስጠጋ መሆኑ ከአምስት ሺህ በላይ የኦሮሞ ብሔረሰብ አባላት በሚገኙበት በሚኒአፖሊስ፣ ሚኒሶታ ውይይት እየተደረገበት ነው።</p>

<p>የኦብኮ (የኦሮሞ ብሔራዊ ኮንግሬስ) ዋና ጸሐፊ የአቶ መረራ ጉዲና ስለድርጅቱ የሰጡትን አስተያየት በምጸት መልክ በማንሣት «የሚሲዮኖች መጠራቀሚያና የአንድ መንደር ልጆች ድርጅት» እንዳልተባለ ሁሉ ከዚህ ቀደም ለኦነግ መስዋዕት የሆኑ መሪዎች ገሸሽ ተደርገው ትግሉን በሃይማኖት ዓይን፣ ያውም በአክራሪነት የሚመለከቱ ሰዎች ድርጅቱን ወስደውታል። ድርጅቱን ዛሬ በመቆጣጠር ላይ ያሉት የምሥራቅ ኦሮሞዎችና አብዛኛዎቹም አክራሪዎች ወይም የአክራሪነት አዝማሚያ የሚከተሉ ናቸው» በማለት አዲሱን ሹም ሽር አጠንክረው ይቃወሙታል።</p>

<p>ኦነግ በሚኒሶታ ዋና ከተማ በርከት ያሉ ደጋፊዎች የነበሩት ሲሆን ባለፈው ዓመት በዚሁ አካባቢ የኦና (በሰሜን አሜሪካ የኦሮሞ ተወላጆች ማኅበር) ስብሰባ ባደረገበት ወቅት እስካሁን ድረስ ትግሉን ምንም ርቀት አልወሰደውም በማለት ኦነግን ተችተውት ነበር።</p>

<p>የኦነግ አመራር ዋነኛ አባላት ባሉበት በዋሽንግተን ዲሲም ጭምር አዲሱ የአመራር ጥንቅር ቅሬታ መፍጠሩ ከአባላቱ በግልጽም በጭምጭምታም ይሰማል። የሰሜን አሜሪካ የኦነግ ጽሕፈት ቤት ኃላፊ አቶ ዓቢዩ ገለታ የሚገኙት በዚሁ «በዲስትሪክ ኦፍ ኰሎምቢያ» ሲሆን እሳቸውም በለውጡ መነካታቸው ተረጋግጦአል።</p>

<p>ለኦነግ ቅርብ የሆኑ ምንጮች እንዳረጋገጡት ድርጅቱን የእሥልምና አክራሪዎች ወስደውታል ቢባልም ቀድሞ ዋና ጸሐፊ የነበሩትና በአዲሱ ሹም ሽር ሊቀመንበር የሆኑት ኦቦ ገላሳ ዲልቦ (ዮሐንስ በንቲ) በአንጀኝነት ያስቸገሩአቸውን ልዩ ልዩ ቡድኖች ያሸነፉበትም ክስተት ሆኖአል። ምንጮቹ በአጽንኦት እንደሚያስረዱት ዋና ጸሐፊው (በአሁኑ ጊዜ ሊቀመንበር የሆኑት) ኦቦ ገላሳ ዲልቦ ከዋሽንግተኑ ከኦቦ ዓቢዩ ገለታ፣ ከለንደኑ ኦቦ ጣሐ አብዲ፣ ከሞንትርያሉ ኦቦ ሌንጮና የቅርብ ጓደኛቸው ኦቦ ኢብሳ ጉተማ ጋር ለመግባባት ባለመቻላቸው አንጀኝነት ሰፍኖ ቆይቶአል።</p>

<p>የሁሉም አንጃ መሪዎች እርስ በርሳቸውም መነጋገርና አብሮ መሥራት ካለመቻላቸውም በላይ ከኦቦ ገላሳ ጋር ቀጥተኛ ቅራኔ ፈጥረው የቆዩ በመሆኑ በአሁኑ ለውጥ ለተወሰነ ጊዜ ኦቦ ገላሳ ፋታ የሚያገኙ ቢሆንም ቀስ በቀስ ግን «አክራሪ ሙስሊሞች» በአንዳች ስልት እንደሚገለብጡአቸው አንዳንድ የኦና (ኡኦኝኣ) አባላት ይናገራሉ።</p>

<p>በሌላ በኩል ደግሞ «ኦሮሞ ለመባል ሙስሊም መሆን ያስፈልጋል» ለሚሉ እንደ የኦሮሞ እስላማዊ ነፃነት ግንባር (ኦእነግ) ላሉ ድርጅቶች አዲሱ አደረጃጀት ምቹ በመሆኑ ቀስ በቀስም በኦነግነት ይታወቅ የነበረው የፖለቲካ ተቋም በአካባቢና በሃይማኖት ምክንያት መፈረካከስ እንደሚደርስበት አንዳንድ አባላት ሥጋታቸውን ይገልፃሉ።</p>

<p>በሞቃዲሾ ከተማ ባስቸኳይ የተሰበሰበው ብሔራዊ ኮንግሬስ (ሸንጐ) ከኦሮሞ እስላማዊ ግንባር ጋር ብቻ ሳይሆን ከአልኢታድ እስላሚያም ጋር የቀረበ ግንኙነት እንደፈጠረ የሚገምቱ ብዙ የኦሮሞ ተወላጆች ለፍርሃታቸው እንደ ማረጋገጫ ያቀርባሉ።</p>

<p>ከቀድሞዎቹ ዋና ዋና ካድሬዎች መካከል ኦቦ ዱጋሳ በካካ፣ ኦቦ አባቢያ ሮባና ኦቦ ዳውድ ኢብሳ አብረው የሚጓዙ ሲሆን አዲስ የተመረጡት ዋና ጸሐፊ ኦቦ አብዱልፋታህ ሙሳ ቢያ ቀድሞ በምክትል ዋና ጸሐፊነት በኦቦ ሌንጮ ለታ (ዮሐንስ ለታ) ይመራ የነበረውን ሥፍራ ይዘዋል። ከአዲሶቹ መካከል ኦቦ አባ ጫላ ለታ፣ ኦቦ ኩምሳ ገዳ፣ ኦቦ ሙሊስ ገዳና ኦቦ ቁፍላ ሰብአ ይገኛሉ።</p>

<p>የምዕራብና የመሐል ኢትዮጵያ ኦሮሞ ተወላጆች እይታን ከሚስቡ ቦታዎች ገለል ከመደረጋቸውም በላይ እንደ ኦቦ ዲማ ኖጐ፣ ኦቦ ፈቃዱ ዋቅጅራ፣ ኦቦ ኢብሳ ጉተማ፣ ኦቦ ዓቢዩ ገለታ፣ የውጭ ጉዳይ ኃላፊ የነበሩት ኦቦ ጠሐ አብዲና ዶክተር ታደስ ኤባን የመሳሰሉትን ማሸሽ በተለይ የምሁሩ ክፍል ውክልና መሳሳቱ አስጊ ሆኖአል የሚል ትችት አስከትሏል።</p>

<p>ኦቦ ዘገየ አስፋው ከኦነግ ዋነኛ መሪዎች ጋር ከሽግግር መንግሥቱ ወጥተው በውጭ አገር ለተወሰነ ጊዜ ቆይተው ወደ አገር ቤት ስለተመለሱና ራሳቸውንም ከፖለቲካው ስለአራቁ 44 አባላት ባሉት ብሔራዊ ካውንስል ውስጥ በአባልነት አልተመረጡም ይባላል። ሌሎችም እንደ ኦቦ ሌንጮ ለታ ያሉት የኦነግ አመራር አባላት የነበሩ ካድሬዎች በብሔራዊ ምክር ቤቱ ውስጥ ቢመደቡም ምርጫውን «ዶሮን ሲያታልሉአት» ብለውታል የሚል አስተያየት አለ።</p>

<p>ሥር ነቀል የሚመስለውን ድርጅታዊ ለውጥ ያስከተለው ባለፈው ዓመት የተወሰነ የኦነግ ክንፍ በኢሕአዴግ ከሚመራው መንግሥት ጋር ድርድር ውስጥ መግባቱ መሆኑን ከዋና ምንጮች ለመረዳት ተችሎአል። በእነዚህ ወገኖች እምነት አዲሱ አመራር የውይይት ፕሮግራም፣ ፍላጐትና ዝንባሌ የለውም።</p>

<p>ኦና (ኡኒኦን ኦፍ ኦሮሞስ ረሲዲንግ ኢን ኞርትህ ኣመሪቻ) ባለፈው ዓመት በሚኒአፓሊስ ሚኒሶታና በዚህ ዓመት (1998) ደግሞ በሲአትል፣ በዋሽንግተን ባደረጓቸው ጉባዔዎች የኦሮሚያ ነፃነት የመዘግየቱ ምክንያት በኦነግ ዳተኛነትና የአመራሩ በየአቅጣጫው መጓተት መሆኑን አስምሮበታል። ሰከን ያለ አመለካከት የሚያራምዱ ብዙሃን የኦሮሞ ምሁራን ግን «እንደ ኦነግ ያለው የፖለቲካ ድርጅት ለዛሬው የኦሮሞ ሕዝብ ፍላጐትና ሕልም የሚመጥኑ አይደሉም። ጥያቄአቸውና ርዕዮተ ዓለማቸው ባለበት የሚረግጥ ለ21ኛው ክፍለ ዘመን የማያዘጋጁን ናቸው። የታላቁ የኦሮሞ ሕዝብ ጥያቄ መልስ ይሻል። ከአሥራ ሰባተኛው ክፍለ ዘመን አስተሳሰብ ራቅና መጠቅ ያለ ውጤት ነው የምንፈልገው። የኦሮሞ ሕዝብ እንመራሃለን ከሚሉት ድርጅቶች አመለካከት እጅጉን ቀድሞ ሄዶአል» ይላሉ። ከዚህም ሌላ ኦነግ ከሻዕቢያ ጋር ያለውን ግንኙነት ብዙሃን ኦሮሞዎች ያወግዛሉ። «የኦሮሞ ብሔራዊ ምክር ቤት» የተባለና ለኦሮሞ ሕዝብ ነፃነት የሚታገል ቡድን ካናዳ ውስጥ የተመሠረተ ሲሆን ይህ ቡድን በቅርቡ ከኦነግ አመራር በተገለሉት በሌንጮ ለታ የሚመራ ነው የሚሉ ወገኖች አሉ።</p>


</body>
</html>
