<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለወቅቱ በወቅቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h1>
<h1 class="align-center">ለወቅቱ በወቅቱ</h1>


<p>ከደርግ ውድቀት በኋላ አብዛኛው የኢትዮጵያ ሕዝብ ደስታና ተስፋ የሁሉንም ሕልምና የእድገት አቅጣጫ የሚተልሙና በተለያየ ፕሮግራም የሚሠሩ ብዙሃን ፓርቲዎች ወደፖለቲካው መድረክ ይመጣሉ የሚል ነበር። የአዲሱ ሥርዓት ባለቤቶች ወደ ደካማ የፖለቲካ አዝማሚያ ማዘንበላቸው እንደ ተከሰተ ግን ሌላ ፕሮግራምና ከቶውንም ብዙሃንን የሚያቅፍ አጀንዳ አለን የሚሉ ቡድኖች ከትግሉ ጐራና ከፖለቲካው ግልጽ አምባ ተገልለዋል። ስለዚህ ሥልጣን ላይ ባለው ድርጅትና በተቃዋሚ ኃይሎች መካከል እስካሁን የቆየው ትግል በጨለማ ውስጥ መቧቀስ ነበር ለማለት ይቻላል።</p>

<p>በብዙሃን ተቃዋሚ ኃይሎችና በወያኔ ኢሕአዴግ መካከል ያለው ግንኙነት በየወቅቱ ከመሻሻል ይልቅ እየባሰበት በመሄዱ አብዛኛው ወገናችን ሥጋት ላይ መውደቁ አይካድም። ይህም እንዳለፈው ጊዜ ሥልጣን ከጫካ የሚመጣበት ሁኔታ ከተከሰተ የርስ በርስ እልቂትን ያስከትላል ከሚል ትክክለኛ ፍርሃት እንደሆነ አይጠረጠርም። ጦቢያ በዚህ ጉዳይ ላይ ያላሰለሰና ያልታከተ ጩኸት ስታሰማና ስታስጠነቅቅ በመቆየትዋ ብዙ ሥቃይ እንደ ደረሰባት አንባብያን ያውቁላታል የሚል እምነት አለን።</p>

<p>ባለሥልጣኑ ክፍል አገሪቱን በሞኖፖል ይዞ «በደማችን ያመጣነው ዴሞክራሲ፣ ይህንንም ያመጣነው እኛ ሞተን ነው።» በማለት እስካሁን ማንም የማይጋራው የመደራጀት መብት ባለቤት ሆኖ ኖሮአል። የአማራጭ ኃይሎች ምክር ቤት ሲቋቋም የብዙሃን ፓርቲ ሥርዓት መኖር ለጠመንጃ ሥርዓት መገታት፣ ለእድገትና ነፃነት መከበር የሚጠቅም መሆኑን በማጤን የሕዝብ ወገኖችና የፖለቲካ ቡድኖች የሰላምና የእርቅ ጥሪ አቅርበው እንደነበር ይታወሳል። ከዚያ ጊዜ ጀምሮ በልዩ ልዩ መድረኮች አማካይነት የውይይትና የድርድር ሁኔታዎች ተከፍተው ውጤት አላመጡም። የሚያሳዝነውና ይበልጥም የሚያሳፍረው የኢትዮጵያን ችግር እንዲመለከቱልንና እንዲሸመግሉን ዘወትር ሌሎችን ባዕዳን (ፈረንጆችን) መሾማችንና መለማመጣችን ነው። ከዚያም አልፎ የሚያሳዝነውና የሚያሳፍረው የተወሰነው ወገን በ20ኛው ክፍለ ዘመን ፍጻሜ ላይ አገሪቱን ለብቻውና ለጥቂቶች አድርጐ ሌላውን ከብሔራዊ ጸጋና በረከት ለማግለል መቻሉ ነው።</p>

<p>ከኤርትራ ወረራ ጋር ቢያንስ ለገዥው ክፍል እንደ ተከሰተለት የምንገነዘበው ይህችን አገር ለመጠበቅና ዳር ድንበርን ለማስከበር፣ ለመታገልና ለመውደቅ የሁሉም ሚና ወሳኝ መሆኑን ነው። ይህ ወቅት ከጠባብ ክልላዊና ጐሣዊ አመለካከት ውጭ እንዲመለከት ካልረዳው ምንም ዓይነት ሌላ ትምህርት የሚያገኝበት ሁኔታ የሚገኝ አይመስለንም። በዚህ ዓይነት የብሔራዊ ፈተና ጊዜና ቀውጢ የአገር ችግር ወቅት ደግሞ ከውጭ ኃይል ጋር ያለው ፍልሚያ አስቀድሞ ከቤት ያለውን ችግር ሙሉ በሙሉ መገላገልን ይጠይቃል። ለውጭው ትግልና ድል የውስጡ ስምም መሆን አስፈላጊነት አጠያያቂ እንዳልሆነ ልናሰምርበት እንሻለን።</p>

<p>አንዳንድ የሥርዓቱ ዋነኛ ካድሬዎችና አቀንቃኞች በመንግሥትና በተቃዋሚ ኃይሎች መካከል ሰላምና እርቅ መኖር አለበት የሚል አሳብ ሲሰነዘር ሲያብጠለጥሉትና ሲያናንቁት ቆይተዋል። ይኸ ፕሮፓጋንዳ በእኛ እምነት ጊዜው ያለፈበትና የነፈሰበት እንጂ የኃላፊነትን መንፈስ የሚያንፀባርቅ አይደለም። ደረጃው ይነስም ይደግ ወያኔ ኢሕአዴግ በተቃዋሚ ኃይሎች በኩል የሚደርስበትም ሆነ ሊደርስበት የሚችል ችግር አለ። ምንም ዓይነት ችግር ደግሞ ሊናቅ አይገባውም፣ ከቋጥኝ ይበልጥ ጠጠር ልትገድል ትችላለችና።</p>

<p>ባለፈው ሰሞን በርከት ያሉ ተቃዋሚ ቡድኖች ፓሪስ ላይ ተሰብስበው የወቅቱን የኢትዮጵያ ሁኔታ መርምረው አቋማቸውን የሚያመላክት የውሳኔ አሳብ አውጥተዋል። በውሳኔያቸው መሠረት የሰላምን ፈለግ እንደሚከተሉ፣ በኢትዮጵያ ላይ የኤርትራ መንግሥት የሰነዘረውን ጦርነት እንደሚቃወሙ ገልጠዋል። በተጨማሪም ለወያኔ ኢሕአዴግ መንግሥት የእርቅና የሰላም ጥሪ አቅርበዋል። በእኛ ግምት ተቃዋሚ ኃይሎቹ ከወትሮ አቋማቸውና መርሐቸው ብዙ ሰጥተዋል። በጠቅላይ ሚኒስትር መለስ ዜናዊ የተለመደች አባባል «ግማሽ መንገድ» መጥተዋል። ግማሽ መንገድ ሄዶ የሚቀበላቸው ይፈልጋሉ። በዚህም የተነሣ ዛሬ ኳስዋ በመንግሥት ሜዳ ውስጥ ትገኛለች። ጮሌና የተድበሰበ መልስ ችግሩን ከማባባስና እልቂትን ከመጋበዝ በቀር ምንም እንደማይፈይድ ይታየናል። በዚህ ጋዜጣ የቀጠሮ ዓምድ እንደሚነበበው ጠቅላይ ሚኒስትሩ ስለብሔራዊ እርቅ የሰጡት ትርጓሜ የሚያስተዛዝብ ነው። ትርጉሙን አያውቁትም አንልም። የደቡብ አፍሪካን ታሪክ አልተከታተሉም ብለን አንደመድምም። ለማንኛውም ጥያቄው ለወቅቱ በወቅቱ የቀረበ ስለሆነ አዎንታዊ መልስ ሊሰጠው ይገባል ባይ ነን።</p>


</body>
</html>
