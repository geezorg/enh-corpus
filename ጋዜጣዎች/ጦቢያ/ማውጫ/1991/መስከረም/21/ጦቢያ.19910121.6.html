<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመድኅን ፓርቲ 4ኛ ጉባዔውን አካሄደ ውሳኔ አሳለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የመድኅን ፓርቲ 4ኛ ጉባዔውን አካሄደ ውሳኔ አሳለፈ</h1>



<p>የኢትዮጵያ መድኅን ዴሞክራሲያዊ ፓርቲ (መድኅን) በጠላቶቹ የተደቀነበትን እንቅፋት በትግሉ አሸንፎ አራተኛ ጠቅላላ ጉባዔውን ከአሜሪካና ከካናዳ የተለያዩ ከተሞች እንዲሁም ከአውሮፓ በመገናኘት ተሳትፎ በአደረጉት አባላቱ ከመቼውም ጊዜ በደመቀና በአማረ ሁኔታ ማካሄዱን አስታወቀ።</p>

<p>ጉባዔው የፓርቲው ሊቀመንበር ፕሮፌሰር እጅጉ ደምሴ ያቀረቡትን ሰፊ የሁለት ዓመት ሪፖርት ካዳመጠ በኋላ በሪፖርቱ ላይ ተመርኩዞ ዲሞክራሲያዊ የሆነ ውይይት አካሂዷል። የድርጅቱንና የኢትዮጵያን ሁኔታዎች በጥልቀት ገምግሟል።</p>

<p>የጠቅላላ ጉባዔው አባላት የሊቀመንበሩን ሪፖርት ተቀብለውና አጽድቀው ባለስድስት ነጥብ ውሳኔ አስተላልፈዋል። ውሳኔው ሠፊ መሠረት ያለው ሁሉ አቀፍ የተቃዋሚ የፖለቲካ ድርጅቶች ኅብረት እንዲፈጠር፣ ሌሎች የፖለቲካ ድርጅቶችም በዚሁ ረገድ እንዲተባበሩ፣ በቅርቡ በአምስተርዳም (ሆላንድ) የተካሄደው የቀድሞ የሰላምና የዕርቅ ጉባዔ ተሳታፊ ድርጅቶች ስብስብ ወደ ጠንካራ የተቃዋሚ ኃይሎች ኅብረት መሸጋገሩን በመደገፍ እንዲጠናከር ጥረት ማድረግ የሚሉ ፍሬ ሀሳቦች ይገኙበታል።</p>

<p>እስከዛሬ በኢትዮጵያና በሕዝቧ ላይ ለደረሱትና ለሚደርሱት ጥፋቶች ዋና ተጠያቂ የወያኔ አስተዳደር መሆኑን በውሳኔው ላይ የጠቀሰው መድኅን የሻዕቢያ አስተዳደር ያለ አግባብ በጦር ኃይል ከያዛቸው የትግራይ አካባቢዎች ወታደሮቹን ያለምንም ቅድመ ሁኔታ በአስቸኳይ እንዲያስወጣ ጠይቋል።</p>

<p>ጠቅላላው ጉባዔ ውሳኔዎቹን በሥራ ላይ የሚያውሉና ፓርቲውንም ለሚቀጥሉት ሁለት ዓመታት የሚመሩትን የአመራር አካሎች ማለትም የፓርቲውን የመማክርት ጉባዔ፣ የሥራ አስኪያጅ ኮሚቴ አባላትንና ሌሎችም የአመራር ክፍሎችን በዲሞክራሲያዊ መንገድ መርጧል።</p>

<p>በዚሁ መሠረት ፕሮፌሰር እጅጉ ደምሴን በድጋሚ መድኅንን በዋና ሊቀመንበርነት ለሁለት ተጨማሪ ዓመታት እንዲመሩ ጠቅላላ ጉባዔው በሙሉ ድምፅ መርጧቸዋል። እንዲሁም የፓርቲውን ምክትል ሊቀመናብርት ምርጫን በተመለከተ ዶክተር ሥዩም ጥላዬን በተቃዳሚ ምክትል ሊቀመንበርነትና አቶ ማሞ ይሁኔን በምክትል ሊቀመንበርነት በሙሉ ድምፅ መርጧል። የመማክርት ጉባዔውን በድጋሚ በሊቀመንበርነት እንዲያገለግሉ ፕሮፌሰር አቻምየለህ ደበላን ጉባዔው በሙሉ ድምፅ ሲመርጥ አቶ ደጀኔ አያሌውን ደግሞ የመማክርት ሸንጐውን በምክትል ሊቀመንበርነት እንዲያገለግሉ በሙሉ ድምፅ መርጧቸዋል።</p>


</body>
</html>
