<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት በኤርትራውያን ላይ የያዘው አቋም አወዛጋቢ ሆኖአል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መንግሥት በኤርትራውያን ላይ የያዘው አቋም አወዛጋቢ ሆኖአል</h1>


<p>የኤርትራ መንግሥት በሃገሩ የሚገኙትን ኢትዮጵያውያን ሰብዓዊ መብት በመጣስ እየደበደበ፣ እያሰቃየና ንብረት እየዘረፈ፣ እንዲሁም እየገደለ ባለበት ሰዓት የኢትዮጵያ መንግሥት ለደህንነቴ ያሰጉኛል በማለት ከሥራ አግዷቸው የነበሩ ኤርትራውያን ወደ ሥራ ገበታቸው እንዲመለሱ መደረጉ በእጅጉ እንዳሳሰባቸውና የመንግሥትንም አቋም እየተጠራጠሩ መሆኑን በናዝሬትና አካባቢዋ የሚገኙ አንዳንድ ሠራተኞችና የተለያዩ የህብረተሰብ ክፍሎች ገለጡ።</p>

<p>በኤጀርሳ ቆዳ ፋብሪካ የማኔጅመንት አባል የሆኑ አንድ ሠራተኛ እንደገለጡት የወቅቱ የመንግሥት አቋም አጠያያቂ ሆኖአል «እኛ እንደገረፉን ይገረፉ፣ እንደዘረፉን ይዘረፉ፣ እንደገደሉን ይገደሉ አንልም። እንደማንኛውም የውጭ ዜጋ ሥርዓት እንዲበጅላቸው መጠየቅ ግን መብታችን ነው። ግን ምን ያደርጋል፣ ይሄን መብት የሚያስከብርልን መንግሥት አላገኘንም» በማለት ተናግረው «ሕዝቡ ወራሪውን የኤርትራ ሠራዊት ለመመከት ከዳር እስከዳር በአንድት በተነሳበት ወቅት መንግሥት ያገዳቸውን ወደ ሥራ መመለሱ በራሱ ላይ አደጋ እንደጋበዘ ያስቆጥረዋል» ሲሉ አስጠንቅቀዋል።</p>

<p>«ቀድሞውንም ቢሆን ከኤርትራ ጋር እንዲህ ዓይነት አተካራ ውስጥ መግባትና የሻዕቢያን የልብ ወዳጅነት የማጣት አልነበረም» በማለት አስተያየቷን መስጠት የጀመረች አንዲት ሴት ሠራተኛ «ኢትዮጵያ ውስጥ ያለው የሻዕቢያ ቡድን ዛሬም ለሀገሩ ከመሥራት አልተቆጠበም። መላው የኢትዮጵያ ሕዝብ በተለይ ደግሞ በስሙ የሚነገድበት የትግራይ ሕዝብ ይህን የመንግሥት ደባ በጽናት መታገል ይኖርበታል» ብላለች።</p>

<p>«ሥራ አጥ ዜጐች በሞሉባት ሃገር ውስጥ ቅድሚያ ለውጭ ሃገር ዜጐች መስጠት በምንም ዓይነት መንገድ ፍትሃዊ አሠራር አይደለም። ለሀገራቸው «ነፃነት» በሥውርም በግልጽም ሲሠሩ የነበሩና በየባንኰኒው ላይ «ኤርትራዊ ነኝ» በማለት ሲመፃደቁብን የነበሩ ሰዎች ዛሬ «ኢትዮጵያዊ መሆን ይችላሉ» ብሎ መፍረድ ከሀገር ክህደት ተነጥሎ አይታይም በማለት በቁጭትና በእልህ አስተያየታቸውን የሰጡን አንድ የሁለተኛ ደረጃ መምህር «ይሄ ሕዝብ በሌለ አቅሙ ለሠራዊቱ ማጠናከሪያና ለተፈናቀሉ ወገኖች መርጃ በገንዘብም፣ በቁሳቁስም እየረዳ በጦርነቱ ዋዜማ አምስተኛ ረድፈኞች ሊሆኑ የሚችሉ ሰዎችን ወደ ሥራ መመለሱ የሃገሪቱን የኢኰኖሚ አውታሮች ለአደጋ ማጋለጥ ነው» ሲሉ ተችተዋል።</p>

<p>መንግሥት በጋብቻ ወይም በወሊድ ከፊል ኢትዮጵያዊ የሆነ ኢትዮጵያዊ ነው የሚለውን አባባል እንዴት ይመለከቱታል ሲል የአካባቢው ሪፖርተራችን ላቀረበው ጥያቄ እኚሁ መምህር ሲመልሱ «ነብር ዝንጉርጉርነቱን ይለውጣል ወይ? ድመትስ አይጥ መብላቷን ትተዋለች ወይ?» በማለት ጥያቄውን በጥያቄ መልሰው «ኢሕአዴግ ይህን ጉዳይ በሚገባ መርምሮ አቋሙን ከሕዝብ ጋር ካላስተካከለ እንደመንግሥት መሪ ፓርቲ መቀጠሉ አይታየኝም» ብለዋል።</p>

<p>በ1981 ከአሰብ ከተፈናቀሉ ኢትዮጵያውያን የወደብ ሠራተኞች አንዷ የሆኑት ወ/ሮ ስለዚሁ ጉዳይ ተጠይቀው «ለረዥም ዓመታት ከኤርትራውያን ጋር የኖርኩና ባህሪያቸውን ጠንቅቄ የማውቅ በመሆኔ ለኔ አዲስ አይደሉም። ለኢትዮጵያና ለኢትዮጵያውያን ያላቸው ንቀትና ጥላቻ ከምንም ነገር በላይ ሲሆን እንኳን አሁን ሁኔታዎች ተመቻችተውላቸው ቀርቶ በደርግ ጊዜም ቢሆን ኢትዮጵያን በሥውር ከማጥፋት ያልተቆጠቡና ሲያመቻቸው ኤርትራዊ ካልተሳካም ኢትዮጵያዊ ነኝ ሊሉ የሚችሉ ናቸው። በማዕከላዊ መንግሥት ውስጥ ያሉ ወኪሎቻቸው አሁንም እየደገፏቸው ነው። እኛ በሀገራችን ሥራ አጥተን፣ ልጆቻችንን ለረሃብና ለሴተኛ አዳሪነት በትነን እነሱ ግን ዛሬም ሃገሬ ናት በምላት ምድር ይንደላቀቃሉ። ከሰው ምንም ነገር አልጠብቅም። ኃያሉ ጌታ እንደጀመረ ፍርዱን ይጨርስ። ይሄ ምኞት ሆኖ የሚቀር አይደለም። እግዚአብሔር ፍርዱን በቅርብ ጊዜ ውስጥ ይሰጣል» በማለት አስተያየታቸውን በምሬት ገልጠዋል።</p>


</body>
</html>
