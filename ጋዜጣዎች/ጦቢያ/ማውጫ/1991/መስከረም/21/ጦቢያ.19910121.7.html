<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትር መለስ በኤርትራና በኤርትራውያን ጉዳይ፣</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h1>
<h1 class="align-center">ጠቅላይ ሚኒስትር መለስ በኤርትራና በኤርትራውያን ጉዳይ፣</h1>


<p>በአሁኑ ጊዜ የኤርትራውያኑ ጉዳይ አነጋጋሪ ከሆኑ የአገራችን ጉዳዮች አንዱ ነው። ኤርትራውያኑ በሙሉ ለምን ተጠራርገው ከአገር አይወጡም የሚል ወገን አለ። አኗኗራቸው ሕግና ሥርዓት እንዲኖረው የሚጠይቁ አሉ። ጠቅላይ ሚኒስትር መለስ ዜናዊ ምን ይላሉ?</p>

<p>ራሳቸው ጠቅላይ ሚኒስትሩ የሕዝብ መነጋገሪያ ሆነዋል። ለዚህ መነሻው በእናታቸው ከፊል ኤርትራዊ መሆናቸውና እናታቸው ለኤርትራ መገንጠል ድምፅ መስጠታቸው ብቻ ሳይሆን አቶ መለስ ዛሬ ለገባንበት ችግር አስተዋጽኦ አድርገዋልና የችግሩም የመፍትሔውም አካል ሊሆኑ አይችሉም።</p>

<p>አንድ የአገር መሪ የፖሊሲ ቀውስ ሲገጥመው ሥልጣን መልቀቅ በዴሞክራሲያዊ ሥርዓት ያለ ነገር ነው የሚሉ እጅግ በጣም ብዙ ናቸው። በተለይ ከያዙት የፓርቲና የመንግሥት ግዙፍ ሥልጣን አንፃር ቢያንስ የመተማመኛ ድምፅ (ቮተ ኦፍ ቾንፊደንቸ) ይሰጥባቸው የሚሉ አሉ። ስለሁለቱም ጉዳዮች እጅግ በርካታ ደብዳቤዎች ደርሰውናል። ለግንዛቤ እንዲረዳ ጠቅላይ ሚኒስትሩ ሰሞኑን ወደ አገራችን የመጡት ኢትዮጵያውያን ላነሷቸው ጥያቄዎች የሰጡትን መልስ አቅርበነዋል።</p>

<p>አስተያየትና ጥያቄ፦</p>

<p>እኔ የመጣሁት ከሪያድ ነው፣ ከሳኡዲ አረቢያ። የመጣሁበት አካባቢ የሻዕቢያ እንቅስቃሴ በጉልህ የሚታይበት ነው። በዚያ አካባቢ የሻዕቢያን ተልዕኮ የሚያራምደው የሻዕቢያ መንግሥት ብቻ ሳይሆን ሕዝቡም ጭምር ነው ማለት እችላለሁ። ኤርትራውያን በሰፊው የሻዕቢያንና የኤርትራን መንግሥት አቋም በስፋት እየተንቀሳቀሱ ሕዝብን ለማሳመን፣ ቢያንስ ሕዝብን የመንግሥት ተቃዋሚ ለማድረግ፣ አለዚያም ከኢትዮጵያ መንግሥት የሚሠራጨውን ኢንፎርሜሽን ሕዝብ በትክክል እንዳይረዳው ለማድረግ የሚሠሩ ኤርትራውያን አሉ ለማለት እችላለሁ።</p>

<p>የመንግሥታችን አቋም ደግሞ «ጥላችን ከኤርትራ መንግሥትና ከሻዕቢያ ጋር ነው» ይላል። ይህን አባባል አምንበታለሁ። ምናልባት ኤርትራ ውስጥ ያሉ ኤርትራውያን በዚህ ጉዳይ ላይ ተቃውሞ ለማሰማት ላይችሉ ይችላሉ። ነገር ግን በውጭ ያሉ ኤርትራውያን የሻዕቢያን አቋም መቃወም እየቻሉ አቋም ሲወስዱ አልሰማንም። ስለዚህ የኢትዮጵያ መንግሥት በኤርትራ መንግሥት ላይ ያለው አቋም እንደተጠቀበ ሆኖ በእነዚህ ኤርትራውያን ላይስ ምን ዓይነት ሃሳብ ነው ያለው?</p>

<p>መልስ፦</p>

<p>ኤርትራውያንን በሚመለከት ጠባችን ከሕዝብ ጋር አይደለም የምንለው፣ አንድን ሕዝብ እንደ ሕዝብ በጠላትነት አንፈርጅም የምንለው በኤርትራውያን ብቻ አይደለም። ብዙዎቻችሁ ምናልባት ይህን አልተገነዘባችሁ ይሆናል እንጂ ከጥቂት ዓመታት በፊት ከሱዳን ጋር በነበረን ግጭት በሱዳን አካባቢ ጅሀድ በአበሻ ላይ እናድርግ የሚል ከፍተኛ መነሳሳት ነበር። ያን ጊዜም አቋማችን ይህን የሚለው የሱዳን ሕዝብ አይደለም የሚል ነው። ለምንድነው እንደዚህ የምንለው?</p>

<p>አንድን ሕዝብ የእኛን አመለካከት ሲያራምድ ወዳጅ፣ የእኛን አመለካከት ሳያራምድ ጠላት ካልነው እኛንና ሂትለርን የሚለየው ነጥብ የቱ ላይ ነው? አንድን ሕዝባዊና ዴሞክራሲያዊ ኃይል ከፀረ-ሕዝብና ኢዲሞክራሲያዊ ኃይል የሚለየው የተለየ አመለካከት ያለውን ሰው ወይም ሕዝብ እንዴት ያየዋል የሚለው ጥያቄ ነው። የሻዕቢያ አመራር ከኤርትራ ሕዝብ የተለየ ነው። አመራሩ ከራሱ ጥቅም በመነሳት ነው የወረረን። ከባድመ መወረር ተራው ኤርትራዊ የሚያገኘው አምስት ሳንቲም ጥቅም የለም። አመራሩ ከጥቅሙ በመነሳት ስለወረረን፣ ምንም ብናደርግ ስለማይመለስ እንዋጋዋለን። ሕዝቡ ከኢትዮጵያ ሕዝብ ጋር የጥቅም ግጭት የለውም። በተለያዩ ምክንያቶች የተሳሳተ አመለካከት ሊይዝ ይችላል። የተባለውን የሚያደርገውም በዚህ ምክንያት ነው። ያ አመለካከት ዛሬ፣ የዛሬ አስር ዓመት፣ የዛሬ ሃያ ዓመት ሊቀየር ይችላል። መሠረታዊ የሆነ የጥቅም ግጭት ስለሌለን በጠላትነት አንፈርጀውም።</p>

<p>ይኸ እንዳለ ሆኖ ተራ ሕዝብ ሆኖ መሣሪያ ይዞ በእኔ ላይ ከተኮሰ እራሴን ለማዳን የግድ መልሼ መተኮስ አለብኝ። እስካልተኮሰብኝ ግን የሻዕቢያን አቋም ይደግፋልና እሱም ጠላት ነው ብዬ አልፈርጀውም። ማንንም ሕዝብ እንደጠላት አንፈርጅም። የእኛን አቋም ያልያዘ ሁሉ የእኛ ጠላት አይደለም።</p>

<p>ስለዚህ «ምንድነው አቋማቸው?» አይደለም ወሳኙ። ቀደም ብዬ እንደገለጽኩት በኤርትራና በኢትዮጵያ ሕዝብ መካከል መሠረታዊ የጥቅም ግጭት የለም። በዚህ ምክንያት ከሻዕቢያ ጋር አብሮ የሚጨፍር ተራ አርሶ አደር ቢኖር ይኸ አርሶ አደር ጠላት ነውና ልጨፍልቀው የሚል አቋም መቼም ቢሆን አንይዝም። በኤርትራ ላይ ካለን አቋም ጋር ምንም ትስስር የለውም። መሣሪያ ይዞ ሲተኩስብኝ ግን «ግዴለም። ግደለኝ» አልለውም።</p>

<p>ጥያቄ፦ ሻዕቢያ ከያዘው መሬት በሰላም ካልወጣና ጦርነቱ የማይቀር ቢሆን ከጦርነቱ በኋላ በኢትዮጵያና በኤርትራ መንግሥታት መካከል የሚኖረው ግንኙነት ምን ይሆናል?</p>

<p>መልስ፦ ይህ አሁን ያለው መንግሥት የሚቀጥል ከሆነ ከዚህ መንግሥት ጋር ለወደፊት ተማምነን ለመሥራት ያለን ዕድል በጣም አነስተኛ ነው። ከወዳጆችና ከጐረቤቶች ጋር ተከባብሮ በሰላም ለመኖር የሚፈልግ መንግሥት ኤርትራ ላይ ከተመሰረተ ካለፈው ልምዳችንም ተምረን ከነዚህም ጋር ቢሆን በሰላም ለመሥራት ዝግጁ እስከሆኑ እኛ አንድ ጊዜ ወራችሁናልና እናጥፋችሁ አንልም። ስለዚህ ዋናው ጉዳይ የሚሆነው ምን ዓይነት መንግሥት እዚያ ይኖራል? የሚለው ነው። ያ መንግሥት የእኛን አቋም የሚያራምድ ላይሆን ይችላል። የጅቡቲ መንግሥት አለ። በፖለቲካ አቋሙ ከእኛ በጣም የተለየ ነው። በሰላም አብሮ ለመኖር ግን ይፈልጋል። ካርቱም ውስጥ የ«ናሽናል ኢስላሚክ ፍሮንት» መንግሥት አለ። አገራችን ውስጥ ገብቶ ለማመስ ከመሞከሩ በፊት አክራሪዎች ናችሁና ከእናንተ ጋር አንኖርም አላልንም።</p>

<p>በሰላም አብረን ለመሥራት ሞከርን። ሲተኩሱብን ነው ነገሩ የተበላሸው። ከኤርትራም ጋር ተመሳሳይ ነው። አሁን የተኮሰብን መንግሥት፣ ከጐረቤቶች ጋር አብሮ መሥራት የማይፈልገውና በእብሪት የተወጣጠረው መንግሥት እስከቀጠለ ድረስ ፋይዳ ያለው ትብብርና ሰላማዊ ኑሮ ከእሱ ጋር ይኖራል ብሎ መገመት አስቸጋሪ ነው። ነገር ግን ደግሞ መንግሥት ይመጣል፣ መንግሥት ይሄዳል። በሆነ አጋጣሚ ነገሮችን በሰላም ለመያዝ የሚፈልግ፣ ተባብሮ ለመሥራት የሚፈልግ፣ መንግሥት ከመጣ ደግሞ ያን ጊዜ ሁኔታውን መርምረን እናያለን። ስለዚህ ከወዲሁ እንዲህ ይሆናል ብሎ መተንበይ ያስቸግራል።</p>

<p>በእኛ በኩል ሁል ጊዜም የሰላም ሰዎች ነን። ነገር ግን ሰላም በአንድ ወገን ብቻ የሚመጣ አይደለም። ስለዚህ በሌላው ወገን የሚመጣው አቋም ምንድነው? ከሚለው ጋር ተያይዞ የሚመጣ ነው። ኤርትራ ውስጥ የሚኖረውን የፖለቲካ ሁኔታ አይተን የምንወስነው ነው የሚሆነው። ሕልማችን፣ ምኞታችን፣ ተስፋችን ግን የእብሪት ኃይሎች ጊዜአቸው አብቅቶ የሰላም ኃይሎች የበላይነት የሚያገኙበት ዕድል ይኖር ይሆናል የሚል ነው።</p>


<h3>አስተያየት</h3>


<p>የመጣሁት ከሆላንድ ነው። ስለተደረገልን አቀባበል እናመሰግናለን። በተለይ የትግራይ ሕዝብ ያደረገልን አቀባበል በጣም ደስ ነው ያለን። ሻዕቢያ ባደረገው ወረራ በውጭ አገር የሚኖሩ ኤርትራውያን ከበሮ ይዘው ሲያጨበጭቡ ነው ያየናቸው። በጣም የሚያሳዝን ነው።</p>

<p>አንዳንዶቹን «ሕዝብ ነው የተመታው፣ ወገኖቻችን ናቸው» ስላቸው «ወያኔ ነው የተመታው ብለውኛል። እኔም መሬቱ የኢትዮጵያ መሬት ነው። የተመቱትም ኢትዮጵያውያን ናቸው። እናንተም እንደ ሕዝብ ማሰብ ነበረባችሁ» ስላቸው «እናንተ አማሮች ናችሁ። ከናንተ ጋር ችግር የለም» የሚል መልስ ነው የሰጡኝ። ቅር እንዳይለዎት እንጂ በእኔ አስተሳሰብና በእኔ አመለካከት ማንኛውም ኤርትራዊ እስከ ሰባት ትውልድ ኢትዮጵያን ለቆ ቢወጣ ደስ ይለኛል።</p>

<p>መልስ፦</p>

<p>እኔ እንደግለሰብ፣ ከአጭር ልምዴ የተማርኩት ቢኖር ጠመንጃ የያዘ ሰው የጠመንጃውን አጠቃቀም ካላወቀበት በጣም አደገኛ ነው። በቁጭትና በምሬት ሳያስብ፣ ሳያሰላስል የሚተኩስ ከሆነ ደግሞ አደገኛ ነው። ጋይንትን ለምሣሌ እንውሰድ። በአውሮፕላን ተጨፍጭፏል። በመድፍ ተደብድቧል። በተለይም ጉና አካባቢ ረዘም ላለ ጊዜ ተደጋጋሚ ጦርነት ስለተካሄደ ብዙ ሰው አልቋል። እና የደርግን ዘር ማንዘር መጨፍጨፍ አለብን በሚል፣ ሰባት ትውልድ መነቀል አለበት የሚል አቋም ብይዝ ጥሩ አይሆንም።</p>

<p>መቀሌ ላይ ጭፍጨፋ ተካሂዷል። ሁላችንንም በጣም አሳዝኖናል። ግን በአካባቢው የመጀመሪያው ጭፍጨፋ መቀሌ አይደለም። ሃውዜንም ላይ ተካሂዷል። ከዚያ ተነስተን ሀውዜን ላይ የዘመተ ሁሉ ሰባት ትውልድ መነቀል አለበት ብንልስ? በተለይ ጠመንጃ ያለው ሰው በቁጭት ላይ የተመሠረተ አቋም ቢወስድ ውጤቱ አያምርም።</p>

<p>ጀርመን ውስጥ «አይሁዶች ከበስተጀርባ ወግተውናል» በሚል ሂትለር ጀርመናውያንን አነሳስቶ ሰባት ትውልድ መነቀል አለበት አለ። ውጤቱ ለማንም ጥሩ አልነበረም። በስሜት (ባሰ ኢንስቲንችት) መነዳት የለብንም። የእንስሳት የመጀመሪያው የስሜት ትዕዛዝ «ሲመታህ በለው» ነው። «ካቆሰለ ቂም ያዝ» ነው። ሰው በመሆናችንና ከእንስሳት በተለየ መልክ ማሰብ ስላለብን የተፈፀመብንን ብቻ ሳይሆን የወደፊቱን እናያለን። ይህንንም በማየት መቻቻል እንዲኖር እንፈልጋለን። ስለዚህ እኔ በግልጽ ልንገራችሁ። አንድን ሕዝብ እንደ ሕዝብ በጠላትነት እንደሚያስቀምጥ ሰው የሚያስፈራኝ ሰው የለም።</p>

<p>አሁን ለምሣሌ በትግላቸው የምንደግፋቸው ፍልስጥኤማውያን አይሁድ በሙሉ ካንሰር ነው ቢሉ በጣም ያስፈሩኛል። እነዚህ ሰዎች በደል የደረሰባቸው ቢሆንም፣ ብዙ አይሁዶች በፍልስጥኤማውያን ላይ መጥፎ አመለካከት ያላቸው ቢሆንም እንደዚህ ዓይነት አቋም ሲወስዱ ጥሩ አይሆንም። በርግጥ ፍልስጥኤማውያን በደል ደርሶባቸዋል። ብዙ አይሁዶች ደግሞ የእነሱን በደል አልተረዱላቸውም። ነገር ግን በጥቅሉ አይሁድ ማለት ነቀርሳ ነው ካሉ የሚያስፈራ ነገር ነው።</p>

<p>ስለዚህ እዚህ ላይ ምንም እንኳን ምሬቱ፣ ቁጭቱ፣ ተገቢ ቢሆንም እኛም እንደነሱ እንዳንሆን መጠንቀቅ አለብን። በተለይ ይችን ቃል (እስከ ሰባት ትውልድ ይውጡ) እኔ ከምናገራት እርስዎ ቢናገሯት ትሻላለች። እኔ እማዝበት ጠመንጃ አለኝ። እርስዎ የሚያዙበት ጠመንጃ የለዎትም። ቢቆጩም ለማሰብ ጊዜ አለዎት። ስለዚህ ጉዳዩ በጥንቃቄ የመያዙ ነገር፣ ሕዝባዊ ስሜቶች በቁጭት አለመነዳታቸው ጉዳይ እጅግ በጣም አስፈላጊ ነው።</p>

<p>ጥያቄ፦ ኢትዮጵያ ውስጥ የሚኖሩ ኤርትራውያን ጉዳይ እንዴት ይታያል?</p>

<p>መልስ፦ ኤርትራውያን እንደ ውጭ ዜጋ መኖር አለባቸው። በውጭ ዜግነት መያዝ አለባቸው። የተለየ ነገር መኖር የለበትም። ይኸ ነገር ግጭቱም ከመፈጠሩ በፊት ስንወያይበት የነበረና በመሠረተ ሃሳቡ የተስማማንበት ነው። ይኸ ነገር ግን በሁለቱ ሕዝቦች መካከል መፈነቃቀልና ግጭት በማይፈጥር መልክ፣ በተራዘመ ሂደት ውስጥ እናስፈጽመዋለን በሚል እንጂ የዜግነት ጥያቄ በግልጽ መቀመጥ እንዳለበት አምነናል። ኤርትራ ውስጥ ያሉ ኢትዮጵያውያንም ማንነታቸው ተጠብቆ እንደውጭ ዜጋ እንዲኖሩ፣ እዚህ ያሉትን ኤርትራውያንንም በሚመለከት መመዘኛ አስቀምጠናል።</p>

<p>እዚያ ያሉት ኢትዮጵያውያን የኤርትራ ዜግነት ተሰጥቷቸው ሪፈሬንደም ላይ የተሳተፉ አሉ። ኤርትራውያን ናቸው። መርጠዋል። ሪፈሬንደም ሲካሄድ ድምጽ አንሰጥም ያሉ አሉ። ሪፈሬንደም ላይ ያልተሳተፉት ኢትዮጵያዊነታቸውን አረጋግጠዋል። እንመርጣለን ብለው የገቡት ራሳቸውን ገልጠዋል። ምን መሆናቸውን ራሳቸው ወስነዋል። በራሳቸው ውሳኔ መሠረት እንቀጥላለን።</p>

<p>እንዳልኩት ጉዳዩ ከዚህ በፊትም የጀመርነው ነው። መርሁ አሁን ሳይሆን ከሶስትና ከአራት ዓመት በፊት ባደረግናቸው ስምምነቶች ውስጥ የተንፀባረቀ ነው። ይህንንም መርህ እንቀጥልበታለን። እንደማንኛውም ኢትዮጵያ ውስጥ እንደሚኖር ሶማሌ፣ የጅቡቲ ሰው፣ የመናዊ፣ ጀርመን፣ ጃፓን በዚያ መልኩ ነው የሚታየው፣ የኤርትራውያን ጉዳይ በዚያ መልኩ እንዲታይ ነበር ከነሱ ጋር ስንከራከርና ስንወያይ የነበረው። በመሠረተ ሃሳብም ተስማምተናል ብለን ነው ተፈራርመን የነበረው።</p>

<p>አሁን በተፈጠረው ችግር ምክንያት ነገሮች እንዲፋጠኑ ተገደድን፣ የፀጥታና ደህንነታችን አደጋ ስለታየን። ሂደቱን በምናፋጥንበት ወቅት በምንመኘው መልክ አልሄደም። በሕዝቦች መካከል መቃቃር በሚፈጥር መልኩ እንዲሆን አልፈለግንም ነበር። የፀጥታ ጉዳይ ስለሆነ አማራጭ አልነበረንም፣ አደረግነው። ግን በረጋ መንፈስ፣ ቀስ ብለን ብንፈጽመው ደስታውን ባልቻልነው ነበር። አልሆነም። የሻዕቢያ ወረራ ይህን እድል ሊሰጠን አልቻለም።</p>

<p>ለወደፊቱም የውጭ ዜጋ፣ የወዳጅ አገር ዜጋም ቢሆን የውጭ ዜጋ ነው። በውጭ ዜግነት ይመዘገባል፣ በውጭ ዜግነት ይያዛል። ወደ ጥምር ዜግነት (ዹአል ቺቲዘንስሂፕ) ዘለን ያልገባንበት አንዱ ምክንያት ድንበሮቻችንና ዜጐቻችን የተሰባጠሩ በመሆናቸው ለችግሩ መፍትሔ መስጠቱ ከሩቅ እንደሚታየው ቀላል ባለመሆኑ ነው። የድርብ ዜግነትን ጉዳይ በምናይበት ወቅት የታየን ችግር ይኸ ነው። የዜግነት ጉዳይ ረጋ ብሎ የሚታይ ነው።</p>

<p>በአንድ መልኩ ድንበራችንን ሁሉ አጥረን «ማንም አይግባ፣ ማንም አይውጣ» ብለን መዝጋት አንፈልግም። ይኸ ጊዜው ያለፈበት አስተሳሰብ ነው። በሌላ መልኩ ደግሞ ገና ዳዴ በምንልበት ሁኔታ የተመሰቃቀለ አጀማመር መጀመር አንፈልግም። ስለዚህ ረጋ ብለን እንየው ብለናል። ውጭ ያሉ ኢትዮጵውያን ድርብ ዜግነት ባለመኖሩ ምክንያት የሚያጋጥማቸው ምንድነው? ብለን ጠይቀን ይህን መጀመሪያ እንፍታ። ከዚያ በኋላ የዜግነት ጉዳይ ዝግ ብለን እናየዋለን ብለናል።</p>

<p>አንዱ ትልቁ ጉዳይ የነበረው በኢንቬስትመንት ሕጋችን ኢትዮጵያዊ ያልሆነ የማይገባባቸው የሥራ መስኮች ነበሩ። ኢንቬስት የማያደርግባቸው መስኮች ነበሩ። በትውልድ ኢትዮጵያዊ ከሆነ፣ በዜግነት ኢትዮጵዊ ባይሆንም በተወሰኑ መስኮች ሊሳተፍ ይችላል ብለን አሁን በኢንቨስትመንት ኮዱ ላይ ማስተካከያ እያደረግን ነው። ስለዚህ ቢያንስ ትውልዱ ኢትዮጵያዊ መሆኑ ምንም ጥያቄ የሌለበት ኢንቬስት የማድረግ መብት ይኖረዋል።</p>


</body>
</html>
