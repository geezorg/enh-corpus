<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለዕርቅ ተብሎ የሚፈታ እስረኛ የለም -- ድምጽ የሰጡ ኤርትራውያን እንደውጭ ዜጋ ይመዘገባሉ አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ጠቅላይ ሚኒስትር መለስ ዜናዊ</span></h1>
<h2 class="align-center">ለዕርቅ ተብሎ የሚፈታ እስረኛ የለም -- ድምጽ የሰጡ ኤርትራውያን እንደውጭ ዜጋ ይመዘገባሉ አሉ</h2>
<h3 class="align-center"><li> የኀብረቱ ልዑካን ዘመቻቸውን ቀጥለዋል</h3></li>


<p>አቶ መለስ ዜናዊ የኢትዮጵያ ፌደራላዊ ዴሞክራሲያዊ ሪፐብሊክ ጠቅላይ ሚኒስትር፣ የኢሕአዴግ ሊቀመንበርና የጦር ኃይሎች ጠቅላይ አዛዥ ጥያቄው የሕግ መጣስና አለመጣስ ጉዳይ በመሆኑ ለእርቅ ተብሎ የሚፈታ እስረኛ እንደሌለና በኢትዮጵያ ውስጥ የሚኖሩና ለኤርትራ ሪፈረንደም ድምጽ የሰጡ ኤርትራውያን እንደማንኛውም የውጭ ዜጋ እንደሚመዘገቡ አስታወቁ።</p>

<p>ጠቅላይ ሚኒስትር መለስ ይህን ያስታወቁት ሰሞኑን ከልዩ ልዩ አህጉራት ተውጣጥተው በኢትዮጵያ ጉብኝት ሲያደርጉ በሰነበቱ ኢትዮጵያውያን ለተነሱ ልዩ ልዩ ጥያቄዎች መልስ በሰጡበት ወቅት ነው። ዝርዝሩ በ«ቀጠሮ» እና በ«እንነጋገር» አምዳችን ሰፍሮአል።</p>

<p>ይህ በእንዲህ እንዳለ የፓሪሱ 2ኛ ጉባዔ የሰየመው የሰላምና የዲሞክራሲ ልዑካን ጓድ ከመስከረም 8 ቀን 1991ዓ.ም. አንስቶ በኔዘርላንድስና በጀርመን ጉብኝት በማድረግ የኢትዮጵያ የተቃውሞ ፖለቲካ ድርጅቶች ህብረትን ዓላማና ግብ በሚመለከት ለየአገሩ የመንግሥት ባለሥልጣኖችና በዚያ ለሚኖሩ ኢትዮጵያውያን ገለጣ አድርጓል።</p>

<p>ዶ/ር በየነ ጴጥሮስ የኢትዮጵያ የሰላምና የዲሞክራሲ አማራጭ ኃይሎች ምክር ቤት ፕሬዚዳንትና ረዳት ፕሮፌሰር መረራ ጉዲና የኦሮሞ ብሔራዊ ኮንግሬስ ፕሬዚዳንት ይህንኑ ተልእኮ ለመወጣት መስከረም 8 ቀን 1991 ዓ.ም. የኔዘርላንድስ መንግሥት መቀመጫ በሆነችው በሄግ በመገኘት የኢትዮጵያ ጉዳይ በቀጥታ ከሚመለከታቸው የውጭ ጉዳይ ሚኒስቴር ባለሥልጣኖች፤ ከፓርላማ አባላትና ከፖለቲካ ፓርቲዎች መሪዎች ጋር በሰፊው ተነጋግረዋል።</p>

<p>ሁለቱ ልዑካን በቅድሚያ ያነጋገሩትም ዶክተር ቪሼ አልፍሪክ የኔዘርላንድ የውጭ ጉዳይ ሚኒስቴር የመካከለኛውና የምሥራቅ አፍሪቃ ክፍለ አህጉራት ጉዳይ ኃላፊን ነበር። በዚሁ ውይይታቸውም ወቅት ስለህብረቱ ዓላማዎች በተለይም «የዲሞክራሲና የነፃ ምርጫ አዲስ ትልም» በሚል ርዕስ የፓሪሱ ጉባዔ ስለነደፈው የጋራ መርሀ ግብር እንዲሁም ስለሰላማዊው የትግል ሥልቶች ዝርዝር ገለፃ አድርገውላቸዋል።</p>

<p>ሁለቱ የሰላም ልዑካን በመቀጠልም ከኔዘርላንድ መንግሥት የውጭ ጉዳይ ሚኒስቴር የሰብዐዊ መብት ጥበቃና የፍትሐዊ ሥርዓተ መስተዳድር (ሑማን ሪግህትስ አ ጎኦድ ጎቨርናንቸ) ጉዳይ ኃላፊ ጋር ሰፊ ውይይት አካሂደዋል። ልዑካኑ በዚሁ ወቅት የኢትዮጵያ የተቃዋሚ ፖለቲካ ድርጅቶች ዓቢይ ዓላማ ሰፊው ሕዝብ በሥልጣን ላይ ያለው መንግሥትና የተቃዋሚ ፖለቲካ ድርጅቶች ራሳቸውን ለሕግ የበላይነት በማስገዛት የጋራ የሆነችውን አገር ኢትዮጵያን ካጋጠሙዋት ገፀ ብዙ ችግሮች ለማውጣትና ለልማት ግንባታ በእጅጉ አስፈላጊ የሆነውን ሰላም፤ እርጋታና ፍትሕ በጋራ ለማሥፈን እንዲችሉ የበኩሉን አስተዋጽኦ ለማድረግ መሆኑን አስርድተዋል።</p>

<p>በማያያዝም የአውሮፓ መንግሥታት በጠቅላላና የኔዘርላንድ መንግሥት በተለይ ይህን ዓላማ በመገንዘብ ህብረቱ የነደፋቸውን የሰላማዊና የዲሞክራሲያዊ ፖለቲካ መመሪያዎችን፤ ውሳኔዎችንና ያስተላለፋቸውን ብሔራዊ ጥሪዎች በሥልጣን ላይ ያለው የሕወሓት/ኢሕአዴግ መንግሥት በቅንነት እንዲያስተውላቸውና እንዲቀበላቸው በማግባባት የኢትዮጵያን የሰላምና የዲሞክራሲ ግንባታን እንዲያግዙ በአጽንኦት አሳስበዋል።</p>

<p>ሁለቱ ልዑካን ቅዳሜ መስከረም 9 ቀን 1991 ኔዘርላንድ በመገኘት ለሆላንድ የኢትዮጵያውያን ማኀበር - አባላት እንደዚሁም ጀርመን ውስጥ በፍራንክፈርት ከተማ በመገኘት ለአያሌ የአካባቢው የኢትዮጵያውያን ማኀበራት አባሎች ገለፃ አድርገዋል።</p>

<p>በዚሁ ወቅት የኢትዮጵያ የተቃውሞ ፖለቲካ ድርጅቶች በዕለተ እንቁጣጣሽ ፓሪስ ላይ የከፈቱት ጉባዔ በብዙ ገጽታዎቹ ታሪካዊ መሆኑን አስረድተዋል። በጉባዔው ሂደት የፖለቲካ ድርጅቶቹ የኢትዮጵያን ሕዝብ ጥያቄ ለመቀበልና አዎንታዊ ምላሽ ለመስጠት ሲሉ ታላላቅ የድርጅቶቻቸውን የትግል ፈሮች በመለወጥ ማለትም እሾህን በሾህ የሚለውን የትግል ሥልት በመለወጥ፤ እያንዳንዱ የህብረቱ አባል በስምምነቱ መሠረት ተደጋግፎ ለመራመድ ቁርጠኛ አቋም በመውሰድ፤ እስካሁን አቅቶአቸው የቆየውን የታሪክ ፈተና ለማለፍ አንድ የእመርታ እርምጃ ወደፊት ለመዝለልና አንድ ወንዝ አብረው ተባብረው ለመሻገር መወሰናቸው ከታሪካዊ የድል ምዕራፍ ላይ መድረሳቸውን አብስረዋል።</p>

<p>ከዚሁ ጋር በማያያዝ ህብረቱ ከሕዝቡ የሚፈልጋቸውን ቅንና የማያሰልስ ትብብር በአጽኖት ገልጠዋል። «የተቃዋሚ ፖለቲካ ድርጅቶች የሕዝቡን ጥያቄ አሟልተዋል ብለን እንገምታለን። ሕዝቡ ደግሞ ሙሉ ተሳትፎውን በሞራል፣ በገንዘብ፣ በመገልገያ መሣሪያዎች፣ በምክር፣ በገንዘብ፣ ሀሳብ በመስጠት፣ በሙያና በዕውቀት፣ ህብረቱን መርዳት አለበት። በአካል ከጐናችን ተገኝቶ ተጨባጭ ተባባሪነቱን በማሳየት፣ በአገር ውስጥና ከአገር ውጭም የድጋፍ ኮሚቴዎችን መሥርቶ በመንቀሳቀስ ተሳትፎውን ከመቼውም በበለጠ ያድርግ። የመጨረሻው የህብረቱና የሕዝቡ የፖለቲካ ትግል ግብ በብረት ኃይል ለሚተማመን አምባገነን ሥርዓት አንገዛም፤ እምቢን አሻፈረኝ ከሚል ውሁድ ውሳኔ ላይ መድረስ ስለሆነ ከዚህ የጠቅላላው ሕዝብ እምቢታ ለመድረስ ሁለገብ ሰላማዊ ትግሉን እንዲያፋፍም እንጠይቃለን» ሲሉ ልዑካኑ በአጽንኦት አስገንዝበዋል።</p>


</body>
</html>
