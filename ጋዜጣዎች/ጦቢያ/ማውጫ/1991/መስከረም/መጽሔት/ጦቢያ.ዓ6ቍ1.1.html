<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>InkWan leadisu `amet wazEma aderesachu!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center underline">ከአዘጋጁ ቢሮ</h3>
<h1 class="align-center">እንኳን ለአዲሱ ዓመት ዋዜማ አደረሳችሁ!</h1>



<p>ችግር ተለይቶን ባያውቅም 1990 ለእኛ ጥሩ ዓመት አልነበረም። ቢሮአችን ተቃጠለ። አራት ባልደረቦቻችን ለስድስት ወር ተኩል (ግማሽ ዓመት) ከምርመራ ማስተባበሪያ እስር ቤት እስከከርቼሌ ተንከራተቱ። በእነዚህ ተደራራቢ ችግሮች ምክንያት ጋዜጣችን ለአራት፣ መጽሔታችን ለስድስት ወራት ከሕትመት ውጭ ሆነው ቆዩ። በዚህ ጊዜ ውስጥ ብዙ አገራዊ ጉዳዮች ያለፉ ቢሆንም የዓመቱን (የ1990ን) ቁንጮ ክስተት ደርሰንበታል - የኢትዮጵያና የኤርትራ ግጭት። በኢትዮጵያና በኤርትራ ወሰኖች አካባቢ በኢትዮጵያ በኩል ከፍተኛው የመንግሥት አካላት ሳይቀሩ ያልጠበቁት ዱብ ዕዳ ደርሷል። ኤርትራ የባድመን፣ የሽራሮንና የዛላንበሳን አካባቢ ወርራ የኢትዮጵያን መሬት አሁንም ይዛለች። አዲግራትንና መቀሌን በቦንብ ደብድባለች። የሕፃናትና የበርካታ ሲቪሎች ደም በግፍ ፈስሷል። ከ200 ሺ የማያንስ ሕዝብ በዚሁ ግጭት ለስደት ተዳርጓል።</p>

<p>ይህ የዓመቱ ዓቢይ ክስተት በፖለቲካው መንደር ከፍተኛ የኃይል አሰላለፍ ለውጥ አስከትሏል። ከ1967 አካባቢ ጀምሮ እስከ 1990 አጋማሽ ድረስ እጅና ጓንት ሆነው የአገሪቱን ወጣት ትውልድ አንክቶ የበላውን ረጅም ጦርነት በቅንጅት ያካሄዱት ኃይሎች ተለያይተው ዛሬ ዓይንና በርበሬ፣ እሳትና ጭድ ሆነዋል። ሻዕቢያ ዛሬ ለኢትዮጵያ ሕዝብ ተቆርቋሪ ሆኖ ከግጭቱ ወዲህ በከፈተው የአማርኛ ቋንቋ ሥርጭት የኢትዮጵያ ሕዝብ በወያኔ እየተገዛ እንደሆነ፣ ወያኔ ታላቋን ትግራይን የመመሥረትና የመገንባት ህልም እንዳለው፣ የኢትዮጵያን ኢኮኖሚ በአደራጃቸው የኢኮኖሚ ድርጅቶች መቆጣጠሩን እንደአዲስ ሊነግረን ይፈልጋል። የኢትዮጵያ ሕዝብም ሆነ ነፃው ፕሬስ ለሚባለው ነገር አዲስ አይደሉም። ትናንት እንናገረው፣ እንሰማውና እናውቀው የነበረውን እውነት ነው ዛሬ ሻዕቢያ እያረጋገጠልን ያለው።</p>

<p>በአሁኑ ጊዜ በግንባሩ ያለው ውጥረት እንዳለ ሆኖ በሁለቱ መካከል የሚካሄደው የፕሮፓጋንዳ ምትና የመልስ ምት ሰማዬ ሰማያት ጦዟል። በዚሁ መካከል ትናንት የአንድ አገር ዜጐች የነበሩ ዛሬ የሁለት አገር ስደተኞች ሆነው ከአንዱ ወደሌላው ጫፍ ይንከራተታሉ። ኢትዮጵያዊውና ኤርትራዊው በቅጡ ባልለየበት ሁኔታ ብዙሃን ለችግር እየተዳረጉ ይገኛሉ። በኤርትራ የሚኖሩ ኢትዮጵያውያን ከፊሎች በእስር ቤት ሲታጐሩ ከፊሎቹ እየተዘረፉ፣ እየተገረፉና እየተሰቃዩ ተባርረዋል። በጣም ብዙዎቹ እንዳይወጡም፣ እንዳይሠሩም ተከልክለው በየከተሞች በርሀብ እንዲሞቱ እየተደረጉ ነው። ቤተሰብ ይዘው የሚያደርጉት የጨነቃቸውም ራሳቸውን አጥፍተዋል።</p>

<p>ከኢትዮጵያ ወገን ከግማሽ ሚሊዮን አያንሱም ተብለው ከሚገመቱትና ኢትዮጵያ ውስጥ ከሚኖሩት የኤርትራ ተወላጆች መካከል «የስለላ ሥራ ይሠራሉ፣ የሻዕቢያ መንግሥት በኢትዮጵያ ላይ ለከፈተው ጦርነት ድጋፍ የሚሆን ገንዘብ አዋጥተዋል» ተብለው ወደአገራቸው ኤርትራ የተሸኙት 18 ሺ ያህል ብቻ ናቸው። ኤርትራን ከኢትዮጵያ ለመገንጠል ተካሂዷል ለተባለው ሬፍረንደም ድምፅ የሰጡ፣ የኤርትራዊነት መታወቂያ የያዙ በብዙ ሺ የሚቆጠሩ ኤርትራውያን አሁንም በኢትዮጵያ ይኖራሉ። ወትሮውንም ችግር የፈጠረው ኤርትራ ነፃነት አግኝታለች በተባለ ማግስት የዜግነት ምርጫ አለመስጠቱና ጥምር ዜግነት የሚፈቀድ መስሎ መታዬቱ፣ ሁለቱ መንግሥታት የነበራቸው ሥርዓት የለሽ ግንኙነት ነው።</p>

<p>በመሠረቱ ከዚህ በፊት የነበረው የኢትዮጵያና የኤርትራ ግንኙነትና ውህደት በሕዝብ ጥያቄና ፍላጐት ላይ የተመሠረተ ነበር። የንጉሠ ነገሥቱ መንግሥት፣ የደርግ መንግሥት፣ ሻዕቢያም፣ ወያኔም ከመፈጠራቸው በፊት ሁለቱ ሕዝቦች የባህል፣ የታሪክና የጂኦግራፊ ጥብቅ ትስስር ያላቸው አንድ ሕዝብ ናቸው። በዚህ ምክንያት ዛሬም እስከወዲያኛው ተለያይተው ይቀራሉ የሚል እምነት የለንም። ከዚህ አንፃር የሥልጣን ጥም ያላቸው ፖለቲከኞችና ጠባቦች በፈጠሩት ችግር በሕዝብ መካከል መቋሰልን የሚያስከትል ሥራ ባይሠራ እንመርጣለን። ይሁንና ሁለት ሉዓላዊ አገሮች ተፈጥረዋል እስከተባለ ድረስ ግንኙነታቸው ዓለም አቀፍ አሠራሮች በሚፈቅዱትና የሁለት አገር ዜጐች በሚኖሩበትና በሚገናኙበት ሥርዓት መሆን አለበት እንላለን።</p>

<p>ያለፉት የኢትዮጵያ መንግሥታት የሕዝብን አንድነት ለማጠናከር ለአካባቢው ቅድሚያ በመስጠት የኢትዮጵያን ሕዝብ አንጡራ ሀብት በአካባቢው ሲያፈስሱ ኖረዋል። የቀዳማዊ ኃይለ ሥላሴ መንግሥት የኢጣሊያን ቅኝ ገዥዎች ኤርትራውያን ከአራተኛ ክፍል በላይ እንዳይማሩ፣ ጣሊያኖች በሚውሉበትና በሚዘዋወሩበት አካባቢ እንዳይኖሩ የጣሉባቸውን ገደብ በማንሳት የዜግነት ኩራት እንዲኖራቸው አድርጓል። ፋብሪካዎችን፣ ት/ቤቶችንና ሆስፒታሎችን አሠርቷል። የምፅዋን ወደብ በዘመናዊ መልክ ገንብቷል።</p>

<p>የደርግ መንግሥትም እንዲሁ ገንጣዮች ሲያፈርሱ መልሶ እየገነባ በጦርነቱ ምክንያት ሥራ ለሌላቸው ደመወዝ እየከፈለ የሁለቱ ሕዝቦች እትብት እንዳይቆረጥ የተቻለውን ሁሉ አድርጓል። በዚያች ምድር የወደቀው የኢትዮጵያ ልጆች አጥንት እንዳለ ሆኖ በቀይ ኮከብ ዘመቻ ወቅት የፈሰሰው የአገር ሀብት፣ የአሰብ ወደብን ለመገንባት የዋለው የሕዝብ ገንዘብ የሁለቱን ሕዝቦች መነጣጠል ላለማየትና ዛሬ የደረሰው እንዳይደርስ እንጂ በሞኝነት የተደረገ አልነበረም። የኤርትራ ወጣቶች በኢትዮጵያ የትምህርት ተቋሞች እንዲማሩ ሲደረግ አገር ለዜጐቿ የምትሰጠውን ፀጋ ለማቋደስ እንጂ ኢሳይያስና ጓዶቻቸው እንደሚያስቡት የመሠሪዎች ተንኮል የማይገባን ጅሎች ሆነን አልነበረም። የተደረገው ሁሉ ሲደረግ የቀረው የኢትዮጵያ ሕዝብ በድህነት እየማቀቀ ባለበት ሁኔታ ነበር።</p>

<p>ዛሬ ሁለት አገሮች ተፈጥረዋል። ይህ የኤርትራ ሕዝብና የኤርትራ ተወላጆች ሁሉ ፍላጐት እስከሆነ ድረስ ማንም ሊቃወመው አይገባም። «እንደሁለት አገሮች ዜጐች እንኑር። እናንተም በአገራችሁ፣ እኛም በአገራችን» ሲባል የተነሳው አቧራ ግን አይገባንም። ኤርትራውያኑ «አገራችን» ወዳሏት ምድር መሄድ ምን አስከፋቸው? ሻዕቢያስ ዜጐቹን ለመቀበል ለምን አልፈለገም? ኢትዮጵያን የጋራ ሳሎን፣ ኤርትራን የግል ጓዳ ማድረጉ መቀጠል አለበት ተብሎ ታስቦ ከሆነ ግን ታላቅ ስህተት ይሆናል። የኢትዮጵያ ሕዝብ የተጫነ ተጭኖት እንጂ ግንኙነቱ ሥርዓት እንዲይዝ መጠየቅ ከጀመረ ቆይቷል። የዜግነት ሕግ ወጥቶ ኢትዮጵያዊውና ኤርትራዊው እንዲለይ ብዙ ወትውቷል። ይህ ቀደም ሲል ተደርጐ ቢሆን ኖሮ ብዙዎች ከችግር በዳኑ ነበር። ኢትዮጵያ የኢትዮጵያውያን መሆን እንዳለባት የኢትዮጵያውያን ሁሉ የወቅቱ ጥያቄ ነው። ኢትዮጵያውያን የአገራቸው ሀብትና የሥራ ዕድል ቀዳሚ ተጠቃሚ መሆን ይፈልጋሉ። የአገር ዋጋና ክብርም እዚህ ላይ መሆኑ መታወቅ አለበት። በኤርትራውያኑ (ኤርትራዊነትን የመረጡት) በኩል በሰው አገር «ተውኝ፣ እንደልቤ ልሁን» ብሎ ነገር ካለ በየትም አገር አይሠራም። ሁኔታው እንዲለወጥ የሚፈለግ ካለም በቅድሚያ ይህን ችግር የፈጠሩበትን አካላት መታገል አለበት። የኢትዮጵያም ሕዝብ የአገሩን ሉአላዊነት ከማስከበር ጐን ለዘመናት አጥቶት የቆየውን የፖለቲካ ነፃነት ለመቀዳጀት ጥምር ትግል የሚያካሂድበት ወሳኝ ጊዜ ላይ መሆኑን መገንዘብ አለበት። ይህም የዜጐችን ሁሉ የሰከነ አስተሳሰብና ቆራጥነት ይጠይቃል።</p>


<h3 class="align-center">መልካም አዲስ ዓመት!</h3>

</body>
</html>
