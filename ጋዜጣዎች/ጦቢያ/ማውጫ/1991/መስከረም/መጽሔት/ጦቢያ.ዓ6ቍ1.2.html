<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>aCaCr zEna</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አጫጭር ዜና</h1>
<h3 class="align-center">በኮንጐ የወታደራዊ አመጽ አድማስ እየሰፋ ነው</h3>


<p>በኮንጐ ዴሞክራቲክ ሪፐብሊክ ፕሬዚዳንት ሎራ ዴዚራ ካቢላ መንግሥት ላይ ሐምሌ 26 ቀን 1990 ዓ.ም. (ኦገስት 2/1998) የተቀሰቀሰው ወታደራዊ አመጽ አድማሱን እያሰፋ ሄደ።</p>

<p>በኮንጐ ቱትሲዎች እንደተቀሰቀሰ የሚነገርለት ይኸው ወታደራዊ አመጽ አድማሱን እያሰፋ ተራምዶ ዋና ከተማዋን ኪንሻሳንና ኪሳንጋኒ የተባለችውን ትልቅ ከተማ ለመቆጣጠር በተቃረበበት ወቅት የውጭ ጣልቃ ገብ ኃይል ከፕሬዚዳንት ካቢላ ኃይል ጐን ተሰልፏል። ይህ ሁኔታ በኮንጐ ዴሞክራቲክ ሪፐብሊክ የተፈጠረውን ችግር ሊያወሳስበው እንደሚችል ብዙዎች ገምተዋል።</p>

<p>የአማጽያኑ ጥቃት ያየለባቸው ካቢላ ወደጐረቤት አገሮች በተለይም ወደ ዚምባብዌና አንጐላ ተጉዘው ወታደራዊ ድጋፍ እንዲሰጣቸው በጠየቁት መሠረት ሰባት የአካባቢው አገሮች በተለያየ ደረጃ የተሳተፉበት ስብሰባ ዚምባብዌ ውስጥ ተካሄዶ ነበር። ከስብሰባው በኋላ ዚምባብዌ፣ ዛምቢያ፣ አንጐላና ናሚቢያ ለካቢላ ወታደራዊ ድጋፍ የመስጠት አዝማሚያ ሲያሳዩ የወቅቱ የደቡባዊ አፍሪካ የልማት ማኀበር (ሳድክ) ሊቀመንበር የሆኑት የደቡብ አፍሪካ ፕሬዚዳንት ኔልሰን ማንዴላ ግን ችግሩ በወታደራዊ እርምጃ ሳይሆን በዲፕሎማሲያዊ መንገድ መፈታት ይኖርበታል በማለት ተቃውመውታል።</p>

<p>በመካከሉ አማጽያኑ ከካቢላ መንግሥት ጋር የተኩስ አቁም ስምምነት የማድረግ ፍላጐት እንዳላቸው ሲገልጹ በኮንጐ መንግሥት በኩል የተሰጠ አስተያየት የለም።</p>

<p>በኮንጐ ዴሞክራቲክ ሪፐብሊክ የተፈጠረው ሁኔታ ከሥጋት ላይ የጣለው የአገሪቱን አንድነት ብቻ አይደለም። አገሪቱ በአባልነት በምትገኝበት በደቡባዊ አፍሪካ የልማትና ደህንነት ማኀበር አባል አገሮች መካከልም የአቋም ልዩነት እንዲፈጠር አድርጓል። ይህ ደግሞ በአካባቢው ሰላም ላይ የሚያሳድረው ተጽዕኖ ቀላል አይሆንም።</p>

<p>እ.አ.አ. በ1997 የቀድሞውን አምባገነን መሪ ሞቡቱ ሴሴሴኮን ጥለው ለሥልጣን የበቁት ካቢላ አመጽ ሊቀሰቀስባቸው የቻለው ባለፈው ሐምሌ መግቢያ ላይ ሩዋንዳዊውን የኮንጐ ጦር ሠራዊት ኤታማዦር ሹም ሳይታሰብ መሻራቸው፣ ጥቂት ቆይተው ደግሞ በኮንጐ የሚገኙ የሩዋንዳ ወታደሮችን ማስወጣታቸው ለድጋፍ የሔዱትን የሩዋንዳ ወታደሮች ብቻ ሳይሆን በአገሪቱ ምሥራቃዊ ክፍል መኖር ከጀመሩ ከ200 ዓመት በላይ ያስቆጠሩትን ቱትሲዎች በተለይም ወታደራዊ ድርጅቱን ባንያ ሙሌንጌን ጭምር ማስቆጣቱ ነበር። ባንያሙሌንጌ ካቢላ ሞቡቱን ለመጣል አስተባብረው ከመሩአቸው ተቃዋሚ ኃይሎች ውስጥ አንዱ ነው።</p>



<hr width=85%/>
<h3 class="align-center">ግብፅና ሊቢያ በኢትዮ - ኤርትራ ግጭት ከደሙ ንፁህ ነን ይላሉ</h3>


<p>በኢትዮጵያና በኤርትራ የድንበር ግጭት በተለያዩ ምክንያቶች እጃቸውን አስገብተዋል እየተባሉ የሚታሙት ግብፅና ሊቢያ ምንም ተሳትፎ የለንም ሲሉ አስተባበሉ። ግብጽ የአአድን የሰላማዊ መፍትሄ ሃሳብ ተግባራዊ ለማድረግ የበኩልዋን ጥረት ከማድረግ በስተቀር ስውር ዓላማም ሆነ ተሳትፎ የለኝም ብላለች። ሊቢያ በበኩሏ ገለልተኛ የሰላም ኃይል አጨቃጫቂ በሆኑት ክልሎች እንዲሰፍር ሃሳብ ከማቅረብ ባሻገር ያደረግሁት የለም በማለት ማስተባበያ ሰጥታለች።</p>

<p>ይሁን እንጂ የኤርትራው ፕሬዚዳንት ኢሳይያስ አፈወርቅ ሊቢያንና ግብጽን መጐብኘታቸው ይታወሳል።</p>



<hr width="85%"/>
<h3 class="align-center">ከ17ሺ በላይ ኤርትራውያን ከሀገር ተባረሩ</h3>


<p>በኢትዮጵያና በኤርትራ መካከል የድንበር ግጭት ከተከሰተ ወዲህ ለብሔራዊ ደህንነት አይበጁም የተባሉ ከ17ሺ በላይ ኤርትራውያን ከኢትዮጵያ ተሸኝተዋል። በተመሳሳይ ሁኔታ ወደ 7ሺ ያህል ኢትዮጵያውያን ደግሞ የከፋ ግፍ እየተፈፀመባቸው ከኤርትራ ወደ ኢትዮጵያ እንዲመለሱ ተደርጓል።</p>

<p>በሌላ በኩል ከ200 ሺህ የሚበልጡ ኢትዮጵያውያን በጦርነቱ ከቤት ንብረታቸው ተፈናቅለዋል። እነዚህ ተፈናቃይ ዜጐች በአሰብ፣ በአፋር፣ በዛላአንበሳ፣ በባድመና ሽራሮ ግንባሮች ይኖሩ የነበሩ ናቸው።</p>



<hr width=85%/>
<h3 class="align-center">በ2ኛ ደረጃ መልቀቂያ ፈተና 522 ተማሪዎች አራት ነጥብ አገኙ</h3>


<p>በዘንድሮው የሁለተኛ ደረጃ ትምህርት ማጠናቀቂያ ፈተና 12,00 ተማሪዎች ከ2.8 በላይ ነጥብ ሲያገኙ 522ቱ ደግሞ አራት ነጥብ አስመዝግበዋል።</p>

<p>ለዘንድሮው ፈተና የተቀመጡት ተማሪዎች ብዛት 156,91 ሲሆን የተመዘገቡት ግን 164,72 እንደነበሩ ተገልጿል።</p>



<hr width=85%/>
<h3 class="align-center">ጂቡቲ በወር 23 ሚሊዮን ዶላር ዋጋ ያለው የኢትዮጵያን ወጪ ንግድ ታስተናግዳለች</h3>


<p>የጅቡቲ ወደብ ከኢትዮጵያ ከኤርትራ የድንበር ግጭት ወዲህ በወር 23 ሚሊዮን ዶላር የሚያወጣ የኢትዮጵያን ወጪ ንግድ እንደምታስተናግድ ተገለፀ። ለዚህም ከፍተኛ የወጪ ንግድ ማጓጓዣ ከምድር ባቡር በተጨማሪ ወደ 2500 ከባድ ተሽከርካሪዎች በኢትዮጵያና በጅቡቲ መካከል እንደሚመላለሱ ታውቋል። ይህንንም እንቅስቃሴ የሚቆጣጠር የሁለቱም መንግሥታት ተጠሪዎች የሚገኙበት አንድ የጋራ ኮሚቴ ተቋቁሟል። ተንቀሳቃሽ ጋራዦችም በመስመሩ እንዲሰማሩ ተደርጓል።</p>



<hr width=85%/>
<h3 class="align-center">ከ17 መንግሥታዊ ድርጅቶች ሽያጭ ብር 715.5 ሚሊዮን ብር ተገኘ</h3>


<p>የመንግሥት ድርጅቶችን በሽያጭ ወደግል ለማዞር የተቋቋመው ባለአደራ ድርጅት 17 መንግሥታዊ ድርጅቶችን በመሸጥ ብር 715.5 ሚሊዮን እንዳገኝ ገለፀ። ሽያጩ የተካሄደባቸው ድርጅቶች ዓይነትም የተለያዩ የንግድ ተቋሞች፣ ሆቴሎች፣ አግሮ ኢንዱስትሪዎች፣ ፋብሪካዎች፣ እና እርሻዎች እንደሆኑ ታውቋል። ድርጅቶቹ የተሸጡት በሐራጅ ሲሆን በጨረታው ኢትዮጵያውያንና የውጭ ዜጐች እንደተሳተፉ ተገልጿል።</p>



<hr width=85%/>
<h3 class="align-center">በኦሮሚያ 930 ኢንቨስተሮች ተሰማርተዋል ተባለ</h3>


<p>በኦሮሚያ ክልል ብር 4.2 ቢሊዮን ብር ካፒታል ያፈሰሱ 930 ኢንቨስተሮች እንደተሰማሩ ተሰማ። ከእነዚህም ውስጥ 294ቱ ፕሮጀክቶች ምርት እንደጀመሩና 100 ያህሉ ደግሞ በግንባታ ላይ እንደሚገኙ ታውቋል። ሥራቸው የተጠናቀቀላቸው ፕሮጄክቶች ለ60ሺ ያህል ዜጐች የሥራ ዕድል እንደከፈቱላቸውም ተገልጿል።</p>

<p>ይሁን እንጂ በፖለቲካዊ ሁኔታዎችና ሌሎችም ምክንያቶች የተነሣ ክልሉ ለኢንቨስትመንት አመቺ እንዳልሆነ የተለያዩ ዜጐች በተለያዩ ጊዜያት ሲገልጹ ቆይተዋል።</p>



<hr width=85%/>
<h3 class="align-center">በመጪው ዓመት በቂ ቁጥር ያላቸው ዳኞች እንደሚሾሙ ተገለጸ</h3>


<p>የፌዴራል ፍርድ ቤቶችን የሰው ኃይል እና የማቴሪያል ዕጥረት በማቃለል አሠራሩን ዘመናዊ ለማድረግ በመጪው ዓመት በቂ ቁጥር ያላቸው ዳኞች እንደሚሾሙ አቶ ከማል በድሪ የጠቅላይ ፍርድ ቤት ፕሬዚዳንት አስታወቁ።</p>

<p>ፕሬዚዳንቱ ነሐሴ 10 ቀን 1990 ዓ.ም በወጣው አዲስ ዘመን ጋዜጣ ላይ «የተፋጠነ ፍትህ አለመስጠት በራሱ የፍትህ መጓደል ያስከትላል» በማለት ገልፀው በአሁኑ ወቅት በፌዴራል ባሉት ሦስት ፍርድ ቤቶች 23 ችሎቶችና 70 ዳኞች ብቻ እንደሚገኙ አመልክተዋል።</p>

<p>ይሁንና እስከአሁን ካሉት ጉዳዮች አንፃር በፌዴራል ጠቅላይ፣ ከፍተኛና የመጀመሪያ ደረጃ ፍርድ ቤቶች 189 ዳኞች፣ 63 ችሎት እና ለሥራው አጋዥ የሚሆኑ ሠራተኞች እንደሚያስፈልጉ አንድ ጥናት ማመልከቱን አብራርተዋል።</p>

<p>ይህ በእንዲህ እንዳለ በ1990 ዓ.ም በጀት ዓመት ከቀረቡት 10 ሺህ 995 የወንጀልና ፍትሐ ብሔር መዛግብት 2 ሺ 342ቱ ውሳኔ ማግኘታቸውን አቶ ደሳለኝ ዓለሙ የፌዴራሉ ከፍተኛ ፍርድ ቤት ፕሬዚዳንት ገልጸዋል።</p>

<p>በዓመቱ ከቀረቡት መዛግብት መካከል 8ሺ 375ቱ ከ1989 ዓ.ም የተሸጋገሩ መሆናቸውን የጠቀሱት ፕሬዚዳንቱ እያንዳንዱ ችሎት በቀን ከ15 በላይ መዛግብት ማየት ሲገባው ከ60 ያላነሱ መዛግብት ያየበት ሁኔታ መኖሩንና በዚሁ መሠረት በዓመት በእያንዳንዱ ችሎት ከ1 ሺህ በላይ መዛግብት መታየታቸውን አስረድተዋል።</p>

<p>ለሚቀጥለው ዓመት የዳኞች አስተዳደር ጉባዔ በቂ ዳኞች ይሾማል የሚል እምነት እንዳላቸው የጠቀሱት ፕሬዚዳንቱ ያለበለዚያ የሕዝቡን የፍትህ ፍላጐት ማሟላት እንደሚያስቸግር አስታውቀዋል።</p>

<p>በአሁኑ ወቅት በፌዴራል ከፍተኛ ፍርድ ቤት በድሬዳዋ 1 እና በአዲስ አበባ የሥራ ክርክር ችሎትን ጨምሮ 9 ችሎቶች እና ፕሬዚዳንቱን ጨምሮ 29 ዳኞች መኖራቸውን ፕሬዚዳንቱ ገልፀዋል።</p>


</body>
</html>
