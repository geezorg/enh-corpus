<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ የፖለቲካ ድርጅቶች በኀብረት ሰላማዊ ትግል ለማድረግ ወሰኑ-ዲፕሎማቲክ ዘመቻ ተጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">መንግሥት ምክንያቱ አለቀ?</span></h3>
<h2 class="align-center">ተቃዋሚ የፖለቲካ ድርጅቶች በኀብረት ሰላማዊ ትግል ለማድረግ ወሰኑ-ዲፕሎማቲክ ዘመቻ ተጀምሯል</h2>
<h3 class="align-center"><li> ኢአግ አርዱፍና መድህን ተኩስ አቁም አወጁ</h3></li>


<p>የኢትዮጵያ ሠፊ ሕዝብና የዲሞክራሲ ኃይሎች በከፍተኛ ጉጉት ሲጠብቁት የቆዩት የኢትዮጵያ የፖለቲካ ተቃዋሚዎች በኀብረት ሰላማዊ ትግል ለማድረግ መወሰናቸውንና ይህንንም የተቃዋሚ ኃይሎች የአቋም ለውጥ ለእርዳታ ሰጭና አበዳሪ መንግሥታትና ድርጅቶች ለማስረዳት የዲፕሎማቲክ ዘመቻ መጀመሩን አንድ የሁለተኛው የፓሪስ ጉባዔ አስተባባሪ ኮሚቴ ቃል አቀባይ አስታወቀ።</p>

<p>ከመስከረም 1 ቀን 1991 ዓ.ም. አንስቶ በስምንት የኢትዮጵያ የተቃዋሚ ፖለቲካ ድርጅቶች ሲካሄድ የሰነበተው ጉባዔ እዚህ ውሳኔ ላይ የደረሰው የትጥቅ ትግልን በሚያካትት ሁለገብ የትግል ሥልት ሲፋለሙ የቆዩት ሶስት የጉባዔው አባል የፖለቲካ ድርጅቶች በሰላማዊና በዲሞክራሲያዊ የትግል ስልት ብቻ ለመጠቀም ቃል ከገቡና እያንዳንዳቸውም «የተኩስ አቁም» ለማድረግ መወሰናቸውን ለጉባዔው በይፋ በማስታወቃቸው መሆኑን ቃል አቀባዩ በተጨማሪ አመልክቷል።</p>

<p>በተለይ እስከአለፈው ዕሁድ ድረስ አቋሙን ያላሳወቀው የኢትዮጵያ አንድነት ግንባር (ኢአግ) የኀብረቱ ምሥረታ እንዲሳካና በኢትዮጵያ ሰፍነው ያሉት የፖለቲካ ችግሮች በሰላማዊ ውይይት እንዲፈቱ ከሕዝቡ የሚቀርበውን ማሳሰቢያ በተግባር ለመደገፍ የትጥቅ ትግልን ያቋረጠ መሆኑን በይፋ በመግለጡ ጉባዔው ያለአንዳች ሳንክ ወደግቡ ሊራመድ መብቃቱን ለማወቅ ተችሏል።</p>

<p>የአፋር አብዮታዊ ዲሞክራሲያዊ አንድነት ግንባር (አርዱፍ) እና የኢትዮጵያ መድህን ዲሞክራሲያዊ ፓርቲ (መድህን) ቀደም ባሉት ጊዜያት በልዩ ልዩ አጋጣሚዎች ሰላማዊና ዲሞክራሲያዊ የትግል ስልት ብቻ ለማራመድ መወሰናቸውን የገለጡ ሲሆን በተኩስ አቁም ውሳኔዎቻቸው የፀኑ መሆናቸውን ለጉባዔው እንደገና ማረጋገጣቸው ታውቋል።</p>

<p>በመሥራች ጉባዔው የተሳተፉትና ኀብረቱን በሙሉ ስምምነት የአቋቋሙት የፖለቲካ ድርጅቶች ስምንት ሲሆኑ እነርሱም የአፋር አብዮታዊ ዲሞክራሲያዊ ግንባር (አርዱፍ)፣ የኢትዮጵያ የሰላምና የዲሞክራሲ አማራጭ ኃይሎች ም/ቤት (ኢሰዲአኃ)፣ የኢትዮጵያ ዲሞክራሲያዊ ኃይሎች ቅንጅት (ኢዲኃቅ)፣የኢትዮጵያ መድህን ዲሞክራሲያዊ ፓርቲ (መድኀን)፣የኦሮሞ ብሔራዊ ኮንግሬስ (ኦብኮ)፣ የደቡብ ኢትዮጵያ ሕዝቦች ዲሞክራሲያዊ ህብረት (ደኢህዴህ)፣ የትግራይ ዲሞክራሲያዊ ትብብር (ታንድ)፣ የትግራይ ትግሪኝ ኢትዮጵያ (ትትኢ) በአሁኑ አጠራሩ «የኢትዮጵያውያን ቡድን ለሶሻል ዲሞክራሲ» ናቸው።</p>

<p>ጉባዔው አንድ የጋራ ኀብረት የመሠረተ ሲሆን ኀብረቱን የሚመራ ቋሚ ጽህፈት ቤትና እንዲሁም ቅርንጫፍ ጽህፈት ቤቶች እንዲመሠረቱ ወስኗል። በቅድሚያም በኢትዮጵያ፣ በአውሮፓና በሰሜን አሜሪካ የህብረቱን ዓላማዎች አሟልተው የሚያራምዱና የዕለት ተዕለት ተግባራቱን የሚያከናውኑ ጽሕፈት ቤቶች እንዲቋቋሙ ጉባዔው ወስኗል። በዚሁ መሠረት የአውሮፓ ፓርላማና የሌሎች ታላላቅ ዓለም አቀፋዊ ድርጅቶች መዲና በሆነችዋ በብራስልስ ከተማ የህብረቱ ዋና ጽሕፈት ቤት እንዲከፈት ተደርጐ ጽሕፈት ቤቱም ጉባዔው እንደተፈጸመ ወዲያውኑ መደበኛ ተግባራቱን የጀመረ መሆኑ ተረጋግጧል።</p>

<p>ከዚህም በቀር ጉባዔው በማከታተል በአውሮፓ አህጉር፣ በሰሜን አሜሪካና በኢትዮጵያ የጽህፈት ቤቱን ተግባራት የሚያከናውኑ የመሥራች ድርጅቶቹን ተጠሪዎች የሚያቅፉ አስተባባሪ ኮሚቴዎች ሰይሟል።</p>

<p>ጉባዔው በኢትዮጵያ አዲስ ዲሞክራሲያዊ ጅማሮ ለማንቀሳቀስ፣ ለማራመድና ሕዝቡንም በተሟላ ሁኔታ በዲሞክራሲያዊ ሥርዓቱ ግንባታ ለማሳተፍ የሚያስችሉ፣ ወጥነት ያላቸው፣ አቅጣጫ አመልካችና ዝርዝር ይዘት ገላጭ የሆኑ ሶስት የጋራ ዓቢይ ሰነዶችን አጽድቆ ይፋ አድርጓል።</p>

<p>እነዚህ የህብረቱን ዓላማና ግብ በዝርዝርና በግልጽ የሚያመለክቱ ሶስት የጋራ የመታገያና የማታገያ ሰነዶች በቅርቡ ታትመው ለሕዝብ የሚሠራጩ ሲሆን ዓቢይ ሰነዶቹ የሚያተኩሩት በአዲሱ የዲሞክራሲያዊ ጅማሮ ገጽታዎች ላይ፤ በኢትዮጵያ ወቅታዊ ሁኔታዎች ትንተናና በትንተናው ላይ በመመሥረት ኀብረቱ በሚወስዳቸው አቋሞች ላይ፤ እንዲሁም በኢትዮጵያ ውስጥ ሰላም፣ ዲሞክራሲና ስምምነት እንዲሰምር ኀብረቱ በሥልጣን ላይ ላለው መንግሥት በሚያቀርባቸው ማሳሰቢያዎች፤ የብሔራዊ እርቅና የብሔራዊ ውይይት ጥሪዎች ላይ መሆኑን ለማረጋገጥ ተችሏል።</p>

<p>ጉባዔውን ከመነሻው እስከ ፍጻሜው በሊቀመንበርነት የመሩት ዶ/ር በየነ ጴጥሮስ የኢትዮጵያ የሰላምና የዲሞክራሲ አማራጭ ኃይሎች ምክር ቤት ሊቀመንበር ሲሆኑ፤ ምክትል ሰብሳቢው ደግሞ አቶ አረጋዊ በርሄ የትግራይ ዲሞክራሲያዊ ትብብር መሪ፤ የጉባዔው ፀሐፊ ሆነው ያገለገሉት አቶ ማሞ ይሁኔ የኢትዮጵያ መድን ዲሞክራሲያዊ ፓርቲ ምክትል ፕሬዚዳንት ናቸው።</p>

<p>የኢትዮጵያ የተቃዋሚ ፖለቲካ ድርጅቶች ህብረትን ዓላማዎችና ይፋዊ ተግባራት በአውሮፓ አገሮች እየተዘዋወረ ለኢትዮጵውያን ዜጐች፤ ለውጭ መንግሥታት ባለሥልጣናትና ለአውሮፓ ፓርላማ ልዩ ልዩ ኮሚሽኖች የሚያብራራ የአማራጭ ኃይሎች ሊቀመንበር ዶ/ር በየነ ጴጥሮስና የኦሮሞ ብሔራዊ ኮንግረስ (ኦብኮ) ፕሬዚዳንት ረዳት ፕሮፌሰር መረራ ጉዲና የሚሳተፉበት አንድ የልዑካን ቡድን ተሰይሞ ስምሪቱን መጀመሩ ታውቋል።</p>

<p>ባለፉት ሰባት ዓመታት ከወያኔ/ኢሕአዴግ መንግሥት በኩል ከተቃዋሚ ኃይሎች ጋር ተቀራርቦ ለመነጋገር ያለው ችግር ጦርነት ያወጁ መሆናቸው ሲሆን ከአሁን ወዲያ ምን ምክንያት ሊሰጥ እንደሚችል ወደፊት የሚታይ ነው። ለሁኔታው መንግሥት የሚወስደው አቋም እየተጠበቀ ነው።</p>

<p>በምሥረታው ጉባዔ ላይ የልዩ ልዩ የኢትዮጵያ የሲቪክ ድርጅቶች ተወካዮች በታዛቢነት የተገኙ ሲሆን ከቀድሞው የፓሪስ ጉባዔ አባላት መካከል የመላው አማራ ሕዝብ ድርጅት (መዐሕድ) እና የኦሮሞ ነፃ አውጪ ግንባር (ኦነግ) በኀብረቱ መሥራች ጉባዔ ላይ በራሳቸው የተለያዩ ችግሮች ምክንያት ያልተሳተፉ መሆናቸውን ለማወቅ ተችሏል።</p>


</body>
</html>
