<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሌ ክልል ፖለቲካ አልተረጋጋም - ድርቅና የፀጥታ ችግር አንዣብበውበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ምሥራቅ ኢትዮጵያ ከአንድ ዓመት በኋላ</span></h3>
<h2 class="align-center">የሶማሌ ክልል ፖለቲካ አልተረጋጋም - ድርቅና የፀጥታ ችግር አንዣብበውበታል</h2>
<p class="align-right"><sera.riportaZ (1)</p>


<p>የሶማሌ ብሔራዊ ክልል መስተዳድር ምክር ቤት በቅርቡ በመፈንቅለ አመራርና በሙስና ተወዛግቦ ከፈረሰና በአዲስ መልክ ከተዋቀረ ወዲህ ረሃብና ድርቅ ከሚያንዣብበት በስተቀር አንፃራዊ ሰላም ቢታይበትም የኢትዮጵያ ሶማሌ ዴሞክራሲያዊ ሊግና የኦጋዴን ብሔራዊ ነፃ አውጭ ግንባር በጥምረት የመሠረቱት የሶማሌ ሕዝብ ዴሞክራሲያዊ ፓርቲ መሪ አልባ መሆን በአካባቢው ወትሮም የሚታየውን የፖለቲካ ችግር ያባብሰዋል ተብሎ ተሰግቷል።</p>

<p>ከአንድ ዓመት በፊት የክልሉን ሁለንተናዊ እንቅስቃሴ የቃኘው የጦቢያ ዝግጅት ክፍል ዘንድሮስ ምን መሻሻል ታይቷል? የሻዕቢያ ወረራ በሶማሊያ ካለው የፖለቲካ አለመረጋጋት ጋር ተዳምሮ ምን ያስከተለው አዲስ ነገር አለ? የሚሉትን ጉዳዮች እንዲዳስስ ወደ አካባቢው አሰማርቶት የነበረው ሪፖርተር በጉዞው መጨረሻ የሚከተለውን አጠናቅሮ ተመልሶአል።</p>


<h3><span class="underline">ፖለቲካዊ ሁኔታ</span></h3>


<p>ከሽግግሩ መንግሥት ምሥረታ ወዲህ በርስ በርስ ጦርነት ስትታመስ ቆይታ ከፈራረሰችው ሶማሊያ ጋር ኩታገጠም ድንበርተኛ የሆነውን የዚህን ክልል ሰላምና መረጋጋት ለመጠበቅ በክልሉ ይንቀሳቀሱ የነበሩ የፖለቲካ ድርጅቶችን አዋህዶ የኢትዮጵያ ሶማሌ ዴሞክራሲያዊ ሊግ (ኢሶዴሊ) የተባለውን ፓርቲ መመስረቱ ውጥረቱን ለጊዜውም ቢሆን አርግቦት እንደነበር አይዘነጋም።</p>

<p>የኢሕአዴግ ጠንካራ ድጋፍ እንዳለው የተነገረለትና በአብዛኛው የይስሃቅ ጐሣ አባላት ያሉበት ኢሶዴሊ ክልሉን በበላይነት መምራቱን ከፌዴራል መንግሥቱ መቋቋም በኋላም ቢቀጥልበትም የታለመለትን ክልሉን የማረጋጋትና በተሟላ መልኩ የማስተዳደሩን ኃላፊነት ሊወጣ አልቻለም። በ1990 ዓ.ም. በፓርቲውና በመስተዳድሩ አባላት መካከል የተከሰተው መፈንቅለ አመራርና የሙስና አሠራር ለዚህ አባባል ጉልህ ማስረጃ መሆኑን የሚናገሩት ጥቂቶች አይደሉም።</p>

<p>የፌዴራሉ መንግሥት ሥልጣንን አብዛኛው ከይስሃቅ ጐሣ ለሆነው የኢትዮጵያ ሶማሌ ዴሞክራሲያዊ ሊግ መስጠቱ ካስገኘው ፖለቲካዊ ፋይዳ ይልቅ ጉዳቱ ማመዘኑን የሚጠቅሱት የአካባቢ ምንጮች የክልሉ መስተዳድር አባላት ሰፊውን የኦጋዴንን ሕዝብ ሊያቅፉና የአካባቢውን ኋላቀርነት ሊቀርፉ ቀርቶ በመካከላቸውም ጠባብ ጐሠኝነት ነግሶ የሥልጣን ጥማቱ በማየሉ ርስ በርሳቸው ተጠላልፈው ሊወድቁ መብቃታቸውን ያሰምሩበታል።</p>

<p>ኢሶዴሊ አመራሩን ይዞ መቆየቱ ሊያስከትል የሚችለውን ውዝግብ በቅርብ ይከታተል የነበረው የፌዴራሉ መንግሥት ከሻዕቢያ የባድመና የከፊል ሽራሮ ወረራ ወዲህ ሁኔታውን ማስተካከሉ በክልሉ የሚንቀሳቀሱትን አክራሪ የእስልምና ቡድን አልኢትሃድንና አፈንጋጩን ኦብነግን ለመቆጣጠር እንዲቻል የሥልጣን ሽግግር እንዲደረግ ማመቻቸቱን ለመረዳት ተችሏል።</p>

<p>በዚህም መሠረት የክልሉ ርዕሰ መስተዳድር አቶ ኢድ ጣሂር ፋራህን ጨምሮ የመፈንቅለ አመራሩን መሪዎች ከሥልጣን በማስወገድ በጊዜያዊ ምርጫ የመስተዳድሩ አመራር የኦጋዴን ብሔራዊ ነፃ አውጪ ግንባር አባል ለሆኑት ለአቶ መሐመድ አሊ መአሊን መሰጠቱን የሚያሰታውሱት ምንጮች ከኢሶዴሊና ኦብነግ ውህደት በኋላ የተፈጠረው የሶማሌ ሕዝብ ዴሞክራሲያዊ ፓርቲ ይህንኑ ሹመት በቋሚነት መቀበሉን አስረድተዋል።</p>

<p>የውህደቱ ፓርቲ ሊቀመንበር የነበሩት ዶ/ር አብዱል መጂድ ሁሴን ሁኔታው አላምር ሲላቸው ሰው ሳይተኩ ከመንግሥት ሥልጣንም ጭምር ለቅቀው አገር ጥለው መሄዳቸው ያሳሰበው የፌዴራሉ መንግሥት በአካባቢው ተሰሚነት ይኖራቸዋል ተብለው የሚገመቱ ሰዎችን እያፈላለገ ሲሆን የክልሉ ተወላጆችም አንዳንድ እጩዎችን በታሳቢነት ማቅረባቸው ይነገራል።</p>

<p>ቦታውን በብቃት ሊተኩ ይችላሉ ተብለው ከተጠቆሙት መካከል በአሁኑ ጊዜ በቤልጂየም የኢፌዴሪ አምባሳደር ሆነው በማገልገል ላይ ያሉትና የኦጋዴን ጐሣ አባል የሆኑት አቶ ፒተር ገብርኤል አንዱ ሲሆኑ ሌላው የኢሶዴሊ ም/ሊቀመንበርና በአሁኑ ጊዜ የአዲሱ ፓርቲ ፀሐፊ የሆኑት አምባሳደር መሐመድ ድሪር ይገኙበታል።</p>

<p>የፒተር ገብርኤል ብቃት ቢታመንበትም የካቶሊክ እምነት ተከታይ በመሆናቸው በክልሉ ሕዝብ ዘንድ ያላቸውን ተሰሚነት ይቀንሳል ተብሎ ተሰግቷል። የተጠቀሱት ታሳቢዎች በመንግሥትና በክልሉ ሕዝብ ዘንድ ተቀባይነት ያግኙ፣ እነርሱም ጥቆማውን ይቀበሉት አይቀበሉት እስካሁን ጉዳዩ ስላልለየለት ሁኔታው በእንጥልጥል ላይ ነው ያለው።</p>

<p>ከሶማሊያ ተለዋዋጭ ሁኔታ በተያያዘ ወትሮውንም ያለመረጋጋትና የፖለቲካ ውጥረት የሚታይበትን ይህንን ክልል በቅርቡ በአገራችን ላይ የእብሪት ወረራ የከፈተው ሻዕቢያ ለፖለቲካ ግቡ መረማመጃነት ጐረቤት ሶማሊያን ተጠቅሞ አልኢትሃድ፣ ኦነግንና አፈንጋጩ ኦብነግን መጠቀሚያ እንዳያደርግ ኢሕአዴግ በወቅቱ ሥልጣን ለኦብነግ መስጠቱ ጥሩ አማራጭ መሆኑን ያነጋገርኳቸው ነዋሪዎች ገልጠውልኛል።</p>

<p>የክልሉን መስተዳድር በበላይነት መምራት የያዘው ኦብነግ ቀደም ሲል በመንግሥት ዘንድ አጥቶት የነበረውን አመኔታ ለማግኘት ሲል በተለይ የክልሉ ተወላጆች ከሆኑ የኢትዮጵያ ሲቪል ሰርቪስ ኮሌጅ ምሩቃን ጋር በመሆን በማከናወን ላይ ያለው የማስተካከያ ርምጃ ተቀባይነት እንዳስገኘለት ነው የሚነገረው።</p>

<p>ቀደም ሲል በተጭበረበረ የትምህርት ማስረጃ የሥልጣን እርከን ጨብጠው ከፍተኛ የመንግሥት ደመወዝ ያለምንም ሥራ ሲከፈላቸው የቆዩና እንዲሁም በሴሚናርና በውሎ አበል ስም አንድም የመንግሥት የሥራ ኃላፊነት ሳይኖራቸው የጐሣ አባል በመሆናቸው ብቻ የመንግሥት ገንዘብ ሲዘርፉ የቆዩ ሰዎችን ማጋለጥ መጀመሩና ምዝበራን ማገዱ ብዙዎቹን የኢሶዴሊ አመራር አባላት አስደንግጦአል።</p>

<p>አዲሱ አመራር በወቅቱ የነበሩ አመራሮች የሾሙአቸው የቀበሌ መስተዳድር አባላት በመንግሥት በአዋጅ በተወረሱ ቤቶች ላይ ሲያካሄዱ የነበሩትን ሕገ - ወጥ የቁልፍ ሽያጭና ለቀድሞ ባለቤቶች በጥቅም በተሳሰረ ግንኙነት የመመለስ ጉዳይ ማጣራት መጀመሩ ከአንድ ዓመት በፊት አካባቢውን እንዲለቅቁ ተፅእኖ ሲደረግባቸውና ሲዋከቡ በነበሩ የሌሎች ብሔረሰቦች ተወላጆች ላይ አንዣብቦ የነበረውን ስጋት ቀንሶኦል።</p>

<p>የክልሉ መስተዳድር ከዚህ በተጨማሪ የሻዕቢያን የእብሪት ወረራ ለማምከን በሚደረገው አገራዊ እንቅስቃሴ የአካባቢው ነዋሪዎች የበኩላቸውን የዜግነት ግዴታ እንዲወጡ ያደረገው ቅስቀሳ ተሳክቶለታል። በተለያየ ምክንያት አንድነታቸው ላልቶ ኢትዮጵያዊነታቸው በጥያቄ ውስጥ ገብቶ ለነበረው ወገኖች ቀና ምላሽ ማስግኘቱ ከሰው ኃይል እስከ ገንዘብና በርካታ የቤት እንስሳቱን ለተዋጊው ኃይል እንዲሰጥ ግፊት ማድረጉ ብዙዎችን አስገርሟል።</p>

<p>ከዚሁ ጋር በተያያዘ በአካባቢው ነዋሪ የነበሩ በርካታ ኤርትራውያን ልዩ ልዩ ሸቀጣ ሸቀጦችን ከሶማሊያ፣ እንዲሁም ጤፍ፣ በርበሬና ሌሎች የፍጆታ ዕቃዎችን ሌሎቹን ነጋዴዎች ከገበያ አስወጥተው ከመሃል አገር በሶማሊያ በኩል ወደ ኤርትራ በገፍ ሲያጓጉዙበት የነበረው ሂደት ካለፈው ሰኔ ወር ወዲህ ተገትቷል። ሐርቲሼክ ያለውን ትልቅ መጋዘን ጨምሮ ንብረቶቻቸው መከበሩ ከጨዋታ ውጭ ሆኖ የቆየውን ክፍል ማስደሰቱን የገለጹልኝ ጥቂቶች አይደሉም። ሌሎቹ ደግሞ አሁን ሥልጣን ላይ የወጣው ኦብነግ ከመንግሥት በኩል ድጋፍ ለማግኘትና የክልሉን የፖለቲካ ሥልጣን የበለጠ ለመቆጣጠር የተጠቀመባት ስልት መሆኗን አመልክተዋል። ክልሉ ካለበት ኋላ ቀርነትና ቀደም ሲል የነበሩት አመራሮች የበሉትን የካፒታልና መደበኛ በጀት በማጋለጥ ላይ ያሉት የአሁኖቹ ሹመኞች ብዙ በጅምር የቀሩ ፕሮጄክቶችን ለማስፈፀም ሊውል የሚችለውን 5 ሚሊዮን ብር ያህልን ገንዘብ ከበጀቱ ቀንሶ ለጦርነቱ መስጠቱ ከርካሽ የፖለቲካ ተወዳጅነት አያልፍም በማለት የሚተቹም ጥቂቶች አይደሉም።</p>

<p>ይህ የሰሞኑ የአንድነት መንፈስ ሥልጣን ላይ ያለው መስተዳድር የፖለቲካ ታማኝነት ለማግኘት ሲል ያካሄደው እንቅስቃሴ እንደሆነስ? በሚል ያነጋገርኳቸው ነዋሪዎች «በእርግጥ አመራሩ የራሱ ዓላማና ግብ አይኖረውም ብሎ ማሰቡ የዋህነት መሆኑን ጠቅሰው የሻዕቢያን ወረራ ለመመከት በተደረገው እንቅስቃሴ ግን ብዙዎቹ የክልሉ ነዋሪዎች ባለፉት ሰባት ዓመታት ያለማንም ከልካይ ኢኮኖሚውን በበላይነት ጨምድዶ የበይ ተመልካች ያደረጋቸው የሻዕቢያ መዋቅር መፈራረሱና ተዋናዮቹም እንዲባረሩ መደረጋቸው ከሰጣቸው እፎይታ በመነሳት ያደረጉት አጸፋ እንጂ የተለየ የፖለቲካ አጀንዳ ኖሮት አይደለም» ብለዋል።</p>


<h3>የፀጥታ ሁኔታ</h3>


<p>የሶማሌ ክልል ካለው ጂኦ ፖለቲካዊ አቀማመጥ የአካባቢው የፖለቲካ ትኩሳት የሚሰማው እንደመሆኑ የአልኢትሃድ፣ የኦነግና የሻዕቢያ ቅንጅት ፈጥሮ በጐረቤት ሶማሊያ መንቀሳቀስ ከፑንትላንድ መመስረት ጋር ተዳምሮ ውጥረቱን እንዲጨምር አድርጐታል። ከሐረር - ጅጅጋ መስመር በዳከታ ሸለቆ፣ በኤጀርሳ ጐሮ፣ በፊቅ፣ በዳናን፣ በደገሃቡር፣ በቀብሪደሃርና በጐዴ አካባቢ ይህን ያህል ተጋንኖ የሚነገርለት አይሁን እንጂ አልፎ አልፎ የአልኢትሃድና በተለምዶ ማንነታቸው ያልታወቀ «የሽፍቶች» ጥቃት እየደረሰ መሆኑን ከአደጋ የተረፉ ሰዎች ይናገራሉ።</p>

<p>ከሁለት ወራት በፊት አልኢትሃድ በጐዴና በቀብሪደሃር መካከል 1 የስዊስ ዜጋና አምስት የአካባቢው ተወላጆች የሆኑ የዓለም አቀፍ ቀይ መስቀል ኮሚቴ (ሑህሣህ አባላትን መኪኖች አስገድደው በማስቆም ሁለት ላንድ ክሩዘሮችንና አንድ መርሰዲስ መኪና ነጥቀው መኪኖቹን ወዲያውኑ ሲያቃጥሉ በላንድ ክሩዘሮቹ ላይ ተገጥመው የነበሩ ተንቀሳቃሽ ሬዲዮኖችን መውሰዳቸውን ለሁኔታው ቅርብ የሆኑ ምንጮች ገልጠውልኛል። ሰዎቹን ለ15 ቀናት ያህል ካገቱና በዓለም አቀፍ የዜና ማስራጫዎችም መውሰዳቸውን ካሳወቁ በኋላ ፈትተዋቸዋል። እንዲሁም በዚሁ በደገሃቡር መስመር በዚያው ወር ውስጥ አንድ የውጭ ርዳታ ከባድ መኪና ሾፌርን ገድለው ተሰውረዋል።</p>

<p>ከ15 ቀናት በፊት ደግሞ ከቦምባስ - ዳከታ መስመር ከምሽቱ 2:30 አካባቢ ከጅጅጋ ወደ ሐረር ተከታተለው ይመጡ በነበሩ ከባድ መኪኖች ላይ እነዚሁ ያልታወቁ ታጣቂዎች ተኩስ ከፍተውና የመጀመሪያውን መኪና መንገድ አዘግተው፣ ሾፌርና ረዳቱን ገድለው ዘረፋ አካሂደዋል። ቀሪዎቹ የመኪና ጐማ ብልሽት አቅጣጫ ያስቀየረ መስሎአቸው ወርደው ሁኔታውን ሊያጣሩ ሲሞክሩ መገደላቸውን በማየት ተደናግጠው በየመኪኖቻቸው ለማምለጥ ሲሞክሩ ከጫካ ውስጥ አድፍጠው የነበሩት ሸማቂዎች ተኩስ ቢከፍቱባቸውም ለማምለጥ መቻላቸውን ከአደጋው የተረፉ አንድ የከባድ መኪና ሾፌር አጫውተውኛል።</p>

<p>ከሾፌሮቹ አንደኛው ዘራፊዎቹ ፀጉራቸውን ያጐፈሩና ወታደራዊ ስልትም የሚያውቁ መሆናቸውን ለመመልከት መቻላቸውን ገልጠዋል። በጅጅጋ፣ በሐረር በአወዳይ ከተማና ገጠር አካባቢዎች ደግሞ ዳዋ (ሐዋርያዊ ተልዕኮ) የሚያስተምሩ ሙአሊሞች በተለይ ሴቶችና ወጣቶች ላይ በማተኮር በሚሰጡት ትምህርት አንዳንድ ሴቶች እንደሙጃሂዲኖች ተሸፋፍነው በመሄድ ሌሎችም ይሄንኑ እንዲከተሉ ቅስቀሳ እያደረጉ መሆናቸውን ለመረዳት ችያለሁ።</p>

<p>የዳካታ አካባቢን ስጋት ለመቀነስ የኢትዮጵያ መንገዶች ባለሥልጣን መንገዱን እየጠረገና እያሰፋ ሲሆን ጥቃቱን የሚፈፅሙትን ሰዎች የባቢሌ ከተማ ነዋሪዎች «ቆንጆዎቹ» የሚል ስም ሲሰጡአቸው አካባቢውም የቆንጆዎቹ መተላለፊያ የሚል ስም ወጥቶለታል።</p>

<p>ከጅጅጋ እስከ ዳከታ ያለው መንገድ ከመጠገኑ ባሻገር በገሃድና ስውር ታጣቂዎች ጥበቃ ይደረግለታል። ይሁን እንጂ አልፎ አልፎ በሚፈፀመው ጥቃት ከሁለት ወራት በፊት ከዚሁ ጋር በተያያዘ ጥርጣሬ አንዳንድ የባቢሌ ነዋሪ የሆኑ ታጣቂዎች እጃቸው አለበት በሚል ሰበብ ተይዘው እንደነበር የአካባቢው ነዋሪዎች ይናገራሉ።</p>

<p>ከጅጅጋና ከዚያ በታች ባሉት አካባቢዎች ደግሞ «የሽፍቶች» ዘረፋና ግድያ እያየለ በመምጣቱ የክልሉ ተወላጆች ከሆኑ ነጋዴዎችና ሾፌሮች በስተቀር መኪኖች የሚንቀሳቀሱት በኮንቮይ እጀባ ነው። የጅጅጋ ከተማ የትራፊክ እንቅስቃሴን ጨምሮ ጥበቃው ከወትሮው ለየት ባለ ሁኔታ በታጣቂዎች፣ በፖሊሶችና በመካላከያ ሠራዊት ጭምር ተጠናክሮ መታየቱ ከሻዕቢያ ወረራ ጋር በተያያዘ ፀጉረ ልውጥ ኃይሎች ሊፈፅሙ ይችላሉ ተብሎ የሚጠረጠረውን ጥቃት ለመከላከል መሆኑን ይጠቁማል።</p>

<p>እንዲያውም ነዋሪዎቹ እንደሚሉት የሻዕቢያን ወረራ ለመመከት ተብሎ ወደ ግንባር በብዛት ተንቀሳቅሰው የነበሩት የሠራዊት አባላትና ከባድ መሣሪያዎች ከቅርብ ጊዜያት ወዲህ መመለስ መጀመራቸው በዚህ አካባቢ ሊቀሰቀስ ይችላል ተብሎ የሚሰጋውን አለመረጋጋት ለመቆጣጠር ነው።</p>


<h3>የኢኮኖሚ ሁኔታ</h3>


<p>በአብዛኛው በንግድና በኮንትሮባንድ የሚታወቀው ይህ ክልል በቅርቡ ያለገደብ ወደ ሀገር ውስጥ ይገባ የነበረው ኮንትሮባንድ እንዲገታ በተላለፈው ውሳኔ መሠረት እንቅስቃሴው ሙሉ ለሙሉ ቆሟል ባይባልም የመዳከም ሁኔታ ይታይበታል። በዚህም ምክንያት ከመሃል አገር ወደ ሃርቲሼክ ይጓጓዙ የነበሩ ነጋዴዎች በመቅረታቸው የሆቴል ነጋዴዎች ገበያችን እያሽቆለቆለ የሚሄድ ከሆነ ለአገር ውስጥ ገቢ፣ ለማዘጋጃ ቤትና በተለይም ቤቶቹን እንድንሠራ ብድር ለሰጠን የኢትዮጵያ ንግድ ባንክ የምንከፍለው ገንዘብ ስለማይኖረን አሁን ካፒታላችንን እየከፈልን ቢሆንም ሁኔታው በዚሁ ከቀጠለ ድርጅቶቻችን በሐራጅ ተሽጠው ባለእዳ እንሆናለን የሚል ስጋት እንዳደረባቸው ተናግረዋል።</p>

<p>በክልሉ ተጀምረው በነበሩ የግንባታ እንቅስቃሴዎች ተስበው ወደዚያው የዘለቁ የሥራ ተቋራጮችም አብዛኞቹ ግንባታቸው ከተጀመሩት በስተቀር ሊሠሩ ታቅደው የነበሩት በተፈጠረው ስጋት በመቋረጣቸው ሥራ በማጣት አካባቢውን ለቅቀው ለመውጣት እንደሚገደዱና ሠራተኞቻቸውንም እንደሚበትኑ ገልፀውልኛል።</p>

<p>በሸቀጣሸቀጥ ንግድ የተሰማሩትም ቢሆኑ ገበያ ይኖራል በሚል በገፍ ያስገቡት ዕቃቸው ገዢ በማጣቱ ገንዘባቸውን ይዞባቸዋል። በተለምዶ «ታይዋን» ተብሎ የሚጠራው የጅጅጋው የኮንትሮባንድ መናኸሪያ ቀድሞ በነጋዴዎች ይጨናነቅ ያልነበረውን ያህል አሁን ገዢ ባለመኖሩ ባዶውን እንደሚውል ለመታዘብ ችያለሁ።</p>

<p>በዚህ ምክንያት ከመሃል አገር ወደ ክልሉ ይገቡና ይወጡ የነበሩ ሕጋዊና ሕገ ወጥ ነጋዴዎች ቁጥጥሩ በመጥበቁና ጥበቃውም በመጠናከሩ ከእንቅስቃሴ ተገድበዋል። እነዚህኑ ሕገ ወጥ ሥራዎች በማቀባበል ሥራ ላይ በተሰማሩ ግለሰቦችና የተሽከርካሪ ባለንብረቶች ላይ ከፍተኛ ኪሳራ አስከትሏል።</p>

<p>በተለይ በሆቴል ንግድ ሥራ ላይ የተሰማሩት እንደሚሉት በአሁኑ ሰዓት ገቢና ወጪ እንግዳ በመጥፋቱ የሚሠሩት ምግብ ገዢ አጥቶ እስከመደፋት፣ የሚያከራዩአቸው አልቤርጐዎችም ለቀናት ባዶአቸውን እስከማደር ደርሰዋል።</p>

<p>የክልሉ መንግሥት ይህንን ሁኔታ መልክ ለማስያዝ ከማዕከል በተላለፈለት መመሪያ ነጋዴዎች ወደ ክልሉም ሆነ ከዚያ ውጭ ለሚያስገቡአቸውና ለሚያስወጡአቸው ሸቀጣ ሸቀጦች ቀረጥ እንዲቀርጡ የሚያስችል አሠራር በመንደፍ ላይ ሲሆን ያነጋገርኳቸው ነጋዴዎች ቀረጡ ከፍተኛ ይሆናል የሚል ጭምጭምታ በመኖሩ ከአሁኑ ከጨዋታ ውጭ እንሆናለን የሚል ፍራቻ እንዳደረባቸው ገልፀውልኛል።</p>

<p>ለዚህም ይመስላል ሐርቲሼክና ጅጅጋ ቀረጥ ሳይከፈልባቸው በገፍ ገብተው የነበሩ የኤሌክትሮኒክስ ዕቃዎች ልብሶችና ልዩ ልዩ ሸቀጣሸቀጦች ገዢ አጥተው ተዘርግተው የሚታዩት።</p>


<h3>ድርቅና ረሃብ</h3>


<p>ክልሉ ዝናብ አጠር መሆኑ ቢታወቅም ከቅርብ ወራት በፊት በጐርፍ እንዳልትጥለቀለቀ ሁሉ አሁን በክረምቱ ደግሞ ካለፉት ስድስት ወራት ወዲህ አንድም ጊዜ አለመዝነቡ በግብርናና በእንስሳት ርባታ በሚተዳደረው ገበሬ ላይ ከፍተኛ መደናገጥን ፈጥሯል። በዝናብ እጥረቱ ሳቢያ የተዘሩ ቡቃያዎች በቂ ውሃ በማጣት ጠውልገዋል። ከፊሎቹም ደርቀዋል። በአጠቃላይ ዳዋ የለበሱ ማሳዎችን ማየት የተለመደ ሆኖአል።</p>

<p>በተለይ በዘላኑ አካባቢ ከብቶቻቸውን ያጠጡባቸው የነበሩ ኩሬዎች በመድረቃቸውና በአካባቢውም የግጦሽ ሣር በመጥፋቱ ብዙዎቹ ወደየአቅራቢያ ከተሞች መፍለስ ጀምረዋል። ሁኔታው በዚሁ ከቀጠለ ከመስከረም ወር ጀምሮ የሰዎችና የእንስሳት ሞትም ይከሰታል። ተላላፊ በሽታዎችም በወረርሽኝ መልክ ሊዛመቱ ይችላሉ የሚል ፍራቻ አለ።</p>

<p>በድርቅና በረሃብ መከሰት ምክንያት ስደት እንዲሁም የማገዶ እንጨትና የቤት እንስሳት ከዋጋቸው በታች በርካሽ መሸጥ በስፋት የሚታይ ሲሆን በየከተሞች የተፈናቀሉ ሰዎች ልመናም ተጠናክሮ በመታየት ላይ ነው። ቀደም ሲል በሐርቲሼክና በደወረናጂ ተጠልለው የነበሩ ስደተኞችን የመመለሱ ተግባር ከድርቁ ጋር በተያያዘ ለጊዜው ቆሞአል።</p>


<h3>መገናኛና ትራንስፖርት</h3>


<p>የክልሉን ቴሌኮሙኒኬሽን ዘመናዊ ለማድረግ የተጀመረው ፕሮጀክት ተጠናቅቆ ጅጅጋ በ1990 ዓ.ም የማይክሮዌቭ ቴሌፎን ተጠቃሚ በመሆኗ ከመሃል አገርና ከኢትዮጵያ ውጭ በቀላሉ ለመገናኘት ችላለች። በቅርቡ ደግሞ የኦጋዴን አካባቢ የዚሁ ዘመናዊ የመገናኛ አውታር ተጠቃሚ እንዲሆን ዕቅድ የተነደፈ መሆኑ ሲነገር እስካሁን ግንኙነቱ በሬዲዮ ነው።</p>

<p>የሐረሪ፣ የኦሮሚያና የሶማሌ ብሔራዊ ክልሎችን በማገናኘት ከፍተኛ ኢኮኖሚያዊ ጠቀሜታ ይኖረዋል የተባለለት የሐረር ሽላቦ (ኦጋዴን) የ571 ኪሎ ሜትር የመንገድ ሥራ ፕሮጄክት በአራት ደረጃ ተከፋፍሎ በመሠራት ላይ ይገኛል።</p>

<p>የኢትዮጵያ መንገዶች ባለሥልጣን ከሚያሠራው ከዚሁ መንገድ ውስጥ ባለፈው የበጀት ዓመት ከሐረር - ጅጅጋና ከጅጅጋ - ደገሃቡር ፕሮጄክቶች የተጠናቀቀው 38 ኪሎ ሜትር ብቻ ሲሆን 95 ኪሎ ሜትር የጠረጋና የመጀመሪያ ደረጃ የአፈር ሙሌት ሥራ መከናወኑን የፕሮጄክቶቹ ኃላፊዎች በቅርቡ ከሰጡት መግለጫ ለመረዳት ተችሏል።</p>

<p>ከሐረር እስከ ጅጅጋ ያለውን መንገድ ለማጠናከር ባቢሌ ላይ የመንገዶች ባለሥልጣን በመደበው ተንቀሳቃሽ የጥገና ብርጌድ ከሐረር መውጫ ደከር ጐበና ጀምሮ እስከ ቦምባስ መዳረሻ መንገዶች እየተጠገኑና እየሰፉ መሆኑ ደስ ቢያሰኝም ቀደም ሲል የተሠሩት ጠባብ ድልድዮች በጥገናው ሥራ ላይ ችግር መፍጠራቸው ይታያል። ምናልባት ድልድዮቹን ለማስፋት ተጨማሪ ወጪ ያስከትላል ካልተባለ በስተቀር የጥገናው ሥራ አብሮ ቢሠራ ሊደርስ የሚችለውን አደጋ ሊቀንሰው ይችላል የሚል የባለሙያዎች አስተያየት አለ።</p>

<p>በአንዳንድ ቦታ የተጠገኑት መንገዶች በአብዛኛው ምልስ አፈር ስለሆኑና በጥሩ ሁኔታ ስለማይደቀደቁ የመደርመስና የመቦርቦር ሁኔታ ስለሚታይባቸው ጥገናውን የሚያካሂደው ክፍል ችግሩ የሚቀረፍበትን መንገድ ቢቀይስ መልካም ነው። የሚሉ አስተያየት ሰጭዎች አሉ።</p>

<p>በጥገናው ሥራ ሂደት የመንገዱን አንድ ጠርዝ ሙሉ ለሙሉ ይዘው የፈሰሱ አፈሮች ለመንገዱ መጥበብ ምክንያት በመሆናቸው ለአደጋ የማጋለጥ ሁኔታ ይታያል። ለዚህ በአካባቢው ተጋጭተውና ተገልብጠው የሚታዩ ከባድና ቀላል ተሽከርካሪዎች ለአብነት የሚጠቀሱ ናቸው። መኪኖች ሊተላለፉ የሚችሉት በርቀት ቆመው አንዱ ካለፈ በኋላ ሌላው በመከተል ስለሆነ የተቆለሉ የአፈር ክምሮች ለብዙ ጊዜ አለመበተናቸው ምናልባት ዝናብ ቢከሰት ድጥ ሊፈጥሩ ስለሚችሉ ለአደጋ ከመጋበዛቸው በፊት በተቻለ መጠን እግር በእግር ማስተካከሉና መደልደሉ አብሮ ቢሄድ ይመረጣል።</p>

<p>የርዕሰ ከተማዋ ጅጅጋን እድገት ለማፋጠን በሚል ሰበብ ተጀምረው የነበሩና ያለቁ ፕሮጄክቶች አብዛኞቹ ብቃት በሌላቸው ኮንትራክተሮች በመሠራታቸው እየፈራረሱ ከመገኘታቸውም በላይ ከእድሜያቸው አኳያ ሲታይ ወጣባቸው የተባለው ወጪ ጨርሶ የማይጣጣም መሆኑን የዚህ ዜና ዘጋቢ ተዘዋውሮ ከተመለከታቸው ፕሮጄክቶች ሁኔታ ለመረዳት ችሏል።</p>

<p>ለዚህም የከተማዋን ዋና ዋና መንገዶች በአስፋልት ለመሥራት ተጀምሮ የነበረው ፕሮጄክት ከመቆሙ ሌላ የተሠራውም በአጭር ጊዜ ውስጥ የገበጣ መጫወቻ መምሰሉ ምን ያህል የሙስና ተግባር መፈጸሙን በገሃድ የሚያሳይ ነው።</p>


<h3>ልማት</h3>


<p>በሶማሌ ክልል በ251.8 ሚሊዮን ብር ወጪ ሊሠሩ ከታቀዱት 179 ፕሮጄክቶች መካከል 35ቱ ብቻ ሲጠናቀቁ ቀሪዎቹ በልዩ ልዩ ምክንያቶች መጓተታቸውን የክልሉ ፕላንና ኢኮኖሚ ልማት ቢሮ በቅርቡ ይፋ ካደረገው ሪፖርት ለመገንዘብ ተችሏል። እንደ ቢሮው መግለጫ ግንባታቸው የተጠናቀቀው ፕሮጄክቶች በግንባታ ላይ ካሉት 118 ፕሮጄክቶች መካከል የሚጠቀሱ ናቸው።</p>

<p>ከተጠናቀቁት ፕሮጄክቶች መካከል 20 የ1ኛ ደረጃ ት/ቤቶች፣ 12 ክሊኒኮች፣ አንድ የመምህራን ማሰልጠኛ ተቋምና የአልባሔ መለስተኛ የመስኖ ግድብ እንዲሁም የክልሉን የጤና ባለሙያዎች በማፍራት ትልቅ ድርሻ ይኖረዋል የተባለውና 3.6 ሚሊዮን ብር ወጪ የተደረገበት የጅጅጋ ነርሶች ማሰልጠኛ ተቋም ይገኝበታል። ት/ቤቱ በያዝነው ዓመት 60 ተማሪዎችን ተቀብሎ በጀማሪ ነርስ ሙያ ሥልጠና መስጠት ይጀምራል።</p>

<p>በሁሉም ዞኖች እንደተገነቡና በመገንባት ላይ እንዳሉ ለተነገረላቸው ፕሮጄክቶች እስካሁን 185.5 ሚሊዮን ብር ወጪ የተደረገላቸው መሆኑ ታውቋል። በጨረታ መጓተት 61 ፕሮጄክቶች ለ1991 በጀት ዓመት የተሸጋገሩ ሲሆን ከነዚህ ውስጥ የጅጅጋ አጠቃላይ 2ኛ ደረጃ ት/ቤት ግንባታ አንዱ ነው።</p>


<h3>ማጠቃለያ</h3>


<p>በመኪና ለመድረስና ፀጥታቸው አስተማማኝ የሆኑትን የክልሉን ከተሞችና ገጠሮች በመጠኑ ለመቃኘት በተደረገው ሙከራ ከ1989 ዓ.ም. መሻሻል የታየበት የመንግሥት ቤቶች ቁልፍ ሸያጭና የክልሉ ተወላጆች ያልሆኑ ሕጋዊ ተከራዮችን ውጡ ማለቱ መቅረቱ ነው።</p>

<p>በአካባቢው የኮንትሮባንድ ንግድን ለመግታት የሚደረገው ቁጥጥር በአንድ በኩል በጐ ርምጃ ቢሆንም አካባቢው ከሶማሊያ ጋር ካለው ጂኦፖለቲካዊ ጉርብትናና ከአኗኗሩም ከቦታ ቦታ የመዘዋወር ባሕሪ አንፃር በዚህ ሥራ ላይ ተሰማርተው የነበሩ ሰዎች ሌላ አማራጭ ሥራ ሊሰሩ የሚችሉበት ሁኔታ ካልተቀየሰ የማይበርድ አደጋን እንደሚጋብዝ በርካታ ያነጋገርኳቸው ሰዎች ገልጠውልኛል።</p>

<p>በክልሉ ርዕሰ ከተማ የተሠራው የመምህራን ማሠልጠኛ ተቋም (አምና የዘገብንበት) ከታለመለት ጊዜ ቢዘገይም ሥራው በመጠናቀቁ በአዲሱ ዓመት የማሠልጠን ሥራውን ይጀምራል ተብሎ ይጠበቃል። ቅድሚያ ትኩረት ሰጥቶ የሚያሰለጥነው የክልሉን ተወላጆች እንደሆነ የተነገረለት ይኸው ተቋም የሌሎች ክልል ተወላጆችን ይቀበል አይቀበል እንደሆነ ወደፊት የሚታይ ነው የሚሆነው።</p>

<p>በጤና ረገድ በጅጅጋ ካለው የካራማራ ሆስፒታል በስተቀር በሌሎች ከተሞች ያሉት የጤና ተቋማት በባለሙያና በበቂ መድኃኒት ያልተጠናከሩ በመሆናቸው በተለይ የሳምባና የተላላፊ በሽታዎች በአካባቢው ከተከሰተው ድርቅ ጋር በተያያዘ በስፋት ይታያሉ። በብቸኛው የሪፈራል ሆስፒታል የሚሰጠው ሕክምና በቂ ካለመሆኑ አኳያ በርካታ ሕገ - ወጥ መድኃኒት ቤቶችና ክሊኒኮች በጅጅጋ ከተማ ውስጥ እንዲበራከቱ ምክንያት መሆኑን የገለጡልኝ ነዋሪዎች ለአገልግሎታቸው የሚጠይቁት ዋጋ ከፍተኛ መሆንና የሚያዙአቸው መድኃኒቶች በሕገ - ወጥ መንገድ የገቡ መሆናቸው በበርካታ ሕሙማን ላይ ጉዳት ማስከተላቸውን አመልክተዋል።</p>

<p>ይህን በክልሉ ሥር ሰድዶ የሚታየውን ማኅበራዊ ችግር ለመቅረፍ አዲሱ የሶማሌ ሕዝብ ዴሞክራሲያዊ ፓርቲ ከያዝነው 1991 ዓ.ም. ጀምሮ ለአምስት ዓመታት ተግባራዊ የሚሆን መርሃ ግብር መንደፉን በቅርቡ በተካሄደው የክልሉ ምክር ቤት መደበኛ ጉባዔ ላይ ግልጽ አድርጓል።</p>

<p>በአራት ክፍሎች ተቀነባብሮ የተነደፈውን የክልሉን ኢኮኖሚያዊ፣ ማኅበራዊና ፖለቲካዊ ሁኔታዎችን እቅድ ግብና ስትራተጂ አካትቷል የተባለለት ይኸው መርሃ ግብር የፖለቲካ ድርጅቶች ሽኩቻ፣ የመስተዳድሩ አለመጠናከር፣ የሰለጠነ የሰው ኃይል እጥረትና ብቃት ማነስን እንደማነቆ ቆጥሯል።</p>

<p>አዲሱ መስተዳድር ከጅምሩ እያከናወነ ካለው እንቅስቃሴ አሁን የሚታየው አበረታች ቢሆንም ያለው ገንቢ አጀንዳና ራዕይ ወደፊት በሂደት የሚታይ ነው የሚሆነው። ሳምንት የሐረሪ ክልልን እንቃኛለን።</p>


</body>
</html>
