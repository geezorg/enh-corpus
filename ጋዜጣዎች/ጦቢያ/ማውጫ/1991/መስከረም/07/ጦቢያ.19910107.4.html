<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሽብሩ ተግባር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">የሽብሩ ተግባር</h1>


<p>የኢሳይያስ አፈወርቂ መንግሥት በእብሪት ተነሣሥቶ የኢትዮጵያን ዳር ድንበር ከወረረ፣ ሕፃናት ተማሪዎችን፣ አረጋውያን ተጧሪዎችንና ሕሙማንን የጥቃቱ ዒላማ ካደረገ እነሆ ወራት ተቆጥረዋል። ይህ ግፍ፣ ማን አለብኝነትና የእብሪት አቋም ለሰላም፣ ለሰብአዊ መብትና ለዴሞክራሲ በቆሙ መንግሥታትና ተቋሞች ሁሉ ክፉኛ መወገዝ ይገባው እንደነበረ ይሰማናል። ይሁንና አሁንም ለእብሪት ጦርነት ድጋፍ የሚሰጡ፣ በሕዝቦች እልቂት ለመክበር የሚፈልጉ አዳዲስ የመሣሪያ ነጋዴዎች በርከት ያለ የጥፋት መሣሪያ ወደ ኤርትራ እያጓጓዙ ናቸው። ለሰላም ቆመናል፣ በአፍሪካ ቀንድ የሚቀጣጠለው ጦርነት ሊያሳስበን ይገባል ማለት ያለባቸው ወገኖች እንኳ «ሐይ» ለማለት አልፈለጉም፣ ወይም አልቻሉም።</p>

<p>በዚህ መካከል የአሥመራው መንግሥት አንድ ጊዜ ጦርነቱን አዲስ አበባ ድረስ ለማምጣት፣ በሌላ ጊዜ ትግራይን ለማንደድ፣ ወይም ደግሞ ኢትዮጵያን ለመዋጥ ያለውን ፍላጐትና ሕልም ያለ አንዳች ኀፍረትና ይሉኝታ እያሰማ ይገኛል። ይኸ ብቻ አይደለም። ኢትዮጵያ ውስጥ ደልቶአቸው በኖሩ አንዳንድ ኤርትራውያን አማካይነት የልጆቻችንን ሕይወት፣ የአገሪቱን ሰላምና ደህንነት ለማቃወስ ሤራ ሲውጠነጠን እንደነበረ ተከታትለናል። የአሥመራው መንግሥት በሽብር ኖሮ በሽብር ወደ ሥልጣን የመጣ እንደመሆኑ ከሽብር ባሻገር የሚያስበው፣ የሚያቅደውና የሚፈጽመው ነገር ያለ አይመስልም። ትግሉ የሽብር ነው። ፕሮፓጋንዳው ሕሊናን የሚበጠብጥና በሽብር ላይ ያዘነበለ ነው። ይኸ ደግሞ ከአንዳንድ «የአሸባሪነት» ስም ከተሰጣቸው መንግሥታት ጋር ያለውን ሰልፍም ይገልጣል።</p>

<p>የኤርትራ ፖለቲካ በሽብር ላይ የተመሠረተና የተማከለ መሆኑን የሚያረጋግጠው አንደኛው ማስረጃ በአውሮፓና በአሜሪካ እየተዘዋወሩ በእነዚህ አኅጉራት የሚገኙ ኤርትራውያንን እያሰባሰቡ ሽብር የሚነዙት የሻዕቢያ ባለሥልጣኖች አቋም ነው። ለምሳሌ ሊነሣ የሚገባው አላሚን የተባሉት የኢሳይያስ ቀኝ እጅና ሁለተኛው «ታላቅ ባለሥልጣን» በውጭ የሚያካሄዱት ውዥንብር ይሆናል። አላሚን በአሜሪካ ቆይታቸው ወቅት በቬርጂኒያ የሚኖሩ የኤርትራ ተወላጆችን ሰብስበው ከሙሶሊኒ ድንፋታ በባሰ እብሪት «ኢትዮጵያን እንቆጣጠራለን። አጋሜዎችን እንቀጣለን!» እያሉ በመደንፋት የሽብር ተልእኮአቸውን ፈጽመው እንደተመለሱ ተዘግቦአል። ከዚያ በኋላ ደግሞ ከአሥመራ የሚልኩአቸው የጦርነቱ መሰናዶ ሪፖርቶች ኤርትራውያን ኢትዮጵያውያንን ደምስሰው በአፍሪካ ቀንድ የማይበገሩና መብታቸውን የሚያስከብሩ ጀግኖች እንደሚሆኑ የሚገልጡ ናቸው። የሚያሳዝነውና የሚያሳፍረው ግን በርከት ያሉ ኤርትራውያን ለዚህ ዓይነት የእልቂትና የሽብር አቋም ጆሮአቸውን ከመስጠት አልፈው በየግላቸው ሽብርን አስፋፊዎች መሆናቸው ነው። በእኛ በኩል ግን «ጩኸት የሚያበዛ ውሻ ብዙም ስለማይናከስ» ርጋታው ይበጃል ባይ ነን።</p>

<p>ይሁንና ይህ በሽብር ላይ እምነቱን የጣለ ሥርዓት አደጋ አያደርስም አይባልም። ሃያ አራት ሰዓት ስለ ሽብር ያስባል። ሃያ አራት ሰዓት ስለ ጥፋት ያውጠነጥናል። ስለ አገር ኢኮኖሚ እድገት፣ ስለ እቅድና ልማት ለመድከም አቋሙ አይፈቅድለትም። እስካሁንም ሥርዓቱም ኤርትራም የኖሩት በኢትዮጵያ አንቀልባ ታዝለው ስለሆነ ከትከሻችን የሚወርዱ ሲመስላቸው ወደ ሽብራቸው መመለሳቸው አይጠረጠርም።</p>

<p>ሽብር ሲነሣ በዓለም ፊት የሚያስተላልፉት ቅጥፈትም እየባሰበት የመጣ ሽብር ነው። በዚህ ስልት በመጠቀም አገራችንን ወርረው፣ ሕዝባችንን ጨፍጭፈው መወገዝና ከቶውንም በዓለም ፊት መቀጣት ሲገባቸው በቃላት ጋጋታና በቅጥፈት ፕሮፓጋንዳ ሽብር አማካይነት «ተጠቂ ነን። ተወርረናል» እስከ ማለት ደርሰዋል። በዚህም የሽብር ፕሮፓጋንዳ ምክንያት የወረራቸውና የነፍስ ግድያቸው ጉዳይ ወደ ሁለተኛ ደረጃ ተወስዶ የኤርትራውያን ከኢትዮጵያ መባረር ጉዳይ ዋናው የዜና ርዕስ እንዲሆን ሞክረዋል። ይኸ ደግሞ እንደሚቀጥል አይጠረጠርም።</p>

<p>በሚቀጥሉት ጊዜያት የሠላም በር መዘጋቱ ከቀጠለ ከበድ ወዳለ ፍልሚያ እንደምንገባ ይገመታል። ከጦርነት ምንጊዜም ትርፍ ስለማይገኝ፣ በተለይ ይኸኛው የመጠፋፋት ጦርነት ስለሚሆን በእኛ በኩል የሰላም ድምፆችና ረጋ ያለ አመለካከት ያላቸው ወገኖች የራሳቸውን የሰላም ጦርነት ግንባር በመክፈት የእልቂቱን ጦርነት ቢያስቆሙ አግባብ እንደሚሆን ተስፋ እናደርጋለን። ሰላም ዕድል እንዳይነፈጋት ጥሪም እናስተላልፋለን። በኤርትራ በኩል የተያዘው የሽብር ሥራ በማናቸውም ኢትዮጵያዊ በኩል ትኩረት ሊሰጠውና ጥንቃቄ የተመላበት አቋም ሊወሰድበት ይገባል። ድልድዮቻችን፣መንገዶቻችን፣ የባቡር ሐዲዶቻችን፣ አኤሮፕላኖቻችንና ስትራቴጂያዊ ተቋሞቻችን የሽብሩ ዘመቻ ሰለባዎች እንዳይሆኑ መጠንቀቅ ያለብን ይመስለናል። «ጦርነቱን አዲስ አበባ እንወስደዋለን» ማለት የሽብሩን ተግባር ዒላማዎች የሚገልጥ ይመስለናል።</p>


</body>
</html>
