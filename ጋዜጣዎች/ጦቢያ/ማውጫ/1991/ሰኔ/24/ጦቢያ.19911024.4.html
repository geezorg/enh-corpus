<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሌንጮ ለታ «ክፍለ-አህጉራዊ ውህደት» ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የኦሮሞ«ነፃነት» ጥያቄ ቀረ?</span></h3>
<h1 class="align-center">ሌንጮ ለታ «ክፍለ-አህጉራዊ ውህደት» ይላሉ</h1>


<p>የኦሮሞ ነፃነት ግንባርን መስርተው በዋና ፀሐፊነት ሲያገለግሉ የቆዩት አቶ ሌንጮ ለታ ከቅርብ ጊዜ ወዲህ አዲስ አስተሳሰብ ይዘው በመቅረብ ለኢትዮ-ኤርትራ ግጭት ዘላቂ መፍትሔ የሚገኘው ሰፋ ባለ ክፍለ አህጉራዊ ውህደት መሆኑን የሚያስገነዝብ ጥናታዊ ፅሁፋቸውን በአሜሪካ አገር ሜሪላንድ ውስጥ በኤርትራዊያን በተጠራ ስብሰባ ላይ ማቅረባቸውን በኦሮሞ ብሔራዊ ኮንግረስ (ኦብኮ) የሚታተመው «የኦሮሞ ሕዝብ ድምጽ» ጋዜጣ አስታወቀ።</p>

<p>ጋዜጣው በቅጽ 2፣ቁ.4 እትሙ በቃለ መጠይቅ ዓምድ ለ«ኢትዮ-ኤርትራ ግጭት ዘላቂ መፍትሔ የሚገኘው ሰፋ ባለ ክፍለ-አህጉራዊ ውህደት ነው» በሚል ርዕስ አቶ ሌንጮ ለታ ባቀረቡት ጽሁፍ የሚነበብ ሲሆን የጥናት ፅሑፉ መንደርደሪያ የደርግ መንግሥት ከወደቀ ማግሥት ጀምሮ የተወሰዱት እርምጃዎች በኢትዮጵያ ብቻ ሣይሆን በመላው የአፍሪካ ቀንድ ክልል የአዲስ ዘመን ብስራት መስለው ታይተው እንደነበረ ይጠቁማል። እንዲሁም በኤርትራና በተቀሩት የኢትዮጵያ ክፍሎች መካከል የጠበቀና ለሁለቱም ወገኖች የሚበጅ የግንኙነት ፖሊሲ መቀረጹ ኃላፊነት የተሞላውና ገንቢ እርምጃ እንደነበርም ተገልጧል።</p>

<p>በኢትዮጵያና በቀድሞዋ የኤርትራ ክፍለሀገር መካከል የተፈጠረው አዲስ የትብብርና የመተጋገዝ ግንኙነት በአፍሪካ ቀንድ የተለያዩ አገሮች መካከል ወደፊት ሊፈጠር፣ ሊጐለብት ለሚችል ትብብር አይነተኛ ምሳሌ ይሆናል ተብሎ ተስፋ ተጥሎበትም እንደነበር የጠቆሙት ሌንጮ ለታ «ከዚህ ጐን ለጐንም ኤርትራ ከተገነጠለች በኋላ በተቀሩት የኢትዮጵያ ክፍሎች ሥር ነቀል የመልሶ ማዋቀር ተግባር እንዲከናወን ይጠበቅ እንደነበርና» ከአሮጌው ሥርዓተ ባህሪያት የተላቀቀ አዲስ መንግሥታዊ ቅርጽ የሚዋቀርበት ይሆናል ተብሎ የታመነበት እንደነበርም አመልክተዋል። ያም ሆኖ ግን የወቅቱ የኢትዮጵያ መንግሥት ሕልውና ካገኘበት ጊዜ ጀምሮ የሚታወቅበት ብሔር ብሔረሰቦችንና ሕዝቦችን የማበላለጥ የቆየ ሥርዓትን በሥርነቀልነት ከማስወገድ ይልቅ ለትግሬ ገዢዎችን የበላይነት በሚያረጋግጥ መልኩ መተካቱንም ገልፀዋል።</p>

<p>አሁን በኢትዮጵያና በኤርትራ መካከል የተከሰተው ጦርነት ዘላቂና ወሳኝ መፍትሔ የሚያገኘው አገሪቷን በሚያዋቅሯት ወገኖች ባለቤትነትና አስተዳዳሪነት ሥር ልትኖር የምትችለዋን አዲሲቱን ኢትዮጵያን የማዋቀር ራዕይ ደግሞ ማንሰራራት ሲችል ብቻ እንደሆነ አስገንዝበዋል። ለዚህም የራስ ገዥነት (አኡቶኖምይ) እና የትብብር (ኢንተርደፐንደንቸ) ሚዛን መጠበቅ ዓለም አቀፋዊ እውነታ የራስን ዕድል በራስ የመወሰን መብት ጽንሰ ኃሣብ እንደገና በውል መመርመርና ተግባራዊነቱም መረጋገጥ እንደሚያስፈልግ ገልጠዋል።</p>

<p>የአፍሪካ ቀንድ ሕዝቦች ከአለም የመጨረሻ ድሃ ኅብረተሰብ ውስጥ የሚመደቡ መሆናቸውንና በአኳያውም የሚታየው የእርስ በርስ ቁርቋሶ እየተሻሻለ የሚሄድ ስለማይመስል አሁን ገንኖ የሚታየው በእያንዳንዱ ሀገር ውስጥም ሆነ በመንግሥታቱ መካከል ያለውን ግንኙነት የሚለውጥበትን መንገድ መፈላለግ መጀመርና መደገፍም አለበት ብለዋል። አቶ ሌንጮ የአፍሪካ ቀንድ አገሮች የሚጋሩዋቸው አያሌ ባህሪዎች መኖራቸውን አመልክተው፤ በእያንዳንዳቸው ውስጥ መንግሥትን የሚቆጣጠሩ ኃይሎች የሚያራምዷቸው ፖለቲካዊ፣ ኢኮኖሚያዊና ባህላዊ ጥቅሞች በተወሰኑ አካባቢ፣ የዘር ወይም የሃይማኖት ቡድኖች ፍላጐት ላይ የተመሠረቱ ሲሆን በአንፃሩ ይህንን የሚያደርጉት ደግሞ ሌሎችን ለማግለል እንደሆነ በመንደርደሪያ በቀረበው ጽሁፋቸው አስታውቀዋል።</p>

<p>«የኦሮሞ ነፃ መንግሥት» ለመመሥረት እታገላለሁ የሚለውን ኦነግን ለብዙ ዓመታት ሲመሩ የነበሩት ሌንጮ ለታ «አዲሲቱን ኢትዮጵያን ማዋቀር» የሚል ቋንቋ መጠቀማቸውና ከዚያም አልፈው ስለ «ክፍለ-አህጉራዊ ውህደት» ማውራታቸው ኦነግ ዘላቂ ያልሆነና ሕዝባዊ መሠረት የሌለው ጥያቄ አንስቶ በሕዝብ መካከል ሽብር እየነዛ የኦሮሞን ሕዝብ ለእልቂት ለመዳረጉ ተጨባጭ አመልካች ሆኖአል።</p>

<p>በሌላ በኩል ደግሞ የ«ኦሮሞ ሕዝብ ድምፅ» በዚሁ እትም ርዕሰ አንቀጹ «ብሔራዊ ውይይት፣ ብሔራዊ እርቅና ነፃ ምርጫ ለሐቀኛ ዴሞክራሲያዊ ሥርዓት ማስፈን» በሚል ርዕስ በኢትዮጵያ እስካሁን ሥልጣን የሚያዘው በሕዝብ ምርጫና አመኔታ ሳይሆን በጠመንጃ አፈሙዝ መሆኑን ገልጦ፣ ይህ ለኢትዮጵያ ሕዝብ ግልፅ ቢሆንም ጉዳዩ አዲስ የሚሆንባቸው የምርጫ ቲያትር እየሰሩ ለሚገዙን ብቻ እንደሆነም አመልክቷል።</p>

<p>ገዥዎቻችን ሥልጣን ከያዙ በኋላ በሀገር ለምኔ ፖለቲካቸው ሕዝብ እንዲያልቅ፣ ለእሥር እንዲዳረግ፣ እንዲሰደድና ቀሪው ሕዝብ ጐስቋላ ኑሮ እንዲገፋ ብሎም ሀገሪቷ ከድሀ አገሮች ተርታ እንድትሰለፍ ማድረጋቸውን ገልጧል። ከዚህም በማያያዝ በሕዝብ አመኔታና ከበሬታ ሥልጣን ላይ የሚወጣ መንግሥትን መፍጠር እስካልተቻለ ድረስ የሕዝቡ ስቃይ እንደሚቀጥል፣ የሕዝቡም በሰላም ሠርቶ መኖር እንደማይሳካና ይህ እስካልተደረገ ከገባንበት ዘለአለማዊ ቀውስ የምንወጣ አለመሆናችንንም ያስገነዝባል።</p>

<p>የሕዝቡን ጣጣ ለመቅረፍ የሚቻለው በቁርጠኝነት ለብሔራዊ ውይይትና ብሔራዊ እርቅ ስንቆም መሆኑንና፤ የፖለቲካ ጥላቻና ግድያ ቀርቶ በጋራ ብሎም በሰላም ለመኖር የሚያስችል ሁኔታ ተፈጥሮ፣ ሥልጣን ላይ ያለው ቡድን ለብሔራዊ እርቅ የፖለቲካ ፍላጐት ሲያሳይ መሆኑን አስታውቆ ይህ ሳይሟላ ነፃና ፍትሐዊ ምርጫ ይኖራል ማለት ዘበት በመሆኑ መጭው የሕዝባችን ዕድል ከጠመንጃ አፈሙዝ ሳይሆን ከምርጫ ሳጥን እንዲሆን፣ ለዚህም የሕዝብ ወገኖች ሁሉ እንዲረባረቡ «የኦሮሞ ሕዝብ ድምጽ» ጋዜጣ በርዕሰ አንቀጹ ጥሪ አድርጓል።</p>


</body>
</html>
