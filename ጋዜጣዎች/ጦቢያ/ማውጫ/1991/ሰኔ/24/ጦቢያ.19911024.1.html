<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ልዩ ትኩረት የሚሻ ብሔራዊ አደጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">ልዩ ትኩረት የሚሻ ብሔራዊ አደጋ</h2>


<p>ካለፉት ጥቂት ዓመታት ጀምሮ ኤድስና የወባ ወረርሽኝ የአያሌ ወገኖቻችንን ሕይወት ሲቀጥፉ ቆይተዋል። ዛሬ ደግሞ በጦርነቱ ከሚያልቀውና ከሚፈናቀለው በባሰ ትውልዱን የሚፈታተን ብሔራዊ አደጋ በላያችን ላይ አንዣብቧል። አደጋው በአገራችን ከዚህ ቀደም ከተከሰቱት በባሰ ሁኔታ የአገሪቱን የቆዳ ስፋት ያካለለ፣ አምስት ሚሊዮን ያህል ሰዎችን ሕይወት ያናጋ የድርቅ የረሀብና የቸነፈር ክስተት ነው። ሁኔታው የተከሰተው ያለፈው የበልግ ወራት ዝናብ በመጥፋቱና የመኸር ዝናብ ሥርጭቱ የተጠበቀውን ያህል ባለመሆኑም ጭምር ነው።</p>

<p>ችግሩ የጠናባቸው የሰሜንና የደቡብ ወሎ አካባቢ ነዋሪዎች እንደሚሉት ችግሩ ካለፉት ሦስትና አራት ዓመታት ጀምሮ እየታየ የነበረና በወቅቱ ተገቢው ትኩረት ሳይሰጠው የቆየ ነው። ጉዳዩ ወቅታዊ ትኩረት ባለማግኘቱም እነሆ ሰው እያለቀ ነው። እንስሳትም እየሞቱ፣ የተረፉትም በርካሽ ዋጋ እየተቸበቸቡ ነው። ሕዝቡም ስደተኛ ሆኗል። ምንም እንኳን ከአካባቢው እንዳይለቅ የሥርዓቱ ካድሬዎች የተቻላቸውን እያደረጉ ቢሆንም 500 ኪሎ ሜትር አቆራርጦ እዚህ አዲስ አበባ ለአለነው እየታየን ነው። አረጋውያን፣ ሴቶችና ሕፃናት የከተማችንን መንገዶች እየሞሉት ይገኛሉ።</p>

<p>መጭው ዘመን ሰሞኑን በሰማይ ላይ በሚታየው ዳመናና እዚህ በአዲስ አበባ ዙሪያ የሚዘንበውን ዝናብ በማየት የተሻለ ይሆናል ብለን እንዳንገምት የሚያደርጉን ክስተቶችም አሉ። የጉዳዩ ባለቤት የሆነው የሜቲዎሮሎጂ መ/ቤት እንደሚነግረን ቀደም ሲል ተዛብቶ የነበረው የዝናብ ሥርጭት እየተስተካከለ ነው። ገበሬውም የማሳ ዝግጅቱን እንዲቀጥልና ፈጥነው የሚደርሱ አዝርዕትን እንዲዘራ እየተነገረው ይገኛል።</p>

<p>በሌሎች የሚነገረው ግን ከዚህ ለየት ያለ ነው። የዓለም የምግብ ፕሮግራም (ውጵፍ) እና የዓለም የእርሻ ድርጅት (ፍኣኦ) በአሁኑ ጊዜ የሚታየው የዝናብ ክስተት የአዘናጊነት ባህሪይ አለው። ዛሬ በሚጥለው ዝናብ አመርቂ የእርሻ ሰብል ውጤት አይጠበቅም፣ በሁለት ምክንያት። አንደኛ የዝናብ ሥርጭቱ አለመስተካከል አሁንም አለ። ሁለተኛ የተምች መስፋፋት የምርት ውጤቱን የመቀነስ ሚና አለው። በዚህ የተነሣ በመጭው ዓመት በአፍሪካ ቀንድ አገሮች ማለትም በኬንያ በኢትዮጵያና በሶማሊያ ከፍተኛ የምግብ እህል እጥረት ይከሰታል።</p>

<p>በዚሁ ትንበያ መሠረት ሊፈጠር የሚችለውን ሰብዓዊ ቀውስ ለመቋቋም የዓለም ኅብረተሰብና የየአገሮቹ መንግሥታት ለመጭው ችግር ቀዳሚ ትኩረት ሰጥተው የየበኩላቸውን ዝግጅት እንዲያደርጉ እየተጠየቀ ነው። የሜቲዎሮሎጂ ትንበያን በተመለከተ ባለቤት ከሆነው መሥሪያ ቤት የተሻለ እንደማናውቅ የምንገነዘብ ቢሆንም የሚነገረን ሁሉ ከፕሮፓጋንዳ የዘለለ ሐቅ እንዲሆን መጠበቅ ሊኖርብን ነው።</p>

<p>የወቅቱን ችግር በመቋቋምና የዘለቄታ መፍትሔ መሻትን በተመለከተ የተደረጉና በመደረግ ላይ ያሉ እንቅስቃሴዎች ይኖራሉ። የሚደገፉም የሚነቀፉም ይገኙባቸዋል። ያም ሆኖ የምናስቀምጣቸው ሀሳቦች አሉ። በመጀመሪያ የችግሩ ግዝፈትና የእርዳታ አቅርቦቱ አይመጣጠኑም። አካባቢውን የጐበኙ ወገኖች እንደሚሉት በደቡብና ሰሜን ወሎ ላለው ከ1.5 ሚሊዮን በላይ ለሆነ የድርቅና የረሃብ ተጠቂ የሚሰጠው ርዳታ ጠግቦ ለማደር ቀርቶ ነፍስ ለማቆየት እንኳን የሚያስችል አይደለም። አቅርቦቱ ራሱ የተረጂውን 30 በመቶ እንኳን አይሸፍንም። ተገቢ የጤና እንክብካቤ ትኩረት የለም። በዚህም ምክንያት በሰሜን ወሎ በሁለት ወረዳዎች ብቻ ከ1270 በላይ ሰዎች ሞተዋል። በደቡብ ወሎ ከ18 ሺ በላይ የቤት እንስሳት አልቀዋል።</p>

<p>የእርዳታ አቅርቦቱን በተመለከተ በመንግሥትና በእርዳታ ሰጭ ድርጅቶች መካከል ወጥ የሆነ አመለካከት የለም። መንግሥት እርዳታው በእኔ በኩል ይከናወን ይላል። እርዳታ ሰጭ ድርጅቶች ደግሞ ራሳችን እናከፋፍል ይላሉ። ረሀብ ጊዜ የማይሰጥ ቢሆንም ሕዝቡ ነፍሱን ለማዳን አካባቢውን እንዳይለቅ ተጽዕኖ እየተደረገበት ነው። ከዚያ ሾልኮ ወደ አገሪቱ ደቡባዊ ክፍል የሚደርሰውም የሚጠጋበት ያጣው ተንከራታች እየሆነ ነው። በአገራችን የተዋቀረው የጐሣ ፖለቲካ በችግር ጊዜ መጠጊያ ፈላጊ ስደተኛን የሚያስተናግድ አንጀት የለውም።</p>

<p>ዝናብ ተስተካክሏል፣ የእርሻ ማሳ ዝግጅት ይደረግም እንበል። ይህ ካለው ተጨባጭ ሁኔታ አንፃር ከሞኞት ያለፈ ተግባር ሊከወንበት አይችልም። በአሁኑ ጊዜ በጦርነት ውስጥ ያለን በመሆናችንና ይህም ተተኪ የሰው ኃይልን እየጠየቀ በመሆኑ አምራቹ ወጣት ከገጠር እየተመናመነ ይገኛል። በመሆኑም የግብርናው ክፍለ ኢኮኖሚ አምራች ኃይል እየተሟጠጠ ነው። የመሬት ይዞታ ፖሊሲውም አንድ ሌላ የምርት እንቅፋት ሆኖአል።</p>

<p>ስለዚህ በላያችን ላይ ያንዣበበውን ብሔራዊ አደጋ ለመቋቋም ወቅታዊ እርምጃ ከመውሰድ ጋር አጠቃላይ ሁለንተናችንን በቅጡ መመርመር ጊዜው የሚጠይቀው እጅግ አንገብጋቢ ጉዳይ ይመስለናል።</p>


</body>
</html>
