<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መፍትሔው ምን ይሆን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">መፍትሔው ምን ይሆን?</span></h3>
<h2 class="align-center">የሰሜኑ ጦርነት ጠጥሯል - ወደ ክልላዊ ግጭት እንዳያመራ ሥጋት አለ</h2>


<p>ለከፍተኛ ሰብዓዊና ቁሳዊ ኪሣራ ምክንያት በመሆን አሥራ አራት ወራትን ያሰቆጠረውና አሸናፊና ተሸናፊው በቅጡ ያልታወቀበት የኢትዮ - ኤርትራ ጦርነት ወደ ክልላዊ ግጭት እንዳይሸጋገር ሥጋት እያሳደረ ሲሆን አሁንም ለሰላም ሌላ ዕድል መሰጠት እንዳለበት በርካታ ወገኖች እያሳሰቡ ይገኛሉ።</p>

<p>ሥጋታቸውን በተለያዩ መድረኮች እየገለጹ ያሉት ኢትዮጵያውያን ዜጐች፣ ዲፕሎማቶች፣ አህጉራዊና ዓለም አቀፍ ድርጅቶች ደም አፋሳሹ ጦርነት የሁለቱንም አገሮች ኢኮኖሚ የሚያንኮታኩትና አምራች ዜጐቻቸውንም የሚያመናምን በመሆኑ የሰላም በሩን ማጥበብ እንደሌለባቸው እየተማፀኑ ናቸው።</p>

<p>ሁለቱ ተፋላሚዎች የሚያቀርቧቸው የጦር ሜዳ ዘገባዎች በግጭቱ ምክንያት የተፈናቀሉት ዜጐች ብዛት፣ በኢኮኖሚና ማኅበራዊ ልማት ላይ እያሳደረ ያለው አሉታዊ ተፅዕኖ ቀላል ግምት መሰጠት እንደሌለበት ያመለከቱት እነዚሁ ክፍሎች በአፍሪካ ቀንድ በአጠቃላይ በኢትዮጵያ፣ በሶማሊያና በኤርትራ እየመጣ ያለው ድርቅና ረሃብ ተጨምሮበት የግጭቱ ዳፋ የክልሉን ሰላም እንዳያናጋ ብርቱ ጥንቃቄ መደረግ እንዳለበት አሳስበዋል።</p>

<p>ሻዕቢያ በኦነግ፣ አልኢትሀድና በደቡብ ሶማሊያው አንጃ መሪ ሁሴን አይዲድ በመጠቀም በደቡብና ምሥራቅ ኢትዮጵያ ሌላ የጥቃት ግንባር መክፈቱና ኢትዮጵያም ደህንነቷን ለማስከበር ስትል በሶማሊያ ውስጥ የምታደርገው ጣልቃ ገብነት ግጭቱን ወደ ክልላዊ ደረጃ እንዳያሸጋግረውና ወትሮውንም ያልሆነለት የአፍሪቃ ቀንድ ሰላም ይበልጥ እንዳይናጋና የተለያዩ መንግሥታትን እንዳይስብ ተሰግቷል።</p>

<p>ሁኔታው በአጭሩ ካልተቀጨ የኢትዮ - ኤርትራ ግጭት የአፍሪቃ ቀንድ ግጭት እንደሚሆንና በዚህም ኢትዮጵያና ኤርትራ ብቻ ሳይሆኑ ኬንያ፣ ሶማሊያ፣ ጅቡቲ፣ ዩጋንዳ፣ ሱዳን፣ ግብፅ፣ ሊቢያ፣ የመንና ሳዑዲ አረቢያ እንደየፍላጐታቸው ጐራ ለይተው ሊሰለፉበት እንደሚችሉ ተገምቷል።</p>

<p>የኢትዮ - ኤርትራ ጦርነት ለአሥር ቀናት ያህል ጋብ ካለ በኋላ እንደገና በማገርሸት በመረብ - ሰቲት ግንባር በመካሄድ ላይ ባለው ውጊያ ሁለቱም ወገኖች ለጆሮ የሚቀፍ የሰብአዊ ዕልቂት ዘገባዎች ሲያቀርቡ ሰንብተዋል። ኢትዮጵያ የአሰብን ወደብ የአየር ማረፊያ ሁለቴ መደብደቧንም ገልፃለች። ሁለቱም ወገኖች ከሰሞኑ የመረብ - ሰቲት ግንባርን ሁኔታ ለውጭ ጋዜጠኞች አሳይተዋል። እርስ በርሳቸው የሚጋጩ ሪፖርቶችንም አሰራጭተዋል።</p>

<p>በመረብ ግንባር ከሰኔ 18 ቀን 1991 ዓ.ም ጀምሮ እንደገና በተቀሰቀሰው ጦርነት የኢትዮጵያ የመከላከያ ሠራዊት «ከ5 ሺ 950 በላይ የኤርትራ ወታደሮችን ሙት፣ ቁስለኛና ምርኮኛ» ማደረጉን የመንግሥት ቃል አቀባይ ጠቅሶ የአየር ኃይሉም የአሰብ ወደብ አውሮፕላን ማረፊያን ለሁለት ቀናት በመደብደብ ከባድ ጉዳት ማድረሱን ገልጦአል። ኤርትራ በጦርነቱ ደረሰባት የተባለውን ሽንፈት አስተባብላ አሁንም ገትራ በመዋጋት ላይ መሆኗን በቃል አቀባይዋ በኩል አስታውቃለች።</p>

<p>ኢትዮጵያ እንዲያውም ጦርነቱን ወደ ሌሎች የቀንዱ አገሮች ለማስፋፋት ሌላ ግንባር በሶማሊያ በኩል ከፍታለች በማለት ኤርትራ ወንጅላለች። ይህንኑ ዘገባ የሚያጠናክር መረጃ ከሞቃዲሾም በመደመጥ ላይ መሆኑን ዓለም አቀፍ የዜና አውታሮች ሰኔ 21 ቀን 1991 ዓ.ም ይፋ አድርገዋል።</p>

<p>እንደ ምንጮቹ ከሆነ የኢትዮጵያ መከላከያ ሠራዊት «ጋርባሃሬ»ን ጨምሮ አብዛኞቹን የደቡብ ሶማሊያ ከተሞች ሙሉ ለሙሉ ተቆጣጥረዋል። ዘገባዎቹ እንደሚሉት በመቶዎች የተቆጠሩ የኢትዮጵያ ወታደሮች በብረት ለበስ መኪናዎች ሆነው ጋርባሃሬን እሁድ ምሽት ከከበቡአት በኋላ ሰኞ ማለዳ ተቆጣጥረዋታል። የከተማይቱ ነዋሪ ሲቪሎች ወደ አካባቢው መንደሮች ሸሽተዋል። ከኢትዮጵያ ወሰን በስተደቡብ 125 ኪሎ ሜትር ርቀት ላይ የምትገኘው ጋርባሃሬ የሶማሊያ ብሔራዊ ግንባር አንጃ ጠንካራ ይዞታ የነበረች ናት።</p>

<p>ባለፉት ሁለት ወራት የኢትዮጵያ ኃይሎች ሸሪክ ከሆኑ የሶማሊያ አንጃዎች ጋር በመተባበር በአካባቢው የሚገኙ አብዛኛዎቹን ከተሞች ተቆጣጥረዋል ቢባልም እስካሁን ከኢትዮጵያ በኩል ስለ ሁኔታው የተሰጠ ማረጋገጫም ሆነ ማስተባበያ የለም። ኢትዮጵያ ኤርትራን መንግሥቴን የሚቃወሙ የሶማሊያ አንጃዎችን ታስታጥቃለች በማለት ትወነጅላታለች።</p>

<p>በሁለቱ አገሮች መካከል ሦስተኛው ዙር ጦርነት ያገረሸው የተባበሩት መንግሥታት ድርጅት ያለ አንዳች ቅድመ ሁኔታ ተኩስ እንዲያቆሙ ለሁለቱ ባላንጣዎች ጠንከር ያለ ማሳሰቢያ ባስተላለፈበት፣ ጣሊያንና ሊቢያ፣ ሁለቱን ወዳጆቻቸውን የማስታረቅ ሌላ ዙር እንቅስቃሴ በጀመሩበትና አአድ ኤርትራ ከያዘቻቸው የኢትዮጵያ መሬቶች በአስቸኳይ በመውጣት ለሰላም ጥረቱ የበኩሏን አስተዋፅኦ እንድታደርግ ጥሪ ባቀረቡበት ወቅት መሆኑ ብዙዎቹን አስገርሟል።</p>

<p>ክረምቱ ከመግባቱና የአፍሪካ አንድነት ድርጅት የመሪዎች ስብሰባ በአልጀርስ ከመደረጉ በፊት ስትራተጂካዊ ጠቀሜታ ያላቸው ቦታዎችን ተቆጣጥሮ በጦርነቱ የበላይነትን ለመቀዳጀትና የፖለቲካ ተቃዋሚዎችንም መጠቀምን መርጦ የነበረው ይኸው ውጊያ አለመሳካቱን የሚገልጹት ምንጮች ሁለቱም መንግሥታት አንዱ የሌላውን ኃይል የማዳከም ስልት መጠቀም መጀመራቸውን አመልክተዋል።</p>

<p>እየተገፋበት ያለው ይህ በሶስተኛ ወገን የመዋጋቱ ጥበብ እጅግ አደገኛ መሆኑን የሚያስጠነቅቁ ወገኖች ስልቱ የጦርነቱን የፖለቲካ አንድምታ የሚለውጥና የወሰን ግጭቱንም ክልላዊ ሊያደርገው እንደሚችል ይመክራሉ።</p>

<p>የሁለቱን አገሮች ገዢ ፓርቲዎች በቅርበት የሚያውቁ የፖለቲካ ታዛቢዎች ከሁለት አንዳቸው ሥልጣናቸውን ካልለቀቁ በስተቀር ጦርነቱ መቆሚያ የለውም፣ ዘላቂ ሰላምም በአካባቢው አይሰፍንም ማለታቸውን የኦሮሞ ብሔራዊ ኮንግረስ (ኦብኮ) ልሣን የሆነው «የኦሮሞ ሕዝብ ድምጽ» ጋዜጣ በቅጽ 2 ቁ. 4 እትሙ ገልጦአል።</p>

<p>ጋዜጣው በሰለጠኑት አገሮች የድሆችም የእብዶችም ጦርነት የተባለለት የኢትዮጵያና የኤርትራ ግጭት በአስከፊ ሁኔታ እንደቀጠለ መሆኑን ጠቅሶ በአንዳንድ የፖለቲካ ተንታኞች ግምት ሁለቱን አገሮች የሚገዙ ቡድኖች ቢያንስ አንዳቸው ከሥልጣን ካልለቀቁ በአካባቢው ቋሚ ሰላም ሊኖር እንደማይችል መናገራቸውን አስፍሯል።</p>

<p>በሌላ በኩል ኤርትራ ለወታደራዊ ግዳጅ መልመላ ሳዋ ካስገባቻቸው በኋላ በጦር ሜዳ የሚቆስሉ ወጣቶችንና ነባር የሠራዊቱን አባላት ከውጊያ ውጪ ቢሆኑም እዚያው ባሉበት ቀላል ሥራ ትሰጣቸዋለች እንጂ ወደ ቀድሞ መኖሪያቸው እንዲመለሱ እንደማትፈቅድ ለሁኔታው ቅርበት ያላቸው ምንጮች ገልጠዋል።</p>

<p>መንግሥት ይህን ርምጃ ለመውሰድ የተገደደው በመካሄድ ላይ ባለው ጦርነት ስለደረሰው ጉዳትም ሆነ ስለ አጠቃላይ ሁኔታው መረጃ እንዳይባክን በመፍራት እንደሆነ የሚጠቅሱት ምንጮች እስካሁን ዘመቻ ሄደው የመቁሰል አደጋ ከደረሰባቸው ውስጥ አንዳቸውም ያለመመለሳቸውን በዋቢነት ያቀርባሉ።</p>


</body>
</html>
