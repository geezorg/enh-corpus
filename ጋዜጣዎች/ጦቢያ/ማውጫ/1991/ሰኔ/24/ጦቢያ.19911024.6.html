<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮ-ኤርትራ ጦርነት የዩናይትድ ስቴትስ ፖሊስ አማራጭ ሀሳቦች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">አሜሪካ የት ቆማለች?</span></h3>
<h2 class="align-center">በኢትዮ-ኤርትራ ጦርነት የዩናይትድ ስቴትስ ፖሊስ አማራጭ ሀሳቦች</h2>


<p>(ግንቦት 25 ቀን 1991፣ በአሜሪካ ምክር ቤት የአፍሪካ ጉዳይ ንዑስ ኮሚቴ የቀረበው ኃሣብ ፍሬ ነገር)</p>

<p>በኤርትራና በኢትዮጵያ መካከል የሚደረገው ጦርነት ሁለተኛ ዓመቱን ይዟል። ሁለቱ ሀገሮች የእኔ ናቸው በሚሏቸው ቦታዎች ምክንያት ባለፈው አመት የተጀመረው የድንበር ግጭት ወደ ክፍለ አህጉራዊ ጦርነት እንዳይሰፍን እያሰጋ ነው። ካለፈው በልግ ጀምሮ ሁለቱም መንግሥታት ከፍተኛ ወታደራዊ ግንባታ በማድረግና የጦር መሣሪያ ክምችታቸውን በከፍተኛ ደረጃ አሳድገዋል። በኤርትራ ድንበር አካባቢ የተከማቸው የኢትዮጵያ ወታደራዊ ኃይል ከ120 ሺህ ወደ 320 ሺህ ከፍ ያለ ሲሆን፣ በድንበሩ አካባቢ የሰፈረው የኤርትራ ኃይል ደግሞ ከ47 ሺህ ወደ 120 ሺህ አድጓል። ስለሆነም ጦርነቱ በመብረድ ፈንታ ቢያንስ ወደ ሦስት ግንባሮች ተስፋፍቷል።</p>

<p>ጦርነቱ ዝቅና ከፍ ሲል ቆይቷል። በመጀመሪያ በባድመ አካባቢ ያለውን አወዛጋቢ የድንበር ዞን ኤርትራ በቁጥጥሯ ሥር አዋለች። አልፎ አልፎ ግጭቶች ቢደረጉም፣ የአየርና የመድፍ ጥቃቶች በምሽጐቻቸው ላይ ቢሰነዘሩም ኤርትራ እስካለፈው የካቲት ወር እንደያዘች ቆይታ ነበር። ኤርትራውያኑ ለመከላከል አመቺ ወደሆኑ ቦታዎች አፈገፈጉና የአፍሪካ አንድነት ድርጅት የሰላም ዕቅዱን በሥራ ላይ እንዲያውል አጥብቀው ጥሪ ማቅረብ ጀመሩ። ያም ሆኖ ለተኩስ አቁም የተደረገ እንቅስቃሴ የለም። አንዱ ሌላውን በጥርጣሬ ዓይን ማየቱን እንደቀጠለ ነው። ማንም የውጭ አስታራቂ ሁለቱን ወገኖች ወደ ሰላም ጠረጴዛው የሚያመጣ፣ በሁለቱም ተፋላሚ ወገኖች ተቀባይነት ያለው ዕቅድ ይዞ መቅረብ አልቻለም።</p>

<p>ብዙ ጊዜ የሚቀርበው ጥያቄ ከሰባት ዓመታት በፊት በኮንፌዴሬሽን ይተሳሰራሉ ተብለው ይታሰቡ በነበሩት ሁለቱ ሀገሮች መካከል ለምን እንዲህ ያለ ኃይለኛ ግጭት ሊፈጠር ቻለ? ነው። በሁለቱ ሀገሮች የጋራ ድንበር ላይ የንግድና የሰው እንቅስቃሴ ነበር። በመጀመሪያ ላይ ኢትዮጵያ ኤርትራ ከ30 ዓመታት የነፃነት ጦርነት ድቀት እንድታገግም ለመርዳት የወሰነች መስላ ነበር። (ከዚህ ሥር ግን የሚያመረቅዙ ችግሮች ነበሩ።) በመሆኑም የማይናቁ የልማት ስትራቴጂዎች በሁለቱ ሀገሮች ተተልመው ነበር። ኤርትራ የምትከተለው የልማት ስትራቴጂ ግን ከላይ ወደታች የሚወርድ የመንግሥት ቁጥጥር የበዛበት የኢኮኖሚ እድገት ነው። ኢትዮጵያ ግን ከ1983 ዓ.ም. በኋላ የነፃ ገበያ የልማት አቅጣጫ የምትከተል ሀገር ነች። አመታት እያለፉ ሲሄዱ አንዳንድ ኢትዮጵያውያን ኤርትራ የኢትዮጵያን ገበያ በሸቀጦቿ እያጥለቀለቀቻት ነው የሚለው ቁጭት እያደረባቸው መጣ። እንዲያውም የኤርትራ ነጋዴዎች ቡና በሕገ - ወጥ መንገድ ወደ ሀገራቸው ያሻግራሉ፤ ወደ ውጭም በመላክ ትክክለኛ ያልሆነ ትርፍ ያካብታሉ የሚል ስሞታ ነበር። በተጨማሪም ኤርትራ በአሰብ ወደብ ለመጠቀም የምታስከፍላት ቀረጥ በጣም ከፍተኛ ነው ስትል ኢትዮጵያ በ1989 ዓ.ም. ስሞታ ማሰማት ጀመረች። በሌላ በኩል ኤርትራ እ.ኤ.አ. 1997 ዓ.ም. «ናቅፋ» የተባለውን የራሷን ገንዘብ በሥራ ላይ ስታውል የኢኮኖሚ ውጥረቱ ጣሪያ ነካ። ከኢትዮጵያ ብር ጋር አንድ ለአንድ ይመነዘራል ብላ ጠብቃ ነበር። ከዚህ ሌላ በአሰብ ወደብ ገቢ ለመጠቀምም ኢትዮጵያ በውጭ ምንዛሪ እንድትከፍል ጠብቀው ነበር። ኢትዮጵያ ግን ናቅፋን ከብር እኩል ለመቀበል አሻፈረኝ አለች። እነዚህም የኢኮኖሚ ውጥረቶች የራሳቸውን የፖለቲካ ተፅዕኖ ያሳደሩ ሲሆን በኢትዮጵያና በኤርትራ መካከል አሁን ላለው ግጭት ዋነኛ መነሻ ምክንያቶች ሆኑ።</p>

<p>ግጭቱን ብዙሃን መገናኛዎች በጠፍ መሬት ላይ የሚደረግ አሳዛኝ ጦርነት ነው ሲሉ ይገልጹታል። ላዩን ሲያዩት ልክ ነው። ጦርነቱ መደረግ የሌለበት ነበር። ግን ሁለቱ ሀገሮች ተጨባጭ ወሰን እንዲኖራቸው ፍጹም ያልተስማሙ ስለሆነ ይህ የሚጠበቅ አደጋ ነበር። ኤርትራውያን እንደሚሉት ግጭቱ የጀመረው ልክ አዲሱ የትግራይ ድንበር በካርታ ከተሳለ በኋላ በ1992 (እ.ኤ.አ) ነበር። እንደሚባለው የትግራይ ክልል አስተዳደር ወደ ባድመ አካባቢ ተንቀሳቅሶ፣ የትግራይን ክልል በጣሱ ኤርትራውያን ላይ እርምጃ ወሰደ። የግዛት ውዝግቡን በሰላማዊ መንገድ ለመፍታትም በንዑስ ክልል ደረጃ በርካታ የጋራ ኮሚሺኖች ተቋቁመዋል። ነገር ግን ውይይቱ አስቸጋሪና ውጤት - አልባ ነበር።</p>

<p>እንደ አውሮፓ አቆጣጠር በ1980ቹ መገባደጃ ላይ የትግራይ ሕዝብ ነፃ አውጪ ግንባርና የኤርትራ ሕዝብ ነፃ አውጪ ግንባር የመንግሥቱ ኃይለማርያምን አስተዳደር በሚፋለሙበት ጊዜ ሁለቱ የድንበር ወሰናቸውን ከልለው እስኪፈፅሙ ድረስ በሥራ ላይ የሚውል ስምምነት ተፈረሙ። ከዚያም በ1997 (እ.ኤ.አ) ስምንት አባላት የሚገኙበት የጋራ ኮሚቴ ተቋቋመ። ይሄው ኮሚሽን በሐምሌ 30 ቀን 1997 (እ.ኤ.አ) ባድመ ላይ እንዲሰበሰብ ተወሰነ። ነገር ግን ስብሰባው ከመካሄዱ በፊት በትግራይ ክልል አስተዳደር የተሳለ ካርታ ወጣ። የባድመን አካባቢ የሚ%ያሣየው የምድር ላይ ካርታ በታሪክ ያልነበረ ቢሆንም ካርታው ባድሜ በማያሻማ ሁኔታ ኢትዮጵያ ውስጥ እንዳለች ያሳያል። የትግራይ ባለሥልጣናትም እዚህ አካባቢ ሁነኛ የሆነ የትግራይ ቁጥጥር ለመመሥረት ሞከሩ። በሕዳር 1997 (እ.ኤ.አ) ኮሚሽኑ አስቸኳይ ስብሰባ በአሥመራ አደረገ። ስብሰባውም በባድሜ አካባቢ ያለው ውጥረት በጣም ከፍተኛ ስለሆነ አስቸኳይ መፍትሔ ለችግሩ እስካልተገኘ ድረስ ግጭት ሊፈጠር ይችላል በማለት አስገነዘበ።</p>

<p>የትግራይ ባለሥልጣናት በሜይ 1998 (እ.ኤ.አ) በባድመ ዙሪያ ያለውን ወሰን የመከለል ሙከራቸውን በመቀጠላቸው ውጥረቱ እየባሰበት ሄደ። የአሁኑን ግጭት ያመጣው ክስተት ከትግራይ ጋር ያለውን የጋራ ድንበር የሚጠብቀው የኤርትራ ወታደራዊ ክፍል (ቡድን) የትግራይ ክልልን ዕይታና እንቅስቃሴ ትክክለኛነት ጥያቄ ውስጥ ስለአስገባው ነው። የጠመንጃ ተኩስ ተከፈተና አራት የኤርትራ ወታደሮች ተገደሉ። ኤርትራም የአጸፋ እርምጃ ከመውሰድ በቀር አማራጭ በማጣት ወታደራዊ ብቀላ ሰነዘረች። ጦርነቱም ተቀጣጠለ። የተሻለው መፍትሄ የዲፕሎማሲው ጥረት መሆን ነበረበት። ይህ ግን ሊሆን አልቻለም። አሁን ያለው ሁኔታ ከቁጥጥር ውጭ ያለ ነው። ስለዚህ ቀላል መፍትሄ አይኖርም።</p>

<p>ኤርትራና ኢትዮጵያ የወታደር ኃይላቸውንና የመከላከያ ወጪያቸውን ከፍ አድርገዋል። ጦርነቱ ከጀመረበት ከአለፈው ዓመት ጀምሮ ኢትዮጵያ ከ300, 000, 000 ዶላር በላይ ለመሣሪያ አውላለች። የኤርትራም ከኢትዮጵያ አያንስም። እንደ ሩሲያ፣ ቻይና፣ ሩማንያ፣ ቡልጋሪያና ዩክሬን ያሉ አገሮች ለሁለቱም ወገኖች የጦር መሣሪያ አቅርበዋል። እንዲሁም ከግል የጦር መሣሪያ ነጋዴዎችም ያለማቋረጥ እየገዙ ነው። ከዚህ በተጨማሪ ቅጥረኛ የውጭ ሀገር ቴክኒሺያኖችና አብራሪዎች ጦርነቱ ውስጥ እንዲቀላቀሉ ተደርጓል። ብዙዎቹ የጦር መሣሪያዎች በጣም ዘመናዊ ናቸው። በመሆኑም የኤርትራና የኢትዮጵያ ወታደሮች አጠቃቀማቸውን ለመለማመድ ጊዜ ይወስድባቸዋል። ይህ በእንዲህ እንዳለ ኢትዮጵያውያን በብዙ እግረኛ ጦር፣ ታንክ፣ መድፍና የአየር ኃይል ቴክኒክ ይጠቀማሉ። በጦር ሜዳ ግምቶች በኢትዮጵያ በኩል ከ60 ሺህ እስከ 300 ሺህ ሰው ሞቷል። የኤርትራን አሃዝ ማግኘት አስቸጋሪ ይመስላል። ግን ኤርትራውያን በአብዛኛው የሚከተሉት የመከላከል እስትራቴጂ ስለሆነ በሰው ላይ የሚደርሰው ጉዳት በኢትዮጵያውያን ላይ ከደረሰው ሊያንስ ይችላል። ነገር ግን መገንዘብ የሚያስፈልገው በሁለቱም በኩል ያለውን አሃዝ ለማረጋገጥ የማይቻል መሆኑን ነው።</p>

<p>ይህ ጦርነት በሁለቱም ማህበረሰብ ላይ ሊኖር ከሚችለው አውዳሚ ውጤት ባሻገር፣ እንዲቀጥል የሚገፋፋው ምንድነው? ባብዛኛው የሀገር ኩራት ጉዳይ ነው። ለኤርትራውያን ጦርነቱ የህልውናቸው ጉዳይ ሆኖ ነው የሚሰማቸው። ኢትዮጵያውያን ቀይ ባህር ሳይደርሱ እንደማይቆሙ ይሰማቸዋል። የኢሳይያስን አስተዳደር በሌላ ለመተካት ኢትዮጵያ በኤርትራ ተቃዋሚ ቡድኖች በኩል እንደምትጠቀም መረጃ አለ። በተመሣሣይ ሁኔታ ኤርትራ የመለስን አስተዳደር ለሚቃወሙ ቡድኖች የጦር መሣሪያ እንደምታስታጥቅ መረጃ አለ። እነዚህም ቡድኖች ጥቃት የሚሰነዝሩት ሶማሊያን፣ ኬንያንና ሱዳንን ከመሳሰሉ ጐረቤት ሀገሮች ነው። እንደ እውነቱ ከሆነ ኬንያና ሶማሊያ ሌላ የጦር ግንባር ይወክላሉ። ምክንያቱም እነዚህን ታጣቂ ተቃዋሚ ቡድኖች አባርሮ መምታት በሚል ሰበብ የኢትዮጵያ መከላከያ ሠራዊት ወደ እነዚህ ሀገሮች ዘልቆ እየገባ ነው። በኤርትራውያን በኩል ይህ ያመጣል ተብሎ የሚታሰበው የኃይል መበታተንና መከፋፈልን ነው። ይህም በኢሕአዴግ ውስጥና በሕዝቡ ዘንድ አለመረጋጋት ለመፍጠር ነው።</p>

<p>ኤርትራውያን ጠቅላይ ሚኒስትር መለስ ዜናዊ የብዙሀኑ ኢትዮጵያውያን ድጋፍ የላቸውም የሚል አስተሳሰብ አላቸው። ይህ ጦርነት እስከተከፈተ ድረስ የኤርትራ ተቀፅላ (ቡችላ) የነበረው መንግሥታቸው በብዙዎች ዘንድ እንደአናሳ የትግራይ መንግሥት ነበር የሚታየው። በእርግጥም አንድ ወጥ የሆነ ኢትዮጵያዊ ድምፅ አልነበረም።</p>

<p>አክራሪ ብሄርተኞች መለስ ኤርትራን አሣልፈው በመስጠታቸው ይወቅሱአቸዋል። አማራዎች፣ ኦሮሞዎች የኡጋዴን ሶማሌዎችና ሌሎች ብሄረሰቦች የመለስ መንግሥት በክልላዊ የራስ አስተዳደር ሽፋን ህይወታቸውን በሙሉ በኃይል የሚቆጣጠር እንደሆነ ይሰማቸዋል። ከኦሮሞ አንዳንዶቹ ከሙሉ ነፃነት ያነሰ አይፈልጉም። ሌሎቹ ደግሞ የሚፈልጉት የዜግነት እኩልነት መብታቸውን ብቻ ነው።</p>

<p>ይህ ጦርነት ያልተጠበቀ እንግዳ ነገር ፈጥሯል። ለመለስ አስተዳደር የተአማኒነት ስዕል እየፈጠረ ነው። ነገር ግን ይህ የሚቆየው ጦርነቱ እስካላ ድረስ ብቻ ነው። ኢትዮጵያ ብታሸንፍና ኤርትራ እንዳለች ብትቀር ኢሕአዴግ ሕዝባዊ ድጋፍ ማጣቱን ይቀጥላል። መለስ በተኩስ አቁም ቢስማሙና ቢፀኑ እንደገና የኢትዮጵያን መቆረስ እንደደገፉ ተቆጥረው «ከሥልጣን ይወረዱ!» የሚሉ ጥያቄዎች ሊቀርቡ ይችላሉ።</p>

<p>የኢትዮ - ኤርትራ ግጭት ወደ ሌላ ሀገሮች መዛመት በጣም አስደንጋጭ ክስተት ስለሚሆን በአለም ህብረተሰብ ዘንድ በቀላሉ መወሰድ የለበትም። እውነት ነው። ሁለቱ ተፋላሚዎች አሁን ባስገቧቸው ከፍተኛ የቴክኖሎጂ መሣሪያዎች ከአቅም በታች እየተጠቀሙባቸው ቢሆንም፣ በጊዜ ሂደት የሁለቱም ጦር ሠራዊቶች ሙሉ በሙሉ ሊጠቀሙባቸው ይችላሉ። የተዋጊ ኃይላቸውንም ሊያሳድጉ ይችላሉ። ይህ ሁሉ አብሮ ሲመጣ በአህጉራዊ ጦርነት አፋፍ ላይ ወይም የዓለም ጥፋት ላይ ልንሆን እንችላለን። ስለሆነም ለዩናይትድ ስቴትስ ሊጠቅሙ የሚችሉት አማራጮች የትኞቹ ናቸው?</p>

<p>በመጀመሪያ ደረጃ የዩናይትድ ስቴትስ መንግሥት ይህ የተወሳሰበ ሁኔታ እንደሆነ ማወቅና በዚህ ግጭት ትክክለኛ ዳኛ ሆኖ ለመታየት አስቸጋሪ የሚያደርግባት የጥቅም ጉዳይ መሆኑን መገንዘብ ያስፈልጋል። እያንዳንዱ ወገን ዩናይትድ ስቴትስ ለሌላው ታደላለች ይላል። ሆኖም ግን ይህ ግጭት በስፋትም ሆነ በመጠን ሊልቅ ስለሚችል በተለይ በዲፕሎማሲው መስክ ዩናይትድ ስቴትስ ተገቢውን ሚና መጫወት አለባት።</p>

<p>ይህን በማሰብ የሚቀጥሉት የፖሊሲ አማራጮች ሊታዩ ይችላሉ።</p>

<p>ዩናይትድ ስቴትስ ቅድመ ሁኔታ ለሌለበት ተኩስ አቁም ግፊት ማድረጓን መቀጠል አለባት። ሁለቱም ወገኖች ከአወዛጋቢው አካባቢ ወታደሮቻቸውን እንዲያስወጡ። ይህ ከመጀመሪያው ከባድመ ጀምሮ የተከፈቱትን የተለያዩ ግንባሮች ይጨምራል። በአፍሪካ አንድነት ድርጅትና በተባበሩት መንግሥታት ድርጅት የሰላም ጠባቂ ኃይል የሚሰፍርበት፣ ከጦር ነፃ የሆነ ክልል መፍጠር፤ ከዚያም በተቻለ ፍጥነት አወዛጋቢውን ቦታ በአለም አቀፍ ቡድን መከለሉ መቀጠል አለበት።</p>

<p>በአስታራቂነቱ ቀጥተኛ ሚና ከመጫወትና በሁለቱ መካከል ውይይቱ የተሟላ እንዲሆን ከማድረግ ይልቅ በዚህ መልክ የአ.አ.ድና የተመድ ለሚያደረጉት ጥረት ጠንካራ ድጋፍ ዮናይትድ ስቴትስ መስጠት አለባት። በተለምዶ ሁሉም እንደሚሰማው በአፍሪካ ውስጥ ያሉ ክፍለ አህጉራዊና ንዑስ ክፍለ አህጉራዊ ድርጅቶች ግጭቶችን በማስወገድ፣ ሰላም በማስጠበቅ፣ ሰላም በማምጣትና በማነፅ በኩል የበለጠ ብቁ መሆን ስላለባቸው እንደ ዩናይትድ ስቴትስ ያሉ ሀገሮች ይህ በበቂ ሁኔታ እንዲሣካ የሚያስፈልጉትን የማይቀሩ የቁሣቁስና የቴክኒክ ባለሙያዎችን ማበርከት አለባቸው።</p>

<p>የዩናይትድ ስቴትስ መንግሥት ወደ ተፋላሚ ወገኖች በብዛት የሚጐርፈውን የጦር መሣሪያ በሚመልከት የምታሰማው ተቃውሞ መመስገንና መበረታት አለበት። ግን የበለጠ ሊገፋበት ያስፈልጋል። የሚጣለው ዕቀባ የአደገኛ ዕፅ ዝውውር ከሀገራቸውና በሀገራቸው በኩል እንዳይዘዋወር በሚያደርጉ ሀገሮች ላይ እንደሚጣለው ዓይነት የዕቀባ ፖሊሲ መሆን አለበት። ለምሣሌ ዩናይትድ ስቴትስ የውጭ ዕርዳታዋን እንደ ቻይና፣ ሩሲያ፣ ዩክሬይን ወይም ሌሎች ሀገሮች በዚህ ጦርነት በመሣሪያ ንግድ የሚተባበሩ ወይም ዜጐቻቸው እንዲተባበሩ በሚፈቅዱ ላይ እንደልጓም ልትጠቀምበት ትችላለች። እንዲህ ያለ ፖሊሲ ምን ያህል አስፈላጊ እንደሆነ በእርግጠኝነት መናገር አይቻልም። በቅርቡ ወደ ኢትዮ-ኤርትራ ግጭት እንዲገቡ የተደረጉ የጦር መሣሪያዎች እንደ ማዕከላዊና ደቡባዊ አፍሪካ ወደአሉ ሌሎችም የግጭት ክልሎች ቢሻገሩ ምን ዓይነት ጫና በአፍሪካ ላይ ሊኖራቸው እንደሚችል ለማሰብ ያዳግታል። ይህ እንዲሆን መደረግ የለበትም።</p>

<p>ኤርትራና ኢትዮጵያ እጅግ በጣም ድሀ ከሆኑት የዓለም አገሮች ዝርዝር ውስጥ ናቸው። ይሁን እንጂ ሊለማ የሚችል ብሔራዊ ኃብት አላቸው። በአሜሪካ የሚኖሩ ከፍተኛ የተማሩ የኤርትራና የኢትዮጵያ ዜጐች ቁጥር ግልፅ እንደሚያደርገው፣ የሁለቱንም ሀገሮች ኢኮኖሚ በፍጥነት ለመገንባት የሚያስፈልገው የሰው ኃይል በቅርብ (በእጅ) ያለ ነው። መንገዱ ላይ የቆመው ጦርነቱ ነው። ወደ ሰላም መመለስ ለኢኮኖሚ ማንሰራራት መድረክ ይከፍታል። ስለዚህ ዩናይትድ ስቴትስ በሁለቱ መሪዎች መካከል እምነት እንደገና ይመሠረት ዘንድ የተቻላትን ማድረግ አለባት። ይህ አስቸጋሪ ሊሆን ይችላል። ቢሆንም አስፈላጊው ጥረት መደረግ አለበት።</p>


</body>
</html>
