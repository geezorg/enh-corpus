<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለረሀብተኞች የሚላከው ዕርዳታ የተረጂውን 30 በመቶ እንኳ አይሸፍንም ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">1270 ሰዎች፣ 38 ሺ እንስሳት አልቀዋል</span></h3>
<h2 class="align-center">ለረሀብተኞች የሚላከው ዕርዳታ የተረጂውን 30 በመቶ እንኳ አይሸፍንም ተባለ</h2>


<p>በክልል 3 በሰሜንና ደቡብ ወሎ የተለያዩ ወረዳዎች ከመንግሥትና ከግብረ ሰናይ ድርጅቶች በረሃብ ለተጐዳው ሕዝብ እንዲደርስ የሚላከው የርዳታ እህል የተረጂውን 30 በመቶ እንኳ እንደማይሸፍን ለጉዳዩ ቅርበት ያላቸው ባለሙያዎች በአካባቢው ለተገኘው የጦቢያ ጋዜጣ ተባባሪ ሪፖርተር ገለጡ።</p>

<p>የግብረ ሰናይ ድርጅቶችና መንግሥት ከአደጋ መከላከልና ዝግጁነት ኮሚሽንና ሌሎችም መንግሥታዊ ያልሆኑ ድርጅቶች የደረሳቸውን የቅድሚያ ማስጠንቀቂያ ዘገባ ችላ በማለታቸው የተነሳ ከሰሜን ወሎ ሁለት ወረዳዎች ብቻ ከ1270 በላይ ሰዎች ከረሃብ ጋር በተያያዙ በሽታዎች ሞተዋል። በደቡብ ወሎ በተከሰተው የመኖ እጥረት ከ38 ሺህ በላይ የቤት እንስሳት አልቀዋል። እነዚህም 6620 የዳልጋ፣ 2921 የጋማ እና 28ሺ 177 በግና ፍየል ናቸው። ይህ ዕልቂት በሰሜን ወሎም የከፋ እንደሚሆን ተገምቷል።</p>

<p>ባለሙያዎቹ ለሪፖርተሩ እንዳስታወቁት በአሁኑ ጊዜ በደቡብ ወሎ ከ800 ሺ፣ በሰሜን ወሎ ከ500ሺ፣ በላይ ሕዝብ አስቸኳይ ርዳታ ያስፈልገዋል። በዚህ ምክንያት የሰሜን ወሎ አመዝኮ ከ576 ሺ ኩንታል በላይ አስቸኳይ ዕርዳታ ያስፈልጋል ሲል የክልሉ መንግሥት በማጓጓዝና በማሠራጨት ላይ ያለው ግን ከ40 ሺ ኩንታል እንደማይበልጥ ለዞኑ ቅርበት ያላቸው ወገኖች ለሪፖርተሩ አስታውቀዋል።</p>

<p>በተለይ የውጭ ግብረ ሰናይ ድርጅቶች ከ1977 ረሀብና ቸነፈር የከፋ ነው የሚባልለትን ክስተት በጥርጣሬና በቸልታ በመመልከታቸው ዛሬ ችግሩ ከቁጥጥር ውጭ ሲሆን የሚያደርጉት ርብርብ «ሠርገኛ መጣ በርበሬ ቀንጥሱ» ዓይነት ነው በማለት ጠቋሚዎቹ አስረድተዋል። ከስምንት በላይ የሚሆኑት እነዚሁ ግብረሰናይ ድርጅቶች መንግሥት የተረጂዎችን ቁጥር አጋንኖ የሚያቀርበው ለጦርነቱ አጋዥ የሆነ ርዳታ ለማግኘት ነው የሚል ጥርጣሬ ነበራቸው። የገበሬውን መሶብ እየገለበጡ «በእርግጥ ተርበሃል?» እስከማለትም ደርሰው እንደነበር ተመልክቷል።</p>

<p>ድርቁ በተለይ በሰሜን ወሎ በግዳን፣ በቡግና፣ በደላንታ፣ በጉባላፎቶና በመቄት ወረዳዎች፣ ከደቡብ ወሎ በተለይ የበልግ አብቃይ በሆኑት በመቅደላ፣ በትንታ፣ በለጋምቦ፣ በኩታበርና በደሴ ዙሪያ ወረዳዎች እጅግ የከፋ መሆኑን ሪፖርተሩ ካነጋገራቸው የተለያዩ ሰዎች ገለጻ ለማወቅ ተችሏል።</p>

<p>ስለሁኔታው አስከፊነት ሪፖርተሩ ያነጋገራቸው የአንድ መንግሥታዊ ያልሆነ ድርጅት ባለሙያ በሀገራችን ታሪክ አሰቃቂ ናቸው ከተባሉት የ1965/66 እና 1977 ዓ.ም. ድርቆች የዘንድሮው የከፋ መሆኑን ገልጸዋል።</p>

<p>ባለሙያው ለዚህ ሦስት ምክንያቶችን ሰጥተዋል።</p>


<ol>
 <li> የዚህ ዓመቱ ድርቅ የበርካታ ዓመታት የበልግና የመኸር ዝናብ ዕጥረት ውጤት በመሆኑ ካለፉት የከፋ ያደርገዋል።</li>

 <li> ረሃቡ ከኢትዮ - ኤርትራ ጦርነት ጋር መገጣጠሙ ሌላው አስከፊ ገጽታው ነው።</li>

 <li> መንግሥትም ሆነ ግብረሰናይ ድርጅቶች ለዚህ አሰቃቂ ረሃብ አፋጣኝ ምላሽ ባለመስጠታቸው ገበሬው ዘሩን ሳይቀር በልቶ እንዲጨርስና በሬውን እንዲሸጥ ተደርጓል። በዚህም ምክንያት ገበሬው በመጪዎቹ ዓመታትም ለረሃብ ይጋለጣል።</li>
</ol>


<p>የመፍትሔ ሀሳብ ካላቸው እንዲጠቁሙ የተጠየቁት እኚሁ ባለሙያ «ሀገራችን ካሳለፈቻቸው ረሀብና ቸነፈሮች ብዙ ትምህርት ቀስማ ለሌሎች አስተማሪ መሆን ሲገባት ከዚህ አዙሪት ልትወጣ አለመቻሏ እጅግ ያሳዝነኛል» ካሉ በኋላ አሁን አገራችን ባለችበት ፖለቲካዊና ኢኮኖሚያዊ ሁኔታ ከቀጠለች ወደፊትም ከረሀብና ቸነፈር ትላቀቃለች የሚል ሕልምም ሆነ ራዕይ እንደሌላቸው አስታውቀዋል። ለዚህም ምክንያቱ፣</p>

<dir>
<p>ሀ/ መንግሥት ዘላቂ መፍትሔ ሊያስገኝ የሚችል ፖሊሲ ስለሌለውና ወደፊትም ይኖረዋል ብለው ስለማይገምቱ።</p>

<p>ለ/ በአጠቃላይ በሰሜን ምሥራቅ ደጋማው ቀጣና የግብርና ምርት ላይ ተስፋ መጣል እጅግ የከፋ ችግር ሊያስከትል እንደሚችል በመገመታቸው እንደሆነ አብራርተዋል።</p>
</dir>

<p>በሀገሪቱ የተዘረጋው የቅድሚያ ማስጠንቀቂያ ጥረት አበረታች ቢሆንም መንግሥትም ሆነ መንግሥታዊ ያልሆኑ ድርጅቶች የቅድሚያ ማስጠንቀቂያውን ተግባር በቅንጅት ማካሄድ አለመቻላቸው ሌላው ችግር መሆኑን፣ በእንግሊዝ የሕፃናት አድን ድርጅትና በአመዝኮ መካከል ያለውን የቅድሚያ ማስጠንቀቂያ ቅብብሎሽ እንደምሳሌ ጠቅሰው የሚተቹ ወገኖች መኖራቸውንም ሪፖርተሩ ዘግቧል።</p>

<p>እነዚህ ወገኖች የአሁኑ ረሃብ ሊከሰት እንደሚችል የሁለቱ ድርጅቶች የቅድሚያ ማስጠንቀቂያ ጥናቶች ከዓመታት በፊት ቢጠቁምም በመካከላቸው የነበረው ግንኙነት ደካማ በመሆኑ ተፈላጊው ውጤት ሊገኝ አለመቻሉን ያስረዳሉ። ለመንግሥታዊ አካላት ቅርበት ያላቸው ወገኖች ደግሞ የኢትዮ - ኤርትራ ጦርነት በርካታውን የመንግሥት አቅም በመሻማቱ ድርቁን ለመቋቋም የሚደረገውን ጥረትና አቅም አሳስቶታል ባዮች ናቸው። በሌላም በኩል የዕርዳታው አቅርቦት ካልተፋጠነና እስከ ሐምሌ የመጀመሪያ ሣምንት ድረስ ዝናብ ካልጣለ በአካባቢው እጅግ የከፋ ዕልቂትና ቸነፈር ሊከሰት እንደሚችል በርካታ የዕርዳታ ሥራ ባለሙያዎች አመልክተዋል።</p>

<p>በክልሉ ተገኝቶ የተለያዩ የኅብረተሰብ ክፍሎችንና ባለሙያዎችን ያነጋገረው የጦቢያ ተባባሪ ሪፖርተር እስከአሁን ለችግረኛው ሕዝብ በመሰጠት ላይ የሚገኘው ከ12 ኪ.ግ ያልበለጠ ርዳታ በተረጂው መካከል መረጋጋትንና ተስፋን እንደፈነጠቀ ተገንዝቧል። በሌላ በኩል ግን ሕዝቡ ዝናብ እስኪጥል፣ ቀን እስኪወጣ ተሰድዶ እንኳ ነፍሱን እንዳያቆያት በኢሕአዴግ ካድሬዎች ከቀዬው እንዳይንቀሳቀስ እገዳ ተጥሎበታል። አንድ ሰው ካለበት ለመንቀሳቀስ መሸኛ ይጠየቃል። በሰበብ አስባቡ ይንገላታል። በአጠቃላይ በነፃ የመንቀሳቀስ መብት የለውም።</p>


</body>
</html>
