<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀጠሮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቀጠሮ</h1>


<p>ዛሬ በአገራችን በብሔራዊ ምርጫ ቦርድ የፖለቲካ ፓርቲዎች ምዝገባ ጽ/ቤት ተመዝግበዋል የሚባሉት 66 የጐሣና ኅብረ ብሔራዊ ድርጅቶች ናቸው። ከእነዚህ መካከል አብዛኛዎቹ በስም በጥቂት ግለሰቦች ተደራጅተው ያሉ እንጂ ተደራጅተንለታል በሚሉት ሕዝብ መካከል ትርጉም ያለው የፖለቲካ ሥራ የሚሠሩ አይደሉም። የራሳቸው የሆነ ነፃ እንቅስቃሴም የላቸውም። ያለምንም ጫና ይንቀሳቀሳሉ የሚባሉት በኢሕአዴግ ጥላ ሥር ያሉት ናቸው። በመሆኑም ከኢሕአዴግ አቋም ውጭ ለኅብረተሰቡ አማራጭ የሚሆኑ አይደሉም።</p>

<p>በተቃዋሚ ኃይሎች ሰፈርም ሕጋዊ ነን የሚሉትን ያህል እንዳሉ ይነገራል። በአገራችን ጉዳይ 130 ያህል ፓርቲዎች ተደራጅተዋል ማለት ነው። አብዛኛዎቹም የጐሣ ፓርቲዎች ናቸው። በመሠረቱ የፓርቲዎች መብዛት ሕዝብን እያደናገረ ነው። እያንዳንዱ ፓርቲ ለምን እንደቆመና ለኅብረተሰቡ ምን ራዕይ እንዳለው ሕዝቡ አያውቅም። ይህም ሁሉ ምክንያት አለው።</p>


<ol>
<li> ፓርቲዎች በኅብረተሰቡ ውስጥ የፖለቲካ ሥራ አይሰሩም። የሚያሠራቸው ፖለቲካዊ ሁኔታ የለም።</li>

<li> ኅብረተሰቡ ሌት ተቀን የሚነገረው ስለገዥው ፓርቲ ብቻ ነው። ሕዝብ በሚከፍለው ግብር የሚካሄዱ መንግሥታዊ የመገናኛ ብዙሃን ለተለያዩ ሀሳቦች ማንሸራሸሪያና ለዴሞክራሲያዊ ባህል ዕድገት ሊውሉ አልቻሉም።</li>
</ol>


<p>ከሁሉም በላይ ደግሞ ሕብረተሰቡን በስፋት እያነጋገረ ያለው አንድም የተቃዋሚ ፓርቲዎች መብዛት፣ ሁለተኛም ጽ/ቤታቸውን በውጭ አገር ማድረጋቸው ነው። ከውጭ ሆነው «እንታገላለን» ቢሉም ሕብረተሰቡ የሚያውቃቸው አልሆነም። የፖለቲካ ፓርቲ ደግሞ በሚታገልለት ሕብረተሰብ ውስጥ መንቀሳቀስ ካልቻለ «ከባህር የወጣ ዓሣ» ማለት ነው። በእርግጥ የውጭ ኢትዮጵያውያን እንቅስቃሴ በተለይ በዲፕሎማሲና በፕሮፓጋንዳ፣ የውስጦችን የገንዘብ አቅም በማጠናከር ሰፊ ሚና አለው። የውስጡን ትግል ግን የሚተካ አይደለም።</p>

<p>ለዚች አገርና ለዚህ ሕዝብ እንታገላለን የሚሉ ሁሉ በዚህችው አገር መሬት እየተነሱና እየወደቁ፣ እየታሠሩና እየሞቱ ለሕዝባቸውና ለአገራቸው የሚመኙትን ማምጣት መቻል አለባቸው። ይህንንም ፕሮፌሰር ዓሥራት ወልደየስ፣ ዶ/ር ታዬ ወልደሰማያት፣ አሰፋ ማሩ የነፃው ፕሬስ አባላትና ሌሎችም አሳይተውናል።</p>

<p>የፓርቲዎች መብዛት ጥያቄንም እናንሳ። 120 ፓርቲ የዴሞክራሲው መግለጫ መሆኑ ነው? አንድ ዓላማ ያላቸው ቢያንስ ወደ አንድና ሁለት ግንባር የማይሰባሰቡበት ምክንያት ምንድነው? ለአገርና ለሕዝብ የመታገል ቅን ፍላጐት ካለ። እነዚህ ጥያቄዎች ዛሬ የማኅበረሰባችን ጥያቄዎች ናቸው። መመለስ አለባቸው።</p>

<p>ስለፓርቲዎችና ስለተቃዋሚዎች ያነሳነው ያለምክንያት አይደለም። በቅርቡ አሜሪካ ውስጥ «የኢትዮጵያ ሀገራዊ ጉባዔ» የተባለ ስብሰባ ተጠርቶ ነበር። የጉባዔው ዓላማ ምንድነው? ከፓሪሱ ስብስብ በምን ይለያል? እነዚህንና ሌሎችንም ጥያቄዎችን አንስተን ከአስተባባሪዎች ጋር አጭር ውይይት አድርገናል።</p>

<p><span class="underline">ጥያቄ፦</span> ስለ ኢትዮጵያ ሀገራዊ ጉባኤ አመሠራረትና ተግባር፣ ዓላማና የፖለቲካ ግብ ቢገልጡልን?</p>

<p><span class="underline">መልስ፦</span> የኢትዮጵያ ሀገራዊ ጉባኤ የተመሠረተው በዚህ በአሜሪካን አትላንታ ጆርጅያ ውስጥ እ.ኤ.አ (October) 1997 ነው። የዚህም ድርጅት መሥራቾች ሀገር ወዳድ ኢትዮጵያውያን ከሀገር ውጭና ውስጥ የሚኖሩ ናቸው። ኢሀጉ - ጠለቅና በሰል ያለ ዓላማና ተግባሮች አሉት። ጠቅለል ባለ አነጋገር ብናስቀምጠው ኢሀጉ ህዝባዊ (Civil) ድርጅት እንደመሆኑ መጠን የኢትዮጵያ ዜጐች ከጭቆና አገዛዝ ቀንበር የሚላቀቁበትን፣ ከአስከፊ የዘር ክፍፍል አገዛዝ ነፃ የሚወጡበትን፣ ከአንድ አምባገነን የፖለቲካ ፓርቲ ወደ አማራጭ የፖለቲካ ድርጅቶች የሚሸጋገሩበትን ጥርጊያ መንገዶችን ለማመቻቸትና ለማደራጀት የሚቻልበትን ሁኔታ የሚፈጥር ለህዝብ መብት የሚቆም የሕዝብ ድርጅት ነው።</p>

<p><span class="underline">ጥያቄ፦</span> አባል ድርጅቶቹ የትኞቹ ናቸው? የአባልነት መስፈርቶቹስ ምን ምን ናቸው?</p>

<p><span class="underline">መልስ፦</span> አንድ ድርጅትም ሆነ ኢትዮጵያዊ ዜጋ የኢትዮጵያ ሀገራዊ ጉባኤ አባል ለመሆን የሚፈለግበት ዋነኛ ነጥቦች በኢትዮጵያ አንድነትና ሉዓላዊነት የሚያምንና በትክክለኛ ዴሞክራሲያዊ ሥርዓት ምስረታ ፅኑ መርህ ያለው መሆን አለበት። የኢሀጉ አባሎች በመላው አለም ተሠራጭተው ሲገኙ ጥቂቶችን ለመጥቀስ አሜሪካ፣ ካናዳ፣ ደቡብ አፍሪካና አውሮፓ፣ ይገኙበታል። በተጨማሪም ስምንት የፖለቲካ ድርጅቶች ሴኔት የሚባለውን ክፍል ለመመስረት አስፈላጊውን የሥራ ሂደት ለመቀየስ በመወያየት ላይ ናቸው።</p>

<p><span class="underline">ጥያቄ፦</span> ኮንግሬስ፣ ሴኔት ስለሚባሉት ክፍሎች ገለፃ ቢሰጡን?</p>

<p><span class="underline">መልስ፦</span> ኢሀጉ ሁለት ዋና ዋና ክፍሎች አሉት። እነዚህም ኮንግሬስና ሴኔት ይባላሉ። ኮንግሬስ የሚባለው ክፍል ግለሰብ ዜጐችንና የህዝብ ድርጅት አባሎችን የሚያጠቃልል ሲሆን ሴኔት የሚባለው ደግሞ የፖለቲካ ድርጅቶችን በአንድ ዓላማ ሥር ለማሰባሰብና ለማታገል የሚቻልበትን የተግባር ሥራ ክንውን አንድ ላይ መንደፍ ይችሉ ዘንድ መንገዶችና ፍልሚያዎችን እንዲያዘጋጁ አመቺ ሁኔታዎችን ይፈጥራል ተብሎ የተዘጋጀ ክፍል ነው።</p>

<p><span class="underline">ጥያቄ፦</span> የፖለቲካ ድርጅት እንዳልሆናችሁ ትገልጣላችሁ። የፖለቲካ ድርጅቶችን፣ ህዝባዊና የሙያ ተቋሞችን እስከ አሰባሰባችሁ ድረስ እንዲያውም እንደ አማራጭ ኃይሎች ምክር ቤት ልትታዩ አትችሉም?</p>

<p><span class="underline">መልስ፦</span> የኢትዮጵያ ሀገራዊ ጉባኤ በሥራ አመራሩም ሆነ እስከአሁን ባሳየው ተግባር እንደሚመሰክረው ህዝባዊ እንጂ ፖለቲካዊ ክንዋኔን አላሳየም። ከላይ እንደተጠቀሰው የኢሀጉ ተግባር የኢትዮጵያ ዜጐችንና ድርጅቶችን እንደ ጃንጥላ አሰባስቦ ለኢትዮጵያ ዘላቂ መፍትሔን ለአንዴና ለመጨረሻ ጊዜ ለመሻት በመስራት ላይ የሚገኝ ህዝባዊ ድርጅት ነው።</p>

<p><span class="underline">ጥያቄ፦</span> ባለፈው ዓመት ፈረንሳይ ሀገር ፓሪስ ሁለት የተባለ የፖለቲካ ድርጅቶች አዲስ ቅንጅት ተፈጥሮአል። በአገር ቤትም ጭምር ተደራጅቶአል። እናንተ የፓሪሱን መንፈስ ትቃወማላችሁ? ስብሰባችሁ የዚያ ተቃራኒና አፍራሽ ነው እየተባለ ይጠቀሳል። ስለዚህ ጉዳይ ቢያስረዱን?</p>

<p><span class="underline">መልስ፦</span> የፓሪስ ሁለት ስብሰባም ሆነ በኢሀጉ ሰብሳቢነት የተካሄደው በአሜሪካን ሀገር ሜሪላንድ ቤተለዳና ጌትስርበርግ ውስጥ ተመሳሳይና ተደጋጋፊ ዓላማ አላቸው። ተሰብሳቢዎችም ቢሆኑ በፓሪስ ሁለትና አሜሪካን በኢሀጉ የተሰበሰቡት አብዛኛዎቹ ተመሳሳይ ድርጅቶች ናቸው። ይህም የተጀመረውን የህብረትን ዓላማ አንድ እርምጃ ወደፊት ያራመደ የወደፊቱንም እንቅስቃሴዎች ትልም ጥርጊያ መንገድ የሚከፍት ነው። ስለዚህም አፍራሽነቱ ከዕውነት የራቀ ነው።</p>

<p><span class="underline">ጥያቄ፦</span> ባለፈው ወር (April)1999 በዋሽንግተን ዲሲ ከተማ አንድ ጉባኤ ማካሄዳችሁ ይታወሳል። የጉባኤውን ማዕከላዊ ነጥብና የውሳኔ ሀሳቡን ቢያብራሩልን?</p>

<p><span class="underline">መልስ፦</span> ከላይ እንደጠቀስኩት ኢሀጉ ያደረጋቸው ስብሰባዎች ማለትም ከፖለቲካ ድርጅቶች ጋር መንፈሱም ሆነ ዓላማው ኢትዮጵያን ካለችበት አስከፊ አመራር ለማውጣት የሚያስችል ነው ተብሎ ይታመናል። ተሰብሳቢዎቹ የፖለቲካ ድርጅቶች ከተስማሙባቸው ዐብይ ነጥቦች ውስጥ ለመጥቀስ ያህል፤</p>

<p>ሀ/ ዛሬ በሥልጣን ላይ የሚገኘው የሕወሃት/ኢሕአዴግ መንግሥት የሚያካሂደው የተሳሳተና በዘር ላይ የተመሠረተ የፖለቲካ አገዛዝና መመሪያ የሀገር አንድነት ህልውናን ያናጋ፣ የህዝብን መቀራረብና የብዙ ዓመታት ትስስርን ያቃወሰ ከዚያም አልፎ በኢኮኖሚ እድገት ያስከተለውን ጉዳት ችግር በመገንዘብ፣</p>

<p>ለ/ የግለሰብ፣ የባለሙያ፣ የሲቪክና የሀይማኖት ድርጅቶች መብቶች ዘወትር በማያቋርጥ ሁኔታ የሚደፈሩና፤ የህዝቡም የጤና አጠባበቅ፣ የትምህርት፤ ጠቅላላ ደህንነት በሚያሳዝን ሁኔታ መዘንጋቱን በማጤን፤</p>

<p>ሐ/ በኢሕአዴግ/ሕወሃት ሙሉ ፈቃድና ድጋፍ ትናንት የኤርትራን መንግሥት ሥልጣን የጨበጠው ሻዕቢያ ዛሬ ደግሞ በጠላትነት በሰነዘረው ወረራ የአገራችንና የህዝባችን ደህንነትና ህልውና አደጋ ላይ የወደቀ መሆኑን በመረዳት፣</p>

<p>መ/ የኢትዮጵያ ሕዝብ በኑሮውና በጥቅሙ ላይ በራሱ የመወሰን መብቱ ተገፍፎ ሰብዓዊ መብት ሳይከበርለት፣ የግል ንብረት የማፍራትና ባለቤትነቱን በነፃ ግንኙነት የመመስረት፤ የመሰብሰብና ሀሳቡን የመግለፅ መብቱን መገፈፉን በማወቅ፤</p>

<p>ሠ/ በኢትዮጵያ ህዝብ የታቀፈና ተጠሪነቱም ለኢትዮጵያ ሕዝብ የሆነ የተቀነባበረና የተጠናቀረ የፖለቲካ ትግል ለማካሄድና ለመምራት የሚችል አምባገነናዊነትን ለማስወገድ ብቃት ያለው ሁሉንም የኢትዮጵያ የተቃዋሚ ኃይሎችን ያካተተ፤ አንድ ጠንካራ አማራጭ ግንባር መመሥረትና ማዳበር የሚያስችል የጋራ መድረክ መፍጠር አስፈላጊ መሆኑን በመገንዘብ የአንድነት ሃይላችንን ለማጠናከርና አብሮ ለመታገል ተስማምተናል።</p>

<p><span class="underline">ጥያቄ፦</span> በመሀል አገር ካሉ የፖለቲካና የሙያ ማኅበራት ጋር ግንኙነት አላችሁ?</p>

<p><span class="underline">መልስ፦</span> እስካሁን በተደረገው ጥረት ከሀገሪቱም መመሪያ አንፃር ብዙ ክንውን ባይታይም ግንኙነቱ አለ። ነገር ግን የበለጠ መጠናከርና መስፋፋት እንደሚኖርበት ይታመናል።</p>

<p><span class="underline">ጥያቄ፦</span> የወደፊት የአጭርና የረዥም ጊዜ እቅድ አላችሁ?</p>

<p><span class="underline">መልስ፦</span> አዎ! አጭሩ የኢሀጉ እቅድና ዓላማ አሁንም በመስራት ላይ ያለው በኢትዮጵያ አንድነትና ሉዓላዊነት የሚያምኑ የፖለቲካ ድርጅቶችን በማሰባሰብና በማደራጀት አስፈላጊ ሁኔታዎችን በማመቻቸት ትግሉን ማጠናከር ነው። በቅርቡም ሁሉንም የፖለቲካ ፓርቲዎች የሚያጠቃልል (All-Party-Conference) ጥሪ ለማስተናገድ በሥራ ላይ ይገኛል። ረጅሙ የኢሀጉ ዓላማ ኢትዮጵያ ውስጥ ሁሉም ኢትዮጵያዊ መብቱና ህልውናው ተጠብቆና ተከብሮ አንዱ ዘር ከሌላው ዘር ሳይለይ ራሱ በመረጠውና በወከለው መንግሥት እስከተዳደረ ድረስ መታገል ነው።</p>

<p><span class="underline">ጥያቄ፦</span> በዚሁ በአሜሪካ ብሔራዊ ኅብረት የተባለ ሌላ ተመሣሣይ ድርጅት ተቋቁሞ እንደነበር ይታወቃል። አንድነታችሁና ልዩነታችሁ ምንድን ነው?</p>

<p><span class="underline">መልስ፦</span> በዕውነቱ ስለተጠቀሰው ድርጅት የሰማሁት ባይኖርም መደራጀቱ ጥሩ ነው። የድርጅቱ ዓላማ ከላይ ከጠቀስኳቸው ተፃራሪ ሆኖ እስካልተገኘ ድረስ በመጪው (All- Party- Conference) ላይ ቢገኝልን በዚሁ አጋጣሚ እጋብዛለሁ። ትክክለኛ ቀንና ቦታው ወደ - ፊት በተለያዩ የመገናኛ ምንጮች የሚነገር መሆኑንም ለመጥቀስ እወዳለሁ።</p>


</body>
</html>
