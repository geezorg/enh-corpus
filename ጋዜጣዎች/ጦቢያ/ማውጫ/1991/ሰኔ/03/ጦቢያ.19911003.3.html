
<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእኛም - የእነሱም - የእነዚያም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="underline">ርዕሰ አንቀጽ</h2>

<h1 class="align-center">የእኛም - የእነሱም - የእነዚያም</h1>


<p>ዛሬን በትናንት መነጽርነት ስናየው ዛሬ ትናንት ነው። የትናንት አሻራና ቁስሉ ሳይሆን ራሱ ትናንት ዛሬ ሆኖአል። እንዲያውም በተገላቢጦሹ ዛሬ ትናንትን ባይሆን? የእኛ ነገር አድሮ ጥጃ! እንደታሪክ ፀሐፊው ጊበንስ አገላለጽ «ዓለምን የረሳን፣ ዓለምም እኛን የረሳችን»፣ በራሳችን ወጥመዶች እየተጠላለፍን ዝንተ ዓለም የምንዳክር! አናሳዝንም?</p>

<p>አዎ! ትናንት ጭቆናና ሰብዓዊ መብት ረገጣ ነበር። ዛሬም አለ። ትናንት «ሙስና ተንሰራፍቷል፣ ይብቃን» አልን። ዛሬ በባሰ ሁኔታ ገብተንበታል። ትናንት ጭቆናን፣ ምዝበራን፣ ኢ - ፍትሐዊነትን ላንቃቸው እስኪደርቅ የተቃወሙ፣ ለትግሉም «ደማችንን አፍስሰናል» የሚሉ ወገኖች ጭምር ተዘፍቀውበታል። የደም ዋጋ መጠየቃቸው ሳይሆን ይቀራል?</p>

<p>ትናንት በዑደት በሚመጣ ድርቅና ረሀብ ተጠበስን። ዛሬም ተመልሶ መጣብን። አውሮፓ ስለመዋሃድ ሲያስብ፣ ሁለት አገር የነበሩ ጀርመኖች፣ የመኖች ሲዋሃዱ የእኛ ልጆች፣ የእኛው ወገኖች መለያየትን መረጡ። እንደወላድ ከአንድ ሁለት ሆንን። መለያየት የመንግሥት ፖሊሲ ሆኖ በመሰበኩ ዛሬም ያደማናል። ትናንት «ጦርነት ለምናችን» ብለን ጮህን። ዛሬ ከምሥራቅ እስከሰሜን ገብተንበት ውትድርና የአገራችን ታላቁ ቀጣሪ ፋብሪካ ሆኖአል።</p>

<p>ትናንት የአገሪቱን ልጆች ደም ያፈሰሱትን፣ በምርመራ ግርፋት አካል ያጐደሉትን፣ ብዙዎችን ከአገር ያስሰደዱትን «ዳግም በዚች አገር ሰብዓዊ መብት ረገጣ እንዳይኖር» ለማስተማርም ጭምር ፍርድ ቤት አቁመናል። ተግባራቸው ግን በስፋት እየተደገመ ነው። ትናንት ዛሬ ሆኗል። የዛሬዎቹ ከትናንት አልተማርንም። እኛ በእርግጥ እናሳዝናለን!</p>

<p>የችግሩን ምንጭ አንድ፣ ሁለት፣ ሦስት፣ ወዘተ፣ እያሉ መዘርዘር ይቻላል። ለጊዜው ግን ሁለት መሠረታዊ ምክንያቶችን ብቻ እናስቀምጥ። አንደኛ፦ ትናንት እየገደለና እየሞተ የአገር ዳር ድንበር ለመጠበቅ የሰለጠነ ሠራዊት በማያውቀው የሲቪል አስተዳደር ውስጥ ዘው ብሎ ገባ። መግደል የሰለጠነበት በመሆኑ ለእሱ እንደስህተት አይቆጠርምና በጠላትነት የፈረጀውን ሁሉ አጨደ። ሰው አልባ አደረገን። ይኸው ኃይል በቅራኔዎች ተተብትቦ ሲወድቅ በተሻለ አልተተካም። «ሥልጣን ከጠመንጃ አፈሙዝ ይመነጫል» (Political power grows out of the barrel of the gun) የሚል እምነት ያለው የፋኖና የገበሬ ቅንጅት ሲመጣ፣ የለም «ሥልጣን ከሕዝብ ይመነጫል» አላልነውም። ለትናንቱም ሆነ ለዛሬው ችግራችን የእኛም አስተዋጽኦ አለበት ማለት ነው። ሁለተኛ፦ ለትናንቱ እንጂ ለዛሬው ተጠያቂ የለም። በጠራራ ፀሐይ ሰውን የገደሉ፣ ሰዎችን በሕገ - ወጥ መንገድ አስረው የስቃይ ሰለባ ያደረጉ በነፃነት አሉ። የዚህ ወይም የዚያ ሕዝብ «ነፃ አውጭ ድርጅት» እያሉ ተደራጅተው ሕዝብን ያጨፋጨፉ በዘር ማጥፋት ወንጀል መጠየቅ የሚገባቸው ዛሬም ከጠላት ጋር ቆመው ይወጉናል። አንዳንዶቹም ይገዙናል። እነሱ ዓላማቸውና አቋማቸው ነውና አንፈርድባቸውም። እኛስ?</p>

<p>እኛማ ለጥፋቱ ቀጣይነት አስተዋጽኦ እንዳደረግን አለን። ምንነቱና ማንነቱ ያልታወቀ ሲቪል ለባሽ ታጣቂ (ዩኒፎርም የለበሰውም እንዲገድል ሕግ አይፈቅድለትም) ከመካከላችን ወገናችንን ረሽኖ ሲሄድ እዚያው ተናንቀን ሕግ ፊት የማቅረብ፣ ሲለቁትም «ለቀቁት» የማለት ድፍረቱም፣ ልምዱም የለንም። በየአካባቢያችን የሚፈፀሙ የሰብዓዊ መብት ረገጣዎችን፣ የቢሮክራሲ በደሎችን፣ የመንግሥትና የአገር ሀብት ምዝበራዎችን ቢያንስ ለሰብዓዊ መብት ድርጅቶች ወይም ለነፃው ፕሬስ አናሳውቅም። በማሳወቃችን ስለሚደርስብን በቀል እናሰላስላለን። ዛሬ ይህን ማድረግ ካልደፈርን የነገው ነፃነታችንና መብታችን ስለመምጣቱ እርግጠኞች አንሆንም። በሌሎች መስዋዕትነት የሚገኝን የመብት ጣፋጭ ፍሬ ካለምን የምንመኘው ዴሞክራሲያዊና የሕግ ሥርዓት መገኛው ሩቅ እንደሚሆን ማመን አለብን።</p>

<p>ዛሬ በአገራችንና በሕዝቦቿ ስም ከ130 ያላነሱ ፓርቲዎች ተደራጅተዋል፣ ቢያንስ በስም ደረጃ። በእኛ እምነት በጐሣ የተደራጁት (አገራዊ ራዕይ በውስጣቸው ካዘሉት በቀር) ለዴሞክራሲያዊ ሥርዓት መደርጀትና ለሰብዓዊ መብት መከበር ቅንጣት አስተዋጽኦ የላቸውም። ምክንያቱም ህልማቸው ከሥልጣናቸው፣ ከዚያ ከዘለለ ከጐሣ አባሎቻቸውና ከክልላቸው አያልፍምና። አገራዊ ራዕይ ያላቸውስ? የእነዚያ ችግር አብሮ ለመሥራት አለመቻላቸውና እነሱነታቸውንና ዓላማቸውን ለሕዝብ አሳውቀው፣ ሕዝቡን ለትግል አለማዘጋጀታቸው፣ የወቅቱ ሥርዓት እውነተኛ አማራጮች ሆነው አለመቅረባቸው ነው። ብዙዎቹ ከባህር ማዶ ሆነው «በወንጭፍ መታገልን» የመረጡ ይመስላል። «ምን ዓይነት ትግል?» የሚለው የእያንዳንዱ ድርጅት ምርጫ ሆኖ በበኩላችን ግን ሰላማዊው ትግል ገና ያልተሞከረ መሆኑን በእርግጠኝነት እንናገራለን።</p>

<p>ስለዚህ ለችግራችን መቀጠል የእነሱም፣ የእኛም፣ የእነዚያም፣ አስተዋጽኦ አለበትና ሁሉም ራሱን ይጠይቅ። ይህ እስካልሆነ ድረስ ትናንትን ደጋግመን መኖራችን የማይቀር ነው። ርሀባችን፣ እርዛታችን፣ መሞታችን፣ መመዝበራችንና የመብት እጦታችን ይቀጥላል።</p>


</body>
</html>
