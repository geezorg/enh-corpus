<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞው አየር ወለድ ጦር እንደገና ይደራጃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center underline">የቢሮክራሲው ጐሣና የካድሬ መስፈርት ይሠረዝ፣</h3>

<h2 class="align-center">የቀድሞው አየር ወለድ ጦር እንደገና ይደራጃል<br/> - የቀድሞው ጦር ከየአካባቢው እየተጠራ ነው</h2>


<p>በሻዕቢያ ተንኮልና በውስጥ አርበኞች ተባባሪነት ተበትኖ የነበረው የኢትዮጵያ የመከላከያ ሠራዊት በአዲስ መልክ በመደራጀት ላይ ባለው የአገር መከላከያ ኃይል እንዲካተት ለቀድሞ ጦር አባላት ጥሪ እየተደረገ ሲሆን በ1966 አብዮት የመጀመሪያ ዓመታት በፀረ - ደርግ አቋሙ ጥቃት ደርሶበት ተበትኖ፣ በኋላም በመከላከያ ሠራዊቱ መበተን ፈርሶ የነበረው የአየር ወለድ ጦር እንደገና እየተደራጀ መሆኑን ከውስጥ አዋቂ ምንጮች የተገኘው ዜና አመለከተ።</p>

<p>የቀድሞውን ጦር በተለይም አየር ወለዱን በወታደራዊ ሞያ መሠረት ለማሰባሰብ የ102ኛ ክፍለ ጦር አዛዥ የነበሩት ብ/ጄኔራል ተስፋዬ ሀብተ ማርያምና ሌሎችም የቀድሞ ጦር መኮንኖች በመንቀሳቀስ ላይ ይገኛሉ። ብጄኔራል ተስፋዬ ሀብተማርያም ናቅፋ ላይ ለስድስት ወር ያህል ከሚመሩት ጦር ጋር በሻዕቢያ ተከበው ከበባውን ሰብረው የወጡና «የሕብረተሰባዊነት ኢትዮጵያ ጀግና ሜዳይ» የተሸለሙ ዕውቅ መኮንን ናቸው።</p>

<p>በአሁኑ ጊዜ ቀደም ሲል ለአየር ኃይል ሠራዊት ተደርጐ የነበረው ጥሪ ለምድር ጦሩም መደረጉ ከፍተኛ መነሳሳትና ለአገር የመቆም ስሜትን እየፈጠረ ሲሆን ጥሪው በጡረታ ላይ ላሉትም እየተዳረሰ ይገኛል።</p>

<p>«በአንድ ልብ፣ ለአንድ ዓላማ፣ እንደ አንድ ሰው የቆመ» የአገር መከላከያ ሠራዊት ለማደራጀትም ቀደም ሲል ሲሰሩ የነበሩ ስህተቶች ሁሉ መታረም እንደሚገባቸው ጥያቄ እየቀረበ ነው። በዚህም መሠረት፦</p>


<ol>
<li> መንግሥት «የደርግ ሠራዊት» የሚለውን ቋንቋውን ሽሮ ቀድሞም ቢሆን «የአገር መከላከያ ሠራዊት መሆናችንን በማመን በአገርና በጦሩ ላይ ለተሠራው ሁሉ በይፋ ይቅርታ ጠይቆ ለቀድሞ ጦር ጥሪ ያድርግ፣</li>

<li> ያለፍርድ ታስረው የሚገኙት ከፍተኛ የጦር መኮንኖችና የአየር ኃይል አብራሪዎች ይፈቱ፤</li>

<li> የሻዕቢያ አምስተኛ ረድፈኞች ከወታደራዊና ሲቪል ቢሮክራሲው ይገለሉ፣</li>

<li> የአገሪቱን ጠንካራ የመከላከያ ኃይል ለመገንባት የምልመላና የደረጃ ዕድገት መለኪያው ጐሣና የፖለቲካ አቋም መሆኑ ቀርቶ ወታደራዊ ብቃትና ሞያተኝነት (Merit and Professionalism) ይሁን፣</li>

<li> በወታደራዊና ሲቪል ቢሮክራሲው ውስጥ የአንድ ብሔረሰብ የበላይነት ያብቃ፣</li>

<li>ለጠላት አመቺ ክፍተት ላለመፍጠር በአገሪቱ የፖለቲካ ኃይሎች የብሔራዊ ውይይትና የዕርቅ መንገድ ከአሁኑ ይመቻች የሚሉ ጥያቄዎች እየተነሱ መሆናቸውን ለማወቅ ተችሏል። በተመሣሣይ ሁኔታም በግንባር ያለው ሠራዊት የውስጡን ፖለቲካ ሥርዓት ከማስያዝ አንፃር በየጊዜው የሚያቀርባቸው ጥያቄዎች መኖራቸውን የሚናገሩ አሉ።</li>
</ol>


<p>ከጐሣና ከካድሬ መስፈርት ነፃ በሆነ መርህ የወታደራዊና የሲቪል ቢሮክራሲውን የማዋቀሩ ጥያቄ በአሁኑ ጊዜ በመላ አገሪቱ ተንሠራፍቶ የሚገኘውን የሥራ ድክመትና ሙስና ለመቋቋም አስፈላጊ መሆኑም ታምኖበታል። በመሆኑም የሚታዩ ችግሮችን ለማስወገድ በየትኛውም ደረጃ የሚካሄድ የመንግሥት ኃላፊነት ምደባ በተለይ ከተሞች አስተዳደር ከትምህርት፣ ከሥራ ልምድና ዕድሜ አንፃር በሚታይ ብቃት (Merit) ላይ መመሥረቱ አስፈላጊ እንደሆነ እየተጠቆመ ነው።</p>

<p>በተለይ በአሁኑ ጊዜ አገሪቱ ካለባት የሥራ አጥነት ችግር አንፃር በሲቪል ቢሮክራሲው ውስጥ ከተወሰነ ብሔረሰብ በመወለዳቸው ብቻ ልዩ ሞያን በማይጠይቁ መደቦች ሁሉ ከጡረታ ዕድሜአቸው በላይ እንዲያገለግሉ፣ በጡረታ የተገለሉት በኮንትራት ቅጥር እንዲሠሩ ወይም እንደገና በተሻሻለ ደመወዝ በቋሚ ሠራተኝነት እንዲቀጠሩ እየተደረገ ያለበት አሠራር ፍትሐዊነት የጐደለው መሆኑ የሕዝብን ቅሬታ ያባባሰ ጉዳይ ሆኖአል።</p>


</body>
</html>
