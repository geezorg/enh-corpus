<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ5 ሚሊዮን የማያንስ ሕዝብ ለረሃብ ተጋልጧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">«የተደበቀው ረሃብ» ታሪክ ሊደገም ይሆን?</span></h3>

<h2 class="align-center">ከ5 ሚሊዮን የማያንስ ሕዝብ ለረሃብ ተጋልጧል <br/>- በቂ ትኩረት የተሰጠው አይመስልም</h2>

<h3 class="align-center"><li> ሰው ስራስር መብላት ጀምሯል</h3></li>
<h3 class="align-center"><li> 300 ያህል ሞተዋል</h3></li>


<p class="align-right">(ሪፖርታዥ)</p>

<p>ከአገሪቱ ዓመታዊ ምርት ከ35 - 40 በመቶ ያስገኝ የነበረው የበልግ ዝናብ ለሁለት ተከታታይ ዓመታት ባለመጣሉና መደበኛው የመኸር ዝናብም ወቅቱን ጠብቆ ባለመዝነቡ በተከሰተው ድርቅ በስምንት የተለያዩ አካባቢዎች ቁጥሩ ከ5 ሚሊዮን የማያንስ ሕዝብ ለአስከፊ ረሃብ ተዳርጓል።</p>

<p>ደቡብ ትግራይ፣ በአማራው ክልል ሰሜንና ደቡብ ጐንደር፣ ሰሜንና ደቡብ ወሎ፣ ሰሜን ሸዋ፣ በኦሮሚያ ምሥራቅ ሐረርጌና ቦረና፣ ከደቡብ ሕዝቦች ሰሜንና ደቡብ ኦሞ ዋነኞቹ ተጠቂ ናቸው።</p>

<p>አንዳንድ ሪፖርቶች ደግሞ በተመጣጠነ ምግብ እጦት ሕፃናት፣ ሴቶችና አረጋውያን የሚልሱት የሚቀምሱት በማጣት የዱር ተክሎችንና ሥራ ሥሮችን ጭምር መብላት ጀምረዋል። በየዕለቱ እየሞቱ ያሉትም እየበረከቱ ነው። አልተረጋገጠም እንጂ ባለፉት ሁለት ወራት 300 ሰዎች ሞተዋል።</p>

<p>ሪፖርተራችን ይህንን አስመልክቶ ከግብርና ባለሙያዎች፣ ከዓይን ምስክሮች ከዓለም አቀፍ የዜና አውታሮችና ከመንግሥት የተገኙ ሪፖርቶችን አሰባስቦ እንደሚከተለው አቀነባብሮታል።</p>


<h3 class="align-center">የዓለም አቀፍ የዜና አውታሮች ዘገባ </h3>


<p>«ቢቢሲ» የተባለው የእንግሊዝ የሬዲዮ ሥርጭት «ኢትዮጵያ በታሪኳ ሶስተኛውን፣ ነገር ግን ከሁሉ የከፋውን የድርቅና የረሃብ አደጋ እየተጋፈጠች ነው።» ረሃቡ አሳሳቢ ደረጃ ላይ በመድረሱ የአደጋ መከላከልና ዝግጁነት ኮሚሽን ከድርቁ ጋር ተያይዞ ለአስከፊ የምግብ እጥረት ለተጋለጠው ከ4.6 ሚሊዮን ለሚበልጥ ሕዝብ ለዓለም አቀፍ ኅብረተሰብ የድረሱልኝ ጥሪ አቅርቦአል።</p>

<p>ኮሚሽኑ ባቀረበው በዚሁ ተማፅኖ 360 ሺህ ሜትሪክ ቶን ምግብ ያስፈልጋል። ይህም የተዘራው እህል እስኪደርስ ከሰኔ - ታህሣሥ ላሉት ሰባት ወራት ብቻ የሚያገለግል ነው። የበልግ ዝናብ በመባል የሚታወቀው ጨርሶ በመቅረቱ የወጣው ይኸው ተማፅኖ በሚያዝያ ወር የተጠየቀውን የምግብ ርዳታ በ40 ሺህ ቶን ከፍ አድርጐታል። በአዲስ አበባ የቢቢሲ ወኪል ሪቻርድ ሊ አመዝኮን ጠቅሶ እንደገለጠው የምግብ ዕርዳታው ተቀባዮች በኢትዮጵያና በኤርትራ የድንበር ጦርነት ወቅት የተፈናቀሉትን ተረጂዎች ይጨምራል።</p>

<p>በደቡብ ኢትዮጵያ ክልላዊ መስተዳድር፣ በሰሜንና ደቡብ ኦሞ በተለይም በወላይታ ከ250 ሺህ በላይ ሕዝብ ለተመሳሳይ ችግር መጋለጡን ያመለከተው የቢቢሲ ዘጋቢ ለረሃቡ መንስኤ የሆነው ለሁለት ተከታታይ ዓመታት የአካባቢው አርሶ አደር አዘውትሮ የሚመገበው ድንች በዝናቡ መቅረት እንዳለ መጥፋቱን አስረድቷል።</p>

<p>በምሥራቅ ኢትዮጵያ በተለይ በምሥራቅ ሐረርጌና በሶማሌ ክልል ቆላማ አካባቢዎች የደረሰው ድርቅ በርካታ ነዋሪዎችን ለረሃብ ዳርጐ አንዳንዶቹ አካባቢያቸውን ለቅቀው እንዲሰደዱ ምክንያት ቢሆንም ከቅርብ ጊዜያት ወዲህ መጣል የጀመረው ዝናብ ተስፋቸውን ማለምለሙንና የድርቁን አሳሳቢነት እየቀነሰው መምጣቱ ታውቋል።</p>

<p>በአካባቢው ረሃቡ እንዳለ ቢሆንም በተለይ የቆላማው ኦጋዴን እንስሳት አርቢ ኅብረተሰብ ሳዑዲ ዐረቢያ ከዚህ ቀደም በስምጥ ሸለቆ ተከስቶ ከነበረው የከብቶች የትኩሳት በሽታ ጋር በተያያዘ ከኢትዮጵያ፣ ከሶማሊያ፣ ከኬንያና ከጂቡቲ እንስሳትን ላለመግዛት ጥላ የነበረውን እገዳ በማንሳቷ የአካባቢው ሕዝብ እንስሳቱን ለመሸጥና ገንዘብ ለማግኘት ተስፋ ማግኘቱንም ሪቻርድ ሊ አስታውቋል።</p>

<p>የአሜሪካ ድምፅ ሬዲዮ የአማርኛው አገልግሎት በሰሜን ኢትዮጵያ በተከሰተው የዝናብ እጥረት ሳቢያ ቁጥሩ 5 ሚሊዮን የሚጠጋ ሕዝቧ በድርቅ የተጐዳባት ኢትዮጵያ ለዓለም አቀፉ ሕብረተሰብ የ360 ሺህ ሜትሪክ ቶን የምግብ እህል ዕርዳታ ተማፅኖ ማቅረቧን ዘግቧል። በ8 ክልሎች ለምግብ እህል ለተጋለጡት ሰዎች ለቀረበው ለዚሁ ጥሪ የዓለም የምግብ ፕሮግራም ለ1.5 ሚሊዮን ሕዝብ የሚሆን አስቸኳይ የምግብ እህል ርዳታ እንደሚሰጥ አስታውቋል። ፕሮግራሙ 40.5 ሚሊዮን ዶላር ወጪ በማድረግ የሚያቀርበው ምግብ በድርቁ ክፉኛ ለተጐዱ ሕፃናት፣ እናቶችና አረጋውያን እንደሚውልም ገልጦአል።</p>


<h3 class="align-center">የባለሙያና የዐይን ምስክሮች አስተያየት </h3>


<p>በቅርቡ ሰሜንና ደቡብ ወሎ ለሥራ ጉዳይ ሄደው የተመለሱ ሁለት የግብርና ባለሙያዎች ለዝግጅት ክፍላችን እንደገለጡት ከደቡብ ወሎ መቅደላ፣ ተንታ፣ ለጋምቦ ቃሉና አምባሰል ወረዳዎች በድርቁ በከፍተኛ ደረጃ የተጐዱ መሆናቸውን ጠቅሰው በተለይ መቅደላ፣ ለጋምቦና አምባሰል በሰዎችና በእንስሳት ላይ የደረሰው ችጋር «ለጆሮ የሚዘገንን፣ ለዓይንም የሚሰቀጥጥ ነው» ብለዋል። ባለሙያዎቹ ሕዝቡ በጠኔ ብዛት ኮስምኖና ተዳክሞ እንደተመለከቱ ጠቁመው እንስሳቱም የግጦሽ ሣር በመጥፋቱ እየሞቱና ይህም ሁኔታ ወደ ሰዎች እየተዛመተ እንደሆነ ገልጠዋል።</p>

<p>ደሴ ዙሪያ ሰዎች የጉቶ ሥራ ሥሮችን ከመሬት እየቆፈሩ ለእንስሳቶቻቸው መኖ ሲሰጡ እንደተመለከቱ የገለጡልን የግብርና ባለሙያ በዚህ ሕይወታቸውን ያቆዩአቸውን ከብቶች እየነዱ ደሴ በማስገባት በግና ፍየል ከ15 - 20 ብር፣ በሬና ላም ከ80 - 150 ብር በሆነ ዋጋ ለከተማው ሕዝብ በመሸጥ አስከፊ ሕይወታቸውን እየተቋቋሙ መሆናቸውን አስረድተዋል።</p>

<p>ከ1966ቱና ከ1977ቱ የድርቅና ረሃብ ወቅቶች ወዲህ በአካባቢው ተመሳሳይ ሁኔታ እንዳይከሰት ባለፈው መንግሥትና መንግሥታዊ ባልሆኑ ሀገር በቀልና ዓለም አቀፍ የረድኤት ድርጅቶች በምግብ ለሥራ ፕሮግራም ለምተው አረንጓዴ ለብሰው የነበሩ ተራሮችና በጥብቅ ደንነት ተይዘው የነበሩ ጫካዎች አሁን ያለምንም ከልካይ በገፍ እየተመነጠሩ ደሴን በየጧቱ &lt;ለማገዶ የሚውል እንጨት ጐር፣ እያጥለቀለቃት እንደሆነ ባለሙያው የዓይን ምስክርነታቸውን ሰጥተዋል።</p>

<p>በደህናው ወቅት የከተማው ነዋሪ አንድ የበቅሎ ጭነት የማገዶ እንጨት ከብር 9 -12 ይገዛ እንዳልነበር፣ አሁን ከድርቁ ወዲህ ግን አርሶ አደሩ ለያውም መጠኑን አብዝቶና ለምኖ ጭነቱን በብር 3 እንደሚሸጥ የጠቆሙት ባለሙያ ይህም አንዳንዴ ገዥ በማጣት የሚመለስበት ጊዜ እንዳለም ገልጠዋል። ለኮንስትራክሽን የሚውሉ እንጨቶችም በገፍ እየተቆረጡ በርካሽ ዋጋ እየተሸጡ መሆናቸው አካባቢውን የበለጠ እያራቆተው መሄዱን የጠቀሱት የዓይን ምስክር ከወዲሁ ገደብ የሚበጅበት ዘዴ ካልተቀየሰ ሁኔታውን የበለጠ የከፋ እንደሚያደርገው አስጠንቅቀዋል።</p>

<p>ሰሜን ወሎ ደርሰው የተመለሱት ሌላው የዓይን ምስክር በበኩላቸው ኢሕአዴግ በተለይም ብአዴን የትጥቅ ትግል በሚያደርግበት ወቅት ውለታ ለዋሉለት ከጐንደር እብናትና በለሳ ከሰሜን ወሎ ለዋግ ህምራ ዞን (ሰቆጣ) በስተቀር ለድርቁና ለረሃቡ በቂ ትኩረት እንዳልተሰጠው ከተሠሩት የአፈር ግድቦች መረዳት እንደሚቻል አስረድተዋል።</p>

<p>አንድ አባት ረሃቡ ስለጠናባቸው ከላሊበላ መቅደላ ያለውን ርቀት በእግራቸው ለመሸፈን ባደረጉት ጥረት ባለቤታቸውን በሞት መነጠቃቸውን የመቅደላ ነዋሪዎች እንደነገሩአቸው ያመለከቱት እኝሁ የዓይን ምስክር የአካባቢው ሕዝብ በደህናው ቀን እርቦት እንኳን ጠገብኩ ይል የነበረው አሁን ረሃቡ ስለከፋበት ይሉኝታና ኩራቱን ጥሎ በየምግብ ቤቱ እየገባ ተመጋቢ የተረፈውን አብሉኝ እስከማለት መድረሱን ገልጠዋል።</p>

<p>በሰሜን ወሎ በተደጋጋሚ በድርቅ የሚጠቁ አካባቢዎችን ለመታደግ የዓለም የምግብ ፕሮግራም በተለያዩ ደረጃዎች በምግብ ለሥራ ፕሮግራም ሊሠራ አቅዶአቸው የነበሩ ፕሮጀክቶች ከፖለቲካው ጋር ቅርበት ባላቸው የልማት ማኅበርና ድርጅት ተፅእኖ መስተጓጐላቸውን ያስታወሱት ባለሙያ፤ ካድሬዎቹ ይህን የለጋሾች ጥረት እነሱ በፈለጉአቸውና «ውለታ» አለብን ላሉአቸው ወረዳዎች እንዲዞሩ ቢያደርጉም ውጤቱ ከዝናብ እጥረቱ ጋር ተዳምሮ አለመሳካቱን አስምረውበታል።</p>

<p>የክልሉም ሆነ የየዞኑና የየወረዳዎቹ መስተዳድር ባለሥልጣኖችና ካድሬዎች በግንቦት 1991 ዓ.ም መጀመሪያ ባህር ዳር ስብሰባ ባደረጉበት ወቅት ይህን በሚሊዮን የሚቆጠር ሕዝብ ለተረጂነትና ለተፈናቃይነት የዳረገውን ድርቅና ረሃብ በአጀንዳ ይዘው መወያየታቸው እንኳን በመንግሥታዊ መገናኛ ብዙሃን አለመገለጡ ግምት ውስጥ እንዳስገባቸው የጠቀሱት ባለሙያ በኢትዮ - ኤርትራ የድንበር ውዝግብ ሳቢያ ለተፈጠረው ጦርነት የሰው ኃይል እንዴት መመልመል እንደሚቻል ሲወያዩ የጦርነቱ ደጀንና አብዛኛው የሰው ኃይል ምንጭ የሆነው አርሶ አደሩን መርሳታቸው ገጠርን ማዕከል ያደረገው የአምስት ዓመቱ መርሃ ግብር እየተባለ የሚለፈፍለት ፕሮግራም የይስሙላ መሆኑን አጋልጦባቸዋል ብለዋል።</p>

<p>የአገዳ ሰብል በመባል የሚታወቁትን በቆሎና ማሽላ በመኸር የሚያበቅሉ ገበሬዎች የሚያዝያ ወር ዝናብ ባለመዝነቡ ዘር አለመዝራታቸውን የጠቆሙት እኝሁ ባለሙያ አሁን የክረምቱ ዝናብ በተመጣጣኝ ሁኔታ ቢዘንብና መንግሥት የዘር እህልና ለተወሰነ ጊዜ የሚበቃ የዕለት ደራሽ ቀለብ ቢችል እንኳን፤ የእርሻ በሬው በሙሉ ተሸጦ አሊያም ሞቶ ስላለቀ ይህ በበኩሉ በማሳ ዝግጅት ላይም ሌላ ችግር እንደሚፈጥር ተናግረዋል።</p>

<p>በሰሜንና ደቡብ ወሎ ቆይታቸው ሌላው የታዘቡትና ኅብረተሰቡም በእጅጉ እያማረረ ያለው ችግር ገበሬው በብድር የወሰደውን የማዳበሪያ ዕዳ እንዲከፍል መገደዱንና ጊዜው ይራዘምልኝ ብሎ የሚያቀርበው ጥያቄም ሰሚ አለማግኘቱን ነው። አንዳንድ ባለሥልጣኖች ከዚህም አልፈው «ብታጣ ብታጣ የቤት ጣሪያህንም ነቅለህ ሸጠህ ዕዳህን መክፈል አለብህ» እያሉ በየአደባባዩ የሚያሰሙት ፉከራ እነኝህ ሰዎች ሕዝቡን ሊያገለግሉ ነው የተመደቡት? ወይንስ ሊገለገሉበት? እስከማለት መድረሱን ባለሙያው አስረድተዋል።</p>

<p>በሰሜን ሸዋ የሚታየው ሁኔታም ከወሎው ባይከፋም ተመሳሳይ ነው። የኢትዮጵያ ራዲዮ ሪፖርተር ከሥፍራው የዘገበው የችግሩን አሳሳቢነት ይጠቁማል። በአማራው ክልል ሸዋ ዞን የምግብ እህል እጥረት ለገጠመው ሕዝብ ከማዕከል የሚላከው የርዳታ እህል እስከ ሰኔ 19/1991 ድረስ በየወረዳዎቹ ካልተጓጓዘ በዕርዳታ ክፍፍል ላይ ከፍተኛ ችግር እንደሚፈጠር የዞኑ አደጋ መከላከልና ዝግጁነት መምሪያ ከሰሞኑ አስታውቋል። በዞኑ ካሉት 17 ወረዳዎች በ12ቱ በደረሰው የመኸርና የበልግ ዝናብ እጥረት በአጠቃላይ ከ463 ሺህ በላይ ሕዝብ ለምግብ እህል ተጋልጦአል። የዞኑ አደጋ መከላከልና ዝግጁነት መምሪያ መረጃዎች እንደሚጠቁሙት ከዞኑ ጠቅላላ ነዋሪ ወደ ሲሶ የሚጠጋው ለተረጂነት ተዳርጓል።</p>

<p>የመምሪያው የኦፐሬሽን ዋና ኃላፊ አቶ አፈወርቅ ገ/የሱስ እንደሚሉት ዘንድሮ የገጠመው ችግር ባለፉት አምስትና ስድስት ዓመታት ከታዩት ሁሉ የከፋ ነው። በተለይም ጌራ ቀያ፣ ላሎ ማማና ግሼ ራቤል ወረዳዎች ችግሩ የጠናባቸው ናቸው። የግሸ ራቤል ነዋሪ ሙሉ በሙሉ ርዳታ የሚያስፈልገው ሲሆን የጌራ ቀያ 95% የላሎ ማማ ደግሞ 62% ለምግብ እህል እጥረት ተጋልጧል። ከጥር 1991 ዓ.ም ጀምሮ ለ88 ሺህ ሕዝብ ከ16 ሺህ ኩንታል በላይ እህል ተከፋፍሏል። እስካሁን በነበረው ሁኔታ በእህል አቅርቦቱ ችግር ያልነበረ ቢሆንም በበልግ አብቃይ ወረዳዎች የደረሰው የዝናብ እጥረት የተረጂዎቹን ቁጥር እንዲጨምር አድርጐታል። በዚህ ምክንያት የዕርዳታው አቅርቦት መጨመር ስለሚገባው ጥናቱ ለፌዴራሉ አደጋ መከላከልና ዝግጁነት ኮሚሽን ቀርቦ ውሣኔ እየተጠበቀ ነው።</p>

<p>ዕርዳታ ለሚያስፈልጋቸው ተረጂዎች የሚሆነው እህል እስከ ሰኔ ወር 1991 ድረስ ወደየወረዳዎቹ መጓጓዝ እንደሚኖርበት አሳስበዋል። የማጓጓዙ ሥራ ከሰኔ ወር ካለፈ ግን በክረምቱ የወንዝ ሙላትና በትራንስፖርት ችግር የተነሣ ዕርዳታውን በተፈለገው ቦታ ማድረስ ያዳግታል። ስለሆነም የፌዴራሉ አደጋ መከላከልና ዝግጁነት ኮሚሽን ሁኔታውን በመገምገም የዕርዳታው እህል በወቅቱ ወደ ተረጂው ክፍል እንዲደርስ እንደሚያደርግ እምነታቸው መሆኑን አቶ አፈወርቅ ገልጠዋል።</p>


<h3 class="align-center">በመንግሥት በኩል የተሰጠ መግለጫ</h3>


<p>ይህን አስከፊ ድርቅና ረሃብ አስመልክቶ ከመንግሥት ከፍተኛ የአመራር አባላት (ፕሬዚዳንቱና ጠቅላይ ሚኒስትሩ) የተባለ ነገር ባይኖርም የአደጋ መከላከልና ዝግጁነት ኮሚሽን ግንቦት 25 ቀን 1991 ዓ.ም ለዓለም አቀፍ ኅብረተሰብ በይፋ ባቀረበው የዕርዳታ ጥሪ ኢትዮጵያ ውስጥ በተለያዩ ክልሎች በሰው ሠራሽና ተፈጥሮአዊ ክስተቶች ሳቢያ ለምግብ እህል እጥረት ለተጋለጡት ከ4.6 ሚሊዮን በላይ ወገኖች 358 ሺህ 950 ሜትሪክ ቶን ምግብ እንደሚያስፈልግ ገምቷል።</p>

<p>ለምግብ እጥረት ከተጋለጡና አስቸኳይ የምግብ እርዳታ ከሚያስፈልጋቸው ወገኖች መካከል ከ2.2 ሚሊዮን የሚበልጡት በመኸር ምርት መቀነስ፣ ከ1.9 ሚሊዮን በላይ ደግሞ በበልግ ዝናብ እጥረት ሳቢያ ለምግብ እጥረት የተጋለጡ መሆናቸውን የጠቀሰው ኮሚሽኑ ቀሪዎቹ በአምባገነኑ የኢሳይያስ አፈወርቂ መንግሥት ጦር ወረራ ከቤት ንብረታቸው የተፈናቀሉና ለችግር የተዳረጉ ናቸው ብሏል። ወደ ሁለት ሚሊዮን የሚጠጋ ሕዝብ ደግሞ በአማራው ብሔራዊ ክልል ለተመሳሳይ አደጋ መጋለጡን የጠቆመው ሪፖርት በክልሉ የበልግ ዝናብ መዘግየት ከዚህ በፊት ይኖራል ተብሎ የተገመተውን የተረጂ ሕዝብ ቁጥር 156 በመቶ እንዲጨምር አድርጐታል። በአማራ ክልል የተረጂው ቁጥር ሊጨምር የቻለው አብዛኛው የክልሉ አርሶ አደር የበልግ ተጠቃሚ በመሆኑ እንደሆነም ኮሚሽኑ አመልክቶ በዝናብ እጥረት በሰሜንና ደቡብ ወሎ ዞኖች ችግሩ መባባሱን ገልጦአል።</p>

<p>በትግራይ ብሔራዊ ክልል በበልግ ዝናብ እጥረት ሳቢያ ከዚህ በፊት በአካባቢው ይኖራሉ ተብሎ የተገመተው የተረጂዎች ቁጥር በ19 በመቶ መጨመሩንና በአሁኑ ወቅትም በክልሉ ያለው የተረጂዎች ቁጥር ከ834 ሺ በላይ መድረሱን ኮሚሽኑ ጠቁሞአል። ከአጠቃላይ የግብርና ምርታቸው ውስጥ እስከ 20 በመቶ የሚሆነውን በበልግ የሚያመርቱት የዓላማጣ፣ የራያ አዘቦና የወፍላ ወረዳዎች በዝናብ እጥረቱ ከፍተኛ መመታታቸው ተገልጿል።</p>

<p>በኦሮሚያ ክልል ከሚገኙት 12 ዞኖች መካከል አምስቱ በልግ አብቃይ መሆናቸውን ሪፖርቱ ጠቁሞ በተለይ በባሌ በዓመቱ በዞኑ ከሚመረተው የሰብል ምርት 40 በመቶ የሚሆነው በበልግ እንደሚመረት አመልክቷል። የበልግ ዝናብ እጥረት በክልሉ የተረጂዎችን ቁጥር 57 በመቶ እንዲጨምር ስላደረገው በክልሉ ያሉት ተረጂዎች ከ975 ሺ በላይ መድረሳቸውን ገልጿል። በአሁኑ ወቅት በምሥራቅ ሐረርጌ፣ በሰሜን ምዕራብ ሸዋ በባሌ ዞን ዝቅተኛ ቦታዎች የምግብ እጥረቱ የከፋ ደረጃ ላይ መድረሱን የአደጋ መከላከልና ዝግጁነት ኮሚሽን አስታውቋል።</p>

<p>በደቡብ ብሔር ብሔረሰቦችና ሕዝቦች ክልል በሚገኙ አንዳንድ ዞኖች የበልግ ምርት ከአጠቃላይ የግብርና ምርት ውስጥ እስከ 75 በመቶ የሚሆነውን እንደሚሸፍን ጠቁሞ በችግሩ ከ438 ሺ ሕዝብ በላይ መጠቃቱን አመልክቷል። የምግብ እጥረቱ የተከሰተባቸው የአንዳንድ አካባቢዎች ነዋሪዎች ምግብና ሥራ ፍለጋ ከቀያቸው መሰደድ መጀመራቸውን ኮሚሽኑ ጠቁሟል። ችግሩ በተከሰተባቸው በእነዚሁ አካባቢዎች የከብትና የወተት ተዋጽኦ ዋጋ መርከሱንና የእህል ዋጋ መጨመሩን አስታውቋል።</p>

<p>የኮሚሽኑ ሪፖርት በችግሩ ሳቢያ የተመጣጠነ ምግብ ያጡ ሕፃናትና አካላቸው የተዳከመ አረጋውያን ቁጥር መጨመሩን አመልክቷል። ከምግብ እጥረት ጋር በተያያዘ በሽታ የሚሞቱት ሰዎች ቁጥር መጨመሩንና በችግሩ ሳቢያ ትምህርታቸውን የሚከታተሉት ተማሪዎች ቁጥርም መቀነሱን አስታውቋል።</p>

<p>ለጋሾች የችግሩን አሳሳቢነት ተገንዝበው የበኩላቸውን ድጋፍ እንዲያደርጉ ኮሚሽኑ በዚሁ ሪፖርቱ ጥሪ አድርጓል።</p>

<p>ባለፈው ታህሣሥ ወር ኮሚሽኑ በመኸር ምርት እጥረትና በኢሳይያስ አፈወርቂ መንግሥት ጦር ወረራ ሳቢያ ከቤት ንብረታቸው የተፈናቀሉት ወገኖች ቁጥር ከሦስት ነጥብ ሁለት ሚሊዮን በላይ መድረሱን በመግለጽ ለእነዚህ ወገኖች ከ319 ሺ ሜትሪክ ቶን በላይ እህል እንደሚያስፈልግ በመግለጽ ጥሪ አቅርቦ እንደነበር ይታወሳል።</p>


<h3 class="align-center">ዓለም አቀፍ ትኩረትና እርዳታ</h3>


<p>የዓለም አቀፍ ለጋሽ ድርጅቶች፣ የዲፕሎማቲክና የተባበሩት መንግሥታት ድርጅት ተወካዮች ቡድን ድርቁና ረሃቡ በጣም ጠንቶባቸዋል ተብለው ወደተፈረጁት ሰሜንና ደቡብ ወሎ አንዳንድ ወረዳዎች ጉብኝት ባደረገበት ወቅት ተወካዮቹ ባዩትና በተመለከቱት በጣም ተደናግጠዋል። ብዙዎቹ «የአሁኑ ረሃብ ከ1966ቱ እና ከ1977 ዓ.ም አስከፊ የረሃብ ወቅቶች እጅግም የከፋ ነው» ብለውታል።</p>

<p>አርሶ አደሮቹ የሚበሉትና የሚጠጡት በማጣት መሰደድ መጀመራቸውን ብቻ ሳይሆን ለእንስሶቻቸው የግጦሽ ሣር ባለመኖሩ የዱር ተክሎችን ሥራ ሥር እያወጡ ሲመግቡ ቅርፊቶቻቸውንና ቅጠሎቻቸውን እነርሱ ሲበሏቸው ከመመልከት የበለጠ የከፋ ሁኔታም እንደሌለ ነው የገለጡት። በደቡብ ወሎ 890 ሺህ ሕዝብ ለከፋ ረሃብ ከመጋለጡም በላይ ለዘር ብሎ ያስቀመጠውን እህል ጨርሶ ጣሪያና ግድግዳውን ሁሉ ነቃቅሎ እየሰጠ በመሰደድ ላይ ነው። እንደ አንዳንዶቹ ለጋሽ ድርጅቶች ግምት የአሁኑ ረሃብ ለበርካታ ወቅቶች ተከስቶ አያውቅም። እንዲህ በሰፋ መልኩም የሀገሪቱን ክልሎች አላዳረሰም። ከሚታየው ሁኔታ መንስዔው የዝናብ እጥረት ብቻ ሳይሆን ሰው ሠራሽ ችግርም ያለበት ነው።</p>

<p>በአሁኑ ጊዜ የተከሰተው ድርቅና ረሀብ እጅግ አሳሳቢ በመሆኑ የብሪታኒያ መንግሥት የዓለም አቀፍ ልማት መምሪያ በሰሜንና ደቡብ ወሎ ለአስቸኳይ ጊዜ የምግብ አቅርቦት የሚውል የ1 ነጥብ 4 ሚሊዮን ፓውንድ የገንዘብ ድጋፍ ለመስጠት ተስማምቷል። አዲስ አበባ የሚገኘው የአገሪቱ ኤምባሲ ግንቦት 26 ቀን 1991 ዓ.ም ባወጣው መግለጫ እንዳስታወቀው የዓለም አቀፉ ልማት መምሪያ በብሪታኒያ ሕፃናት አድን ድርጅት አማካኝነት የሚለግስና ለድርቅ ለተጋለጡ 80 ሺ ሰዎች የሚሆን 6 ሺ ሜትሪክ ቶን እህል ለመስጠት ቃል ገብቷል።</p>

<p>ዩናይትድ ስቴትስ በበኩሏ በዚህ ዓመት በመደበኛና በአስቸኳይ የምግብ ዕርዳታ ፕሮግራሟ 38.4 ሚሊዮን ዶላር ግምት ያለው 120 ሺ ሜትሪክ ቶን የምግብ እህል ለመስጠት ቃል መግባቷን ግንቦት 27 ቀን 1991 አስታውቃለች። በኢትዮጵያ የአሜሪካ አምባሳደር ዴቪድ ሺን በበልግ ዝናብ እጥረት አስቸኳይ የምግብ እጥረት ለገጠማቸው ወገኖች የምግብ እህል መግዣ የሚሆን 25 ሺ ዶላር መለገሳቸውን ኤምባሲው ከላከው ጋዜጣዊ መግለጫ ለመረዳት ተችሏል።</p>

<p>የኔዘርላንድስ መንግሥትም 10 ሺህ ሜትሪክ ቶን እህል ለተጐጂዎቹ ወገኖች ለመስጠት ቃል ገብቷል። የአውሮፓ ኅብረትም ቀደም ሲል የሰጠው 50 ሺህ ሜትሪክ ቶን እርዳታ ለተረጂው መሠራጨቱ ሪፖርት እንደተደረገለት ተጨማሪ ዕርዳታ ለመለገስ ተስፋ ሰጥቷል።</p>

<p>ኮሚሽነር ሲሞን መቻሌ ግንቦት 30 ቀን 1991 ዓ.ም ለአምባሳደሮች መንግሥታዊ ላልሆኑ ድርጅቶችና ለተባበሩት መንግሥታት ልዩ ልዩ አካላት የኮሚሽኑን የክለሳ እርዳታ ጥያቄ ሰነድ ባቀረቡበት ወቅት መጪው ክረምት ሳይገባ በድርቅ ለተጐዱ አካባቢዎች 40 ሺህ ሜትሪክ ቶን የምግብ እህል እርዳታ መጓጓዝ መጀመሩን ገልጠዋል።</p>

<p>በኮሚሽነሩ ገለፃ መሠረት 25 ሺህ 90 ሜትሪክ ቶን ለአማራ ክልል፣ 10 ሺህ ሜትሪክ ቶን ለኦሮሚያ፣ 2 ሺ 557 ሜትሪክ ቶን ለደቡብ ክልል፣ እንዲሁም 2ሺ 372 ሜትሪክ ቶን ለትግራይ ክልል የሚጓጓዝ ሲሆን እስከ ሰኔ አጋማሽ ይጠናቀቃል ተብሎ ይጠበቃል። የእርዳታ እህል የሚጓጓዝበትን አብዛኛውን የትራንስፖርት ወጪ መንግሥት እንደሚሸፍን የጠቀሱት ኮሚሽነሩ ቃል የተገባውን ለማጓጓዝ መንግሥት 41 ሚሊዮን ብር መመደቡን አስታውቀዋል። በዚህ አጋጣሚ በዚህ ድርቅና ረሀብ «የፖለቲካ የንግድ ትራንስፖርት ድርጅቶች» ለማትረፍ የሚያደርጉትን መሯሯጥ ትተው በዚህ ነፍስ አድን ዘመቻ ሁሉም የትራንስፖርት ድርጅት መሳተፍ እንደሚኖርበት እየተጠቆመ ነው።</p>

<p>የአደጋ መከላከልና ዝግጁነት ኮሚሽን ለዓለም አቀፍ ማኅበረሰብ የድረሱልኝ ተማፅኖ ባቀረበበትና ዓለም አቀፍ ለጋሽ ድርጅቶችና መንግሥታትም የሁኔታውን አሳሳቢነት በመረዳት ከወዲሁ አስቸኳይ ዕርዳታ ለመስጠት ቃል እየገቡ ባሉበት ወቅት የችግሩ ግንባር ቀደም ተጠቂ የሆነው የአማራው ክልል መስተዳድር ም/ቤት ግንቦት 29 ቀን 1991 ዓ.ም ባደረገው አስቸኳይ ስብሰባ በመቶዎች የሚቆጠሩ ዜጐች በረሃብ አለንጋ እየተጠበሱና እየረገፉ ያሉበትን የድርቅና የረሃብ ጉዳይ ቸል በማለት የሁለት ዳኞች ሹመትና የአንድ አዋጅ ማፅደቅ አጀንዳ ይዞ ተወያየ ተብሎ በመንግሥት መገናኛ ብዙሃን መገለፁ ብዙዎቹን «ምን እየተሠራ ነው?» እንዲሉ አስገድዷቸዋል። የክልሉ ም/ቤት ሌላው ቢቀር የረሃቡን አስከፊነት በመንግሥት መገናኛ ብዙሃን ለመግለጽ ጥረት አለማድረጉ የትኩረት አቅጣጫው አጀንዳ ሌላ መሆኑን የሚጠቁም ፍንጭ መሆኑን ብዙዎች ይስማሙበታል።</p>


</body>
</html>
