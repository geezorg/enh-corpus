<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰላ ዘረፋና ግድያ ተበራክቷል - ሕዝቡ ዋስትና አጥቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በአሰላ ዘረፋና ግድያ ተበራክቷል - ሕዝቡ ዋስትና አጥቷል</h1>


<p>በኦሮምያ ብሔራዊ ክልላዊ መንግሥት፣ በአርሲ ዞን በአሰላ ከተማ የምሽት ዘረፋና ግድያ እየተበራከተ ሲሆን ሕዝቡ ከዞኑ አስተዳደር በኩል ዋስትናና ጥበቃ በማጣቱ በከፍተኛ ስጋት ላይ መሆኑን የአርሲ ዞን የጦቢያ ተባባሪ ሪፖርተር አስታውቋል።</p>

<p>በዚሁ በአሰላ ከተማ ባለፈው ግንቦት ወር ብቻ ሰባት የምሽት ዘረፋዎች ሲፈፀሙ ሁለት ሰዎች ሞተው 3 ሰዎች በመቁሰላቸው በአሁኑ ጊዜ በሕክምና ላይ ይገኛሉ።</p>

<p>ዘራፊዎቹ የጦር መሣሪያ ታጥቀው የዕቃና የከብት ማጓጓዣ መኪና የሚጠቀሙ ሲሆን በዚሁ የዘረፋ ዘዴ አቶ ማሞ ደገፉ የተባሉ የከተማው ቀበሌ 07 ነዋሪ ሙሉ የቤት ዕቃ፣ (ሶፋና ቴሌቪዥን ጨምሮ) ተዘርፎባቸዋል። ከዚህም በተጨማሪ አቶ ጌታቸው መርጊያ አንድ ሰንጋ፣ አቶ ተሰማ ሞላ ላም ከነጥጃዋ፣ አቶ ቤተማርያም ቴሌቪዥን፣ ሶፋና የቤት ዕቃ፣ አቶ ደረጀ ሁለት ፈረሶች፣ አቶ ዋጋዬ አንድ ፈረስ፣ ሌላ አንድ ግለሰብ ደግሞ አንድ ፈረስ ተዘርፈዋል።</p>

<p>በከተማው ቀበሌ 06 ዘራፊዎቹ አንዲት ሴት ቤት ውስጥ ገብተው ሲነቁባቸው ገድለዋቸው የሄዱ ሲሆን በዚሁ ከተማ ቆንድቻ ጊዮርጊስ በተባለው አካባቢ ዘራፊዎቹ ወደግለሰቦች ቤት ገብተው ሲነቃባቸው አንድ ሰው ገድለውና ሦስቱን አቁስለው ተሰውረዋል።</p>

<p>የአካባቢው ነዋሪ ከ1983 ወዲህ ትጥቅ እንዲፈታ በመገደዱ መንግሥት አስፈላጊውን ጥበቃ ካላደረገለት የጐሣ ፖለቲካው ባደረሰው ችግር ምክንያት እነ ዲማ ጉርሜሳን የመሰሉ ጨፍጫፊዎች በአርባ ጉጉና በሌሎችም የአርሲ አካባቢዎች ያደረሱት ጥፋት ዓይነት እንዳይደገም ከፍተኛ ሥጋት አለ።</p>


</body>
</html>
