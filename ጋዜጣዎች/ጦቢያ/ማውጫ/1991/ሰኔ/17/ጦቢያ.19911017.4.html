<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢንቬስትመንቱ ከእውነታውና ከጥቅማችን ጋር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">ኢንቬስትመንቱ ከእውነታውና ከጥቅማችን ጋር</h2>


<p>ሰሞኑን የኢንቨስትመንት ባለሥልጣን ም/ዋና ሥራ አስኪያጅን ዋቢ ያደረጉ መንግሥታዊ መገናኛ ብዙሃን እንደገለጡት በአገራችን 41 ቢሊዮን ዶላር (328 ሚሊዮን ብር) ካፒታል ያላቸው የአገር ውስጥና የውጭ ባለሀብቶች የኢንቬስትመንት ፈቃድ አግኝተው በኢኮኖሚው መስክ በመንቀሳቀስ ላይ ናቸው። ከዚህም በላይ ታላቁ ብሥራት ደግሞ (እውነት ከሆነ) በዓለም ላይ ከሚታወቁትና ከመጀመሪያዎቹ ሦስት ቱጃሮች አንደኛው የሆኑ የሳዑዲ አረቢያ ንጉሣዊ ቤተሰብ አባል በእርሻ መስክ ኢንቬስት ለማድረግ ወደ ኢትዮጵያ የሚገቡ መሆናቸው መገለጡ ነው።</p>

<p>መቼ ይህ ብቻ?! አንድ የማሌዥያ ባለሀብት በ«አራት ቢሊዮን የአሜሪካን ዶላር» (በ32 ቢሊዮን ወይም በ32 ሺ ሚሊዮን ብር?!!!) የኢንቬስትመንት ሥራ ለመሥራት የሚያስችል የኢንቨስትመንት ፈቃድ ለማውጣትና ሥራ ለመጀመር ጥናት በማካሄድ ላይ ናቸው። እንደምክትል ሥራ አስኪያጁ ገለፃ በስምንቱ ዓመት ውስጥ ከ9 ቢሊዮን ዶላር (72 ሚሊዮን ብር) ያልበለጠ ካፒታል የያዙ 163 የውጭ ባለሀብቶች የኢንቨስትመንት ፈቃድ አውጥተው በሚንቀሳቀሱባት አገር ይህን ያህል ገንዘብ ከአንድ ባለሀብት መገኘቱ ታላቅ የምሥራች ነው። ተጨማሪ ሁለት ታላላቅ አላሙዲኖችን ልናገኝ ነው ማለት ነው።</p>

<p>የኢንቬስትመንት ባለሥልጣን ም/ዋና ሥራ አስኪያጁ ዕውነታውን ሳይሆን ፕሮፓጋንዳ ነግረውናል አንላቸውም። በኢኮኖሚ ቀውስ በሚናጠው የእስያ ክፍለ አህጉር አካባቢ ከምትገኘው ማሌዢያ ይኸ የኢንቨስትመንት ገንዘብ በአንድ ኢንቬስተር አማካይነት ሊመጣ በመሆኑም «እንዴት?» ብለን አንጠይቅም፣ ዕውነታውን እስክናውቀው ድረስ። በመግለጫው መሠረት ግን የተጠቀሱት ባለሀብቶች በእርሻው መስክ ይሰማራሉ። የማዳበሪያ ፋብሪካ ያቋቁማሉ። የባቡር መስመር ይዘረጋሉ። የመኖሪያ ቤት ግንባታ ሥራ (ረአል አስታተ ደቨሎፕመንት) ያካሂዳሉ።</p>

<p>ባለሀብቶቹ መዋዕለ ነዋያቸውን በኢትዮጵያ ለማፍሰስ የፈለጉበት ምክንያትም በኢትዮጵያ የተረጋጋ የማክሮ ኢኮኖሚ ይዞታ፣ በርካታ ወንዞች፣ ጥሬ ዕቃዎች፣ የተለያዩ ማዕድናትና ጥሬ ሀብቶች በመኖራቸው፣ የሚመረቱ ምርቶችን ወደውጭ ለመላክ አገሪቱ ያላት ጂኦግራፊያዊ አቀማመጥ አመቺ በመሆኑ፣ በአገሪቱ ያለው ገበያ እያደገ የሚሄድ፣ ሕዝቡ ሥነ - ሥርዓት አክባሪና በተፈለገው የቴክኖሎጂ ዓይነት ሊሰለጥን የሚችል መሆኑ ናቸው።</p>

<p>መቼም እንኳን ይህን ያህል ገንዘብ በአንድ አገር ውስጥ ሊያፈስ የተዘጋጀ ኢንቬስተር ቀርቶ ማንኛውም የውጭ ባለሀብት የአንድን አገር የኢንቨስትመንት አመቺነት ማስጠናቱ ያለ ነው። ስለአገራችን የኢንቨስትመንት አመቺነት በጥንቃቄ ስንነጋገር ደግሞ ከላይ የተጠቀሱት ሁኔታዎች ለመኖራቸው ብዙም የሚያከራክረን አይሆንም። የተጠቀሱትን ሁኔታዎች በጥልቀት አይተው ባለሀብቶች እንደተባለውም አይናቸውን ወደአገራችን ጥለው ከሆነ እሰየው ያሰኛል። አገራችን ባላት እምቅ ሀብትም እንኮራለን። ሰላም ቢኖረን፣ ጦርነት ቢርቀን፣ ግጭት ተወግዶ ሁላችንም በአንድ አገር ልጅነት የጋራ ጥረት ብናደርግ ምን አይነት አገር ልንገነባ፣ ምን ዓይነት ኑሮ ልንኖር እንደምንችልም አመልካች ነው።</p>

<p>ስለአገራችን የኢንቬስትመንት አየር (እንቨስትመንት ጭሊማተ) ስናነሳ፣ በአገራችን ስለአለው የኢንቨስተሮች ሁኔታ ስንነጋገር ግን ተጨባጭና ዕውን ውጤት ለማግኘት ከፈለግን በግልጽ ልንነጋገርባቸው የሚገቡ ጉዳዮች ይኖራሉ። ዓለም ያወቀውንና ፀሐይ የሞቀውን የጦርነት ሁኔታ ትተን ስለአገራችን የቢሮክራሲና የፖለቲካ ሁኔታ እንኳን ብንገመግም ለውጭ ኢንቬስተሮች ቀርቶ ለአገራችን ባለሀብቶችም እንኳ አስቸጋሪ ሁኔታዎች እንዳሉ እናያለን። በአገሪቱ የፖለቲካ ኃይሎች መካከል ገና እርቅ አልወረደም። የፖለቲካ መቀራረብ በሌለበት መረጋጋት፣ መረጋጋት በሌለበት ደግሞ ልማት የማይታሰብ ነው። የሠራተኛ መለኪያው ችሎታ (መሪት) ሳይሆን የጐሣ ምንጩ በሆነበት አገር ለኢንቬስተሮች አመቺ ቢሮክራሲያዊ አሠራር አለ ለማለት ያዳግታል። ገዥው ፓርቲ የቢሮክራሲውን ድጋፍ በእያንዳንዱ የኢኮኖሚ መስክ የ«ፖለቲካ ኩባንያዎችን» (ጳራፓርታልስ) አደራጅቶ በሚንቀሳቀስበት ሁኔታ ነፃ የኢኮኖሚ ውድድር መጠበቅ አይቻልም።</p>

<p>ከአገራችንና ከሕዝባችን ጥቅም አኳያ ሌላም ማንሳት ያለብን ብሔራዊ ጉዳይ አለ። ከውጭ የሚመጡ ኢንቬስተሮች ሁሉ የአገራችንን ሕግ አክብረው የሚፈለግባቸውን ግዴታ ይወጣሉ? የአገራችን ሕጐችስ ኤንቨስት አድራጊ ባለሀብቶችን ለመቆጣጠር ምን ያህል ተሟልተው የተዘጋጁ ናቸው? እነዚህን ጥያቄዎች ለማንሳት የተገደድነው ሰሞኑን በአገር ውስጥ ገቢ መሥሪያ ቤትና በሚድሮክ ኢትዮጵያ መካከል በግብር አከፋፈል የተፈጠረውን ውዝግብ አስመልክቶ ባለፈው ሣምንት ጋዜጣችን የተዘገበውን ዕውነታ ግምት ውስጥ በማስገባት ነው። ዜጋው በቤትና ቦታ ውዝፍ ግብር፣ በቤት ኪራይ፣ በጦርነትና በመሰል ማቋቋሚያ መዋጮ በሚዋከብበት ሁኔታ የውጭ ኢንቬስተሮች ከአገር ውስጥ ቅጥረኞቻቸው ጋር በመመሳጠር የአገሪቱ ጥቅም እንዲቀር በሚያደርጉበት ሁኔታና «የፖለቲካ ኩባንያዎች» ፖለቲካውን ጠለላ በማድረግ የአገሪቱን ጥቅም የሚጐዱበት ሁኔታ እያለ የውጭ ባለሀብቶች ዓይናቸውን ጥለውብናል ብሎ ማውራት እጅግ ይከብዳል። የምንመኘውን ለመሆንና ለማግኘት በየዘርፉ ያሉት መሰናክሎች ከወዲሁ መወገድ ያለባቸው ይመስለናል። ይህን ደግሞ መንግሥትም ሆነ እያንዳንዱ የአገሩ ተቆርቋሪ ዜጋ በቅርበት ሊከታተለው ይገባል።</p>


</body>
</html>
