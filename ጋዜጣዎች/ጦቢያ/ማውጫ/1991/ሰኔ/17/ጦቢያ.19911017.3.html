<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምሥራቅና ደቡብ የሚያደርገውን እንቅስቃሴ ገፍቶበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ኦነግ ለሁለት ተከፈለ</span></h3>
<h2 class="align-center">በምሥራቅና ደቡብ የሚያደርገውን እንቅስቃሴ ገፍቶበታል</h2>


<p>ለኦሮሞ ሕዝብ ነፃነት እየታገልኩ ነኝ የሚለው የኦሮሞ ነፃነት ግንባር (ኦነግ) የኢትዮጵያና የኤርትራ ጦርነት በአሳሳቢ ደረጃ ላይ ያለውን የአፍሪካ ቀንድ ሰላምና መረጋጋት ይበልጥ እንደሚያናጋና ውስብስብ እንደሚሆን እየገለጠ በሌላ በኩል የሻዕቢያ ምንደኛነቱን በምሥራቅና ደቡብ በሚያካሂደው እንቅስቃሴ እያስመሰከረ ይገኛል።</p>

<p>ከሻዕቢያ መንግሥትና ከተለያዩ ምንጮች በሚያገኘው ዕርዳታ ወታደራዊ ኃይሉን እንደገና በማደራጀትና በደቡብ ሶማሊያው አንጃ መሪ ሁሴን አይዲድ ተባባሪነት በሶማሊያ በኩል ሠርጐ እየገባ በምሥራቅና ደቡብ ኢትዮጵያ አደጋ በመጣል ላይ ያለው ኦነግ ለሻዕቢያ የከፈተውን ሌላ ዐውደ ግንባር ለማጠናከር እየተሯሯጠ መሆኑን የተለያዩ የዜና አውታሮች ዘግበዋል።</p>

<p>ኦነግ በደቡብ በኩል የሚያካሂደው እንቅስቃሴ ራስ ምታት የሆነው ለኢትዮጵያ መንግሥት ብቻ ሳይሆን ለኬንያም ጭምር እንደሆነ ተዘግቧል። ኦነግ ሶማሊያ፣ ኢትዮጵያና ኬንያ በሚገናኙበት የኬንያ ሰሜናዊ ምሥራቅ ግዛት ውስጥም እየተንቀሳቀሰ አደጋ እንደሚጥልና ዝርፍያ እንደሚያካሂድ የኬንያ መንግሥት በተደጋጋሚ ወንጅሎአል። በዚህም መሠረት ከኢትዮጵያ መንግሥት ጋር ግንባር በመፍጠር በክልሉ አሰሳ እያካሄደ የኦነግ ታጣቂዎችን በቁጥጥር ሥር ማዋልና ለፍርድ ማቅረብ ጀምሯል።</p>

<p>ኢትዮጵያም በበኩሏ በተለያዩ ጊዜያት ኦነግና አልኢትሃድ የመሸጉባቸውን የሶማሊያ ከተሞች ስታጠቃ ቆይታለች። በወዲያኛው ሳምንት የኢትዮጵያ የመከላከያ ሠራዊት ባይዶዋ ከተማ ውስጥ የነበሩትን የኦነግና የአልኢትሃድ ምሽጐችን መደምሰሱ አይዘነጋም።</p>

<p>ኦነግ በኢትዮጵያ ላይ ወረራ ከሚያካሂደው ሻዕቢያ ጐን በመሰለፉና ከእሱም ወታደራዊ እርዳታ እየተቀበለ በደቡብና ምሥራቅ ኢትዮጵያ አደጋ መጣል መጀመሩ በብዙዎቹ ዘንድ አነጋጋሪ ሆኖአል። ኦነግ የኦሮሞን ሕዝብ ኢትዮጵያዊነት በጥያቄ ውስጥ በማስቀመጥ እንደሻዕቢያ የመገንጠል ዓላማውን ማራመዱ የዴሞክራሲ መብት የሚለው ጽንሰ ሃሳብ ምን ያህል በኢትዮጵያ የብሔረሰቦች ታሪካዊ አንድነትና አፍቃሪ አንድነት ላይ እንድምታ እንዳለው አለመገንዘቡ ብዙዎቹን ግራ የሚያጋባ ነው። በተለይም የጐሣ ፖለቲካን የሚዋጉትንና የሀገርንና የብሔረሰቦችን አንድነት ለሚያራምዱ የነፃ ፕሬስ ውጤቶች ያለው ጥላቻ የራሱን ጉራማይሌ ማንነት የሚያሳይ መሆኑን አንዳንድ ወገኖች በቅሬታ ይናገራሉ።</p>

<p>ለዚሁ የጥፋት ተልዕኮ የተሰማራው ኦነግ በሰሞኑ ከደረሰበት ኃይለኛ ምትና በኬንያ መንግሥትም ከተላለፈበት ከፍተኛ ቅጣት ሳያገግም ከሰሞኑ ሌላ ዙር ጥቃት እንዲፈፅም በአይዲድ በኩል ሦስተኛ ዙር የጦር መሣሪያ ከሻዕቢያ በመርከብ ተልኮለታል። ከ125 ቶን በላይ እንደሚሆን የተገመተው ይኸው 5 ሺህ የነፍስ ወከፍ ጠመንጃና ከባድ ፈንጂዎችን ያካተተው የጦር መሣሪያ ባለፈው ቅዳሜ የማን እንደሆነች ባልተመዘገበች መርከብ ተጭኖ «ፋህ» ከተባለችው የሞቃዲሾ ባህር ዳርቻ መራገፉን እማኞች ገልጠዋል።</p>

<p>ከጦር መሣሪያ ግዥውና አላላኩ ጋር የቅርብ ግንኙነት ያላቸው እነዚሁ ምንጮች መሣሪያዎቹ በአድራሻ ለአይዲድ ይላኩ እንጂ ተረካቢዎቹ የኢትዮጵያን መንግሥት በዚያ በኩል እንዲዋጉ በሻዕቢያ ተልዕኮ የተሰጣቸው ኦነግ፣ አልኢትሃድና የኦጋዴን ብሔራዊ ነፃነት ግንባር አንጃ መሆናቸውን አልሸሸጉም።</p>

<p>አሁን ከተላከው መሣሪያ ሌላ በቅርቡ ፀረ - አውሮፕላንና ጀርመን ሠራሽ የሆኑ ሌሎች ከባድ የጦር መሣሪያዎችን የሚያካትት ተጨማሪ መርከብ እንደሚመጣ የጠቀሱት ምንጮች አንድ ዓመት ያስቆጠረውን የኢትዮጵያንና የኤርትራ የድንበር ጦርነት በደቡብ ምሥራቅ አቅጣጫም ለማቀጣጠል የታቀደ ሴራ እንዳለ ሳይጠቁሙ አላለፉም።</p>

<p>ከዚሁ ጋር በተያያዘ ሁኔታ ክልል አምስት በመባል በሚታወቀው የሶማሌ ብሔራዊ ክልላዊ መስተዳድር ቆላማ አካባቢዎች በሰፈነው ውጥረት የተነሳ ከጅጅጋ ወደሌሎች ከተሞች የሚደረገው ጉዞ በወታደራዊ እጀባ (ጮንቮይ) እንዲሆን መገደዱን የምሥራቅ ኢትዮጵያ ሪፖርተራችን ዘግቧል።</p>

<p>የአካባቢው ፀጥታ ባልታሰበ ጊዜ ሊደፈርስ ይችላል በሚል ግምትም ሼኮሽ የነበረው የመንገዶች ባለሥልጣን የጥገና ብርጌድ ካምፑን ነቅሎ ንብረቱን ወደ ደገሃቡር ማጓጓዝ መጀመሩን የጠቀሰው ሪፖርት ከጅጅጋ - ሐረር መንገድ ላይ ያለው የዳከታ ሸለቆ መንገድም ከፍተኛ የፀጥታ ጥበቃ ቁጥጥር እየተደረገለት መሆኑን አመልክቷል።</p>

<p>በምሥራቅ ሐረርጌ አንዳንድ ወረዳዎች ውርውር ይላል የሚባለውን የኦነግን እንቅስቃሴ ለመግታትም በፈዲስ፣ በጐበሌና በጋራ ሙለታ የታጠቀው ገበሬ አሰሳ በማካሄድ ላይ ሲሆን የጥፋት መልዕክተኛው ቡድን አባላትም ለተራቡ ወገኖች የተላከ የርዳታ እህል በመዝረፍና መረጃ ለመንግሥት ይሰጣሉ ያሉአቸውን ሰላማዊ ሰዎችን በመግደል የአካባቢውን ሰላም ለማናጋት እየተፍጨረጨሩ መሆናቸውን አስረድቷል።</p>

<p>በሜዳ ይህን የመሰለ ወታደራዊ እንቅስቃሴ በማድረግ ላይ ያለው ኦነግ «የኢትዮ - ኤርትራ ጦርነት የተቀሰቀሰውና እየተካሄደ ያለው ወረራን ለመመከትና ሉዐላዊነትን ለማስከበር ሳይሆን በኢትዮጵያ ግዛተ - አፄ (ኢምፓየር ስቴት) ውስጥ ያለው ውጥረትና ግጭት የሕብረተሰቡን ትኩረት እንዳያገኝ ታቅዶ እንደሆነ» በመግለጽ በውጭ በአባላቱና በደጋፊዎቹ አማካይነት የፕሮፓጋንዳ ሥራ በመሥራት ላይ ነው። ጦርነቱ «የኦሮሞን ሕዝብ የማይመለከትና ዓላማውም የኤርትራን ነፃነት ለመገርሰስ ስለሆነ» የኦሮሞ ወጣቶችን ምልመላ እንደሚቃወምና እንደሚያወግዘውም ገልጦአል፡</p>

<p>ድርጅቱ የሚያካሂደው ትግል የኢህአዴግ መንግሥት የኦሮሞን ሕዝብ የራስን ዕድል በራስ የመወሰን መብት ባለማወቁ እንደሆነ ገልፆ፣ የነፃነት እንቅስቃሴውንም ለመቅጨት አስከፊ የጭካኔ እርምጃዎች በኦሮሞ ሕዝብ ላይ እንደሚወሰድና በጐረቤት ሀገሮች ውስጥ በስደት ላይ ያሉት የኦሮሞ ልጆች በግድ ተይዘው እንዲሰጡት ከልዩ ተፅዕኖና ጠለፋ እስከወረራ የሚደርስ ርምጃ መውሰዱን አመልክቶ መንግሥት ከተባባሪዎቹ የሚያገኘው እርዳታ ካልቆመ በስተቀር ችግሩ እየተባባሰ ሊሄድ እንደሚችል ስጋቱን ገልጿል። የኢህአዴግ መንግሥት ፖሊሲ የደርግ መንግሥት ሲከተለው ከነበረው አምባገነናዊ አመለካከት እንደማይለይ ኦነግ አመልክቶ ይህንን በመፍራት አያሌ የኦሮሞ ልጆች ለመሰወርና ከሀገር ለመውጣት መገደዳቸውን አስታውቋል።</p>

<p>በኢህአዴግ መራሹ የሽግግር መንግሥት ተሳታፊ የነበረው ኦነግ የኢትዮጵያ ጉዳይ አይመለከተኝም የሚል አቋም እያራመደ ሲሆን በሁለቱ ወገኖች መካከል ልዩነት በመከሰቱ አመራሩ ተሳትፎውን በማቆም በቦሌ አይሮፕላን ማረፊያ ከሀገር ሲወጣ ከሃያ አምስት ሺህ የማያንሱ ተዋጊዎቹ በኢህአዴግ ተማርከውበታል።</p>

<p>ይህ በእንዲህ እንዳለም በእንግሊዝ ነዋሪ የሆኑ የኦሮሞ ተወላጆችና ድርጅቶች የወያኔ/ኢሕአዴግ መንግሥት ባለፉት ስምንት ዓመታት በሰላማዊ ዜጐች ላይ ሲያካሂድ የቆየውን የሰብአዊ መብት ረገጣ ከማሻሻል ይልቅ አሁንም በከፋ መልኩ ስለገፋበት የእንግሊዝ መንግሥት አገዛዙን መደገፉን አቁሞ ተፅዕኖ እንዲያደርግበት ሰሞኑን ባወጡት የጋራ መግለጫ ጠይቀዋል። በዓለም ዙሪያ በስደት ያሉት ተወላጆችም በኦነግ አስተባባሪነት በተለያዩ የዓለም ከተሞች የተቃውሞ ሰልፍ አድርገዋል።</p>

<p>ተወላጆቹ በዚሁ መግለጫቸው ለሕግ የበላይነት ለማይገዛና በዜጐቹ ላይ አፈና፣ ሰቆቃ፣ ሕገ - ወጥ እሥራትና ግድያ ለሚፈጽም መንግሥት የእንግሊዝ መንግሥት የሚያደርገው ድጋፍ የሕዝቡን ሰቃይና መከራ ከማራዘም ውጭ የሚሰጠው ፋይዳ እንደሌለ በመጠቆም መንግሥቱ ፖሊሲውን እንደገና እንዲመረምር አሳስበዋል።</p>

<p>መግለጫው አገዛዙ በአገሪቱ ላይ ከሚፈጽማቸው የሰብአዊ መብት ረገጣዎች በተለይ በኦሮሞ ተወላጆች ላይ የሚያደርሰው ከሁሉም የከፋ መሆኑን አስታውሶ የሕሊና እስረኞች የሆኑ የኦሮሞ ተወላጆች እንዲፈቱና በኃይል የሚደረገው ወታደራዊ ምልመላና መዋጮ እንዲገታላቸው የእንግሊዝ መንግሥት ባለው ዲፕሎማሲያዊ ግንኙነት ግፊቱን እንዲቀጥልና የዓለም ኅብረተሰብም ተመሳሳይ ርምጃ እንዲወስድ ተማፅኖአል።</p>

<p>በሌላም በኩል ደግሞ ለኦሮሞ ሕዝብ መብትና ነፃነት እታገላለሁ የሚለው ኦነግ የቀድሞው የድርጅቱ ምክትል ዋና ፀሐፊና መስራች የነበሩት ሌንጮ ለታ በድርጅቱ ውስጥ በተፈጠረው ሽኩቻ ከተባረሩ ወዲህ ሌላ ኦነግ ማቋቋማቸውን ከሰሞኑ ከወደ ካናዳ የተሰራጩ ዘገባዎች ጠቁመዋል። «በታገልኩለትና በደማሁለት ድርጅት ስም ማንም በኋላ የተቀላቀለና በብልጣብልጥነት አመራሩን የያዘ ሊነግድበት መብት የለውም» ያሉት አቶ ሌንጮ በዚህ ምክንያት አዲሱን ድርጅታቸውን ኦነግ እንዳሉት ካናዳ ለሚታተም አንድ ጋዜጣ በሰጡት ቃለ - ምልልስ ገልጠዋል።</p>

<p>«ለኦሮሞ ሕዝብ በመታገሌ አንዳንድ ሥልጣን የሚሹ የኦነግ አባላት በሕይወቴ ላይ የግድያ ሙከራ አድርገውብኝ በባለቤቴ ብርታት ዳንኩ» የሚሉት የቀድሞው ምክትል ዋና ፀሐፊ አሁን ቀስ በቀስ ቅርንጫፎችን ለማቋቋም እቅድ እንዳላቸው አመልክተዋል።</p>

<p>የአአዩ ፀሐፊዎች ፈተና ተቀመጡ</p>

<p>አዲስ አበባ ዩኒቨርስቲ በአዲሱ አደረጃጀት መርህ መሠረት የሥራ እንቅስቃሴውን ለማጠናከር ለረጅም ዓመታት ላገለገሉ ሴት ፀሐፊዎች የመመዘኛ ፈተና ሰጠ።</p>

<p>በአዲሱ አሠራር መሠረት በአዲስ አበባ ዩኒቨርስቲና በሥሩ ባሉት ኮሌጆችና ፋካልቲዎች ከ20 ዓመት በላይ ያገለገሉ ሴት ፀሐፊዎች ሳይቀሩ ከትናንት በስቲያ እንደ አዲስ ተቀጣሪ ፈተና ወስደዋል። ለፀሐፊዎቹ የተሰጠው ፈተና በሲቪል ሰርቪስ ኮሚሽን አዲስ የሠራተኛ አደረጃጀት መርህ መሠረት መሆኑን ውስጥ አዋቂዎቹ ገልጠው ዩኒቨርስቲው የሰጠውን ፈተና ለሚያልፉት ፀሐፊዎች እንደችሎታ ብቃታቸው በሚመጥኑበት የሥራ መስክ ላይ እንዲሠሩ እንደሚያደርግ ጠቁመዋል።</p>

<p>ከዚሁ አኳያ ፀሐፊዎቹ እንደገለጡት ደግሞ ከሃያ ዓመታት በላይ በሥራ ያሳለፉ መኖራቸው ከግንዛቤ ገብቶ በአገልግሎታቸው መጠን አስፈላጊውን ዕድገትና ሞራል ማግኘት ሲገባቸው እንደገና ተፈተኑ መባላቸው አግባብ አይደለም። በተለይ ደግሞ «ፈተና» ሲባል በራሱ ጥርጣሬና ድንጋጤ ውስጥ የሚከት በመሆኑ አጋጣሚ ሆኖ ቢወድቁ ሊገጥማቸው የሚችለው ዕጣ እጅግ አስከፊ ሊሆን እንደሚችል ገምተዋል።</p>

<p>የቡና ድርጅትን ለመዝጋት አሳማኝ ምክንያት የለም</p>

<p>የቡና ግዢና ሽያጭ ድርጅት «ባሳየው ኪሣራና ካፒታሉን በመጨረሱ፣ ባንክም ብድር ሊሰጠው ስላልቻለ» በሚል ሰበብ ከየካቲት 1 ቀን 1991 ዓ.ም. ጀምሮ እንዲዘጋ በመንግሥት ልማት ድርጅቶች የበላይ ተቆጣጣሪ ባለሥልጣን መወሰኑ አግባብ አለመሆኑን በመግለጽ ለጠቅላይ ሚኒስትሩ አቤቱታ ማቅረባቸውን ሠራተኞቹ አስታወቁ።</p>

<p>ከአንድ ሺ አንድ መቶ በላይ ሠራተኞችን ያስተዳድር የነበረው የድርጅቱ ሥራ አመራር ቦርድ ከተቆጣጣሪ ባለሥልጣኑ የተላለፈውን ውሳኔ መሠረት በማድረግ እያንዳንዱ ሠራተኛ ከሚያዝያ 19 ቀን 1991 ዓ.ም. ጀምሮ የሥራ ውሉ መቋረጡን አውቆ እንዲዘጋጅ ሲል በቁጥር ቡግሽድ/ዋ/2.6/3050/91 በተጻፈ ደብዳቤ ለሠራተኛው ማሳወቁን የጠቀሱት እነዚሁ ሠራተኞች ውሳኔው በቂ ጥናት ያልተደረገበትና የድርጅቱን ማቋቋሚያ አዋጅ በውል ያላጤነ ነው ብለዋል።</p>

<p>ለአንድ ድርጅት መፍረስ ከመቶ ሰባ አምስት የተከፈለ ካፒታሉ መጥፋት እንደሚኖርበት በመንግሥት ልማት ድርጅት ማቋቋሚያ አዋጅ ቁጥር 25/84 አንቀጽ 39/4 በግልጽ ሰፍሮ እያለ በብዙ ሚሊዮን የሚቆጠር ንብረት ባለቤትና በ1990 ዓ.ም. የላቀ ሥራ ተሸላሚ የሆነውን ድርጅት ከስሯል ብሎ መዝጋቱ ፍፁም አሳማኝ እንዳልሆነ ሠራተኞቹ ገልጠዋል።</p>

<p>የቡና ግዢና ሽያጭ ድርጅት በ1986 በአዋጅ ከተቋቋመ ጀምሮ በተከታታይ አትራፊ ሆኖ ለሠራተኛው ቦነስና የደመወዝ ጭማሪ ያስገኝ እንደነበር ያስታወሱት ሠራተኞች በ1988 ዓ.ም. በነበረው እንቅስቃሴ ከክልል ተገዝቶ የተዘጋጀ ቡና በትራንስፖርት እጥረት ዘግይቶ በመጫኑ በዋጋ መውረድ መጠነኛ ኪሳራ ቢያሳይም በ1989 ዓ.ም. የተገኘው ትርፍ ለሥራ አመራር ቦርዱና ማናጅመንት አካላት የብር 44, 457.20 ሽልማት ያስፈቀደና ድርጅቱንም የላቀ ሥራ ውጤት ተሸላሚ እንዲሆን ያስቻለ እንደነበረ አስረድተዋል።</p>

<p>ከዚህም በተጨማሪ በ1990 ዓ.ም. ከክልል የተጫነ ቡና እስከ ሰኔ 30 ቀን 1990 ድረስ በትርፍ የተሸጠ ከመሆኑም ሌላ የትራንስፖርት አጠቃቀሙ ከ90% በላይ በድርጅቱ መኪናዎች የተሸፈነ ሆኖ ወጪው በእጅጉ እንዲቀንስ ሠራተኛው አበልና የትርፍ ሰዓት ክፍያ ሳይጠይቅ ነፃ ጉልበት በማበርከት ባስመዘገበው አኩሪ ውጤት መመስገን ሲገባው ድርጅቱ ከስሯል መባሉ ተአማኒነት የሌለው መሆኑን ሠራተኞቹ ጠቁመዋል።</p>

<p>«ካፒታሉን በልቶ ጨርሶአል» ስለተባለውም ሠራተኞቹ ሲያስረዱ «ድርጅቱ በተለያየ ጊዜ የቋሚ ንብረት ግዥዎች አድርጐ በሥራ ላይ ያዋለ በመሆኑ በአሁኑ ጊዜ የ60 ከባድ መኪናዎች፣ የ20 ቱርቦዎች፣ የ3 አውቶቡሶች፣ የ20 መለስተኛ የጭነት መኪናዎች፣ የ24 ፒካፖች፣ የ10 አውቶሞቢሎች፣ የ2 ገልባጮች፣ የአንድ ዘመናዊ ጋራዥ፣ የ7 ዘመናዊ ቢሮዎች፣ ከ40 በላይ ዘመናዊ የቡና ማከማቻ መጋዘኖችና በዱቤ ቡና ተሽጦ ያልተሰበሰበ የብዙ ሚሊዮን ብር ባለቤት ነው።» ይህ ሁሉ ቋሚና ተንቀሳቃሽ ንብረት እያለው ለምን ካፒታሉን ጨርሷል የሚለው ምክንያት እንደቀረበ እንቆቅልሽ ሆኖብናል ብለዋል።</p>

<p>ገበሬው የልፋቱ ተጠቃሚ እንዲሆን ታስቦ በመንግሥት የተቋቋመው ድርጅት ዓላማው ዋጋ ማረጋጋት ስለሆነ በዚህ በኩል ከአምራቹ ክፍል አዎንታዊ ምላሽ ማግኘቱን አቤቱታ አቅራቢዎቹ ገልጠው ድርጅቱ ሳይታሰብ እንዲፈርስ በመደረጉ ግን በሠራተኞቹና በቤተሰቦቻቸው ላይ ቁሳዊና ሞራላዊ ድቀት ማስከተሉን አመልክተዋል።</p>

<p>ዛሬ በተለያዩ ክልሎች የቡና ዋጋ ወርዶ ከግማሽ በታች እንዲቀንስ ምክንያት ከሆኑት ጉዳዮች አንዱ የድርጅቱ መፍረስ ያስከተለው ውጤት መሆኑን ያስታወሱት ሠራተኞች በዚህ ከፍተኛ ቅሬታ ያደረባቸው የደቡብ ሕዝቦች፣ በኦሮሚያ የምዕራብ ወለጋና የኢሉባቡር ዞን አንዳንድ ወረዳ ገበሬዎች ያደረጉአቸው የተቃውሞ ሰልፎችና ከየም/ቤቶች ለድርጅቱ የሚቀርቡ የጽሑፍ መጠይቆች በቂ ማረጋገጫ ሊሆኑ እንደሚችሉ አስረድተዋል።</p>

<p>ሠራተኞቹ በመጨረሻም መንግሥት ለዜጐቹ ባለበት ኃላፊነትና ግዴታ ሠራተኛው ቢበተን የሚጠብቀው እድል የጐዳና ተዳዳሪነት መሆኑን በመረዳት ድርጅቱ ከመፍረስ ድኖ ሠራተኛው ጉልበቱንና እውቀቱን አስተባብሮ አምራች ዜጋ የሚሆንበትን መንገድ እንዲያመቻች ተማፅነዋል።</p>

<p>ሠራተኞቹ ለድርጅቱ ውድቀት ዋነኛው ምክንያት በዜግነታቸው ኤርትራዊ መሆናቸውን የሚጠረጥሯቸውና ቀደም ሲልም በሥራ ብቃት ማነስ ከፋፋና ከአድአ ዱቄት ፋብሪካዎች ተባርረው ይህን ድርጅት እንዲመሩ ኃላፊነቱ በተሰጣቸው ሥራ አስኪያጅ መሆኑን በምሬት መግለጣቸውን ጦቢያ በየኮቲት 18 ቀን 1991 እትሟ መዘገቧ ይታወሳል።</p>


</body>
</html>
