<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ የዲፕሎማቲክ ጥረት ተይዟል - አአድ ኤርትራ ወራሪ ወታደሮቿን እንድታስ ወጣ ድጋሚ ጥሪ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ደም አፋሳሹን ጦርነት ለማስቆም</span></h3>
<h2 class="align-center">አዲስ የዲፕሎማቲክ ጥረት ተይዟል - አአድ ኤርትራ ወራሪ ወታደሮቿን እንድታስ ወጣ ድጋሚ ጥሪ አቀረበ</h2>


<p class="align-right">ሪፖርታዥ</p>

<p>ከአንድ ዓመት በላይ ያስቆጠረውን የኢትዮጵያና የኤርትራ ጦርነት በአፍሪካ አንድነት የማግባቢያ ኃሣብ ዙሪያ በሰላም ስለሚፈታበት ሁኔታ ኢጣሊያ በራሷ አነሳሽነት አዲስ የሽምግልና ጥረት መጀመሯን የአገሪቱ የውጭ ጉዳይ ምክትል ሚኒስትር ሚስተር ሪኖ ሴሪ ሲያስታውቁ የአፍሪካ አንድነት ድርጅት በበኩሉ የሻዕቢያ መንግሥት በኃይል ከያዛቸው የአትዮጵያ መሬቶች ያለምንም ቅድመ ሁኔታ እንዲለቅ በድጋሚ ጥሪ አቅርቦአል።</p>

<p>የኢጣሊያ ፓርላማ አባልና ምክትል የውጭ ጉዳይ ሚኒስትር ሚስተር ሪኖ አዲስ አበባ በሚገኘው የኢጣሊያ ኤምባሲ ተልዕኮአቸውን አስመልክተው ሰኔ 14 ቀን 1991 ዓ.ም. ምሽት ለጋዜጠኞች በሰጡት ማብራሪያ የሁለቱ ጐረቤቶች ወዳጅ የሆነችው አገራቸው በብዙ ሺህ የሚቆጠር ሕዝብ ደም ያፋሰሰውን የድንበር ጦርነት የአፍሪካ አንድነት ድርጅትን የማግባቢያ ኃሣብ መሠረት ባደረገ መልኩ ለመሸምገል አዲስ ጥረት መጀመሯን አስታውቀዋል።</p>

<p>የልዑካን ቡድኑ መሪ በቅድሚያ አሥመራ በመጓዝ የኤርትራው መሪ ዓለም አቀፍ ድጋፍ ያገኘውን የማግባቢያ ኃሣብ እንዲቀበሉ የሀገራቸው ፅኑ ፍላጐት እንደሆነ እንደገለጹላቸው ጠቅሰው ይህንኑ ተግባራዊ ለማድረግ ግን ጉዳዩን እንደገና እንደሚያጤኑት ቃል የገቡላቸው መሆኑን አስረድተዋል።</p>

<p>ከኢትዮጵያ ጠቅላይ ሚኒስትር መለስ ዜናዊና ከውጭ ጉዳይ ሚኒስትር ሥዩም መስፍን ጋር ባደረጉአቸው ውይይቶች ኢትዮጵያ የማግባቢያ ኃሣቡን ገና ከመጀመሪያው ጀምሮ መቀበሏን፣ ለተግባራዊነቱም ዝግጁ መሆኗንና ለግጭቱ መባባስ ዓይነተኛው ምክንያት ከኤርትራ በኩል ቀና ምላሽ አለመገኘቱ ነው ሲሉ ገልጠውልኛል ብለዋል።</p>

<p>ሚስተር ሪኖ ከኢትዮጰያ መሪዎች የተገኘው በጐ ፈቃደኝነት አገራቸው በራስ አነሳሽነት ለጀመረችው አዲስ የሽምግልና ጥረት አበረታች ሁኔታ ስላለው ከኤርትራ በኩልም ተመሣሣይ ይሁንታ ለማግኘት ሰኔ 15 ቀን 1991 ዓ.ም. ለድጋሚ ምክክር ወደ አሥመራ እንደሚሄዱና ረቡዕ ያገኙትን ውጤት ይዘው ወደ ሮም በመብረር ለአገራቸው መንግሥት ሪፖርት እንደሚያደርጉ አስረድተዋል።</p>

<p>የሁለቱን አገሮች ግጭት በሰላማዊ መንገድ ለመጨረስ ስለሚቻልበት ሁኔታ ከአፍሪካ አንድነት ድርጅት ዋና ፀሐፊ ከዶ/ር ሳሊም አህመድ ሳሊም ጋርም ተመሣሣይ ውይይት እንዳደረጉ የጠቀሱት ምክትል የውጭ ጉዳይ ሚኒስትር ሪኖ የአገራቸው ቀጣይ ጥረት በቅርቡ አልጀሪያ ዋና ከተማ አልጀርስ ውስጥ ለሚካሄደው የአፍሪካ መሪዎች ጉባዔ አጋዥ እንደሚሆን እንዳረጋገጡላቸው አመልክተዋል።</p>

<p>ለውዝግቡና ለጦርነቱ መንስዔ በሆኑት ጉዳዮች ላይ ዝርዝር ማብራሪያ ከመስጠት የተቆጠቡት የልዑካን ቡድን መሪው ችግሩ በጣም ውስብስብና የብዙ ሺህ ሰዎች ሕይወት እየጠፋበት ያለ ጦርነት ጉዳይ ስለሆነ ኢጣሊያ ይዛ የተነሳችውን የሽምግልና ኃሣብ ምንነት አሁን ይፋ ማውጣቱ ተገቢ አይደለም ብለዋል።</p>

<p>በአፍሪካ ቀንድ የወቅቱ ሁኔታ ላይ ባጠቃላይ፣ በተለይ በሶማሊያ ብሔራዊ እርቅ ስለሚመጣበት ጉዳይም ከኢትዮጵያ መሪዎች ጋር መነጋገራቸውንና በጋራ አስተዋጽኦ ለማድረግ መስማማታቸውንም የኢጣሊያው ባለሥልጣን ገልጠዋል። በኢትዮጵያና በኢጣሊያ መንግሥታት መካከል ለሶስት ዓመታት የሚቆይ የ896 ሚሊዮን ብር (112 ሚሊዮን ዶላር) የእርዳታ ስምምነት እንደተፈራረሙ ያስታወሱት ሚስተር ሪኖ ከኤርትራ ጋርም ተመሣሣይ ውል ማድረጋቸውን አመልክተዋል።</p>

<p>ኢጣሊያ ሁለቱን በጦርነት ላይ ያሉ ጐረቤታሞች ለመሸምገል የጀመረችውን አዲስ ጥረት የአውሮፓ ኅብረትም የሚደግፈው መሆኑን የሚጠቅሱ አንዳንድ ዲፕሎማቶች የችግሩ መንስኤና መፍቻውም ያለው በእሷ እጅ ስለሆነ በጉዳዩ ከምር ከገፋችበት ይሳካል የሚል እምነት እንዳላቸው በጋዜጣዊ መግለጫው ላይ ለተገኙት ጋዜጠኞች አረጋግጠዋል።</p>

<p>ኤርትራ ከኢትዮጵያ ጋር ላበቀለችው የድንበር ውዝግብና በኋላም ለተከሰተው ጦርነት በምክንያትነት የምታቀርበው በቀድሞው የኢትዮጵያ ንጉሠ ነገሥት በዳግማዊ አፄ ምኒልክና በወቅቱ የኤርትራ ቅኝ ገዢ በነበረችው ኢጣሊያ መካከል ተፈርሟል የምትለውን ውል በመሆኑ የአሁኑ የኢጣሊያ መንግሥት ጥረትም ይህንኑ መሠረት ያደረገ ነው የሚሉ ጥቂቶች አይደሉም።</p>

<p>አሁን ከሁለቱ ተፋላሚ ወገኖች መሪዎች ያገኙት የተስፋ ቃል ተግባራዊ ስለሚሆንበት ሁኔታ ከአገራቸው መንግሥት ጋር ምክክር ካደረጉ በኋላ በሚቀጥለው ሣምንት በድጋሚ አሥመራንና አዲስ አበባን እንደሚጐበኙ የገለጡት ሚስተር ሪኖ በመልስ ጉዞው አዲስ ውጤት ይዘው ብቅ ይላሉ የሚል ግምት አሳድሯል። ሊቢያም የራሷን ጥረት ይዛ የልዑካን ቡድኗን ወደአዲስ አበባ ልካለች።</p>

<p>ይህ በእንዲህ እንዳለም ቀድሞ ሁለቱ አገሮች አንድ በነበሩበት ጊዜ በሰላም ጓድነት (ጰአቸ ጮርፕስ) ያገለገሉ አምስት አሜሪካውያን ለተመሳሳይ ተልዕኮ ባለፈው ሣምንት አጋማሽ አሥመራና አዲስ አበባ በመመላለስ ከሁለቱ አገሮች መሪዎች ጋር መነጋገራቸውን ሳምንታዊው የእንግሊዝኛ የግል ጋዜጣ አዲስ ትሪቢዩን በጁን 18/99 እትሙ አስታውቋል።</p>

<p>የሰላም ጓዶቹ ከሁለቱ መሪዎች ያገኙትን በጐ ምላሽ መሠረት በማድረግ በዩናይትድ ስቴትስ ከሚገኙ ኢትዮጵያውያንና ኤርትራውያን ጋር ቀጣይ ውይይት በማካሄድ የሰላም ጥረቱን ለመግፋት ማቀዳቸውን ጋዜጣው አመልክቷል።</p>

<p>ከልዑካን ጓዶቹ መካከል በዩናይትድ ስቴትስ መንግሥት ውስጥ በከፍተኛ ኃላፊነት ደረጃ የሠሩና ኢትዮጵያውያንንና ኤርትራውያንን በመርዳት የታወቁ ግለሰቦች እንዳሉባቸው የጠቀሰው እትም ከዚህ ቀደም በአፍሪካ አንድነት፣ በተባበሩት መንግሥታትና በሌሎች መንግሥታት ከተሞከሩት የሰላም ጥረቶች ተጨማሪ ሙከራ ሳያደርጉ እንደማይቀሩ መገመቱን አስረድቷል።</p>

<p>በሌላ በኩል የወቅቱ የአፍሪካ አንድነት ድርጅት ሊቀመንበር ሆነው ሲያገለግሉ የቆዩት የቡርኪናፋሶ ፕሬዚዳንት ብሌዝ ካምፓውሬ ሥልጣናቸውን ለአልጀሪያው ተመራጭ ፕሬዚዳንት አብዱል አዚዝ ቡተፍሊካ ከማስረከባቸው በፊት ለኤርትራው መሪ የመጨረሻ ያሉአቸውን ሁለት ደብዳቤዎች በድርጅቱ ስም ቢልኩም እስካሁን ቀና መልስ እንዳላገኙ የዲፕሎማቲክ ምንጮችን ጠቅሶ ሬውተር ዘግቧል።</p>

<p>ሚያዝያ 30 ቀንና ግንቦት 12 ቀን 1991 የተጻፉት የብሌዝ ካምፓውሬ ሁለት ደብዳቤዎች ይዘት «ኢትዮጵያና ኤርትራ ለሰላም ድርድር ከመቀመጣቸው በፊት ኤርትራ በወረራ ከያዘቻቸው የኢትዮጵያ መሬቶች ሠራዊቷን ያለምንም ቅድመ ሁኔታ ማስወጣት» እንዳለባት የሚያሳስብ መሆኑ ታውቋል።</p>

<p>የአሥመራው መሪ ለነዚህ መልእክቶች የሰጡት መልስ ተቀብየዋለሁ እያሉ በየአደባባዩና መድረኩ የሚናገሩትን የአአድ የማግባቢያ ኃሣብ ጨርሶ የሚፃረርና በጦርነቱ ለመግፋት ያላቸውን አቋም እንደሚያንፀባርቅ የጠቀሱት ምንጮች አቶ ኢሳይያስ እንዲያውም ይባስ ብለው በወረራ የያዝኩት አንድም የኢትዮጵያ መሬት የለም በማለት ለድርጅቱ ጥሪ ያላቸውን ንቀት በግልጽ ማሳየታቸውን ገልጠዋል።</p>

<p>ቀደም ሲል የሁለቱን አገሮች የድንበር ውዝግብ በሰላም መፍታት ስለሚቻልበት ሁኔታ መፍትሔ እንዲያፈላልጉ በአፍሪካ አንድነት ድርጅት የተሰየሙት የቡርኪናፋሶ፣ የጂቡቲና የዚምባብዌ ሚኒስትሮች ባለፈው አርብ ዚምባብዌ መዲና ሐራሬ ውስጥ ከድርጅቱ ባለሥልጣናት ጋር በጉዳዩ ላይ መምከራቸው ታውቋል።</p>

<p>የሐራሬው ስብሰባ ዋና ዓላማ ድርጅቱ ባለፈው ዓመት ያቀረበው የማስማሚያ ሃሳብ ተግባራዊ ስለሚሆንበት መንገድ አዲስ ዘዴ ለመቀየስ እንደሆነ የጠቆሙት ምንጮች ስብሰባው የሚደርስበት ውጤት በመጪው ሐምሌ አጋማሽ አልጀርስ ውስጥ ለሚሰየመው የመሪዎች ጉባዔ እንደሚቀርብ አስረድተዋል። የሁለቱን አገሮች ደም አፋሳሽ ጦርነት ለማስወገድ በአህጉራዊ ድርጅቱና በተለያዩ አገሮች የሚደረገውን የሰላም ጥረት ችላ ያለው የሻዕቢያ መንግሥት የክረምቱ ወራት ከመግባቱ በፊት ለስትራተጂ ጠቀሜታ ያላቸው ቦታዎችን ለመቆጣጠርና ቢቻልም ባድመን ዳግመኛ ለመያዝ ከሰኔ 2 ቀን 1991 ዓ.ም ጀምሮ በለኮሰው እሳት እስካሁን ከሁለቱም ወገን ከ50 ሽህ ያላነሰ ሠራዊት ሙት፣ ቁስለኛና ምርኮኛ መሆኑ ሲታወቅ ጦርነት አሁንም በከፋ መልኩ በመካሄድ ላይ ይገኛል። ሁኔታው በዚህ ደረጃ ባለበት በአሁኑ ወቅት ሁለቱም ተፋላሚ ወገኖች የመከላከያ ኃይላቸውን የማጠናከሩን እርምጃ ገፍተውበታል።</p>

<p>በኤርትራ በኩል የቀድሞ ጦር አባላት የነበሩትና በአካል ጉዳት ጡረታ የወጡ ሁሉ እንዲመለሱ ተደርጓል። የወጣት አፈሳም እየተካሄደ ነው። በኢትዮጵያም በኩል ተመሣሣይ እርምጃዎች እየታዩ ናቸው። ባለፈው ሳምንት ከምዕራብ ኢትዮጵያ የተገኙ ምልምሎች በጐጃም መስመር ወደዚያው አምርተዋል።</p>

<p>ጦርነቱ ሊያስከትል የሚችለውን ከፍተኛ ወጪ ግምት ውስጥ በማስገባትም ሰሞኑን የተሰበሰበው የሕዝብ ተወካዮች ም/ቤት በ1992 የካፒታልና መደበኛ በጀት ለመከላከያው ዳጐስ ያለ በጀት እንደተመደበለት ለመረዳት ተችሏል። ለ1992 ለሕዝብ ተወካዮች ምክር ቤት ከቀረበው 12.3 ቢሊዮን በጀት ውስጥ 3.5 ቢሊዮን ወይም 29.1% የሚሆነው ለመከላከያ የተጠየቀ መሆኑን ለማወቅ ተችሏል።</p>

<p>ዶ/ር ታዬ ይግባኝ አልጠይቅም አሉ</p>

<p>በተመሰረተባቸው ክስ ጥፋተኛ ተብለውና 15 ዓመት ተፈርዶባቸው በአዲስ አበባ ወህኒ ቤት የሚገኙት የኢትዮጵያ መምህራን ማኅበር ሊቀመንበር ዶ/ር ታዬ ወልደሰማያት ይግባኝ የማይጠይቁ መሆኑን እየገለጡ ቢሆንም ጠበቆቻቸው ግን ሀሳባቸውን እንዲለውጡ በማግባባት ላይ መሆናቸውን ከቤተሰቦቻቸው አካባቢ የተገኘው መረጃ ያመለክታል።</p>

<p>ጠበቆቻቸው በዳኝነቱ የበላይ አካላት በኩል ፍርዱን የመለወጥ ወይንም ቅጣቱን የማቅለል ዕድል ቢኖር እስከ መጨረሻው ማየት እንደሚገባ አምነውበታል። በዶ/ር ታዬና በሌሎች ተከሳሾች ላይ የተሰጠው ፍርድ ዓለም ዓቀፍ ተቃውሞና የይፈቱ ጥያቄ መቀስቀሱም ታውቋል።</p>


</body>
</html>
