<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>qedamina teketay Iskiley dafawna mezezu Iyadarese new!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቀዳሚና ተከታይ እስኪለይ ዳፋውና መዘዙ እያዳረሰ ነው!</h1>

<p align="right">ሐሰን ዑመር አብደላ</p>


<p>የዛሬ ሁለት ዓመት ተኩል ገደማ ነበረ። የደቡብ ሱዳን አማፅያን መሪ ዶ/ር ኮሎኔል ጆን ጋራንግ በመፈንቅለ - መንግሥት ሥልጣን ላይ የተፈናጠጠውን፤ ፋንዳሜንታሊስት የካርቱም መንግሥት፤ በአካባቢ ሀገሮች አስተባባሪነትና በልዕለ - ኃያሉ መንግሥት ቡራኬ ለመጣል የመጨረሻው ትንቅንቅ መጀመሩን በተንቀሳቃሽ (ሞባይል) ቴሌፎናቸው ነፃ ካወጡት መሬት ለቢ.ቢ.ሲ ራዲዮ ያበሰሩት። ጆን ጋራንግ ሠራዊታቸው ሁለት የሱዳን የድንበር ከተሞች መቆጣጠሩን ብቻ ሳይሆን ግስጋሴያቸው እስከ ካርቱም እንደሚቀጥልም በልበ -ሙሉነት አስታወቁ። የአማፅያኑ መሪ የኤርትራንና የኢትዮጵያን መንግሥታት ድጋፍና አይዞህ ባይነት ተማምነው ዘመቻው ለጊዜው ለካርቱም ከተማ የኤሌክትሪክ ኃይል ማመንጫ ምንጭ የሆነችው የደማዚን ከተማ እንደሆነ ቢገልጹም የመጨረሻ ግባቸው ባጭር ጊዜ ካርቱም በድል አድራጊነት መግባት መሆኑን አልሸሸጉም። የዚያ ዘመቻ ሌሎች ሁለት ዋና ግቦችም ከማንም የተሰወሩ አልነበሩም። በካርቱምና በፖርት - ሱዳን መካከል ያለው መንገድ ልክ ሻዕቢያ የአሥመራንና የምፅዋን መንገድ በተቆጣጠረበት ስልት መቁረጥ አንደኛው ሲሆን፣ ሁለተኛው ደግሞ የደቡብ ሱዳን ክልል ዋና ከተማ የሆነችው ጁባን በዘመቻው እቅድ መሠረት መቆጣጠር ነበረ። ይህ ከምሥራቅና ከደቡብ የሚከፈተው ማጥቃት በውስጥ ከሚቀጣጠለው ሕዝባዊ አመፅ ጋር ተቀናጅቶ የአል - በሺር መንግሥት ፍፃሜ እንዲሆን ነበር የእነ ኢሳያስ ድግስ። በዚያን ወቅት የአካባቢ ታዛቢዎች ሥራችን የሱዳን መንግሥት የሚወድቅበትን ጊዜ ማስላት እንጅ ስለማይቀረው ህልፈቱ ጥያቄ አልነበረንም። አራት፣ ሦስት፣ ሁለት እያልን የሁዋሊት ቆጠራውን ተያያዝነው።</p>

<p>ነገሩ ዓረቦች እንደሚሉት ንፋሱ ባለጀልባው ከተመኘው አቅጣጫ ሳይሆን ከተቃራኒው አቅጣጫ ነፈሰና የታሰበው ሳይሆን ያልታሰበው ደረሰ። የሚጠበቀውን የወላድ ሞት መርዶ ሳይሆን የአዋላጅዋን ተረዳን፣ አፋሮች እንደሚሉት። ዛሬ በፃዕረ ሞት ላይ ያለው የአል - በሺር መንግሥት ሳይሆን በዚያን ወቅት ለነገ ሳይል የደነፋው የፕሬዚዳንት ኢሳይያስ መንግሥት ነው። አንድ ጊዜ የራሳቸው ጦር ከአማፅያን ሠራዊት ጎን ተሰልፎ እንደሚዋጋ ያለምንም ሀፍረት የተናገሩት ፕሬዚዳንት ኢሳይያስ ዛሬ ነፍስ - ውጪ፣ ነፍስ - ግቢ ትንቅንቅ ላይ ናቸው።</p>

<p>የዛሬን አያድርገውና በዚያን ወቅት ኢሳይያስ በማን አለብኝነት በመንግሥታት መካከል ያሉና የነበሩ፣ የተፃፉና ያልተፃፉ ልምዶችና ውስጠ ታዋቂዎችን ጥሰዋል። ብዙ የማይታለፉ «ቀይ መስመሮችን» ተላልፈዋል። የአል - በሺርን መንግሥት ማንኮታኮት የመንግሥታቸው «ቀዳሚ ተግባር» መሆኑን እስከማስታወቅ ጣራ የነካውን እብሪታቸውን ያንፀባረቁት በዚያን ጊዜ ነበረ። የሱዳንን መንግሥት በተመለከተ ዳግም ስሞታ ለተባበሩት መንግሥታት እንደማናቀርብ ዓለም - አቀፍ ኅብረተሰብ ይወቅልን በማለት የኤርትራ መን ግሥት ያስታወቀውም በዚያኑ ወቅት ነበረ። የኤርትራ ጦር ተሳትፎ ከደቡብ አማፅያን ጎን ምን ያህል ነው? ተብለው ለቀረበላቸው ጥያቄ ሲመልሱ «የእኛ ጦር ከጎናቸው ቢሰለፍ ኖሮ የውጊያው ውጤት ምን እንደሚሆን አትስቱትም በማለት ዝነኛው ኢትዮጵያዊው ባለቅኔ አቶ ኃይሉ ገ/ዮሐንስ (ገሞራው) «የአበጠ እብሪትና፣ የተነፋ ትዕቢት» የሚሉት ዓይነት ሃፍረተቢስነታቸውን ያስመሰከሩትም በዚያን ወቅት ነበረ።</p>

<p>በወያኔና በሻዕቢያ ትንቅንቅ ከሁሉም በላይ የሚፈነድቅ ሀገር ቢኖር ሱዳን ነው መባሉ አሌ የማይባል ሀቅ ነው። በቂ ምክንያቶች አሉት። ጠላቶቻቸው የገቡበት እንዳስደሰታቸው ምንም ሳይደብቁ ዶ/ር ቱራቢ «እኛን እንዲወጉበት በተሰጣቸው መሣሪያ እርስ በእርስ እንዲጠፋፉ አላህ ዳረጋቸው» ማለታቸው በሰው ውድቀት የሚፈነድቁ ጨካኝ አያሰኛቸውም። በሌላ በኩል ፕሬዚዳንት አል በሺር በቅርቡ «አል - ኻሊጅ» ለተሰኘው ጋዜጣ በሰጡት ቃለ ምልልስ «እኛ በተቃዋሚዎቻችን ላይ ከደረሰው ችግር ይበልጥ እንቅልፍ የሚነሳን ወንድም በሆኑት የኤርትራና የኢትዮጵያ ሕዝቦች ላይ የደረሰው ስቃይ ነው» ማለታቸው ታላቅ የፖለቲካ ሰውነታቸውን ያስመሰክር እንደሆነ ነው እንጂ ደስታቸውን ሊደብቅ አይችልም። በዚህ ድራማ (ተውኔት) በጠላቶቹ ክፉ ዕድል በተመልካችነት የሚፈነድቅ ጀርመኖች እንደሚሉት «ሳቂታው ሦስተኛው ሰው» እድል የሱዳን መንግሥት ድርሻ እንደሆነ ጥርጥር የለውም።</p>

<p>በሀበሾች ዘንድ ሱዳናውያን የሚታሙበት የአፍዝ - አደንግዝ ምትሀት እንዳልታከለበት ምንም ጥርጣሬ ሳይገባን በዚህ ግርግር ከሱዳን ይበልጥ ተጠቃሚ የለም ብለን አፋችንን ሞልተን መናገር እንችላለን። በዚህ ጦርነት ሳቢያ ያልተጠበቀው ብዥታና ክስረት ዕጣ ፈንታው የነበረው ማን ነው? ቢባል መልሱ ግልፅ ነው። ዋና መናኸሪያቸው አሥመራ የነበረው የሱዳን መንግሥት ተቃዋሚዎች ናቸው፣ በዚህ ጦርነት ሳቢያ ዕጓለ ማውታን ሆነው የቀሩት። በሌላ አባባል ተጠቃሚው የሱዳን መንግሥት ነው።</p>

<p>ትልቁ የሱዳን መንግሥት ድል ሆኖ የሚቆጠረው አማፅያኑ በኢትዮጵያ ድንበር አካባቢ ለሁለት ዓመት ተኩል ገደማ በኢትዮጵያ ሠራዊት አጋዥነት የተቆጣጠሯቸውን ቦታዎች መልቀቃቸው ነው። ኩርሙክና ጂዛን ዛሬ በሱዳን ሠራዊት ቁጥጥር ሥር ናቸው። የኢትዮጵያ ወታደሮች ከድንበሩ አካባቢ ማፈግፈጋቸው ራሱ በሱዳን ላይ የተሰነዘረውን የከበባ ቀለበት ነው ያላላው። በኤርትራ ወሰን ላይም ሁኔታው ከዚህ እምብዛም አይለይም። የሱዳን ሠራዊት ከቃሮራ በስተቀር ሌሎች የድንበር መንደሮችን እንደገና መቆጣጠሩ ምስጢር አይደለም። በዚህ ግንባር የራስ - አነሳሽነቱ (ኢንሺዬቲቩ) በሱዳን ሠራዊት እጅ እንደሆነ ለማንም ግልፅ ነው።</p>

<p>ሱዳን ምንም እንኳን የኢትዮጵያ መንግሥት ደጋግሞ ቢክደውም ከኢትዮጵያ ጋር በተለያዩ መስኮች እየተቀራረበ መምጣቱ የአደባባይ ምስጢር እየሆነ ነው። ሻዕቢያ እንደሚከስሳቸው እሱን ለማስወገድ በጋራ መርሀ - ግብር መንደፋቸውና በፖርት - ሱዳን በኩል ለኢትዮጵያ ጦር መሣሪያ መግባት መጀመሩን ያጠራጥር እንደሆነ ነው እንጂ መቀራረባቸው አንድና ሁለት የለውም። በዓይን የሚታይ ገሀድ እውነታ ነው። የኢትዮጵያ አየር መንገድ እንደገና ወደ ካርቱም በረራ መጀመሩ ለዚህ አዲስ ወዳጅነት እንደ አንድ አመልካች ቀርቧል። ፋንዳሜንታሊዝምን የመዋጋት ካርድ እስካሁን ከእጇ ያልጣለችው ኤርትራ የልዕለ - ኃያሉን ሀገር ልብ ማማለሏን ለብቻ እንዳትይዘው በመስጋት ኢትዮጵያ ከሱዳን ጋር የፈጠረችው ቅርርብ እንዳይታወቅ መፈለጓ አይገርምም። ኢትዮጵያ ዛሬም በ1995 አጋማሽ ላይ ፕሬዚዳንት ሆስኒ ሙባረክን ለመግደል ሞከሩ የተባሉትን ተጠርጣሪዎች ሱዳን አሳልፋ እንድትሰጣት እየወተወተች መሆኗንም ተናግራለች። ነገር ግን በቅርቡ በአፍሪካ አንድነት ድርጅት የሚኒስትሮች ጉባዔ ለመሳተፍ ወደ አዲስ አበባ ጎራ ያሉት የሱዳን የውጭ ጉዳይ ሚኒስትር ይህ ጉዳይ ወደ ታሪክ ማኅደር የተከተተ ጉዳይ ነው ቢሉም ቅሉ፤ ኢትዮጵያ ከሱዳን ጋር ያላት ግንኙነት ገና ብዙ እንደሚቀረው በተገኘው አጋጣሚ ሁሉ ከመግለፅ አልተቆጠበችም።</p>

<p>በኢትዮጵያና በኤርትራ መካከል በተፈጠረው ውዝግብና በተከተለው ጦርነት ሳቢያ በሱዳን ላይ የታወጀው ከበባ የመሰነጣጠቅ ምልክቶች ማሳየቱ አልቀረም። የአሜሪካኖችን ማስፈራራት ከመጤፍ ሳይቆጥር የአፍሪካ አንድነት ድርጅት የስደተኞች ጉባዔ በካርቱም እንዲስተናገድ ማድረጉ ለሱዳን ሌላ ዲፕሎማሲያዊ ድል ነበረ። በፀረ ካርቱም አቋሜ ፀንቻለሁ የምትለው ኤርትራ እንኳ በካርተር አደራዳሪነት ከሱዳን ፋንዳሜንታሊስት መንግሥት ጋር ለመወያየት በጎ ፈቃድ እንዳላት የውጭ ጉዳይ ሚኒስትሯን ወደ ኳታር በመላክ አስመስክራለች። በዚህ ባልተሳካው እርቅ ከኳታር የተወሰነ ጉርሻ ለኤርትራ እንደተሰጣት ነው ዲፕሎማሲያዊ ምንጮች የሚያረጋግጡት። ኤርትራ በዚህ ግርግር ከሱዳን ማሽላ ለመሸመት የነበራት እቅድ በኢትዮጵያ ጣልቃ - ገብነት ምክንያት ተሰናክሏል ነው የተባለው።</p>

<p>የሱዳን ምክትል ፕሬዚዳንት የቀይ ባሕር ክልል ዋና ከተማ በሆነችው በፖርት - ሱዳን በቅርቡ ባደረጉት ንግግር ሀገራቸው በሥልጣን ላይ ያለው መንግሥት ሥልጣን የጨበጠበት 10ኛው ክብረ - በዓል ሰኔ 30 ቀን እስከሚከበር ድረስ በአማፅያን ቁጥጥር ሥር ያሉ መሬቶቿን የጦር ኃይሉ በሙሉ ነፃ እንደሚያወጣ ቃል ገብቶአል። በሌላ በኩል ሱዳን እስካሁን በሁሉም ዘንድ በትልቅ ጉጉት የሚጠበቀው ነዳጅዋን ወደ ውጭ የመላክ ብሥራት በዚያኑ ዕለት እንደምትጀምር ይጠበቃል። የሱዳኑ መንግሥት ዲሞክራሲ በማስፈን ሂደቱ በጀመረው የድርጊት ፕሮግራም መሠረት እስካሁን 37 ፓርቲዎች ራሳቸውን በመመዝገብ ሕልውናቸውን ይፋ አድርገዋል።</p>

<p>ከዚህ ከኤርትራና ከኢትዮጵያ ውዝግብ በተወሰነ ደረጃም ቢሆን ተጠቃሚ ናት የምትባለው ግብፅ ናት። በናስር ዘመን በአፍሪካ ፖለቲካ የምትጫወተውን የጎላ ሚና በማቀዝቀዝ ትኩረቷን ወደ ዓረብ ዓለም ካዞረች ዓመታት ያስቆጠረችው ግብፅ የአፍሪካ ፖሊሲዋን እንደገና የመመርመሩን ሂደት ቀደም ብላ ብትጀምርም ይህ ውዝግብ አመቺ ሁኔታ ፈጥሮላታል ነው የተባለው። በ ሞ.ሦ.ሀ። (በቀጠና ንግድ ክልል) ለመግባት የነበራት ፍላጎት በሱዳንና በኢትዮጵያ መንግሥት በመጨናገፉ አኩርፋ የነበረችው ግብፅ ዛሬ ለሞ.ሦ.ሀ ብቻ ሳይሆን ለኢጋድ አባልነት ራሷን እያዘጋጀች ናት። አሁን ለጊዜው ከአውሮፓ መንግሥታት ጎን በኢጋድ ወዳጅ ሀገር የታቀፈችው ግብፅ በቅርቡ የኢጋድ አባል እንደምትሆን እየተጠበቀ ነው። ኢትዮጵያ፣ ኤርትራና ሱዳን ሁሉ ወዳጅነቷን ለማትረፍ እየተካለቡ ናቸው ቢባል ከእውነት አይርቅም። እስካሁን ተገቢ ሚና ባልተጫወተችባቸው በሱዳንና በሶማሊያ ጉዳይም የግብፅ ተሳትፎና ድምፅ እየጎላ በመምጣት ላይ ነው።</p>

<p>በ8 ዓመት የነፃ ሕልውናዋ ዘመን ወደካደችው የዓረብ ዓለም ፊቷን ያዞረችው ኤርትራም ከሊቢያው ከሞአመር ጋዳፊ ጋር ብቻ ሳይሆን ከግብፅ ጋርም እየተቀራረበች ነው። ግብፅ እንደተቀሩት የዓረብ አገሮች ሁሉ በዚህ ጦርነት ማንንም ወገን አልደግፍም ብትልም ልቧ ከማን ጋር እንደሆነ ከማንም የተሰወረ አይደለም። በጡረታ የተገለሉ ወታደር ባለሙያዎቿን ወደ ኤርትራ ልካለች የምትባለው ግብፅ ጠንካራ ኢትዮጵያን ማየት ፍላጎት እንደሌላት ግልፅ ነው። ዛሬ የዓባይ ውኃ አዲስ ድልድል በአጀንዳ በተያዘበት ባሁኑ ወቅት ኢትዮጵያ በሌላ ፋታ አልሰጥ ባይ ችግሮች እንድትጠመድ መፈለጓ አይቀርም። ለኤርትራና ለኢትዮጵያ የኢንዱስትሪ ኃይል ማመንጫነት የታቀደው የተከዜ ወንዝ ግድብና ሃይድሮ ኤሌክትሪክ ፕሮጀክት ግቦች ምስጢር ፕሬዚዳንት ኢሳይያስ ለሆስኒ ሙባረክ ሹክ ማለታቸው የት ይቀራል? ሁለቱ ሀገሮችን ይበልጥ ለማቃቃር። በሌላ በኩል አባልነቱ ተጨማሪ ሀገሮችን በማካተት እንዲሰፋ በታቀደው የተባበሩት መንግሥታት የፀጥታው ምክር ቤት ውስጥ የአፍሪካ ሀገሮችን ወክላ ለመግባት ራሷን በማጨት ላይ ያለችው ግብፅ በዚህ ወቅት ኢትዮጵያን ከማስቀየም መጠንቀቋ አይቀሬ ነው። በቅርቡ ለመመሥረት የሚፈለገውን ከእስራኤል በስተቀር ሌሎች የቀይ ባሕር ዳርቻ ሀገሮችን የሚያካትት የደህንነት ተቋም ውስጥ ኢትዮጵያ ከኬንያና ከፍልስጥኤም ጐን ወደ ኋላ መግባት እንደማትችል ማባበል መፈለጓ ይህንኑ እውነታን ያስገነዝባል። በዚህ ሽንገላ የሚታለል ከሌለ በቀር። በዚህ ውዝግብና ጦርነት የምትወስዳቸው አቋሞች ሆነ ለኤርትራ በቀጥታም ሆነ በሌሎች ዓረብ ሀገሮች አማካኝነት የምትሰጠውን እርዳታ በከፍተኛ ጥንቃቄና ምስጢር መያዟ የግድ ነው።</p>

<p>ያለ ምንም ጥርጥር የተለያዩ የቀድሞ የጀብሃ አንጃዎችን ያካተተው የፕሬዚዳንት ኢሳይያስ ተቃዋሚ ድርጅቶች ከሁሉም በላቀ ደረጃ ዋና የዚህ ውዝግብና ጦርነት ተጠቃሚዎች ናቸው። ጦርነቱ የሕይወት ተስፋቸውን ነው እንደገና ያለመለመው። እንደገና እንዲያንሰራሩ የሕይወት እስትንፋስ ነው የዘራባቸው። በ1980 (እ.ኤ.አ) በሻዕቢያና በወያኔ ጥምረት ክፉኛ ተመትተው ከፍልሚያ ውጭ ከተዘረሩ በሁዋላ ለመጀመሪያ ጊዜ ጠላታቸውን ዳግም በሜዳ ለመግጠም እድል ሊያገኙ ነው በቀድሞ የሻዕቢያ የልብ ወዳጆች እገዛ። በአል-በሺር መንግሥት የወያኔ እርዳታ ታክሎበት በካርቱም ኅብረት የፈጠሩት አሥር ተቃዋሚ ድርጅቶች የፕሬዚዳንት ኢሳይያስን መንግሥት ሥርዓት በጠብመንጃ መፋለም ተያይዘዋል። የሻዕቢያን አገዛዝ ለማስወገድ ያላቸውን ቁርጠኝነት ደጋግመው እያረጋገጡ ናቸው። ምንም እንኳን የሻዕቢያ ባላጋራዎች እሱን ለማስወገድ ብቻ ሣይሆን በምትኩ የምናዋቅረው ዴሞክራሲያዊ ሥርዓት ንድፍም አዘጋጅተናል ቢሉም ገና ረዥም ጉዞ እንዳለባቸው እነሱም አይስቱትም።</p>

<p>ባንድ ወቅት ለጦቢያ መፅሄት በሰጡት ቃለ-ምልልስ (ልክ አምና ድርጅቱ ከመቃጠሉ አንድ ሳምንት በፊት) የቀድሞ የጀብሃ መሪና የዛሬው የኤርትራ ተቃዋሚ ድርጅቶች ኅብረት ሊቀመንበር ዓብደላ ኢድሪስ እንደ ካቢላ ውጊያ በተጀመረበት 7 ወር ባልሞላ ጊዜ ውስጥ ወደ ዋና ከተማዋ መገስገስ ላይ ባንሆንም ትግላችን ይቀጥላል ማለታቸው ትዝ ይለኛል። ዛሬ ልክ ዩጋንዳና ሩዋንዳ ለሎራ ካቢላ ወደ ኬንሻሳ እንዲያመሩ የሰጡት ሊፍት ኢትዮጵያና ሱዳንም ለአብደላ ኢድሪስ ለመስጠት ዝግጁ ከሆኑ አሥመራ መዳረሻ ጊዜውም በጣም ሊያጥር ይችላል። ካቢላ የተጓዘውን ረዥም መንገድ መጓዝም አያስፈልገውም። የኢትዮጵያ ሠራዊት ከአሥመራ 92 ኪሎ-ሜትር በምትርቀው ፆረና ላይ ነው የመሸገው።</p>

<p>በዚህ ጦርነት ውስጥ ደግሞ የሚነሳው ጥያቄ ሱዳንና ኢትዮጵያ የፕሬዚዳንት ኢሳይያስን ተቃዋሚዎች ለመርዳት ያላቸው አቅምም ሆነ ቁርጠኝነት ምን ያህል ነው? የሚል ነው። በሌላ አነጋገር ልክ በ1976 ላይ የታንዛንያው መሪ ጁልዬስ ኔሬሬ የኢዲአሚን ተቃዋሚ የነበረውን ዶክተር ሚልተን ኦቦቴን በራሱ ታንኮች አሳጅቦ ካምፓላ እንዲገባ በአደረጉበት ስልት ኢትዮጵያና ሱዳን አብደላ ኢድሪስን ለአሥመራ ቤተመንግሥት ሊያበቁት ይችሉ ይሆን? ይደፍሩ ይሆን? ወይስ 1978 ላይ በኢትዮጵያ ተሸንፎ ከግዛቷ የወጣውን የሶማሊያ ሠራዊት ብዙዎች እንደሚገምቱት ወደ ሶማሊያ ድንበር ዘልቃ ከመከታተል ድንበሩ ላይ በመቆም ተስፋ የቆረጡ የራሱ ሠራዊት መሪዎች ከዚያድባሬ ጋር ሂሳባቸውን እንዲያወራርዱ መንግሥቱ ኃይለማርያም የተከተለውን ስልት ይመርጣሉ? ፕሬዚዳንት ኢሳይያስ ልክ እንደ ኢራቁ ሳዳም ሁሴን በሠራዊታቸው ውስጥ ሊንከላወስ የሚችል ሰው በቅድሚያ ጭጭ አድርገው እንደሆነስ? በ1978 ላይ ልክ ከኢትዮጵያ መሬት ካፈገፈጉ በሁዋላ ሦስት ወር ባልሞላ ጊዜ ውስጥ የመጀ መሪያ መፈንቅለ መንግሥት በሶማሊያ የሞከሩት ከዶሎ ግንባር የተመለሱት ኮሎኔል አብዱላሂ ዩሱፍ ነበሩ። የመፈንቅለ መንግሥቱ ሙከራ ለጊዜው ከሸፈ። ነገር ግን ኮሎኔል አብዱላሂ ዩሱፍ ዴሞክራሲያዊ የሶማሊያ መድኅን ግንባር (ኤስ.ኤስ.ዲ.ኤፍ.)ን በማቋቋም የፀረ-ዚያድ ባሬ ተቃውሞውን አጧጧፉት። ሌሎች ተቃዋሚዎ ችም እንዳሸን ፈሉ። ዚያድባሬ በድል አድራጊ ነት ሞቃዲሾን ሲቆጣጠሩ ተቃዋሚዎች ለመሸሽ እስከፈረጠጡበት ዕለት ድረስ ትግሉ ቀጠለ።</p>

<p>ነገር ግን የፕሬዚዳንት ኢሳይያስ ተቃዋሚዎች በ1976 ላይ ሚልተን ኦቦቴ ያገኘው እድልም ሆነ በ1978 ላይ የዚያድባሬ ተቃዋ ሚዎች ያጋጠማቸው እድል ባለቤቶች እንዲሆኑ የሚያስችሉ ነባራዊ የአካባቢ ሁኔታዎች አሉ ወይ? ዓለም አቀፋዊ ሁኔታዎቹስ? ለዚያን ወቅት ለኢዲ አሚን እንባ የረጨ ሰው አልነበረም። የ40 ቀን እድሉ ሆኖ ብዙ ወዳጅ አልነበረውምና። ፕሬዚዳንት ኢሳይያስ ብዙ ወዳጆች አላፈሩም ይባል እንጂ የእሳቸውን ከሥልጣን መወገድ በፅኑ የሚቃወሙ ኃይሎች እንዳሉ ግልፅ ነው። ከነዚህም አንዱዋና ብቸኛዋ ልዕለ ኃያል ሀገር አሜሪካ ናት። በማያሻማ ቋንቋ እሱን አትንኩብኝ ማለቷና ከባድመ ድል ማግሥት በኢትዮጵያ መንግሥት ላይ ከምታሳርፈው ጫና እያደር ይህ ሁኔታ ግልፅ እየሆነ መጥቷል። የአሜሪካ አስተዳደር 9 ወር ሙሉ የሻዕቢያ ወረራን ሳይኮንን የኢሳይያስ ሠራዊት በባድመ ሽንፈት ከተከናነበበት ማግሥት ጀምሮ የሚያሰማው የድጋፍ ድምፅ የኤርትራ የቀይ ባሕር ዳርነት ብቻ ያስከተለው ትስስር አይመስለኝም። ሌሎቻችን እንደምናምነውም ኤርትራ ወደ ዓረብ ዓለም እንዳትፈተለክባቸው ከሚል ፍራቻም የመነጨ አይመስልም። ለአሜሪካ አስተዳደር ትልቁ ቁምነገር የፕሬዚዳንት ኢሳይያስ አገዛዝ በ1991 ላይ በሎንደኑ ጉባዔ በትከሻው ላይ የወደቀው በአካባቢያችን ፋንዳሜንታሊዝምን መዋጋትና መግታት ተልዕኮ ለማስፈጸም ያለው የዓላማ ፅናት ነው። የዚህን ተልዕኮ ዓርማ ሻዕቢያ ዛሬም እያውለበለበ ነው። ከሱዳን መንግሥት ጋር ለመቀራረብ ያልቻልኩትም በዚሁ ምክንያት ነው ባይ ነው። በዚህ አቋሙ በአሜሪካ መወደሱና መሸለሙ አይገርምም።</p>

<p>ሰሞኑን በሊቢያ አደራዳሪነት በፕሬዚዳንት ኢሳይያስና አል - በሺር መካከል ወረደ የተባለው ሰላም ፍሬ ሊያጐመራ የሚችለው ኤርትራ ይህንኑ የአሜሪካ ፍቅር መግዣ ፀረ - ሙስሊም ፋንዳሜንታሊዝም ካርድ ከእጇ አሳልፋ ስትሰጥ ነው። እሱም አስቸጋሪ ምርጫ ነው። ሌላ በአንዳንድ የአፍሪካ ቀንድ ታዛቢዎች የሚጠበቅ የሱዳንን መንግሥት አቋም ከሥር መሠረቱ የሚለውጥ ክስተት ደርሶ ካጣብቂኙ ካላዳናት። ከቅርብ ጊዜ ወዲህ በአል - በሺርና ቱራቢ መካከል እየተንተከተከ ነው የሚባለው ቅራኔ በ1969 ዓ.ም አጋማሽ ላይ በመ.ኢ.ሶ.ኑ መሪ በኃይሌ ፊዳና በኰሎኔል መንግሥቱ መካከል እንደፈነዳው ዓይነት ሱዳንን ራሷ ከፋንዳሜንታሊስት ጐራ የሚያስፈነጥር ዱብ ዕዳ ከተፍ ካላለ በስተቀር።</p>

<p>የኤርትራ ነፃነት ትግል በመሠረቱ የቆላ ሙስሊሞች ትግል ነው። የደጋ ክርስቲያኖቹ የእነሱን የትግል ፍሬ ስለቀሟቸው ነው የዛሬ የኤርትራ ተቃዋሚዎች ትግል ሃይማኖታዊ ቃና የተላበሰው እንጂ በመሠረቱ የፋንዳሜንታሊዝም መስፋፋት ጉዳይ አይደለም የሚለው የሰሞኑ የወያኔ ክርክር በዋሽንግተን ሰሚ ጆሮ አላገኘም። ነገሩ ከወያኔ ሲመጣ ግራ ያጋባል እንጂ በመሠረቱ እውነት ነው። ወያኔ ይህንን ሀቅ ቀደም ብሎ ቢገነዘብ ኖሮ የጀብሃ አንጃዎችን በ1991 የሰኔ ጉባዔ ላይ ወደ አዲስ አበባ በጋበዘ ነበረ። የኤርትራን እጣ ፈንታ ለመወሰን ተደረገ በተባለው ሪፈረንደምም እነሱ ከሻዕቢያ እኩል የሚሳተፉበት መድረክ እንዲዘጋጅ በጣረ።</p>

<p>የአሜሪካ ክርክር ሻዕቢያን መተካት የሚችል ኃይል በኤርትራ ምድር የለም ከሚል ግንዛቤ የሚነሳ ነው። በሱዳን ተደራጁ የሚባሉት ተቃዋሚዎችን አፍቃሬ ሱዳን ለመሆናቸው በእርግጠኝነት መነጋገር ይቻላል ባይ ናት። አሜሪካ የጀብሃም ሆነ የቆላ ሙስሊሞቹ የትግል ቀደምትነትም ሆነ ሕጋዊነት ክርክር አሳማኝ ሆኖ አላገኘችውም። እነዚህ ድርጅቶች የአሜሪካን ባለሥልጣናትን ኃሣብ ማስለወጥ ባይችሉም እንኳን በዓረቡ ዓለም የሻዕቢያን ድጋፍ እየሸረሸሩት ነው። ዛሬ በኢትዮጵያና በኤርትራ ውዝግብና ጦርነት ብዙ የዓረብ ሀገሮች ገለልተኛ አቋም መያዝ በኢትዮጵያና በኤርትራ ውዝግብና ጦርነት ብዙ የዓረብ ሀገሮች ገለልተኛ አቋም መያዝ በኢትዮጵያ ዲፕሎማሲያዊ ጥረት ብቻ የተገኘ ድል አለመሆኑ ብዙ ሰው ያውቀዋል። አመዛኙ የሱዳንና የኤርትራ ተቃዋሚዎች የሥራ ውጤት ነው።</p>

<p>ከዚህ በላይ የተመለከትነው ከኢትዮጵያና ከኤርትራው እርኩቻ ዋና ዋና ተጠቃሚ የተባሉት መንግሥታትና ድርጅቶችን ነው። ነገር ግን ተጠቃሚዎቹ እነዚህ ብቻ አይደሉም። ልክ ዳፋውና መዘዙ ያዳረሳቸው በርካታ ናቸው። ከእነዚህ ተጠቃሚዎች ውስጥ በእርግጥ ጂቡቲ ትገኛለች። በውዝግቡ ሳቢያ የአሰብና የምፅዋን ወደቦች መጠቀሟን እርግፍ አድርጋ ለተወችው ኢትዮጵያ መደበኛ የባሕር መውጫ የሆነችው ጂቡቲ፣ ኤርትራ ካጋጠማት ክፉ እድል ምንም ተጠቃሚ አይደለሁም ማለት አትችልም። ምንም እንኳን፣ ከኢትዮጵያ በየእለቱ እየተቀራረበች በመሄዷ የፕሬዚዳንት ኢሳይያስን ጥላቻ ያተረፈችው ከወደብ ገቢ ለምትተዳደረው ትንሿ ጂቡቲ፤ የሁለቱ ሀገር እርክቻው ከሰማይ የወረደ መና (ቦናንዛ) ነበረ ማለት ይቻላል። ካንዳንዱ ጥቅም ጎን ለጎን ጉዳት እንደሚኖረው ሁሉ፣ የኢትዮጵያን የጦርነት ጥፋት ትደግፋለች ተብላ ከኤርትራ በኩል ውንጀላ ብቻ ሳይሆን ዛቻም ይደርስባታል። ፕሬዚዳንት ኢሳይያስ ገና ሀገራቸው ነፃ ሳትወጣ ኤርትራ በኢኮኖሚ በኩል ራሷን የመቻል አቅሟ ምን ያህል እንደሆነ ተጠይቀው «ጂቡቲ እንኳን ራሷን ችላ ትኖራለች» በማለት እንደለክፏት አይዘነጋም። በሌላ አጋጣሚ አገራቸው የዓረብ ሊግ አባልነት ስለመጠየቋ ጥያቄ ቀርቦላቸው ፕሬዚዳንት ኢሳይያስ አሁንም «ጂቡቲ የዓረብ ሀገር ከሆነች ኤርትራ የማትሆንበት ምክንያት የለም» ነው ያሉት። ጂቡቲ ድኅነቷን፣ ሚጢጢነቷንና በወደብ አገልግሎት ያላት ተደጋፊነቷን ተቀብላ ትኖራለች። የኤርትራ ፕሬዚዳንት ራሳቸውን በእነዚህ መለኪያዎች ከጂቡቲ ጋር አነፃፅረው በአቅም መኖር ቢችሉ ዛሬ የተንጠለጠሉበት የገደል አፋፍ ላይ ባልደረሱ።</p>

<p>የሃርጌሳው ሶማሌ (ሰሜን ሶማሊያ) የጦርነት ተጠቃሚ ከሚባሉት ሀገሮች ተራ የምትፈረጅ ናት። ገና የብዙ ሀገሮች እውቅና የምትሻው ሶማሌላንድ ለበርበራ ወደቧ ተጠቃ ሚዎች ፍለጋ ላይ ነች። ባንድ ባሕር መውጫ ላይ መወሰኑ የሚያስከትለውን ጉዳት ለመቀነስ የምትሻው ኢትዮጵያ ደግሞ አማራጭ ወደቦች የማዘጋ ጀቱን ተግባር ሥራዬ ብላ ተያይዛለች። በርበራ ብቻ ሳይሆን ከሞምባሳ እስከ ፖርት ሱዳን አማራጭነት የሚታዩ ሆነዋል። ለኢትዮጵያ የተጫኑ እቃዎች በበርበራ ወደብ በኩል መግባት መጀመራቸው ይፋ እሆነ ነው።</p>

<p>ስለተጠቃሚ ሀገሮች በምናወሳበት ወቅት እስካሁን በተጠቃሚዎች ሰንጠረዥ ያልሰፈረ ወገን አለ። ከዚሁ ከውዝግቡ ከሁሉም በላይ ተጠቃሚ ሆኖ የሚታይ ወገን። የኢትዮጵያ ብሄርተኛ ኃይል ማለታችን ነው። የወያኔና የሻዕቢያ ፀረ-ኢትዮጵያ እርኩስ ቃል-ኪዳን ብትንትኑ መውጣቱ ከዚህ ኃይል በላይ ሊያስደስተው የሚችል ኃይል የለም። ከሁሉም በላይ የሁለቱ ጥምረት ዋና ኢላማ እሱ ነውና። ሌላ ሊጠገን የማይችል ስብራት የደረሰበት የሁለቱ ትግሪኛ ተናጋሪዎች ሕዝቦች ግንኙነት ነው። እዚህ ላይ እነዚህ ጉዳዮች በጥልቀት ያልተመረመሩትና ያልተቃኙት የፅሁፉ ዓላማ የአካባቢ ሀገሮችን አሰላለፍ ብቻ መዳሰስ ላይ ያተኮረ በመሆኑ ነው።</p>

<p>በሁለቱ ሀገሮች መካከል በተቀሰቀሰው ጦርነት ልክ ተጠቃሚ ወገኖች እንደነበሩ ሁሉ ተጎጂዎችም አሉ። እነሱም በርካታ ናቸው። ጥቂቶችን ብቻ ለአብነት መጠቃቀስ ይቻላል። የሁለቱ ሀገሮች መራኰት ሰለባ የአካባቢ ሀገሮች የጋራ ዓላማዎቻቸውን መተግበሪያና መረማመጃ አድርገው - ሲጠቀሙበት የነበሩት ኢጋድ የተባለው አካባቢያዊ በይነ - መንግሥታት የልማት ድርጅት ነው። ኢጋድ በዚህ ጦርነት ሳቢያ ሽባ ሆኖ የቀረ ተቋም ነው። ብቸኛው ልዕለ - ኃያል መንግሥት ለአፍሪካ የደህንነት አወቃቀሮችና የግዛት ማስተካከያዎች ሌላኛው የዚህ ውዝግብ ሰለባ ነው። ራቅ ብለን ወደ ታላላቅ ሀይቆች አካባቢ ስንመለከት የሙሴቪኒ የቱትሲ ግዛተ - ዓፄ ምሥረታም ብዙ ችግሮች የተደቀኑበት በዚህ ጦርነት ሳቢያ ጭምር ነው። ዩጋንዳና ሩዋንዳንም የቅርብ ወዳጆቻቸው ሁለቱ የሀበሻ መንግሥታት በራሳቸው ጣጣ በመጠመዳቸው የቅርብ ወዳጆችን እገዛ ማጣታቸው ገሃድ ነው።</p>

<p>ይህ ውዝግብ ብሎም ጦርነት ብዙ የኃይል አሰላለፎችን ከሥረ - መሠረታቸው እያናጋና እየለዋወጠው ነው። ትናንት ጠላቶች የነበሩትን አወዳጅቷል። በፍቅር ሲከንፉ የነበሩትን ደግሞ ሆድና ጀርባ አድርጓቸዋል። ብቸኛው ልዕለ - ኃያል ሀገርም ከሁለቱ ወዳጆቹ ማንን እንደሚመርጥ ተቸግሮ፣ ሁለቱንም ላለማጣት በሚችልበት አጣብቂኝ ውስጥ ገብቷል። የሁለቱ ወዳጆችና አማካሪ የነበሩት ፖውል ሄንዚ እንዳደረጉት ግልፅ አቋም መውሰድ ለአሜሪካ መንግሥት ተስኖታል፣ ፖውል ሄንዚ ከኢትዮጵያ መንግሥት ጎን መሰለፋቸውን በቅርቡ በሂልተን ሆቴል በሰጡት ቃለ ምልልስ አረጋግጠዋል። የራሳቸውን መንግሥት አቋም አጥላልተው የኢትዮጵያ መንግሥት በመሬቱ ላይ (ፋችትስ ኦን ትሀ ግሮኡንድ) አዲስ ጭብጦችን እንዲፈጥር ምክር ለግሰዋል።</p>

<p>ልክ የዛሬ ሁለት ዓመት ገደማ «ቃርነ አፍሪካ - ሊጠራ ነው መሰል እየደፈረሰ ነው» የተሰኘው አርቲክል ባንድ የአካባቢያችን ተከታታይ በሰነዘረው ጥያቄ አስርጌ ነበረ። «ማነው ከሱዳን፣ ከኢትዮጵያና ከኤርትራ መንግሥት ቀድሞ የሚወድቀው» በሚል ጥያቄ። ዛሬ አንድ ነገር በእርግጠኝነት መናገር ይቻላል። በቅድሚያ የሚሰናበተን የአል - በሺር መንግሥት አለመሆኑ ነው። ሙስሊሞች በመቃብር አካባቢ ሲደርሱ «እኛ ተከታዮች እናንተ ቀዳሚዎች» በማለት የሚያደርሱት ፀሎት ቢጤ ጠቅላይ ሚኒስትር መለስ ለቀድሞ ወዳጃቸውና ሞግዚታቸው ቢያደርሱለት ክፋት የለውም። የአዲስ አበባ አራዳ ልጆች ድንጋይ መወርወር የጀመረውን እጩ እብድ ባዩ ቁጥር ምነው ቸኰለ ይሉ የለ! «ሁላችንም ወደዚያው ነን» ውስጠ - ታዋቂ መሆኑ ነው።</p>


</body>
</html>
