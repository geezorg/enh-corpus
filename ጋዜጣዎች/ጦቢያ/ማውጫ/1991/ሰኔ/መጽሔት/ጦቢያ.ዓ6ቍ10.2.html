<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>`a`srat! - an`Sebaraqi kokeb</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዓሥራት! - አንፀባራቂ ኮከብ</h1>


<p>«.....በጥቁር አንበሳ ሆስፒታል ወ/ሮ ዋይንን ለማዳን እርስዎና ጓደኞችዎ ላሳያችሁት ከፍተኛ ጥረት በብሪታኒያ ሕዝብ ስም፣ ጥልቅ ምስጋናዬን አቀርባለሁ። በዚያ አሰቃቂ አደጋ ወቅት ያየነውን ከፍተኛ ችሎታዎንና ርህሩህነትዎን በአያሌው እናደንቃለን....»</p>

<p align="right>ኤች.ቢ.ዎከር<br/>
አምባሳደር (የብሪታኒያ)</p>

<hr width="40%" size="2"/>

<p>«.... ከ20 ዓመት በላይ አውቃቸዋለሁ። ለፕሮፌሰር ዓሥራት ከፍ ያለ ግምት አለኝ።..... ሥራ የማይሠለቹ ... ማንኛውንም የሕክምና ጥያቄ የማይንቁ ባለሙያ ናቸው። ......ፕሮፌሰር ያካበቱትን የሙያ ጥበብ አሠራሩንና አስተሳሰቡን ለምደው የራሳቸውን (ወጥነት ያለው ቱባ) ሥራ ማውጣት የሚችሉ ናቸው። .... የኢትዮጵያን ባህል ጠንቅቀው የሚያውቁ ናቸው።»</p>

<p align="right">ፕሮፌሰር ነቢያት ተፈሪ</p>

<hr width="40%" size="2"/>

<p>«... አስተማሪዬ ነው። አሉን ከምንላቸው ሐኪሞች ግምባር ቀደሙን ቦታ የሚይዝ ነው። ፕሮፌሰር ዓሥራት ለማናችንም አርአያ ሊሆን የሚችል፣ በሐኪምነቱ የሕክምናን ሥነ - ምግባር አክብሮ የሚያስከብር ነው። በኢትዮጵያዊነቱ የሚኮራና ይኸንንም በተግባር የሚያሳይ ነው።»</p>

<p align="right">ዶክተር ሥዩም ዮሴፍ</p>

<hr width="40%" size="2"/>

<p>«......ከ28 ዓመት በላይ ሳውቃቸው ርህሩህነታቸው፣ ብርታታቸው፣ ወገን አፍቃሪነታቸው ተለይቷቸው አይቼ አላውቅም። ምንግዜም በሥራቸው ላይ ችግር ቢገጥማቸው መረረኝ፣ ሰለቸኝ ሳይሉ ባለው ሁኔታ ሥራቸውን ተጋፍጠው የሚወጡ ናቸው። ለተቸገረ አዝነው የሚረዱ ወገናቸውን የሚያፈቅሩ ናቸው። ....»</p>

<p align="right">ሲስተር አልማዝ ለማ</p>

<hr width="40%" size="2"/>

<p>« ..... ዕውቁ የቀዶ ሕክምና ሐኪም ፕሮፌሰር ዓሥራት ወልደየስ ካሉበት የጥቁር አንበሳ ሆስፒታል እንድገባ ተወሰነና ረቡዕ ቀን ተኛሁ። ባለቤቴ በሦስት ቀኔ መጣች። .... ኢትዮጵያዊ! ያገቡ እንግሊዛዊት ሌት ተቀን ይንከባከቡኝ ነበር። .... ሦስት የብሪታንያ ኮሚዩኒቲ አባሎችም ደም ሰጡ። ይኸ ሁሉ እንክብካቤ ግን ትርፍ አንጀቴን መንጥቀው ከገላገሉኝ ካለ ተደናቂው ፕሮፌሰር ዓሥራት ወልደየስ አልነበረም።</p>

<p align="right">ሾናታን ቴሌ (ዘጋርዲያን ጋዜጣ)</p>

<hr width="40%" size="2"/>

<p>«.....35 ዓመት ሙሉ ባደረጉልኝ ጥረት ይኸው የቀረው አንድ እግሬ በሳቸው ኃይል ቆይቶልኛል። .... በዕውነት ልዩ ሰው ናቸው። አሁን ልጆቼን የማሳድገውና የምኖረው በዓሥራት ነው። ዕድሜ ለዓሥራት የሚገርመኝ የሁሉንም ሥራ ይሠራሉ፤ ግን አይደክሙም።»</p>

<p align="right">አቶ ሀብታሙ በቀለ</p>

<hr width="40%" size="2"/>

<p>«.... 10 ዓመት ሙሉ ስታመም ዘጠኝ ጊዜ ኦፔራሲዮን አድርገውልኛል። እንደእሳቸው ሕሙማኑን እጅግ የሚወድ፣ ለሰው ነፍስ አጥብቆ የሚጨነቅ አላየሁም።»</p>

<p align="right">አቶ አጥናፉ ተሰማ</p>

<hr width="40%" size="2"/>

<p>በወቅቱ ፕሮፌሰርን ሳያቸው ተክለ ሰውነታቸውን እንዲህ እገልጸዋለሁ። ቀይ ዳማ ናቸው። አምስትና ስድስት እሚሆን እስክሪብቶ በደረት ኪሱ የተደረደረበት ነጭ ጋዋን ለብሰዋል። ሽበት የወረረውና ያልሳሳው ፀጉራቸው ወደ ኋላ ተበጥሮ ይታይ ነበር። ፈገግ ሲሉ ተስተካክለው የተሰለፉት ጥርሶቻቸው በከፊል ይታዩ ነበር። ደልዳላው ቁመታቸው ከሰፊ ትከሻቸው ጋር ሲታይ ግርማ ሞገስ ሰጥቷቸዋል። አጠር ያሉትን ጣቶቻቸውን ሳይ ስለ ቀዶ ሕክምና አሰብሁ።</p>

<p>ስለ ሥራቸው ብዙ ማውራት አይወድዱም። ነገር ግን በርካታ ተግባሮችን በሚያኮራ ሁኔታ መፈፀማቸው ተመስክሮላቸዋል። በሙያቸው ኢትዮጵያን እና ሕዝቧን የሚያስከብር ምግባር በመፈፀማቸው በተለያዩ ጊዜያት፣</p>


<ul>

<li> የኢትዮጵያ የክብር ኮከብ የፈረሰኛ ደረጃ፣</li>

<li> የዳግማዊ ምኒልክ ኒሻን የፈረሰኛ ደረጃ፣</li>

<li> የአብዮታዊ ዘመቻ ዓርማ፣</li>

<li> ዓለም አቀፍ የወርቅ ሜርኩሪ (በግል አስተዋፅኦ)፣</li>

<li> የቀይ ባህር ኒሻን አንደኛ ደረጃ ተሸልመዋል።</li>

</ul>


<p>ከሚያውቋቸው የሥራ ጓደኞቻቸው፣ ታካሚዎቻቸው ከነበሩት ሕሙማን እና ከጋዜጦች ያገኘሁት ሁሉ የዓሥራትን የበሽታ መቅሰፍትነት፣ የዓሥራትን ሀገር ወዳድነት፣ የዓሥራትን ብርቱ ሰውነት የሚመሰክሩ ሆኑ።</p>

<p>የሰዎችን ሕይወት ለማዳን ፕሮፌሰር ዓሥራት «ከአዛዥ የለኝ» ባይ ሞት ጋር ዕድሜ ልካቸውን ታግለዋል። ሞት «እወስዳለሁ!» ፕሮፌሰር «አላስወስድም!» መሸ ነጋ ተናንቀዋል። ለሰዎች ዕድሜ መቀጠል በብቃትና በንቃት ሌት ተቀን ዘብ ቁመው የኖሩ ታላቅ ኢትዮጵያዊ ናቸው።</p>

<p>ሞት ይኸን አውቆ ቢሆን ኖር ሰኔ 12 ቀን 1920 የተወለደውን ብርቅዬ ህፃን ባልማረው ነበር። ያን አንድ ለአባት ለእናቱ ሕፃን ለጉተና መድረስ ቀርቶ ክንዱ ሳይጠና ቀዝቃዛ እጁን ባሳረፈበትና ባቀዘቀዘውም ነበር። ሳይሆን ቀረና የአንድ ብቁ ሆኖ ቤተሰቡን ብቻ ሳይሆን ድፍን ሰውን ይኸው ፈዋሽ ሆኖ ኖረ።</p>

<p>ያ ሕፃን የተወለደው አዲስ አበባ ነው። በዚያ ጊዜ ትንሽ ልጅ ነው ብዬ እኮ ነው አንተ ያልኩት። ያደገው ድሬዳዋ ነው። ማሙሽ ዓሥራት በወላጆቹ በኩልስ አልታደለም። አባቱና እናቱ እንደተፋቱ የኢጣልያ ወረራ ተከተለ። አባቱ አቶ ወልደየስ በየካቲት 12 ቀን 1929 አዲስ አበባ ውስጥ በጠላት እጅ በአካፋና በዶማ በግፍ ተጨፍጭፈው ካለቁት ብዙ ሺ የኢትዮጵያ ነፃነት ሰማዕታት አንዱ ናቸው። እናቱ ወ/ሮ በሰልፍ ይዋሉ ፅጌ በህመም ሞቱ። አያቱ ቀኛዝማች ፅጌ ወረደ ወርቅ ተጋዙ። ይሁንና ሴት አያቱ ወ/ሮ ባንቺወሰን ይፍሩ ለሱ ሲሉ ድሬዳዋ ወስደው አሳደጉት። የሙት ልጁ አጎት አቶ ዘውዴ ወረደ ወርቅ እዚያው ድሬዳዋ ነበሩና ቄስ ትምህርት ቤት አስገቡት።</p>

<p>«በዚያን ጊዜ አስተማሪው የነበሩትን የ93 ዓመቱን አለቃ ለማ ወልደ መስቀልን ልጃቸው አቶ የኋላሸት ለማ ባደረጉልኝ ሙሉ ትብብር አግኝቻቸው እንደነገሩኝ ዓሥራት በልጅነቱ በጣም ጎበዝ በመሆኑ ዓመት ሳይሞላው ወንጌሉን ከቁጥር ጋር አንበልብሎ፣ ከፍካሬ እስከ ነቢያት ደግሞ ድቁና ተቀበለ። ዓሥራት እንዲያውም በጉብዝናው የተማሪዎች አለቃ ሆኖ ነበር፤ አለቃ ለማ ከሃምሣ ዓመት በፊት ያለውን እንደሚያስታውሱት»</p>

<p>ከዚህ በላይ የሰፈረውን አባባል በጽሁፍ ያስቀመጠው እሸቴ ዘጃንሜዳ የተባለ ፀሐፊ ነው። እሸቴ አለቃ ለማ ስለ ፕርፌሰር የነገሩትን ሁኔታ በ1981 በአንድ ጋዜጣ ላይ ባሰፈረው ጽሁፍ የሚከተለውንም ብሏል።</p>

<p>«... ታዲያ አለቃ አድርጌዋለሁና ሲያጠፉ ይኰረኩማል። እነዚያ የተኮረኮሙ ልጆች ደግሞ እውጭ ሲወጣ ያስፈራሩታል። እሱ ይቺን ለእኔ። እኔ ደግሞ እነኛን መግረፍ። ተግባቢ ነበር። ርግት ያለ፣ ሰው አክባሪ። ሲጠየቅ ደግሞ .... ሰተተተ ....ት አድርጎ ይናገራል።..... ይገባሃል? አሁንም ጠባዩ ያው ነው። ኩራት አያውቅም። አሁን እንዴት! ያኮራኝ መሰለህ .... አሁን እኔ 93 ዓመት ሆኖኝ የለም? በ85ዓመቴ ተቀድጃለሁ። ይኸን ሆዴን እሱ ነው የቀደደኝ። - ዓሥራት (እናንተ ፕሮፌሰር ብላችሁታል) አዳነኝ። አሁን እንግዲህ ሰባት ዓመቱ የሱ እድሜ መሆኑ አይደል? .... የኔታ ነው የሚለኝ፣ ሲያከብረኝ። ሰዓት ሸልሞኛል። ብርም አንዴ ሦስት መቶ፣ ደግሞ በየጊዜው ሰጥቶኛል። አስተማሪ ነኝ! ደሞ መቼ ነው በል (ወደ ልጃቸው እያዩ) በራዲዮ «አስተማሪዬን አክሜ ያዳንሁት በጣም ያስደስተኛል» ብሎ ተናገረ። ይኸ በአገሩ ከተሰማ በኋላ እንዴት ኮራሁ መሰለህ? በደስታ ልሞት? እኔማ ድሮ ድሮም፣ ልጅ ሆኖ ትልቅ ሰው እንደሚወጣው ተረድቼዋለሁ።»</p>

<p>አያቱ ቀኛዝማች ጽጌ ከግዞት ሲወጡ ዓሥራትን ወደ አዲስ አበባ አመጡት። እንግዲህ ዓሥራትና አያት እንደ ጓደኛ ሆኑና በየትም የማይለያዩ ሆኑ። በየሄዱበት አይለዩትም። ያን ጊዜ በየአደባባዩ ራዲዮ አለና ቀኛዝማች ጽጌ ዓሥራትን ከሰው ጋር ይልኩታል። ይገርማችኋል -- የተባለችውን አንድ ሳትዛነፍ ለአያቱ ይነግራቸዋል። በችሎታው የሚደነቁት አያቱ ቤተሰቡ ሲጣላ እያሟገቱ «ና! ፍረድ» ይሉታል። በመሰለው ይበይናል። ቀኛዝማች የተሳሳተውን አስተካክለው ልክ በሆነው ያሞግሡታል። ከዚያ ጊዜ ጀምሮ የሕግ ነገር በአእምሮው መቀረፅ ጀመረ። እኚያ አያቱ በየመንገዱ ሲሄዱ (በክርስትና ስሙ) «መልአከ ብርሃን» ይሉታል። «አገራችን ጥበብ የሚያውቁ ልጆች ቢኖሯት እኮ ትልቅ ሀገር ነበረች ይሉታል። ትርጉሙ ባይገባውም ስለጥበብ የማወቅ ጉጉት በመንፈሱ ረጩበት። መልአከ ብርሃን! ሃገራችን እኮ የማይናቅ ሕዝብና ባህል አላት .... » ይሉታል። በዚህም የሃገር ፍቅርን ፍም በሕሊናው አጫሩበት፣ የአሁኑን ፕሮፌሰር ዓሥራትን።</p>

<p>በዓሥራት ልብ መንፈሳዊ ፍላጐት ያሠረፁትም እኚሁ ቀኛዝማች ጽጌ ናቸው። ነፃነት ሲመለስ ዓሥራት ተፈሪ መኮንን (ዛሬ እንጦጦ አጠቃላይ) ትምህርት ቤት ገባ። የዚያን ጊዜው የትምህርት ደረጃ እንደዛሬው አልነበረም። እስከ ሰላሣ ክፍሎች ሲኖሩት ጎበዝ የሆነው ተማሪ ወደ ትንሹ ቁጥር ይጠጋል። ታዲያ ዓሥራት ንባብ ሲጠየቅ ፉት ነው። በአንድ ጊዜ ወደ 13ኛ ክፍል ተሸጋሸገ። በዚያው ዓመት ከተማሪዎች ሁሉ ልቆ በመገኘቱ ወደ መጀመሪያው ክፍል ገባ። ከትምህርት ቤቱም አንደኛ ሆነና ካሜራ ተሸለመ። አረ እንዲያውም የውጭ ትምህርት እድል አገኘ! እና ከግብፅ እስክንድርያ ተላከ።</p>

<p>ዓሥራት እንደሁ የትም ያው ነው። በእስክንድርያስ ማን ችሎት? ዘግይቶ ቢሄድም በበለጠ ውጤት ክፍል ሽሮ ወደ ክፍል ተረማመደ። ጎበዝ ተማሪ የመኝታ ክፍሎቹ ኃላፊ ይሆን ነበርና የኛው ጎበዝ ተማሪ ዓሥራት በያዝነው ዓመት በሞት የተለዩት የዮርዳኖሱ ንጉስ ሁሴንና ሌሎችን እየኮረኮመ አስጠኚ ነበር። ወደ እስክንድርያ ከሄደ በኋላ ግን አንድ ጠባይ አመጣ። ኃይለኛ፣ እልከኛ ሆነ። በፆም «ብላ!» ይሉታል። «አሻፈረኝ!» ይላል፣ ዓረቦች ከሰደቡት እንዲሁ «ታንቄ ልሙት» ነው። ለያዥ ለጋባዥ እያስቸገረ እምቢ ሲል ጊዜ የትምህርት ቤቱ ኃላፊዎች ማስጠንቀቂያ ይሰጡት ጀመር። ግን ማ እሺ ብሎ?</p>

<p>አንድ ጊዜ ብላቴን ጌታ ሎሬንሶ ታዕዛዝ ግብፅ ሄደው ሳለ ስለ ዓሥራት ተነግሯቸው «በፆም አልበላም ማለትህ ልክ አይደለም። እኛ እንኳን እንበላ የለ? ስለዚህ ብላ!?» ሲሉት ጊዜ «እንዴ እርስዎ ገደል ቢገቡ እኔ እገባለሁ ወይ?» ብሎ ቁጭ! ብላቴን ጌታም ተቆጡ። ዲሬክተርም ተቆጣ። ዓሥራት ግን ምን ተዳው? እኚያ አያቱ ብልጥ ነበሩ። ታዲያ እዚህ ለዕረፍት ሲመጣ በፆም ቀን ሥጋ አበሉትና ከጠብ ገላገሉት።</p>

<p>ከእስክንድርያ አምስት ዓመት ቆይታ በኋላ የዩኒቨርስቲ ትምህርቱን ለመከታተል እንግሊዝ ሃገር ሄዶ ኤደንብራ ዩኒቨርስቲ ገባ። በዩኒቨርስቲ ትምህርቱ ሕግ እንዲያጠናም ከትምህርት ሚኒስትሩ ሳይቀር ታዘዘ። ግን የሕይወቱ ጥሪ ስላልነበረ ልቦናው የፈቀደውን የሕክምና ትምህርት ለመከታተል ወሰነ። ግን «ለምን ሕክምናን መረጠ?» ቢሉ፣</p>


<ol>
<li> «የፈረንጅ ጥበብ ማወቅ» የሚለው የአያቱ ምክር በውስጡ ነበርና የሕክምናን ጥበብ ለመረዳት፣</li>

<li> እናቱ ታመው ሆስፒታል ገብተው ሞተው ሲወጡ ያስታውሳልና፣</li>

<li> ከግብፅ ለዕረፍት ሲመጣ ታሞ ሆስፒታል ቦታ ጠፍቶ ሰፊ ክፍል አስገብተውት ነበርና ያን ጊዜ በርካታ ሬሳ ሲወጣ ያይ ነበርና፣</li>
</ol>


<p>ሌሎችም ተደማምረው መንፈሱን ወደ ሕክምና መሩት። መርፌ ጋዋንና በሽታ፣ ድሬሰር፣ ነርስ፣ በሽተኛ - ገዳም አስገቡት ይሏል! የምድረ ዓለም ምናኔ! ሌሎች ለማዳን መማሰን!? ከእንግዲህ «አንቱ» እላቸዋለሁ፣ በዕድሜም በእውቀትም «አንቱ» መባል ጀምረዋልና።</p>

<p>ዶክተር ሞትን እየታገሉ የታመመን ወደ ማዳን ገቡ። ወደ ፍልሚያ ሕይወት ገቡ። የዚያን ጊዜ የሕክምና ሙያተኛ ያውም ያበሻ፣ እጅግ እጥረት አለ። ቢሆንም መንፈሰ ፅኑው ዶክተር ዓሥራት ችግሩን የተጋፈጡትና እንደገና ከአምስት ዓመት በኋላ ለልዩ ሕክምና ትምህርት ተመልሰው ወደ ለንደን ሄዱ። ፕሮፌሰር ዓሥራት የበረታ የቤተሰብ ፍቅር አላቸው። ይኸ የጠነከረ የቤተሰብ ፍቅር የበረታ የወገን ፍቅር ትቶባቸው ቀርቷል።</p>

<p>በ1981 ዓ.ም እሸቴ ከተባለ ፀሐፊ ጋር ፕሮፌሰር ዓሥራት በአደረጉት ቃለ ምልልስ የሚከተለውን ነግረውት ነበር። «....እሚገርምህ አሁንም የሚፀፅተኝ ጉዳይ አያቶቼ እኔ በሌለሁበት ሞተው ሊቀበሩ በመቻላቸው ነው።»</p>

<p>ከለንደን ከተመለሱ በኋላ ፕሮፌሰር ዓሥራት ሥራ የጀመሩት (በዛሬው ጦር ኃይሎች) በቀድሞው ልዕልት ፀሐይ ሆስፒታል እንደነበር መዛግብት ያወሣሉ። ምን አለ? ከዚያ ወዲያማ ዕረፍት የለም። የጊዜ ወሰን የለም። ሕይወት ለማዳን ጥድፊያውን ተያያዙት። አጅሬ ሞት ዓሥራት ፊት የቀረበ በሽተኛን ሕይወት እማጣት ደረጃ ደረሰ። ፕሮፌሰር በልዩ ችሎታቸውና ጥበባቸው የፈወሱትን መግለፅ ያቅታል። እንዲህ አዳኑ፣ እንዲህ ፈፀሙ ለማለት ስንቱ ተነስቶ ስንቱ ይቀራል?</p>

<p>ከብዙዎቹ ሥራዎቻቸው ለሳቸው የሚያስደስታቸው የትኞቹ እንደሆኑ ከጋዜጠኛው ለቀረበላቸው ጥያቄ ሲመልሱ፦</p>

<p>«.... ግን እስከዛሬ ካደረጓቸው ቀዶ ጥገናዎች..... እባክህ ቀዶ ጥገና ባትሉት ጥሩ ነው .... በሕዝብ መገናኛዎች ሁሉ ቀዶ ጥገና ሲባል እሰማለሁ። በውነት ትክክል አይደለም። ቀዶ ሕክምና በሉት የሰው አካል እንደ እንጨት፣ እንደ ብረት ....» (ፈገግታ)።</p>

<p>«እሺ ካደረጓቸው ቀዶ ሕክምናዎች የትኞቹ ያስደስቱዎታል?» «........ ይኸ ጥያቄ ደግሞ ብዙ ጊዜ ይቀርብልሃል። ለመመለስ ያዳግታል። ሁሉ በሰው ሕይወት ላይ ነው። .... ትንሽ የተባለው ሊያጠፋ ይችላል። እስኪ አሁን አንድን ገበሬ «ማሳዎች አሉት፣ ዘለላዎች። የትኞቹ ደስ ይልሃል?» ብለህ ጠይቀው እንደዚያ ነው።</p>

<p>ጋዜጠኛው እውነታቸውን እንዲህ ሲል ጻፈላቸው «እንደ ገድል የተቆጠሩ ሥራዎቻቸው «.... ሞተዋል» ከተባሉ ወዲያ «እፍ» እያሉ ያዳኗቸው እኔ እንኳን የሰማኋቸው በረከቱብኝና ማንኛውን እንደምፅፍ ቸገረኝ። ትንሾቹ እንኳ ቢፃፉ ትልቅ «ታምረ ዓሥራት» ይወጣቸዋል።</p>

<p>በውጭው ዓለም ሳይቀር የተደነቁበትን ግን እንደሚከተለው ዘግቦት ነበር። እንግሊዛዊቷ ወይዘሮ ማግዳሊን ወደ ኢትዮጵያ መጥተው በአደጋ ምክንያት ከሞት አፋፍ ላይ ይደርሳሉ። ፕሮፌሰር ዓሥራት ቀዶ ሕክምና አድርገው ሁለት ቀን አውለው ካሳደሯቸው በኋላ ሴትየዋ ለንደን ደርሰው ሕክምና ላይ ሞቱ። ይሁንና ፈረንጆቹ ስለተደረገው ሕክምና አጥብቀው አደነቁ። ነፍሳቸው እዚያ ቀንም ድረስ መሰንበቱ በዓሥራት ችሎታ መሆኑን ተገንዝበው ፕሮፌሰርን አከበሩ። ይኸውም ይታወቅ ዘንድ የወቅቱ የብሪታኒያ አምባሳደር ካውንስል የፃፉት እንዲህ ይነበባል።</p>

<p align="right">ለፕሮፌሰር ዓሥራት ወልደየስ</br>
በአዲስ አበባ ዩኒቨርስቲ<br/>
በሕክምና ፋክሊቲ</br>
የቀዶ ሕክምና ክፍል</br>
አዲስ አበባ</br>
ተወዳጁ ዓሥራት!</p>

<p>በቅድሚያ የኒክ ታይለር እህት በደረሰባቸው አሰቃቂ አደጋ ወቅት ላሳዩት ደግነትና ወደር ለማይገኝለት ችሎታዎ ጥልቅ ምሥጋናዬን በብሪትሽ ካውንስል ስም አቀርባለሁ።</p>

<p>መጨረሸው ጥሩ እንደማይሆን ብገምትም የሆነው ቢሆን ከአደጋው በኋላ በትንሹ ሕይወታቸውን ሁለት ጊዜ እንዳቆዩላቸው ተረድቻለሁ። የፈፀሙት የላቀ ተግባር ሁሉ ከፍተኛ አድናቆት አሳድሮብኛል።</p>

<p>በሙያዎ ለፈፀሙት ምግባር አስፈላጊ ሲሆን የሚያስፈልግዎን እንዲገልፁልኝ በአክብሮት አስታውቃለሁ። በአሁኑ ጊዜ ገንዘብ ምንም አይደለም። ከዚህስ ይልቅ ለኛ ትልቁና አስፈላጊያችን ደግነትዎ፣ ችሎታዎና የችግራችን ተካፋይነትዎ ነው።</p>

<p class="align-center">እንደገና አመሰግንዎታለሁ<br/>
አክባሪዎ</p>

<p align="right">ኒግል ኦ ሃንድሰን፣<br/>
የብሪትሽ ካውንስል ተወካይ<br/>
አዲስ አበባ፣</p>

<p>ይሄውላችሁ ፕሮፌሰር ዓሥራት እንደዚህ ያሉ ሰው ናቸው የውጭው ዓለም ሳይቀር የሚደነቅባቸው። ነገሩማ በየጊዜው ያሳዩት «ታምር» በየትኛውም ዓለም ሙያተኞች ከሚያሳዩት ቢበልጥ እንጂ አያንስም።</p>

<p>ፕሮፌሰር ዓሥራት በሕክምና ሥራ ላይ ቀላልና ከባድ የሚሉት ነገር የለም። ቀላል የሚባለውንም ያክማሉ። ቀዶ ሕክምና ከመደረጉ በፊት ደግሞ «ሀ» ብለው ራሳቸው ሳይመረምሩ አይቀዱም። በሕይወት ቀልድ የለምና በጣም ይጠነቀቁ ነበር። በሥራ ላይ በነበሩበት ጊዜ ማንኛውም ቀዶ አካሚ እን ደሚያደርገው ከቀረበላቸው መረጃ ብቻ ተነስተው የሚያክሙ አልነበሩም።</p>

<p>በአንድ ወቅት ለአንድ ፀሐፊ ፕሮፌሰር ነቢያት ተፈሪ እንደነገሩት ፕሮፌሰር ዓሥራት የሕክምና ቀዳሚው ነገርና መሠረቱ አገልግሎት መስጠት እንደሆነ አጥብቀው ያምናሉ። ሌላው ከዚህ ይመነጫል።</p>

<p>የነፕሮፌሰር ነፍስ ሁል ጊዜ እንደተጨነቀች ነው። በተለይም ቀዶ ሕክምና በሚያደርጉበት ጊዜ እስከ 72 ሰዓት ድረስ መንፈሳቸው ስለዚያ በሽተኛ ማውጠ ንጠኑን አይተውም ነበር ነው የሚባለው። እና እንዲህ ደክመው በሽተኛቸው ሲድን ላቸው ደስታም ያስፈነድ ቃቸው ነበር። በተለይማ ሊድን የሚችል ሰው በተ ለያየ ችግር ሲሞት ልባቸው በሀዘን ይሰበራል። ፕሮፌሰር ዓሥራት ያለ እረፍት መሥ ራት ልማዳቸው ሆነ። ፕሮፌሰር በሥራ ያምናሉ ጥፋት ከተሠራ ይቆጣሉ። ቧልት የለም። ማንም ይሁን ማን ትክክል ያልሠራ ከመሠ ላቸው በግልጽ ይናገራሉ።</p>

<p>ፕሮፌሰር ዓሥራት ሰው ይወድዳሉ። የችግሩ ተካፋይ ለመሆን አያፈገፍጉም። ዶክተር ሥዩም ዮሴፍ ለአንድ ጋዜጠኛ እንደተናገሩት ፕሮፌሰር በግላቸው በገንዘብ ደረጃ የሚረዷቸው በርካታ ናቸው። ወገናቸውን ለመርዳት አይታክቱም። ስለሳቸው የተጠየቁ ሁሉ «ሀገር ወዳድነታቸውን በተግባር የሚያስመሰክሩ ዓሥራት ወልደየስ ናቸው» እያሉ ይመሰክሩላቸዋል። ለማንኛውም ሰው እኩል ከበሬታ ይሰጣሉ። ውሸት አይ ወድዱም። በትንሽ ነገርም ቢሆን ሰው ሲዋሽ ካዩት ሰው አይመስላቸውም።</p>

<p>ፕሮፌሰር ከሙያቸው ውጪ በንባብ ያዳበሩት ብዙ ግንዛቤ አላቸው በተለይ በሃገራችን ታሪክ ላይ ጥልቅ ዕውቀት እንዳላቸው ይነገርላቸዋል። ጋዜጦች፣ በተለይም የሃገር ውስጦቹን የእንግሊዝኛና የአማርኛ ጋዜጦች ማስታወቂያ ሳይቀር በቀን ሳያነብቡ በጭራሽ አይውሉም።</p>

<p>ስለ ምግብ ብዙ አይጨነቁም። ለዚያውም ቢሆንየሀገር ምግቦችን ይመርጣሉ። የኢትዮጵያን የባህል ሥርዓት ጠንቅቀው እንደማወቃቸው ዋና ተከታይም ናቸው። የሚወደድ የአተራረክ ስልት አላቸው። ማንም ከሳቸው ጋር ቢነጋገር ዓይኑን ለመስበር እስኪያቅታቸው ድረስ ይመሰጣሉ። በንግግራቸው ውስጥ እንግሊዘኛ ደባልቀው መናገር አይወድዱም። የሙያ ቃል ሲመጣ ግልፅና አጭር የአማርኛ ቃል ይፈልጉለታል።</p>

<p>ላመኑበት ነገር የሆነውን ቢሆን ወደ ኋላ የለም። ካልመሰላቸው አልመሰላቸውም። በሰኔ 1983 ኮንፈረንስ «አገሬን የሚበታትን ቻርተር አላጸድቅም» ያሉ ብቸኛ ኢትዮጵያዊ ናቸው። የአማራውን ሕዝብ እንባ ለማበስና አገራቸውን ለመታደግ መዐሕድን አደራጅተው እስከሕይወታቸው ፍፃሜ ታግለዋል።</p>

<p>ፕሮፌሰር ዓሥራት በአንድ ወቅት ስለአያታቸው ስለቀኛዝማች ፅጌ ሲገልጡ፣</p>

<p>«....አያቴ ስለ ሃገሬ የሚነግሩኝ ዛሬ ለእኔ ልጓም ሆኖልኛል፣ ጫና ሆኗል። ሀገራችን እኮ ስንት አዋቂ ሰው አላት መሰለህ፣ ስንት አስደናቂና የሚያ ስከብረን ባህል አላት መሰለህ፣ ይኸ የማይጠረጠር ነው....» ብለው ነበር።</p>

<p>«የኢትዮጵያን ፍርድ ቤት በደንብ በደንብ አይቼዋለሁ፣ ዳኞችን አይቻለሁ፣ አሠራራቸውንም አይቻለሁ፣ ሁሉን አይቻለሁ። በመንግሥት በኩል የሚሠራውንም አውቃለሁ። ይሄ በጣም የሚነካኝና የሚመለከተኝ ጉዳይ ስለሆነ እግዚአብሔር ዕድሜውን ሰጥቶኝ በሕይወት ካለሁ በዝርዝር የምተችበት ጉዳይ ነው።»</p>

<p>ከነገ ዛሬ ተሽሏቸው ያዩትንና የታዘቡትን ለኢትዮጵያ ሕዝብ በዝርዝር ያካፍላሉ ተብለው ሲጠበቁ የነበሩት ፕሮፌሰር ዓሥራት ወልደየስ በአንድ ወቅት የተናገሩት ሲሆን ይህንኑ ቃላቸውን ለመፈፀም ሳይችሉ ግንቦት 6 ቀን 1991 ዓ.ም ሞት ቀደማቸው።</p>

<p>ግንቦት 7 ቀን 1991 ዓ.ም ዋሽንግተን አካባቢ ፓቶ ማክሚልስ በሒይልተን ቤ/ክርስቲያን ቨርጂኒያ ከ10 ሺህ የማያንሱ ኢትዮጵያውያን በተገኙበት ከቀኑ 8 ሰዓት እስከ 12 ሰዓት የቆየ የፀሎተ ፍትሐትና የአሸኛኘት ሥነ ሥርዓት ተካሂዶላቸዋል።</p>

<p>የፕሮፌሰር ዓሥራትን ቤተሰብ ጨምሮ በርካታ እንግዶች ንግግር ያደረጉ ሲሆን
ከውጭ የተላኩ የሀዘን መግለጫ መልዕክቶችም ተነብበዋል። ከነዚህም አንዱ
የተባበሩት መንግሥታት ድርጅት ዋና ፀሐፊ የሚስተር ኮፊ አናን ነበር። ፕሮፌሰር
ዓሥራትን ለማስፈታት ይካሄድ የነበረው ዘመቻ (ጫምፓኢግን ቶ ፍረአ ኣስራት) ቃል አቀባይ ጆናታን ዴቪስ ኦሉ ነበሩ የኮፊ አናንን መልዕክት ያነበቡት።</p>

<p>«የዶክተር ዓሥራት ወልደየስን ሞት የሰማሁት በታላቅ ሀዘን ነው። እኝህ ተሰጥኦ ያላቸው ቀዳጅ ሐኪምና ሩህሩህ የኢትዮጵያ ልጅ ሊረሳ የማይችል መልካም ተግባርና አርአያ ቅርስ ትተውልናል። ዶ/ር ዓሥራት ለዴሞክራሲ ምሥረታ ጥርጊያውን በሚከፍቱት በሰላም፣ በሰብአዊ መብት ጥበቃና በመድበለ ፓርቲ ማመን ብቻ ሳይሆን ጤንነታቸውንና ሕይወታቸውን ሰዉተውላቸዋል። ስለዚህ በተባበሩት መንግሥታት ድርጅት ስም ልባዊ ሀዘኔን ለቤተሰባቸው እንዳስተላልፍ ይፈቀድልኝ። በዚህ በሀዘናችሁ ወቅት በፀሎት አንረሳችሁም። የዶ/ር ዓሥራትን አርአያ በምሳሌነት እንከተላለን።»</p>

<p align="right">የናንተው ከትህትና ጋር! ኮፊ አናን፣ የተባበሩት መንግሥታት ድርጅት ዋና ፀሐፊ</p>

<hr width="40%" size="2"/>

<p>«የፕሮፌሰር ዓሥራት የሕክምና ሙያ ጥራት ወደር የሌለው እንደነበረ በእጃቸው ታክመው የዳኑት ግለሰቦች የሚመሰክሩት ነው። ከቀዳማዊ ኃይለ ሥላሴ ጀምሮ ለሁሉም ሕመምተኞቻቸው ሕይወት ይከራከሩ የነበሩት ሰው ለራሳቸው የሚቆምላቸው አጥተው አልፈዋል። ፕሮፌሰር ዓሥራትን የመሰለ ታላቅ ጠቢብ ከዚህ ዓለም በሞት መለየት ለነፃነት፣ ለአንድነት ለሉዐላዊነት የምናሰማውን ጩኸትና የመከራ ዘመናችንንም ያራዝመዋል። ይህ እንዳይሆን በሕይወታቸው መስዋዕትነት ያስገኙትን የኢትዮጵያዊነት ክብር አንግበን ለቅድስት ሀገራችን አንድነትና ሉዐላዊነት ሰላምና ብልፅግና በኅብረት እንቁም። በረከታቸው አይለየን።»</p>

<p align="right">የቅርብ ወዳጅና የ27 ዓመት የሥራ ጓደኛ<br/>
ፕሮፌሰር ነቢያት ተፈሪ</p>

<hr width="40%" size="2"/>

<p>በብዙዎች ዘንድ «የ21ኛው መቶ ክፍለ ዘመን የነፃነትና የዴሞክራሲ ጠበቃ» የተባለላቸው ዓሥራት የሀገር ውስጥ ትምህርታቸውን በሚገባ ካጠናቀቁ በኋላ ወደ ውጭ አገር ተልከው የሕክምና ሙያ በማጥናት ሀገራቸውን ከ35 ዓመታት በላይ አገልግለዋል።</p>

<p>ከሕክምናው በተጨማሪ በመምህርነታቸውም እውቅ የሕክምና ጠበብቶችን አፍርተዋል። ከንጉሠ ነገሥት እስከ ተራ ዜጋ፣ ወንድ፣ ሴት ሕፃን ሽማግሌ ሳይሉ የሙያ ክህሎታቸው በፈቀደው ሁሉ ወገኖቻቸውን ረድተዋል። ማን ይመስክር የነበረ ማን ያርዳ የቀበረ እንዲሉ በፕሮፌሰር ዓሥራት እጅ ሕይወታቸው የተረፈና ዛሬም ለምስክርነት የበቁ ጥቂቶች አይደሉም።</p>

<p>«ከ33 ዓመታት በፊት ከባድ የመኪና አደጋ ደርሶብኝ ነበር። በወቅቱ ከተፈጠሩብኝ ችግሮች ዋነኛው ጭንቅላቴ በግጭቱ አብጦ በውስጡ የነበረው ደም ወደ አንጐሌ ውስጥ ገብቶ አደጋ ያስከትላል የሚለው ስጋት ነበር። በወቅቱ የነበሩት ሁለት ተረኛ የዩጐዝላቭ ተወላጅ ሐኪሞች መውሰድ ያለብን ርምጃ ቀዶ ሕክምና (ኦፔራሲዮን) አድርገን ፈሳሹ ወደ አንጐልህ ሳይወርድ ማውጣት ነው ብለው ወሰኑ። ዶ/ር ዓሥራት ግን እሱ አይሆንም የማያዋጣ መንገድም ነው። በቀዶ ሕክምናው ብዙ አደጋ ሊከተል ይችላል። የተሻለው አማራጭ መርፌ (ስሪንጅ) ዓይነት ጭንቅላቱ ውስጥ ከትቶ ደሙን ስቦ ማውጣት ነው ብለው ሃሳብ አቀረቡ። ሁለቱ ሀኪሞች ፕሮፌሰር ዓሥራት ያቀረቡትን አማራጭ ተቀብለው ሥራ ላይ በማዋል ደሙን አውጥተውልኝ ሕይወቴም ተርፎ እስከዛሬ በሕይወት ልቆይ ችያለሁ። ፕሮፌሰር ዓሥራትን እኔ በግሌ የማስታውሳቸው በእንደዚህ ዓይነት ከባድ ባለውለታነታቸው ነው።»</p>

<p align="right">አቶ አሸናፊ አበጀ የአሜሪካ ድምፅ የቀድሞ<br/>
የአማርኛው ክፍል አቅራቢ</p>

<hr width="40%" size="2"/>

<p>«ፕሮፌሰር ዓሥራት ወልደየስ ከ25 ዓመታት በፊት ከሞት ያዳኑኝ ባለውለታዬ ሀኪም ናቸው። ቀድሞ የልዕልት ፀሐይ መታሰቢያ ሆስፒታል ይሠራ የነበረ አንድ ግብፃዊ ዶክተር ምርመራ ካደረገልኝ በኋላ የሽንት ማጠራቀሚያ ፊኛህ ውስጥ ጠጠር አለና በኦፔራሲዮን ማውጣት አለብኝ አለበለዚያ ለሕይወትህ ያሰጋሃል ይለኛል። እተኛለሁ። የቀዶ ሕክምና ይደረግልኝና ወደ መኝታ ክፍሌ እወሰዳለሁ። ሽንት መሽናት እቸገራለሁ። ሆዴ ይነፋል። ሰው ሰራሽ ሽንት ማሸኒያ ቧንቧ ያስገቡልኝና እሸናለሁ። ግብፃዊው ሀኪም እንደዚያ መሆን እንዳ ልነበረበት ይረዳና በድጋሚ ወደ ኦፔራሲዮን ክፍል አስገብቶ ለሁለተኛ ጊዜ ቁስሉን ከፍቶ ይዘ ጋል። አሁንም አልሆነለትም። እኔ በግቢ ነፍስ ውጭ ነፍስ ውስጥ እሰቃያለሁ። ሃኪሙ ለሶስተኛ ጊዜ በተመሳሳይ መልክ ቀዶ ሕክምና አድርጐ ይዘጋልኛል። መፍትሔ ግን አልሰጠኝም።</p>

<p>በሁኔታው ግራ የተጋቡ ሀኪሞችና ዘመዶቼ ችግሩን ለዶ/ር ዓሥራት ይገልጹላቸዋል። በማግስቱ ጠዋት ይመጡና በጣም ተዳክሜ ስለነበር ያለሰመመን መርፌ አካባቢውን ብቻ በመርፌ በማደንዘዝ ቁስሉን ይከፍታሉ። ለካስ ግብፃዊው ሀኪም ደም እንዳይፈስሰኝ ብሎ ሥሬን ቆንጥጦ ያስያዘበትን መሣሪያ ሰውነቴ ውስጥ ትቶት ኖሯል። ያቺን አግኝተው ያወጡና ይጥላሉ። ለሁለት ወራት ሙሉ የአልጋ ቁራኛ የነበርሁት ሕመምተኛ በሁለት ሳምንት ውስጥ አገግሜ ልወጣ ቻልኩ። በወቅቱ ተገቢውን ሕክምና ስላደረጉልኝ ነው ሕይወቴ የተረፈው። እሳቸው ያንን ዕድል ሳያገኙ በማረፋቸው ግን ልቤ ደምቷል።»</p>

<p align="right">ሰሎሞን ክፍሌ<br/>
ከአሜሪካ ድምፅ የአማርኛው አገልግሎት</p>

<hr width="40%" size="2"/>

<p>በ1983 ዓ.ም የኢህአዴግ መንግሥትን ያቋቋመው ስብሰባ ሲጠራ ፕሮፌሰር ዓሥራት ወልደየስ በአዲስ አበባ ዩኒቨርስቲ ማኅበረሰብ ተወክለው ተገኝተው ነበር። ስለዚያ ሁኔታ በአንድ ወቅት ወህኒ ቤት ሳሉ በቪኦኤ ተጠይቀው ሲመልሱ፣</p>

<p>«እዚያ ስብሰባ ላይ በወቅቱ በፍፁም ያላሰብኩት ነገር ይካሄድ ጀመር። ለካስ ከእኔ በስተቀር በኤርትራ መገንጠል ጉዳይ አቋም ተወስዶ ቤቱ ውስጥ ተሳታፊ የነበረ በሙሉ ተስማምቶ ኖሯል። እኔ ዘንድ ሲደርሱ &lt;አገር ለማስገንጠል ውክልና ተሰጥቶኝ አልመጣሁሟ ብዬ ተቃወምሁ። ከዚያ በኋላ ደብረብርሃን ንግግር አድርገሃል አመጽ ቀስቅሰሃል ተብዬ የተከሰስኩበት ጉዳይ ለይስሙላ ነው። እኔ ላይ ቋጠሮ የተቋጠረብኝና ጥርስ ውስጥ የገባሁት በዚያ ኮንፈረንስ ነው። ደግሞ በጣም ያስገረመኝ ሳልሞት በሕይወት እያለሁ በዚያን ጊዜ የተቃወምኩትና የተናገርኩት ነገር ደርሶ ማየቴና ዛሬ ከመንግሥት በኩል የሚከራከረኝ አለመኖሩ ነው።»</p>

<p>የረጅም ጊዜ የዴሞክራሲ ጠበቃና የኢትዮጵያ ፈላጭ ቆራጭ መንግሥት ተቃዋሚ ብሎ የጻፈላቸው ትልቁ ጋዜጣ «ዋሽንግተን ፖስት» «የአመፅ ትግልን የሚያወግዘው የመዐሕድ ፕሬዚዳንት የነበሩት ዶ/ር ዓሥራት የድሆችና ለተገፉትም ጠበቃ፣ የኢትዮጵያ ግንባር ቀደም ተወዳጅ ገፀ ባሕሪይና የዴሞክራሲ ምልክት ናቸው።» ብሏቸዋል።</p>

<p>ጋዜጣው ከዚህም በማያያዝ «ስለ ፕሮፌሰር ዓሥራት ብዙ ማለት ይቻላል። በጣም በብዙ ነገሮች ውስጥ አልፈዋልና» ካለ በኋላ «ኢትዮጵያን በጐሣና በቋንቋ የከፋፈለውን የመንግሥት ፖሊሲ በመተቸት ዶ/ር ዓሥራት በጠቅላይ ሚኒስትር መለስ ዜናዊ ላይ የሰላ ሂስ የሚሰነዝሩም ነበሩ» ብሏቸዋል። ቀጥሎም «እ.ኤ.አ። በ1992 ከአሜሪካ ኮንግረስ አባልና የአፍሪካ ኮሚቴ ሊቀመንበር ከነበሩት ከፍሎሪዳው ዲሞክራት ሐሪ ጆንስተን ጋር ተገናኝተው የግራ አመለካከት ያላቸው የኢትዮጵያው መለስ ዜናዊ ዴሞክራሲን ለማስፈን የገቡትን ቃል አልጠበቁም ብለው ባሳጡአቸው ጊዜ ለእስር ተዳረጉ።» በማለት ፏል።</p>

<p>«እሳቸው የቆሙለትን የአንድነት፣ የዴሞክራሲና የፍትህ ጥያቄ ነፃው ፕሬስም በሚያራምድበት ጊዜ በዚህ በኩል ብዙ ጊዜ እንገናኛለን፤ ኢንተርቪው እናደርጋቸዋለን፣ በዚህ የተነሳ በአብዛኛው የነፃው ፕሬስ አባል የሆኑ ጋዜጠኞች ፕሮፌሰር ዓሥራትን «ጋንዲ»፣ «ማርቲን ሉተር ኪንግ» «ማንዴላ» እያሉ ሲጠቅሷቸው ነበር። ይህም የቆሙለትን ከሽብር ነፃ የሆነ ሰላማዊ ትግል ለመግለጥ ነበረ።</p>

<p>«ፕሮፌሰር ዓሥራትን በመጨረሻ ከ15 ቀናት በፊት ሳነጋግራቸው እንደምንም እየታገሉ፣ ዓይናቸው እየተንከራተተ «አይዞአችሁ በርቱ» የሚል መልዕክት አስተላልፈዋልና ለኢትዮጵያውያን ሁሉ የቀረበ መልዕክትና ኑዛዜ አድርጌ ነው የምገልጸው። እኔም የኑዛዜ መልዕክተኛ ሆኜ ነው በዚህ ወቅት የምቀርበው።»</p>

<p align="right">አንጋፋው ጋዜጠኛ ሙሉጌታ ሉሌ</p>

<hr width="40%" size="2"/>

<p>ከስድስት ወራት በፊት ፕሮፌሰር ዓሥራት ከእስረኝነታቸውም በላይ እንደ ሌላው እስረኛ አለመሆናቸውን ገልጠው «ሕክምናውም ቢሆን እኔ ዘንድ ሲደርስ አለው ነገር ይዘገያል።» ብለው ነበር።</p>

<p>ዋሽንግተን አካባቢ ቨርጂኒያ ውስጥ የፕሮፌሰርን አስከሬን ለመሸኘት በተካሄደው ሥነ ሥርዓት ላይ ታማሚው ሎሬት ፀጋዬ ገብረመድኅን ምርኩዝ ይዘው፣ በሰው ተደግፈው፣ ወደ መድረክ ተጠግተው ፕሮፌሰርን አነጋግረዋቸው ነበር የተሰናበቷቸው።</p>

<p>«ዛሬ ሐቀኛ ኢትዮጵያዊነት፣ የሕዝብ ወገናዊነት ወንጀል በሆነበት ጊዜ ዓሥራት አንተ ከኢትዮጵያዊነት በስተቀር ሌላ ወንጀል የለብህም። ዛሬ የእኛ ምስክርነት ለአንተ አያስፈልግም፣ ዓሥራት፣ ከሰማዕታት ጐን ቆመህ ግን የሞትክላትን ኢትዮጵያ እኛ ምድራውያኑ እንዴት እንደተቀራመትናት የምትጠይቀን፣ ገመናዋን እንዴት እንዳራከስነው የምታጋልጠን፣ በጦርነት አለንጋ ገላዋን እንዴት እንደገነጣጠልናት የምትመስክርብን አንተ ነህ። የኢትዮጵያ ጉዳይ ጉዳዬ ነው የምንል ዜጐች ሁሉ ዛሬ ከዚህች መራራ ጥያቄ እንደማናመልጥ የምትመሰክርብን አንተ ነህ። ዓሥራት ዛሬ እንደሚባለው በሐረርጌ፣ ድሬዳዋ፣ ልጅነትህ ወይም በመንዜነትህ፣ ወይም በሸዋነትህ ወይም ስለ አማራነትህ ሳይሆን ለቁርጠኛ ኢትዮጵያዊነትህ ነው ዛሬ መላው የኢትዮጵያ ልጅ እጅ የሚነሳህ። አምባገነንነትን ታግለህ፣ እኩልነትን በማራመድህ፣ ጦረኝነትን ታግለህ፣ ሰላማዊነትን፣ ዘረኝነትን ታግለህ ኢትዮጵያዊነትን፣ ጨቋኝነትን ታግለህ አንድ ሰው አንድ ድምፅ፣ የሚለውን ዴሞክራሲያዊ መርህ በማራመድህ ነው ዛሬ መላው የኢትዮጵያ ልጅ የሚነሳህ።</p>

<p>ዛሬ በ21ኛው ሳይንሳዊ ዘመን ዘመነ ምጥቀት መግቢያ በር ላይ በማኪያቬሌ ያረጀ ሾተል እንደ ጲላጦስ የሕዝብን ጀግና ለሞት አሳልፎ ሰጥቶ እጅ መታጠብ በሕዝቡም ፊት ከተጠያቂነት፣ ከታሪክም ፊት ከኃላፊነት ማናችንም አንድንም።»</p>

<p>ግንቦት 15 ቀን ከዋሽንግተን ጉዞ የጀመረው የፕሮፌሰር ዓሥራት አስከሬን ግንቦት 17 ቀን 1991 ዓ.ም ከጠዋቱ 4፡30 አዲስ አበባ ይገባል ተብሎ ተጠብቆ ነበር። ይሁንና አውሮፕላኑ በፕሮግራሙ መሠረት መግባት ሲችል ወደፊት ታሪክ ጊዜ በሚያወጣው ምክንያት ሮም ላይ እንዲያርፍና እንዲዘገይ ተደርጐ ከቀኑ 11፡30 ቦሌ ዓለም አቀፍ አውሮፕላን ማረፊያ ደርሶአል።</p>

<p>ለፕሮፌሰር ዓሥራት ክብርና ፍቅር የነበራቸው በብዙ ሺህ የሚቆጠሩ ዜጐች የመዐሕድ አባላትና ደጋፊዎች ከጧት ጀምረው ዝናብና ፀሐይ ሳይበግራቸው በአይሮፕላን ጣቢያው ሳይሰለቹ ጠብቀው በመጨረሻ በከፍተኛ የቁጭትና የሀዘን ስሜት በእንባ እየተራጩ ከፊሉ በመኪና አብዛኛው በእግሩ አስከሬናቸውን አጅቦ እስከ መኖሪያ ቤታቸው የኢትዮጵያን ባንዲራ እያውለበለበ «ማን ይፈራል ሞት፣ ማን ይፈራል፣ ዓሥራት ጀምሮታል።» እያለ በመዘመር ተመመ።</p>

<p>አስከሬኑን አጅቦ በመጓዝ ላይ የነበረው እግረኛ ስፖርት ኮሚሽን አካባቢ ሲደርስ በአንድ ማክ ሙሉ ተጭኖ የነበረ የብረት ቆብ፣ ጋሻና የቆመጥ ዱላ የያዘ አድማ በታኝ የፀጥታ አስከባሪ ባልተወለደ አንጀቱ ሕዝቡን ይቀጠቅጥ ገባ። በተፈጠረው ድንገተኛ ሁኔታ የተደናገጠው የአስከሬን አጃቢ ከፊሉ በየቦታው ሕይወቱን ለማትረፍ ሲበታተን በደብዳቢዎቹ እጅ የገባው ደግሞ ከፍተኛ ጉዳት ደርሶበታል። በወቅቱ በርካታ ሰዎች በተለይም ወጣቶች ለእስር ሲዳረጉ አንዲት እናትና በቪዲዮ ካሜራ ትይንቱን በመቅረጽ ላይ የነበረ ወጣት ክፉኛ በመደብደባቸው መጐዳታቸውን የዓይን ምስክሮች ተናግረዋል። ከቦሌ ጀምሮ በክብር ታጅቦ የመጣው አስከሬን በተፈጠረው ክስተት በተከተሉት መኪኖች ብቻ ፕሮፌሰር ዓሥራት መኖሪያ ቤት ሊደርስ ችሏል። በዚህ ያልረኩት «የፀጥታ አስከባሪዎች» ለቅሶው ቤት ድረስ በመዝለቅ በድንኳኑ ውስጥ ትርምስ በመፍጠር ሀዘንተኛውን ማሳዘናቸውም ሌላው የማይረሳ ትርዒት ነበር።</p>

<p>ፕሮፌሰር ዓሥራት በመኖሪያ ቤታቸው ግንቦት 17 ቀን ሌሊቱን ሙሉ ፀሎተ ፍትሃት ከተደረገላቸው በኋላ በማግስቱ በወጣው ፕሮግራም መሠረት አስከሬናቸው በመሠረቱትና በሞቱለት ድርጅት (መዐሕድ) ጽ/ቤት ጥቂት ቆይታ ካደረገ። ከዚያም ወደ ቅድስት ሥላሴ ተጉዞ ጸሎት ከተደረሰለት በኋላ በብዙ ሺህ የሚቆጠር የአዲስ አበባ ነዋሪ ሕዝብ፣ ጓደኞቻቸው፣ ወዳጆቻቸው የትግል አጋሮቻቸውና አድናቂዎቻቸው በተገኙበት ግንቦት 18 ቀን 1991 ዓ.ም በበዓለወልድ ቤተክርስቲያን ተፈጽሟል።</p>

<p>የፕሮፌሰር ዓሥራት ቀብር በተፈጸመበት ዕለት የተገኘው ሕዝብ ካለፉት 20 ዓመታት ወዲህ ታይቶም ተሰምቶም እንደማያውቅ ነው ብዙዎች የተናገሩት። ሕፃን፣ ወጣት፣ ሴት፣ ወንድ፣ ሸማግሌ ሳይባል ከሁሉም የኢትዮጵያ ብሔረሰብ የተውጣጣ ሕዝብ ነበር በእንባ እየተራጨ የተሰማውን ጥልቅ ሀዘን የገለጠው።</p>

<p>በቦታው በተደረጉት ንግግሮችና እንባ ባቀረሩ ዓይኖች የተገለጡ የሕዝብ ስሜቶች፣ የ«ዓሥራት አልሞተም!» ጩኸቶች የሀዘን መግለጫ ብቻ አልነበሩም። የቃል ኪዳን ቃሎችም ነበሩ። የአማራጭ ኃይሎች ምክር ቤት ም/ፕሬዚዳንት አቶ ክፍሌ ጥግነህ «ፕሮፌሰር ዓሥራት ለዲሞክራሲ መርሆዎች የተጋደሉ ብቻ ሳይሆን ማንነታቸውንም ለኢትዮጵያ መስዋዕት ያደረጉ ታላቅ ሰው ናቸው።... አርማቸውን አንስተን መስዋዕት ለመክፈል ለጠላትም ለወዳጅም መግለጽ እንወዳለን።» ብለዋል። ይህ የለቀስተኛው ሁሉ ስሜት ነበር። ቃል ኪዳኑም ከዳር እዳር ባስተጋባው ጭብጨባ ተገልጧል።</p>

<p>ፕሮፌሰር ዓሥራት ወልደየስ ዛሬ በሕይወት የሉም። በሞት ሳይለዩን ያከና ወኗቸው ተግባራትና የከፈሉት መስዋዕትነት ግን በሕክምና ሞያና በኢትዮጵያ ሕዝብ የትግል ታሪክ ውስጥ አንፀባራቂ ኮከብ ሆኖ ይኖራል።</p>


</body>
</html>
