<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአዘጋጁ ቢሮ</h1>


<p>ይህ የመጽሔታችን እትም ከኮምፒውተር ቅንብር አልፎ ወደማተሚያ ቤት ለመሄድ በሚያኮበኩብበት ወቅት አንድ ታላቅ ክስተት ተፈጠረ። የታላቁ ሀኪምና አርበኛ የፕሮፌሰር ዓሥራት ሞት መርዶ መጣ። የዝግጅት ክፍላችን እኒህ ዕውቅ የቀዶ ህክምና ጠቢብ፣ የመብት ተሟጋች ለሕዝብና ለአገር ሲሉ ሕይወታቸውን ሰጥተዋልና የሙት መታሰቢያ (ለበቃቨሶበቂ) ገጾች በመጽሔታችን ውስጥ ሊያስቀምጥላቸው ፈለገ። የዝግጅት ክፍሉ ባልደረቦችና ተባባሪዎች ተቀናጅተው አንድ «ልዩ ጥንቅር» አዘጋጅተዋል። ርዕሱን «ዓሥራት - አንፀባራቂ ኮከብ» ብለውታል።</p>


<p>እውነትም ዓሥራት የትውልዱ ተምሳሌትና መንገድ መሪ ኮከብ ሆነዋል። በሙያ አስተዋጽኦዋቸው የብዙ ኢትዮጵያውያንን ሕይወት የታደጉ፣ ወጣቱ በመንፈሳዊ ቅናት የሚያያቸው የህክምና ጥበብ መምህር ነበሩ። ባለፉት 8 ዓመታት ደግሞ የኢትዮጵያ ሕዝብ አንድነት በመናጋቱና የጐሣ ፖለቲካ መንግሥታዊ ፖሊሲ ሆኖ በመውጣቱ የተከተለውንና ሊከተል የሚችለውን ችግር አስቀድመው ከተገነዘቡ ጥቂት ኢትዮጵያውያን አንዱም ነበሩ። የኤርትራ ከኢትዮጵያ መለየት የትኛውንም ወገን እንደማይጠቅም፣ መለየት ካለበትም በእርጋታ፣ በህግና በሥርዓት መሆን እንዳለበት፤ ይህ ካልሆነ ጥፋት እንደሚከተል ተናገሩ። የሰማቸው የለም። የፈሩት ግን ደረሰ።</p>

<p>ዓሥራት የሚያምኑበትን ተናግረው፣ ለሚያምኑበት የሞቱ ሰማዕት ናቸው። በዚህ ተግባራቸውም እውነተኝነትን፣ የዓላማ ፅናትን፣ ለሚታመንበት መሞትን አስተምረውን አልፈዋል። ተግባራቸውም በወደፊቱ ጉዞአችን የምንመራበት «አንፀባራቂ ኮከብ» ሆኖናል። ይህ ትውልድ የዓሥራትን ውለታ የሚከፍለው ሞተው በአስቀመጡለት ኮከብ እየተመራ ሙያተኝነትንና ኢትዮጵያዊነትን በማጠናከር፣ አስፈላጊ በሆነበት ጊዜ ሁሉ ለአገርና ለወገን መስዋዕትነት በመሆን ነው። ይህንንም በሥርዓተ ቀብራቸው ዕለት መስዋዕት የሆኑት ወጣቶች አሳይተውናል። ዓሥራትና ወጣቶቹ፣ መብት ያለ መስዋዕትነት እንደማይገኝ ሞተው አስተምረውናልና ለአገራችን አንድነት መከበር፣ ለዴሞክራሲያዊ መብቶቻችን መረጋገጥ፣ እስከየትም ርቀት ለመሄድ መዘጋጀት ይኖርብናል።</p>

<p>ይህ የግንቦት ወር የጦቢያ መጽሔት እትም መታሰቢያነቱ ለታላቁ የሕክምና ባለሙያ፣ የአንድነትና የመብት አርበኛ ለፕሮፌሰር ዓሥራት ወልደየስ ነው። ይሁን እንጂ ሌሎችም ዝግጅቶች አካትቷል። ባጭር ባጭሩ እናስተዋውቃችሁ።</p>


<ul>
<li> ባለፈው እትም እረፍት ወስደው የነበሩትን ቋሚ አምደኞቻችንን ማለት ጸጋዬ ገብረ መድኅን አርአያንና ስንሻው ተገኘን በዚህ እትም እናገኛቸዋለን። ጸጋዬ «ከእኛ ነበር የቀረው? ለእኛም ቢያደርሱልን» በሚል ርዕስ ባሰፈረው መጣጥፉ የእኛ ችግር የት ላይ እንደሆነ ያመላክተናል። የመሪዎቻችንና የምሁራኖቻችን ዕይታ በየት አቅጣጫ ቢሆን ከዘመናት ህመማችን እንደምንድን ይጠቁመናል። ስንሻው ተገኘም እንዲሁ ከመንግሥት አመራር አካባቢ ሳይርቅ «ሰውየው ሥልጣን አጥተዋልን?» ብሎ ይጠይቃል። ማንን እንደሆነ ከዝርዝሩ ታገኙታላችሁ።</li>

<li> ክፍሉ ታደሰ ከዝግጅት ክፍላችን የተላኩለትን ጥያቄዎች መመለሱን ቀጥሏል። በሁለተኛውና በመጨረሻው ክፍል ቃለ - መጠይቅ በአመዛኙ የኢሕአፓን ያለፈ ሕይወት፣ የደርግን ውስጣዊ ሁኔታ ይዳስሳል። ስለተቃዋሚ ኃይሎችና ስለ ስደት ፖለቲካም የሚለው አለው።</li>

<li> ወልዱ ኃይሌ የአገር መሪዎች አገራዊ ራዕይ ሳይኖራቸው፣ የፍትሐዊነት መንገድ ሳይከተሉና የጐሣ ፖለቲካ ሳይረታ ልማትም፤ ሰላምም የማይታሰብ መሆኑን ያሳየናል።</li>

<li> ሀሰን ኡመር አብደላ የኢትዮ-ኤርትራ ግጭት በአካባቢያችን ፖለቲካ ያስከተለውን የኃይል አሰላለፍ ይተነትናል። ተጐጂም ተጠቃሚም አለ ነው የሚለው። ማነው ተጐጂ? ማነው ተጠቃሚ? ዝርዝሩን ከራሱ።</li>

<li> አሰፋ ጫቦ «ነፍጠኛ ማነው?» በሚል ርዕስ ባዘጋጀው ጽሁፍ የመጨረሻ ክፍል የራሱንና የሚያውቃቸውን ሰዎች የትውልድ ጥንቅርና ሀረግ ጠቃቅሶ፣ የተሰላቸ በሚመስል አገላለጹ «አረ ተውን! ... አትከልሉን! ማሩን! ኢትዮጵያዊ በሉን!» ይላል። ሰሚ ካለ።</li>


<p>ለማንኛውም መልካም ንባብ! ጻፉልን። ደውሉልን።</p>


</body>
</html>
