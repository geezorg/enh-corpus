<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር መኮንን ቢሻው የኢሠመጉ ዋና ፀሐፊ ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዶ/ር መኮንን ቢሻው የኢሠመጉ ዋና ፀሐፊ ሆኑ</h1>


<p>ዶክተር መኮንን ቢሻው የኢትዮጵያ ሰብዓዊ መብቶች ጉባዔ (ኢሠመጉ) ዋና ፀሐፊ ሆነው መመደባቸውን ድርጅቱ አስታወቀ።</p>

<p>በአዲስ አበባ ዩኒቨርስቲ የሶሻል ሣይንስ ኮሌጅ መምህር የነበሩትና ቀደም ሲል ከተባበሩት 42 ምሁራን አንዱ የሆኑት ዶክተር መኮንን የኢሠመጉ ዋና ፀሐፊ ሆነው የተሰየሙት በአቶ ንጋቱ ተስፋዬ ምትክ ነው። ዶ/ር መኮንን በተማሪው እንቅስቃሴ ወቅት ጭምር እውቅና ያላቸው ናቸው።</p>

<p>ይህ በእንዲህ እንዳለ የኢሠመጉ ጠቅላላ ጉባዔ አካሄድና ስለ ፕሮፌሰር መስፍን ከኢሠመጉ ሊቀመንበርነት መልቀቅ ትክክለኛ ያልሆነ ዜና እየተሠራጨ መሆኑን በተመለከተ ኢሠመጉ ባለፈው ጥቅምት 9 ቀን 1991 ባወጣው መግለጫ «አንዳንድ የግል ጋዜጦች እውነተኛውን ነገር ከኢሰመጉ ጽ/ቤት ጠይቀው መረዳት እየቻሉ ትክክለኛ ያልሆነ <zEna > አትመው አሠራጭተዋል» በማለት ቅሬታውን አስታውቋል።</p>

<p>መስከረም 29 ቀን 1984 ዓ.ም የተመሠረተው የኢትዮጵያ ሰብዓዊ መብቶች ጉባዔ (ኢሰመጉ) ጥቅምት 1 ቀን 1991 ዓ.ም ሰባተኛ ዓመቱን ባከበረበት ወቅት ሰባተኛ ጠቅላላ ጉባዔውን ማካሄዱን ድርጅቱ ጠቅሶ ጉባዔው በዕለቱ ካከናወናቸው ሥራዎች አንደኛው የሥራ ጊዜያቸውን የጨረሱ የኢሰመጉ ኃላፊዎችን የሚተኩ ሰዎች መምረጥ እንደነበረና ይህም ፍጹም ዲሞክራሲያዊ በሆነ መንገድ መጠናቀቁን ገልጦአል።</p>

<p>የሥራ ጊዜያቸውን በጨረሱት የኢሰመጉ ሊቀመንበር፤ ምክትል ሊቀመንበርና ዐቃቤ ንዋይ፣ እንዲሁም አንድ የሥራ አስኪያጅ ኮሚቴ አባል ምትክ ሌሎች የሥራ አስኪያጅ ኮሚቴ አባላት የተመረጡ ሲሆን ፕሮፌሰር አንዳርጋቸው ተስፋዬ የኢሰመጉ ሊቀመንበር፣ አቶ አበበ ወርቄ ምክትል ሊቀመንበር ዶ/ር አድማሱ ገበየሁ አቃቤ ነዋይ ሆነው መመረጣቸውን ኢሠመጉ አመልክቷል። ኘሮፌሰር መስፍን ወ/ማርያም አሁንም የሥራ አስኪያጅ ኮሚቴው አባል ናቸው።</p>


</body>
</html>
