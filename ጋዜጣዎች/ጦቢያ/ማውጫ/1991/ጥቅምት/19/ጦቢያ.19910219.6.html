<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፖለቲካው ለኢንቨስትመንት አመቺ ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h3>
<h1 class="align-center">ፖለቲካው ለኢንቨስትመንት አመቺ ነው?</h1>
<p class="align-right">ከወልዱ ኃይሉ</p>


<p>ይህ አጭር ጽሁፍ በዋናነት «የብሔር ብሔረሰቦች መብት እስከ መገንጠል» የሚለው መርህ በኢንቨስትመንት ላይ የሚኖረውን ተጽእኖ ያያል። ከኢንቨስትመንት ጋር ተያያዥነት ያላቸውንም ችግሮች ይመለከታል። በተጨማሪም ባለፈው ዓመት ተገነቡ ስለተባሉ የኢንዱስትሪ ፕሮጀክቶችም የሚለው አለው።</p>

<p>በቅርቡ በጌዲኦና በጉጂ ብሔረሰቦች መካከል ተነስቶ በነበረው ፀብ ያለቀውን ሕዝብና የወደመውን ንብረት ብቻ እንመልከት። ያክስተት «የብሔር ብሔረሰቦች መብት እስከ መገንጠል» የሚለው የጊዜው የአገራችን የፖለቲካ አመራር በምጣኔ ሃብታችን ላይ ሊያደርስ የሚችለውን ጥፋት ከወዲሁ አሳይቶናል። የአንድ አገር ልጆች የሆኑት የጌዲኦና የጉጂ ብሔረሰብ አንዳንድ ተወላጆች አንዱ አንዱን «በእኔ ክልል መጥተህ ነው ሃብት ያፈራኸውና አይገባህም» በሚል በተነሳው ፀብ በርካታ ሃብት ወድሟል። በደቡብና በኦሮሞ ክልል «ድንበር» የተከሰተው የንብረት ጥፋት ክልልን መሠረት አድርጐ የሚውል መዋዕለ ንዋይ በከንቱ ከሜዳ ሊቀር እንደሚችልም አሳውቋል።</p>

<p>ለኢንቨስትመንት ፍሰት ስኬታማነት መሟላት ካለባቸው መሠረታዊ ቅደመ ሁኔታዎች ውስጥ በዓብይነት የሚመደበው በአገር ውስጥ የሚኖረው የፖለቲካ መረጋጋት ስለመሆኑ በየትኛውም ወገን በኩል ይታመናል። ይህ ሲሟላ ብቻ ነው የግሉ ባለሀብት ጥሪቱን አፍስሶ ፍሬውን ለመሰብሰብ ዋስትና የሚኖረው። «መረጋጋት» ሲባል ግን በአገር ውስጥ ጥይት አለመጮህ ማለት አይደለም። ዛሬ ባይጮህ ነገ ሊጮህ ይችላል። «መረጋጋት» የሚመዘነው የአንድ አገር የፖለቲካ አመራር ኃይል የጉልበት ሳይሆን የሕግና የሥርዓት አገዛዝ ሲሆን ነው። በአገሪቱ ውስጥ የሕዝቡን ሰላም በዘላቂነት ከማስጠበቁ ላይ ካለው ኃይል አንፃር ነው። የግሉ ባለሃብት የሚሻው መረጋጋት እንዲህ ዓይነቱን ሰላም ነው።</p>

<p>ኢትዮጵያዊው ባለሃብት መዋዕለ ንዋዩን በፈቀደው የአገሪቱ ግዛት ውስጥ አፍስሶ ራሱንም ሕዝቡንም ለመጥቀም ስለ መፈለጉ አያጠያይቅም። ነገር ግን የብሔር ብሔረሰብን መብት እስከመገንጠል የሚፈቅደው «መብት» በሃገሪቱ ሕገ-መንግሥት ውስጥ እንዲካተት መደረጉ ባለሃብቱ በዘለቄታነት ለንብረቱ ሙሉ ዋስትና እንዳይኖረው ተጠራጣሪ ያደርገዋል። «ማን በማን ክልል?» የሚል ስሜትም ያሳድራል። የካፒታልን ነፃ ፍሰት ይገታል።</p>

<p>የወያኔ/ኢሕአዴግ መንግሥት ለግል ባለሃብቶች ምቹ ሁኔታን እንደፈጠረና በኢንቨስትመንት መስኩም አበረታች ውጤቶች እየተመዘገቡ ስለመሆናቸው ይናገራል። የንግድና ኢንዱስትሪ ሚኒስትር በአዲስ አበባ፣ በኦሮሚያ፣ በአማራና በትግራይ ባለፈው ዓመት ብቻ 202 የኢንዱስትሪ ፕሮጀክቶች ተገንብተው ማምረት ስለመጀመራቸው በቅርቡ ለዋልታ ኢንፎርሜሽን ማዕከል መግለጫ መስጠታቸው ይታወሳል። አዲስ ዘመን ጋዜጣም በጥቅምት 3 ቀን 1991 ርዕሰ አንቀጹ «ለእድገቱ ዕመርታ» አድናቆቱን ገልጿል። ከ202 የኢንዱስትሪ ፕሮጀክቶች ውስጥ 195 በአገር ውስጥ ባለሃብቶች፣ 7 (ሰባቱ) በውጭ አገር ባለሀብቶች የተገነቡ መሆናቸውን፣ ለ6000 ቋሚና ከ5000 በላይ ለሚሆኑ ጊዜያዊ ሠራተኞች የሥራ ዕድል ስለመከፈቱም ተጽፏል።</p>

<p>«ብልጽግናው» የተገኘው የኢንቨስትመንቱ አዋጅ ትክክለኛ በመሆኑ ነው በማለት አዲስ ዘመን ጋዜጣ አስምሮበታል። አዲስ ዘመን ከመንግሥት አካል በኩል ብቻ የተባለውን ተቀብሎ በኢንዱስትሪው ዘርፍ የላቀ እርምጃ መታየቱን ጽፏል። በአሁኑ ጊዜ የአገራችን የኢንዱስትሪ ባለቤቶች የሚያሰሙትን ሥጋት ግን አልነገረንም። የኢንቨስትመንት አዋጅ የልማት መንገዱን ሁሉ አልጋ በአልጋ እንዳደረገው አድርጐ ነው የፃፈው።</p>

<p>በአንድ የኢኮኖሚ ባለሙያዎች ስብሰባ ላይ አንድ የመስኩ ባለሙያ የኢንዱስትሪ ባለቤቶችን ችግር አስመልክተው ሲናገሩ «በአገሪቱ ውስጥ ከሚገኙት ኢንዱስትሪዎች ውስጥ የቴክስታይል፣ የዘይት፣ የሳሙና አምራቾች መወዳደር በማይችሉበት ደረጃ ላይ ደርሰዋል። አንዳንዶቹም ተዘግተዋል። ሌሎቹም የሚዘጉበትን ጊዜ እየጠበቁ ነው» ብለዋል።</p>

<p>ይህን ያህል ኢንዱስትሪዎች ተከፈቱ፣ ለነዚህን ያህል ሥራ አጦች የሥራ እድል አስገኙ ብቻ ሳይሆን፣ ተገንብተው ሥራ ጀምረዋል የተባሉት ኢንዱስትሪዎች ምርታማነት በገበያ ውስጥ በሚገቡበት ወቅት ዘለቄታቸው እስከምን ድረስ ሊጓዝ እንደሚችል ተካትቶ መታየት ይገባዋል። ፕሮጄክቶቹ በርካታ የሥራ ዕድል አስገኝተዋል ስለመባሉም ቢሆን ወደ 60 ሚሊዮን ከሚጠጋው የኢትዮጵያ ሕዝብ ውስጥ ለሥራ ከደረሱት መካከል ከ35% - 40% ሥራ አጥ በሆነበት ሁኔታ በዓመት 10 ሺና 20ሺ ሰዎች በቋሚነትም ሆነ በጊዜያዊነት ሥራ ማግኘት ጮቤ የሚያስረግጥ አይደለም።</p>

<p>ከልብ ካለቀሱ እንባ አይገድም እንደሚባለው ዋናው ነገር የኢንቨስትመንት ፍሰትን በአስተማማኝ ደረጃ፣ በዘላቂነት ለማስፋፋት ከታመነበት ባለሃብቱ አለምንም ጥርጣሬ በፈለገው የአገሪቱ ክፍል መዋዕለ ንዋዩን ሊያፈስ የሚችልበት የፖለቲካ አየር (ጶሊቲቻል ችሊማተ) እንዲኖር ሁኔታዎችን ማመቻቸት ያስፈልጋል። የመገንጠል «መብት» በሕገ መንግሥቱ ውስጥ በተካተተበት አገር ጊዜ ሲያመቸው በሚገነጠል ክልል ሃብቱን በከንቱ ሊረጭ የሚፈልግ ባለሀብት አይኖርም። ለኢንቨስትመንት ፍሰት አብዩ መሰናክልም ይሄው ነው። ሌሎችም እንቅፋቶች አሉ። ባጭሩ እንመልከታቸው።</p>

<p>የየከተማው አስተዳደሮች እንደ ዋና የገቢ ምንጫቸው አድርገው የተመለከቱትና ብዙ ሚሊዮን ብር ለማፈስ ዕቅዳቸውን የዘረጉት የከተማን ቦታ በሊዝ በመሸጥ ላይ መሆኑ አያከራክርም። የሚጠይቁት የዋጋ ተመን ግን ከግሉ ባለሃብት አቅም በላይ ሆኖ ተገኝቷል። በድርድር መሬትን በሊዝ ለመያዝ የተጀመረውም ሂደት ለሙስና በር ከፍቷል። በወጪነት ከሚመዘገበው መዋዕለ ንዋይ ውስጥ ከፍተኛውን ድርሻ የሚወስደው ለቦታ ኪራይ የሚደረገው ክፍያ መሆኑ ባለሃብቱን አያደፋፍረውም።</p>

<p>በመሠረተ ልማት በኩል የውሃ፣ የኃይል (የመብራት)፣ የስልክ አገልግሎትና የመንገድ አቅርቦት በእጅጉ ማነስ ምክንያት ከፍላጐት ጋር አብሮ መጓዝ አልተቻለም። እዚህ በዋና ከተማችን በአዲስ አበባ ያሉ የኮንስትራክሽን ሥራ የሚሠሩ ድርጅቶች ሳይቀሩ ውሃ በማጣት በቦቴ መኪና እስከ ማጓጓዝ ደርሰዋል። በተለይ በአንዳንድ አካባቢዎች የስልክና የኃይል አገልግሎት ለማግኘት ሁለት ዓመት ያህል ደጅ ያስጠናል። የኃይል አቅርቦትን በከፍተኛ ደረጃ ያሳድጋል የሚባለው የግልገል ግቤ ፕሮጀክትም እየተጓተተ ይገኛል።</p>

<p>የኢንቨስትመንት ባለሥልጣን ቢሮ የኢንቨስትመንት ሰርተፊኬት ከማደል አልፎ ኢንቨስተሮችን በማገዝ ደረጃ አንድም የረባ ሥራ እንዳልሠራ ኢንቨስተሮች ይናገራሉ። እንዲያውም የኢንቨስትመንቱ አዋጅ ለኢንቨስተሩ የሰጠውን አንዳንድ ማበረታቻዎችን እንዳያገኙ ቢሮው እንቅፋት እንደሆነባቸው ባለሃብቶቹ በአደባባይ ሲያማርሩ ይደመጣሉ።</p>

<p>የአስተዳደር ቢሮክራሲው በሙስና፣ በችሎታ ማነስና በአምባ ገነንነት ስለመተብተቡ መንግሥት እራሱ በይፋ የአመነበት ጉዳይ ነው። ለዚህ ማስረጃው ለአንድ ሰሞን ታታሪና ታማኝ ሲላቸው ቆይቶ በተለያየ ወንጀል ተከስሰው ወህኒ ያወረዳቸው ሰዎች ቁጥር ቀላል አለመሆኑ ነው። ለተመደቡበት የሥራ ኃላፊነት የሙያ ብቃት ሳይኖራቸው በፖለቲካ ታማኝነታቸው ብቻ ትላልቁ ወንበር ላይ ተቀምጠው የሚገኙት ሌላ ገሃድ ማስረጃዎች ናቸው። በፍርድ ቤቶች አካባቢ ያለው የቀጠሮ መብዛትስ የኢንቨስትመንት እንቅፋት አይደለም ትላላችሁ? የጦርነት ሁኔታውስ?</p>

<p>መንግሥት በሞኖፖል በያዛቸው የንግድ ቤቶች ላይ የተጫነው ከፍተኛ የሆነ የቤት ኪራይ ብዙውን የንግድ ህብረተሰብ ከገበያ እያስወጣው ይገኛል። በወያኔ/ኢሕአዴግ ፓርቲ ጥላ ሥር ናቸው የሚባሉት የግል ድርጅቶች በከተማዋ መሐል ለገበያ ቁልፍ የሆኑ የንግድ ቤቶችን አጣብበው ይታያሉ።</p>

<p>የኢንቨስትመንትን ፍሰት ለማስፋትና ለማሳደግ ብሎም ምጣኔ ሀብታችንን ለማደርጀት የመሪዎችና የባለሀብቶች ራዕይ (ቪሲኦን) መኖር የግድ አስፈላጊ ስለመሆኑ መገንዘቡ ይጠቅማል። የንግድ ግብረ ገብነት ያለውና የአገሩን ልማት የሚያፋጥን፣ ወገኑን ከድህነት ሊያላቅቅ የሚችል ራዕይ ከባለሀብቱ ይጠበቃል። በዚህ በኩል አንዳንድ ባለሀብቶች ብቅ ብቅ ብለው ቢታዩም በዘመኑ የፖለቲካ ጥልፍልፎሽ መዋከብ ሲደርስባቸው ታይቷል።</p>

<p>በመሪዎች ደረጃ የአገር ልማት ራዕይ አለው የሚባል ኢትዮጵያዊ መሪ በሥልጣን ወንበር ላይ በአሁኑ ጊዜ ተቀምጧል ወይ? ለሚለው ጥያቄ መልስ መስጠቱ አስፈላጊ አይደለም። በተግባር የሚደረገውን ስንመለከት ግን የልማቱ ራዕይ በክልል አጥር ታጥሮ ነው የሚገኘው። የ«ቴሌ ቶን» ዝግጅቶች ሁሉ ብሔር ብሔረሰብን ብቻ መሠረት አድርገው መንቀሳቀሳቸው ይታወቃል። ኢንቨስትመንት በመላ አገራችን ዘላቂ መሠረት እንዲኖረው ክልልን አሻግሮ የመላ ኢትዮጵያን ልማት ያቀፈ ራዕይ ያለው መሪ እንደሚያስፈልገን ግን ኢትዮጵያዊ የሆነ ዜጋ ሁሉ ያምንበታል።</p>


</body>
</html>
