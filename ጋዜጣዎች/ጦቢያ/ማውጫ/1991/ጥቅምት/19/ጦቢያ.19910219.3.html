<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የታክስ ሕጐች ቅሬታ አስከተሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የታክስ ሕጐች ቅሬታ አስከተሉ</h1>


<p>የግል ባንክና የመድን ኢንዱስትሪ ገና በማበብ ላይ ባለበት ወቅት በእድገታቸው ላይ አፍራሽ ሚና ያላቸው ሁለት የታክስ ህጎች በሰኔ ወር 1990 ዓ.ም. መውጣታቸው በሠራተኛውና በተገልጋዩ ህብረተሰብ ዘንድ ቅሬታ ማሳደራቸውን የህብረት ኢንሹራንስ የዳይሬክተሮች ቦርድ ሊቀመንበር አቶ ጌታቸው ካሣዬ ገለጡ።</p>

<p>የቦርዱ ሊቀመንበር ይህን የገለጡት የህብረት ኢንሹራንስ 4ኛ ዓመት ጠቅላላ ስብሰባ ጥቅምት 12 ቀን 1991 ዓ.ም. በሂልተን ሆቴል በተካሄደበት ወቅት ባቀረቡት ዓመታዊ ሪፖርት ነው።</p>

<p>ሕጎቹ በፈጠሩት ሁኔታ በደንበኞች ዘንድ አለመረጋጋት በመከሰቱ ሁኔታው እንደገና እንዲጤን ለገንዘብ ሚኒስትሩ አቤቱታ መቅረቡን አቶ ጌታቸው አመልክተዋል።</p>

<p>የኩባንያውን የገንዘብ አቅም ከፍ ለማድረግ የህብረት ባንክ ሲቋቋም ከፍተኛውን የአክሲዮን ድርሻ መግዛቱንና የላይፍ ላይን አክሲዮን ማህበርን ሕልውና ለማረጋገጥ ከፍተኛ ርብርብ እየተደረገ መሆኑን ሊቀመንበሩ ገልጠዋል።</p>

<p>በዚሁ አጋጣሚም የግል ባለሀብቶች የፖለቲካ ንክኪ አላቸው የሚባሉ ትልልቅ የንግድ ድርጅቶች ጋር ውድድር ውስጥ እንዲገቡ በመደረጋቸውና ወራሪው ሻዕቢያም በብዙ ሚሊዮን ብር የሚቆጠር የነጋዴውን ንብረት አሰብ ላይ ማስቀረቱ የንግዱን ህብረተሰብ እንቅስቃሴ በእጅጉ የጎዳው መሆኑን አቶ ጌታቸው ገልጠዋል።</p>

<p>ሊቀመንበሩ በዚሁ ሪፖርታቸው ኤልኒኖ የተባለው የአየር ክስተት ኢትዮጵያን ጨምሮ በዓለም አቀፍ ደረጃ በሕይወትና በግብርና ውጤት ላይ ከፍተኛ ጉዳት ባደረሰበትና በኢትዮጵያና በኤርትራ መካከል ያልተጠበቀ ግጭት በተፈጠረበት ወቅት ኩባንያው የጠበቀውን ያህል የሥራ ውጤት ማስመዝገብ ባይችልም 25 ከመቶ ትርፍ ማስገኘቱ በራሱ የሚያበረታታ መሆኑን አስረድተዋል።</p>

<p>ህብረት ኢንሹራንስ የራሱ ሕንፃ እንዲኖረው ከሶስት ዓመት በፊት በቴዎድሮስ አደባባይ የገዛው ቦታ በአዲስ አበባ መስተዳድር በኩል ባለ የአፈፃፀም ችግር ምክንያት እስካሁን ተግባራዊ ሊሆን እንዳልቻለ የጠቆሙት አቶ ኢየሱስ ወረቅ ዛፉ የኩባንያው ሥራ አስኪያጅ ዲሬክተር ኩባንያው የፖለቲካ ጡንቻ ስለሌለው በቢሮክራሲው አካባቢ ያለውን ግንብ ለማፍረስ አልተቻለውም ብለዋል።</p>

<p>የህብረት ኢንሹራንስ አክሲዮን ማኀበር የሠራተኛውን ምርታማነት ለማሣደግ በሚያደርገው ጥረት በማታው ክፍለ ጊዜ በከፍተኛ የትምህርት ተቋማት ገብተው ለተመረቁ፣ በባንክና መድን ማሠልጠኛ ተቋም ለሠለጠኑ እንዲሁም በዓመቱ ከፍተኛ የሽያጭ ሥራ ላከናወኑ ሠራተኞችና የአምናው አሸናፊ የባሕር ዳር ቅርንጫፍ ዘንድሮም ያንኑ የላቀ ውጤት በመድገሙ በዚሁ ወቅት የማበረታቻ ሸልማት ሰጥቷል።</p>

<p>ኩባንያው እስካሁን በዋና መ/ቤቱ ያለውን ጨምሮ አምስት ቅርንጫፎች ሲኖሩት በዚህ ዓመት በመቀሌ፣ በአዲስ አበባ (በቂርቆስና በበቅሎ ቤት አካባቢ) ተጨማሪ ሶስት ቅርንጫፎችን በመክፈት ቁጥራቸውን ወደ ስምንት ያሳድጋል ተብሎ ይጠበቃል።</p>


</body>
</html>
