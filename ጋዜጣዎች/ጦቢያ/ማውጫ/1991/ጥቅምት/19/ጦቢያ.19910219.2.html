<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሊዝና ቢሮክራሲ የንግዱን እንቅስቃሴ አዳክመዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሊዝና ቢሮክራሲ የንግዱን እንቅስቃሴ አዳክመዋል</h1>


<p>በሊዝ ቦታ ገዝቶ የኢንቨስትመንት ሥራ ለመሥራት የቢሮክራሲው መጓተት አላራምድ በማለቱ የንግዱ ኀብረተሰብ እንቅስቃሴ እየተዳከመ መምጣቱን በከተማችን የሚታዩ ተጨባጭ ሁኔታዎች ያመለክታሉ። በዚህ ጉዳይ ላይ የኢኮኖሚ ጉዳይ ዘጋቢያችን ወልዱ ኃይሌ የሚከተለውን አጠናቅሯል።</p>

<p>በሊዝ መሬት ገዝተው የሚፈለግባቸውን ክፍያ ለአዲስ አበባ መስተዳድር አጠናቅቀው ገቢ በማድረግ ወራቶችን ያስቆጠሩ አንዳንድ ኢንቬስተሮች መሬታቸውን ለመረከብ ያልቻሉ መሆናቸውን እየተናገሩ ናቸው። ኢንቬስተሮቹ ለጨረታ ቀርበው ከነበሩ ቦታዎች አሸናፊ በመሆን የሚፈለግባቸውን ክፍያ በወቅቱ ስለመክፈላቸው መስተዳድሩ አምኖ ይሁንና መሬቱን ለባለጨረታ አሸናፊዎች ለማስረከብ ያልተቻለው ለጨረታ ቀርበው ከነበሩ ቦታዎች ውስጥ በአንዳንዶቹ ላይ «መሬቱ የኔ ነው የሚሉ ግለሰቦች ከፍርድ ቤቶች የእገዳ ትዕዛዝ በማምጣታቸው» እንደሆነ አስታውቋል።</p>

<p>መስተዳድሩ በሊዝ ለጨረታ የሚቀርቡ መሬቶች የመንግሥት ወይም የግለሰብ ስለመሆናቸው ጥንቃቄ የተሞላው ማጣራት ሳያደርግ በሚሊዮን የሚቆጠሩ ብሮችን ለመሰብሰብ መንቀሳቀሱን ኢንቬስተሮቹ አምርረው ይተቻሉ። በተለይ ገንዘባቸውን ከፍለው በጨረታ ያሸነፉትን መሬት መረከብ ያልቻሉት ባለሀብቶች «መስተዳድሩ ጊዜአችንንና ሀብታችንን በሌሎች አማራጭ የንግድ እንቅስቃሴዎች ላይ እንዳናውለው እንቅፋት ሆኖናል» በማለት ቅሬታቸውን ያሰማሉ።</p>

<p>የመስተዳድሩ ፕሬዚዳንት አቶ አሊ አብዶ በበኩላቸው በመስከረም ወር ላይ ለአንድ «የግል» መጽሔት በሰጡት ቃለ መጠይቅ «የሊዝ ጽሕፈት ቤት ከመስተዳድሩ ከወረዳና፣ ከቀበሌ ጋር ቅንጅት ባለማድረግ ለቦርድ አስመጥቶ አንዳንድ ያስወሰናቸው አግባቦች ነበሩ» በማለት ችግሩ የተፈጠረበትን ምክንያት ለማስረዳት ሞክረዋል። አክለውም ሌላ ከግለሰብ ውጭ ያለ «ነፃ» መሬት ካለ ቢጠቆምና የተጠቆመው ቦታ ኢንቬስተሩ ከአቀረበው ፕላን ጋር የሚስማማ ከሆነ ተለዋጭ መሬት ለመስጠት ፈቃደኛ መሆናቸውን ገልፀዋል።</p>

<p>ይሁንና መንግሥት የራሱ የሆኑ ቦታዎችን ለይቶ ለማወቅ ካልቻለ ኢንቬስተሩ በተለያየ መልኩ ከመንግሥት አካላት ጋር «ልዩ» ትውውቅ ከሌለው በስተቀር ባዶ ቦታዎችን አጣርቶ ሊያቀርብ የሚችልበት ዜዴ እንደሌለው በሊዝ ጨረታ ያሸነፉትና መሬት መረከብ ያልቻሉት ኢንቬስተሮች አሠራሩን ይተቻሉ።</p>

<p>ኢሃዴግ የከተማም ሆነ የገጠር መሬት የመንግሥት ነው በሚል ሽፋን በሞኖፖል ይዞ ማስተዳደር ከጀመረ ስምንተኛ ዓመቱን ይዟል። ፓርቲው በጫካ ዘመኑ የደርግ መንግሥት የግለሰቦችን መሬትና ቦታ አለአግባብ ወርሷል እያለ አምርሮ ሲከስስ እንደነበረም ይታወሳል። ኢሕአዴግ መቀሌ ውስጥ እንዳደረገው ሁሉ በአዲስ አበባ ከተማም የተወረሱ ቤቶች ወደ ቀድሞ ባለቤቶቻቸው እንዲመለሱ ያደርጋል ተብሎ ተጠብቆም ነበር። ይሁንና ቤቶቹ ለባለንብረቶቹ መመለሳቸው ቀርቶ በንግድ ቤቶች ላይ ከፍተኛ የኪራይ ዋጋ በመጨመሩ አያሌ ነጋዴዎች ከገበያ ውጭ እንዲወጡ ተደርገዋል። በሞኖፖል የያዘውንም መሬት ለሊዝ ጨረታ በማቅረብ እንደ አንድ ዋነኛ የገቢ ምንጭ እያደረገው ይገኛል።</p>

<p>የአዲስ አበባ መስተዳድር «የአምስት ዓመቱ የተግባር መርሀ ግብር» በሚለው ዕቅዱ በአዲስ አበባ የሚታዩትን ዋና ዋና ችግሮች ለመፍታት ከሚያስፈልገው ገንዘብ ውስጥ በዋናነት የገቢ ምንጭ ያደረገው የከተማ መሬትን በሊዝ፣ በድርድር ከሚሸጠውና በሚያከራያቸው ቤቶች ላይ የተመሠረተ ስለመሆኑ በይፋ ገልጾታል።</p>

<p>ከአዲስ አበባ ነዋሪ ሕዝብ 30% ከሚሆነው ሥራ አጥ ለተወሰኑት ሥራ ለማስገኘትና ከድህነት በታች /ቫቋሽሾብ በቌቭሾብቨቱ ቆቃቋሾ/ የሆኑትን ወደ 40% የሚጠጉ የከተማ ነዋሪዎችን ህይወት ለመለወጥ፣ አስፋልት መንገዶችን ለመሥራትና ለመጠገን፣ ቆሻሻ ማፍሰሻ ቱቦዎችን ለመቆፈር፣ ወዘተ፣ በአጠቃላይ ችግሮቹን ለመቅረፍ በመጪዎቹ አራት ዓመታት ከኢንቬስተሩ ጋር ተባብሮ እንደሚሠራ መስተዳድሩ ደጋግሞ ሲናገር ይሰማል።</p>

<p>ይሁንና ለሊዝ ጨረታ የሚቀርቡ መሬቶች ዋጋ ከኢንቬስተሩ አቅም በላይ ሆኗል የሚሉም አሉ። በድርድር ይገኛሉ የሚባሉት መሬቶችም ለኢህአዴግ ቅርብ የሆኑ ወይም በፓርቲው ጥላ ሥር የሚገኙ አንዳንድ «የግል» ንግድ ድርጅቶች ባላቸው ውስጣዊ እውቂያ ባዶ መሬት ያገኙ እንደሆነ እንጂ ምንም ከለላና ደጋፊ የሌለው ኢንቬስተር «ነፃ» የሆነ ባዶ ቦታ ጠቁሜ መሬት በድርድር አገኛለሁ የሚል እምነት እንደሌለው ራሱ ኢንቬስተሩ በተለያዩ መድረኮች ይናገራል።</p>

<p>በተለይ መስተዳድሩ የሊዝን ዋጋ ከፍ ለማድረግ ከሚጠቀምበት ዘዴ አንዱ በተለያዩ ጊዜያት ለሊዝ ጨረታ የሚያቀርባቸውን ቦታዎች ቁጥር በማሳነስ ላይ የተመሠረተ ስለመሆኑ ሁሉም ተጫራቾች ያውቃሉ ለማለት ይቻላል። በዚህም በርካታ ኢንቬስተሮች ጨረታውን ላለመካፈል በመወሰን ከጨረታው ራሳቸውን አግልለዋል።</p>

<p>ኢንቬስተሩ መዋዕለ ንዋዩን በልማት መስክ ላይ አፍስሶ ኢንቬስትመንትን ለማስፋፋት ፈቃደኛነት ቢኖረውም፣ መንግሥት የከተማ ቦታን በሞኖፖል በመያዙ የኢኮኖሚ እንቅስቃሴውን ክፉኛ ጐድቶታል። ይህን በተመለከተ አንድ በኮንስትራክሽን ሥራ ላይ የተሠማሩ ኢንቬስተር በአንድ «የግል» ጋዜጣ ላይ «ስለ ኢንቬስትመንት ስናወራ የመጀመሪያው ጥያቄ መሬት ነው። መሰናክሉም በአንድ ቁጥር እሱው ነው። መስተዳድሩ አንድ ቦታ ለጨረታ አቅርቦ የጨረታው አሸናፊ እስኪታወቅ ድረስ የሊዙን ዋጋ አንድም ተጫራች ምን ሊሆን እንደሚችል የሚያውቅ አይኖርም። መነሻ ዋጋው ባልታወቀ የሊዝ ጨረታ፣ አንድ ኢንቬስተር በምን ዘዴ ነው ከኢንቬስትመንት ወጪዎቹ ውስጥ የመሬቱን ወጪ አውቆ አጠቃላይ የኢንቬስትመንት ፕሮጄክቱን የሚያዘጋጀው?» በማለት መጠየቃቸው ይታወሳል።</p>

<p>በአንድ በኩል ልማትን የግሉ ኢንቬስትመንት ዘርፍ እንዲያፋጥነው እየተፈለገ በሌላ በኩል ለኢንቬስትመንት መስፋፋት የሊዝ ፖሊሲው መንገዶችን ሁሉ አጥሮታል በማለት ኢንቬስተሮች የሊዝ ፖሊሲ አውጪና አስፈፃሚ አካል የሆነውን የአዲስ አበባ መስተዳድርን ሲያማርሩ ይገኛሉ። መስተዳድሩ በበኩሉ እስካሁን ምንም ዓይነት መሻሻል ሲያደርግ አይታይም። ይልቁንም ለችግሮቹ መፈጠር ምክንያት የሚያደርገው ፖሊሲውን ሳይሆን የሥራና ከተማ ልማት ቢሮን ነው።</p>

<p>አቶ አሊ አብዶ የቢሮውን የሥራ አፈጻጸም አስመልክተው በቅርቡ ለአንድ «የግል» መጽሔት በሰጡት መግለጫ «በአዲስ አበባ ካሉ አስቸጋሪ መሥሪያ ቤቶቻችን ዋናው ቢሮክራሲ እዚያ ነው ያለው» ብለዋል። በከፍተኛ የመንግሥት ሥልጣን ላይ የሚገኙት የጠቅላይ ሚኒስትሩ የኢኮኖሚ አማካሪ የሆኑት አቶ ንዋይ ገብረ አብ ደግሞ ለሊዝ ፖሊሲ አለመሳካት ምክንያት የሚያደርጉት «ታማኝ የአስተዳደር አካል አለመኖሩን» ነው።</p>

<p>በከተማችን የሚታየውን ድህነት፣ ሥራ አጥነት፣ የቤት እጦትና የመሠረተ ልማት መጓተትን በዋናነት ሊፈታ ይችላል ተብሎ የሚታመንበት የግሉ ኢንቬስትመንት ዘርፍ መስፋፋት መሆኑ በሁሉም ወገኖች ይታመናል። ይሁንና ኢንቬስተሮች በኢንቬስትመንቱ ውስጥ በሙሉ ኃይላቸው ለመንቀሳቀስ እንዳይችሉ መንግሥት የከተማ ቦታዎችን በሞኖፖል በመያዙ ችግር እንደተፈጠረባቸው ደጋግመው ገልፀዋል። የከተማ</p>

<p>መስተዳድሩ ግን ችግሩ ከፖሊሲው ሳይሆን ከአፈጻጸም ነው ይላል።</p>

<p>የሊዝ ፖሊሲው ባለቤት የሆነው ኢህአዴግ ከሥልጣን ወንበር ላይ ከወጣ ከሰባት ዓመት በላይ ቢሆነውም የአዲስ አበባ የመሬትና የቤት ችግር በየዓመቱ እየባሰበት ሄደ እንጂ የተሻለ ነገር በከተማው ውስጥ ለማየት አልተቻለም። ስለዚህ ኢህአዴግ «መሬት የመንግሥት መሆን አለበት» የሚለውን ግትር አቋሙን መመርመር እንዳለበት ባለሙያዎች ያሳስባሉ።</p>


</body>
</html>
