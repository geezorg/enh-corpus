<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለብሔራዊ ዕርቅና ለንስሃ ከዚህ የተሻለ ጊዜ የለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h3>
<h1 class="align-center">«ለብሔራዊ ዕርቅና ለንስሃ ከዚህ የተሻለ ጊዜ የለም»</h1>


<p>ዶ/ር ፍቅሬ ቶሎሣ<br/>
ግልጽ ደብዳቤ<br/>
ለክቡር አቶ መለስ ዜናዊ<br/>
ለኢፌዴሪ ጠቅላይ ሚኒስትር<br/>
አዲስ አበባ</p>

<p>ክቡር አቶ መለስ ዜናዊ፣</p>

<p>ከሁሉ አስቀድሞ እራሴን እንዳስተዋውቅ ይፍቀዱልኝ። እኔ በሙያዬ ግጥም ገጣሚና ደራሲ ኢትዮጵያዊ ነኝ። ከሁሉም በላይ፣ ዘር ሳልለይ ማናቸውንም ኢትዮጵያዊና ሀገሬን ኢትዮጵያን የሚወድድ ዜጋ ነኝ። ለኢትዮጵያና ለሕዝቧ ካለኝ ጽኑ ፍቅር የተነሳ፣ ሀገራችን የዘር፣ ፖለቲካዊ፣ ማህበራዊ፣ ባህላዊና ታሪካዊ ጉዳዮችን በሚመለከት አንዳንድ ማብራሪያ አጥብቃ በምትሻበት በአሁኑ ጊዜ አርቲስትና ምሁር ስለሆንኩኝ በኢትዮጵያ ታሪክና ሥልጣኔ ላይ ጥቂት ብርሃን የመፈንጠቅ ኃላፊነት እንዳለብኝ ይሰማኛል።</p>

<p>ለዚህ ግብም አድካሚ ምርምር አደረግሁ። ከብዙዎቹ ጥቂቶቹን ለመጥቀስ «የትግሬ አስተዋጽፆ ለኢትዮጵያ ሥልጣኔ»፣ «የአማራው አስተዋጽፆ ለኢትዮጵያ ሥልጣኔ»፣ «የኦሮሞው አስተዋጽፆ ለኢትዮጵያ ሥልጣኔ»፣ «ኢትዮጵያን የገዙ የኦሮሞ ዝርያ ያላቸው መሳፍንት»፣ «ከኢትዮጵያ ጐሰኝነት አሳዛኝ ገድል» በሚሉ አርዕስቶች የምርምር ጽሑፎች አዘጋጅቼ በልዩ ልዩ መድረኮች አቅርቤአለሁ። በነዚህና በሌሎች ብዙ ጽሑፎች ሆን ብዬ ራሴን ከማናቸውም የፖለቲካ ፓርቲ ወይም ቡድን በማግለል፣ ያለ አንዳች አድልዎ በኢትዮጵያ ሕዝቦች መካከል የመግባባት፣ የህብረትና የአንድነት መንፈስ ስሜት እንዲሰርፅ የቻልኩትን ሁሉ አድርጌአለሁ።</p>

<p>በቅርቡ የሻዕቢያ መንግሥት የኢትዮጵያን ሉአላዊነትና የግዛት አንድነት በማን አለብኝነት በመጣስ የፈፀመው የጦረኝነትና የወረራ ተግባር በጣም አስጨንቆኛል፣ አሳዝኖኛልም። እንዲሁም የክላስተር ቦምብ በመጠቀም ንፁሃን ኢትዮጵያውያን ሕፃናትንና ሽማግሌዎችን ጭምር ያለአንዳች ርህራሄና በሚያሳፍር መንገድ መደብደቡ እጅግ በጣም አስቆጥቶኛል። ከዚህም የተነሳ በኢትዮጵያና በኤርትራ ሕዝቦች ላይ የማይሽር ጠባሳ ያደረሰው የሻዕቢያ ተንኳሽ ኃይል ከያዛቸው የኢትዮጵያ ግዛቶች ለማስወጣት የኢትዮጵያ መንግሥት የሚያደርገውን ጥረት ያለአንዳች ቅድመ ሁኔታ ደግፌያለሁ።</p>

<p>ክቡርነትዎ እንደሚገነዘበው አሁን ያለንበት ጊዜ ፈታኝና በውጭም ሆነ በሀገር ውስጥ የሕዝባችንን ያልተከፋፈለ አንድነትን ፍጹም የሚሻ ነው። የኢትዮጵያ ሕዝብ የአንድነት ጥንካሬ በቅርብ ጊዜያት የገንዘብና የቁሳቁስ ድጋፍ ለመስጠት ባሳየው ፈቃደኝነት፣ የተደፈረ ሃገሩን ነፃ ለማውጣት፣ ለመጠበቅና ልዕልናዋን ለማስከበር ሕይወቱንም ቢሆን ለመሰዋት መዘጋጀቱን ይፋ አድርጐታል። ለአሁኑ የአንድነት ስሜት መግለጫ መነሻና አስተዋፅኦ ያደረገው የሻዕቢያ ወረራ ቢሆንም ቋሚውና እውነተኛው የአንድነት ምንጭ ኢትዮጵያውያን ለብዙ ዓመታት ሲጋሩት የነበረው የጋራ ትስስር ነው። እነዚህ አንድ የሚያደርጓቸው የደምና የጋብቻ ትስስሮች፣ ባህላዊና ሥነልቦናዊ ቁርኝቶች፣ እንደዚሁም የሃይማኖት፣ የቋንቋ፣ የንግድ፣ የፖለቲካና የመልክአ ምድራዊ ግንኙነቶች ናቸው። እነዚህ የሚያስተሳስሩ ነገሮች ማለትም ከዚህ በፊት የጋራ የሆነ ብዙ ነገር በመካከላቸው ባይኖር ኖሮ የትግራይ አካል የሆኑት ግዛቶች በወራሪው የሻዕቢያ ሠራዊት በተያዙበትና በንጹህ ሰዎችና በትምህርት ቤት ሕፃናት ላይ አስከፊ የአየር ድብደባ በተፈጸመበት ጊዜ መላው የኢትዮጵያ ሕዝብ ከትግራይ ሕዝብ ዙሪያ ባልተሰለፈ ነበር። ይልቁንም ለትግራይ ሕዝብ ችግር አያገባኝም ባለና ችግሩን እንዲወጣው ለራሱ በተወለት ነበር።</p>

<p>ክቡር ሆይ፣</p>

<p>ከስድስት ዓመታት በፊት እ.ኤ.አ በመስከረም 1992 ዓ.ም ከፕሮፌሰር ዶናልድ ሌቪን ጋር ያደረጉት ቃለ - ምልልስ በኢትዮጵያ ሪቪው መጽሔት ላይ ታትሞ መውጣቱን እንደሚያስታውሱ ተስፋ አደርጋለሁ። በዚያን ጊዜ በሰጡት ቃለ-መጠይቅ ከሰጡት አስተያየት መካከል በአሁኑ ጊዜ የኢትዮጵያ ሕዝብን አንድነት የሚፈታተን አንድ መሠረታዊ ጥያቄ እንዳለ አመልክተዋል። እርስዎ ያሉትን በትክክል ለመጥቀስ «ትግሬዎች አክሱም አላቸው። ይህ ለጉራጌ ምኑ ነው? አገዎች ላሊበላ አላቸው። ይህ ለኦሮሞ ምኑ ነው? ጐንደሬው የፋሲል ግምብ አለው። እነዚህ ለወላይታው ምኑ ናቸው?» ብለዋል።</p>

<p>በዚህ አባባልዎ በመበሳጨት ምርምር አካሂጄ የጠብዎ መሠረት ምን እንደሆነም በሚገባ ለማጥናት ሞክሬአለሁ። የምርምሬን ውጤት ማጠቃለያ በኢትዮጵያን ሪቪው መጽሔት ላይ «የኢትዮጵያን ሕዝብ አንድ የሚያደርጉ የጋራ ምክንያቶች» በሚል ርዕስ የጻፍኩትን ጽሑፍ ለሕትመት አብቅቸዋለሁ። የኢትዮጵያ ሕዝብ ልዩነት ቢኖረውም አንድ የሚያደርጉት በርካታ የጋራ ጉዳዮች እንዳሉ በጽሑፉ በዝርዝር ተብራርቷል። ለምሳሌ ጉራጌዎች ከአክሱም ሥልጣኔ ጋር በቀጥታ የተያያዙ ለመሆናቸው፣ እነሱ የፈለሱት ቀድሞ የትግራይ አሁን (በኤርትራ ሥር) ካለች ጉራዕ ከምትባል አካባቢ መሆኑንና መጠሪያ ስማቸው የሚጠቁመውም ይህንኑ መሆኑን ለማብራራት ተሞክሮአል። ጉራጌዎች ወደ ደቡብ እንዲሄዱ የተደረጉትም የትግራይ ተወላጅ በሆኑት አዝማች ስብሃት አማካኝነት ለወታደራዊ ግዳጅ ተልዕኮ እንደሆነም በጽሑፉ ተገልጦአል። ከትግራይ ሕዝብ ጋር ተመሳሳይ ቋንቋና ሃይማኖት ያላቸው እነዚህ ወገኖች አክሱምን ቅዱስ ከተማቸውና የሃይማኖታቸውም ማዕከል አድርገው ነው የሚቆጥሩአት።</p>

<p>የወላይታ ሕዝብም ከጐንደርና ከአክሱም ሥልጣኔዎች ጋር የሚገናኝበት የተለየ ምክንያት እንዳለው በጽሑፌ ጠቅሻለሁ። የመጀመሪያው የወላይታ ሥርዎ መንግሥት የተመሠረተው በ1268 ዓ.ም አካባቢ በይኰኖ አምላክ ዘመነ መንግሥት ከጐንደር አቅራቢያ በሚገኘው የጐጃም አካል፣ ዳሞት ውስጥ እንደሆነ ይታመናል። ሁለተኛው ሥርዎ መንግሥት ደግሞ በአፄ አምደጽዮን ዘመነ መንግሥት 1550ና 1570 መካከል ባለው ጊዜ በትግራይ እንደተመሠረተና ሌላው ቀርቶ ሁለቱ የቀድሞ የወላይታ ነገሥታት ሚካኤልና ግርማ የተባሉትም የዚያው አካባቢ ተወላጆች እንደነበሩ በታሪክ ተመዝግቦአል። ከዚህ መሠረተ ሃሳብ በመነሳት የጐንደር ሥልጣኔ ለወላይታ ሕዝብ ምኑም አይደለም የሚለውን አመለካከት ይህ የታሪክ ጭብጥ ውድቅ ያደርገዋል።</p>

<p>ከዚህም በተጨማሪ በ17ኛው ምዕተ ዓመት ጐንደሬው አንፀባራቂ ሆኖ እንዲወጣ ኦሮሞዎችም ትልቅ ሚና እንደነበራቸውና ለጉዳዩ ባዕድ እንዳልነበሩ በጥናቴ ድምዳሜ ላይ ጠቅሻለሁ። ከ1571 - 1632 በነገሡት በአፄ ሱስንየስ ዘመነ መንግሥት የመጀመሪያ ዓመታት ኦሮሞዎች ቁልፍ በሆኑ የመንግሥት የሥልጣን እርከኖች ከመመረጥ ጀምሮ ጐንደርን በመገንባቱ ሂደት ውስጥ አስተዳዳሪዎች፣ ወታደሮች፣ የዕደ ጥበብ ባለሙያዎችና ካህናት በመሆን ከፍተኛ አስተዋጽኦ አበርክተዋል። ይህ የእኔነትና የኩራት ስሜት ነው ከጐንደር ሥልጣኔ ጋር በቅርብ የሚያስተሳስራቸውና የአንድነት መንፈስ የሚያሰርጽባቸው።</p>

<p>በሮሃ ወይም በላሊበላ የተከተለው የኢትዮጵያ ሥልጣኔም ቢሆን ንጉሥ ላሊበላ የአገው ተወላጅ በመሆናቸው በአገው ሕዝብ ብቻ እንዳልተሠራ በጥናታዊ ጽሑፌ ለማመላከት ሞክሬአለሁ። ንጉሥ ላሊበላ ለሥልጣን ትግል ያደርጉ በነበረበት ወቅት የተዋጉአቸውና የተቀናቀኑአቸው የራሳቸው ዝርያ የሆኑ አገዎች ስለነበሩ በአገር ግንባታ ተግባራቸው የአገውን ሕዝብ ድጋፍ አላገኙም። በተቃራኒው ጠንካራ ድጋፍ ይሰጡአቸውና ይቀርቡአቸው የነበሩት አማሮች ነበሩ። በወቅቱ በአገውና በአማራ መካከል ስለነበረው ግንኙነት «አገው ሲሰደድ፣ አማራ ሲለምድ» ተብሎ እስከመተረት የደረሰውም ከዚሁ ሁኔታጋር በተያያዘ እንደሆነ ይነገራል።</p>

<p>ንጉሥ ላሊበላ በዚሁ ምክንያት ሥልጣናቸውን በማደላደል ላይ በነበሩበትና የላስታ ላሊበላ ሥልጣኔን በሚገነቡበት ጊዜ በተለያዩ የሥራ መስኮች ይቀጥሩአቸው የነበሩ ሠራተኞች አገው ያልሆኑ ኢትዮጵያውያንን እንደነበር ታሪክ ያረጋገጠው ሀቅ ነው። በሌላ በኩል ደግሞ የላስታ ተወላጅ ኢትዮጵያውያን አገዎች በላስታ ላሊበላ ሥልጣኔ ከአበረከቱት አስተዋጽኦ ይልቅ ከፍተኛውን ሚና የተጫወቱት የአክሱም ሥልጣኔን በመገንባቱ ሂደት ውስጥ እንደነበር አንዳንድ የታሪክ መዛግብት ይጠቁማሉ። ለዚህም አክሱም የሚለው ስያሜ ራሱ «አግሹም» ከሚለው የአገው ቃል የመጣ መሆኑን («አግ» በአገውኛ ቋንቋ «ውሃ» ማለት ነው) ማጤን ይገባል።</p>

<p>የኢትዮጵያን ሕዝብ የሥጋ ዝምድና በተመለከተም ባደረግሁት ምርምር የደረስኩበት ድምዳሜ አንዱ ከሌላው በደምና ሥጋ የተሳሰረና የተቀላቀለ መሆኑን ነው። ሌላው ቀርቶ ለኦሮሞና ለአበሾች (ለትግራይና/ለአማራው) ባዕድ መስለው የሚታዩት ሶማሌዎች እንኳ ከነዚህ ኢትዮጵያውያን ወገኖቻቸው ጋር የሚያስተሳስራቸው ክር እንዳለ ለመረዳት ችያለሁ። ለምሳሌ የአርሲና የቦረና ኦሮሞዎች «ገሪ» ወይም «ጌራ» ከሚባለው ሰፊ መሠረት ካለው የሶማሌ ጐሣ ጋር በጋብቻ የተሳሰሩ ናቸው።</p>

<p>በደቡብ ሶማሊያ እጅግ ከተከበሩት ሁለት ጐሣዎች አንዱ የሆነው ባህጊሪ የተወለደው ከኦሮሞ እናት ነው። ኢሣቅ የተባለው ሌላው የሶማሌ ጐሣ ምንጭ ኢሣቅ ኢብን አህመድ የተባለ ሶማሌና ኢትዮጵያዊት እናት ናቸው። ይህች እናት ያፈራቻቸው አራት ልጆች ሐበር ቶልጃአላ የሚባለውን የዘር ግንድ መስርተዋል። ልጆቹ በየፊናቸው ደግሞ የየራሳቸውን አነስተኛ ጐሣ ፈጥረዋል። በዚህም መሠረት መሐመድ አቦከር የኢብራንን ጐሣ፣ ኢብራሂም የሳምቡርን ጐሣ፣ ሙሣ አቦከር የጀአሎን ጐሣ፣ አህመድ የቶልጃአሎን ጐሣ መስርተዋል።</p>

<p>በተመሳሳይ ሁኔታ ሁሉም የኢትዮጵያ ሕዝብ፣ የትግራይ ሕዝብን ጨምሮ፣ ጉራጌዎች፣ አገዎች፣ ኦሮሞዎች፣ ወላይታዎች፣ ሶማሌዎች፣ አማሮችና አፋሮች (ደንከሎች) ከዝምድናቸው ባሻገር በኢትዮጵያ አጠቃላይ የሥልጣኔ ግንባታ ልዩነቶቻቸው እንደተጠበቀ ሆኖ አንድነታቸውና መተሳሰራቸው ጥያቄ ውስጥ ሳይገባ በሙሉ ተሳታፊዎች እንደነበሩ ላረጋግጥ ችያለሁ። ይህ በጽሑፉ የገለጽኩት ጉዳይ በዛሬይቱ አገራችን ተጨባጭ ሁኔታ እውነትነቱ በገሀድ በመረጋገጥ ላይ ነው። ሁሉም ኢትዮጵያውያን፣ የየትኛውም ብሔረሰብ አባል ይሁኑ፣ ልዩነቶቻቸው ሳያግዳቸው፣ ባለፉት ሰባት ዓመታት፣ አንድነታቸውና የትግል አጋርነታቸው ሳይላላ የአገራቸው ሉአላዊነትና የግዛት አንድነት ሲደፈር እጅ ለእጅ ተያይዘው በአንድ ላይ አብረው መቆማቸውን በእርስዎ ዘመነ መንግሥትም በሚገባ አረጋግጠዋል።</p>

<p>ይሁንና ይህ የአንድነትና የትግል አጋርነት ስሜት የበለጠ ሊጠናከርና ሊጐለብት የሚችለው ብሔራዊ እርቅ ሲኖር፣ ዴሞክራሲ፣ ሰላምና ብልፅግና ሲታከልበት ብቻ ነው። በመሆኑም እኔ እነዚህ ነገሮች እውን እንዲሆኑ የሚከተሉት እርምጃዎችና የበጐ ምግባር ምልክቶች ቢወሰዱ ጠቃሚ መሆናቸውን ልገልጽልዎ እወዳለሁ።</p>

<p>1 ሁሉንም የሕሊናና የፖለቲካ እስረኞች፣ የሙያ ማኅበራትና የሃይማኖት መሪዎች ያለምንም ቅድመ ሁኔታ በቅርቡ ከአዲሱ ዘመን መባቻ ጋር በተያያዘ እንደፈቱአቸው፤ የደርግ የቀድሞ ባለሥልጣናትን እንዲለቅቁ።</p>

<p>አሁን በእስር ላይ ከሚገኙት መካከል አብዛኛዎቹ አረጋውያን፣ ሕመምተኞችና በምንም ዓይነት ዘዴ መንግሥትዎን ለማናጋት አቅሙ የሌላቸው በመሆናቸው ስጋት የሚፈጥሩም አይደሉም።</p>

<p>እነዚህ እስረኞች በስርቆት፣ በዝርፊያ፣ በአስገድዶ መድፈር፣ በግድያና በመሳሰሉት ተግባራት ተሰማርተው ከተወነጀሉ ከተራ ወንጀለኞች ጋር እንደማይመደቡ በዚህ አቋም እርስዎና እኔ የምንስማማ ይመስለኛል። እርስዎም ይህንኑ በተለያዩ ጊዜያት ይፋ አድርገዋል።</p>

<p>እንደሚነገረው ከሆነ በኢትዮጵያ አሥራ ሶስት ሺህ የፖለቲካ፣ የሲቪል ማህበራትና የሐይማኖት መሪዎች እስር ቤት ይገኛሉ። ይህ አሃዝ ትክክል ከሆነ እና የእርስዎም መንግሥት እነዚህ ሁሉ እስረኞች ተራ ወንጀለኞች ለመሆናቸው በቂ ማስረጃ ያለው ከሆነ ቢያንስ የአንዳንዶቹን ታዋቂ እስረኞች ክስ ሕዝብ እንዲያውቀው መደረጉ የሚጠቅመው መንግሥትዎን ነው። እስረኞቹም እንዲለቀቁ የሚመለከታቸው ኢትዮጵያውያን እና ተቃዋሚ ቡድኖች ጠንካራ ዘመቻ እያካሄዱ ናቸው።</p>

<p>2. በአንድ ወይም በሌላ መንገድ በሚጽፏቸው እና በሚያሳትሟቸው ፅሑፎች መንግሥትዎን ነቅፈዋል ወይም አጋልጠዋል ተብለው የታሠሩ ጋዜጠኞች እና አሣታሚዎች ይለቀቁ፣ ይፈቱ። በዚህ አጋጣሚ አንዳንድ ራሳቸውን ጋዜጠኛ ያደረጉ ሰዎች ስሜታዊና ለሽያጭ ሲሉ ወይም የራሳቸውን የፖለቲካ አጀንዳ ለማራመድ የፈጠራ ታሪኮችን ያሰራጩ እንደነበረ የተገነዘብኩ መሆኔን መናገር እወዳለሁ። እኛ ካላጣጣልነው በስተቀር በአሁኑ ጊዜ ኢትዮጵያዊ አንባቢ እውነትን ከውሸት ለመለየት በቂ ዕውቀት አለው። ስለዚህ የእርስዎ መንግሥት ጋዜጠኞችን እስከማሠርና በገንዘብ እስከ መቅጣት ድረስ መሄድ አይገባውም ነበር። ሐቀኛ ጋዜጠኞችንም በሚመለከት የእርስዎ መንግሥት እነርሱን መከታተሉ በመርህ ደረጃ ስህተት ነው። ሐሳቦች መመታት ያለባቸው በሐሳቦች ነው። ሐሳቦቹም ሆኑ ወይም የሐሳቦቹ አመንጪዎች ሃሣቦቹን በማንሸራሸራቸው ወይም በማሠራጨታቸው መሳደድ መታሰርና መዋከብ የለባቸውም።</p>

<p>እኔ እርስዎን ብሆን ኖሮ ጋዜጠኞችን ይህን ወይም ያን ሐሳብ አሰራጭታችኋል ብሎ የሚቀጣውን ሕግ በፍጹም እሽረዋለሁ። ምክንያቱም ይህ ሕግ የዲሞክራሲ መርሆዎችን ይጥሳል። አንዱ ጋዜጠኛ ኃላፊነቱን ዘንግቶ የዘርና የሃይማኖት ጥላቻን ወይም የብሔራዊ ፀጥታን አደጋ ላይ የሚጥሉ ሀሣቦችን ቢያሰራጭ ሌላው ጋዜጠኛ ወይም ከማናቸውም ጋዜጠኛ በላይ ከብዙሃን መገናኛዎች ጋር ግንኙነት ያለው የርስዎ መንግሥት እውነት እስካለው ድረስ የርሱን ወይም የርስዋን መርዛማ ሐሳቦች ሊያከስም ወይም የርሱን ወይም የርስዋን ማንነት ሊያጋልጥ ይችላል።</p>

<p>ካለፈው ጋር ሲመዛዘን ኢትዮጵያ ካለፉት ሰባት ዓመታት ወዲህ ሃሳብን በነፃነት የመግለጽ ባህል በማንሸራሸሩ ሂደት አንፃራዊ እድገት ማድረጓን ላስታውስ እወዳለሁ። ይህን አለመገንዘብ ጥሩ አይሆንም። ያም ሆኖ ባለፈውና በአሁኑ መካከል ያለው ልዩነት ባለፈው ጊዜ የአንዱ ፀሐፊ ሥራና ራሱ ፀሐፊው ጽሑፉ ከመታተሙ በፊት ጫና ይደረግበት የነበረ ሲሆን አሁን ደግሞ ጫና የሚደረግበትና የሚወነጀለው ሥራው ከታተመ በኋላ መሆኑ ነው።</p>

<p>እኔ በእነዚህ ሁለት መጥፎ ምርጫዎች መመራት ቢኖርብኝ ሁለተኛውን እመርጣለሁ። በሃሳብ ደረጃ ግን ሃሣቦችን ለሌሎች በማካፈሌ አለመቀጣቴን አብልጬ እመርጣለሁ። የጋዜጠኞችን ጉዳይ በአሁን ጊዜ አብዛኛዎቹ በሀገር ፍቅር ስሜት በመንደድ መንግሥትዎን ስለሚደግፉና ኤርትራን ስለሚያወግዙ በእርስዎ አስተዳደር በኩል ባለፈው ላይ በመንተራስ በእነሱ ላይ ችግር መፍጠሩ አፍራሽ ተግባር መሆኑን አበክሬ ልገልጽልዎ እወዳለሁ።</p>

<p>3. የእናት ሐገራቸውን ሉአላዊነትና የግዛት አንድነት ለማስከበር የገቡትን ቃለ መሃላና ግዳጅ ለመፈፀም በኢትዮጵያና በኤርትራ የእርስ በርስ ጦርነት በመሳተፋቸው ምክንያት ብቻ ላለፉት ሰባት ዓመታት በእስር ላይ ያሉት የቀድሞ የኢትዮጵያ አየር ኃይልና ጦር ሠራዊት መኰንኖች ይፈቱ። እርስዎ እንደሚያውቁት ጥቂት ጀማሪ እና ነባር የአየር ኃይል መኮንኖችን መንግሥትዎ በቅርቡ የፈታ ቢሆንም የኢትዮጵያ ምርጥ አብራሪዎች አሁንም እስር ቤት ናቸው። በብዛት የተወነጀሉት አሁን የኢትዮጵያ ቀንደኛ ጠላት የሆነውን ሻዕቢያ በመዋጋታቸው ሲሆን እነርሱን እስር ቤት ማቆየቱ ፋይዳው ምንድን ነው? እነርሱን መፍታት እና መልሶ ማቋቋም ብልህነትና አዋቂነት አይሆንምን?</p>

<p>4. በቀድሞ የኢትዮጵያ መንግሥታት ከ15 ዓመታት በላይ ያገለገሉትንና ግብር የከፈሉትን የመኮንኖች፣የወታደሮችና የሲቪሎች የጡረታ መብትና ቀሪ ክፍያ ማስከበር አለባችሁ። ይህ ደግሞ ጡረታ ሲወጡ ሊገለገሉበት ከደመወዛቸው የተቀነሰ ገንዘብ እንጂ ማንም በችሮታ የሰጣቸው አለመሆኑ መታወቅ አለበት። ዜጐቹ የደከሙበትን ጥቅም መከልከል ለማናቸውም መንግሥት፣ በየትኛውም መመዘኛ ተገቢ አይደለም።</p>

<p>5. በፖለቲካ አመለካከታቸውና በዘር ሐረጋቸው ምክንያት ወይም የሌሎች ብሔረሰብ ቡድኖች፣ ኤርትራውያን ጭምር፣ ከሥራቸው የተባረሩ ኢትዮጵያውያንን ወደ ቀድሞ ሥራቸው መልሱ።</p>

<p>6. ሁሉን በውጭና ኢትዮጵያ ውስጥ ያሉትን ተቃዋሚ ቡድኖችና ፖለቲካ ፓርቲዎች በሀገሪቱ ፖለቲካዊ፣ ኢኮኖሚያዊና፣ ማህበራዊ ሂደት ያለ አንዳች ቅድመ ሁኔታ እንዲሣተፉ አበረታቱ፣ ፍቀዱ። እንዲሁም ተገቢ የገንዘብ ድጋፍ እንዲያገኙ፣ በብዙሃን መገናኛዎች ያለምንም ገደብ እንዲጠቀሙና ከሕዝብ ጋር እንዲገናኙ አድርጉ። ለምርጫ በሚወዳደሩበት ጊዜም ምንም ዓይነት ወከባ አይደረግባቸው።</p>

<p>7. ለመንግሥት ባላቸው ጭፍን ተአማኒነት ብቻ የፖለቲካ ተሿሚዎችና ካድሬዎች የመንግሥትን ሥራ እንዲያንቀሳቅሱ ከማድረግ ይልቅ ከፍተኛ ችሎታ ያላቸውን ባለሙያዎች በየመንግሥት መሥሪያ ቤቶች ቅጠሩ።</p>

<p>8. የመሬት ሊዝ ፖሊሲን አሻሽሉ፣ ወይም ጨርሳችሁ አስወገዱትና የግል የመሬት ባለቤትነትን መብት ለኢትዮጵያ ሕዝብ ስጡ።</p>

<p>9. የዘርና የግንጠላን ሀሣብ በማጋነን ፈንታ በአንድነት ላይ የተመሠረተ እውነተኛ እኩልነት፣ የጋራ መግባባትና አካባቢን በራስ የማስተዳደር ጽንሰ ሀሣብን በበለጠ አራምዱ። በእኩልነት ላይ ከተመሠረተ አንድነት ይልቅ በዘር ልዩነት ላይ የተመሠረተ ሀሣብን ማራመድ ባለፉት ሰባት ዓመታት በተለያዩ የሀገሪቱ ክፍሎች የተከሰቱት የዘር ብጥብጦች እና በቅርቡ በጉጂ (ኦሮሞ) እና በጌዲኦ (ደራሣ) መካከል የደረሰው ዕልቂት አንድ ምስክር ሲሆን ከጥቅሙ ጉዳቱ የበለጠ ነው። አትኩሮታችን በኤርትራ ወረራ ላይ በነበረበት ጊዜ በተፈጠረው በዚህ ግጭት ሶስት ሺህ ኢትዮጵያውያን ማለቃቸውና 160 ሺህ የሚሆኑ ሌሎች ከቤት ንብረታቸው መፈናቀላቸው መነገሩ ያሳዝናል። ይህ በኤርትራ የእብሪት ወረራ በትግራይ አስተዳደር እንደሞቱትና እንደተፈናቀሉት ዜጐች አሳዛኝ ክስተት አይደለምን?</p>

<p>10. በንብረት፣ በቤት ኪራይ ላይ፣ እንዲሁም የትናንሽ ድርጅቶችን ባለቤቶች የሥራ እንቅስቃሴ የሚያዳክመውን ከውጭ በሚገቡ ዕቃዎች ላይ የተጣለውን ከፍተኛ ቀረጥ ቀንሡ።</p>

<p>11. ለትውልድ ክልላችሁ ለትግራይ ቅድሚያ ሰጥታችሁ እንደወሰዳችሁት እርምጃ ባለፈው መንግሥት የተወረሱትን ቤቶች ለሕጋዊ ባለቤቶቻቸው ወይም ለሕጋዊ ወራሾቻቸው መልሱ። ይህን በማድረግ አድሎአዊ አለመሆናችሁንና እርስዎም እውነት የአንድ ክፍለ ሀገር ብቻ ሳይሆን የመላ ኢትዮጵያ ጠቅላይ ሚኒስትር መሆንዎን አስመስክሩ።</p>

<p>12. ኢትዮጵያዊነታቸውን ላስመሰከሩ፣ ለማንነታቸውና ለግዛት አንድነታቸው ሲታገሉ በሻዕቢያ ለሚጨፈጨፉትና በኃይል የኤርትራዊነት ዜግነት እንዲቀበሉ ለሚደረጉት የአፋር ወንድሞቻችንና እህቶቻችን ሁሉን አቀፍ ድጋፍ አድርጉላቸው።</p>

<p>13. በመጨረሻም መንግሥትዎ በኢትዮጵያ መምህራን ማህበር ላይ የሚያደርገውን ጫና እንዲያላላና የወደፊቱን ዜጋ ኮትኩቶ የማሣደግ አድካሚ የሥራ ድርሻ የተሸከሙት መምህራን መሆናቸውን በማስታወስ የታሰሩት የአመራር አባላትን ያለምንም ቅድመ ሁኔታ እንዲለቅቁ እጠይቃለሁ።</p>

<p>ክቡር ሆይ፣</p>

<p>ከላይ የጠቀስኩዋቸው እርምጃዎች ከተወሰዱ የኢትዮጵያን ሕዝብ ያስደስታሉ። ለመንግሥትዎም ተአማኒነትን ይሰጡታል። በኤርትራ የተያዙት ቦታዎች ሁሉ ጨርሶ እስኪለቀቁ ድረስ ዜጐች ሁሉ በመንግሥትዎ ዙሪያ በቀጣይነት እንዲሰለፉ ያደርጋቸዋል። ከሁሉም በላይ ዕርቅን ያመጣሉ። የሀገራችን ቁስልም እንዲሽር ያደርጋሉ። ለእውነተኛ ሰላም፣ ህብረትና ብልጽግናም መሠረት ይጥላሉ።</p>

<p>ከላይ በዝርዝር ለመግለጥ የሞከርካአቸውን ምክሮቼን ተቀብለው ለሀገራችን ደህንነት እንደሚያውሉትና ማጣፊያው ከማጠሩ በፊት በሥራ እንደሚተገብሩት ከፍተኛ እምነት አለኝ። ለብሔራዊ ዕርቅና ለንስሃ ከዚህ የተሻለ ጊዜ የለም። የኢትዮጵያን ሕዝብ ብሶት ምላሽ ይነፍጋሉ ብዬም አላስብም። የኢትዮጵያ ሕዝብ ሽራሮንና ባድመን በሞላ ነፃ ካወጣ በኋላ ፓርቲዎ ሥልጣን ለሌሎች ኢትዮጵያውያን ሳያጋራ ብቻውን እናት ሀገራችንን መግዛቱን ይቀጥላል ብዬም ማሰብ ያዳግተኛል። ከምን ጊዜውም የበለጠ ወደፊት ሁሉንም ያቅፋሉ የሚል እምነት ነው ያለኝ።</p>

<p>የተባበረች ኢትዮጵያ ለዘለዓለም ትኑር! አዲሱ ዓመት ለእናተ ሀገራችን ሰላምና ብልጽግና እንዲያመጣላት ምኞቴ ነው።</p>

<p>ከማክበር ሰላምታ ጋር<br/>
ፍቅሬ ቶሎሳ፣ ፒ.ኤች.ዲ<br/>
ኦክላንድ- ካሊፎርኒያ<br/>
ግልባጭ<br/>
ለክቡር ዶ/ር ነጋሶ ጊዳዳ፣ የኢትዮጵያ ፌዴራላዊ ዲሞክራሲያዊ ሪፖብሊብ ፕሬዚዳንት፣<br/>
ለኢትዮጵያ ፌዴራላዊ ዴሞክራሲያዊ ሪፐብሊክ የሕዝብ ተወካዮች ም/ቤት አባላት።</p>


</body>
</html>
