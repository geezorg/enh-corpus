<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርእሰ አንቀጽ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h3>
<h1 class="align-center">ዋስትና ላለው ሰላም</h1>



<p>የአሥመራው አምባገነን ኢሳይያስ አፈወርቂ የኢትዮጵያን ዳር ድንበር ከደፈረና አገራችንን አገሩ አድርጐ፣ የተወሰነ መሬት በፈንጂ ከልሎ ከተቀመጠ ስድስት ወር ሆኖታል። በሐኒሽ ደሴቶች ላይ ተንሠራፍቶ መኖር ከጀመረና በጠቅላላውም የመንን መፋለም ከያዘ አራተኛ ዓመቱን አገባድዶአል። ሱዳን ላይ እጁን ከዘረጋ ወሎ አድሮአል። የጂቡቲን ነፃነት ተቀናቅኖአል። የቀረው ነገር ቢኖር ቀይ ባሕር በሙሉ የእኔ ነው ብሎ ከአረቦች ሁሉ ጋር በጦርነት «እንፈታተሽ» ማለት ነው።</p>

<p>ይህን የኤርትራ ጥጋበኛ ልጅ አቋም አንድ ጸሐፊ በጦቢያ መጽሔት ላይ ከጥንታዊው አውሬ ከዳይኖሰር (አርዌ) ሕልውና ጋር አመሳስሎታል። «አርዌ» ወይም ዳይኖሰር በአጠገቡ ያለውን ማናቸውንም ነገር መዋጥ ይወድድ ነበር። ጐረቤቱን ሁሉ፣ በአጠገቡና በሩቁ ያለውን አንዳች ነገር ሳያስቀር ውጦ፣ ውጦ በመጨረሻ ላይ የሚዋጥ አጥቶ ራሱን በልቶ ሞተ። ከዓለም የተሰናበተውና በተረት ብቻ የቀረው በዚህ ዓይነት ነው።</p>

<p>በፖለቲካ «ሱሳይድ» (ራስን መግደል) ሒደቱ የአሥመራው ሥርዓት ዘልሎ ኢትዮጵያ ድንበር መግባቱ ምን እንደሚያተርፍለት አስቀድሞ አለመረዳቱ የዳይኖሰርስን ፍጻሜ ሊያመጣበት እንደሚችል ሳይታለም የተፈታ ነው። ያ እንዳይሆን ደግሞ ተስፋውን በሰላም ላይ የጣለውና ጦርነት ያንገሸገሸው የኢትዮጵያ ሕዝብ ብዙ አስጠነቀቀ። አንተላለቅ ብሎ አሳሰበ። ለመነ። አስታራቂ ሽማግሌ መጣ ሲባል በደስታ ተቀበለ። ጦርነት እንደማይፈልግ በየአጋጣሚው ለመግለጥም ሞከረ። በመንግሥት አነሳሽነት ሆነ አልሆነ ለእኛ ትልቅ ትርጉም የሚሰጠን ከግማሽ ሚሊዮን የሚበልጡ የአዲስ አበባ ሴቶች፣ ከዚያ በላይ የሚሆኑ በየከተማውና በየገጠሩ የሚኖሩ እህቶቻችንና እናቶቻችን በጦርነት ላይ ተሰለፉ። ዳሩ ግን የአሥመራው ልጅ አሁንም በእብሪት ያበጠ ልቡ አልተነፈሰም።</p>

<p>የአፍሪካ አንድነት ድርጅት፣ አሜሪካ፣ ሩዋንዳና ሌሎችም አገሮች የእልቂት ዳመናውን ከላያችን ለመግፈፍ ወዲያ ወዲህ ሲሉ ቆይተዋል። ባለፈው ሳምንት ደግሞ የቀድሞው የአሜሪካ ብሔራዊ የፀጥታ ሹም (አማካሪ) ያንኑ የሰላምና የእርቅ መልእክት ያለበትን ቦርሳ ይዘው በአዲስ አበባና በአሥመራ መካከል ተሯሩጠው ወደ አገራቸው ተመልሰዋል-- ባዶ እጃቸውን። ሲሆን፣ ሲሆን አኅጉራዊ ድርጅታችንና ጐምቱ የአፍሪካ መሪዎች ሽምግልና በበቃ ነበር። ሲሆን፣ ሲሆን በወያኔና በሻዕቢያ መካከል የነበረው ፍቅርና ግንኙነት ይህንን መሳይ የቦካ ጠብ ባልፈጠረ ነበር። ሲሆን ሲሆን ነፃነትን ያህል ታላቅ ጸጋ ከኢትዮጵያ ነፃነት ቆርሶ በአማረ ጨርቅ ጠቅልሎ ማስረከብ ውለታ በሆነ ነበር፣ አልሆነም።</p>

<p>ከሪፐብሊኩ ፕሬዚዳንት ከዶ/ር ነጋሦ ጊዳዳ፣ ከጠቅላይ ሚኒስትሩና ከዋና ዋና ካድሬዎች የምንሰማው የኢሳይያስን መልስ ጠብቀው፣ ጠብቀው በግድ ወደ ጦርነት እንደምንሄድ ነው። እኒህ ሹማምንት ያደረጉት አንድ መልካም ነገር ቢኖር እስካሁን ድረስ ከጦርነት ይልቅ ሰላምን መጠበቃቸው ነው። ሁሉም ልክና መጠን አለውና የተጠበቀው ሰላም በሰላም ስላልመጣ በጦርነት ይገኝ ዘንድ ግድ ብሏል። ነገር ግን አሁንም ቢሆን የኢትዮጵያ ሕዝብ የጥይትን ፉጨት፣ የታንክንና የሚግን ጩኸት እንደ በጐ ነገር አይናፍቅም። በመሠረቱ በእኛ በኩል የድል አድራጊነት ምንጫችን የሕዝባችን የተባበረ አንድነትና ጉልበት ነው። ሻዕቢያ ምናልባት የሚያውቀው ወያኔ--ኢሕአዴግን ይሆናል። የኢትዮጵያን ሕዝብ ግን በደግነቱ፣ በጨዋነቱ፣ በአዛኝነቱ ብቻ ሊያውቀው ይችል ይሆናል። ለዚያውም ስለ እኛ መልካምነት የማያውቅ ይመስል ዘለፋና ትርፍ ትርፍ ቋንቋ እያዥጐደጐደብን ነው። ይበልጥ የማያውቀው ግን ቀስ ብሎ የሚፈነዳ ቁጣችንንና አይበገሬነታችንን ነው። ወያኔና ሻዕቢያ በሚተዋወቁበት አሁንም ሊተዋወቁ፣ ሊከባበሩና አንዱ ሌላውን ሊያዋርደው ይችላል። አሁን ጥያቄው፣ ውሳኔውና ፍልሚያው ከእኛ ጋር ነው -- ከኢትዮጵያ ሕዝብ ጋር!</p>

<p>የአሥመራ ገዥዎች ቅራኔው በጦር ሜዳ እንዲፈታ ይፈልጋሉ፣ ይቋምጣሉም። ከዚህ ጋር መታሰብ ያለበት ከእኛም ከኤርትራውያንም በኩል በጦርነቱ ወቅት ብዙ ሕይወት እንደሚጠፋና ብዙ ንብረትም እንደሚወድም ነው።የኢትዮጵያ ሕዝብ ደግሞ የኤርትራን ሕዝብ መጨረስ ቀርቶ አንድ ሲሲ የንጹሐን ደም እንዲፈስስ አይሻም።አንድ ቤት እንዲፈርስ አይፈልግም። ይልቁንም ልጆቹን በዐውደ ውጊያ አሰልፎ ደም እንዲያፈስሱና ደማቸውም እንዲፈስስ እቅድ የለውም። ብሔራዊ አጀንዳም አድርጐ አያየውምና አሁንም የሰላምን መፍትሔና የሰላምን መንገድ ብቻ ነው የሚመርጠውና የሚያስበው። ኤርትራን በጦርነት ብናንበረክክ እንኳ ፀሐይ የማትጨልምበት መንግሥት እናገኛለን ማለት አይደለም።</p>

<p>በኢትዮጵያና በኤርትራ መካከል ጦርነት ይነሳል ብለው ብዙ መንግሥታት በሥጋት ላይ መውደቃቸው ይታወቃል። ጉዳዩ ታላላቆቹንና ወዳጆቻቸው የሆኑትንም መንግሥታት ክፉኛ ስላስጨነቃቸው በየጊዜው መልእክተኞቻቸውን እየላኩ ናቸው። በመፈራራትም ሆነ በመተዛዘን የታሰበው ጦርነት ላይካሄድ ይችል ይሆናል። ይኸ ማለት ደግሞ ጦረኛ መሪዎቿ እስካሉ ድረስ ኤርትራ ከሱዳን ጋር፣ ኤርትራ ከየመን ጋር፣ ኤርትራ ከጂቡቲ ጋር ኤርትራ ከሶማሊያ ጋር ምናልባትም ኤርትራ ከቀይ ባሕር ጋር በሰላም ትኖራለች የሚል ዋስትና የለንም። ኢሳይያስና ጓደኞቻቸው «ቀበጥ የአፍሪካ ልጆች» እንደመሆናቸው ብዙ ሕልም አላቸው። ስለዚህ ኤርትራ ዘላለም በእሹሩሩ ልትኖር አትችልም። እንደ አፍሪካ አንድነት ድርጅትና የተባበሩት መንግሥታት ድርጅት ያሉት ዓለም አቀፍ ድርጅቶች አደገኛ አቋሟን በመገምገም ይቺ አገር በሌሎች አገሮች የግዛት አንድነት ላይ ያላትን ፍላጐትና አለኝታ እንድታነሣ ሊያስገድዱአት አለዚያም ሊያወግዙአት ይገባቸዋል። የሰላም መፍትሔ ሲባልም የተድበሰበሰ የሰላም ቋንቋ፣ ዋስትና የሌለውና ተመልሶ ወደ ግጭት የሚወስድ መሆን የለበትም። የውስጡንም የውጭውንም ፖለቲካ በቅጡ በማየት አካባቢው የተሟላ ሰላም ያስፈልገዋል።</p>


</body>
</html>
