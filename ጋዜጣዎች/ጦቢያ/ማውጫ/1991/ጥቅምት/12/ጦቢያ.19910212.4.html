<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ኦርቶዶክስ ምዕመናን የሚፈፀምባቸው ተጽዕኖ እንዲቆም ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የአሜሪካ ኦርቶዶክስ ምዕመናን የሚፈፀምባቸው ተጽዕኖ እንዲቆም ጠየቁ</h2>



<p>የፓትሪያርክ አቡነ ጳውሎስ አስተዳዳር ከእናት ቤተክርስቲያናቸው ለመነጠል የሚያደርገው እንቅስቃሴና ንብረታቸውን በሕገ-ወጥ መንገድ ለመውረስ የሚያካሂደው ዘመቻ በአስቸኳይ እንዲቆምላቸው በዩናይትድ ስቴትስ ኒውዮርክ የሚገኙ የኢትዮጵያ ኦርቶዶክስ ተዋህዶ ቤተክርስቲያን የቅድስት ሥላሴ ምዕመናን ጠቅላይ ሚኒስትር መለስ ዜናዊንና ቅዱስ ሲኖዶስን ጠየቁ።</p>

<p>እ.ኤ.አ. በ1959 በእናት ቤተክርስቲያናቸው ሁለገብ ድጋፍ ቤተክርስቲያናቸው ሕልውና አግኝቶ በቀዳማዊ ኃይለ ሥላሴና በቀደሙት ፓትርያርኮች እገዛና ያላሰለሰ ጥረት እምነታቸውን በነፃነት ሲያራመዱ መቆየታቸውን ምዕመናኑ ጠቅሰው በአቡነ ጳውሎስ ጊዜ ግን በማያውቁት ሁኔታ ቤተክርስቲያኒቱንና ንብረቶቿን አስረክቡ ተብለው በኒውዮርክ ፍርድ ቤት ክስ የተመሠረተባቸው መሆኑን አመልክተዋል።</p>

<p>የፓትርያርኩ ወኪሎች በሕግ ሽፋን በሚፈጥሩባቸው ሁከት የተነሳም ለብዙ ጊዜ የቤተክርስቲያኒቱ የፀሎት ሥነ ሥርዓት ከመተጓጐሉም በላይ በሥሯ ተጠልለው ይማሩ የነበሩ ተማሪዎች፣ ይረዱ የነበሩ አካለስንኩላንና ድሆች ተበትነው መጠጊያ በማጣት ለጐዳና ተዳዳሪነት መዳረጋቸውን አስረድተዋል።</p>

<p> «እኛ የተበተንን የአፍሪካ ልጆችና የኦርቶዶክስ ተዋህዶ አማኞች የኢትዮጵያን ቋንቋና የኦርቶዶክስን ዕምነት ተምረንና ተቀብለን ልጆቻችንን በማስተማር በምዕራቡ ንፍቀ ክበብ ቤተክርስቲያኒቱ ተደማጭነት እንዲኖራት አድርገናል» የሚሉት እነዚህ ምዕመናን በኢትዮጵያ ውስጥ ባለመወለዳቸው ብቻ በፓትርያርኩ አስተዳዳርና ደጋፊዎች ያለፈቃዳቸው ከእናት ቤተ ክርስቲያናቸው እንዲገለሉ ግፊት እየተደረገባቸው መሆኑን ገልጠዋል።</p>

<p>ምዕመናኑ ከዚህም በተጨማሪ በዩናይትድስቴትስ የሚኖሩ ኢትዮጵውያን መንፈሳዊና ማኀበራዊ አገልግሎት የሚሰጡባቸው ከ11 ያላነሱ የቤተክርስቲያን ሕንፃዎች ያለማንም ተጽእኖ በሰላም እየተንቀሳቀሱ ባሉበት ወቅት በእነርሱ ቤተክርስቲያን ሕንፃና ንብረት ላይ በሕግ ሽፋን ለምን ዘመቻ እንደተከፈተባቸው ሊገባቸው እንዳልቻለ ጠቁመዋል።</p>

<p>በተደጋጋሚ በወኪሎቹ አማካኝነት በተላኩባቸው ፖሊሶች በርካታ ዲያቆናት ካህናት፣ አቅመ ደካሞችና ሕፃናት ተማሪዎች በቆመጥ መደብደባቸውን ያመለከቱት እነዚሁ ምዕመናን በዚሁ የተነሳ ብዙዎቹ ተጐድተው ከመካከላቸው ሆስፒታል የገቡ እንደሚገኙባቸውም አስታውቀዋል። ምዕመናኑ በመጨረሻም ጠቅላይ ሚኒስትሩ ባለባቸው አገራዊ ኃላፊነት በጉዳዩ ጣልቃ በመግባት እምነታቸውን እንደቀድሞው እንዲያራምዱ ግፊቱን እንዲያስቆሙላቸው በመጠየቅ የቤተ ክርስቲያኒቱ የበላይ የሆነው ቅዱስ ሲኖዶስም የሁኔታውን አሳሳቢነት ተገንዝቦ የበኩሉን ድጋፍ እንዲያደርግላቸው ጠይቀዋል።</p>


</body>
</html>
