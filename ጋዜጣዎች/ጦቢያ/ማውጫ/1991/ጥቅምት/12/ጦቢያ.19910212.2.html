<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግ በሲቪል ሰርቪስ ተመራቂዎች ሥልጣኑን እያጠናከረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ኢሕአዴግ በሲቪል ሰርቪስ ተመራቂዎች ሥልጣኑን እያጠናከረ ነው</h2>



<p>ኢሕአዴግ ለይስሙላ ጠንካራ ተቃዋሚ ፓርቲዎች እንዲፈጠሩ እፈልጋለሁ እያለ በሌላ በኩል ደግሞ ብቅ ብቅ ማለት የሚጀምሩትን ፓርቲዎች መድረክ አሳጥቶ በማዳከም ከሲቪል ሰርቪስ የሚመረቁ ካድሬዎችን በገንዘብ ተቋማትና በሀገሪቱ ውስጥ በሚገኙ ቁልፍ ቁልፍ ቦታዎች በመመደብ ሥልጣኑን በማጠናከር ላይ ይገኛል።</p>

<p>ኢሕአዴግ ሀገሪቱን መምራት ከጀመረ ከ1983 ዓ.ም. ወዲህ ከከፍተኛ ትምህርት ተቋማት ተመርቀው የሚወጡ ወጣቶችን ሥራ ላይ መመደብ ካቆመ ከ7 ዓመት በኋላ ሰሞኑን 8 የሲቪል ሰርቪስ ኮሌጅ ምሩቃን በመንግሥት ትእዛዝ ብሔራዊ ባንክ ተመድበዋል።</p>

<p>በኢትዮጵያ ብሔራዊ ባንክ ጥናትና ዕቅድ መምሪያ ውስጥ እንዲሠሩ ከተመደቡት ከነዚህ ስምንት ሰዎች መካከል ከፍተኛ ካድሬዎችና የባለሥልጣናት ዘመዶች እንደሚገኙበት ለማወቅ ተችሎአል።</p>

<p>የአካባቢው ምንጮች እንደሚሉት ከኢትዮጵያ ብሔራዊ ባንክ የረጅም ዓመታት የትውውቅ ልምድ ውጭ የብሔራዊ ባንክ ዋናና ምክትል ገዥዎች በአንድነት ሆነው ከጠቅላይ ሚኒስትሩ ቢሮ በተላለፈ ትእዛዝ ተመድበው ለመጡት ለነዚሁ አዳዲስ ሠራተኞች የባንኩን ልዩ ልዩ ክፍሎች በማስጎብኘት ከባንኩ ሠራተኞች ጋር አስተዋውቀዋል።</p>

<p>ደርግ ሥልጣን ላይ በነበረበት ወቅት የልዩ ልዩ ኮሌጆችና የዩኒቨርሲቲ ምሩቃንን ራሱ ሥራ ላይ ይመድባቸው የነበረውን አሠራር ኢሕአዴግ ሥልጣን ላይ ከወጣ ጀምሮ ተመራቂዎቹ እራሳቸው ሥራ ፈልገው ይግቡ ብሎ ምደባውን ከአገደ ወዲህ የኀብረተሰቡ ጠንካራ ኃይል የሆኑት ወጣት ምሩቃን በሥራ እጦት እየተንገላቱ በሰቆቃ ኑሮ ከ4 ዓመት በላይ እያስቆጠሩ ባሉበት ወቅት የዚህ ዓይነት ምደባ መካሄዱ ብዙዎቹን እንዳስገረመ ውስጥ አዋቂ ምንጮቹ ጨምረው ገልጠዋል።</p>

<p>መንግሥት ከከፍተኛ ተቋማት የወጡትን ሥራ ላይ በመመደብ የፖሊሲ ለውጥ አድርጎ እንደሆነ እንዲያስረዱን ከኢትዮጵያ ብሔራዊ ባንክ ለማረጋገጥ በስልክ ጥያቄ ያቀረብንላቸው ሰዎች የተለያዬ ቁጥር እየሰጡን 4 ሥፍራ ደውለን አንዱ ወደ ሌላው እየመራን ከአንዱም ሥፍራ መልስ ማግኘት አልተቻለም።</p>

<p>ሲቪል ሰርቪስ ኮሌጅ የሥርዓቱ ካድሬዎች የሚሰለጥኑበት ተቋም ነው ከመባሉ አንፃር ይህ ምደባ ለኮሌጁ ተመራቂዎች ብቻ የሚደረግ ከሆነ ለወደፊቱ ከሌሎች ኮሌጆች ተመርቀው ሥራ አጥ በሚሆኑት ወጣቶች ዘንድ ቅሬታን የሚፈጥር አሠራርና ኢ - ፍትሐዊም መሆኑን ውስጥ አዋቂ ምንጮቹ ገልጠዋል።</p>

<p>በሌላ በኩል ደግሞ በአዲስ አበባ መስተዳድር ውስጥ የተጓደሉትን የክልል የወረዳና የቀበሌዎች ተወካዮች ማሟያ ምርጫ ኢሕአዴግ ብቻውን ተወዳድሮ ማሸነፉንና ከግለሰብ ተወዳዳሪዎች መካከል አንድ ሰው እንኳን አለማለፉ የምርጫው ሂደት ድርጅታዊ አሠራር እንዳለበት ያመለክታል በማለት ውስጥ አዋቂ ምንጮቹ ገልፀው ኢሕአዴግ ሰበብ አስባብ እየፈጠረ በሀገሪቱ ውስጥ በየትኛውም መስክ ያለውን ቦታ በራሱ ካድሬዎች በማስያዝ ሥልጣኑን ለሌሎች ማቃመስ እንደማይፈልግ በይፋ የሚናገሩ ብዙ ናቸው።</p>

<p>ኢሕአዴግ በዚህ በማሟያ ምርጫ የአዲስ አበባን መስተዳድር፣ ከሥሩ የሚገኙትን ወረዳዎችንና ቀበሌዎችን እንዲቆጣጠሩለት ከመደባቸው የራሱ ሰዎች ሌላ በሀገሪቱ ቁልፍ ቦታ በሆነው በአዲስ አበባ መስተዳድርም 39 ምርጥ ካድሬዎቹን በማሟያ ምርጫ ስም መመደቡን ይናገራሉ። ከነዚህም ውስጥ ሰባቱ ማለትም አቶ አበበ ዘልዑል (ማኔጅመንት)፣ አቶ ካሣሁን ሙሉነህ (ሳይኮሎጂ)፣ ወ/ሮ ዘመዳ ሀጐስ (ኢኮኖሚክስ - ሲቪል ሰርቪስ ኮሌጅ)፣ ወ/ሮ ማሚት ገ/እግዚአብሔር (ኢኮኖሚክስ - ሲቪል ሰርቪስ ኮሌጅ)፣ አቶ ተውፊቅ አህመድ (ኢኮኖሚክስ)፣ አቶ ብርሃኑ አራጌ (ኢኮኖሚክስ - ሲቪል ሰርቪስ ኮሌጅ)፣ አቶ ሀብቱ ገ/ሕይወት (ፊዚክስ - ሲቪል ሰርቪስ ኮሌጅ) የአዲስ አበባ መስተዳድር የሥራ አስፈፃሚ ኮሚቴ አባል በመሆን እንዲሠሩ በምክር ቤቱ የተመረጡ ሲሆን በሥራ አስፈፃሚው ኮሚቴ ውስጥ አንድም የከተማ ፕላንና አስተዳደር ሞያተኛ ሳይኖር ይልቁንም የፊዚክስ ተመራቂ የሥራ አስፈፃሚ አባል ሆኖ መመረጥ ቅድሚያ ለፖለቲካው እንጂ ለሥራው አለመሆኑን ያሳያል የሚሉ አሉ።</p>


</body>
</html>
