<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጦርነት አይኖርም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">«ጦርነት አይኖርም»</span></h3>
<h2 class="align-center">ሻዕቢያ ኢትዮጵያን ከዓለም አቀፍ ግንኙነት የማግለል ዘመቻ ይዟል-- ኢትዮጵያውያንን ማባረሩንም ቀጥሏል</h2>



<p>ካለፈው ግንቦት ወር ጀምሮ ያልተጠበቀ ጦርነት በመጫር የሰሜንና ምሥራቅ ኢትዮጵያን መሬት የያዘው ሻዕቢያ በተገላቢጦሽ ራሱን የወረራ ጥቃት ኢላማ አድርጎ በማቅረብ ኢትዮጵያን ከአካባቢ ሀገሮችና ከዓለም ኀብረተሰብ አግልሎ ለራሱ ጦረኛ ፖሊሲ ድጋፍ ለማሰባሰብ ከፍተኛ የዲኘሎማሲ ዘመቻ በማካሄድ ላይ ይገኛል።</p>

<p>ሻዕቢያ ለዲፕሎማሲ ዘመቻው ይጠቅሙኛል ብሎ የሚያቀርባቸው ነጥቦችና ማስረጃዎች በራሱ የተሠሩ ካርታዎች፣ በኢትዮጵያ ተጣለብኝ የሚለው የኢኮኖሚ ማዕቀብ፣ የኤርትራ ትንሽና አዲስ ጎጆ ወጪ መሆን፣ የደጋፊዎቹና ወኪሎቹ ከኢትዮጵያ መባረርና የባንክ ዕዳ ያለባቸው ግለሰቦች ንብረት መከበር፣ ለሠላማዊ ድርድር ኢትዮጵያ ያስቀመጠቻቸው ቅድመ ሁኔታዎች፣ ወዘተ፣ እንደሆኑ የተለያዩ ምንጮች አመልክተዋል።</p>

<p>የሻዕቢያ ዲፕሎማሲ ዘመቻ ዓለምአቀፍ ቢሆንም በተለይ ያተኮረው በአረቡና በእስልምና ኃይማኖት ተከታይ ዓለም፤ በአውሮፓና በሰሜን አሜሪካ ነው። ለዚህም በርካታ የልዑካን ቡድኖች ወደውጭ ሲሰማሩ ቆይተዋል። በየአገሩ ያሉት ዲፕሎማቶቹም የተጠናከረ የጩኸቴን ቀሙኝ ፕሮፓጋንዳና ቅስቀሣ በማካሄድ ላይ ናቸው።</p>

<p>ከአረቡና እስልምና ኃይማኖት ተከታዩ ዓለም ውስጥ የሻዕቢያ የዲፕሎማሲ ዘመቻ ይበልጥ ያነጣጠረው በሊቢያ፣ ግብፅ፣ ሳኡድ አረቢያ፣ ኳታር፣ ሶሪያና ማሌዢያ ናቸው። በዚህም መሠረት አቶ ኢሣይያስ አፈወርቂ ወደትሪፖሊ በርካታ ምልልሶች አድርገዋል። ካይሮንም ከአንዴም ሁለቴ ጎብኝተዋል። እነዚህም ጉብኝቶች ውጤት አልባ ሣይሆኑ ስውር የዲፕሎማሲ ድጋፍና የጦር መሣሪያ ዕርዳታ እንዳስገኙ አንዳንድ ምንጮች ጠቁመዋል።</p>

<p>ሻዕቢያ በዚህ ብቻ ሣይወሰን ኤርትራን የአረብ ሊግ አባል ለማድረግና የኢትዮ- ኤርትራን ግጭት የጥቁር አፍሪካና የአረቡ ዓለም ግጭት አድርጎ ለማቅረብ በመሞከር ላይ እንደሚገኝ ታውቋል። ይህም ስልት አዲስ ሣይሆን የቆየ ፍላጎቱ እንደሆነ የፓለቲካ ታዛቢዎች አስረድተዋል።</p>

<p>ሻዕቢያ በዚሁ ዘመቻው ሰሞኑን አዲስ የዲፕሎማሲ ዘመቻ ግምባር ከፍቷል። በሃኒሽ ደሴቶች ላይ የኃፍረት ማቅ ከተከናነበ በኋላ ከየመን ጋር ለመታረቅና ለመቀራረብ ደፋ ቀና በማለት ላይ ይገኛል። ቀድሞውንም ቢሆን ሻዕቢያ በሐኒሸ ደሴቶች ላይ ለሠላማዊ መፍትሄ እንደቆመ ለማስመሰል የየመንን ቅሬታ ለመፋቅ ደጅ ጥናት ተያይዟል። የቅርብ ዓላማውም በኢትዮ--ኤርትራ ግጭት የመን ከጎኑ እንድትሰለፍ ለማድረግ እንደሆነ የፖለቲካ ተንታኞች አመልክተው ጥረቱ ግን ውጤት አልባ እንደሚሆን ተንብየዋል።</p>

<p>እዚህ በአካባቢያችን ኢትዮጵያ መንግሥት አልባ በሆነችው ሶማሊያ ውስጥ ያላትን ተቀባይነትና ተሰሚነት ለመቀናቀንና በደቡብ ምሥራቅ ኢትዮጵያ የሚንቀሣቀሱትን ተቃዋሚ ኃይሎች አጠናክሮ በኢትዮጵያ ውስጥ ውጥረት ለመፍጠር ሻዕቢያ ከሶማሊያ አንጃ መሪዎች ጋር መገናኘት ጀምሯል። በቅርቡም አንድ ከፍተኛ የሻዕቢያ ልዑካን ቡድን የመን ውስጥ ከሁሴን አይዲድ ጋር እንደተገናኘና በአፍሪቃ ቀንድ ስላለው የጂኦ-ፖለቲካ ሁኔታ እንደተነጋገሩ የኤርትራ ራዲዮ ገልጿል።</p>

<p>ሻዕቢያ ራሱን ሠላማዊ አድርጎ ቢያቀርብም በአሜሪካና ሩዋንዳ መንግሥታት እንዲሁም በአፍሪካ አንድነት ድርጅትና በተባበሩት መንግሥታት ድርጅት ድጋፍ ያገኙትንና ኢትዮጵያ ያስቀመጠቻቸውን ቅድመ ሁኔታዎች ለመቀበል ፈቃደኛ አልሆነም። በቅርቡም የአሜሪካ መንግሥት የቀድሞ ፀጥታ አማካሪ የነበሩትን የአንቶኒ ሌክን አዲስ ጥረት አክሽፏአል። በዚህም ምክንያት በጦር ግንባር ያለው ውጥረትና ወታደራዊ ግንባታው እንደቀጠሉ ናቸው። ሁለቱም ወገኖች የውጊያ ብቃታቸውን በማሳደግ ላይ ናቸው። ሻዕቢያ በርካታ ኢትዮጵያውያንን ከሀገሩ አስወጥቷል። የኢትዮጵያ መንግሥትም በበኩሉ ከ26 ሺህ በላይ የሚሆኑ የሻዕቢያ ደጋፊዎችን ከሀገሩ አባርሯል። ሰሞኑንም መጠነ ሰፊ የሆነ የማፅዳት ዘመቻ አካሂዷል።</p>

<p>የግንባሩ ሁኔታ ጦርነት የሚጀመር መሆኑን አመልካች ቢሆንም ተጨባጭ ሁኔታዎች ግን ይህን አያመለክቱም። ቀድሞ ነገር ጦርነቱ እንደገና እንዲያገረሽ የሚፈልግ ወገን የለም። በመጀመሪያ ኢትዮጵያና ኤርትራ በዓለም ድሆች ተብለው ከተመደቡት የአፍሪቃ ሀገሮች ውስጥ ናቸው። ሁለቱም ወገኖች ኢኮኖሚያቸው ደካማ በመሆኑ ያልተጠበቀ ነገር ካልተፈጠረ በስተቀር ጦርነት አያዋጣቸውም። ባለፈው ሰኔ ወር ለአንድ ሣምንት ያህል ካካሄዱት ውጊያም ትምህርት ቀስመዋል። ከሁሉም በላይ ደግሞ የትግራይ ክልልና ደቡባዊ ኤርትራ የጦርነት አውድማ ስለሚሆኑ ሰብዓዊና ቁሣዊ ኪሣራው ከፍተኛ እንደሚሆን ለማንም ግልጽ ነው። እንደዚሁም ጦርነቱ የአሜሪካ ፍላጎት አይመስልም። የአሜሪካ መንግሥት ለአፍሪካ ፖሊሲው ማራመጃ በተለይም እንደሱዳን መንግሥት ያሉ «የእስልምና አክራሪዎችን» ለመቆጣጠር የመረጣቸውና የሚጠቀምባቸው ሀገሮች እንደመሆናቸው መጠን እንዲዋጉ ጨርሶ ፍላጐት የለውም። የሁለቱ አገሮች በጦርነት መዳከም ማለት የሱዳን አካባቢውን መቆጣጠር ማለት ነው። በዚህም መሠረት የአሜሪካ መንግሥት ይሁንታ ያላገኘ ጦርነት እንደማይደረግ ብዙ የፖለቲካ ተንታኞች ይናገራሉ። አንቶኒ ሌክ ያደረሱት መልዕክት ጦርነት እንዳይካሄድ የሚከለክል ነው የሚሉ አሉ። እነዚህ ወገኖች ቁልፉ በአሜሪካ እጅ እንዳለ ይገልፃሉ። ይህንንም ግምት የሚያጠናክሩ ክስተቶች በአየር መደባደቡ እንዲቆም ለማድረግ መቻሉና የአንቶኒ ሌክ በዚያ አካባቢ ጦርነት እንዳይካሄድ ለማድረግ እንደገና ወደ አካባቢው እንደሚመጡ እየተሰማ ነው። ስለሁኔታው ያነጋገርናቸው አንድ የአካባቢው ተንታኝ (1) ጦርነቱ ቢጀመር ለትግራይና ለኤርትራ ሕዝብና ከተሞች እጅግ አውዳሚ ስለሚሆንና በአጭር ጊዜም ስለማያልቅ (2) አሜሪካ የአካባቢው የፖለቲካ ሚዛን እንዳይዛባ ስትል ጦርነቱን ስለማትፈልገው ጦርነት ብሎ ነገር አይኖርም ብለዋል። ሻዕቢያ የያዘውን መሬት እንደያዘ ይቀራል ማለት ነው? ለሚለው ጥያቄ ምናልባት ሁለቱንም ወገኖች ሀፍረት ላይ የማይጥል መደራደሪያ ሊኖር ይችላል በማለት ገልጠዋል።</p>

<p>ይህ በእንዲህ እንዳለ ከሌላ አቅጣጫ አዲስ የዕርቅ ኃሣቦች መቅረብ ጀምረዋል። አዳዲሶቹ ኃሣቦች የቀረቡት የኢትዮጵያ ዙፋን ምክር ቤት ፕሬዚዳንት በሆኑት በልዑል ኤርሚያስ ሣህለ ሥላሴ ሲሆን ዕቅዱና ሙከራው ያልተጠበቀ ነገር ፈጥሯል። ልዑሉ በዋሽንግተን ከተማ ውስጥ በአሜሪካ ኮንግሬስ ውሰጥና በዓለም አቀፍ የስትራቴጂ ጥናቶች ማኀበር ስብሰባ ላይ ባደረጉት ንግግር ኢትዮጵያንና ኤርትራን ለማደራደር ዝግጁነታቸውን ሲገልፁ ጊዜው የአፍሪካ ቀንድን በቅርበት ከሚያውቅ ወገን የሚቀርብ የሽምግልና ሃሣብን እንደሚጠይቅ አመልክተዋል። በመቀጠልም «የኤርትራ ሕዝብ ለብቻው መሆንን ቢመርጥም እኛ ግን ባለብን ሰፊ ኃላፊነት መሠረት ቀደም ሲል እናደርግ እንደነበረው ኃላፊነታችንን ለመወጣት ሙከራ የማናደርግበት ምክንያት አይኖርም» ብለዋል።</p>

<p>ልዑሉ የኢትዮጵያና የኤርትራ ሕዝቦች ለጋራ ጥቅም እንደሚፈላለጉ አመልክተው ፍትሓዊ የንግድና የኢኮኖሚ ፖሊሲዎችን የሚያካትቱ የመፍትሄ ሃሣቦች ካልቀረቡ በስተቀር የኢትዮ-ኤርትራ ፍጥጫ እንደማይረግብ ገልፀዋል። ሠላማዊ መፍትሄዎችም ባስቸኳይ ካልተገኙና ሥራ ላይ ካልዋሉ ግጭቱ ተባብሶ ሶማሊያንና ሱዳንን ሊጨምር እንደሚችል ሥጋታቸውን አሣውቀዋል።</p>

<p>ልዑል ኤርሚያስ ውጥረቱ ሊያመጣ የሚችለውን ሌላ መዘዝ ሲገልፁ በኢትዮ-ኤርትራ ግጭት የአባይ ወንዝ ክልል ሠላምና መረጋጋት እንደሚቃወስ፣ በተለይም የግብጽን መረጋጋት፣ እሥራኤልና ፍልስጥኤም የሚያደርጉትን የሠላም ድርድርና የስዊስ ቦይን ፀጥታ ሊጎዳ እንደሚችል ዘርዝረዋል። በያዙት የዲፕሎማሲ ዘመቻም ለመቀጠል ባላቸው ዓላማ መሠረት የአፍሪካ አንድነት ድርጅትን፣ የኢትዮጵያንና የኤርትራን ልዑካን ቡድኖች ተቀብለው ለማነጋገር ዝግጁ መሆናቸውን ገልፀዋል።</p>

<p>ይሁን እንጂ የልዑል ኤርሚያስ ንግግር አከራካሪ ሆኖ ሰንብቷል። ከአንዳንድ ወገኖችም ውግዘት እንዳስከተለባቸው ለማወቅ ተችሏል። ዋናው ምክንያትም ኤርትራን እንደነፃ ሌላ መንግሥት እንዴት ሊያውቁ ቻሉ የሚለው ነጥብ ነው።</p>

<p>ልዑል ኤርሚያስ ሰፊ ድጋፍ እያገኙ የመጡት ንጉሥ አምሃ ሥላሴ ባለፈው ጥር 1990 ዓ.ም. በሞት ከተለዩ በኋላ ሲሆን የኢትዮጵያን ዙፋን ክብር ከፖለቲካ ንትርክ በላይ የሚያስቀምጡ ናቸው። የሚመሩት ዙፋናዊ ምክር ቤትም ንጉሠ ነገሥት በሌለበት የኢትዮጵያን ንጉሣዊ አስተዳደር የሚወክል እንደሆነ ተገልጿል።</p>


</body>
</html>
