<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትንኮሳው ቀጥለውበታል -- ሽራሮ ተመታች?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በትንኮሳው ቀጥለውበታል -- ሽራሮ ተመታች?</span></h3>
<h2 class="align-center">የኤርትራ መሪዎች አክሱምንና ሁመራንም ይመኛሉ - የአ.አ.ድ ሰላም ፍለጋ ተስፋ አልተጣለበትም</h2>



<p>የኤርትራው የውጭ ጉዳይ ሚኒስትር ኃይለ ወልደተንሳይ አክሱም የኤርትራ ጥንታዊ ሥልጣኔ ማዕከልና ከኢትዮጵያ ይልቅ የኤርትራ መሬት መሆኑን የገለጡ ሲሆን በመጭው ቅዳሜና እሁድ ኡጋዱጉ ላይ የሚካሄደው ስብሰባ ተስፋ የሚጣልበት አለመሆኑን የሁለቱም አገሮች ባለሥልጣኖች በማስታወቅ ላይ ናቸው።</p>

<p>የኤርትራ የውጭ ጉዳይ ሚኒስትር የአክሱምን የኤርትራ ሥልጣኔ ማዕከልነት የገለጡት ባለፈው ዐርብ ኦክቶበር 30 ቀን 1998 ዋሽንግተን ዲሲ ውስጥ በስትራተጂክ ጥናቶች ማዕከል ባደረጉት ንግግርና በሜይ ወር 1998 በትግራይ ነዋሪዎች፣ በታሪካዊ ሥፍራዎች፣ በልማት ተቋማት በትምህርት ቤቶችና የሕክምና አገልግሎት መስጫዎች ላይ ክላስተር ቦምቦችን ስለመጣላቸው አስተያየትና ጥያቄ በቀረበላቸው ወቅት በሰጡት መልስ ነበር። ሚኒስትሩ ኤርትራ ክላስተር ቦምብ እንደሌላትና ዒላማ ያደረገችውም በወታደራዊ ተቋማት ላይ መሆኑን ለማመልከት ሞክረዋል። ይህ ደግሞ ቀደም ሲል ኢሳይያስ አፈወርቂ በሰላማዊ የትግራይ ተወላጆች ላይ ያደረሱትን ጉዳት በማስመልከት «ስሕተት ተፈጽሞአል» ያሉትን የሚቃረን መሆኑ ተነግሮአቸዋል።</p>

<p>የኤርትራው የውጭ ጉዳይ ሚኒስትር በስትራተጂክ ጥናቶች ማዕከል ባቀረቡት ሪፖርት የኢትዮጵያ የተወካዮች ምክር ቤት በአገራቸው ላይ ጦርነት ማወጁን፣ የኢትዮጵያ ጦር የኤርትራን ሕጋዊ ዳር ድንበር መውረሩን፣ አሥመራን በአየር መደብደቡን፣ ከ30 ሺ የሚበልጡ ኤርትራውያንና የኤርትራ ደም ያላቸው ኢትዮጵያውያን ከኢትዮጵያ በኢፍትሐዊና ኢሰብአዊ መንገድ መባረራቸውን ከተጻፈ ንግግር አቅርበዋል። በተጨማሪም ኤርትራ ለሰላም መቆምዋንና የኢትዮጵያ መንግሥት በጦረኝነት መንገድ ለመግፋት መፈለጉን ገልጠዋል።</p>

<p>በስብሰባው ላይ ከነበሩ ኢትዮጵያውያን ነፃ የመረጃ ምንጮችንና የአካባቢውን ሁኔታ፣ በተለይም ኤርትራ ከጐረቤት አገሮች ሁሉ ጋር ያላትን አሉታዊ ግንኙነት በተመለከተ አስተያየትና ጥያቄ ቀርቦ ሚኒስትር ኃይለ ወልደተንሳይ በአንድ በኩል ባለባቸው የቋንቋ ውሱንነት፣ በሌላ በኩል ደግሞ ሁኔታዎችን ለዋውጠውና ቀባብተው ለማቅረብ ባለመቻላቸው «ስለዚህ ጉዳይ መናገርና መከራከር አልፈልግም። ኤርትራ ሰላም ወዳድ አገር ናት» በማለት አልፈውታል። የኤርትራው መሪ ኢሳይያስ አፈወርቂ ለአምስት ጊዜያት ወደ ሊቢያ ስለ መመላለሳቸውም ጉዳይ ተጠይቀው እንዲሁ አድበስብሰው አልፈውታል።</p>

<p>በኤርትራ የውጭ ጉዳይ ሚኒስቴር አማካሪ የሆኑት የማነ ገብረ አብ ከሚኒስትሩ ጋር በመሆን ኢትዮጵያ አሰብን ለመውረር፣ የኤርትራን መሬቶች በጉልበት ለመያዝ ጦር እያከማቸችና ፓርላማውም የጦርነት አዋጅ ማውጣቱን ገልጠዋል። በኤርትራ የሚገኙ ኢትዮጵያውያን ስለሚደርስባቸው ግፍና ኢሰብአዊ ሁኔታዎች ገለልተኛ ምንጮችን በመጥቀስ ለቀረቡላቸው ጥያቄዎች ማስተባበያ ሰጥተዋል።</p>

<p>የኤርትራ መሪዎች በጦረኝነት ፖሊሲአቸው እየገፉበት የመሆኑ ሌላው ምልክት በሰሜን ምዕራብ በሁመራ አካባቢ ከፍተኛ ጦር እያከማቹ መሆኑ ነው። የአካባቢው ሕዝብ በከፍተኛ ሥጋት ላይ መሆኑንም የአካባቢው ምንጮች ይጠቁማሉ።</p>

<p>በሌላም በኩል ስለ ሩዋንዳና የአሜሪካ የእርቅ ፎርሙላ፣ ስለ አፍሪካ አንድነት ድርጅት የሰላም ድርድር አሳቦች ያላቸውን አመለካከት ሲገልጡ በኤርትራ በኩል ተቀባይነት እንደሌላቸውና ኤርትራ የምትቀበለው የቀድሞው የአሜሪካ ብሔራዊ ፀጥታ ኃላፊ ሚስተር አንቶኒ ሌክ ያላቸውን አዲስ «ፎርሙላ» መሆኑን በአጽንኦት ገልጠዋል። የሚስተር አንቶኒ ሌክን የእርቅ አሳብ ግን አላብራሩትም። በንግግሩ ፍጻሜ ላይ ኢትዮጵያውያኑ ተሰብሳቢዎች የደረሱበት ድምዳሜ ኤርትራ በወረራዋና በተስፋፊነትዋ እቅድ ውስጥ አክሱምን በይገባኛልነት ማስገባትዋን ነበር። ከኢትዮጵያ ኤምባሲ ማንም ዲፕሎማት በሥፍራው በመገኘት አጸፋ መልስ አልሰጠም።</p>

<p>በአካባቢው የሁለቱ መንግሥታት መሪዎችና የአመራር አባሎች ሰሞኑን የሚሰጡአቸው መግለጫዎች እንደሚጠቁሙት የኡጋዱጉው ስብሰባ ሠላምን በማምጣት በኩል ተስፋ የሚጣልበት አይደለም።</p>

<p>በኢትዮጵያ በኩል የውጭ ጉዳይ ሚኒስትር ሥዩም መስፍን «በዚህ በጥቅምት ወር ውስጥ በኡጋዱጉ ላይ የሚካሄደው የአፍሪካ የመሪዎች ስብሰባ አለ። ከዓለም ኅብረተሰብም ሆነ ከዚሁ ስብሰባ ምን እርምጃ እንዲወሰድ ነው የምንጠብቀው?» በማለት ለቀረበላቸው ጥያቄ በሰጡት መልስ «... ከዚህ ውጭ ከሄደ ግን በሠላም መንገድ ለመፍታት የሚያግዝ ሣይሆን ለሠላም በሙሉ ፍላጐት በመንቀሳቀስ ላይ ያለው መንግሥታችንንና ሕዝባችንን የሚያስቆጣና ፍትሕ የሚያዛባ እንዲሁም ዓለም አቀፋዊ ሕግን የሚፈታተን ስለሚሆን መፍትሄ መሆን አይችልም። ስለዚህ የኢትዮጵያ መንግሥትና ሕዝብ የምንጠብቀው ይኸንን ስብሰባ ብቻ ነው።» በማለት ገልጠዋል። ከዚህ ውጭ የሚለው አገላለጽ «በወራሪ የተያዘውን መሬት ከመልቀቅ ውጭ» ማለታቸውን ከቃለ መጠይቁ መረዳት ይቻላል።</p>

<p>የኤርትራው ፕሬዚዳንት ኢሣይያስ በኤርትራ መገናኛ ብዙኃን በሰጡት መግለጫ ስለሰላሙ ጥረት ተጠይቀው በሰጡት መልስ «በመሠረቱ እዚያ ላይ በተጨባጭ ማወቅና መረዳት የሚገባን እነዚህ በአሁኑ ሰዓት ቀደምትነቱን የወሰዱት ወገኖች ምን መሥራት ይችላሉ? እኛስ ከእነሱ ምን መጠበቅ ይኖርብናል? የሚሉ ጥያቄዎችን ማንሳት በጣም ተገቢ ነው።</p>

<p>የአፍሪካ አንድነት ድርጅት በሚቀጥሉት ሣምንታት የሚያቀርቡት የመፍትሄ ሃሣብ ይኖራል ይባላል። የሚቀርብ አዲስ ሃሣብ አይኖርም። ይህም ተኩስ ይቁም፣ ጠባ ጫሪነት ይወገድ፣ ድንበሩን ለማመላከት የሚበጅ ሁኔታ ይመቻች ከሚለው ውጪ ሌላ መጠበቅ አይቻልም።</p>

<p> ... ይህም ቢሆን በወያኔ መሪዎች ተቀባይነት ስለማይኖረው በአፍሪካ አንድነት ድርጅት ሊመጣ የሚችል መፍትሄ አለ ብሎ መጠበቅ በእጅጉ አዳጋች ነው።</p>

<p>የኤርትራ መንግሥት መሬቱን ትቶ፣ ሉ0ላዊነቱን አስደፍሮ ይህን የመሰለ ነገር ማለትም ኰንሴሽን ያደርጋል የሚል ተስፋ ካላቸው ተስፋ ሊቆርጡበት የሚገባ ጉዳይ ነው። ምክንያቱም በማንኛውም አይነት ሁኔታ እንዲህ አይነት ነገር ይፈፀማል ብሎ ማለም የሚቻል አይደለም።....ለቆ መውጣትና አለመውጣትም በማንኛውም አይነት ሁኔታ ከዋነኞች ጉዳዮች ውጪ የማይታይ ጉዳይ በመሆኑ ሊታለምና ሊታሰብ የማይችል ጉዳይ በመሆኑ ወያኔዎች እንደው ጊዜ ለማጥፋት የሚሉት ጉዳይ ካልሆነ በስተቀር ተጨባጭ ይዘት ያለው ጉዳይ አይደለም።» በማለት የቀድሞውን አቋማቸውን አጠናክረዋል።</p>

<p>በመጨረሻም «የወያኔ መሪዎች በጉራ ተጥለቅልቀው ሲያበቁ አሁን ከጉዳዩ ሸሽተው ጦርነቱን ጭራሹን ሳያካሂዱት ይቀራሉ ማለት የሚቻል አይደለም ባይ ነኝ። እነኚህ ሠዎች አቅም ይኑራቸው አይኑራቸው ወደ ጦርነት ማምራታቸው ይቀራል አልልም። ያላቸው አቅምም ከተሞከረ በኋላ የሚታይ ነው። በመሠረቱ ግን አሁን ባለንበት ወቅት የሰላም ጥሪን ካልተቀበሉ ቅድመ ሁኔታ ማቅረብ ካላቆሙ የመጨረሻ ጉዟቸው ወደ ጦርነት የሚያመራ ስለሆነ እኛ በጥበቃ ላይ ነን። እየጠበቅናቸው ነው፡ልክ እንደሚመጣ እንግዳ እየጠበቅናቸው ስለሆንን እንደ እንግዳ ጥሩ አድርገን ልናስተናግዳቸው እንችላለን... «እነዚህ ሰዎች በማያውቁት ወጥመድ ገብተው መላወሻ አጥተዋል። መላወሻ ስላልተገኘለት ግን «እናንተ ኤርትራውያን ለኢትዮጵያ ብታደርጉላቸው ከሀፍረት የሚያድናቸው መንገድ ካገኙ መውጫ ያገኛሉ፣ እናንተ እሺ በሏቸው» የሚል አነጋገር አለ። በመርህ ደረጃ በብሔራዊ ክብራችንና በሉ0ላዊነታችን ቁማር ለመጫወት አንፈልግም። እነዚህ ሰዎች ራሳቸው በጫሩት እሳት እኛ ኤርትራውያን ከሀፍረት የሚያድናቸውን መንገድ ለመስጠት ሕሊናችን አይቀበለውም።» ብለዋል።</p>

<p>ከዚህ ግትር አቋም ጋር የሻዕቢያ አመራር በግንባር የሚያደርገውን ትንኮሳ ቀጥሏል። በወዲያኛው ሳምንት ሽራሮን በመድፍ መትቶ 20 ያህል ሰዎችን መጉዳቱንና ይህም በትግራይ ሕዝብ ዘንድ ከፍተኛ ቁጣ መቀስቀሱን በአካባቢው ቆይታ ያደረጉ ምንጮች ይናገራሉ። ይህ ሁኔታ ግን በመንግሥት ቃል አቀባይም ሆነ በመንግሥት መገናኛ ብዙኃን የተገለፀ ካለመሆኑም በላይ በገለልተኛ ምንጮች የተረጋገጠ አይደለም።</p>


</body>
</html>
