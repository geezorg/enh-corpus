<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ «ነብር» ለመሆን የማስተካከያ እርምጃዎች ያስፈልጋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የአፍሪካ «ነብር» ለመሆን የማስተካከያ እርምጃዎች ያስፈልጋሉ</h2>


<p>አቶ መለስ ዜናዊ ባለፈው ሣምንት ፈጣን የኢኮኖሚ ዕድገት በማሳየት የኤሲያ «ነብር» ተብላ በምትታወቀው በደቡብ ኮሪያ እንዲሁም በጃፓንና በማሌዢያ ጉብኝት አድርገው ወደ አገራቸው ተመልሰዋል። ኢትዮጵያ ደቡብ ኮሪያን በመሪዎች ደረጃ ስትጐበኝ ከ30 ዓመት በላይ በሆነ ጊዜ ውስጥ ይህ የመጀመሪያ መሆኑ ነው። ጠ/ሚኒስትሩ ወደ ሶስቱ ሀገሮች በሄዱበት ወቅት 57 ኢትዮጵያውያን ነጋዴዎች ማስከተላቸውም ታውቋል። የጉብኝቱ ዓላማም በኢትዮጵያና በአገሮቹ መካከል የኢኮኖሚ ትብብርን ለማጠናከርና ልምድም ለመቅሰም ነው ተብሏል። ሁኔታውን የኢኮኖሚ ጉዳይ ዘጋቢያችን ወልዱ ኃይሌ እንደሚከተለው ቃኝቶታል።</p>

<p>ከሶስቱ አገሮች የኤሲያ «ነብር» የተባለችውን ደቡብ ኮሪያን ብቻ እንመልከት። ደቡብ ኮሪያ አሁን በቅርቡ የገንዘብ ቀውስ ቢደርስባትም በአንድ ትውልድ ውስጥ ብቻ ከድህነት አዘቅት ውስጥ በመውጣት በኢንዱስትሪ ከበለፀጉ አገሮች ጐን ለመሰለፍ የበቃች አገር ነች።</p>

<p>ከዛሬ 35 ዓመት በፊት በእርሻ ላይ ብቻ ተወስኖ የነበረው ኢኮኖሚዋ ሙሉ በሙሉ ተቀይሯል። በአሁኑ ጊዜ የኢንዱስትሪ አገር በመሆን ከበለፀጉት አገሮች ውስጥ 11ኛውን ደረጃ ይዛለች። እ.ኤ.አ. በ1960ዎቹ የውጭ ንግዷ 35 ሚሊዮን የአሜሪካ ዶላር ብቻ ነበር። ባለፈው ዓመት ወደ 130 ቢሊዮን የአሜሪካ ዶላር መድረሱን እ.ኤ.አ በ1997 የታተመው «ዘ.ኢኮኖሚስት» የተባለው መጽሔት አስታውቋል።</p>

<p>ደቡብ ኮሪያ የተለየ የተፈጥሮ ሀብት የላትም። በነዳጅ ዘይትም ሆነ በሌሎች ማዕድኖች ተለይታ አትታወቅም። ሀብቶቿ ታታሪ ሠራተኛ ሕዝብዋና አገራዊ ፍቅር ያላቸው መሪዎቿ ብቻ ናቸው። መሪዎቿ ፈጣን የኢኮኖሚ እድገት ሊያስገኙ የሚችሉ መሠረታዊ የኢኮኖሚ ፖሊሲዎችን ቀረጹ። ያልተንዛዛ ቢሮክራሲና አስፈፃሚ ተቋማትን አደራጁ። ለተግባራዊነቱም ከሕዝቡ ጋር አብረው ደከሙ።</p>

<p>ታታሪው ሠራተኛ ሕዝብ ሳይነጣጠል በአንድ ብሄራዊ ስሜት እንዲነሣሣ ያደረጉ እኒህ አገር ወዳድ መሪዎች ጥብቅ የትምህርት ሥርዓትን ዘረጉ። አዳዲስ ቴክኖሎጂዎችን ወደ አገራቸው የሚያስገቡበትን ዘዴና አቅም አደራጁ። ለገበያው ውድድር ፍትሃዊ መድረክም አመቻቹ። በዚህም የኢኮኖሚ ታአምር ፈጠሩ። «ዘ.ኢኮኖሚስት» እንደሚለው «ዛሬ ደቡብ ኮሪያ ትልቋ መርከብ ሠሪ አገር ናት።» ከፍተኛ የኮምፒዩተርና የኤሌክትሮኒክስ አምራችም ሆናለች።</p>

<p>ኢትዮጵያስ? እንደ ደቡብ ኮሪያ ጠንካራ ሥራ ወዳድ ሕዝብ እንዳላት ይታመናል። የሕዝቡ አገራዊ ፍቅሩም ቢሆን የማይበገር ለመሆኑ የተለያዩ አገር አፍራሽ ሴራዎችን መቋቋም በመቻሉ ለአገሩ ያለውን አለኝታነት አሣይቷል። በተፈጥሮ ሀብትም ኢትዮጵያ ከኮሪያ ብትሻል እንጅ አታንስም። ይሁንና ኢትዮጵያ የአፍሪካ «ነብር» ለመሆን ቀርቶ በኢኮኖሚ ቁልቁል እንጂ ወደ ላይ ስታድግ አትታይም። ለምን?</p>

<p>ኢትዮጵያ በተለይ በአሁኑ ጊዜ እንደ ደቡብ ኮሪያ አገራዊ ፍቅር ያላቸው መሪዎች አላጋጠሟትም። መሪዎቿ ከአገር ልማት፣ የጐሣን ልማት ያስቀድማሉ። በአገር አቀፍ ደረጃ የገበያ ውድድርን የሚያደፋፍሩ ሥራዎችን አይሠሩም። አብዛኛው አገር ወዳድ ኢንቨስተር መሬት የማግኘት ችግር አለበት። ሥራውን በተቀላጠፈ መንገድ ለመሥራት የሚያስችሉ ቢሮዎች አላገኘም። ከውጭ አዳዲስ ቴክኖሎጂዎችን ለማስገባት የሚያደርጋቸው ሙከራዎች በቢሮክራሲው መንዛዛት ከንቱ ሆነው ቀርተውበታል።</p>

<p> «ከነፃ ገበያው» ውስጥ ገብቶ የመወዳደር ነፃነቱ በንግዱ መስክ እንዳሻቸው በሚሮጡ የፖለቲካ ድጋፍ ባላቸው «የንግድ ድርጅቶች» በመደናቀፍ ላይ ይገኛል። በተለይ በአሁኑ ጊዜ የመነሻ ካፒታላቸው ሕጋዊ ምንጩ ያልታወቀ በወያኔ/ኢሕአዴግ ይታገዛሉ የሚባሉ የንግድ ድርጅቶች ገበያውን በከፊል በሞኖፖል በመያዝ የሚያደርጓቸው የንግድ እንቅስቃሴዎች ብዙዎቹን ባለሀብቶችን ከገበያ እንዳያስወጡ ከፍተኛ ሥጋት አለ።</p>

<p>የወያኔ/ኢሕአዴግ እጅ አለባቸው የሚባሉ እንደ ሜጋኔት፣ አምባሰል፣ ጉናና የመሳሰሉ «የንግድ ድርጅቶች» በከተማው ውስጥ ቤትም ሆነ መሬት የማግኘት ዕድላቸው ከማንም የንግድ ድርጅት በላይ እንደሆነም ይታወቃል። ከባንክ ብድር ለማግኘት የሚያስችል የመንግሥት ድጋፍ እንዳላቸውም ይነገራል። ለመንግሥት ቤት ኪራይ ይክፈሉ አይክፈሉ በግልጽ የሚታወቅ ነገር የለም። እንደሌላው ነጋዴ የቤት ችግር ግን የለባቸውም። እዚህ ሁሉ አድሎአዊ አሠራሮች የአነስተኛና የመካከለኛ የንግድ ድርጅቶችን የማደግ ተስፋ እንደሚያጨልሙ ባለሙያዎች ያሰምሩበታል።</p>

<p>መሪዎች ኢትዮጵያን በኢኮኖሚው ዓለም የአፍሪካ «ነብር» ለማድረግ በእርግጠኝነት ሕልሙ ካላቸው በመጀመሪያ ደረጃ ብሔራዊ ስሜትን ከሚሸረሽሩ ተግባራት መታቀብ ይኖርባቸዋል። ፈጣን የኢኮኖሚ ዕድገት የሚያስገኙ አገራዊ የኢኮኖሚ ፖሊሲዎችንም መቅረጽ ይጠበቅባቸዋል። ከ88% በላይ የሚሆነው የንግዱ ኀብረተሰብ የተቃወመውን የቤት ኪራይ ተመንና የመሬት ሊዝ ፖሊሲን በአስቸኳይ መለወጥ፣ የፖለቲካ ፓርቲዎች በንግዱ እንቅስቃሴ እንዳይሣተፉ ማገድ፣ የተወረሱ ንብረቶችን ለሕጋዊ ባለቤቶቹ መመለስ፣ አገራዊ ጠቀሜታ የሚያስገኙ ብሄራዊ የትምህርት ፖሊሲ በአገር ወዳድ መምህራን ተሣትፎ እንዲቀረጽ ማስቻል፣ የውጭ አገር ባለሀብቶች በልማት ሥራዎች እንዲሣተፉ ሁኔታዎችን ማመቻቸትና፣ በወጪ ንግድ ላይ ለሚሠማሩ ባለሀብቶች የተለየ ማበረታቻ እንዲያገኙ መርዳትን የመሳሰሉ እርምጃዎች ከመሪዎች በእጅጉ ይጠበቃል። ያኔ ኢትዮጵያን የአፍሪካ «ነብር» ማድረግ ይቻል ይሆናል።</p>

<p>ወደ ጉብኝቱ ስንመለስም ወቅቱን ያላገናዘበ ከፈረሱ ጋሪውን ያስቀደመ ተልዕኮ ነበር ያለው ማለት ይቻላል። በአገር ውስጥ በባለሀብቶች የሚነሣው የመሬትና ሌሎች ጥያቄዎች መልስ ሳያገኙ፣ በተለይም በኢትዮጵያና በኤርትራ መካከል ውጊያው ከነገ ዛሬ ይጀመራል የተባለበት ሰዓት የውጭ ኢንቨስተሮችን ለመሳብ አመቺ ጊዜ አይደለም። የውጪው ቀርቶ የአገሩም ኢንቨስተር ቢሆን በሰሜኑ የአገሪቱ ክልል አካባቢ መዋዕለ ንዋዩን ለማፍሰስ ፈቃደኛ ይሆናል ብሎ መጠበቅም አይቻልም።</p>


</body>
</html>
