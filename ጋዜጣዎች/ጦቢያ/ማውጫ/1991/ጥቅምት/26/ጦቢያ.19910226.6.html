<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ክቡር ጠቅላይ ሚኒስትር -- ከእንግዲህ እንኳ አይበቃም?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h3>
<h1 class="align-center">ክቡር ጠቅላይ ሚኒስትር -- ከእንግዲህ እንኳ አይበቃም?</h1>



<p>በአሜሪካ፣ በአውሮጳና መካከለኛው ምሥራቅ በሚኖሩ ኢትዮጵያውያን ተወክለው ከመጡ ልዑካን ጋር ያደረጉትን ውይይት ከቴሌቪዥን ተከታትያለሁ። ተወክለው ከመጡት መካከል አብዛኞቹ የተወለዱበትን አካባቢ ብቻ ሳይሆን ከእነማን ጋር በጋብቻ እንደተሳሰሩ በቅርብ የምናውቅ በመሆኑ ለራሱ ለመንግሥትም ሆነ ለሀገሪቱ የማይበጅ ጉንጭ አልፋ ሙገሳ ሲጐርፍ ብዙም አልደነቀንም። ለባለሥልጣን የከንቱ ውዳሴ ባህል እንዴት ሥር እየሰደደ ግን ተገንዝበናል። በሰለጠነው ዓለም ኖረናል ያሉትም አልተውትም።</p>

<p>ስለ ፕሬስ ነፃነት፣ ስለተቃዋሚ ፓርቲዎች የወደፊት ተሳትፎ፣ በእስር ላይ ስለሚገኙ ሰዎችና ስለብሔራዊ አደረጃጀት በተወካዮቹ ከቀረቡት ጥያቄዎችና ከተሰጡት መልሶች እርስዎ ስለሰላምና ብሔራዊ ዕርቅ፣ ስለመቻቻል የፖለቲካ ባህል ጅማሮ ያለዎት አመለካከት በይዘቱ ከወትሮው አቋምዎ አንዲት ጋት ፈቀቅ ያላለ መሆኑን ለመረዳት አስችሎናል።</p>

<p>ከእግዚአብሔር ቀጥሎ ሀገርንና ሕዝብን የሚጠብቅ መንግሥት ነው። የኢትዮጵያ ሕዝብ መንግሥት አይዋሽም ብሎ ያምናል። የሕዝብ መሪ ሆኖ ያለውን እንደሌለ፣ የሌለውን እንዳለ አስመስሎ ለማሳየት መሞከሩ የሕዝብን አመኔታ ከማሳጣትና የሕዝብ ሀቅ እንዲኮሰምን ከማድረግ ውጭ ምን ጠቀሜታ ይኖረዋል?</p>

<p>እስኪ ከፕሬሱ እንጀምርና የመልሶቹ አንኳር ያረፈበትን እያወጣን እንመልከት፦</p>

<p>ስለ ፕሬስ የሰጡት ሀሳብ «...መንግሥት የሚያራምዳቸውን ፖሊሲዎችና አቋሞች በትክክል በፕሬሳቸው ላይ ሲያንጸባርቁ ስላላየናቸው» ይላል። በመሠረቱ ነፃው ፕሬስ፣</p>

<p><li> የኤርትራ ሪፈረንደም የኢትዮጵያን ሕዝብ ባሳተፈ መልኩ ተወስኖ ሕጋዊ መቋጫ እንዲኖረው፣</li></p></li>

<p><li> የአንድ ትውልድ ዕድሜ ፈጅቶ የተደራጀው የሐገር መከላከያ ሠራዊት እንዳይበተን፣</li></p></li>

<p><li> በቀድሞው መንግሥት ተቋቁመው እጅግ ዘመናዊ መሣሪያ ለማምረት ተቃርበው የነበሩ ወታደራዊ ፋብሪካዎች እንደጠላት ንብረት ታይተው ከመፍረስ ይልቅ ተጠናክረው የሚቀጥሉበት መንገድ እንዲፈለግ፣</li></p></li>

<p><li> በጊዜና በታሪክ አስገዳጅነት ተፈጥሮ፣ በዘመን ግርዶሽ ወደ ኋላ የቀረን ነገር እንደ አዲስ እያራገቡ በሕዝብ መካከል ጥላቻ መንዛቱ እንዲያቆም፣</li></p></li>

<p><li> በተቃዋሚ ድርጅት አባላትና በሙያ ማኀበራት መሪዎች ላይ የሚደረገው ማሳደድና አፈና እንዲቆም፣</li></p></li>

<p><li> ለሁሉም አካባቢዎች ተመጣጣኝ የሆነ የልማት ትኩረት እንዲሰጣቸው፣</li></p></li>

<p><li> ኢትዮጵያዊ ማነው? ኤርትራዊ ማነው? የሚለው ገደብ እንዲበጅለት፣ ወዘተ በማለት ከዕድሜው ጋር የማይመጣጠን መስዋዕትነት ከፍሏል።</li></p></li>

<p>እዚህ ላይ ሼህ ሁሴን ጂብሪል የተናገሩት ነው እየተባለ የሚነገር አንድ ቁም ነገር ላጫውትዎት። እንደኔ ኑሮ አልቋጭ ብሎ ያስቸገራቸው ጐረቤታቸው «ሸህዬ! ለምን እቤቴ ገብተው አላህን አይለምኑልኝና አይፈርዱልኝ? እርስዎ ቢፈርዱልኝኮ ሀብት ይገባልኝ ነበር» በማለት ያስቸግሯቸዋል። መጭው ሁኔታ እንደጠራ ሰማይ ይታያቸው ነበር የሚባሉት ሁሴን ጂብሪል፦</p>

<p> «ፍርድ ፍርድ አሉኝ ምን ልፍረድላቸው፣</p>

<p>እኔን የሚታየኝ ያው ድህነታቸው» በማለት የሚመኙት ሀብት እንደማይገኝ ነግረው ወጡ ይባላል።</p>

<p>በብሔራዊ አጀንዳ ድህነት የተነሳ ከወዲያ ወዲህ የሚላተመውን አቋምና ፖሊሲ ነፃው ፕሬስ እንዴት አድርጐ ነበር ማንፀባረቅ የነበረበት? አብሮን መርመጥመጥ ነበረበት ነው? ወይስ...? ሼህ እንዳሉት ሁላችንንም የሚታየን አሁንም የብሔራዊ አጀንዳ ድህነት ነው። በዚህም የተነሳ በስሙ ተቀላቅለው ትውልድንና ታሪክን የሚወጉትን ሳይጨምር፣ ነፃው ፕሬስ በድቅድቁ ጨለማ ውስጥ ብረሃን የፈነጠቀ እጅግ አኩሪ መስዋዕትነት ከፍሏል፣ እየከፈለም ነው።</p>

<p> «...ሕገ መንግሥቱን ማሻሻል የሚቻለው በሰላምና በዴሞክራሲ ብቻ ነው የሚል ዕምነት እንዲይዝ እንጠይቃለን... የምንጠይቀው ነገር ግን አለ፣ በሕገ መንግሥታዊ ሥርዓቱ መሠረት መሥራት...» ይላል ስለተቃዋሚዎች ለቀረበው ጥያቄ የተሰጠው መልስ።</p>

<p>ክቡር ጠቅላይ ሚኒስትር! እኛን የቸገረንኮ ይኸ የሚባለው ሰላምና ዴሞክራሲ መግለጫው ምን እንደሆነ ነው። ለመሆኑ ኢትዮጵያ ውስጥ አለ የሚባለው ሰላምና ዴሞክራሲ መመዘኛው ምንድን ነው?</p>

<p>በሕዝብ ሰላም ውሎ መግባት፣ ሃሳብን ያለምንም ፍርሃትና ጭንቀት መግለጽ፣ በሃገሩ ጉዳይና መንግሥት አመራር ውስጥ ላይ በቀጥታና በተወካዮቹ መሳተፍ፣ ብሔራዊ ሀብቱንና ማንነቱን ሁለገብ በሆነ ተሳትፎው ማስከበር፣ ባጭሩ ሕዝብ መንግሥትን ሳይሆን፣ መንግሥት ሕዝብን አክብሮና ፈርቶ በሚኖርበት ሥርዓት ሚዛን ከሆነ እኛ የምንኖረው ተቃራኒውን መሆኑን ማን አሌ ይላል።</p>

<p><li> ለሀገራችን ከሕወሓት/ኢሕአዴግ የተሻለ ራዕይ አለን የሚሉ የፖለቲካ ድርጅት መሪዎችና አባሎቻቸው የተለየ አመለካከት በመያዛቸው ብቻ ይሳደዳሉ፣ ይታፈናሉ፣ ይገደላሉ።</li></p></li>

<p><li> ከጐሣው ፖለቲካ አጀንዳ ሥር ተወሽቀን አናጨበጭብም ያሉ ጠንካራ የሙያ ማኀበር መሪዎች ይሳደዳሉ፣ ይታሠራሉ።</li></p></li>

<p><li> አገራችን ብዙኃኑ ሠርቶ አዳሪ ሕዝብ በፍትህ እጦትና ለዕለት ጉርሱ ካለፈው በባሰ የሚሰቀቅባት ሆናለች። በዚህ ህይወት ውስጥ ላለን ዜጐች ደግሞ ስለሰላምና ዴሞክራሲ ሲደሰኮርልን «ቀልዱ አይበቃም እንዴ?» እንላለን።</li></p></li>

<p>ኢትዮጵያ ውስጥ አለ የሚባለው ሰላምና ዴሞክራሲ ወርድና ቁመቱ እንዲለካ የተፈለገው በሕወሓት/ኢሕአዴግ ታላላቅ ካድሬዎች እይታ፣ በእነሱ ባለቤትነትና የቦርድ አባልነት በሚንቀሳቀሱት «የግል» ካምፓኒዎችና ኮርፖሬሽኖች የሀብት ክምችት፣ በእነሱ ከሕግ በላይ መሆንና ተራው ዜጋ ዛሬም እንደበግ እየተሳበ ወደ እስር ቤት በሚወረወርበት ሚዛን ከሆነ ሰላሙም ዴሞክራሲውም በሽበሽ ነው። ዕውነታዎቹ ስድስት ዓመት ሙሉ በስፋትና በዝርዝር የተዘገቡ ስለሆነ ድጋሚ መመለስ አያስፈልግም።</p>

<p>በእስር ላይ ስለሚገኙ ሰዎች ለቀረበው ጥያቄ የሰጡት መልስ እንዲሁ ሌላ ፕላኔት ላይ ሆነው እንጂ ኢትዮጵያ ውስጥ ተቀምጠው ያለንበትን ሁኔታ የሚያዩ አይመስሉም ነበር። «...ሳይከሰሱና ሳይፈረድባቸው የታሠሩ ሰዎች እኔ የማውቀው የለኝም... ከእኛ የተለየ አቋም በመያዙ ያሰርነው ሰው የለም...» ነበር ያሉት። ለምን ለሕዝቡ አልታዘነለትም? የሚያውቀውን እንደማያውቀው፣ የሚያዝንበትን እንደተደሰተበት አድርጐ ማቅረብ፣ ለሕዝብ ስሜትና በውስጡ ላለው ዕውነት ከበሬታ ካለመስጠት የመነጨ ንቀትም፣ ጨካኝነትም ይመስለኛል። ፍትሐዊ አሠራር እንዳለ ሆኖ ሲቀርብም ያስገርመኛል።</p>

<p><li> ከአምስቱ ዓመት የጠላት ወረራ ወዲህ በአሰቃቂነቱ ተመሳሳይ ያልተገኘለትን በዘር ላይ የተመሰረተውን የአርባጉጉውን የሕዝብ ፍጅት በበላይነት የመራው ካድሬ የአንድ ክፍለ-ሀገር ፖሊስ አዛዥ አልሆነም?</li></p></li>

<p><li> የአሰቦት ገዳሙን አረመኔያዊ ጭፍጨፋ በምክር ቤቱ ውስጥ ቁጭ ብሎ ያመነውንና በቀን ሁለት ወይም ሶስት ጊዜ ወታደራዊ መግለጫ ያወጣ ለነበረው ሌንጮ የአይሮፕላን ቲኬት ተገዝቶ አልተላከም?</li></p></li>

<p><li> የወተርን፣ የጐንደር አደባባይ ኢየሱስንና የመስጊድን የሕዝብ እልቂት የፈጸሙ ግለሰቦች ወደ «ወርቃማው» የፍትህ አደባባይ ቀርበዋል?</li></p></li>

<p><li> በውስጡ ያለው ሀቅ ከዘመነኞቹ ጋር አላጣጥም ስላለው ብቻ በጠራራ ፀሐይ በግፍ የተረሸነው የአስፋ ማሩ ገዳዮች ተለይተው፣ ጉዳዩ ተጣርቶ ለፍርድ ቀርቧል?</li></p></li>

<p><li> በቃሊቲና በአዲስ አበባ ወህኒ ቤት፣ በሌሎችም እስር ቤቶች ክስ ሳይመሠረትባቸው ታስረው ስምንተኛ ዓመታቸውን የያዙ የሉም ነው የሚሉት?</li></p></li>

<p>ሳይጠበቅ በተገኘው ድል ሳቢያ የተፈጠረው የፖለቲካ ስካር ባስነሳው አቧራ የኢትዮጵያ ሰማያት ተጋርደው በነበረበት ወቅት፣ አሁን እየደረሰ ያለው አደጋ በርቀት ታይቷቸው በ1983ቱ የሰኔው ኮንፍረንስ የኤርትራን መገንጠል ብቻቸውን የተቃወሙትና ሁሉም በየጐጆው ሲጠለል ያለዋቢ ሜዳ ላይ እንዲቀር የተደረገው አማርኛ ተናጋሪ ሕዝብ የደረሰበት ፍጅት አሳዝኗቸው ለኡኡታ የሚያግዝ ድርጅት መሥርተው ይንቀሳቀሱ የነበሩት ፕሮፌሰር ዓሥራት ወልደየስ፣ ስመጥር የሆነውን የመምህራን ማኀበር አላስፈርስም ከማለት አልፈው በዓለም አቀፍ መድረኮች አለ የሚባለውን «ሰላምና ዴሞክራሲ» እርቃኑን በማስቀረታቸው ወጥመዱ ተዘጋጅቶ የጠበቃቸውና እስር ቤት የተወረወሩት ዶ/ር ታዬ ወ/ሰማያት እስረኞች አይደሉም?</p>

<p>ለሰላም ሲሉ ከአሜሪካ ድረስ ወደተወለዱበት ሀገር የመጡትንና ከቦሌ ወደ ከርቸሌ የተላኩትን አቶ አበራ የማነአብን የኢትዮጵያና የኢትዮጵያዊነት ጠላት እንደሆኑ አድርገን እንድናምንም እንድንቀበልም ይጠበቃል። ለዚህም ነው የተሰጠው መልስ ሁሉ ንቀትም ጭካኔም ነው ያልኩት።</p>

<p>ይቅርታ ከጠየቁ የመፈታት ዕድል ሊኖር እንደሚችልም ተጠቁሟል። በዚህም አካሄድ ሌንጮ እንደ ምሣሌ ቀርቧል። አንድ ሰው በሌብነት (ስርቆት) የሚከሰሰው የሌላውን ንብረት ከወሰደ እንጂ በራሱ ሀብት ላይ ባለመብት ነው። እውነትን በእጁ የያዘ የሕዝብ ጀግናም በራሱ ላይ ለመፍረድ፣ በሌላ አገላለጽ ለአምባገነኖችና ለከፋፋዮች ላለማጐንበስ ተፈጥሮአዊ መብት አለው። ባለሀብቱ ሌባውን ይቅርታ ይጠይቅ እንደማለት ነው። ይቅርታ ሊጠይቁ የሚገባቸው ያሉት እስር ቤት ሳይሆኑ አገርና ሕዝብን እየበደሉ ነው።</p>

<p>ክቡር ጠቅላይ ሚኒስትር! የአቶ አበራ የማነአብ ጉዳይ ከእጅዎ ውጭ እንደሆነና በቀይ ሽብር ወንጀል ላይ አምስት ሳንቲም ሥልጣን እንደሌለዎት ለተወካዮቹ ገልጸዋል። ለመሆኑ በመንግሥት ሥር (ኣ ስታተ ዊትሂን አ ስታተ) መንግሥት አለ ማለት ነው? አሁን በእውነት እርስዎና መንግሥታዎ «ምህረት እናደርጋለን» ብትሉ «አያገባችሁም እረፉ» የሚል ኃይል አለ?</p>

<p>እኔን ግን ከዚህ አባባልዎ የሸተተኝ የፖለቲካ ጠረን ሌላ ነው። በአሁኗ ኢትዮጵያ የሚታዩትን ችግሮች ለአንዴና ለመጨረሻ እንፍታ ከተባለ የኢትዮጵያ ጉዳይ የራሳችን፣ የሀገራችን ጉዳይ ነውና ያገባናል የሚሉ ተቃዋሚ ድርጅቶችና ቡድኖች ጋር በግልጽ መወያየት የግድ ነው። ተቃዋሚው ሁሉ ለውይይት የሚቀርብ ከሆነ ደግሞ ኢህአፓም መኢሶንም ሊጨመሩ ነው። ከሞት የተረፉት የነዚህ ድርጅቶች መሪዎች በትግልም በዕድሜም ያካበቱት ተሞክሮ ቀላል ባለመሆኑ፣ ከእነሱ ጋር አንዴ ቁጭ ብሎ ውይይት ከተጀመረ ተራ መሙለጭለጭ፣ መንደርተኝነትን ከብሔራዊ አጀንዳ ጋር ማምታታትና «ብሔር ብሔረሰቦች ሕዝቦች» የሚለው ባዶ እንደሚሆን እሙን ነው። ይህ ደግሞ አይፈለግም። ስለዚህ ከሶስትና አራት ዓመት በፊት ይደረግ እንደነበረው ያንኑ የጨነገፈ የፖለቲካ መዝሙር ከሞተበት ቀስቅሶ «ኢሕአፓ በተሳሳተ የትግል መስመር ወጣቱን ያስጨፈጨፈ፣ መኢሶን ከደርግ ጋር ሆኖ ወጣቱን ያስጨፈጨፈ» የሚል ለፋፊ ቡድን በማዘጋጀት አንድ የማስፈራሪያና የማግለያ ካርድ ለመምዘዝና «እኔ የለሁበትም» ለማለት ቅድመ ዝግጅት የተደረገ ይመስላል። አልያማ «...በዛ ክፍት ነው ግቡ በሏቸው...» ያለ የሀገር መሪ «አያገባኝም» የሚል መልስ እንዴት ይሰጣል?</p>

<p>ያ ትውልድ ክብሩና ስሜቱ ተጠብቆ በሕይወት ከቆየ ለሩቁ ግባቸው እንቅፋት እንደሚሆንባቸው የተገነዘቡት የሀገሪቱ የሩቅና የቅርብ ታሪካዊ ጠላቶች፣ በወቅቱ ከነበራቸው ቅርበት አንፃር አረቡና ሲአይኤ በሻዕቢያ ላይ፣ ኬጂቢ በደርግ ላይ ተንጠልጥለው አስቀጠቀጡት። ታሪኩ ድንበር አልፎ እንዳይሄድና ለእነሱ የሥልጣን ማጠናከሪያ መጠቀሚያነት የሚፈልጉ ኃይሎች «ቀይን» ከደርግ «ነጩን» ከኢሕአፓ ጋር ለማያያዝ ይሞክሩ እንጂ ቀያሾቹ እነዚያው ታሪካዊ ጠላቶቻችን እንደነበሩ ዛሬ ይበልጥ ግልጽ ሆኗል። በመሆኑም አሮጌ ካርድ ለመምዘዝ ከመታገል ታሪኩን በታሪክነቱ መዝግቦ የትውልድ ዕርቅ ቢደረግ የሚጐዳው ሻዕቢያና አባይን ከምንጩ ለመቆጣጠር የሚፈልገውን ፀረ ኢትዮጵያ ኃይል እንጂ፣ እኛን አይደለም። የተጨፈጨፈው ትውልድም በዘለዓለም ትንቅንቅ አይመለስም፣ ተጨማሪ ችግር ከማስከተል በቀር።</p>

<p>ለመሆኑ በዚያ ትውልድ ፍጅት ውስጥ በዚያ ወይም በዚህ እጁን በደም ያልነከረ ድርጅት ማነው? ኢሕአዴግ በተለይም ሕወሓት ፈራጅም ተፋራጅም ለመሆን የሞራል ብቃቱና የሥነምግባር ጥራቱ ምን ያህል ነው? ይልቅስ «በቀይ ሽብር ቅንጣት ታህል ሥልጣን የለኝም» የሚለውን ማስመሰያ ወደ ጐን አድርጐ ከልብ ለዕርቅ መቅረቡ፣ ለሀገሪቱ ብቻ ሳይሆን፣ ለራሱ ለመንግሥትም ብቸኛው መፍትሄ እንደሆነ ግንዛቤ ሊያገኝ ይገባዋል። በውጭ ኃይሎች አጋፋሪነት እርስ በርስ የተፋጀንበት እንደ «ቀይ» እና «ነጭ» ሸብር ያለ አሳፋሪ ድርጊት የተፈጸመበት ዘመን ያለ አይመሰለኝም። ግን በሌላ ፍጅት አናካክሰውም።</p>

<p>ያ ፍጅት ደግሞ እንዳይፈጸምና የጐረፈውን ደም ለአንዴና ለመጨረሻ አጥቦ ኢትዮጵያን ለመታደግ ከተፈለገ፣ ሁሉም ተቃዋሚ ኃይሎች ወደ መድረኩ መጥተው የበሰለና የሰከነ ውይይት እንዲደረግ ጊዜው የግድ ይለናል። ያበጠው ይፈንዳ ከተባለ፣ ኢሕአህፓ ከመድረኩ ተገልሎ እያለ ማነው ቀይ ሽብርን ተፋራጅ? አንጀቱን አጥፎ ያሳደጋቸውን ልጆቹን የገበረው የኢትዮጵያ ሕዝብና በስሙ ትውልዱ የተፈጀበት የኢህአፓ ቀጥተኛ ተሳትፎ የሌለበት የ«ቀይ» ሽብር ፍርድ ማነው ባለቤቱ? ከዚህ ውጭ ያለው ዕይታ ዕርቅ ወርዶ ሀገር ሰላም እንዳትሆን ከሚፈልግ ቡድን ወይም ግለሰብ የሚመነጭ ነው።</p>

<p>በተደረገው ውይይት ስለብሔራዊ አደረጃጀት ለቀረበው ጥያቄ የተሰጠው መልስ ሌላው አስገራሚ ሀሳብ ነበር። «ያለምንም ጥርጥር ኢትዮጵያ የተዋቀረችበት መሠረት እየተፍረከረከ እንደሆነ እርግጠኛ ነበርን...» ይላል። «ያዝ አድርግ» ነው እሚባለው በአራዶዎቹ አገላለጽ? ከዚህ አባባል ግንዛቤ እንድንወስድ የተፈለገው በዘር ላይ የተመሠረተው አገዛዝና እስካሁንም የቀጠለው ግርግር ብቸኛው መፍትሄ እንደሆነ፣ ወደፊትም ነው ብለን እንድንቀበል ነው። ሻዕቢያ ከየጐጡ አሰባስቦ ያዋቀራቸው ሥራ ፈቶች ግር ግር አሉና የኢትዮጵያ አንድነት መሠረት ሊናድ አይችልም። ሕዝብን እያመሱ ቀዳዳ ሲፈጠር በመሹለክ ፖለቲካን እንደ ሥራ መፈለጊያ የሚጠቀሙ ቡድኖች እንዲያ ሊያስቡ ይችሉ ይሆናል። የኢትዮጵያ የአንድነት መሠረት ማንም ሊነቀንቀው የማይችል ጠጣር አለት ነው።</p>

<p>የኢትዮጵያ ሕዝብ መካኒካል በሆነ መንገድ በጉልበት የተገጣጠመ ሳይሆን በዘመናት ሂደት በሥጋው ብቻ ሳይሆን በነፍሱም የተዋሀደ በመሆኑ ሊለያዩት የሞከሩትን ሁሉ እያሳፈረ ከመመለሱ በስተቀር የተፍረከረከበት ዘመን አልተመዘገበም። የሰሞኑ ሁኔታም ያረጋገጠው ይህንኑ ሐቅ ነው። ከመነሻው የተፍረከረከው የፀረ ኢትዮጵያ ኃይሎች ሀገር የመበታተን ጅምር እንጂ የኢትዮጵያ አንድነት አልነበረም፣ ወደፊትም አይሆንም።</p>

<p>የኢትዮጵያ አንድነት የኩበት ጭስ ከሚያጥናቸው የጠረፍ ሳር ቤቶች ጀምሮ የሚሳብና ሊበጠስ የማይችል መሆኑን መሀሉ ዳር ከሆነ ወዲህ በተፈጠረው «የድንበር» ግጭት ሳቢያ ተረጋግጧል። ሀፍረትን ላለመቀበል ሲባል ብቻ ከጐሣ ፌዴሬሽን ወዲህ የተገኘ «መተሳሰብ» አስመስሎ ማቅረብ የሚደረገው ሩጫ አለማፈርም አለመማርም ይመስላል።</p>


<h3><span class="underline">ማጠቃለያ</span></h3>


<p>ክቡር ጠቅላይ ሚኒስትር ከውጭ ከመጡት ተወካዮች ጋር ባደረጉት ውይይት በሰጡት መልስ ከቀድሞው አቋም በብዙ መንገድ የተለወጡና ለዕርቀ ሰላም እጅዎን የዘረጉ አስመስሎዎታል። በይዘቱ ግን ባለፉት ስድስት ዓመታት ውስጥ ካሰሙን ዲስኩር የተለየ ነገር የለውም።</p>

<p>ከእንግዲህ ይብቃን። በሀቅና በተከፈተ ልብ እንነጋገር። ብልጽግናው ቢዘገይ እንኳ ሰላም የሰፈነበት ሀገር ለልጆቻችን ለማቆየት፣ የኢትዮጵያ ጉዳይ ያገባናል ከሚሉ ተቃዋሚ ኃይሎች ጋር ቆራጥነትና ቅንነት የተሞላበት ውይይት ማድረጊያ ጊዜው አሁን ነው። እርስዎና መንግሥትዎ ኢትዮጵያዊ አጀንዳ አለን የምትሉ ከሆነ፣ የወዲያኛው ወገን ብዙ ሰጥቷልና «በቀይ ሽብር አያገባኝም» እያሉ ቀለሙ የፈዘዘ ካርታ ለመምዘዝ ከመታገል፣ ከእናንተ የሚፈለገውን ሰጥታችሁ የሰላም ውይይቱን መጀመሩ በቅድሚያ የሚጠቅመው እናንተን በመሆኑ ራሳችሁንም ሀገሪቱንም ከዳግም ጥፋት ለማዳን መንቀሳቀስ ይኖርባችኋል። ከዚያ ውጭ ያለው አማራጭ በሀገርና በሕዝብ ላይ እንደመቀለድ ያስቆጥራል።</p>

<p class="align-center">በሀገሬ ብዙአየሁ (አዲስ አበባ)</p>


</body>
</html>
