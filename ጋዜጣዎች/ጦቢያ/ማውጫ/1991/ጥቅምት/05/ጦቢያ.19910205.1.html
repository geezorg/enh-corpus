<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀጠሮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቀጠሮ</h1>


<p>ኢሕአዴግ ባዘጋጀው የሰኔው ኮንፈረንስ የአገራችንን የመበታተን አደጋ ሊያስከትል የሚችለው ሀሳብ ሲንሸራሸር የመገንጠልን ዓላማ የተቃወሙ አንድ ኢትዮጵዊ ብቻ ናቸው። እኒህ ኢትዮጵያዊ ከዚያች ቀን ጀምሮ በጠላትነት የተፈረጁና ዛሬም በአዛውንት እድሜአቸው፣ በደካማ ጤናቸው በእስር የሚማቅቁት ፕሮፌሰር ዓሥራት ወልደየስ ናቸው። ፕሮፌሰር አሥራት ከሌሎች አገር ወዳድ ዜጐች ጋር ሆነው የመላ ዐማራ ሕዝብ ድርጅትን (መዐሕድ) የመሰረቱ የአገሪቱ አንጋፋ የሕክምና ባለሙያ ናቸው።</p>

<p>ድርጅቱ በአገር ውስጥ አብዛኛዎቹን የድርጅቱን መሪዎችና ተራ አባላትን በእስር አጥቷል። ብዙ አባላት እንደተገደሉበትም አሳውቋል። በርካታ ጽሕፈት ቤቶቹ ተዘግተዋል። ባለፉት ጥቂት ዓመታት ከፍተኛውን መስዋዕትነት ከከፈሉ የፖለቲካ ድርጅቶች አንዱ ቢሆንም በርካታ ችግሮች የተጋረጡበትና እየተዳከመ ያለ መሆኑን ብዙዎች የሚናገሩት ነው። ለመድከሙ ብዙ ምክንያቶች ቢኖሩም ዋና ዋና ችግሮቹ በአገር ውስጥና በውጭ ካሉ ተቃዋሚ የፖለቲካ ድርጅቶች ጋር ተባብሮ ለመሥራት አለመፈለጉ፣ አብዛኛው የአመራር አባላቱ በመታሰራቸው የጠራ አመራር የሚሰጥ ጠንካራ አካል መፍጠር አለመቻሉ፣ በውስጡ የተፈጠሩ ልዩ ልዩ ችግሮችን ዴሞክራሲያዊ በሆነ አግባብ አለመፍታቱና ግለሰባዊ አመራር መስፈኑ እንደሆነ ይነገራል። ይህን ለማስተካከልና መዐሕድ የጠነከረ ድርጅት እንዲሆን አባላቱ የውስጥ ትግል እያደረጉ እንደሆነ ለዝግጅት ክፍላችን የሚደርሱን መረጃዎች ያመለክታሉ።</p>

<p>ድርጅቱ ከመስከረም 1-3 ቀን 1991 ዓ.ም. በፓሪስ ከተማ በተካሄደው የተቃዋሚዎች ጉባዔ ላይ ላለመገኘት ያቀረበው እርስ በርሱ የሚቃረን ምክንያት ተቃዋሚዎችን፣ የራሱን አባላትና ሌሎችንም አገር ወዳድ ክፍሎች ያነጋገረና ያሳሰበ ጉዳይ ሆኖአል። የመዐሕድ አመራር ከጉባኤው ስለመቅረቱ ባወጣው መግለጫ ላይ የትጥቅ ትግል ከሚያካሄዱ ጋር መሰብሰብ እንደማይፈልግ፣ አጉራ ዘለል እንዳልሆነ ይገልጽና እንደገና በውስጥ ችግሩ ምክንያት እንደማይሳተፍ ይዘረዝራል። ከዚህ ከማይሳተፍበት ጉባዔ ግን ትልቅ ቁምነገር እንደሚጠብቅ ገልጿል።</p>

<p>የመዐሕድ አመራር በወቅቱ በወሰደው አቋም ያዘኑ ጥቂት አባላቱ ለፓሪሱ ጉባዔ የድጋፍ ደብዳቤ በፋክስ ልከዋል። እነዚሁ አባላት በሰጡን የፋክስ ቅጅና ደብዳቤ ላይ እንደገለጡት ስለ አንድነት እየተናገሩ በፀረ-አንድነት ጐራ መቆም፣ አምባገነንነትን እያወገዙ አምባገነን መሆን፣ ኢሕአዴግን እያወገዙ በተግባር ኢሕአዴግን ማገዝና የብዙኃኑን ዓላማ ለግል ጥቅምና ለርካሽ ዓላማ ማዋል፣ የአሁኑ አመራር አባላት ተግባር መሆኑን አውስተው እውነተኛ የፕሮፌሰር ዓሥራት ወልደየስ ተከታዮችና የኢትዮጵያ የቁርጥ ቀን ልጆች ድርጊቱን ከማውገዝ አልፈው እንደሚታገሉ በማስታወቅ የጉባዔውን ሂደት ደግፈዋል። ድርጅቱ አሁን ያለበትን ሁኔታና ችግሮቹን በተመለከተ የዝግጅት ክፍላችን ለመዐሕድ ተቀዳሚ ምክትል ሊቀመንበር ለቀኛዝማች ነቅዓ ጥበብ በቀለ ጥያቄዎች አቅርቦ የሰጡት መልስ አለ። ቀኛዝማች ስለተባበሩን እያመሰገንን ቃለ ምልልሱን የዛሬው የቀጠሮ አምዳችን ርዕሰ ጉዳይ አድርገነዋል።</p>

<p>ጦቢያ፦ መዐሕድ በአገር ውስጥና በውጭ በተጨባጭ እያደረገ ያለው እንቅስቃሴ ምን ይመስላል?</p>

<p>ቀኛዝማች ነቅዐጥበብ፦ መዐሕድ በአገርም ሆነ በውጪ አገር በሚያደርገው ሰላማዊ እንቅስቃሴው እያደገና እየሰፋ ነው፤ ይሄን ይሄን ሠራ ብሎ ለመዘርዘር ሰፋ ያለ ሪፖርት ማቅረብ ስለሚሆን፤ በአጠቃላይ በጥሩ ሁኔታ ላይ እንደሚገኝ እናረጋግጣለን።</p>

<p>ጦቢያ፦ በዚህ ሰዓት እስር ላይ የሚገኙ አባሎቻችሁ ቁጥር ይታወቃል?</p>

<p>ቀኛዝማች ነቅዐጥበብ፦ የመዐሕድን ፕሬዚዳንት ክቡር ፕሮፌሰር ዓሥራትን ጨምሮ ስድስት አባላት አዲስ አበባ ወህኒ ቤት በእስር ላይ ይገኛሉ። በየክፍለ አገሩ ያሉት የመዐሕድ ደጋፊዎች አባሎች እየተባሉ ማረሚያ ቤት ያጣበቡትን ቤት ይቁጠራቸው ከማለት ሌላ ሁለት ሺህ ሦስት ሺህ ብለን በቁጥር ወስነን ለማቅረብ እንቸገራለን። እንዲሁም ተጨፍጭፈው የአውሬ ራት ሆነው የቀሩትንም።</p>

<p>ጦቢያ፦ ከአዲስ አበባ ውጭ ያለው እንቅስቃሴአችሁ ምን ደረጃ ላይ ነው?</p>

<p>ቀኛዝማች ነቅዐጥበብ፦ ከአዲስ አበባ ውጪ ስላለው እንቅስቃሴያችን ለቁጥር በሚያታክት ጊዜ 40 ጽ/ቤቶቻችን በወያኔ ኢሕአዴግ እንደተዘጉብንና ሰነዶቻችን እንደተመዘበሩብን ስንገልጽ ኖረናል። ምናልባት ይሄንን እናንተም ሳትሰሙት የቀራችሁት አይመስለንም። ቢሆንም ትግላችንን በተቻለው ሁሉ ከማካሄድ ወደኋላ አንልም።</p>

<p>ጦቢያ፦ የመዐሕድ አመራሩ ተዳክሞ፣ እርስዎም ራስዎን በአደራ የተቀመጡ አድርገው የጋራ አመራርን አይቀበሉም ይባላልና ምን አስተያየት አለዎት?</p>

<p>ቀኛዝማች ነቅዐጥበብ፦ የመዐሕድ አመራሩም እንቅስቃሴውም አልተዳከመም። እርግጥ እኔንም ድርጅቱ በሰርጎ ገቦችና በፀረ መዐሕድ እንዳይቦረቦርና እንድሠራለትም ሕዝብ አደራ ብሎ በአመራሩ ላይ አስቀምጦኛል። የጋራ አመራርን አይቀበሉም የሚለው ጥያቄ እንዲያው ለማለት ያህል የቀረበ ይመስላል። መዐሕድ የሚመራው በድርጅቱ ደንቦች መሠረት ነው። የሌሎችን የፖለቲካ ድርጅቶች አመራርንም ከፖለቲካ ፕሮግራማችን ውጪ ከሆነ ለመቀበል እንቸገራለን። ከሚመስሉን ድርጅቶች ጋር ግን አመራር መቀበል ሳይሆን የራሳችንን አቋም እንደያዝን ተባብረን በእኩልነት ለመሥራት ምንጊዜም ፈቃደኞች ነን።</p>

<p>ጦቢያ፦ በወጣቶቻችሁ የቀረበውን ጥያቄ ለመፍታት ፈቃደኛ አልሆናችሁም፣ ሽማግሌዎችና የተቃዋሚ የፖለቲካ ድርጅት አባላት ሊያግባቧችሁ ሲሞክሩ እምቢተኛ በመሆን ወጣቶቹ እንዲታሠሩና የሕገወጥ ድርጅት አካል ናቸው በማለት ለመንግሥት ስም ዝርዝር ሰጥታችኋል ይባላል። ይህ ከሆነ መሪዎቻችንን አሰረብን የምትሉት ኢሕአዴግን ከወጣቶቻችሁ የበለጠ የምታቀርቡት አላስመሰለባችሁም?</p>

<p>ቀኛዝማች ነቅዐጥበብ፦ ስለ ወጣቶች ብዙ ጊዜ በጋዜጠኞች ተጠይቀን በተደጋጋሚ መልሰናል። ከዚያ ውጭ የምንለው አይኖረንም። ቢሆንም የተወሰኑ ጥቂቶች ወጣቶች በጥፋታቸው ጠቅላላ ስብሰባ ተካሂዶ በጉባዔው እንዲወገዱ ተወስኖባቸው ተወግደዋል። ከዚህ በኋላ ወጣቶቹ ይሄን ይሄን ብለዋል እኛ ይሄን ብለናል ብሎ ዘወትር ማብጠልጠሉ አስፈላጊ አይሆንም። ሌላው መዐሕድን ለማጥላላት የሚነዛ አሉባልታ ነው ከማለት ውጪ የምንለው አይኖረንም። አሁንም የወጣቱ ምክር ቤትና ወጣቶቹም በተሻለ ሁኔታ እየተንቀሳቀሱ እንደሆነ በዓይን ማየት ይቻላል።</p>

<p>በጣም የሚገርመው ኢሕአዴግን ከወጣቶቹ የበለጠ የምታቀርቡት አይመስላችሁም ወይ? የሚለው ጥያቄ ነው። ለዚህ ጥያቄዬ ጋዜጠኛው ደስ የሚለውንና የመሰለውን መልስ ቢሰጥበት እመርጣለሁ።</p>

<p>ጦቢያ፦ ከተቃዋሚዎች ኅብረት መኖር የሕዝቡ ጥያቄ ሆኖ እያለ ኅብረቱ እንዳይፈጠር በአገርና በውጭ እንቅፋት ከሆኑት ድርጅቶች መካከል ድርጅትዎ በተደጋጋሚ ይነሳልና በዚህ ጉዳይ ላይ የእርስዎ አስተያየት ምንድነው?</p>

<p>ቀኛዝማች ነቅዐጥበብ፦ መዐሕድ በፖለቲካ ፕሮግራሙ አንቀጽ 20 የአሠራር ስልት ተራ ቁጥር 2.1 በኢትዮጵያ አንድነት ጥላ ሥር ለዴሞክራሲና ለሕዝብ እኩልነት ከሚታገሉ ሌሎች ድርጅቶች፣ ፓርቲዎችና ግንባሮች ጋር ይተባበራል። አስፈላጊ ሆኖ ሲያገኘው ከእነዚህ ድርጅቶች ጋር አንድነት በመፍጠር ትግሉን ያጠናክራል ይላል። በዚህ መሠረት እንተባበራለን፤ አብረንም እንሠራለን፤ ሕብረቱ እንዲኖርም እንፈልጋለን።</p>

<p>ጦቢያ፦ ለመሆኑ የተቃዋሚዎች ኅብረት እንዲፈጠር ድርጅትዎ ምን ያህል ጥረት አድርጓል? ጠንካራ ኅብረት ላለመፈጠሩ ችግሩ በእርስዎ በኩል ምንድን ነው ይላሉ?</p>

<p>ቀኛዝማች ነቅዐጥበብ፦ መዐሕድ የሚያካሂደው ሰላማዊ ትግል እንደመሆኑ በዚህ መስመር ከተቃዋሚ ድርጅቶች ጋር ኅብረት እንዲፈጠር ከመጎትጎት ችላ አላልንም። ሕብረት አሸናፊ መሆኑንም እናምናለን።</p>

<p>ጦቢያ፦ ከኢትዮጵያ የሰላምና ዴሞክራሲ አማራጭ ኃይሎች ምክር ቤት ለምን ወጣችሁ?</p>

<p>ቀኛዝማች ነቅዐጥበብ፦ ከኢትዮጵያ የሰላምና ዴሞክራሲ አማራጭ ኃይሎች ም/ቤት ጋር ከምስረታው አንስተን አብረን ተባብረን እንደሠራን ይታወቃል። አሁንም ከዚህ ድርጅት እኛ ፈልገን አልተለየንም። ለዚህ ድርጅት ታላቅ አክብሮት አለን። ይሁን እንጂ እኛ ከድርጅቱ መለየታችንን አምነን ስላልተቀበልነው የዚህ ጥያቄ መልስ ከአማራጭ ኃይሎች ም/ቤት ዘንድ ቢሰጥ እንመርጣለን።</p>

<p>አሁንም ከአማራጭ ኃይሎች ም/ቤት ጋር አስፈላጊ በሚሆኑ ጉዳዮች ላይ አብረን ከመሥራት አላቋረጥንም።</p>

<p>ጦቢያ፦ በፓሪሱ ጉባዔ ያለመገኘታችሁ ምክንያት ምንድን ነው?</p>

<p>ቀኛዝማች ነቅዐጥበብ፦ በፓሪሱ ጉባዔ ለምን እንዳልተገኘን መግለጫ የሰጠንበት ስለሆነ፣ ከዚያው መረዳት የሚቻል ይመስለናል።</p>

<p>ጦቢያ፦ በስብሰባው ላይ ላለመሳተፍ የጻፋችሁት ደብዳቤ የትግል ስልታችሁ ሰላማዊ መሆኑን ገልጣችሁ «ስለትጥቅ ትግል ቅንጅት ማውራት አንፈልግም» የሚል ሀሳብ አለበት። ለመሆኑ የፓሪሱ ጉባዔ አጀንዳ የትጥቅ ትግሉ ቅንጅት ነው?</p>

<p>ቀኛዝማች ነቅዐጥበብ፦ ደግመን ደጋግመን የገለጽነውና አሁንም የምንገልጸው የምናደርገው ትግል ሠላማዊ መሆኑን ነው። ዓላማችን ነውና። የፓሪሱ ስብሰባ ርዕሰ ጉዳይ ምን እንደሆነ ስለማናውቅ በዚህ ላይ የሰላም ነው፣ የጦር ቅንጅት ነው ለማለት እንቸገራለን።</p>

<p>ጦቢያ፦ እዚህ አገር ውስጥ ሕዝባዊ ስብሰባዎችና ተቃውሞዎች ሊደረጉ ሲሉ ድርጅቱ ራሱን በስልት ያገልላል ይባላል። ለዚህ ምን መልስ አለዎት?</p>

<p>ቀኛዝማች ነቅዐጥበብ፦ እባካችሁ መዐሕድ ማዕከላዊ ምክር ቤት አለው። ቀጣናዎችና አውራጃዎች አሉት። የምንሠራው እየተማከርን ነው። ማናቸውም ጉዳይ አስፈላጊ ሆኖ ሲገኝ እናደርገዋለን። ሳያስፈልግ ደግሞ አናደርገውም። ይሁን እንጂ ሕዝባዊ ስብሰባውም እንዳይደረግ አልተወሰነም። ይህንም ላለማድረግ ገለል አላልንም። አሁንም በጥሩ ስሜት ተነሳስተው ለምን እንደተፈለገ ዛሬውኑ ሕዝባዊ ስብሰባው አይደረግም ከሚሉን ወገኖቻችን የምንጠብቀው ለዝግጅቱ ምን ምን ቸገራችሁ? ቢሉ ነበር። ያን ጊዜ ሁሉንም ሊረዱልን ይችሉ ነበር።</p>

<p>ጦቢያ፦ ለመሆኑ የድርጅታችሁ ህልም ወይም ራዕይ ምን ዓይነት ኢትዮጵያ እንድትኖር ነው?</p>

<p>ቀኛዝማች ነቅዐጥበብ፦ የመላውን ዐማራ ሕዝብ ድርጅት አቋምና ዕቅድ በራዕይ ከምንመስለው ይልቅ ፕሮግራሙን ጠለቅ ብሎ አንብቦ መረዳቱ ጠቃሚነት አለው። መዐሕድ የዓላማው መነሻና መድረሻ «አንድ መንግሥት፣ አንድ ሀገር፣ አንድ ሕዝብ፣ አንድ ድንበር» የሚል ነው። ይህ የእናት አገራችንን የኢትዮጵያ ሉዓላዊነት፤ የኢትዮጵያን ሕዝብ ሁሉ እኩልነትንና ነፃነትን፤ ሌሎችንም ፍትሕና ርትዕን ማስፈንና በአንድነት በአረንጓዴ ጥላ ሥር ሆኖ በፍቅርና በወንድማማችነት አብሮ መኖር የሚያስችል ሥርዓት ማስፈን ነው።</p>


</body>
</html>
