<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትናንቱ ታጋይ ምሁር ባህል ጠፋ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">የትናንቱ ታጋይ ምሁር ባህል ጠፋ?</span></h1>
<h1 class="align-center">አአዩ ከፍተኛ የምሁራን ፍልሰት ገጥሞታል -- የአካዳሚክ ነፃነቱንም አጥቷል</h1>



<p>በቅርቡ የጥቁር አንበሳ ሆስፒታልን፣ የአዲስ አበባ የስነ ጥበብና የያሬድ የሙዚቃ ት/ቤቶችን በስሩ እንዲያስተዳድር የተደረገው የአዲስ አበባ ዩኒቨርሲቲ፣ መምህራንና የአስተዳደር ሠራተኞች በአዲሱ መዋቅር ላይ ባላቸው ቅሬታ የተነሳ ሥራቸውን በመልቀቅ ላይ መሆናቸውን ለማወቅ ተችሏል።</p>

<p>በዩኒቨርሲቲው ውስጥ በልዩ ልዩ ክፍሎች በመሥራት ላይ የሚገኙትና ስማቸው እንዳይገለጥ የጠቆሙት እነዚሁ ወገኖች እንደገለፁት በመስከረም ወር 1991 ዓ.ም. ብቻ ከዩኒቨርሲቲው የሕክምና ፋክሊቲ ብቻ አምስት ዶክተሮች ከመዋቅሩ ጋር በተያያዘ ሁኔታ ሥራቸውን ለቅቀዋል።</p>

<p>እስከ አሁን በአለው ጊዜ ከሳይንስ ፋክሊቲ መምህራን በተመሳሳይ ሁኔታ ሥራቸውን መልቀቃቸውንና በቦታውም ሰው ያልተተካበት መሆኑ የታወቀ ሲሆን በትምህርት ሂደቱ ላይ አሉታዊ ተጽዕኖ እንደሚኖረው ተሰግቷል። ይኸው የሰለጠነ የሰው ኃይል ፍልሰት የድህረ ምረቃ ትምህርት ያልተከታተሉ የመጀመሪያ ዲግሪ ምሩቃን በክፍል ገብተው እንዲያስተምሩ፣ ዩኒቨርሲቲው እጅግ ብዙውን ሥራ በቀንና በኮንትራት ሠራተኞች እንዲያሠራ እያስገደደው መሆኑን የዩኒቨርሲቲው ውስጥ አዋቂ ምንጮች አስታውቀዋል።</p>

<p>በሌሎች ፋክሊቲዎችና አስተዳደራዊ ተቋሞች ዙሪያም ከሳይንስ ፋክሊቲ የተለየ ነገር እንደማይታይ የጠቆሙት ምንጮች በዩኒቨርሲቲው የሕግ አገልግሎት ክፍልም በሥራ ላይ ያለው አንድ ሰው ብቻ መሆኑን ሁኔታውን ይበልጥ ግልጽ እንደሚያደርገው አመልክተዋል። መምህራን በየሁለት ዓመቱ ዲኖችንና የየክፍል ኃላፊ መምህራንን ይመርጡ እንደነበር ያስታወሱት ሠራተኞች አሁን ግን የዩኒቨርሲቲው ፕሬዚዳንት ከተለመደው አሠራር ውጭ የፈለጉትን እየሾሙ የፈለጉትን እየሻሩ መሆናቸውን ዘርዝረዋል።</p>

<p>በአሁኑ ጊዜ የዩኒቨርሲቲው የአካዳሚክ ነፃነት እየተገፈፈ የተቋሙ ጥበቃ በመደበኛ ፖሊስ እየተከናወነ መሆኑን እነዚሁ ምንጮች ገልጠዋል። በዩቨርሲቲው ግቢ ውስጥ መኖር በተማሪና ተማሪ፣ በተማሪና በመምህራን መካከል መጠራጠር እያሳደገ መምጣቱን አስረድተዋል። በዩኒቨርሲቲው ያለው ይህ የአካዳሚክ ነፃነት እጦት ትናንት ለሕዝብ ነፃነትና ለፍትሐዊ ሥርዓት ትግል ይደረግበት የነበረውን የአገሪቱን ከፍተኛ የትምህርት ተቋም አሽመድምዶ የታጋይነት ባህሉን አሳጥቶታል የሚሉ ታዛቢዎች ብዙ ናቸው።</p>

<p>የዩኒቨርሲቲው ተማሪዎች ማህበር እንደ ድሮው አንድ ወጥ ሳይሆን በፌዴራል መንገድ በኢሕአዴግ እንዲደራጅ መደረጉ፣ ውስጥ ለውስጥ ተማሪውን በጐሳ ለማሰባሰብና ለማስተሳሰር እየተደረገ ካለው እንቅስቃሴ ጋር ተዳምሮ ተማሪው ችግሩን ለማስወገድ ተባብሮ እንዳይንቀሳቀስ እያደረገው መሆኑንም ጠቋሚዎቹ አብራርተዋል።</p>

<p>መዋቅሩ መስተካከል አለበት በመባሉ አምስት ዓመት ሙሉ አንድም አይነት ጥቅም እንዳያገኝ የተደረገው የዩኒቨርሲቲው የአስተዳዳር ሠራተኛ ተስፋው እየተሟጠጠ፣ ሞራሉ እየተዳከመ በመሄዱ የሥራ መነሳሳቱና ተቆርቋሪነቱ መጥፋቱን ምንጮቹ ጠቁመው «እናንተ ስትበሉ እኛ እናገሳላችሁአለን» የሚለው ብሂል በአሁኑ ጊዜ የአስተዳደር ሠራተኞችና የመምህራን የንግግር ፈሊጥ መሆኑንም አመልክተዋል።</p>

<p>እነዚህ ምንጮች አክለውም ድሮ ከዩኒቨርሲቲው ፕሬዚዳንት በስተቀር የመንግሥት መኪናና ሹፌር የተመደበለት ኃላፊ እንዳልነበር አስታውሰው አሁን ግን አንዳንድ ዲኖችና የዲፓርትመንት ኃላፊዎች ከመንግሥት ሥራ ሰዓት ውጪ በመንግሥት መኪናዎችና ነዳጅ እየተገለገሉ ከመሆኑም በተጨማሪ ይባስ ተብሎ ደግሞ ለፋርማሲ ት/ቤት ዲን ልጆች ሥራና ት/ቤት ማድረሻና መመለሻ ሆኖ እንደሚገኝ አስታውቀዋል።</p>

<p>የኢትዮጵያ የኢኮኖሚክስ ባለሙያዎች ማህበር በጊዮን ሆቴል ባደረገው ዓመታዊ ስብሰባ የአዲስ አበባ ዩኒቨርሲቲ 34% የሰው ኃይሉን ማጣቱን የትምህርት ምክትል ፕሬዚዳንቱ በተዘዋዋሪ መንገድ መግለፃቸው ይታወሳል።</p>

<p>ከዚህም በቀር ሰሞኑን ከአሜሪካ ድምጽ የአማርኛው አገልግሎት ጋር ቃለ ምልልስ ያደረጉት ዶክተር ሳሙኤል ወ/ዮሐንስ በአዲስ አበባ ዩኒቨርሲቲ የፍልስፍና ረዳት ፕሮፌሰር፣ ዶ/ር ብርሃኑ ነጋ የኢኮኖሚክስ ረዳት ፕሮፌሰርና በግል ሥራ የተሰማሩ አቶ ጥበበ ሳሙኤል በግል በአካውቲንግና በኮንሰልቲንግ ሥራ የተሰማሩ ሶስት ምሁራን በአገራችን የትምህርት እድገት ላይ ያለውን ድክመት በሰፊው ዘርዝረዋል።</p>

<p>ምሁራኑ በዚሁ ማብራሪያቸው የአዲስ አበባ ዩኒቨርሲቲ የሚገኘው ድሮ በሚያውቁት ደረጃ አለመሆኑን ጠቅሰው በ1ኛና በ2ኛ ደረጃ ት/ቤቶች ውስጥ የሚታየው ድክመት ለዩኒቨርሲቲው የመማር ማስተማር ሂደት መውደቅ መንስኤ መሆኑን አስረድተዋል።</p>

<p>ምሁራኑ አያይዘውም የፋክልቲዎች ድክመት፣ የትምህርት መሣሪያዎች አለመኖር፣ ዩኒቨርሲቲው ለእውቀትና ለትምህርት ያለው ባሕል፣ በፋይናንስ አለመደገፋና ከመጻሕፍት ጀምሮ የማስተማሪያ ቁሳቁሶች እጥረት ለድክመቱ ተጨማሪ ምክንያቶች መሆናቸውን ተችተዋል።</p>


</body>
</html>
