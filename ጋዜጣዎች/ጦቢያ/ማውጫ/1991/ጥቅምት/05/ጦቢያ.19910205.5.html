<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዕውን የመዋቅር ማስተካከያው የሕዝቡን ሕይወት ለውጧል? -- «ነፃው ኢኮኖሚ» ምን ያህል ነፃ ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h3>
<h1 class="align-center">ዕውን የመዋቅር ማስተካከያው የሕዝቡን ሕይወት ለውጧል? -- «ነፃው ኢኮኖሚ» ምን ያህል ነፃ ነው?</h1>


<p class="align-right">ከወልዱ ኃይሌ</p>


<p>ባለፉት ሰባት ዓመታት ንጉሡና ደርግ ይከተሉት ነበር በተባለ የተሳሳተ የኢኮኖሚ ፖሊሲ ምክንያት የኢትዮጵያ ሕዝብ በ«ኢኮኖሚ ገሃነም» ውስጥ ስለመውደቁ ብዙ ተብሏል። ይሁንና አዳም በሠራው ሃጢአት ክርስቶስ እራሱን መስዋዕት አድርጐ የአዳምን ዘር በመላ ከገሃነም እሳት እንዳወጣው ሁሉ፤ ወያኔ/ኢሕአዴግም እከተለዋለሁ በሚለው «ፍትሃዊ የኢኮኖሚ ፖሊሲ» ሕዝቡን ከኢኮኖሚ የገነት በር ላይ እንዳደረሰው ባለሥልጣናቱ ሲናገሩ ይሰማሉ።</p>

<p>በ1990 ዓ.ም. መገባደጃ ላይ በጠቅላይ ሚኒስትር ቢሮ በሚኒስትር ማዕረግ የኢኮኖሚ አማካሪ የሆኑት አቶ ንዋይ ገብረአብ የኢትዮጵያን ኢኮኖሚ የማረጋጋት ሂደት በስኬት ስለመጠናቀቁ ለኢኮኖሚ ባለሙያዎችና ለመንግሥት ባለሥልጣናት በተለያየ መድረክ ደጋግመው ተናግረዋል። የመዋቅር ማስተካከያ ፕሮግራም ተግባራዊነት ውጤታማ ስለመሆኑ፣ በመንግሥት ሥር የነበሩትን የንግድና የኢንዱስትሪ ድርጅቶች ወደ ግሉ ክፍለ ኢኮኖሚ የማዛወሩ ሂደት ስለመቀላጠፉና በሰፊው እየተዘረጋ ነው እየተባለለት ያለው የነፃ ገበያ ኢኮኖሚ አመርቂ የአገር ዕድገት ስለማስገኘቱ በአሃዝ አስደግፈው ገለፃ ሲያደርጉ ሰንብተዋል።</p>

<p>የመዋቅር ማስተካከያ ፕሮግራሙን ተግባራዊ ለማድረግ በሞከሩ የአፍሪካ አገሮች ላይ የተከሰተው የኢኮኖሚ ቀውስ በኢትዮጵያ ውስጥ አለመድረሱን፣ ይልቁንም ኢኮኖሚያችን ከዚህ ቀደም በታሪክ ያልተመዘገበ ፈጣን የኢኮኖሚ እድገት ማሳየቱን አብራርተዋል። በ1990 ዓ.ም. የኢትዮጵያ ኢኮኖሚ በአማካኝ 7% ስለማደጉ፣ የዋጋ ግሽበት ወደ -6.4% ስለመውረዱ፣ አጠቃላይ የአገር ውስጥ ምርት ወደ 5.6% ከፍ ስለማለቱ በሰፊው አውስተዋል።</p>

<p>ይሁንና ከላይ በማስረጃነት ስለኢኮኖሚ ዕድገታችን የተጠቀሱት የአሃዝ ማስረጃዎች በተጨባጭ ስለሕዝቡ የኑሮ መሻሻል አንድም የሚያመላክቱት እውነታ የላቸውም። ለብዙሃኑ ኢትዮጵያዊ ተጨማሪ የሥራ ዕድል ስለማስገኘታቸው፣ የቤት ዕጦትን ችግር ስለማቃለላቸውና ሕዝቡ በቂ ምግብ ማግኘት ስለመቻሉ የተመሳከረ ማስረጃ አላቀረቡም።</p>

<p>ወያኔ/ኢሕአዴግ ወሰድኩ ባላቸው የኢኮኖሚ ማሻሻያ እርምጃዎች ተጨማሪ የሥራ ዕድል መፈጠሩ ቀርቶ፣ መንግሥት በራሱ ይፋዊ ሰነድ ሳይቀር ባሰራጨው መግለጫ 20, 000 (ሃያ ሺ) ነባር ሠራተኞች ከሥራ ገበታቸው ላይ መፈናቀላቸው ይታወቃል። በአስር ሺዎች የሚቆጠሩ ኢትዮጵያዊያን «ላስቲክ ቤቴ» ብለው በየመንገዱ ፈስሰው ይታያሉ። ቁጥራቸውም በየቀኑ በአስደንጋጭ ሁኔታ በመጨመር ላይ ይገኛል።</p>

<p>የዋጋ ግሽበትን መቆጣጠር ስለመቻሉ የተጠቀሰውም አሃዝ ቢሆን በአቅርቦትና በፍላጐት መቀራረብ ላይ የተሰላ ስሌት አይደለም። ወያኔ/ኢሕአዴግ ወደመዲናችን በኃይል በመግባት ከሥልጣን ወንበር ላይ ሲፈናጠጥ፣ በወንጀለኛነት ፈርጆ የበተናቸው ወደ 400 ሺ የሚጠጉ የቀድሞው የኢትዮጵያ ሠራዊት አባላትና በየጊዜው ከሥራ እየተባረሩ የሚገኙት በሺዎች የሚቆጠሩ ዜጐች በአቅርቦትና በፍላጐት መካከል የሚኖረውን ትስስር ሊቀይረው እንደሚችል ከግምት ውስጥ ያላካተተ ስሌት ስለ ዋጋ ግሽበት ትክክለኛ ገጽታ ለማሳየት አቅሙ አይኖረውም፤ የፍላጐት መቀነስን ያላገናዘበ ቀመር ነውና።</p>

<p>በኢኮኖሚ አማካሪው የተነገረለት የአገራችን የኢኮኖሚ ዕድገት፣ ቁጥራቸው በየቀኑ እንደ ሮኬት ወደ ላይ እየተተኮሰ ከሚገኘው የለማኞች ብዛት ጋር በምንም መልኩ ሊታረቅ አይቻለውም። በ10 ሜትር ርቀት ውስጥ አንድ ኢትዮጵያዊ ለማኝ በከተማችን መንገድ ላይ በማይጠፋበት ወቅት ስለ ኢኮኖሚ ዕድገት ለመናገር መድፈር የከተማችንን ጐዳናዎች አለማወቅን ያሳያል። የተሻለ የነፍስ ወከፍ ገቢ አለው ተብሎ የሚታሰበው ኢትዮጵያዊ ሳይቀር በነፍስ ይማር ልብስ ተጀቡኖ እየታየ የብዙሃኑን ህይወት ቀይረናል ማለቱ ትልቅ ድፍረት ይሆናል።</p>

<p>የመዋቅር ማስተካከያው ፕሮግራም በአፍሪካ ውስጥ ላለፉት አሥር ዓመታት ያስከተለው የኢኮኖሚ ቀውስ በኢትዮጵያ ውስጥ አልተከሰተም ብለው አቶ ንዋይ ገብረአብ ስለአሉትም ጉዳይ ቢሆን ጊዜውና ዕድሉ ሲፈቅድ ወደፊት በሰፊው ልንነጋገርበት እንችላለን። ይሁንና ባጭሩ ለግንዛቤ እንዲረዳ ፕሮግራሙ በአፍሪካ አገሮች ገና ከጅምሩ ተቀባይነት እንዳልነበረው ማወቁ ይጠቅማልና በጥቂቱም ቢሆን እንመልከተው።</p>

<p>በዓለም ባንክ አማካኝነት በማደግ ላይ ያሉ አገሮችን የኢኮኖሚ መሰናክል ያስወግዳል ተብሎ የተቀረጸው ይህ የመዋቅር ማስተካከያ ፕሮግራም (በዓለም ባንክ ኤክስፐርቶች ላልለሙ አገሮች ይበጃል ተብለው የተደረጉ ጥናቶችና የመፍትሄ ሃሳቦችን ያካተተው በርገር ሪፖርት (ሃሾብቁሾብ ብሾበቌብቨ) ተብሎ የሚታወቀው ጥናት) ገና ከጥዋቱ በአፍሪካ የኢኮኖሚክ ኮሚሽን (ለ.ህ.ሀ) የኢኮኖሚ ጠበብቶች ተቀባይነት ያላገኘ ስለመሆኑ በቅድሚያ ሊታወቅ ይገባል። ኢ.ሲ.ኤ በራሱ በኩል ለአፍሪካ አገሮች ፈጣን የኢኮኖሚ ዕድገት ያስገኛል ብሎ ያመነበትንና ያደረገውን ጥናት ለዓለም ባንክና ለዓለም አቀፍ የገንዘብ ድርጅት/ሑመላ እንደ አማራጭ አቅርቦም ነበር። ተቀባይነት ግን አላገኘም። በዓለም ባንክ የቀረበው የመዋቅር ማስተካከያ ፕሮግራም «የአፍሪካን የኢኮኖሚ ድቀት መንስኤን ያላገናዘበ፣ ለጊዜያዊ ችግር ማቃለያ ብቻ የታለመ፣ ከጥገኝነት የማያላቅቅ ...» ስለመሆኑ የኢ.ሲ.ኤ የኢኮኖሚ ጠበብቶች በጽኑ አስምረውበታል። ስለዚህም በአፍሪካ አገሮች በመዋቅር ማስተካከያ ፕሮግራም ምክንያት ደረሰ የተባለው የኢኮኖሚ ቀውስ ማንንም ሊያስገርም አይችልም።</p>

<p>ፕሮግራሙ ከዓለም ባንክና ከዓለም አቀፉ የገንዘብ ድርጅት እርዳታም ሆነ ብድር ለማግኘት እንደ ቅድመ ሁኔታ በመቀመጡ አንዳንድ የአፍሪካ መሪዎች ችግራቸውን ለመፍታት ሲሉ ብቻ ፕሮግራሙን ሳይወዱ በግድ ተቀብለው ተግባራዊ ለማድረግ ሞክረዋል። ኢትዮጵያም ፕሮግራሙን ለችግርዋ እንደ ፍቱን መድሃኒት በመቀበልዋ ከአፍሪካ አገሮች በላቀ መልኩ ብድርና ዕርዳታ ተለግሷታል። ድህነቷን ለመቅረፍ ግን አንዲት ስንዝር አላራመዳትም። እንዲያውም የዓለም ባንክ በቅርቡ ባወጣው የደረጃ ሰንጠረዥ ላይ ኢትዮጵያ ቀደም ብላ ከመጨረሻዎቹ ድሃ አገሮች ውስጥ ከሚገኙት ከሁለት አገሮች ብቻ ተሽላ በዓለም ከታች ወደ ላይ በሶስተኛ ደረጃ ላይ የነበራትን ስፍራ በማጣት፣ በአሁኑ ጊዜ ከዓለም ከአንድ አገር ብቻ በተሻለ ደረጃ መገኘቷን ማየት ይቻላል። የኢኮኖሚ ዕድገት ይሏል ይሄ ነው።</p>

<p>ለኢኮኖሚያችን «ዕድገት» አስገኝተዋል ከተባሉት ርምጃዎች ውስጥ እንደ አንድ አብይ ምክንያት የተጠቀሰው ሌላው በመንግሥት ስር ይተዳደሩ የነበሩ የንግድና የኢንዱስትሪ ተቋሞችን ወደ ግሉ ክፍለ ኢኮኖሚ የማዛወሩ ሂደት በተቀላጠፈ መልኩ በመከናወኑ ነው ይሉናል አቶ ንዋይ ገብረአብ። የዚህን ሂደት አጠቃላይ ገጽታ ለማየት እንዲያስችል የሚረዱ ጥያቄዎች በጦቢያ ጋዜጣ አምስተኛ ዓመት ቁጥር 23 ላይ ለኢትዮጵያ ፕራቬታይዜሽን ኤጀንሲ የቀረበ ስለሆነ ኤጀንሲው የሚሰጠውን መልስ መጠበቁ ስለሚሻል ሌላ ጊዜ እንመለስበታለን።</p>

<p>በመጨረሻም በሰፊው «እየተዘረጋ ነው» ስለሚባልለት «የነፃ ገበያ ኢኮኖሚ» ጥቂት እንነጋገር። በእርግጥ የነፃ ገበያ ኢኮኖሚ ፍትሃዊ የሆነ መድረክ ከተመቻቸለት፣ ለኢኮኖሚ መበልጸግ በዋልታነት የሚታየው የዲሞክራሲ ባህል ከሰፋና ዜጐች በአገራቸው ጉዳይ እንዲመክሩ ዕድሉ ካለ፣ ፖሊሲው የአገሩን ችግር አገናዝቦ የተቀረጸ ከሆነ፤ አገርን ስለማሳደጉና ሕዝቡን ስለመጥቀሙ በሌሎች አገሮች ተሞክሮዎች አወንታዊ ውጤቶችን ማስገኘት መቻሉን ማየት ይቻላል።</p>

<p>የነፃ ገበያው ኢኮኖሚ ሥርዓት ግድ ከሚላቸው መንደርደሪያዎች መካከል ቅድሚያውን የሚይዘው ፍትሃዊ የሆነ የውድድር መድረክ ከመመቻቸቱ ላይ ነው። በአገራችን ይህ መድረክ ጨርሶ አለመኖሩን የነጋዴው ኀብረተሰብ ጐዳና ድረስ ወጥቶ በጩኸት ገልጾታል።</p>

<p>በደርግ ሥርዓት ያትርፍም፣ አያትርፍም በሁሉም የንግድ መስኮች ላይ መንግሥት በስፋት ይሳተፍ እንደነበረ የቅርብ ጊዜ መጥፎ ትዝታችን ነው። እንጀራን በችርቻሮ እስከመሸጥ ድረስ ተደርሶም ነበር። ወያኔ/ኢሕአዴግ ይህን ሥርዓት መልኩን ለወጠው እንጂ አልቀየረውም። በእርግጥ ወያኔ ዓይኑን የጣለው አትራፊ በሆኑ የንግድ እንቅስቃሴዎች ላይ ብቻ ነው። ምናልባትም በመካከላቸው ያለው ልዩነት በደርግ ሥርዓት አገርን በአንድ ዓይን ማየቱ ሲሆን፣ በወያኔ/ኢሕአዴግ ግን ጨዋታው በብልጣብልጥነት ተለውጦ ጐሣን ከአገር ከማስቀደሙ ላይ መሆኑ ነው። እዚህ ላይ በጦቢያ መጽሔት አምስተኛ ዓመት ቁጥር 8 ዕትም ላይ የሰፈረውን፣ ከሕወሓት ጋር ግንኙነት ያላቸውን የንግድ ኩባንያዎች ዝርዝር መመልከቱ ይጠቅማል።</p>

<p>በአገራችን አስፈላጊው ንጣፍ እየተነጠፈለት ነው ስለተባለለት የነፃ ገበያ ኢኮኖሚ በውል ለመረዳት አንድ አጣቃሽ የታሪክ ሰነድን ወደ ኋላ መለስ ብሎ መመልከቱ ይበጃል፤ አንገት የተፈጠረው ወደ ኋላ ዞሮ ለማየት ነውና።</p>

<p>ከጥቂት ዓመታት በፊት ወያኔ/ኢሕአዴግ የአልባኒያ ኮምኒዝም ርዕዮት አቀንቃኝ እንደነበረ የጫካዎቹ ሰዎች ሊክዱት አይቻላቸውም። የነፃ ገበያ ኢኮኖሚ መርህ ደግሞ ለአልባኒያ ኮምኒዝም ርዕዮት እንደ ኮሶ የሚመር፣ በጠላትነት የሚፈረጅ ሥርዓት ነበር። ወያኔ ከአልባኒያ ኮምኒዝም ርዕዮት ተላቅቄ የነፃ ገበያ ኢኮኖሚ አራማጅ ሆኛለሁ ቢልም የተጓዘበትን መንገድ አሻግሮ ማጤኑ፤ በነፃ ገበያ ኢኮኖሚ ላይ የተጋረጡትን ጋሬጣዎች፣ ሥረ መሠረታቸውን ለመረዳት ጥቅሙ ብዙ መሆኑን ከልባችን ጽፈን የወያኔ ፓርቲ በንግዱ መስክ እንደ አሻው መንቀሳቀሱን በተመለከተ «ትላልቆቹ ሰዎች» የሰጡትን ሁለት ተቃራኒ መልሶች እንመልከት።</p>

<p>በአንድ የኢኮኖሚ ባለሙያዎች ስብሰባ ላይ የወያኔ/ኢሕአዴግ ፓርቲ በንግዱ እንቅስቃሴ ውስጥ በተዘዋዋሪም ሆነ በቀጥታ እጁ እንደሌለበት አቶ ንዋይ ገብረአብ ተናግረዋል። ይሁንና ባለፈው ዓመት በመጋቢት ወር ጠቅላይ ሚኒስትር መለስ ዜናዊ በዓለም ውስጥ በስፋት ከሚሰራጨው ፋይናንሽያል ታይምስ (ላቃቋሶቋሻቃሶቆ ሦቃቈሾቦ) ከተባለ የእንግሊዚኛ ጋዜጣ ጋር ባደረጉት ቃለ ምልልስ ላይ በጫካ ዘመናቸው በምርኮ አገኘነው በሚሉት ገንዘብ አንዳንድ የንግድ ድርጅቶችን ማቋቋማቸውንና በአሁኑ ጊዜ ግን ድርጅቶቹ ከመንግሥት ውጭ ሆነው ስለመንቀሳቀሳቸው አምነዋል። ነፃ ገበያ ይሏል ይሄ ነው።</p>

<p>በደንባራ በቅሎ ቃጭል ተጨምሮ እንዲሉ ወያኔ «በነፃ ገበያ» ኢኮኖሚ ብቸኛ ተወዳዳሪ መሆኑ ሳያንሰው የጦር ኃይሉም በንግድና በአገልግሎት ሰጪ ድርጅቶች ውስጥ እንዲሳተፍ አባላቱ ብቻ በሚገኙበት ፓርላማ ሕጋዊ ፈቃድ እንዲሰጠው ተደርጓል።</p>

<p>ይህ ሁሉ ሆኖ ግን የዚህ ጽሑፍ አቅራቢ በአገራችን ውስጥ ምንም ዓይነት መሻሻል የለም የሚል ጭፍን አስተያየት የለውም። ባሳለፍናቸው ሰባት ዓመታት ውስጥ አንዳንድ የኢኮኖሚ ፍሬዎች ብቅ ብቅ ማለታቸውን አይክድም። ከፍሬው ግን አረሙ ይበዛል። ፍሬው እንዲፋፋ ጊዜ ሳይሰጠው አረሙ ሊነቀል ይገባዋል። ስላለፉት መንግሥታት ፍሬ አልባነት ነጋ ጠባ መለፈፉ ለሕዝቡ እህል ውሃ አይሆነውም።</p>

<p>በየዓመቱ መገባደጃ ላይ ስለኢትዮጵያ «የኢኮኖሚ ዕድገት» በማረጋገጫነት የሚቀርቡት አሃዞች ከሕዝቡ የኑሮ መሻሻል ጋር ተያይዘው መታየት ይኖርባቸዋል። የነጋዴውን ኀብረተሰብ እሮሮ እህ ብሎ ማዳመጡ ይጠቅም እንደሆን እንጂ ክፋት የለውም። የዲሞክራሲን ባህል በማዳበር የባለሙያዎችንና የአገሬው ሕዝብ ስለ ልማት የሚያቀርቧቸውን የተለያዩ አመለካከቶች ለማዳመጥ መንግሥት ጆሮውን ሊያውስ ይገባል። አለበለዚያ ባሳለፍነው ዓመት ያየነው ድህነትና ጉስቁልና ዘንድሮም ተባብሶ መቀጠሉ አይቀሬ ነው።</p>


</body>
</html>
