<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>mtu keteqeyere, Iskstaw meqeyer ynorbetal</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ምቱ ከተቀየረ፣ እስክስታው መቀየር ይኖርበታል</h1>


<p align="right">ሐሰን ዑመር ዓብደላ</p>

<p>ለወያኔ ሻዕቢያ «የድንበር ግጭት» የተለያዩ ተንታኞች፣ የአካባቢ ታዛቢዎችና ራሳቸው ተወዛጋቢዎቹ ብዙ መንስኤና ምክንያቶች ደርድረዋል። ብዙ መላምቶችን ሰንዝረዋል። ውዝግቡም ሆነ አይቀሬ የሚመስለው ጦርነት ሊያስከትለው ስለሚችለው አንድምታወችና መዘዞችም እንዲሁ ብዙ አስተያየቶች ለሕትመት በቅተዋል። ሁሉም የበኩሉን ብሏል። ውዝግቡን በቀሰቀሱት ምክንያቶች ላይ ስምምነት ያለ አይመስልም። ውዝግቡም ሆነ ያንዣበበው ግብግብ በሚያስከትላቸው ውጤቶች ላይ ግን ሁሉም ዘንድ ከሞላ ጎደል ስምምነት ያለ ይመስላል።</p>

<p>ሽኩቻው ተገኘ የተባለውን ሰላም ያደፈርሳል። ተጀመረ የተባለውም ልማት ይጨናገፋል። ምልክቶችም መታየት ጀምረዋል። ከመረብ ወዲህና ወዲያ ባሉት ትግርኛ ተናጋሪ ወገኖቻችን (በጋራ የምንጠራበት የወል ስምም የለንም ባዮች ናቸው ወዲ አሥመራዎቹ) መካከል በቀላሉ ሊፋቅ የማይችል የቂምና የበቀል ስሜት ይፈጥራል። ቂሙ ተቋጥሮአልም። የሻዕቢያና የወያኔ የጋራ አጀንዳ ነው ብለን የፈረጅነው የትግራይ-ትግሪኝ ሪፐብሊክ ምሥረታ ለጊዜው ተስተጓጉሎአል። አሜሪካ ለአካባቢያችን የነደፋቸው የጋራ ደህንነት መዋቅሮችና የግዛት ማስተካከያዎች ለጊዜው ምስቅልቅላቸው ወጥቶአል።</p>

<p>በዚህ ትርምስና መቆራቆስ የሚደሙት ሰላም፣ ልማት፣ የቆየ ትስስርና የጎራ አስላለፎችም ብቻ አይደሉም። መዋዕለ ንዋይ ፍሰት እየቀነሰ ይመጣል። የመሣሪያ ወጭም ይጨምራል። ከሁሉ በላይ የሰው ሕይወትና ንብረት ይወድማል። ኧረ ምኑ ቅጡ? እንደ ኢሠፓ ካድሬ «አንኳር፣ አንኳሩን» ለማስታወስ ያህል ነው የጠቃቀስነው። የጦርነትን አውዳሚነት ለኢትዮጵያ ሕዝብ ለመናገር መሞከሩ ተደጋግሞ እንደተባለው ለቀባሪው ማርዳት ነው። ይህን የምንለው በዚህ ግርግር በእንጭጩ የሚቀሩ የኢሕአዴግ ውጥኖችና እቅዶች በርካታ እንደሚሆኑ ሳንረሳ ነው።</p>

<p>ኢሕአዴግ በ2000 ዓመት ላይ አቅዶት ለነበረው ምርጫ የተነደፉት «መጠነ ሰፊ» ዝግጅቶችም አጠያያቂ እየሆኑ ናቸው-- አሁንም «አንኳር፣ አንኳሩን» ለማስታወስ ያህል። ከምርጫ በፊት የተወሰኑ ተቃዋሚ ድርጅቶችን በሚገባ ማዳከም በመር ሐግብሩ ተይዞ ከነበሩት ተግባራት አንዱ ነው። ጥቂት ለማዳ ተቃዋሚ ድርጅቶችን ለተወዳዳሪነት አብቅቶ በሥልጣን ፍርፋሬ መሸንገል ሌላው በእቅድ የተያዘ ተግባር ነበር። በሶማሌ፣ በአፋር፣ በጋምቤላና ቤንሻንጉል በኢሕአዴግ ሥር «ያልተጠረነፉ» የብሔር-ብሔረሰብ ድርጅቶችን በየክልሉ ባንድ ወጥ ድርጅት ሥር ማጠቃለሉ የተጀመረ የነበረ ውጥን ነበር። በውይይቱ መድረክ ተለሳልሶ ካልቀረበ የኦሮሞን ነፃ አውጪ ድርጅት (ኦነግ) አሸባሪ አሰኝቶ የማያንሰራራበትን ምት መስጠት ሌላው በእቅድ የተያዘ ጉዳይ ነው። በዚህ «ድንበር ግጭት» ሳቢያ ብዙ ተግባራዊነታቸው በጥያቄ ላይ የወደቁ የመንግሥቱም ሆነ የገዢው ፓርቲ ሥልጣን ማጉልበቻ እርምጃዎች በርካታ ከመሆናቸው የተነሳ ዘርዝረን አንዘልቃቸውም ብሎ ማለፉ ይቀላል።</p>

<p>ቀውሶች፣ አብዮቶችና ጦርነቶች የኀብረተሰብ ቅራኔዎችን ያወሳስባሉ፣ ሂደቶችን ያፋጥናሉ። እንደ ማርክሲስቶች አባባል «የቅራኔዎች መክረር ቁንጮ» የሆነው ጦርነት ደግሞ የብዙ ሥር ነቀል ለውጦች አዋላጅ ነው። የአዲስ ምዕራፍ ከፋችነታቸው አጠያያቂ አይደለም። ከአምስት ወር በፊት የተቀሰቀሰው የኢትዮጵያና የኤርትራ ውዝግብ በኢትዮጵያ ታሪክ ውስጥ ራሱን የቻለ የአዲስ ምዕራፍ ከፋችነት ሚና እንደሚኖረው አፍ ሞልቶ መናገር ይቻላል።</p>

<p>በሀገራችን የቅርብ ዘመን ታሪክ ውስጥ አራት አዲስ ምዕራፍ ከፋች ሁነቶች መጠቀስ ይቻላል።</p>


<ul>
 <li> <p>ከ1928 የጣልያን ወረራ በኋላ የኢትዮጵያ ገጽታ ከሥር መሠረቱ ተለውጦአል።</li></p></li>

 <li> <p>«የታህሣሱ ግርግር» በመባል የሚታወቀው የ1953ቱ የመፈንቅለ መንግሥት ሙከራ ምንም እንኳን በእንጭጩ ቢቀጭም ራሱን የቻለ ያዲስ ምዕራፍ ከፋችነት ሚና ነበረው። ከዚያ «ግርግር» በኋላ ኢትዮጵያ ከሥር መሠረቱ የሚለውጣትን የታሪክ ጉዞ ተያያዘችው ቢባል ማጋነን አይሆንም። በዚያ በታህሳስ ወር የነቃው የአፄ ኃይለ ሥላሴ መንግሥት ብርሌ በምንም ዓይነት ዋጌሻና ዋግምት ሊጠገን አልቻልም።</li></p></li>

 <li> <p>የ1966ቱ ሕዝባዊ አመጽ ኢትዮጵያን ከሥር መሠረቷ ለውጧታል ብንል እሰጥ አገባ የሚገጥመን ሰው እንደማይኖር እርግጠኞች ነን። ለክፉም ለደጉም ከሥር መሠረቱ ተለወጠች መባሉ ሳይሻል አይቀረም-- አብዮቱ «የመጣላቸውን» እና «የመጣባቸውን» ላለማስቀየም።</li></p></li>

 <li> <p>ከግንቦት 20 ቀን 1983 «ብሶት የወለደው» የወያኔ ሠራዊት አዲስ አበባን ከተቆጣጠረበት ቀን ጀምሮ ሀገራችን ከሥር መሠረቱ ተውጣለች-- አሁንም ለክፉም ለደጉም።</li></p></li>
</ul>


<p>አንድ ድፍረት የተሞላበት ትንቢት ልጨምር። ጦርነት ተከፈተም፣ ጉዳዩ በእርቀ ሰላም እልባት አገኘም አላገኘም ከግንቦቱ «የድንበር ግጭት» በኋላ ኢትዮጵያ ዳግም በፊት የነበረችው ኢትዮጵያ አትሆንም። «እድሜ ለፕሬዚዳንት ኢሳይያስ» የምትል ሐረግ መጨመር ሊኖርብን ነው።</p>

<p>ባለፉት 7 ዓመታት ኢትዮጵያ የነበረችበት ሁኔታ በማንኛውም መስፈርት ያልተለመደ (ኣብኖርማል) ሁኔታ ነው። ጊዜያዊና አላፊ እንጂ ዘላቂነት ሊኖረው የማይችል ሁኔታ ነው። ከተለመደው ያፈነገጠ (ኣኖማሎኡስ) ሁኔታ ነው። በአለፈው ግንቦት የተጀመረው ይህንን የአዘቦት ሊሆን የማይችል አኗኗር ወደ ተልምዶ የሚቀይር ሂደት ነው። የጋዜጠኛነት ትምህርት «ሀ» ተብሎ የሚጀመረው ዜና እና ዜና ሊሆን የማይችለውን በቅጡ በመለየት ነው ተብሏል። በዚህ መሠረታዊ መለማመጃ መሠረት «ውሻው ሰው ነከሰ» የሚለው ከዜና ተራ ውስጥ አይገባም፣ የተለመደ ነውና። በተቃራኒው «ሰውየው ውሻውን ነከሰው» ግን ያለጥርጥር ዜና ነው ተብሏል። በዚህ መሠረት «ውሻው ጭራውን አወዛወዘ» (ቆላ) ያንደኛው ፈርጅ ምሳሌ ነው። «ጭራው ውሻውን አወዛወዘው» ግን አልተሰምቶም፣ አልታይቶም ነው። ስለዚህ ዜና ነው።</p>

<p>1983 ወዲህ አንድ መንግሥት ሀገሬ ነው የሚላትን እጣ - ፈንታ ለሌላ ባዕድ ለተባለው ህገር አሳልፎ ያስረከበበት ሁኔታ ነው የነበረው። የውጭ ጉዳይ ሚስትር ስዩም መስፍን መንግሥታቸው የኢትዮጵያን ጥቅም አሳልፎ አልሰጠም ብለው ውጭ ላሉት ኢትዮጵያዊያን ተወካዮች የሰጡት ማስተባበያ ሁሉ የሚታወቀውን ገሀድ እውነታነት ሊቀየር አይችልም።</p>

<p>ከባዕድ መንግሥት ሥር ወድቆ ከባዕዳን ወራሪዎች ጋር የሚተባበር መንግሥት በታሪክ ተከስቶአል። በሁለተኛ የዓለም ጦርነት ወቅት በኖርወይ የነበረው የጠቅላይ ሚስትር ኩዊዝሊንግ (ቑኢስሊንግ) መንግሥት አንድ አብነት ነው። ኩዊዝሊንግ ለማጎብደድ ትምሳሌነት አንድ ጽንፀ ሐሳብ ለሁሉም ቋንቋዎች በማበርከቱ በዚሁ ተግባር ሲዘከር ይኖራል። ሌላው ዓይነተኛ ምሳሌ በማርሻል ሄኒ ፔቴን (ሐኒ ጰታኢን) የተመራው የቪቺ (ቪችህይ) መንግሥት ነው። እሱም በሁለተኛ ዓለም ጦርነት ጊዜ የጀርመን ወራሪዎችን ድል ተቀብሎ ፈረንሳይን ያስተዳደረ መንግሥት ነው።</p>

<p>በኢትዮጵያ በአለፉት 7 ዓመታት የሀገሪቷ ክብር፣ ታሪክ፣ ማንነትና መለያ የሆኑት እሴቶች አልተዋረዱም የሚሉ ካሉ ራሳቸው ለውርደቱ ተጠያቂዎች የሆኑት ብቻ ይመስሉኛል። የሕዝቧ ሰብእናና ሀገራዊ ስሜት ፍዳቸውን አልቆጠሩም ብሎ ፊቴን ግንባር ያድርገው የሚል ሽምጠጣ በኢትዮጵያዊያን ዘንድ ተቀባይነት አይኖረውም።</p>

<p>በ1991 ጁላይ ኮንፈረንስ ላይ ከታዛቢ ሰገነታቸው እየተፍነከነኩ የተወጣለትን አዲስ ፊልም ለመባቻ መመረቂያ (ጵረሚአር) ያቀረቡ የፊልም ዲረክተር መሰለው ሀገሪቷ የመዘነጣጠል ትሪት ሲመለከቱ የነበሩትን አቶ ኢሳይያስ አፈወርቂን የማያስታውስ የለም። በዚያን እለት እርር፣ ቅጥል፣ ድብን፣ ብግን ያለው «ነፍጠኛ» ብቻ ከመሰለው የወያኔ አመራር ገና የኢትዮጵያ ሕዝብን ልብ አላወቀውም ማለት ነው። ያ ዕለት ኢትዮጵያዊ ነኝ የሚል ሁሉ የተወለደበትን እለት የረገመበት ቀን ነው። ያለተባረከው የወያኔ - ሻዕቢያ ቃል ኪዳንና ሽርክና ተበጠሰ ማለት እነዚህ ከተለመደው ውጭ የሆኑ (ኣኖማሎኡስ) የ7 ዓመታት ክንውኖች መፋቂያ ጉዞ ተጀመረ ማለት ነው፣ ለብዙዎቻችን።</p>

<p>ከሁሉ የሚገርመው ግን የልቅሷችን ምክንያት የሆነው ሻዕቢያ የ7 ዓመቱን የፍዳ ታሪካችንንና በደሎቻችንን ከኢትዮጵያ ሕዝብ እይታ የተሰወረ ይመስል የወያኔ «ምስጢር» አድርጎ ዛሬ እያቀረበልን መሆኑ ነው። በሓዳስ ኤርትራ፣ በኤርትራው ራዲዮ ያማረኛ ክፍል፣ ራሳቸው ፕሬዚዳንት ኢሳይያስ በሚሰጧቸው ቁጥር ስፍር የሌላቸው ቃለ ምልልሶች የወያኔ «ምስጢር» እየተዘከዘከ ነው።</p>

<p>አንዱ «ምስጢር» ወያኔ ለኢትዮጵያ ሕልውናና አንድነት ደንታ ኖሮት አያውቅም የሚለው ነው። ወያኒ ትልቁ አጀንዳው በ1976 በማኒፌስቶ ያስቀመጠው ታላቋን የትግራይን መመሥረት መሆኑን የሚያጋልጥ «ምስጢር» ነው። ሌላው «ምስጢረ - ምስጢር» ላለፉት 7 ዓመታት ኢትዮጵያ አናሳ በሆኑት የትግራይ ሰዎች መገዛቷ ነው። የውዝግቡ ምክንያት ወያኔ ለሚመሠረተው «ታላቋ የትግራይ ሪፐብሊከ» የባሕር በር ፍለጋ በመሆኑ አሰብን ለማስመለስ የሚደረግ ግብግብ ተደርጎ ሻዕቢያ «ምስጢሩን» በጆሮአችን ሹክ ማለቱ ነው። በኢትየጵያ ሕዝብና በሀገሪቷ የባሕር የትራንዚት ባለሥልጣን ዘንድ የማይታወቁ እቃዎች በምጽዋ በኩል ወደ መቀሌ መግባታቸው ሌላው ሻዕቢያ ገሀድ ያወጣው «ምስጢር» ነው። ወያኔ ኢሕአዴግን ወክሎ ከሻዕቢያ ጋር በሚገናኝበት ወቅት ከትግሬዎች በስተቀር ሌሎች የኢትዮጵያ «ብሔር፣ ብሔረሰብ፣ ሕዝቦችን፣» የሚወክሉ አለመገኘታቸው ዛሬ ሻዕቢያ ለዶሮአችን ያበቃው ሌላው «ምስጢር» ነው።</p>

<p>በሕገ - መንግሥት የተቀመጠ የብሔረሰቦች የመገንጠል መብት የሚፈቀደው ለትግራይ ክልል ብቻ ነው ይለናል፣ ሻዕቢያ። ይህ ባይሆን ኖሮ ለሶማሌና ለኦሮሞ ክልል ዛሬውኑ መገንጠል መፈቀድ ነበረበት፣ ሻዕቢያ እንደሚለው። ይህም ከሰፊው የኢትዮጵያ ሕዝብ የተደበቀ «ምስጢር» ነው በሻዕቢያ እይታ። አረ ምኑ ቅጡ! ላለፉት 7 ዓመታት ለቅሶአችን ምክንያት የሆነው ቡድን መልሶ የልቅሷችንን «ምስጢር» እየዘረዘርልን ነው።</p>

<p>ነገርን ነገር ያነሣዋል እንዲሉ በዚህ አጋጣሚ አንድ ነገሪ ትዝ አለኝ። ወያኔ አዲስ አበባን በተቆጣጠረበት በ1983ቱ የግንቦት የመጨረሻ ሳምንት በፖለቲካ ትምህርት ቤት ታጉረው የነበሩትን የቀድሞ ባለሥልጣናትን ለመጠየቅ ካንድ ጓደኛዬ ጋር ወደ ስድስት ኪሎው የአልጋ ወራሽ ግቢ ጐራ ብለን ነበር። የደርግ አመራር ቁንጮ ከነበሩት አንዱ በግቢው ላይና ታች እየተንጐራደደ «ጉድ አደረገን አይደል ያ ባሪያ?!» እያለ ይለፈልፋል። አጠገቡ የነበረው ሌላ እስረኛ «ተው! እንጂ ጓድ እገሌ። ባንተስ አያምርም» ሲለው ሁሉ ሰው ሳቀ። ሰውዬው ያለምንም ማጋነን፣ (በቅድሚያ ለአባባሉ ይቅርታ እየጠቅሁ) መንግሥቱን ባየ ቁጥር ሱሬውን ለማበላሸት ትንሽ ነበር የሚቀረው። እኛም ሻዕቢያ የወያኔን «ምስጢር» ሲዘከዝክ «ተው! እንጂ ባንተ አያምርም፣ በፃይ ኢሳይያስ» ከማለት ሌላ ምን ማለት እንችላለን።</p>

<p>ለአንድ የፈረንጅ ጋዜጠኛ «ስለ ሰገሌ ሳይሆን ስለ ዓድዋ ጦርነት እናውጋ» ያሉት ባልቻ አባ ነፍሶ ናቸው ወይስ ፊታውራሪ ኃብተ ጊዮርጊስ? የምስጢር ጉዳይ ከተነሣ የኢትዮጵያ ሕዝብ ከሻዕቢያ መሪዎች አንደበት መስማት የሚፈልገው ጆሮውን ያሰለቹትን ያደባባይ ምስጢሮች አይደለም። ገና ለጆሮ ያልበቁ የጓዳ ምስጢሮች ካሏቸው ይንገሩን ለነገሩ እናውቃቸዋለን። ተዘርዝረው የማያልቁ ናቸው። ጊዜ ግን ሙሉ በሙሉ ያወጣቸዋል።</p>

<p>በኢትዮጵያ መከላከያ ሠራዊት ብተና ሤራ ውስጥ ሻዕቢያ የነበረው ሚና ገና ይፋ አልወጣም። ለምሳሌ ዛሬ የሚነገረን የታላቋ የትግራይ ሪፑብሊክ ምሥረታ ከትግራይ - ትግሪኝ -- ሪፑብሊክ ምሥረታ ጋር በምን መልኩ እንደሚገናኝ፣ በምን መልኩ ደግሞ እንደሚለያይ ለኢትዮጵያ ሕዝብ ቢገለፅ ክፋት የለውም። ወያኔ አዲስ አበባን በተቆጣጠረበት ማግሥት ከአዲስ አበባ ተለቅመው ወደ ኤርትራ የተወሰዱትን የኤርትራ ተወላጅ ኢትዮጵያውያንን አሳልፎ በመስጠቱ ላይ የወያኔ የሥራ ድርሻ እስካሁን ግልፅ አይደለም። በበርካታ የኢትዮጵያ ከተሞች በሻዕቢያ ወኪሎች የተረሸኑት የሳግምና የገ.ም.ሔ መሪዎች ግድያ ውስጥስ የወያኔ ሰላሳ ክፍል ምን ሚና ነበረው?</p>

<p>ታምራት ላይኔ ለእገዳ፣ ለእስራትና ለመወንጀል የበቁት አንድ የሻዕቢያ ባለሥልጣን ለፈረንጅ ጋዜጠኛ «በሥልጣን መቆያ ጊዜው በቀናት የሚቆጠር ነው» ካለ በኋላ ባጭር ጊዜ ውስጥ አልነበረም? ቀደም ብሎ በእርስ በእርስ ጦርነቱ ሳቢያ የተበተነው የአገሪቱ የመከላከያ ሠራዊት እንደገና መገንባት አለበት ካለ በሁለት ወር በኋላ መሆኑ መጠርጠሩን ይበልጥ አላጐለበትም ይባላል? በሁለቱ ድርጅቶች ስለተፈረሙት የምስጢር ስምምነቶች የሻዕቢያ መሪዎች እስካሁን አንዲት ቃል ትንፍሽ አላሉም። በኦነግ አመታት ላይ ሻዕቢያ የነበረው ሚና፣ በሓንሽ ውዝግብ ወቅት ለኤርትራ ስለተሰጡት የኢትዮጵያ ሚሳይሎች፣ ....ወዘተ፣ አሁንም የኢትዮጵያ ሕዝብ ማወቅ የሚፈልገውን ያህል መረጃ የለውም።</p>

<p>አፋሮችን በሁለት አቅጠጫ ለማጥቃት በወያኔና በሻዕቢያ በባዳ አካባቢ ስለተደረገው ዘመቻ ፕሬዚዳንት ኢሳይያስ ለጠቅላይ ሚኒስትር መለስ በደብዳቤ ልውውጥ ከሰጡት ፍንጭ ሌላ ዝርዝሩ መቼ ገና መጣ? አረ ምኑ ቅጡ! ኤርትራ ላይ ለደረሰው ሁሉ በደል ተጠያቂ የሆነው የአማራ ብሔረሰብ ወኪሎች ቡድን ተብሎ ድንጋይ ተሸክሞ በኢሳይያስ እግር ላይ የወደቀውንና በነቢዩ ሳሙኤል የተመራውን ቡድን ተልእኮ ትያትር ያቀነባበረው ማን ነው? ትንሽ እኛም እንድንዝናና ይንገሩን።</p>

<p>በጁላይ ኮንፈረንስ ላይ አቶ ኢሳይያስ እንዳሽካኩትም ባይሆን ዛሬ እኛም ወግ ደርሶን እናንተ ምስጢር ስትገላለጡ ለማየት ምንም የማይሳነው አላህ አብቅቶናልና እንጠይቅ። ለመሆኑ አቶ መለስ የሻዕቢያ ስለላ ድርጅት አባል ናቸው? ከሆኑስ የመለመላቸው ማን ነው? መቼ? እንደዚህና እኒህንና የመሳሰሉትን እውነተኛ ምስጢሮች ብታጋልጡ ትንሽ ታኣማኒነት ልትጐናፀፉ ትችላላችሁ። የስለላ ድርጅቶች ተአማኒነት የሚለካው በእጃቸው ባላቸው ዝርዝር መረጃ ክምችት አማካኝነት ነው ይባላልና።</p>

<p>በአለፈው ሰሞን ፕሬዚዳንት ኢሳይያስ የውጭ ስለላ ድርጅት ኃላፊያቸው የነበሩትን አቶ የማነ ገብረ አብን (ጠሊፋ) ከሥራ ማባረራቸው ሊያስገርመን አይገባም። አንድ የሰማሁትን ታሪክ ልመርቅላችሁ። በስለላ ድርጅቱ ምክር መሠረት ከኢትዮጵያ የተባረሩትና ንብረታቸውን ሳይሰሸጡ «የተሸኙት» (በአዲስ አበባዎቹ አባባል) ግለሰቦች ፍትሓዊ መንግሥት በኢትዮጵያ እስከሚቋቋም ድረስ የንብረታቸውን ማካካሻ እንዳይቀበሉ ተነግሮዋቸዋል። ከወያኔ ይበልጥ አፍቃሬ ሻዕቢያ ሆነ፣ ከመለስ ዜናዊ የተመቻቸ ሱማሌ ገና በኢትዮጵያ ይነግሣል የሚል ተስፋ ካላቸው ተአምር እየጠበቁ ናቸው። የሻዕቢያ ደጋፊዎች ለሁሉ ሰው «ሕልመኛ» የሚል ቅፅል ይለድፋሉ እንጂ በቅዠት የሚዋዥቁትስ እነሱ ናቸው።</p>

<p>ስለ ተባሩረሩት ኤርትራዊያን ካነሣን ዘንድ፣ ይህ ሻዕቢያን እርር፣ ድብን አንድ ነገር እንበል። ብግን ያደረገውና በተቃራኒው ኢትዮጵያዊያንን ከመጠን በላይ ያስፈነደቀው እርምጃ አነጋጋሪ እየሆነ ነው። ዋናውን ጉዳይ አወዛጋቢ ያደረገው የወረራውን ነገር እንዳይነሳ ሻዕቢያ ያለው ፍላጐት ነው። ዛሬ የተባረሩት ኤርትራውያን ጉዳይ ከተደፈረው ልዕልና፣ ከተወረረው ድንበር በላይ የመነጋገሪያ ርእስ ሆኗል። ምናልባት አንዳንዶቹ እንደሚመኙት በተባረሩት ሰዎች የሥራ ቦታ ለሚተኩት የተወሰነ የሥራ እድል ክፍተት ያስገኝ ይሆናል። ለአንዳንዶቻችን የተወሰነ የበቀል ስሜት እርካታ ሊሰጠን ይችላል። የተወሰኑ ኤርትራውያን በእብሪት ሰማየ ሰማያት በነኩበት ዘመን እንጣጥ፣ እንጣጥ በማለታቸው ልቡ ቂም ያረገዘ እንዳለ አይካድም።</p>

<p>በጦቢያ ጋዜጣ ታሪኩ የወጣው ኤርትራዊ በመኪና ሰው ከገጨ በኋላ «ናልቡክ እኔ እኮ ኤርትራዊ ነኝ» ያለው ሰውዬ ዓይነቱ አዘኔታን የሚጋብዙ አይደሉም። ነገር ግን አንድ መረሣት የሌለበት ጉዳይ አለ። የወያኔና የሻዕቢያ ለከት የለሽ ፍቅርና ወደር የለሹ ጥላቻ ሳቢያ ኤርትራ ከኢትዮጵያ ጋር የነበራት እትብቶችና ክሮች እየተበጣጠሱ ናቸው። ለኤርትራ ነፃነትም አንድ ሥር መስደጃ (ቾንሶሊዳቲኦን) እርምጃ ሆኖ ይታየኛል።</p>

<p>የማበረሩ እርምጃ የሻዕቢያን ቆሽት ያሳረረው ግን በሌሎች ምክንያቶች ነው። ማንም እንደሚገምተው ሻዕቢያ ትልቅ የገንዘብ ምንጭ ተደፍኖበታል። ተፈናቃዮችን ማስተናገዱና ለአዲሱ ኑሮአቸው ማዘታጀቱ ለሸዕቢያ ተጨማሪ «የቤት ሥራ» ብቻ ሳይሆን ተጨማሪ የራስ ምታትም ነው። ፕሬዚዳንት ኢሳይያስ «በሕወሓት መፅሔት» ቃለ - ምልልሳቸው እንደሚሉት ጣሊያን በተወሰነ ጊዜ በትሬንታኳትሮ እየጫነ ወደ ዓዲግራት የሚሸኛቸው አጋሚዎች ወደ አሥመራ ከመሓል ሸዋ ያውም ከዓዲ አምሐራ በትረንታኳትሮ ማባረሩ የሞት ሞት ሆኖ ነው የተሰማቸው። ትግሬዎቹ «ጐማ ኣብታ ዚማ» የሚሉት ዓይነት ሞት መሆኑ ነው። ዋግምቱን ይበልጥ በሚያማት ጐኗ አድርግላት ነው መሰለኝ ወደ አማርኛ ሲመለስ። ሻዕቢያም ምን ሊያደማው እንደሚችል ከወያኔ በላይ የሚያውቅ የለም።</p>

<p>ባዲመና ሸራሮ በሻዕቢያ ወረራ በተያዙበት ሳምንት የታየው ዝርክርክነትና መቆኖ ቢስነት እንደተጠበቀ ሆኖ ጦርነቱ የማይቀር ከሆነ በኢትዮጵያ ወገን ድል አድራጊነት መደምደሙ አይቀሬነት የሚመነጨው ኢትዮጵያ ታላቅ ሀገር በመሆኗ ብቻ አይደለም። በተሻለው የኢኮኖሚ አቅሟ፣ በወታደር ብዛቷ፣ በአየር ኃይል የበላይነቷም አይደለም። እንኳን የኢትዮጵያ ሕዝብ ድጋፍ ተጨምሮ በጫካ እያሉም ወያኔ ለሻዕቢያ ክንዱን ማሳየት የሚሳነው ኃይል አይደለም። እዚያው ጫካ ሆነው የተፈታተኑበት ወቅትም ነበረ።</p>

<p>ያም ሆነ ይህ በኤርትራ በወረራ የተያዙትን ባዲመንና ከፊል ሸራሮን መልሶ ከመያዝ ባሻገር ይህ ጦርነት ሊኖሩት የሚችሉ ወታደራዊና ፖለቲካዊ ግቦች ለብዙቻችን ግልጽ አይደሉም።</p>

<p>የኢትዮጵያ መንግሥት አሰብን እንደገና ለመያዝ እቅድ አለው የሚለውን ዜና የምንሰማው ከሻዕቢያ በኩል ስለሆነ የብዙዎቻችንን ትኩረት ለማሳብ አልቻለም። በኢትዮጵያ መንግሥት አንደበት ቢነገር እንኳን ከድጋፍ መሰብሰብያነት በላይ ብዙ ግምት የሚሰጡት በጣም ጥቂቶች ናቸው።</p>

<p>እኛ አናውቀው አልን እንጂ ሁለቱ ተፋላሚዎች የተወሰኑ ወታደራዊ ግቦች እንደሚኖሯቸው ሳይታለም የተፈታ ነው። ለጊዜው ይህንን ምስጢር ማወቅ የሚችሉትና የሚገባቸውም በጣም የተወሰኑ አመራር አባላት ናቸው። ያ ማለት ግን ጦርነቱ ከተነሳ የሁለቱ ተፋላሚ ወገኖች ወታደራዊና ፖለቲካዊ ዓላማዎች ምን ምን መሆን እንደሚችሉ በመላ ምት ከመገመት የሚያግደን አንድም ነገር የለም።</p>

<p>በኢትዮጵያ ወገን 6 ግቦች ሊነደፉ እንደሚችሉ ለመተንበይ ወታደራዊ ባለሙያ መሆን የሚያስፈልግ አይመስለኝም። እነዚህም፣</p>

<ol>
 <li> <p>ባድመና ሽራሮን ብቻ መልሶ መቆጣጠር፣</li></p></li>
 <li> <p>የሻዕቢያን ወታደራዊ አቅም ሊንሰራራበት ወደማይችለው ደረጃ ማሽመድመድ፣</li></p></li>
 <li> <p>የሻዕቢያን ወታደራዊ አቅም ብቻ ሳይሆን ኢኰኖሚያዊ ታህታይ መዋቅሮችን ከጥቅም ውጭ ማድረግ፣</li></p></li>
 <li> <p>አሥመራን ተቆጣጥሮ አንድ የኢሕአዴግ አፍቃሪ መንግሥት አቋቁሞ መመለስ፣</li></p></li>
 <li> <p>አሰብን በማስመለስ ኢትዮጵያን ዳግም የቀይ ባሕር ዳርቻ ሀገር ማድረግ፣</li></p></li>
 <li> <p>ጠቅላይ ግዛቷን እንደገና ከእናት ሀገሩ ጋር መቀላቀል የሚሉ ዓላማዎች ሊነደፉ ይችላሉ ብሎ መገመት ይቻላል።</li></p></li>
</ol>


<p>በኤርትራ በኩል በተመሳሳይ መልኩ የተወሰኑ ዓላማዎች መነደፋቸው እሙን ነው። ምን ሊሆኑ ይችላሉ? በእነሱ በኩልም ሌላ 6 ግቦች በግምት ሊወሰዱ ይችላሉ። እነዚህም፣</p>


<ol>
 <li> <p>ባድመና ሽራሮን ብቻ መልሶ መቆጣጠር፣</li></p></li>
 <li> <p>ከይዞታቸው ሥር ቦታዎች ቆፍሮ በመመከት በኢትዮጵያ ሠራዊት ላይ ከባድ ጉዳት ማድረስ፣</li></p></li>
 <li> <p>ወደ አጥቅነት ተሸጋግረው አዲግራትና፣ መቀሌን መቆጣጠር፣</li></p></li>
 <li> <p>በትግራይ ያሉትን የልማት ተቋማት ማንኮታኮት፣</li></p></li>
 <li> <p>በጐንደር፣ በወሎና በአፋር ክልል አንዳንድ ቦታዎችን በተጨማሪ መቆጣጠርና በእነዚህ ክልሎች ተህታይ መዋቅሮችን ማፈራረስ፣</li></p></li>
 <li> <p>አዲስ አበባና ሌሎች ከተሞችን በአየር በመደብደብ በሰውና በንብረት ላይ ጉዳት ማድረስ፣</li></p></li>
 <li> <p>አዲስ አበባን ተቆጣጥሮ ኢትዮጵያን ቅኝ ግዛት ማድረግ፣</li></p></li>
</ol>


<p>ለሻዕቢያ የተነደፈው ስድስተኛው ግብ እነሱም ለምን ወጉ ይቅርባቸው በሚል ቧልት ነው የጨመራችሁት እንደማንባል እርግጠኞች ነን። ኢትዮጵያን ቅኝ ግዛት ማድረግ ከቻለች ኤርትራ በታሪክ የቀድሞ ቅኝ ገዢውን ቅኝ ግዛት ለማድረግ የበቃች የመጀመሪያ ሀገር ትሆናለች። በዚህ ድርጊት በጌነስ የክብረወሰን መዛግብት ውስጥ ተገቢ ሥፍራዋን ትይዛለች።</p>

<p>ዛሬም ይህ ጦርነት እንዲጀመር የሚፈልጉት ትምክህተኞች ብቻ ናቸው የሚሉ ወገኖች አሉ። ትምክህተኛነትና ነፍጠኞች ጦርነቱ እንዳይቀር ፍላጐት ሊኖራቸው መቻሉን እንቀበላለን። ይህ ጦርነት እንዲቀሰቀስ ኢሳይያስ ባድመና ሽራሮን እንዲቆጣጠር የገፋፉት እነሱ ናቸው እንዳይባል ፍሩልኝ እንጂ።</p>

<p>ይህ ጦርነት ተጧጧፈም ቀረ፣ የሻዕቢያ ወረራ ይችን ሀገር ከሥር መሠረቱ መለወጥ የሚችሉ ሂደቶችን እንድታስተናግድ በር ከፍቷል ማለቴን አልዘነጋሁም። አሁንም እደግመዋለሁ። ጦርነቱ ተደረገም፣ ቀረ ከእንግዲህ ኢትዮጵያ ከግንቦት በፊት የነበረችው ኢትዮጵያ አትሆንም። ለ7 ዓመታት የሰፈነው ከልምድ ያፈነገጠ ሁኔታ መለወጡ የግድ ሆኗል።</p>

<p>ይህ ማለት ግን ወያኔ የለመደውን የሽፍጥ፣ የድብብቆሽ፣ የብልጣ ብልጥነትና እናሞኛችሁ ፈሊጦች ባንድ ጀንበር ይተዋል ማለት እንዳልሆነ ግልጽ መሆን ይኖርበታል። ዛሬም ይህንኑ ፖለቲካ የሙጥኝ ማለት ከማንኛችንም የተሰወረ አይደለም። ወያኔ ጦርነቱን ባሸናፊነት ለመደምደም የተወሰኑ የጦር ሙያተኞችን ብቻ እንደሚሻ ደጋግሞ በወሰዳቸው እርምጃዎች አመልክቷል። የተወሰኑ ታንከኞች አየር መቋወሚያ ተኳሾችና ፓይለቶች ብቻ እንደሚሻ ደጋግሞ በተግባሩ አረጋግጧል።</p>

<p>ከወያኔ መሪዎች ዓላማዎች እስካሁን መጠራጠር የማንችለው አንድ ዓላማ ብቻ ነው-- ትግራይን ለማልማት ያላቸው ፍላጐት። ለዚህ ዓላማ ስኬታማነት ከማንም ሳይጣን ይተባበራሉ። ከሻዕቢያ ጋር የተፈጣጠሙት ቃልኪዳንም የዚህ ዓላማ መግለጫ ነው። ወያኔ ከሁሉ በላይ በቁጭት የሚያብከነክነው የ1943ቱ ቀዳማይ ወያኔ በድርጅት (ውድብ) መላላት ምክንያት በእንጭጩ መቀጨቱን ነው። ይህ እንዳይደገም የትግራይ ልጆች ከብረት የጠነከረ ውድብ (ድርጅት) ያስፈልጋቸዋል፣ በወያኔ አመለካከት። ይህንን ድርጅት ዳግም ከእጃቸው መውጣት የትግራይ ልጆችን ዳግም ለጥቃት መዳረግ ነው። ሌላውን በጥርጣሬ ዓይን መመልከቱ የሚመነጨው ከዚህ ስጋት ነው።</p>

<p>ወያኔ ለትግራይ ሕዝብ ያለውን ምኞትና ፍላጐት መረዳት ይቻል ይሆናል። ነገር ግን ይህንን ትግራይን የማልማቱን ተግባር ከሌሎች ኢትዮጵያውያን ጋር ቅራኔ ውስጥ በመግባት ተግባራዊ ሊሆን ይችላል የሚለው እምነታቸው ለማንም አይዋጥም። ትግራይ ለብቻዋ መልማት አትችልም። እንኳን ትግራይ የጣልያን ሥልጣኔ ወራሽ ነኝ ባይዋ ኤርትራም ከአካባቢ ጋር ባልተመጣጠነ ሕልሟ አጣብቂኝ ውስጥ ገብታለች። ስምምነት ከሌለም የተገነባውም እንኳን ባንድ ጀንበር መፍረስ እንደሚችል መመልከት ይኖርባቸዋል።</p>

<p> «እድሜ ለፕሬዚዳንት ኢሳይያስ» እያሉ፣ በተፈጠረው ሁኔታ በመጠቀም ያለፉት 7 ዓመቱ ጉዞ መመርመሪያ ጊዜው አሁን ነው፣ እንደዚህ ዓይነት የተባረከ አጋጣሚ በየቀኑ ከች አይልምና። ተቃዋሚዎቹም ሆኑ፣ ሰፊው የኢትዮጵያ ሕዝብ ይቅር የማይባሉ የሰማይ ስባሪ የሚያክል ጥፋቶችን የሠራው ወያኔ ከሥልጣን እንዲወገድ ጥያቄ አላቀረቡም። ላለፉት 7 ዓመታት በኢትዮጵያ ሕዝብ ላይ ለደረሱት በደል ድንጋይ ተሸክመው (እነ ነቢዩ ሣሙኤል በአሥመራ ላይ እንዳደረጉት) ምሕረትና ይቅርታ እንዲጠይቁ ጥያቄ ያቀርብ የለም። በእነሱ ጥፋት መልሰው ሌሎችን «ከሃዲ» ማለቱ ግን የፈሲታ ተቆጢታ አያሰኝም? ነገሩ ትግሬዎች «ካይቲቀድመኪ ሐባል በሊያ» (ሳትልሽ ቀድመሽ ደንባራ በያት) የሚሉት ፈሊጥ ካልሆነ ሌላ ምን ሊሆን ይችላል።</p>

<p>ይህ ጦርነት በወያኔ (ኢትዮጵያ) አሸናፊነት ከተደመደመ በሶማሌ ጦርነት ጊዜ ደርግ እንዳደረገው ወያኔ በእብሪት ተወጥሮ የባሰ ውድመትና ጥፋት ያመጣል የሚል ስጋት ያላቸው ወገኖች ጥቂቶች አይደሉም። እኔ በበኩሌ እንደዚህ ዓይነት ስጋት የለኝም። በሻዕቢያ ላይ በሚገኘው ድል ተጠናክሮ የሚወጣው ወያኔ ብቻ አይደለም። በሽራሮ መልስ ተጠናክሮ የሚወጣው አንድና አንድ ኃይል ብቻ ነው፣ የኢሕአዴግን አባባል ለመጠቀም። እሱም ኢትዮጵያዊነት ነው። በዚህ ጦርነት መደምደሚያ ላይ ከሥሮ የሚወጣው አንድና አንድ ኃይል ብቻ ነው፣ የብተና ኃይል። የማናከስ ኃይል። የማከፋፈል ኃይል። ባጭሩ የኢትዮጵያዊነት ጠላቶች ተዳክመው ይወጣሉ።</p>

<p>የአሁኑ ፍልሚያ የሚጧጧፈው በኢትዮጵያዊነት መፈክር ስር ነው። ኢሕአዴግ ቅኝቱን ቀይሮዋል። ቅኝቱም ምቱም ዛሬ ኢትዮጵያዊነት ሆኖዋል። ምቱ ተለውጦ፣ ዛሬ ያልተለወጡ የኢሕአዴግ አካሄዶች አሉ። ምቱ ከተለወጠ ግን እስክስታውም መቀየር ይኖርበታል። በውሽልሽል ምክንያቶች ኢትዮጵያውያን ልብ ለልብ እንዳይገናኙ የሚፈልጉ አይታጡም። ውሽልሽል ምክንያቶችን የደርግን እድሜ አሳጠሩ እንጂ አላራዘሙም። ስለዚህ ምቱም እስክስታውም አንድ ይሁን!</p>


</body>
</html>
