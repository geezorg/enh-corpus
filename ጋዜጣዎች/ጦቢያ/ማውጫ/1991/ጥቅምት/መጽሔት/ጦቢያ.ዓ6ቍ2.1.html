<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአዘጋጁ ቢሮ</h1>


<p>ያለፈው መጽሔታችን ለንባብ ከበቃ ወዲህ የአገራችን የትኩረት አቅጣጫ አልተለወጠም። ጦርነትና ፖለቲካ አሁንም ሕብረተሰቡን ያነጋግራሉ። የመንግሥትና የመገናኛ ብዙኃን ርዕስም ናቸው። የጦርነቱ ጉዳይ መፍቻ ቁልፍ ጡንቻዊ ይሁን ሰላማዊ ገና አልየለትም። ብቻ የፍልሚያ ዝግጅቱም ዲፕሎማሲውም ጐን ለጐን ቀጥለዋል።</p>

<p>ዴሞክራሲያዊና ፍትሃዊ የፖለቲካ ሥርዓት ለማምጣት በአገሪቱ የፖለቲካ ኃይሎች መካከል መነጋገር እንዲኖር፣ ብሔራዊ እርቅ እንዲሰፍን የሚደረገውን ጥረት በተመለከተ ባለፈው ወር መጀመሪያ ላይ በአገራችን የፖለቲካ ታሪክ ጉልህ ሥፍራ የሚኖረው አንድ ታላቅ ክንውን ፈረንሣይ ዋና ከተማ ፓሪስ ላይ ተካሂዶአል። የኢትዮጵያ ዋና ዋና ተቃዋሚ የፖለቲካ ፓርቲዎች በአንድ አዳራሽ ተገናኝተው ስለአገሪቱ የወደፊት የፖለቲካ አካሄድ መክረው አንድ ድምዳሜ ላይ ደርሰዋል። በአገሪቱ የፖለቲካ ሥልጣን ሽግግር ለማምጣት ሠላማዊ ትግልን እንደቀዳሚ የትግል ሥልት ለመጠቀም ወስነዋል። አለመታደል ሆኖ ነው እንጂ የፓሪሱ ስብሰባ በተቃዋሚ የፖለቲካ ኃይሎችና መጀመሪያ በመሣሪያ፣ ቀጥሎም «ተመርጫለሁ» በማለት ሥልጣን ላይ ባለው ኃይል መካከል ስለአገራችን የወደፊት ዕድል ውይይት የሚደረግበትና ስብሰባው በዚሁ በአገራችን ምድር ቢካሄድ ምንኛ ታላቅ እርምጃ በሆነ ነበር!!</p>

<p>ይህም ሆኖ ያ የተቃዋሚዎች ስብሰባ አንድ የታሪክ ምዕራፍ ከፍቶአል። እንደሚታወቀው የአገራችን ታሪክ የጦርነት ታሪክ ነው። ይህ ጦርነት በአንድ መልኩ በውጭ ኃይሎች ግፊት የሚደረግ ሲሆን በሌላ መልኩ ደግሞ ለሥልጣን በሚደረግ ሽኩቻ የሚከሰት ግጭት ነበር። ይህ ባሕል እስከዛሬው ዘመን ቀጥሎአል። የግጭትና የውጥረቱ ሁኔታ መረጋጋትን ስለሚነሣ ዕድገት የለም። አምራቹ ኃይል ጠመንጃ ተሸካሚ እየሆነ ለአገር ልማት መዋል የሚገባው አፍላ ጉልበት እየባከነ ነው።</p>

<p>በፖለቲካው ውጥረትና በድህነት ምክንያት የአገሪቱ የሥራ ኃይል ለስደት መዳረጉም አንዱ አስከፊ ውጤት ነው። ባለፈው ሰሞን የደህንነትና ኢሚግሬሽን ባለሥልጣን በሰጠው መግለጫ መሠረት 1 ሚሊዮን ሰዎች ፓስፖርት አግኝተዋል። ይህ እንደጥሩ አዝማሚያ የሚወሰድ አይደለም። «ዲቪ ሎተሪ» በሚባል የ21ኛው ክፍለ ዘመን የባሪያ ምልመላ ሥርዓት የሰለጠነውና የተማረው ዜጋ ሁሉ አሜሪካንን አንጋጦ እያየ ነው። ይህና በአጠቃላይም ውጭውን ዓለም ከፖለቲካው ከድህነት ማምለጫ አድርጎ ማየቱ ጤናማ አካሄድ ነው አንልም። በዋሽንግተን ዲሲ አካባቢ ብቻ 50 ሺ ኢትዮጵያውያን የመኖራቸው ዜና በፀጋ የምንቀበለው አይደለም። የነቃውን የሰው ኃይላችንን እያጣን ነው። ኢትዮጵያውያን በመላው ዓለም እንደጨው ዘር ተዘርተው ጉልበታቸውን ለባዕድ አገር ልማት እየሸጡ ናቸው። ይህ የሚጠቁመን የውስጥ ፖለቲካችን በራሣችን በዜጎቹ በቅጡ መመርመርና መስተካከል እንደአለበት ነው። የምር እንነጋገርበት።</p>

<p>ገና መፍትሔ ካላገኘው የአገራችን የፖለቲካ ችግር አንፃር የፓሪሱ ስብሰባ ወደ አንድ ተስፋ ሰጭ አዝማሚያ ወስዶናል። ቀጣዩና የሚጠበቀው የተግባር እንቅስቃሴ ነው። እኛ ኢትዮጵያውያን የማንፈልገውን እምቢ ማለት የምንጀምረው መቼ ነው? ትግል ብረት መወልወል ብቻ ነው ያለው ማነው? የሰላማዊ ትግል ዘርፎችን በሚገባ መች ተጠቀምንባቸው?</p>

<p>ሌላው ትኩረት ማግኘት ያለበት ጉዳይ ከሰላማዊ ትግላችን አኳያ፣ ከመንግሥት ሥልጣን አያያዝ አንፃር ትግላችን እዚሁ በአገራችን መሬት በቅሎ፣ በሕዝባችን መፋፋት አለበት። ደግመን ደጋግመን እንደምንለው በአሜሪካና በአውሮፓ የሚደረጉ እንቅስቃሴዎች ለትግላችን አጋዥ እንጂ ወሣኝ አይደሉም። በመሠረቱ አንድ የፖለቲካ ድርጅት በኢትዮጵያ ሕዝብ ስም ከተደራጀ የመንቀሳቀሻ መድረኩ የሚታገልለት የኢትዮጵያ ሕብረተሰብ ሊሆን ይገባዋል። በዚህ በኩል ከፖለቲካ ድርጅቶች አማራጭ ኃይሎች ምክር ቤት፣ የመላው አማራ ሕዝብ ድርጅት (መዐሕድ)፣ የኦሮሞ ብሄራዊ ኮንግረስ (ኦብኮ)፣ ከሕዝባዊ ድርጅቶችና ከጅምሩ የዴሞክራሲ ድርጅቶች የኢትዮጵያ መምህራን ማኀበር (ኢመማ)፣ የኢትዮጵያ ሰብዓዊ መብቶች ጉባዔ (ኢሰመጉ) የነፃው ፕሬስ ድርጅቶች ከፍተኛ የተግባር አርአያነት አላቸው። ከግለሰቦች ደግሞ ፕሮፌሰር አሥራትና ጓደኞቻቸው፣ ዶ/ር ታዬ ወልደሰማያትና ጓደኞቻቸው፤ የነፃው ኘሬስ ጋዜጠኞች፣ አበራ የማነ አብና ሌሎችም የትግል ተምሳሌቶች ናቸው።</p>

<p>መቼም ቢሆን ነፃነትና መብት ያለትግል አይረጋገጥም። ትግል ደግሞ ያለመስዋዕትነት ዘበት ነው። መብትን ሲጠይቁ፤ ነፃነትን ሲያረጋግጡ መውጣት መውረድ፤ መታሰር፣ ከዚያም አልፎ መሞትም ይኖራል። በጓዳ ሃሜትና አሉባልታ፣ በሌሎች መስዋዕትነት መብቱ በወርቃማ ሳህን እንዲቀርብለት የሚጠብቅ ካለ አርፎ የባርነት ቀንበሩን ተሸክሞ መቀመጥ ይገባዋል።</p>

<blockquote>
«የወገኖቹ ቤት እየተቃጠለ፤<br/>
በአፈር በቅጠሉ ለማጥፋት ካልቻለ፤<br/>
በእኔ አይደርስም ብሎ እያየ ዝም ካለ፤<br/>
ተረግጦ ይገዛ ትከሻው ከቻለ።<br/>
ሆዱ ካሸነፈው ለውርደት ካበቃው፤<br/>
በአውድማ አበራይቶ እንደስንዴ ይውቃው።<br/>
ቀንበር ይጫንበት ይሳብ እንደበሬ፣<br/>
ካልጠቀማት ይሙት ለኢትዮጵያ ሀገሬ።» ነው ያለው አርቲስት አያሌው መስፍን?</p>
</blockquote>

<p>ስለዚህ የመጽሔታችን እትም ይዘት ብዙ የምንለው የለንም። እናንተው አገላብጣችሁና አንብባችሁ ድረሱበት። በዚህ ገጽ ስለአነሳናቸው አገራዊ ጉዳዮች ጸጋዬ ገ/መድኅን አርአያ፣ የአማራጭ ኃይሎች ምከር ቤት ም/ሊቀመንበር፣ አብርሃም ያየህ፣ ሐሰን ዑመር አብደላ ብዙ ያስነብቧችኋል። መልካም ንባብ!</p>


</body>
</html>
