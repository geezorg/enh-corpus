<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yemenegageriya medrek</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የመነጋገሪያ መድረክ</h1>

<h1 class="align-center">ሽብር እንደገና?</h1>


<p align="right">ከዮሐንስ ተፈራ (ዴንማርክ)</p>

<p>ይህ ጽሑፍ ከኢሕአፓ መሪዎች አንዱ የሆኑት አቶ መርሻ ዮሴፍ (በላይነህ ንጋቱ ዘለቀ) ከጦቢያ መጽሔት ለቀረቡላቸው ጥያቄዎች በሰጧቸውና በመጽሔቱ ቅፅ 5፣ ቁ. 8 እና ቅጽ 5፣ ቁ 9 ተከታታይ እትሞች በሰጡት አስተያየቶች ላይ የቀረበ ትችት ነው።</p>


<h3 class="align-center">የፖለቲካ ትግል አጀማመር</h3>


<p>በዚህ ርዕስ ሥር «የፖለቲካ ትግል እንዴት ይጀመራል ወይም እንዴት መጀመር አለበት?» ለሚለው ጥያቄ መልስ ሊሆኑ የሚችሉ አስተያየቶችን እንመለከታለን። ከሚከተለው የአቶ መርሻ ዮሴፍ አስተያየት ለዚህ ጥያቄ አንድ መልስ የሚገኝ ይመስለኛል።</p>

<blockquote>
<p>«... ያልተደራጀ ሕዝብ ግን ያለውን እምቅ ኃይል ወደ አንቀሳቃሽ ኃይልና ጉልበት በመለወጥ የሚፈልገውን ለውጥ እንዲያገኝ በበቂ ሊጠቀምበት አይችልም። ... በበቂ ተደራጅቶ ከታገለ ምንጊዜም የሕዝብ ኃይል አይበገሬነት የተረጋገጠ ነው።»</p>
</blockquote>
<p align="right">ጦቢያ፣ ቅጽ 5፣ ቁ. 9፣ ገፅ 9</p>

<p>አቶ መርሻ ዮሴፍ የፖለቲካ ትግል መነሻው የሕዝብ መደራጀት ነው የሚሉ ይመስላሉ። በእኔ አስተያየት ግን ሕዝብ ከመደራጀቱ በፊት ለምን ዓላማ እንደሚደራጅ፣ ተደራጅቶ እንዴት እንደሚታገል፣ ታግሎ ሲያሸንፍ ምን ጥቅም እንደሚያገኝ፣ ወዘተ ጠንቅቆ ማወቅ አለበት። በቂ የፖለቲካ ንቃት ማግኘት አለበት። አንድ የፖለቲካ ድርጅትም ሰዎችን በሥሩ ለማሰባሰብ የሚችለው፣ ሕዝብ አሸንፎ መብትና ጥቅሙን ለማስከበር የሚበቃው በራሱ የፖለቲካ መስመር ከታገለ ብቻ መሆኑን ካሳመነ በኋላ ነው። ይህ ደግሞ ከፍተኛ የፕሮፓጋንዳና ቅስቀሳ ሥራ የሚጠይቅ ከባድ ተግባር ነው።</p>

<p>የአንድ የፖለቲካ ድርጅት ጥንካሬም የሚለካው በፕሮፓጋንዳና ቅስቀሳ ሥራው አማካይነት የፖለቲካ ፕሮግራሙን ተቀብሎ በሚከተለው ሕዝብ ብዛት እንጂ በጀብደኛ እርምጃዎቹ፣ በመንግሥት ላይ አደረስኩ በሚለው ጉዳት መጠን አይደለም። ስለዚህ በእኔ አስተያየት የፖለቲካ ትግል መጀመሪያ የፕሮፓጋንዳና ቅስቀሳ ሥራ ነው። የፖለቲካ መስመር ከተቀየሰና የድርጅት ጥንስስ ተፈጥሮ ተግባራዊ እንቅስቃሴ ውስጥ ከተገባ በኋላ ግን የፕሮፓጋንዳ ሥራ ቅድሚያ ይኑረው እንጂ የፕሮፓጋንዳና የማደራጀት ሥራዎች ጐን ለጐን ሊካሄዱ ይችላሉ። በቂ የፖለቲካ ግንዛቤና በቂ ድርጅታዊ ጥንካሬ ለሕዝብ ትግል ውጤታማነት የግድ አሰፈላጊ ናቸው። አንዱ ያለ ሌላው ውጤታማ ሊሆን አይችልም። ስለዚህ በእኔ አስተያየት ከላይ በቀረበው የአቶ መርሻ ዮሴፍ አስተያየት ውስጥ «ያልተደራጀ ሕዝብ» እና «በበቂ ነቅቶና ተደራጅቶ ለታገለ» በሚል መተካት አለባቸው። እዚህ ላይ «የነቃ ሕዝብ» የሚለው ፅንሰ ሀሳብ «በቂ የፖለቲካ ግንዛቤ የጨበጠ ሕዝብ» የሚል ትርጉም ነው ያለው።</p>

<p>የአንድ የፖለቲካ ድርጅት በመስመር ቅየሳው ወቅት ብቻ ሳይሆን ሁሌም የራሱን አቋሞች መመርመርና የሚቀርቡበትን ትችቶች በጥሞና ተመልክቶ አቋም ሊወስድባቸው ይገባል። አቶ መርሻ ዮሴፍ ግን ዛሬ ኢህአፓ ምንም ስህተት የለበትም ብዬ ስለማምን ሌሎች በኢሕአፓ ላይ የሚሰነዘሩትን ትችቶች ለመስማት አልፈልግም የሚሉ ይመስላሉ።</p>

<blockquote>
<p>«በውጭ አሉ ስለሚባሉት የኢሕአፓ ተቃዋሚዎች በእርግጥ የወያኔ/ኢሕአዴግ ተቃዋሚዎች ከሆኑና ጠባብ ብሔረተኞች ካልሆኑ ኢሕአፓን የሚቃወሙበት ምክንያት በአሁኑ ወቅት ይኖራቸዋል ብዬ ስለማላምን በቂ ምክንያት ላላቸው &lt;ልብ ይስጣቸው&gt; ብዬ በምክር ነው የማልፈው።»</p>
</blockquote>

<p align="right">ጦቢያ ቅፅ 5፣ ቁ. 9፣ ገፅ 12</p>

<p>በቂ ምክንያት ላላቸውም ቢሆን ምክንያታቸው ተመርምሮ አቋም ይወሰድበታል እንጂ እንዴት ያልታወቁና ያልተመረመሩ ምክንያታቸውን ጥለው የኢሕአፓ ተቃውሟቸውን እንዲያቆሙ ይመከራሉ? ኢሕአፓን የሚቃወሙ ሁሉ የተቃውሟቸው ይዘት ይታወቅ፣ ተቃውሞአቸውን ያቁሙ ማለትስ ኢህአፓ ስህተት አይኖርበትም፣ ፍፁማዊ ድርጅት ነው ማለት አይሆንም? በዚህ ዓይነት አቶ መርሻ ዮሴፍ ይህንን ኢህአፓ ስህተቶች አሉበት ያልኩበትን ጽሑፌን ላያነቡልኝ ነው ማለት ነው። እንዲያው በሩቁ «ልብ ይስጠው» ሊሉኝ ነው ማለት ነው። ይህ የድርጅታቸውም አቋም ከሆነ እጅግ የሚያሳዝን ነው።</p>

<p>እኔ በድርጅታዊ የፖለቲካ ትግል ውስጥ መግባት የጥቂት የፍትህ ተቆርቋሪዎችና የነቃው የሕብረተሰብ ክፍል ሚና እንጂ የሁሉም ዜጋ ግዴታ አይመስለኝም። አቶ መርሻ ዮሴፍ ግን ድርጅታዊ የፖለቲካ ትግል ውስጥ ያልገቡትንና የራሳቸውን ሠላማዊ ኑሮ የሚኖሩትን ሁሉ «መጋዣ ሁሉ!» እያሉ ይዘልፋሉ።</p>

<p>«መብቱን፣ ክብሩንና ነፃነቱን ተቀምቶ፤ መኖሪያው፣ መታወቂያው፣ መታፈሪያው የሆነውን ሀገሩን ህላዊም አደጋ ላይ እየጣሉበት ያለአንዳች ተቃውሞ ጭጭ ብሎ የሚገዛላቸው፣ ለአካለ መጠን የደረሰ ወይም ለመድረስ የተቃረበ ጤነኛ (አእምሮው የሚሠራ) ኢትዮጵያዊ በዛሬይቱ ኢትዮጵያ ውስጥ ከተገኘ ፍፁም የማያላውስ፣ ከቁጥጥሩ ውጭ የሆኑ ሁኔታዎች ቸንክረው የያዙት፣ አለዚያም ለሆዱና &lt;ለመኖሯ&gt; ሲል ያጐበደደ መሆን አለበት። በእንዲህ ያለው ኢትዮጵያዊ በጣም አፍራለሁ፣ አዝናለሁም።</p>

<blockquote>
<p>«የኢሕአፓ፣ የሌሎች ኢዴኃቅ አባል የሆኑ ድርጅቶች ወይም የኢትዮጵያ አንድነት ግንባር አባል የሆኑ ኢትዮጵያውያን ግን ... እንደ መጋዣ መነዳትን እምቢ አሻፈረኝ ብለዋል። ... የትጥቅ ትግሉን ለማራመድ አስፈላጊ የሆነውን የግንባር ሠራዊት በማቋቋም ህልውናውን አውጀን ውጊያም ጀምረናል።»</p>
</blockquote>

<p align="right">ጦቢያ ቅፅ 5፣ ቁ. 8፣ ገፅ 13-14</p>

<p>እንዲህ ዓይነት ፀያፍ አነጋገር ከፊል እድሜያቸውን በፖለቲካ ዓለም እንዳሳለፉ ከተመሰከረላቸው ከአቶ መርሻ ዮሴፍ ቀርቶ ከአንድ ተራ የፖለቲካ ሰው እንኳን የሚጠበቅ አይደለም። በርሳቸው ቤት የእነርሱን የጀብደኝነት ፈር ተከትሎ «ዘራፍ» ብሎ ጫካ ያልገባና ያልሸፈተ ሁሉ «መጋዣ» ነው፣ «ሆዳም» ነው። ይህ አቋም የሚታፈርበት ነው።</p>

<p>እኔ እንደሚገባኝ ግን በተቃዋሚ የፖለቲካ ድርጅቶች ሰፈር ከአንድ ዜጋ የሚፈለገው ከጠላት ጋር አለመወገን እንጂ የግድ ከተቃዋሚዎች ጋር ወግኖ ከመንግሥት ጋር መፋለም አይደለም። «ይህ ቢሆን ጥሩ ነው። ይህ አልሆነም» ብሎ ከማንም ጋር ሳይወግን የራሱን ሰላማዊ ኑሮ የሚኖረውን ዜጋ ሁሉ «መጋዣ!»፣ «ሆዳም!»፣ ወዘተ፣ እያሉ መዝለፍ የሥነ ምግባር ጉድለት ምልክት ይመስለኛል። አንድ ዜጋ ለምን ታጋይ አልሆንክም ተብሎ እንዲህ ዓይነት ፀያፍ ዘለፋ ሊሰነዘርበት አይገባም። ታጋይነት ደግሞ የጥቂት የፍትህ ተቆርቋሪዎች የውዴታ ጉዳይ እንጂ የሁሉ ዜጋ ግዴታ አይደለም።</p>

<p>ይህ አስተያየታቸው ደግሞ አቶ መርሻ ዮሴፍ ከጥቂት መሰሎቻቸው ጋር የኢትዮጵያን ሕዝብ ነፃ እናወጣለን ብለው ጫካ ለጫካ ሲንከራተቱ ስለሀገሪቱ የወቅቱ ሁኔታ ምንም ሳያውቁ እንደቀሩ ነው የሚያሳየው።</p>

<p>እኔ እስከማውቀው ድረስ ዛሬ አብዛኛው የኢትዮጵያ ሕዝብ ያለውጤት ከቀረው ከትናንቱ ሰቆቃና እልቂት ትምህርት በማግኘቱ የሆዱን በሆዱ ይዞ ምንም ይፋ ተቃውሞ ሳያሳይ ወቅትና መሪ ድርጅት እየጠበቀ ነው። ስለዚህ አቶ መርሻ ዮሴፍ በመንግሥት ላይ ይፋ ተቃውሞ ሳያሳይ በሚኖር ኢትዮጵያዊ ሁሉ የሚያፍሩ ሰው እስከሆኑ ድረስ በእኔ አስተያየት አብዛኛው የኢትዮጵያ ሕዝብ በህወሓት/ ኢሓዴግ ላይ ምንም ይፋ ተቃውሞ ሳያሳይ በሰላም እንደሚኖር ቢያውቁ ኖሮ በእፍረት ብቻ ይሞቱ ነበር። ሕዝባዊነቱንና የአሸናፊነቱን አይቀሬነት ላላረጋገጠለት የፖለቲካ ድርጅት ከመሰለፍ ተቆጥቦ በሰላም አርፎ የሚቀመጥ ሕዝብ ደግሞ አቶ መርሻ ዮሴፍ ይፈሩበት እንጂ በእኔ አስተያየት ብልህ ሕዝብ ነው።</p>


<h3 class="align-center">የትግል ስልቶች</h3>


<p>ዛሬ «የኢትዮጵያን ወቅታዊ ሁኔታ ለመለወጥ ህወሀት/ኢሕአዴግን መታገል ይገባል ወይስ አይገባም?» የሚለው ጥያቄ አከራካሪ ጥያቄ አይመስለኝም። አብዛኛው ሕዝብ ያለውን ሁኔታ የመለወጥ አስፈላጊነት የሚቀበል ይመስለኛል። በእኔ አስተያየት ዋናው ጥያቄ እንታገል ወይስ አንታገል የሚለው ሳይሆን እንዴት እንታገል የሚለው ነው። እኔም ከአቶ መርሻ ዮሴፍ የምለየው በዚህ ጥያቄ ላይ ነው።</p>

<p>አቶ መርሻ ዮሴፍ በዚህ ጉዳይ ላይ እንዲህ ይላሉ።</p>

<blockquote>
<p>«... የኢሕአፓ፣ የሌሎች የኢዲኃቅ አባል የሆኑ ድርጅቶች ወይም የኢትዮጵያ አንድነት ግንባር አባል የሆኑ ኢትዮጵያውያን ግን አሁን ባለው ሁኔታ በወያኔ አምባገነናዊ መንግሥት እየተረገጠ፣ መብትና ክብርን ተቀምቶ፣ መሠረታዊ ጥቅሞቹ (የወገንንም በሙሉ) አጥቶ ነገር ግን ይህንን አሜን ብሎ በመቀበል እንደመጋዣ መነዳት እምቢ አሻፈረኝ ብለዋል። ኢትዮጵያውያን ሆነን በመወለዳችን ብቻ ሊኖሩን የሚገቡንን ነፃነትና መብቶች ሁሉ ላለመቀማት መታገልን፣ ቀናችን ሲደርስ ለእምነታችን እየታገልን መውደቅን፣ ሌላውንም ትግሉን የሚጠይቀውን መስዋዕትነት ሁሉ በፀጋ መቀበልን መርጠናል። የትጥቅ ትግሉ ለማራመድ አስፈላጊ የሆነውን የግንባር ሠራዊት፣ በማቋቋም ህልውናውን አውጀን ውጊያም ጀምረናል።</p>

<p>«እስከአሁን ድረስ በፖለቲካና በትጥቅ ትግሉ ምን ደረጃ ላይ ናችሁ ስለሚለው ጥያቄ መልሱ &lt;ገና ብዙ አልተራመድንሟ ነው። በፖለቲካው መስክ ገና ዓላማችንን እናስተዋውቃለን፣ መልእክቶቻችንን እያሰራጨን ነው።</p>

<p>«እምነታችንም የኢትዮጵያ ሕዝብ ... በመካከሉ ተገኝቶ &lt;ተነስ! አብሬህ አለሁ&gt; የሚለው ቆራጥና ደፋር የፖለቲካ ድርጅት ካገኘ ያቅፈዋል፣ ይደግፈዋል፣ አብሮት ይሰለፋል፣ ይታገላልም የሚል ነው። በኛ እምነት ግንባር ቀደም ሆኖ ለትግል ይሰለፋል እንጂ የኢትዮጵያ አንድነት ግንባር የኢትዮጵያን ሕዝብ አይተካም፣ አይችልምም። ትግሉም ሆነ ድሉ ዛሬም ሆነ ነገ የመላው የኢትዮጵያ ሕዝብ ነው።»</p>
</blockquote>

<p align="right">ጦቢያ ቅፅ 5፣ ቁ. 8 ገፅ 14፣</p>

<p>ጥያቄው አቶ መርሻ ዮሴፍ እንደሚሉት ጭቆናን አሜን ብሎ የመቀበል ወይም የመታገል ጥያቄ አይደለም። ጥያቄው አስርና አስራ አምስት ሆኖ በሕዝብ ስም «እምቢ አሻፈረኝ» በማለት ከግዙፍ ጠላት ጋር ፍልሚያ የመጀመር ወይም አብዛኛው ሕዝብ ራሱ እምቢ አሳፈረኝ ብሎ እንዲነሳ የመሥራት ጥያቄ ነው። የአብዛኛው ሕዝብ እምቢታ ሊመጣ የሚችለው ደግሞ ሕዝቡ በከፍተኛ የፕሮፓጋንዳና ቅስቀሳ ሥራ የእምቢታው ዓላማ ግልፅ ሲደረግለት እንጂ አቶ መርሻ ዮሴፍ እንደሚሉት የአንድ ተቃዋሚ ድርጅት አባላት ለማያውቁት ዓላማ ተግባራዊነት ያላቸውን ድፍረትና ቆራጥነት በማሳየት አይደለም። ወደር እንደሌለው የሚነገርለት የህወሐት ታጋዮች ቆራጥነትም ለሕዝባዊ ነፃነት የፈየደው ነገር የለም። እንኳን አንድ ሕዝብ አንድም ግለሰብ ለአንድ ተግባር «ተነስ» ከመባሉ በፊት በቅድሚያ ስለሚነሳበት ዓላማ በቂ ግንዛቤ እንዲጨብጥ ማድረግ ያስፈልጋል። የአንድ ሕዝባዊ የፖለቲካ ድርጅት ዋነኛው የትግል ተግባርም አርአያነት ማሳየት በሚል ጥቂት አባላቱን ማጋለጥ ሳይሆን በከፍተኛ ጥረት ለሕዝቡ ይህንን ግንዛቤ ማስጨበጥ ይመስለኛል።</p>

<p>አቶ መርሻ ዮሴፍ በአንድ በኩል «ትግሉም ሆነ ድሉ ዛሬም ሆነ ነገ የመላው የኢትዮጵያ ሕዝብ ነው» እያሉ በሌላ በኩል ደግሞ «እኛ ጥቂት ቆራጦች እምቢ አሻፈረኝ፣ ለህወሓት/ኢሕአዴግ አንገዛም ብለን ከመንግሥት ጋር ጦርነት ጀምረናል» ይሉናል። እነዚህ ሁለት አመለካከቶች አይጣጣሙም። በእኔ አስተያየት በቡድን የተጀመረ ጦርነት የቡድን ጦርነት ነው። አንድ ጦርነት ሕዝባዊ ጦርነት ሊሆን የሚችለው ጦርነቱን የሚመራው ድርጅት ጦርነት ከመጀመሩ በፊት ፕሮግራሙ በአብዛኛው ሕዝብ ዘንድ ተቀባይነት እንዲያገኝ ያደረገ ድርጅት ከሆነና ጦርነቱም በሕዝቡ በራሱ ግፊት የተጀመረ ጦርነት ከሆነ ብቻ ነው። ኢሕአፓም ሆነ ኢአግ በአብዛኛው ሕዝብ አለመታቀፋቸውን ደግሞ አቶ መርሻ ዮሴፍ ራሳቸው «ገና ብዙ አልተራመድንም» ሲሉ ገልፀውልናል። ስለዚህ አቶ መርሻ ዮሴፍ ደጋግመው በሕዝብ ስም ቢናገሩም የተያዘው የኢአግ ጦርነት የቡድን ጦርነት እንጂ ሕዝባዊ ጦርነት አይደለም።</p>

<p>እኛ መታገል ያለብን የሰው ልጆች ሆነን በመፈጠራችን ሊኖሩን የሚገቡንን ነፃነት መብቶች ላለመቀማት እንጂ አቶ መርሻ ዮሴፍ እንደሚሉት «ኢትዮጵያውያን ሆነን በመወለዳችን ብቻ ሊኖሩን የሚገቡንን ነፃነትና መብቶች ላለመቀማት» አይደለም። በእኔ አስተያየት እኛ ኢትዮጵያውያን በሰው ልጅነታችን ከማንም አንበልጥም፣ ከማንም አናንስም። ይህ ዞሮ ዞሮ የነባሩ ገዥ መደብ ትምክተኝነት የሆነው የኢትዮጵያዊነት ትምክህተኝነት ከመሆን አያልፍም። አዶልፍ ሂትለርና ተከታዮቹ የአርያን ዘር ምርጥ ዘር ስለሆነ ዓለምን መግዛት አለበት ብለው ተነስተው የፈጠሩትን ችግር የሚያስታውሰን ይመስለኛል። የሚከተለውን የአቶ መርሻ ዮሴፍን አስተያየት ደግሞ እንይ።</p>

<blockquote>
<p>«የኢትዮጵያ አንድነት ግንባር ቀዳሚነትን ወስዶ ይህንን የኢትዮጵያ አንድነት ሠራዊት ያቋቋመው ሕዝቡ መታገያ መሣሪያ እንዲኖረው ነው።</p>

<p>«ከአብራኩ የተፈጠረ ኃይል ተደራጅቶ በመምጣት አብሮት ለመዋደቅ የተዘጋጀ መሆኑን በተግባር ሲገልፅለት ሕዝቡም አጋርና ክንድ ሲያገኝ፣ የተደራጀው ኃይል &lt;ብሶታችንን፣ ለጠላት ያለንን ጥላቻና ምሬታችንን ወደ ትግል ነበልባል አብረን እንለውጥ!&gt; ሲለው እስከዛሬ የምናውቀው የኢትዮጵያ ሕዝብ እንደማያሳፍረው እንተማመናለን።»</p>
</blockquote>

<p align="right">ጦቢያ ቅፅ 5፣ ቁ. 8፣ ገፅ 14፣</p>

<p>ሕዝቡ ሥልጣን ላይ ባለው መንግሥት ላይ ባለው ጥላቻ ላይ ብቻ የተመሠረተ ትግል ለሕዝቡ ምንም እንደማይፈይደው በእነአቶ መለስ ዜናዊ የትግል ውጤት አይተናል። የሕወሓት ታጋዮች ምን ዓይነት ሥርዓት ለማምጣት እንደሚታገሉ የረባ ገንዛቤ ሳይኖራቸው በዚያ መንግሥት ላይ በነበራቸው ጥላቻ ነበር እንደዚያ ዓይነት ቆራጥ ተጋድሎ አድርገው እነ አቶ መለስ ዜናዊን ለሥልጣን ያበቁት። ያ ትውልድ ለማያውቀው ሥርዓት ስለታገለና የትግል ውጤቱን አውቆ ሊያስከብር ስላልቻለ እነ አቶ መለስ ዜናዊ ትናንት የአልባኒያ ሶሻሊዝም አራማጆች ነን ሲሉ ቆይተው ዛሬ ደግሞ ያለምንም ችግር ጀርባቸውን አዙረው የ«ነፃ ገበያ ኢኮኖሚ» አቀንቃኞች ሆነዋል። ስለዚህ አብዛኛው ሕዝብ በትግሉ ውስጥ በሙሉ ልብ ገብቶ ለመዋደቅና የትግሉንም ውጤት መጠበቅ ይችል ዘንድ በቅድሚያ ያለው ሥርዓት መጥፎነት ብቻ ሳይሆን ትግል የሚደረግለት ሥርዓት ምንነትም ግልፅ ሆኖ እንዲታየው ማድረግ ያስፈልጋል።</p>

<p>ሕዝቡ ደግሞ መታገያ የፖለቲካ ፕሮግራም እንጂ፣ ለራሱ ትግል የፖለቲካ አመራር የሚሰጥለት የፖለቲካ ድርጅት እንጂ ነፃ ልውጣ ብሎ እርሱን ተክቶ የሚታገልለት ሠራዊት አያስፈልገውም። በታሪክ በተደጋጋሚ የታዩት እንዲህ ዓይነት ሠራዊቶች ለሕዝቦች ነፃነት የፈየዱት ነገር የለም፣ ሊፈይዱም አይችሉም። አንድ ሠራዊት የሕዝብ ክንድና የሕዝብ ሠራዊት ሊሆን የሚችለው ከሕዝብ ያልተነጠለና የታጠቀ ሕዝብ ሠራዊት ከሆነ ብቻ ነው። የኢትዮጵያን አንድነት ግንባር ሠራዊትና ፕሮግራም ግን አብዛኛው ሕዝብ የማያውቃቸው ሠራዊትና ፕሮግራም መሆናቸውን ደግሞ አቶ መርሻ ዮሴፍ ራሳቸው እንዲህ በማለት መስክረዋል።</p>

<blockquote>
<p>«የኢትዮጵያ አንድነት ግንባር ... ሥርጭቱ አነስተኛ የሆነ አድማስ የሚባል በራሪ ፅሁፍ ብቻ ነው እስከአሁን በየሁለት ሳምንት እያወጣ ያለው ... ሰፊ የፕሮፓጋንዳ ሥራ አልጀመረም ማለቱ ይቀላል። አቅሙ ሲገኝ .... ወደ ኢትዮጵያ የሚተላለፍ የራዲዮ ፕሮግራም ለመጀመር ሀሳብ አለን።»</p>
</blockquote>

<p align="right">ጦቢያ ቅፅ 5፣ ቁ. 9፣ ገፅ 9</p>

<p>ይህ ማለት እንግዲህ የኢትዮጵያ አንድነት ሠራዊት እነ አቶ መርሻ ዮሴፍ የኢትዮጵያ ሕዝብ ክንድ ይሆናል ብለው ያቋቋሙት ሠራዊት እንጂ ሕዝቡ ዓላማውን አውቆ ክንዴ ነው ብሎ የተቀበለው ሠራዊት አይደለም ማለት ነው። የኢትዮጵያ አንድነት ግንባርም እንደዚሁ። ስለዚህ እንደዚህ ዓይነቶቹ፣ ፕሮግራማቸውን ለአብዛኛው ሕዝብ አሳውቀው በአብዛኛው ሕዝብ ባልታቀፉ ድርጅቶች በሕዝብ ነፃ አውጪነት ስም ተቋቁመው በመንግሥት ላይ ጦርነት የሚያራምዱ ጀብደኛ ሠራዊቶች «የሕዝብ ክንድም፣ ሕዝባዊም» የሚሉ ስያሜዎች ሊያገኙ አይችሉም። ይልቅስ አቶ መርሻ ዮሴፍ በመሣሪያና በተኩስ ሠፈር ኃይል ማባከናቸውን ትተውና የተጠቀሰውን የራዲዮ ማስተላለፊያ አቋቁመው ፕሮግራማቸውን ለሕዝብ በማሳወቅ በቅድሚያ በአብዛኛው ሕዝብ ለመታቀፍ ቢጥሩ ምንኛ ባማረባቸው ነበር። የቡድን ለቡድን ጦርነት ከተጧጧፈ በኋላ የራዲዮ ፕሮግራማቸውን ልክ እንደትግል ዘመኑ የእነ አቶ መለስ ዜናዊ የራዲዮ ፕሮግራም ሁሉ ሕዝቡ ዓላማውን የማያውቀውን ጦርነት «ገድል» ማስተላለፊያነት ለመጠቀም ከማቀድ ይልቅ ማለት ነው።</p>

<p>አቶ ክፍሉ ታደሰ ከጦቢያ መጽሔት ሪፖርተር ጋር ባደረጉት ቃለ - ምልልስ ላይ በሰላማዊ ትግል ወደትጥቅ ትግል የሚሸጋገርበት ራሱን የቻለ ሳይንስ መኖሩን ገልፀው ነበር። እኔ አቶ ክፍሉ ታደሰ ባቀረቡት በዚህ ሳይንስ ዝርዝር ጉዳዮች ላይ ባልስማማም በመሠረተ ሀሳብ ደረጃ እስማማለሁ። በእኔ አስተያየት በዚህ ሳይንስ መሠረት የትጥቅ ትግል ተቀባይነት የሚኖረው በድርጅት ውሳኔ ሳይሆን በሕዝባዊ ትግል እድገት የመጣ ከሆነ ብቻ ነው። የአቶ መርሻ ዮሴፍ ግን በእኔ አስተያየት ከአቶ ክፍሉ ታደሰም በአንድ ደረጃ ዝቅ ብለው ገና የፕሮፓጋንዳ ሥራ አልጀመርንለትም ባሉት ሕዝብ መሀል የትጥቅ ትግል መጀመር ወቅታዊ ነው ይሉናል።</p>

<blockquote>
<p>«... የኢትዮጵያ አንድነት ግንባር ... የወቅቱን የኢትዮጵያ ሁኔታ በሠፊው ከመረመረ በኋላ ... እስካሁን እየተሠራባቸው ካሉት የትግል ስልቶች በተጨማሪ የትጥቅ ትግልን ማካሄዱ አስፈላጊ፣ ተገቢና ወቅታዊም መሆኑን አምኖበታል።</p>

<p>«... ኢትዮጵያ ድምጥማጧ እስኪጠፋ እየተመለከትን እንቆይ? አገሪቱ ስትጠፋ እየተመለከትን ዝም ብለን አናይም ብለን ... አሁንና ዛሬ አገራችንን ከጥፋት ለማዳን ... መብትና ክብራችንን ለመቀዳጀት እንነሳ? ምርጫው የኢትዮጵያ ሕዝብ ነው።</p>

<p>«... የተቋቋመው ሠራዊት ከወለጋ እስከ ጐንደር ባሉት የተለያዩ አውራጃዎችና ወረዳዎች በሽምቅ ውጊያ ደረጃ መንቀሳቀስ ጀምሯል። ዛሬ የሕይወት መስዋዕትነት ሁሉ በመክፈል ላይ ነው።»</p>
</blockquote>

<p align="right">ጦቢያ ቅፅ 5፣ ቁ. 8፣ ገፅ 14፣</p>

<p>አቶ መርሻ ዮሴፍ ትግል ሲባል የሚታያቸው የፍልሚያ ትግል ብቻ ሆኖ ነው እንጂ፣ አቶ መርሻ ዮሴፍና መሰሎቻቸው ከ20 ዓመታት በፊት ከገቡበት ከጀብደኝነት ሠፈር መውጣት አቅቷቸው ነው እንጂ እኔ ከላይ እንደጠቀስኩት ሁሉ ጥያቄው እንዴት እንታገል የሚል እንጂ እንታገል ወይስ አንታገል የሚል አይደለም። ደግሞም ባለቀለት ጉዳይ ላይ ምርጫው ለሕዝብ ሰጠን ማለት በሕዝብ ላይ ማፌዝ ይመስለኛል። ምርጫውን ለሕዝብ የሰጠ ድርጅት ፕሮግራሙ በአብዛኛው ሕዝብ ተቀባይነት እስኪያገኝ ይጠብቃል እንጂ ከሕዝብ ተገንጥሎ ለብቻው ከመንግሥት ጋር ጦርነት አይገጥምም። አቶ መርሻ ዮሴፍ ደግሞ ገና ፕሮግራማቸውን ለሕዝብ ማስተዋወቅ ሳይጀምሩ ጥቂት አባሎቻቸው ጫካ ገብተው ከመንግሥት ሠራዊት ጋር መዋደቅ መጀመራቸው ተገልጾልናል።</p>

<p>አቶ መርሻ ዮሴፍ አሁን በያዝነው አቅጣጫ ተጉዘን ያለውጭ እርዳታ ድል ለመቀዳጀት እንደምንችል እርግጠኞች ነን ይላሉ።</p>

<blockquote>
<p>«በማንኛውም የጐረቤት መንግሥት ወይም የፖለቲካ ድርጅት ድጋፍ ተማምነን መታገል የለብንም። ኢትዮጵያውያን ይህን በሌሎች ላይ ተስፋ የመጣልና የመተማመንን አዘናጊና አጥፊም ዝንባሌ ከአእምሮአችን ካላስወገድን ነፃነታችን፣ መብታችንና ክብራችንን ታግለን መጐናፀፍ አንችልም።»</p>
</blockquote>

<p align="right">ጦቢያ ቅጽ 5፣ ቁ. 9፣ ገፅ 8</p>

<p>እኔ እነ አቶ መርሻ ዮሴፍ በአብዛኛው ሕዝብ ሳይታቀፉ፣ ለጀመሩት የቡድን ጦርነት ምንም የውጭ ርዳታ ሳያገኙ በአባላት ቆራጥነት ብቻ ተዋግተው ለማሸነፍ ከቻሉ ተአምር እንደሠሩ የሚቆጠር ቢመስለኝም ሊያሸንፉ አይችሉም ከሚል አጠቃላይ ድምዳሜ ከመድረስ እቆጠባለሁ። አሸነፉም አላሸነፉም ግን ትግላቸው የቡድን ትግል እስከሆነ ድረስ ለሕዝባዊ ነፃነት የሚፈይደው ነገር የሚኖር አይመስለኝም። የትግላቸውም ውጤት ከነአቶ መለስ ዜናዊ የትግል ውጤት በዓይነት የተለየ ሊሆን አይችልም እላለሁ።</p>

<p>ይባስ ብለው አቶ መርሻ ዮሴፍ በመሣሪያ ያልታጀበ ትግል ትግል አይደለም ይላሉ።</p>

<blockquote>
<p>«በከተሞች ውስጥ የታጠቁ ቡድኖች አቋቁሞ ውስን ዒላማዎችን እያጠኑና እየመረጡ በመምታታት ትግሉን ለማስቀጠያ መሣሪያ፣ መድኃኒት፣ ገንዘብ ከመንግሥት መዝረፍ ወይም አማቂው መንግሥት ሊገድላቸው ወይም አስሮ ሊያሰቃያቸው የወሰነባቸውን የድርጅት መሪዎችና አንቀሳቃሽ ካድሬዎች በታጠቁ ቡድኖች መከላከል አምባገነን መንግሥት አምቆና ጨቁኖ በሚገዛበት ሁኔታ ሁሉ ተገቢና አስፈላጊም ነው እላለሁ።»</p>
</blockquote>

<p align="right">ጦቢያ ቅፅ 5፣ ቁ. 8፣ ገፅ</p>

<p>«እሳት ካየው ምን ለየው» ተብሏል። ጥያቄው አንድ ድርጅት በአብዛኛው ሕዝብ ባልታቀፈበትና ሕዝቡ ማመፅ ባልጀመረበት ታሪካዊ ወቅት ላይ መሣሪያ የማንሳት ወይም ያለማነሳት ጥያቄ እንጂ የመሣሪያዎች መብዛት ወይም ማነስ፣ የኦፕሬሽኖች መብዛት ወይም ማነስ ጥያቄ አይደለም። የመሣሪያ፣ የመድኃኒት፣ የገንዘብ ዘረፋ ሥራዎችም ባለሥልጣን እንደመግደል ሥራ ሁሉ የትንኮሳ ሥራዎች ናቸው። የሽብር ፈጠራ ሥራዎች ናቸው። አንድም ቦታ ላይ በአንድ ድርጅት እንዲህ ዓይነት ዘረፋ ቢካሄድ መንግሥት ለህልውናው በመፍራት ይህንን ድርጅት ለማጥፋት ትኩረት ለመስጠት የሚገደድ ይመስለኛል። አንድ ተቃዋሚ ድርጅት ደግሞ ፕሮግራሙ በአብዛኛው ሕዝብ ተቀባይነት አግኝቶ ትግሉ ሕዝባዊ ትግል እስኪሆን ድረስ የመንግሥት ትኩረት ስቦ ባጭሩ ላለመቀጨት ጥንቃቄ ማድረግ እንዳለበት ነው የሚሰማኝ።</p>

<p>የድርጅት መሪዎችና መሪ ካድሬዎች በታጠቁ ቡድኖች መታጀባቸውም በትግሉ ላይ አሉታዊ ሚና ከመጫወቱ በቀር የሚሰጠው ጥቅም አይታየኝም። ለዚህ ከኢሕአፓው የከተማ የትጥቅ ትግል ጥሩ ትምህርት የሚገኝ ይመስለኛል። በዚያ ወቅት በኢህአፓነት የተሰለፈ ሰው የታጠቀ ሊሆን እንደሚችል በመታወቁ ምክንያት በኢህአፓነት የተጠረጠረን ሰው ለመያዝ የአካባቢ ከበባ ተደርጐ ከፍተኛ ኃይል ነበር ይሰማራ የነበረው። በዚያ ሁኔታ በከባቢዎች ላይ የመከላከል ተኩስ መክፈት የአካባቢውን ሕዝብ ማስጨረስ ከመሆኑ በቀር፣ በኢሕአፓነት መጠርጠርንና ኢሕአፓነትን መጥፋትን ከማስከተሉ በቀር የሰጠውም፣ የሚሰጠውም ጥቅም አይታየኝም። በአጃቢዎች ተከላካይነት ከእዚህ ዓይነት ከበባ ያመለጡ መሪዎችና ካድሬዎች መኖራቸውንም እጠራጠራለሁ።</p>

<p>ከኢሕአፓ መሪዎች አንዱ የነበሩት ዶ/ር ተስፋዬ ደበሳይም በእንዲህ ዓይነት ከበባ ቀለበት ውስጥ ስለገቡ ነበር ተስፋ ቆርጠው ራሳቸውን ያጠፉት። በዚያ ወቅት ዶ/ር ተስፋዬ ደበሳይ በመቶ ታጣቂዎችም ቢታጀቡ ኖሮ ከባቢዎቹ ተጨማሪ ኃይል ጠይቀውም ቢሆን ያጠፏቸው ነበር እንጂ፣ በአካባቢው ሕዝብ ላይ እልቂት ይከተል ነበር እንጂ፣ ዶ/ር ተስፋዬ ደበሳይ ሊያመልጡ የሚችሉ አይመስለኝም። በህቡዕ ትግል ዓለም ዋናው ነገር ራስን መደበቅ እንጂ «ራስ መከላከል» በሚል ወቅታዊ ያልሆነ ፍልሚያ መጋበዝ አይደለም እላለሁ።</p>

<p>አቶ መርሻ ዮሴፍ ግን ዶ/ር ተስፋዬ ደበሳይ አንድም ከባቢ ሳይገድሉ በመሞታቸው የተቆጩ ይመስል እንዲህ ይላሉ።</p>

<blockquote>
<p>«ኢህአፓ ከቀድሞ አርበኞቻችን አንድ ትልቅ ቋሚ ትምህርት ቀስሟል። አባላቱ በባርነት ተዋርደውና ሕዝባቸውንም አዋርደው ከመኖር ለነፃነት፣ ለመብትና ለክብር ለአንድነታቸው ሲሉ መሞትን ይመርጣሉ። ነገር ግን እንደከብት እየተነዱ አይደለም የሚሞቱት። ሊገድሏቸው የሚመጡትን እየተለማመጡ፣ እየተርበተበቱ ሳይሆን እየተናደፉ፣ እየተጋደሉም ነው የሚወድቁት።»</p>
</blockquote>

<p align="right">ጦቢያ ቅፅ 5፣ ቁ. 9፣ ገፅ 12፣</p>

<p>ይህ የአቶ መርሻ ዮሴፍ አነጋገር በእኔ አስተያየት የጀብደኞች አነጋገር ነው። የቆራጥነትና የወኔ እርምጃዎች ሁሌም ትግሉን ይጠቅማሉ ማለት አይቻልም። ሁሉም «እንደተርብ እየተናደፉ» ለመታገል መዘጋጀትም ለትግሉ የሚበጅ አይመስለኝም። የቆራጥነትና የ«ፍርሃት» እርምጃዎች በትግሉ ላይ ሊያስከትሉት የሚችሉት ውጤት እየታየ መወሰድ ያለባቸው ይመስለኛል። አስፈላጊ ያልሆነ ቆራጥነት ደግሞ ጀብደኝነት ነው። በትግሉም ላይ አሉታዊ እንጂ አዎንታዊ ሚና አይኖረውም።</p>

<p>ደግሞም የእንጀራ ጉዳይ ሆኖበት እንዲይዝ ወይም እንዲገድል ታዞ የሚመጣው የሕዝብ አካል የሆነውና ለተቃውሞ ትግልም መመልመል ያለበት ተራ ወታደር ሲሆን ይህን ወታደር ከጠላት ጋር መድቦ እንደተርብ ከመናደፍ ይልቅ ሟች የሚሞተው ለእርሱም ነፃነት መሆኑን አስረድቶት ቢሞት ይህ ቀጣዩን ትግል ይጠቅማል እንጂ አይጐዳም። ማንኛውም እርምጃ ለቀጣዩ ትግል ሊሰጥ በሚችለው ጥቅም አንፃር እንጂ ለጊዜው ሊሰጥ በሚችለው የስሜት እርካታ አንፃር መታየት ያለበት አይመስለኝም።</p>

<p>በእኔ አስተያየት አንድ ተቃዋሚ የፖለቲካ ድርጅት ለትግል ስልቶች ጥያቄ በስትራቴጅና ታክቲክ ውሳኔ ወቅት ምላሽ ይሰጣል እንጂ፣ ለውጥም ሲያስፈልግ የነባራዊ ሁኔታዎችን ዕድገት እየተከተለ ይለዋውጣል እንጂ የትግሉ ዒላማ በሆነው መንግሥት ግፊት አይለዋውጣቸውም። አቶ መርሻ ዮሴፍ ግን ከዚህ የተለየ አስተያየት ነው ያላቸው።</p>

<blockquote>
<p>«ግንባሩ እስከአሁን እየሠራባቸው ላሉት የትግል ስልቶች በተጨማሪ የትጥቅ ትግልን ማካሄድ አስፈላጊ፣ ተገቢና ወቅታዊም መሆኑን አምኖበታል።</p>

<p>«የወያኔ መሪዎች ... ወደዚህ የትግል ስልት አስገድደውና ገፍተው ነው የከተቱን። ... ወያኔ በሰላማዊ መንገድ እንዳንታገል ከልክሎ አሜን ብላችሁ ተንበርከኩልኝ ነው የሚለው።»</p>
</blockquote>

<p align="right">ጦቢያ ቅፅ 5፣ ቁ. 8፣ ገፅ 13</p>

<p>አቶ መርሻ ዮሴፍ እንደሚሉን እኔ ኮሌኔል መንግሥቱ ኃይለማርያም ኢሕአፓ በከተሞች ውስጥ ሕዝባዊ መሠረቱ ሳይጠናከር ገፋፍተው ለፍልሚያ ሜዳ እንዲወጣ በማድረግ እንደጨፈለቁት ሁሉ እነ አቶ መለስ ዜናዊም እነ አቶ መርሻ ዮሴፍን በህቡዕ ሰላማዊ ትግል ሕዝባዊ መሠረታቸውን እንዳያጠናክሩ ገፋፍተው ወደ ጫካ ልከዋቸው ከሆነ እኔ እነ አቶ መለስ ዜናዊን አደንቃቸዋለሁ።</p>

<p>(ይቀጥላል)</p>


</body>
</html>
