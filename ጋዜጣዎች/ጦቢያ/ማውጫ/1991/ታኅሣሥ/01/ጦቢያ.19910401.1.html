<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ አመራር መቀበሪያው ደርሷል ተባለ -- የከባድ መሣሪያ ልውውጡ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የአንቶኒ ሌክ ጥረት አልተቋጨም</span></h3>
<h2 class="align-center">የሻዕቢያ አመራር መቀበሪያው ደርሷል ተባለ -- የከባድ መሣሪያ ልውውጡ ቀጥሏል</h2>
<h3 class="align-center"><li>አሜሪካ ወደ አአድ መፍትሔ አዘንብላለች</h3></li>


<p>የሻዕቢያ አመራር ከልዩ ልዩ ወገኖች የቀረበለትን ሰላማዊ መፍትሔ ባለመቀበሉ የመቀበሪያው ጉድጓድ እየተቆፈረ ነው ሲሉ የውጭ ጉዳይ ሚኒስትር ሥዩም መስፍን አስታወቁ።</p>

<p>አቶ ሥዩም መስፍን ይህን ያስታወቁት ባለፈው ማክሰኞ ከዚሁ ውዝግብ ጋር በተያያዘ ወደውጭ አገሮች ለሥራ ጉብኝት ለመሄድ በተነሱበት ወቅት ለአገር ውስጥ የመንግሥታዊ መገናኛ ብዙሃን በሰጡት መግለጫ ነው።</p>

<p>ልዩ ልዩ የውጭ መገናኛ ብዙሃን እንደሚዘግቡት ስድስት ወራትን ያስቆጠረው የድንበር ውዝግብ በዓለም አቀፍ የሰላም ጥረት መፍትሔ ሊያስገኘ ባለመቻሉ በሁለቱም ወገኖች ያሉት ኃይሎች ቢያንስ በየዕለቱ በኢትዮ - ኤርትራ ድንበር አካባቢ የከባድ መሣሪያ የተኩስ ልውውጥ እያደረጉ ነው።</p>

<p>በዚህም የተነሣ የደቡብ ከተማ በሆነችው አዲግራት ከተማ ያለው ነዋሪ ሁሉ ምን ጊዜም የመጀመሪያውን የተኩስ ድምፅ እንደሰማ ለመሸሽ ዝግጁ ሆኖ ይጠባበቃል። ትምህርት ቤቶች ተማሪዎችን ወደ ዋሻና መስክ እንዲሄዱ በማስገደድ ተዘግተዋል። ነዋሪዎች ሁኔታዎችን ለመቋቋም እየሞከሩ ናቸው። ሱቆችና ሌሎችም የንግድ ሥራዎች እንቅስቃሴአቸውን ቀጥለዋል።</p>

<p>ያለው ነገር ባለመግባባት ስድስት ወራትን ያስቆጠረውን የኢትዮጵያንና የኤርትራን የድንበር ውዝግብ በሰላማዊ መንገድ ለመፍታት የሚደረገው ዓለም አቀፍ ጥረት ነው። ችግሩን በሰላማዊ መንገድ ለመፍታት በሚደረገው ጥረት እ.አ.አ. በ1993 ዓ.ም ነፃነቷን ከኢትዮጵያ የተቀዳጀችው ኤርትራ ከግንቦት በኋላ ከተቆጣጠረቻቸው አካባቢዎች ያለምንም ቅድመ ሁኔታ እንድትለቅ የቀረበላትን የሰላም ሀሳብ እስከአሁን አልተቀበለችውም።</p>

<p>በዚህም ምክንያት ከሁለት ሣምንት በፊት በአፍሪካ አንድነት ድርጅት አማካኝነት በተደረገው ውይይትና ሁለቱን አገሮች የአሜሪካ መልዕክተኛ የሆኑት አንቶኒ ሌክ ከጐበኙም በኋላ አጨቃጫቂ በሆነው በ620 ማይል ግንባር የሚደረገው የከባድ መሣሪያ የተኩስ ልውውጥ እንደቀጠለ ነው። ምንም እንኳ ግልጽ የሆነ መረጃ ባይገኝም በከባድ መሣሪያ የሚደረገው የተኩስ ልውውጥ ካልቆመ በሁለቱ አገሮች መካከል ጦርነት ይከፈታል የሚል ሥጋት (ፍርሃት) አለ።</p>

<p>ከሰኔ በፊት በኤርትራ አየር ኃይል ተጠቅታ በሁለቱም ወገን በርካታ ሕይወት በጠፋበት ከዛላ አንበሳ 12 ማይልስ በምትርቀው አዲግራት ውጥረት ሰፍኗል። በአዲግራት ቢያንስ አንድ መቶ ሰዎች ተገድለዋል። ከግንቦት ወዲህ ከየድንበሮቹ አካባቢ በሚሸሽ ሕዝብ የተነሣ የአዲግራት ሕዝብ በእጥፍ ጨምሮ 70 ሺህ ደርሷል።</p>

<p>ይህ ሁሉ ሲሆን ከአዲስ አበባ በስተሰሜን 620 ማይል ርቃ ከምትገኘው አዲግራት ነዋሪዎች ለቅቀው እንዲወጡ የተወሰነ (የተነገረ) ነገር አለመኖሩን ወታደራዊ ምንጮች ጠቁመዋል። ይኸው ወታደራዊ ምንጭ ሕዝቡ ሌላ የቦምብ ጥቃት እንደሚደርስበት አውቆ እንዲዘጋጅና ከቻለም ለቅቆ እንዲወጣ አስገንዝቧል። በከተማዋ ሰሜናዊ ክፍል የመድፍ ጥይቶች ተተኩሰዋል። ካለፉት ጥቂት ሳምንታት ወዲህ የከባድ መሣሪያ የተኩስ ልውውጦች ተደርገው አንድ ሰላማዊ ሰው ሞቷል።</p>

<p>ስለ ወታደራዊው ሁኔታ የሚታወቅ ነገር ባይኖርም ወታደራዊ ባለሥልጣኖች ጐብኚዎች ወደ አካባቢው ቢመጡ እንደማይቀበሉ ግልጽ አድርገዋል። ሊመጣ ወይም ሊከሰት ከሚችለው አደጋ የተነሣ ባለሥልጣኖቹ ከአዲግራት ጀምሮ ወዳሉት ግንባሮች የሚደረገውን ማናቸውንም ዓይነት እንቅስቃሴ ከልክለዋል።</p>

<p>የአፍሪካ አንድነት ድርጅት የኢትዮጵያና የኤርትራ ግጭት በሰላማዊ መንገድ እንዲፈታ በቡርኪናፋሶ ፕሬዚዳንትና ከወቅቱ የአፍሪካ አንድነት ድርጅት ሊቀመንበር ብሌዝ ኮምፖወሬ፣ በጅቡቲው ፕሬዚዳንት ሀሰን ጉሌድ ኦፕቲዶን፣ በዚምባብዌ ፕሬዚዳንት ሮበርት ገብርኤል ሙጋቤ የሚመራ የድርጅቱ ከፍተኛ ልዑክ የሚያደርገውን ጥረት የአውሮፓ ኅብረት እንደሚደግፈው አስታውቋል።</p>

<p>የአውሮፓ ኅብረት በዚሁ መግለጫው የአፍሪካ አንድነት ድርጅት ከፍተኛ የልዑካን ቡድን ጉዳዩ የሚመለከታቸውን የሁለቱንም አገሮች በጐ ምላሽ ሊያስገኝ የሚችል ሚዛናዊና ሠፊ ሀሳብ ማቅረቡን በሙሉ እንደሚደግፈው አስታውቆ ሁለቱም ወገኖች ለእነዚሁ ማስማሚያ ሀሳቦች ራሳቸውን በግልጽና በማያሻማ መንገድ እንዲያስገዙ ጥሪ አድርጓል። ኅብረቱ ከዚሁ ጋር አያይዞ ለመፍትሔ ሀሳቦቹ ተግባራዊነት የበኩሉን አስተዋጽኦ ለማድረግ ዝግጁ መሆኑን አስታውቋል። የአአድ ከፍተኛ ልዑካን ሁለቱ ወገኖች ከፍተኛ ቁጥብነት እንዲያሳዩ ያቀረበውንም ጥሪ ደግፏል። ከሰሞኑ የሚታዩት ሁኔታዎች እንደሚያመለክቱት አሜሪካም በኃይል ከተያዘው መሬት ወታደራዊ ኃይሎች ወጥተው ጉዳዩ ይታይ ወደ ሚለው የአአድ የመፍትሔ ሀሳብ እያዘነበለች ናት።</p>

<p>የዓለም ኅብረተሰብ በተቻለ መጠን በሁለቱ ሀገሮች መካከል የነበረው ሰላማዊ ግንኙነት እንዲመለስ፣ ኤርትራ እንደ ኢትዮጵያ ሁሉ ሀሳቡን እንድትቀበል ለማግባባት ሞክሯል። ኤርትራ ግን ቀደም ሲል የአፍሪካ አንድነት ድርጅት ያሳለፈውን ውሣኔም ሆነ አሁን የቀረበውን የሰላም ሀሳብ ለመቀበል አሻፈረኝ ብላለች።</p>

<p>የኢትዮጵያና ኤርትራ ግጭት በሰላማዊ መንገድ እንዲፈታ የአፍሪካ አንድነት ድርጅት ለሚያደርገው ጥረት የተባበሩት መንግሥታት ድርጅት የፀጥታው ምክር ቤት አባላት በሙሉ እንደሚደግፉት አረጋግጠዋል።</p>

<p>የፀጥታው ም/ቤት ፕሬዚዳንት አምባሳደር ፒተር በርሌይ የተባበሩት መንግሥታት ዋና ፀሐፊ የአፍሪካ ልዩ ልዑክ አምባሳደር መሐመድ ሳህኑን ጉዳዩን አስመልክቶ ባደረጉት ንግግር የፀጥታው ም/ቤት አባላት የአፍሪካ አንድነት ድርጅት የመሪዎች አስታራቂ ጉባዔ ለኢትዮጵያና ለኤርትራ ግጭት መፈታት ያቀረበውን የሰላም ዕቅድ እንደሚደግፉና ዕቅዱም ፍትሐዊና ሚዛናዊ ነው ብለው እንደሚያምኑ ገልፀዋል።</p>

<p>በሌላም በኩል በተባበሩት መንግሥታት የኤርትራ አምባሳደር የሆኑት አቶ ኃይሌ መንቆሪዮስ የአገራቸው የውጭ ጉዳይ ሚኒስቴር አሥመራ ለሚገኙ የዲፕሎማቲክ ማኅበረሰብ አበላት ያቀረቡትን መግለጫ በሸኚ ደብዳቤ ለፀጥታው ምክር ቤት ፕሬዚዳንት ለሚስተር ፒተር በርሌይ ልከዋል።</p>

<p>አቶ ኃይሌ በደብዳቤአቸው ላይ ኤርትራ የአፍሪካ አንድነት ድርጅት ለሰላም የሚያደርገውን ጥረትና በተነሱት ጉዳዮች ላይ ዑጋዱጉ ላይ በተደረገው ስብሰባ ተገናኝቶ በመነጋገርና ለመግባባት እንዲቻል የተዘጋጀውን መድረክ እንደምታከብርም ገልፀዋል።</p>

<p>ከዚሁ ጋር አያይዘው ኤርትራ በሂደቱ መሳተፏን እንደምትቀጥል አስታውቀው በአፍሪካ አንድነት ድርጅት እንደተጠየቀው በስምምነቱ ሀሳብ ዙሪያ በተነሱት ነጥቦች ላይ የበኩሏን ሀሳብ በዝርዝር በመጪው ታህሣሥ ወር በሚደረገው የአፍሪካ አንድነት ድርጅት ውይይት ላይ እንደምታቀርብ አስረድተዋል።</p>

<p>የኤርትራ የውጭ ጉዳይ ሚኒስትር አቶ ኃይሌ ወልደትንሳኤ አስመራ ለሚገኙት የዲፕሎማቲክ ማኅበረሰብ አባላት ባስተላለፉት መልዕክት የአፍሪካ አንድነት ድርጅት የመነጋገሪያ ነጥቦች አዲስና ጠቃሚ ነገሮችን ይዟል። ከዚህ ውስጥ ዋነኛው የድንበር ላይ ውዝግቡ የተጀመረው እ.አ.አ. በግንቦት ወር 1998 ሳይሆን ቢያንስ ወደ ኋላ እስከ ሐምሌ 1997 መሄዱ ተቀባይነት ማግኘቱ ነው።</p>

<p>የግጭቱን መነሻ ለማወቅ የአፍሪካ አንድነት ድርጅት በሐምሌና በነሐሴ 1997 እና ግንቦት 6 ቀን 1998 ስለተፈጠረው ሁኔታ እንዲመረምር ተጠይቋል። ኤርትራ ከመጀመሪያው አንስታ እንዲካሄድ የምትፈልገው ይኸው ምርመራ (ኢንቨስቲጋቲኦን) የወቅቱ ችግር እንዲመጣ (እንዲከሰት) ያደረገችው ኢትዮጵያ መሆኗን ለማጋለጥ ይረዳል።</p>

<p>ሁለተኛውና ከላይኛው ጋር እኩል አስፈላጊ የሆነው የመነጋገሪያው ነጥብ የድንበር ክርክሩ ሊፈታ የሚችለው በቅኝ ግዛት ወሰን መሠረት መካለሉ ተቀባይነት ካገኘ ብቻ መሆኑን፣ ይህም እንደገና የኤርትራ መንግሥት ከመጀመሪያው ጀምሮ የምታነሳው መሠረታዊ ጉዳይ መሆኑን፣ በ1900, 1902 እና 1908 ውሎች እንደተገለጹት ኤርትራ ከኢትዮጵያ ጋር ያሏት ወሰኖች ግልጽ ናቸው። እዚህ ላይ ዋና ጉዳይ የሚሆነው ኢትዮጵያ እነዚህን ወሰኖች አምና በመቀበሏና ባለመቀበሏ ላይ ነው። ኢትዮጵያ እ.አ.አ. በጥቅምት 1997 ያቀረበችው ሕጋዊነት የሌለው ካርታ ይህንኑ ያረጋግጣል።</p>

<p>ሦስተኛው ኤርትራ ማስረጃዎቿን በቅንነት አቅርባ እንድታሳይና ከባድመም እንድትለቅቅ ተጠይቃለች። ኤርትራ ግን ይህን ጥሪ አልተቀበለችውም። ቅንነትን በተመለከተ ኤርትራ ብቻ ሳትሆን ሁለቱም ወገኖች መጠየቅ የሚገባቸው ነው።</p>

<p>አራተኛ ኤርትራ ሁለቱ አገሮች በጠላትነት መተያየቸው አብቅቶ ወደ ሰላም እንዲመጡ በኡጋዱጉ የመሪዎች ስብሰባ ስምምነት እንዲፈራረሙ ላቀረበችው ሀሳብ ትኩረት ትሰጣለች። ነገር ግን በኢትዮጵያ ወገን ተቀባይነት አላገኘም። እነዚህ ናቸው ኤርትራ ለሰላማዊ መፍትሔነት አቅርባቸው የነበሩት ነጥቦች።</p>

<p>ፕሬዚዳንት ኢሳይያስ አፈወርቂም የኢትዮጵያንና የኤርትራን የድንበር ላይ ክርክር በተመለከተ የሚቀርበውን ማናቸውንም ሰላማዊና ሕጋዊ የመፍትሔ ሀሳብ ኤርትራ እንደምትቀበል ገልፀዋል። ፕሬዚዳንቱ ይህን የገለጹት የየመኑን ምክትል ጠቅላይ ሚኒስትርና የውጭ ጉዳይ ሚኒስትር አስመራ ላይ ተቀብለው ባነጋገሩበት ወቅት ነው።</p>

<p>ፕሬዚዳንት ኢሳይያስ የኤርትራ መንግሥት ከኢትዮጵያ ጋር ያለው የድንበር ላይ ፀብ በሰላማዊ መንገድ እንዲፈታ ያልተቆጠበ ጥረት ሲያደርግ ቆይቷል። እያደረገም ነው ብለዋል።</p>

<p>ይህ በእንዲህ እንዳለ ካለፉት ጥቂት ቀናት ወዲህ ከኢትዮጵያ ተባርረው አሰብ ከደረሱት 1200 ኤርትራውያን ጋር ከኢትዮጵያ እንዲወጡ የተደረጉት ከ38 ሺህ በላይ መድረሳቸውን አንድ ዘገባ አመልክቷል። ዘገባው የተባራሪዎቹ ስብስብ ሕፃናትንና አዛውንቶችን እንደሚያካትት ጠቅሶ አብዛኞቹ «ለወራት በእሥር ቤትና በፖሊስ ጣቢያ ሲጉላሉ የቆዩና ንብረታቸውም በካድሬዎች መዘረፉን» አስረድቷል። በኤርትራ ወገን በኢትዮጵያውያን ላይ ስለደረሰው በደል ግን የተባለ ነገር የለም።</p>


</body>
</html>
