<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ የኢኮኖሚ ግስጋሴ ወደፊት? ወይስ ወደ ኋላ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h3>
<h1 class="align-center">የአዲስ አበባ የኢኮኖሚ ግስጋሴ ወደፊት? ወይስ ወደ ኋላ?</h1>

<p class="align-right">ከወልዱ ኃይሌ</p>


<p>የጊዜው የአዲስ አበባ የፖለቲካ ሰዎች ያለፉትን መንግሥታት የኢኮኖሚ ፖሊሲዎች «የተሳሳተ፣ ፊውዳል፣ የእዝ ኢኮኖሚ፣ ወዘተ.» በማለት በቁጥጥራቸው ሥር ባሉ መገናኛ ብዙሃን አማካይነት ሲዘልፉና ሲያንቋሽሹ ይደመጣሉ። ለከተማው «አስገኝተናል» ስለሚሏቸው የኢኮኖሚ መሻሻሎችም በአሃዝ አስደግፈው ተደጋጋሚ መግለጫዎች ይሰጣሉ። ላለፉት ሰባት ዓመታት ያስገኙትን የኢኮኖሚ ዕድገት በመጪው ሦስትና አራት ዓመታት ውስጥ የአዲስ አበባን የኢኮኖሚ ህይወት እንደሚለውጡ «የ5 ዓመት የአዲስ አበባ የተግባር መርሃ ግብር» በተሰኘው እቅዳቸው «ላም አለኝ በሰማይ» ዲስኩራቸውን ያሰሙናል። እነዚህ ሰዎች ነጋ ጠባ ማለቂያ የሌለው ስብሰባ በማካሄድ ለተሰብሳቢዎቹ ልዩ ልዩ የመስተንግዶ ወጪዎችን ከማስከተል ውጭ ትርጉም ያለው የኢኮኖሚ ፋይዳ ሳያስመዘግቡ በቀዳማዊ ኃይለ ሥላሴ ዘመነ መንግሥት በተሠራ ሕንፃ ውስጥ ከከተሙ ሰባት ዓመት አልፏቸዋል።</p>

<p>ባለፈው ዓመት ይፋ ባደረጉት «የ5 ዓመት የአዲስ አበባ የተግባር መርሃ ግብር» ዶክመንት ውስጥ የመርሃ ግብራቸውን ዓላማ በሰፊው አብራርተዋል። ከ1990-1994 ባለው ጊዜ ውስጥ፣</p>

<p>1. በከተማ ውስጥ ያለውን ሥራ አጥነት 50% መቀነስ፣ 2. ከ5000-7000 የሚሆኑ መኖሪያ ቤቶችን መገንባት፣ 3. የኮተቤ፣ የመካኒሳ፣ የቀራንዮ፣ የቃሊቲንና የቦሌ መንገዶችን ማስፋትና መገንባት 4. የፍሳሽ ቆሻሻ አገልግሎቶችን 50% ማሳደግ፣ 5. 18, 000 ሄክታር የሚሆነውን የከተማውን ቦታ በደን መሸፈን፣ 6. የቧንቧ ውሃ አቅርቦትን ከ«60%» ወደ 88% ማሳደግ፣ 7. የጤና አገልግሎትን ከ75% ወደ 85% ማሳደግ፣ 8. የደረቅ ቆሻሻን ከከተማችን እንዳለ 100% ማስወገድ፣ 9. ከግብር ከፋዩ ዘንድ እስካሁን ያልተሰበሰበ የሚባለውን ወደ 4 ቢሊዮን ብር ለመሰብሰብ ጥረት ማድረግና የመሳሰሉ ይገኙበታል።</p>

<p>ይህ የመርሃ ግብር ሰነድ በመግቢያው ላይ አዲስ አበባ ከመቆርቆርዋ በፊት ቦታው ሙሉ በሙሉ የኦሮሞ ብሔር መሆኑን አስምሮበታል። መስተዳድሩ በምን መረጃ ላይ ተመሥርቶ እንዲህ እንዳለ ለመጠየቅ የዚህ ጽሑፍ ዓላማ አይደለም። ይሁንና ሰነዱ በከተማዋ ውስጥ በሚታየው የኢኮኖሚና የማኅበራዊ ችግሮች ላይ ትኩረት ከመስጠት ይልቅ ፖለቲካውን በማቡካት ላይ እንዳነጣጠረ ከአቀራረቡ መገመት አያዳግትም። የቀረቡት ስታትስቲካዊ መረጃዎች በሙሉም ባይሆን በከፊል ጊዜ ያለፈባቸውና ሆነ ተብለው የተበወዙ አሃዞች ናቸው። መርሃ ግብሩ ይኸው አንዱ ዓመት አልፎ ሁለተኛውን ዓመት ተያይዞታል። የተጀመረው ሥራ ግን አይታወቅም።</p>

<p>ሕዝብ «የመረጠን» የሕዝብ ተወካዮች ነን ብለው በወያኔ/ኢሕአዴግ ድርጅታዊ አሠራር የማዘጋጃ ቤቱን ቁልፍ በእጃቸው ያስገቡት እንደሚሉን እውን የአዲስ አበባ የኢኮኖሚ ገፅታ የተሻለ መልክ እየያዘ ነው? ወይስ አነሰም በዛም የነበሩንን የተሻሉ የኢኮኖሚ ይዞታዎችን ከተማዋ በማጣት ላይ ነች? መቼም የመጀመሪያው ደረጃ (ኤለመንታርይ) ኢኮኖሚ እንደሚያስተምረን የኢኮኖሚ ዕድገትን ለማግኘት (ሀብት ለማፍራት) ካፒታል፣ ሥራ ፈጣሪ (ኢንተርፕሪነር)፣ መሬትና የሠራተኛ ኃይል ተቀናጅተው መንቀሳቀስ መቻል አለባቸው። በመሠረቱ በከተማችን መጠነኛ ቢሆንም ካፒታሉ አለ፣ ሥራ ፈጣሪውም እንዲሁ፤ ከተማዋ ሠራተኛም ከበቂ በላይ አላት። መሬትስ? መሬት የለም። መሬት ያለው በወያኔ/ኢሕአዴግ እጅ ነው። ዕውቀቱ ኖሮአቸው ለሠራተኛ የሥራ ዕድል ፈጥረው ለመሥራትና ካፒታሉን በምርት ሂደት ውስጥ በማንቀሳቀስ የአገር ሀብት ለማፍራት የሚፈልጉ በርካታ ኢትዮጵያውያን በአዲስ አበባችን ይገኛሉ። በምርቱ ሂደት እንዳይሳተፉ ግን የወያኔ/ኢሕአዴግ የመሬት ፖሊሲ የእግር ብረት ሆኖባቸዋል።</p>

<p>አዲስ አበባን ባጭሩ ኢኮኖሚዋ ምን እንደሚመስል ከአሃዛዊ ማስረጃ ጋር ቀረብ ብለን እንመልከታት። አዲስ አበባ ካሉአት 54, 000 ሄክታር ከሚሆን የመሬት ስፋት ውስጥ 30, 000 ሄክታሩ ሥራ ፈትቶ፣ ሰውንም ሥራ አስፈትቶ ይገኛል። የአዲስ አበባው መስተዳድር በከተማዬ ውስጥ ያለው የሥራ አጥ ቁጥር በከተማዋ ነዋሪ ከሆነው 2.5 ሚሊዮን ሕዝብ ውስጥ 30% ብቻ ነው ቢልም፣ በመስኩ ባለሙያዎች የተደረጉ ልዩ ልዩ ጥናቶች የሥራ አጡ ቁጥር ወደ 52% እንደሚጠጋ በተጨባጭ ያረጋግጣሉ። ከ4% በላይ እያደገ ይገኛል የሚባለው የሕዝብ ቁጥር ከገጠሩ ወደ ከተማ ከሚፈልሰው ሠራዊት ጋር ተደምሮ እንደ ሆንግ ኮንግና ጃፓን ከተማዎች አዲስ አበባም በሕዝብ ብዛት የመጨናነቋ ነገር ሩቅ አይሆንም። ሥራ አጡም በዚሁ መጠን እያደገ ነው። በየሜዳው የሚያድረውንና በልመና ሥራ የተሠማራውን ይመለከቷል።</p>

<p>ለዚህም በሥራ ሰዓት የከተማው መንገድ ምን ያህል በሥራ አጦች እንደተጣበበ ማየቱ ብቻ በቂ ምስክር ይሆናል። ወይ ደግሞ በመንገድ ዳር ባሉ ቡና ቤቶች ደጅ ላይ አንድ ብርጭቆ ሻይ ይዘው ቀኑን ሙሉ የሚቀመጡ ቁጥራቸው ይሄን ያህል ነው ተብሎ የማይገመት ሰዎችን መመልከቱ የሥራ አጡ ብዛት ምን ያህል እንደሆነ ጉልህ ማስረጃ ይሆናል። የፈረንጅ ነፍስ ይማር ልብስ በምንም በምንም ብሎ ወደ አገራችን ባይገባ ኖሮ የሰው አለባበስ ምን ሊመስል እንደሚችል መገመቱን ለአንባብያን ምናብ መተው ይመረጣል።</p>

<p>በቀዳማዊ ኃይለ ሥላሴ ዘመነ መንግሥት አሁን በከተማችን የምናያቸውን የእኔ ብጤ ሠራዊት ማየቱ ብቻ ከፍተኛ ድንጋጤ ላይ ይጥል እንደነበረ የሚያውቅ ያውቀዋል። በመንግሥቱ ኃይለ ማርያምም ቢሆን የለማኝ ሠራዊት እንዲህ እንዳሁኑ አልተበራከተም። ሥራ እየሠራ ነው የሚባለው የሠራተኛው ክፍልም ቢሆን የወር ገቢው ከ450 ብር የማይበልጠው ቁጥሩ 61% መሆኑን የክልል 14 ዶክመንት ያሳያል። የብር የመግዛት አቅም በየቀኑ እያሽቆለቆለ ባለበት ባሁኑ ሰዓት ስንቱ ለምግብ? ስንቱ ለቤት ኪራይ? ስንቱ ለልጆች ትምህርት ቤት? እንደሚሆን ደመወዝተኛው በየወሩ የሚጨነቅበት ጉዳይ ከሆነ ሰንብቷል። በአንፃሩ የሥራ መስኮች እንዳይስፋፉ ሕዝብ «መርጦናል» የሚሉት የመስተዳድሩ አካላት ለከተማዋ ዕድገት እንቅፋት የሆነውን የወያኔ/ኢሕአዴግ የኢኮኖሚ ፖሊሲ እንደመመርመር ፋንታ ያለፈን ሥርዓት ሲያማርሩ ይታያሉ። ወደ ሌሎች ጉዳዮች እንለፍ።</p>

<p>ይሠራሉ የተባሉ መንገዶች እንዳሉ ሆኖ አዳዲስ መንገዶች ሲሠሩ አይታይም። ቀደም ብለው ከወያኔ/ኢሕአዴግ መንግሥት በፊት በነበረው ጊዜ የተሠሩት የአስፋልት መንገዶች የአገልግሎት ዘመናቸውን አገባደዋል። ከአዲስ አበባ መንገዶች ውስጥ አንድ አስረኛ (1/10) የሚሆነው ብቻ ነው የከተማን ደረጃ የጠበቀ የአስፋልት መንገድ። ሌላው ተቆፋፍሯል፣ ተነዳድሏዋል፣ ትናንሽ የኩሬ ውሃ ማጠራቀሚያ መስሏል። በየዓመቱ በአንዳንድ መንገዶች ላይ የሚደረገው ዕድሳትም ቢሆን የእግረኛ የመኪና ተብለው በውል ያልተለዩበት በርካታ መንገዶችም በከተማችን ውስጥ ሞልተዋል። ከብቱ፣ መኪናው፣ ሰው አብረው ይተራመሳሉ።</p>

<p>መኖሪያ ቤቶችና የከተማው ህንፃዎች ከከተማዋ ጫፍ አካባቢ ከሚሠሩ ከተወሰኑ የመኖሪያ ቤቶችና አንዳንድ የንግድ ድርጅቶች፤ በመሐል ከተማ ከሚያሰርዋቸው በጣት ከሚቆጠሩ ሕንፃዎች ውጭ በከተማችን የተያዘው የካርቶንና የላስቲክ ቤቶችን መገንባት ሆኖአል። ወደ 222, 000 የሚጠጉ ሰዎች ቤት አልባ መሆናቸውን ማዘጋጃ ቤቱ አቤቱታ መሰል ወቀሳ ደጋግሞ ሲያሰማ ይስተዋላል። እነዚህ የፖለቲካ ሰዎች በከተማው መንበር ላይ ተቀምጠው በማን ላይ ይሄን አቤቱታ እንደሚያሰሙ ግራ ያጋባሉ። የቆሻሻ ቱቦ ሁሉ ማደሪያ በሆነበት ከተማ፣ ኢኮኖሚው ወደፊት ሳይሆን እየገሰገሰ ያለው ወደኋላ ነው፤ ያውም በአጭር ርቀት የሩጫ ውድድር ፍጥነት።</p>

<p>መንገደኛው አፍንጫውን ካልያዘ በስተቀር የማያሳልፉ በከተማችን ጐዳናዎች የሚያያቸው አጥተው ተቆልለው የሚታዩ ቆሻሻዎች ነዋሪውን ለብዙ በሽታ እያጋለጡ ባለበት ሰዓት፣ ባለፈው ወር ማዘጋጃ ቤቱ በየመንገዱ እየገባ «ጽዳት ይጐድላችኋል» የሚላቸውን ምግብ ቤቶች ሲያሽግ እንደነበረ ይታወሳል። መስተዳድሩ በመጪዎቹ ሁለትና ሦስት ዓመታት የደረቅ ቆሻሻን 100% እንደሚያስወግድ በመርሃ ግብሩ ተገልጿል። ከወዲሁ ካለው አያያዙ ግን ቆሻሻው የሚጨምር እንጂ የሚቀንስ መስሎ አይታይም።</p>

<p>በተያያዘ መልኩም የፍሳሽ ቆሻሻ ማስወገጃ አገልግሎትን ወደ 50% ለማሳደግ ቃል ገብቷል። ይሁንና የቆሻሻ ፍሳሹ ለመጠጥ ከሚውለው የቧንቧ ውሃ መስመር ጋር እንዳይገናኝ የተወሰዱ ጅምር እርምጃዎች የሉም። የፈነዱ የቧንቧ መስመሮች በስፋት በሚታይባቸው በአራት ኪሎ፣ በፍልውሃ፣ በሰባተኛና በመሳሰሉት አካባቢዎች የፍሳሽ ቆሻሻ ቱቦዎች እየተነደሉ ፍሳሹ ከቱቦው በመውጣት በአስፋልቱ ላይ ተንጣሎ ይታያል።</p>

<p>በጤና አቅርቦት ረገድ ከከተማ ነዋሪው ሕዝብ ውስጥ 75% የሚሆነው የጤና አገልግሎት እንደሚያገኝ የሚያቅደው ይህ የመርሃ ግብር ሰነድ አገልግሎቱን ወደ 85% ለማሳደግ መታሰቡን ይገልፃል። መስተዳድሩ በከተማ ውስጥ ነዋሪ ከሆነው 2.5 ሚሊዮን ሕዝብ 75% የሚሆነው የጤና አገልግሎት ተጠቃሚ ነው ብሎ ያወጣው አሃዝ ከእውነታው ጋር ተገናዝቦ የቀረበ መረጃ አይደለም። ከ25 ዓመት ወዲህ ጥቂት መለስተኛና ከፍተኛ የሆኑ ክሊኒኮች ከመከፈታቸው በስተቀር አንድም ሆስፒታል ባልተሠራበት ከተማ፣ የሕዝቧ ቁጥር በዓመት ከ4% በላይ በሚያድግበትና በአሥር ሺዎች የሚቆጠሩ የገጠር ነዋሪዎች ወደ ከተማ እየጐረፉ አንደኛቸውን በሚሰፍሩባት አዲስ አበባ ይህን ከፍተኛ አሃዝ ማዘጋጃ ቤቱ ከየት እንዳገኘው ግራ ያጋባል። ከ25 ዓመት በፊት የተሠሩት በቁጥር 10 የማይሞሉት የከተማችን ሆስፒታሎች የመታደስ አቅም ባጡበት፣ የሕክምና መገልገያ እጥረት መኖሩ በይፋ በሚነገርበት ሁኔታ ውስጥ ነው ያለነው። ወባን መከላከል አቅቶን እዚህ ሳሪስ አካባቢ ሰው በሞት እየረገፈ ስለጤና አገልግሎት አቅርቦት መሻሻል ምንም ማለት የሚቻል አይደለም።</p>

<p>በትምህርት በኩልም የተሻለ ነገር አይታይም። በወያኔ/ኢሕአዴግ ዘመነ መንግሥት ተቋቋመ የሚባል የትምህርት ተቋም ካለ የሲቪል ሰርቪስ ኮሌጅ ነው። ኮሌጁ ከመሠረቱ ሲዋቀር የአካዳሚ ብቃትን ለማግኘት ሳይሆን ለወያኔ/ኢሕአዴግ የገደል ማሚቶ ሊሆኑ የሚችሉ ግለሰቦችን ለመፈልፈል ስለመሆኑ አንቱ የተባሉ የአገራችን ባለሙያዎች ደጋግመው ገልፀውታል። ኢኮኖሚ፣ ሕግና የመሳሰሉ የትምህርት ዓይነቶችን ለማጥናት በአካዳሚ ብቃታቸው ሳይሆን በጐሣና በፖለቲካ አቋም መሥፈርት ወደ ተቋሙ የሚገቡ ተማሪዎች ምን ዓይነት የአካዳሚ ችሎታ ይዘው ሊወጡ እንደሚችሉ ከወዲሁ ለመተንበይ ነብይ መሆን አያስፈልግም።</p>

<p>ለማጠቃለል ማዘጋጃ ቤቱ የሶሻልና የኢኮኖሚ መረጃዎችን መሠረት በማድረግ በመርሃ ግብሩ ከ1990 - 1994 ለመተግበር ያቀዳቸውን እቅዶች በምን የፋይናንስ ምንጭ እንደሚያከናውናቸው መርሀ ግብሩ አይገልጽም። ዕቅድ አለገቢና አለወጪ ስሌት ይሏል ይሄ ነው። ባጭሩ አዲስ አበባ ይሄን ትመስላለች። የመስተዳድሩ ፕሬዚዳንት አቶ አሊ አብዶ በቅርቡ «በደቡብ አፍሪካ ነዋሪ ለሆኑ ኢትዮጵያውያን ስለ አዲስ አበባ የኢኮኖሚና የሶሻል ገጽታ ገለፃ አድርገዋል» ተብሎ በመገናኛ ብዙሃን ነግሯል። ምን ብለው ይሆን? ከቃልና ከፕሮፓጋንዳ የዘለለ የሕዝብ አኗኗር ለውጥ የምናዬው መቼ ነው? ዕድገት በአኗኗር ለውጥ ካልተለካ በምን ይለካል?</p>


</body>
</html>
