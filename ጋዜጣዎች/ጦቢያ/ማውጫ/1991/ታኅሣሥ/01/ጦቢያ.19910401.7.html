<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሊሴ ገ/ማርያም ትምህርት ቤት አድልኦ ይደረጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በሊሴ ገ/ማርያም ትምህርት ቤት አድልኦ ይደረጋል</h1>


<p>በሊሴ ገ/ማርያም የፈረንሣይኛ ቋንቋ ት/ቤት የተዘረጋው የትምህርት አሰጣጥና የአስተዳደር ሥርዓት ነጮቹን ተማሪዎችና መምህራንን ብቻ በሚጠቅም መልኩ የተመቻቸ መሆን በጥቁር ተማሪዎችና መምህራን ላይ ከፍተኛ የሞራል ውድቀት ማስከተሉን ወላጆች ባካሄዱት አጠቃላይ ስብሰባ በምሬት ገለጡ።</p>

<p>የትምህርት ቤቱ ርዕሰ መምህርት በተገኙበት በት/ቤቱ የመሰብሰቢያ አዳራአሽ ባለፈው እሁድ የተካሄደው የወላጆች ስብሰባ ዋና አትኩሮት በት/ቤቱ ውስጥ በተከሰተው ተደራራቢ ችግር ላይ ተነጋግሮ መፍትሔ ለመፈለግና የሥራ ዘመኑን ያጠናቀቀውን ኮሚቴ ለመተካት ምርጫ ለማካሄድ ነበር። የኮሚቴው የሥራ ክንውን በሰብሳቢው በአቶ አብደላ አህመድ በንባብ ከተሰማ በኋላ ወላጆቹ ያካሄዱት ውይይት የከረረና ምሬት የተሞላበት፣ ፈረንሳዮቹም አዳራሽ ጥለው እስከመውጣት የደረሱበት ነው።</p>

<p>ለወላጆቹ ብሶት መነሻ የሆኑት ችግሮች በትምህርት ቤቱ ያሉ ኢትዮጵያውያን ተማሪዎች በዝቅተኝነት ይታያሉ፣ የዘር መድልኦ ይደረግባቸዋል፣ ኢትዮጵያዊ መምህራን ከፈረንሳዮቹ መምህራን እኩል አይታዩም የሥራ ጫና አለባቸው፣ የደሞዝ ክፍያቸው ያነሰ በመሆኑ ት/ቤቱ ብዙ መምህራንን እያሸሸ ነው፣ በአንፃሩ ከፈረንሣይ የሚመጡት መምህራን ጥሩ ክፍያ ያላቸውና በርካታ ጥቅማ ጥቅም የሚሰጣቸው ናቸው፣ ኢትዮጵያዊ ወላጆች በሁለት ዓመት ውስጥ ቀደም ሲል በሚከፍሉት ላይ 700 ብር ጭማሪ ተደርጐ እየከፈሉ ቢሆኑም ልጆቻቸው ማግኘት ያለባቸው ሁሉ ተነፍገዋል የሚሉ ናቸው።</p>

<p>በተካሄደው ውይይት አንድ ወላጅ «በሚደርስባቸው ጭቆና የተነሣ አሥራ አራት ብቁ መምህራን ለቅቀዋል። ሌሎች ስድስት መምህራን ደግሞ ለመልቀቅ እየተዘጋጁ ናቸው። ይህ ሁኔታ ብዙ ክፍፍሎች ያደረገ በመሆኑ ተማሪዎቹም ቤት ለመዋል ተገደው ነበር። እንደሚታወቀው በአሁኑ ዓመት መጀመሪያ በምዝገባ ወቅት 500 ብር ክፈሉ በመባሉ ልጆች ከትምህርት እንዳይሰናከሉ ወላጆች የግዳቸውን ከፈሉ። የሚያሳዝነው የት/ቤቱ አስተዳደር የትምህርት ጥራትን ያለመጠበቁ፣ በተማሪዎች መካከል የሚደረገውን የቀለምና የዘር መድልኦ ለማስወገድ አለመቻሉ፣ እንዲህ በዘፈቀደ የሚቆለለው ክፍያም እልባት ያለማግኘቱን ጉዳይ ኮሚቴው ለትምህርት ሚኒስቴር አቅርቦ ቁጥጥር እንዲደረግልን እንጠይቃለን» ብለዋል።</p>

<p>እንዲሁም ሌላዋ ወላጅ በበኩላቸው «እስከዛሬ በተካሄዱት ስብሰባዎች እንደምስጢር የተያዘ፣ ነገር ግን ይፋ መሆን ያለበት ጉዳይ የሚደረገው የቀለም ልዩነት ነው። ትምህርት ቤቱ ተማሪውን ከተማሪ፣ መምህሩን ከመምህሩ ለያይቶታል። በዚህ ደግሞ ተጠቃሚው ማን ነው?» ሲሉ ጠይቀዋል። አሠራሩ ሚዛናዊ ባለመሆኑም መስተካከል እንዳለበት ጠቁመዋል። «በልጄ ላይ አድልኦ ተደረገ። ከጥሩ የትምህርት ክፍል አስወጥተው ሌላ ክፍል ስለከተቷት ለምን እንዲህ ሆነ ብዬ ብጠይቅ ያንቺ ልጅ ብቻ ሣትሆን ሌሎች ሁለት ተማሪዎችም አሉ አሉኝ። በምን ምክንያት እንዲህ አደረጋችሁ ስላቸውም አጋጣሚ ተባልኩ። በአጋጣሚ ሦስት ጥቁር ልጆች እንዴት ወጡ? እጣስ ለነጮቹ አይደርስም ወይ? ብላቸው እነሱን አይመለከትም፤ ለማንኛውም ቅድሚያ ለፈረንሣዮች፣ ቀጥሎ ለሌሎች ነጮች በመጨረሻም ለጥቁሮች ነው ሲሉ የትምህርት ቤቱ ሁነኛ ሰው ነገሩኝ» ያሉት ሌላው ወላጅ ናቸው። ዛሬ የልጃቸው የትምህርት ውጤት እጅግ ዝቅተኛ ሊሆን መቻሉንም በቅሬታ ለተሰብሳቢው ገልጠዋል።</p>

<p>እኚሁ ወላጅ ከዚሁ ጋር አያይዘው «በትምህርት ቤቱ ሰፍኖ ያለው ከፍተኛ ችግር ሌላ ሳይሆን ይህ ነው። መምህር ነኝ። የወላጆች ጥያቄም የሚሰጠው የትምህርት ደረጃ ይጠበቅ ነው። ዛሬ እንደሚታየው በ3 ዓመት ዕድሜያቸው ትምህርት የጀመሩትን ሕፃናት በስምንትና ዘጠኝ ዓመታቸው እንኳን ቋንቋውን አይናገሩም። የትምህርት አሰጣጡ ደካማ ነው» ብለዋል።</p>

<p>ከኮሚቴው ሪፖርት ለመረዳት እንደተቻለው ከፈረንሣይ ለመጡ 18 መምህራን ደመወዝ በዓመት 868,91 ብር፣ ኢትዮጵያ እንደመጡ ለመቋቋሚያ ተብሎ ቤተሰብ ላላቸው 250 ሺህ ብር እና በየወሩ 20 ብር ለአለዋንስ እንደሚከፈላቸው ታውቋል። «ለኢትዮጵያውያን መምህራን የደሞዝ ጭማሪ አይደረግም። ቢያንስ ልጆቻቸውን ለሚያስተምሩት እንኳን የሚደረግላቸው አስተያየት የለም» በማለት የሚቆረቆሩት ወላጆች ቁጥር ቀላል አይደለም። ከዚህ ሌላም ወላጆች ለልጆቻቸው መማሪያ ከከፈሉት ገንዘብ ላይ በፈሰስ መልክ ወደሌላ አቅጣጫ የመሄዱ ጉዳይ ሁሉንም ያወያየ ነበር።</p>

<p>50 ዓመት ያስቆጠረው ይህ ትምህርት ቤት የተቋቋመው በኢትዮጵያና በፈረንሳይ መንግሥት መካከል በተደረገ ስምምነት ነው። ወላጆች በሚከፍሉት፣ ትምህርት ሚኒስቴርና የፈረንሣይ መንግሥት በሚደጉሙትና ከት/ቤቱ ልዩ ልዩ ገቢዎች በሚገኝ በጀት እንደሚተዳደር ታውቋል። የወላጅ ኮሚቴው የቀድሞ ሰብሳቢ አቶ አብደላ አህመድ ለአጠቃላዩ ሁኔታ ባጭሩ እንደገለጡልን ት/ቤቱ በተቋቋመበት ወቅት በሁለቱ መንግሥታት ተደርጐ የነበረው ስምምነት ኢትዮጵያውያን ተማሪዎች በቋንቋው በእኩልነት እንዲማሩ በማስቻል ላይ ያተኮረ ነበር። አሁን እንደሚታየው ይህ ስምምነት መስመሩን ስቶ የተለዋወጡ ሁኔታዎች እየታዩ ናቸው። ኮሚቴው የሚያደርገው ትግልም ስምምነቱን ለማስከበር ነው። ተማሪዎቹ ሥነ-ልቡናዊ ችግር ሳይፈጠርባቸው በእኩል ደረጃ ጥሩ ትምህርት የሚያገኙበት መንገድ ከተመቻቸ የወላጆች ጭንቀትን ብሶት ቀለለ ማለት ነው። እኛ ወላጆች ልጆቻችን በተፅዕኖ ሥር ሆነው በዝቅተኝነት እንዲታዩ እንዲማሩ አንፈልግም። እነዚህ ሁኔታዎች እንዲስተካከሉ መንግሥት በትምህርት ሚኒስቴር በኩል ክትትል እያስደረገ ነው» ብለዋል። ወላጆች በልጆቻቸው ላይ የደረሰውን በደል በምሬት በገለፁበት ወቅት ርዕሰ መምህሩና ፈረንሣዊ መምህራን አዳራሹን ለቀው ለመውጣት በተነሱበት ወቅት በወላጆች ጥረት ርዕሰ መምህሩ ሲቀመጡ ሌሎች ጥለው ወጥተዋል። ስለሁኔታውም አቶ አብደላ እንዲህ ብለዋል። «እውነት ምንግዜም አይወደድም። ሁኔታውን ለማስተባበልም እኮ ተጨባጭ ማስረጃ ማቅረብ ይጠይቃል። በሚታየውና በደረሰው ሁኔታ ላይ መልስ አልነበራቸውም»</p>

<p>ለርዕሰ መምህሩ መድረክ በተሰጠበት ጊዜም ወላጆች በተጯጮሁባቸው ዋነኛ ነጥቦች ላይ ያተኮረ ንግግር አላደረጉም።</p>


</body>
</html>
