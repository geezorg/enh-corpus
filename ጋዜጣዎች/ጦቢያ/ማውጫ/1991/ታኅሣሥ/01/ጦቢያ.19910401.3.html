<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሮፌሰር አሥራት ፍርዳቸውን ጨርሰውም ታስረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ፕሮፌሰር አሥራት ፍርዳቸውን ጨርሰውም ታስረዋል</h1>


<p>ፕሮፌሰር አሥራት ወልደየስ በፍርድ የተወሰነባቸውን የእስራት ጊዜ ጨርሰው አሁንም በእስር ላይ እንደሚገኙና በገጠማቸው ከፍተኛ የጤና ችግር ባለሙያዎቹ ተገቢውን ሕክምና ሊያደርጉላቸው ባለመቻላቸው ጤናቸው አስጊ ደረጃ ላይ መድረሱን በመግለፅ የኢትዮጵያ ሰብአዊ መብቶች ጉባዔ (ኢሰመጉ) ለኢትዮጵያ መንግሥት አስቸኳይ አቤቱታ አቀረበ።</p>

<p>የመላው አማራ ሕዝብ ድርጅት ፕሬዚዳንት የሆኑት ፕሮፌሰር አሥራት ከ1986 ጀምሮ በእሥር ላይ የሚገኙ ሲሆን፤ ከጥር 1990 ጀምሮም በስኳር በሽታ፣ በደም ግፊት፣ በልብ በሽታና በዓይን ብርሃን መታወክ እየተሰቃዩ ናቸው። ከሦስት ሣምንት ወዲህም መጠነኛ የልብ ድካም ስላጋጠማቸው ሃኪሞቻቸው ልዩ ምርመራ ለማድረግ ከተኙበት 8ኛ ፎቅ ወደ 5ኛው እንዲሄዱ ቢያዙም ጠባቂያቸው ወታደር እንደከለከላቸው ኢሰመጉ ገልጧል። ሐኪሞቹ ያደረጉላቸውን ውስን ምርመራ በመግለፅ ለመንግሥት ዘገባ ያቀረቡ ሲሆን በፕሮፌሰሩ ላይ የተጫነባቸው ማዕቀብ እስከቀጠለ ድረስም ህመምተኛውን በአጥጋቢ ሁኔታ ለመርዳት እንደማይችሉ ማስታወቃቸውንም የኢሰመጉ መግለጫ ያስረዳል።</p>

<p>የኢሰመጉ አስቸኳይ አቤቱታ እንደገለጠው፤ ፕሮፌሰር አሥራት በፍርድ የተወሰነባቸውን የእስራት ጊዜ ጨርሰዋል። አሁን በቁጥጥር ሥር እንዲቆዩ ያደረጋቸው ሌላ ክስ ስለተመሠረተባቸው ነው ቢባልም ጥፋታቸው በሕግ ፊት ገና ያልተረጋገጠ መሆኑንም አስታውቋል። የሀገሪቱ ሕግ ለተመሳሳይ ሁኔታዎች የሚፈቅደውን መሠረት በማድረግ ጤናቸው እጅግ እየተባባሰ የመጣው ፕሮፌሰር ተፈትተው ተገቢውን ሕክምና ለማግኘት እንዲችሉ ኢሠመጉ አቤቱታ አቅርቧል። ይህ የማይቻል ከሆነ ደግሞ በሕክምና ላይ ባሉበት ወቅት የተጣለባቸው ገደብ ሁሉ እንዲነሳላቸው ኢሰመጉ አጥብቆ ጠይቋል። እንዲሁም ግለሰቦች መንግሥታዊ ድርጅቶች፣ የኃይማኖት ተቋማትና ሌሎች መንግሥታዊ ያልሆኑ ድርጅቶች ሁሉ ለኢትዮጵያ መንግሥት በመጻፍ ትብብር እንዲያደርጉ አሳስቧል።</p>


</body>
</html>
