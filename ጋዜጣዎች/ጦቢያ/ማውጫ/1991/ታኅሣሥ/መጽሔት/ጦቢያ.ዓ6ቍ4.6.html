<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>xbr Indegena? (yemeCerexaw kfl)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የመነጋገሪያ መድረክ</span></h3>
<h1 class="align-center">ሽብር እንደገና? (የመጨረሻው ክፍል)</h1>

<p align="right">keyoHens tefera (dEnmark)</p>

<h3>የብሔር ጥያቄ</h3>


<p>ዛሬ የፖለቲካ እንቅስቃሴ በማድረግ ላይ በሚገኙት የብሔር/ብሔረሰብ ድርጅቶች ላይ ድርጅታቸው ያለውን አቋም አቶ መርሻ ዮሴፍ እንደሚከተለው አቅርበዋል።</p>

<blockquote>
<p> «ከደርግ ባለሥልጣኖች በተጨማሪ ኢህአፓን አምርረው የሚጠሉት ጠባብ ብሄርተኞች ወይም አሁን በተለመደው መግለጫቸው የጐሠኝነት ፖለቲካን የሚያራምዱ ድርጅቶች ቡድኖች፣ በዋናነት ደግሞ የቡድኖቹ መሪዎች ናቸው። ዛሬ ከነርሱ ጋር ያለን ቅራኔ ሊታረቅ የማይችል መሆኑን እነሱም ሆኑ የኢትዮጵያ ሕዝብ ያውቅልናል ብለን እንገምታለን።»</p>
</blockquote>

<p align="right">ጦቢያ፣ ቅፅ 5፣ ቁ. 9፣ ገፅ 11፣</p>

<p>ለምንድነው እሱ አቶ መርሻ ዮሴፍና ድርጅታቸው ከብሔር ብሔረሰብ ድርጅቶች ጋር ከማይታረቅ ቅራኔ ውስጥ የገባው? ተቃዋሚ ድርጅቶች ከህወሓት ጋር ከሚሠሩ ድርጅቶች ጋር ያላቸውን ቅራኔ ከህወሓት ጋር ባላቸው ቅራኔ አንፃር ሊታይ ይችላል። ነገር ግን ሕወሓት/ኢሕአዴግን ለመጣል የሚታገሉ ኦነግን የመሳሰሉ የብሄር ብሔረሰብ ድርጅቶችን በሚመለከት እነ የአቶ መርሻ ዮሴፍ አስተያየት ደግሞ እንደሚከተለው ነው።</p>

<blockquote>
<p>«ዛሬ ጠባብ ብሔርተኝነት በህወሓት/ወያኔ፣ በህግሀኤ /ሻዕቢያ፣ በኦነግ/ ኦህዴድ በሌሎችም የጐሳ ድርጅቶች አማካይነት በሠፊው ስለተራገበ የወጣቱና ከቀሪውም የኅብረተሰብ ክፍል የከፊሉን አስተሳሰብና አመለካከት በክሏል። ዛሬ የተያዘው ዓላማ ኢትዮጵያዊነትን በሁሉም መልኮችና መግለጫዎች በማጥፋት በትግራይ - ትግሪኝና በሌሎችም የክልል ብሔርተኝነት እምነት፣ አስተሳሰብ መተካት ስለሆነ ትግላቸውን እየቀጠሉ ናቸው።</p>

<p>የእምነቱ እምብርት ፀረ ኢትዮጵያዊነትና ፀረ አንድነት የሆነውን ጠባብ ብሔርተኝነት የሚያራምዱ ቡድኖች የአፍቅሮተ - ኢትዮጵያንና የአፍቅሮተ አንድነት ፅንሰ ሀሳቦችን ለማስጣያ የሚጠቀሙበት ስልት እነዚህን ፅንሰ ሀሳቦች ከእመቃና ከትምክህተኝነት ጋር ማመሳሰልና ከአንድ ብሔረሰብ ተወላጆች ጋር ማያያዝ ነው። ይህ ስልታቸው ታዲያ ውጤት አልባ አልሆነም። በተለይ በወያኔ አነሳሽነትና አበረታችነት፣ በኦህዴድ/ኦነግ አቀነባባሪነትና ፈፃሚነት በአማራው ኀብረተሰብ ላይና በክርስትና እምነት ተከታዮች ላይ ያተኮሩ፣ በተወሰኑ አካባቢዎች እስከጭፍጨፋ የደረሱ የግፍ እርምጃዎች መወሰዳቸው፣ በአማራው መካከልም በብሔረሰብ የመሳባሰብን አዝማሚያ ተነጥሎ ዒላማ የመሆን ስሜት የፈጠረውን ብሔርተኝነት ቀስቅሶ ብሔረተኝነቱ በድርጅትም መልክ በመከሰቱ፣ እሱም በበኩሉ ሁሉን አቀፍ የሆነውን ኢትዮጵያዊነትን በህብረ - ብሔራዊ ድርጅት መልኩ የሚገለጠውን አፍቅሮተ አንድነት በተወሰነ ደረጃ መጉዳቱ አልቀረም።»</p>
</blockquote>

<p align="right">ጦቢያ ቅፅ 5፣ ቁ. 8፣ ገፅ 10 - 11</p>

<p>የኦሮሞ ተወላጆች ከመቶ ዓመታት በፊት በተካሄደው የአፄ ምኒልክ ወረራ አያት ቅድመ አያቶቻቸው ግፍ ተፈፅሞባቸዋል፣ ጡቶቻቸው ተቆርጠዋል፣ አካለ ስንኩላን ተደርገዋል። የያኔውን ወታደራዊ ሽፍትነታቸውን ተከትሎ «በደረሰብን የበታችነት ስሜት ምክንያት ተዋርደንና ተንቀን ኖረናልና መብታችንና ክብራችንን እናስመልስበታለን» ብለው ኦነግን መመስረታቸው «ጠባብ ብሔርተኝነት» «ጐሠኝነት»፣ ወዘተ፣ እየተባለ እየተንቋሸሸና እየተወገዘ፣ የአማራው ብሔር በአንድ የታሪክ አጋጣሚ ያገኘውን ነገር ግን ተፈጥሮው አድርጐ ይዞት የቆየውን የበላይነት ድንገት ሲነጠቅ የትናንቱን የበላይነት ለማስመለስ የተቀሰቀሰበትን ብሔርተኝነት በመላ አማራ ድርጅት መልክ ለመከሰቱ ሰበብ ሊፈለግለት ይገባል? እነ አቶ መርሻ ዮሴፍ ከብሔር ብሔረሰብ ድርጅቶች ጋር ያላቸው ቅራኔ የማይታረቅ ቅራኔ ሆኖ ሳለ ለምን መላ አማራ ድርጅት ጋ ሲደርሱ ተለሳለሱ? አቶ መርሻ ዮሴፍ አማራ ሆኑም አልሆኑ በዚህ አቋማቸው መሠረት በአማራ ትምክህተኝነት ቢጠረጠሩ ምን ያስደንቃል? የአማራን የበላይነት ለማራመድ ደግሞ የግድ አማራ መሆን አያስፈልግም። እነ ጐበና ዳጨውም፣ እነ ፍስሀ ደስታም አራምደውታል። ዛሬም የትግሬን የበላይነት የሚያራምዱት ትግሬዎች ብቻ አይደሉም።</p>

<p>አቶ መርሻ ዮሴፍ ለኢትዮጵያ አንድነት ከማንም በላይ የሚያስበው አማራው ነው የሚሉን ከሆነ በእኔ አስተያየት ያ ያለፈ ታሪክ ነው። ማንም ብሄር በበላይነት የሚመራው ኅብረተሰብ እንዲፈራርስበት አይፈልግም። ስለዚህ ትናንት አማራው ለኢትዮጵያ አንድነት ዋነኛው ተቆርቋሪ ቢሆን አያስደንቅም። ዛሬ ግን ሁኔታው ተለውጧል። ትናንት ጨቋኝ ብሔር የነበረው የአማራው ብሔር ዛሬ ጭቁን ብሔር ሆኗል። የፖለቲካ ሥልጣኑን ከተነጠቀበት ከግንቦት 20 ቀን 1983 ዓ.ም. ጀምሮ ማለት ነው። ዛሬ ገዥው ብሔር የትግራይ ብሔር ነው። በትግራይ፣ ትግሪኝ ብሔርተኝነት እየተተካ ያለው ደግሞ የአማራ ብሔርተኝነት እንጂ አቶ መርሻ ዮሴፍ እንደሚሉት ኢትዮጵያዊነት አይደለም፣ አማራነትን ብቻ ኢትዮጵያዊነት አድርጐ ማቅረብ የአማራን ብሔርተኝነት በኢትዮጵያዊነት ስም ማቅረብ ካልሆነ በቀር።</p>

<p>የአማራ የበላይነት በትግሬ የበላይነት ለመተካቱ እኔ የሚከተለውን የአቶ መርሻ ዮሴፍን የራሳቸውን አስተያየት እንደ አንድ ማስረጃ አድርጌ አቀርባለሁ።</p>

<blockquote>
<p>«ከጐንደርና ከወሎ ሠፋፊ ለም መሬቶችን ቆርሰው ትልቂቱን የትግራይ ክልል ስለፈጠሩ ወሎዬውና ጐንደሬው፣ ሌላውም አልተደሰተም። ጐንደሬው ገበሬ ለአቤቱታ ወደ መቀሌ እንዲጓዝ በመደረጉና በብዙ ሌሎች ምክንያቶች ወያኔን ይጠላል።»</p>
</blockquote>

<p align="right">ጦቢያ፣ ቅፅ 5፣ ቁ. 9፣ ገፅ 9፣</p>

<p>ይህ ማለት ታዲያ ትግሬው የአማራውን መሬት ቆርሶ ወስዶ አማራውን ማስገበር ጀምሯል ማለት ነው። ትግሬዎች ለዚህ የሚሰጡት ምክንያት ትናንት የአማራው መንግሥት በኃይል ለአማራው የሰጠብን የራሳችን መሬት ነው የሚል ይመስለኛል። ይህ መሬት የማነው የሚለውን ጥያቄ ለጊዜው ትተን የመንግሥታቱን የፖሊሲ ለውጥ ብቻ እንይ። የትናንቱ መንግሥት ይህንን ለም የተባለ መሬት ያለውሳኔ ሕዝብ፣ በፖለቲካ ውሳኔ ብቻ ለአማራው ሰጠ። የዛሬው መንግሥት ደግሞ ይህንኑ መሬት አሁንም ያለ ውሳኔ ሕዝብ፣ በፖለቲካ ውሳኔ ብቻ ለትግሬው ሰጥቶ አቶ መርሻ ዮሴፍ እንደሚሉት የመሬቱ ተጠቃሚ ጐንደሬ ለአቤቱታ መቀሌ ድረስ እንዲለፋ አደረገ። እዚህ ላይ በብሔር ጭቆና አንፃር ጨቋኝና ተጨቋኝ ቦታ መቀያየራቸው በግልፅ የሚታይ ይመስለኛል።</p>

<p>ይህ ብቻ አይደለም። ብሔራቸው በታሪክ አጋጣሚ ባገኘው የበላይነት ምክንያት የትምህርት ዕድል ቅድሚያ የነበራቸው የአማራ ተወላጆች ምሁራን ውስጥ ከፍተኛውን ቁጥር የሚይዙ ቢሆንም «የብሔረሰብ ተዋጽኦ» በሚል ሰበብ ዕውቀትና ችሎታ ዋጋ እያጡ ከሥራ አለም እየተገለሉ ናቸው። ለስሙ «የብሔረሰብ ተዋጽኦ» ይባል እንጂ ቁልፍ ቁልፍ ቦታዎች እየተያዙ ያሉት በትግራይ ተወላጆች፣ በተለይም በአድዋ ልጆች ነው።</p>

<p>ስለዚህ በኔ አስተያየት አቶ መርሻ ዮሴፍ በአንድምታ የጠቀሷቸው የአርባጉጉውና ሌሎችም ግጭቶች ለመላ አማራ ድርጅት መፈጠር በቂ ምክንያቶች አይደሉም። አዲስ ከመጣበት የበታችነት ስሜት ለመላቀቅ ይችል ዘንድ ብሔርተኝነቱ በድርጅት መልክ መከሰቱ የታሪክ ግዴታ ይመስለኛል።</p>

<p>የአማራው ብሔር ገዥነቱን በትግሬው ብሔር ስለመነጠቁና ዛሬ ራሱም ጭቁን ብሔር ስለመሆኑ የሚከተሉትን አስተያየቶች ደግሞ እንይ፦</p>

<blockquote>
<p>«ይህ በዘር ላይ የተመሰረተ ፌደራሊዝም ማዕከላዊውን ሥልጣን ያከፋፈለ ቢመስልም የክልሎች በሥልጣን የስም፣ አመራሩ ግን የሕወሓት ነው የሚሉ ብዙናቸው።</p>

<p>«በጐንደርና በወሎ ያሉት ለም መሬቶች ለትግራይ ተሰጥተዋል። የአማራው ክልል በርካታ የፖለቲካ ድርጅቶች የሚራኮቱበት ሳይሆን አብርሃም ያየህ የሕወሓት የአማራው ክንፍ የሚሉት የብአዴን መሪዎች ደግሞ የክልሉ ተወላጆች ያልሆኑ ናቸው። ነባር የብአዴን ታጋዮችና ጠንካራ አቋም ያላቸው የሚባሉት በግምገማ፣ በጥናት፣ በእስር፣ ወዘተ፣ ተለቅመው አልቀዋል። በብዙ የሥልጣን ቦታዎች በግልጽም ሆነ በስውር የአካባቢው ተወላጆች ባልሆኑ፣ በተለይም በሰሜኖች፣ የሚመሩ በመሆኑ ቅራኔው የጐመራ ብአዴን እንደ ድርጅት ወደማይሰራበት ደረጃ መሸጋገሩን የአካባቢው ምንጮች ይናገራሉ።</p>

<p>«...የኢህአዴግ የኦሮሞ ክንፍ የሆነው ኦህዴድም እንደ ብአዴን የሕወሓት የበላይነት የማይቀበል ለአካባቢያቸው ትኩረት የሚሰጡ፣ ወዘተ፣ አባላቱ መለያ ውስጥ ገብታችኋል፣ የኦነግ ደጋፊዎች ናችሁ፣ ወዘተ፣ እየተባሉ በግምገማ ተመንጥረዋል።</p>

<p>«የደቡብ ብሔር/ብሔረሰቦችና ሕዝቦች የተባለውም ክልል ከአማራና ኦሮሞ የተለየ ዕጣ አልገጠመውም»</p>
</blockquote>

<p align="right">ጦቢያ ጋዜጣ፣ ታህሳስ 30 ቀን 1990 ዓ.ም. ገጽ 7</p>

<p>ይህችን ትግሬዎች ከአማሮች ነጥቀው በመዳፋቸው ውስጥ ያስገቧትን አገር ለመበታተን አደጋ አሳልፈው ይሰጣሉ ብሎ መጠርጠር ይቻላል? የራስን ዕድል በራስ የመወሰን መብት ተብሎ ሕገ መንግሥቱ ውስጥ በመግባቱ እነ አቶ መርሻ ዮሴፍ የሚበሳጩበትስ አንቀጽ በወያኔዎች ምን ያህል ይታመንበታል? ወያኔዎች ይህንን አንቀጽ በሙሉ ልብ የሚቀበሉ ከሆነ ከኦነግ ጋር ምን አጣላቸው? በኔ አስተያየት ሕወሓት ለትግራይ ብሔር መብት ብቻ መታገሉን ትቶ በማዕከላዊው መንግሥት ሥልጣን ላይ ካነጣጠረበት ጊዜ ጀምሮ «የራስን ዕድል በራስ የመወሰን መብት» ን መፈክር ለተግባራዊነቱ ሳይሆን ከፊሎች ጭቁን ብሔር/ብሔረሰቦችን በዙሪያው ለማሰባሰብ በመሣሪያነት ሲጠቀምበት ቆይቷል። ስለዚህ ዛሬ በወያኔዎች የተፈጠረ አዲስ ዓይነት የብሔር ጭቆናና በወያኔዎች ላይ የተነጣጠረ አዲስ ዓይነት የብሔር ትግል እንጂ በወያኔዎች የተፈጠረ የመበታተን አደጋ የለም። እያደር እየሟሸሸ መሄዱ የማይቀረው የትናንቱ የጨቋኝ ተጨቋኝ ግንኙነት ስሜት ካልሆነ በስተቀር በዛሬው ሁኔታ የአማራ ብሔር ተወላጆችንና የሌሎች ጭቁን ብሄር/ብሄረሰብ ተወላጆችን የሚያጣላቸው ነገር የለም። የትናንቱን ቁርሾ ትተው አዲሱን የብሔር ጭቆና በህብረት መታገል ያለባቸው ይመስለኛል። ከዚህ አንፃር የሚከተሉትን የፕሮፌሰር ጥላሁን ይልማን አስተያየቶች እንይ።</p>

<blockquote>
<p>«...ኢትዮጵያ ከኤርትራና ከትግራይ ክፍላተ አገር መገንጠል አለባት የሚል ማዕከላዊ ነጥብ ያለው የፖለቲካ መግለጫ (ማኔፌስቶ) አቅርቤአለሁ።</p>

<p>«ወያኔ/ሻዕቢያና ትግርኛ ተናጋሪ ደጋፊዎቸቸው ከፋፋይ በሆነ የጐሣ ፖለቲካ ኢትዮጵያን ለማጥፋት፣ ሀብቷን ዘርፈው አካባቢያቸውን ለልማትና ከ50ሚሊዮን በላይ የሚቆጠረው ትግርኛ ተናጋሪ ያልሆነውን ኢትዮጵያዊ በባርነት ለማኖር እያሴሩ ነው።»</p>
</blockquote>

<p align="right">ጦቢያ፣ ቅጽ 4፣ ቁ12፣ ገጽ 28 - 29</p>

<p>እኔ ከፕሮፌሰር ጥላሁን ይልማ ጋር በመሠረተ ሀሳብ ደረጃ እስማማለሁ። ዛሬ በብሄር ጥያቄ አንፃር የአማራን ብሔር ጨምሮ ጭቁን ብሄር/ብሄረሰቦች የራስን ዕድል በራስ የመወሰንን መብት ዕውቅና ከትግሬው ብሔር መጠየቅና ለተግባራዊነቱም መታገል ያለባቸው ይመሰለኛል። ፕሮፌሰር ያለቀለትን የኤርትራን ጉዳይ እዚህ ላይ ማንሳታቸው ግን ትክክል አይመስለኝም።</p>

<p>የአሁኑ የኢትዮጵያ መንግሥት የየትኛው ብሔር መንግሥት ነው ለሚለው ጥያቄ የኦሮሞ ነፃነት ግንባር (ኦነግ) መግለጫ የሚከተለውን ምላሽ ሰጥቷል።</p>

<p> «...የትግራውያኑን መንግሥት መርጣችሁ፣ በኦሮሞ ሕዝብ ትግልና በተከታዮቹ ላይ የጠመንጃችሁን አፈሙዝ አዙራችሁ፣ የጠላት ክንድ ሆናችሁ የተሰማራችሁ ሁሉ አድራጐታችሁን እንድታቆሙ እናስገነዝባችኋለን። «ኡርጂ ጋዜጣ፣ ሐምሌ 8 ቀን 1989 ዓ.ም. ገጽ 2 (ሠረዝ የተጨመረ)</p>

<p>ኡርጂ ከአቶ ገላሳ ዲልቦ የኦነግ ማዕከላዊ ኮሚቴ ዋና ፀሐፊ እንዳገኘው በመግለጽ የኦነግን አቋም እንደሚከተለው አብራርቶ ገልጾታል።</p>

<p> «...የኦነጉ ዋና ፀሐፊ የአሁኑን የኢትዮጵያ መንግሥት በሚመለከት ሲናገሩ ከቀድሞዎቹ የኢትዮጵያ መንግሥታት የሚለዩበት ቢኖር የስም ለውጥ እንዲሁም በትረ-ሥልጣኑ ከአማራው ገዥ መደብ ወደ ትግራይ መሸጋገሩ ነው ካሉ በኋላ ከዚሁ ውጪ አምባገነንነቱ ከቀድሞዎቹ የከፋ ነው።»</p>

<p>ኡርጂ ጋዜጣ፣ መጋቢት 2 ቀን 1989 ዓ.ም.፣ ገጽ 2</p>

<p>በዚህ ዓይነት የዛሬው የኦነግ ትግል ዒላማ የትግራይ ብሄር ገዥ ቡድን እንጂ የአማራው ብሔር አይደለም ማለት ነው። እያደር እየከሰመ መሄዱ ከማይቀረው ከትላንቱ የጨቋኝ ተጨቋኝ ግንኙነት ስሜት በስተቀር ዛሬ የአማራውንና የኦሮሞውን ብሄሮች ተወላጆች የሚያጣላቸው ነገር የለም ማለት ነው። እኔ ይህ ትክክለኛ ግንዛቤ ይመስለኛል። የብሄር ጭቆና ምንጩ የፖለቲካ ሥልጣን እስከሆነ ድረስ የዛሬው የብሔር ትግል ቁሳዊ መሠረቱ ተንዶበት በመክሰም ላይ ባለው የአማራው ትምክህተኝነት ላይ ሳይሆን ከሥልጣን ሽግግሩ ጋር ተያይዞ በተወለደውና በማቆጥቆጥ ላይ ባለው የትግራይ ትምክህተኝነት ላይ ማነጣጠር ያለበት ይመስለኛል።</p>

<p>አቶ መርሻ ዮሴፍ ግን «የብሔር ትግል የሚባል ነገር አታንሱብኝ» ነው የሚሉት። «ይህ መበታተንን መስበክ ነው» የሚሉ ይመስላሉ። «ሾላ በድፍን» የሆነውን አረጋዊውን «የኢትዮጵያ አንድነት ፍፁምነት» ብቻ መስማት የሚፈልጉ ይመስላሉ። ከላይ ስለተገለፀው አዲሱ ዓይነት የብሔር ጭቆና ክስተትም ግንዛቤ ያላቸው አይመስሉም።</p>

<p>ታዲያ ይህን አዲስ ዓይነት የብሔር ጭቆና ለማስወገድ የሚደረጉትን የብሔር ትግሎች «ጠባብ ብሔርተኛነት፣ ጐሰኝነት፣ ወዘተ...» እያሉ ማንቋሸሽ ለወያኔ አገልግሎት መስጠት አይደለም? ለዚህ የብሔር ጭቆናስ አቶ መርሻ ዮሴፍ ምን የመፍትሔ ሀሳብ ነው ያላቸው? አቶ መርሻ ዮሴፍ በደፈናው በዴሞክራሲያዊ ሥርዓት ምሥረታ ይፈታል የሚሉ ይመስለኛል። ለእኔ ግን ይህ ትክክል አይመስለኝም። የብሔር ጥያቄ ተራ የዴሞክራሲ ጥያቄ አይደለም። የብሔር/ብሔረሰቦችን የራስን ዕድል በራስ የመወሰን መብት በማክበር ብቻ የሚፈታ ልዩ የዴሞክራሲ ጥያቄ ነው። በተቃራኒው ደግሞ «የአንድን ብሔር/ብሔረሰብ ዕድል በጋራ መወሰን» የሚል አመለካከት አለ። የብሔር ጥያቄ በዴሞክራሲያዊ ሥርዓት ምስረታ ይፈታል ማለትም በጋራ ይወሰናል ማለት ነው። ለምሳሌ የኦሮሞ ሕዝብ ከሌላው የኢትዮጵያ ሕዝብ ጋር አብሮ ይኑር ወይስ ለብቻው ይኑር የሚለውን ጥያቄ የሚወስነው የኦሮሞ ሕዝብ ለብቻው ነው ወይስ ከሌላው የኢትዮጵያ ሕዝብ ጋር አንድ ላይ ሆኖ ነው? የሚል ነው ጥያቄው። በንድፈ ሃሳብ ደረጃም ባንድ አገር ውስጥ በአጋጣሚ አብረው ከሚኖሩ ብሔር/ብሔረሰቦች ሕዝብ መሃል የአንድ ብሔር/ብሔረሰብ ከሌላው ሕዝብ ጋር አብሮ መኖር አለበት? ወይስ የራሱ ነፃ መንግሥት መሰርቶ ለብቻው መኖር አለበት የሚል ጥያቄ ቢነሳ ይህንን መወሰን ያለበት የዚያ ብሔር/ብሔረሰብ ሕዝብ ብቻ ነው ወይስ በጠቅላላው ሕዝብ ነው? የሚል ነው። ይህ ነጥብ በብሔር ጥያቄ ላይ ወሳኝ ነጥብ ነው።</p>

<p>በኔ አስተያየት የአንድ ብሔር/ብሔረሰብ ሕዝብ የራሱን ዕድል ሲወስን የፖለቲካ ድርጅቶችም የሌሎች ብሔር/ብሔረሰብ አባላት ይህ ሕዝብ ይሻለዋል የሚሉትን አማራጭ ለማሳየት ከመሞከር አልፈው የወሳኘነት ሚና ሊጫወቱ አይችልም። ለምሳሌ ኦነግ የኦሮሞ ሕዝብ ለብቻው እንዲኖር የሚፈልግ ከሆነ በሕዝብ ውሳኔ ወቅት ይህ አቋሙ የበላይነት እንዲያገኝ የፕሮፓጋንዳና ቅስቀሳ ሥራ በመስራት የማይወሰን ከሆነ፣ ይህ አቋሙ በሕዝብ ውሳኔ ውድቅ ሲሆን ይህን የሕዝብ ውሳኔ ለመቀበል የተዘጋጀ ካልሆነና በጦርነት አሸንፎ ብቻ የኦሮሞን ሕዝብ ለብቻው ለማኖር የሚሞክር ከሆነ የተሳሳተ አቅጣጫ የያዘ ይመስለኛል።</p>

<p>እነ አቶ መርሻ ዮሴፍም ለዘመናት ለቆየውና ዛሬም አዲስ መልክ ለያዘው የብሔር ጭቆናና በዚህ ጭቆና ምክንያት ዛሬም አንገብጋቢ ለሆነው የብሔር ጥያቄ ተገቢ ቦታ ሳይሰጡ ይህን ጥያቄ እንደማንኛውም ተራ የዴሞክራሲ ጥያቄ በዴሞክራሲያዊ ሥርዓት ምስረታ ይፈታል ብለው አድበስብሰው ለማለፍ የሚሞክሩ ከሆነ እነሱም የተሳሳተ አቅጣጫ ይዘዋል እላለሁ። ከላይ እንዳየነው አቶ መርሻ ዮሴፍ የብሔር/ብሔረሰብን ድርጅቶች በሙሉ አጥላልተው መንቀፋቸው ይህንን አቅጣጫ መያዛቸውን የሚያሳይ ይመስለኛል። ስለዚህም እኔ የእነ አቶ መርሻ ዮሴፍ ዴሞክራሲ የተሟላ ዴሞክራሲ አይመስለኝም። አቶ መርሻ ዮሴፍ ከብሔር/ብሔረሰብ ድርጅቶች ጋር ያለን ቅራኔ የማይታረቅ ቅራኔ ነው የሚሉትም ዴሞክራሲያቸው ያልተሟላ ዴሞክራሲ ስለሆነ የብሔር/ብሔረሰብ ድርጅቶችን በዴሞክራሲያዊ አግባብ መቅረብ ባለመቻላቸው ይመስለኛል።</p>

<p>እስኪ አሁን ደግሞ የኦነግ ማዕከላዊ ኮሚቴ ዋና ፀሐፊ የሆኑት አቶ ገላሳ ዲልቦ የሚሉትን እንከታተል።</p>

<p> «የናንተ የኦነግ ትግል ዋናው ይዘት ምንድነው? ነፃነት? መገንጠል? ምን? የሚል ነበር ቀጣዩ የቪ.ኦ.ኤ. ጥያቄ። አቶ ገላሳም በበኩላቸው «ይህን ጥያቄ በተደጋጋሚ ለመመለስ ሞክሬአለሁ። የትግላችን ዓላማ በመርሃ-ግብራችን ውስጥ ተገልጿል። የኦሮሞ ሕዝብ የራሱን ዕድል በራሱ የመወሰን መብት ማረጋገጥና የኦሮሞ ሕዝብ ያለምንም ተጽእኖ በራሱም ሆነ ከሌሎች ጋር እንዴት እንደሚኖር መወሰን ነው። ይህ ነው ዋናው አላማችን» በማለት መልሰዋል። ከዚያም በደንብ እንዲያብራሩ ተጠይቀው ሲያብራሩ «ኦነግ የኦሮሞን ሕዝብ ነፃነት ለማስከበር ነው የሚታገለው። ይህ ማለት ደግሞ የኦሮሞን ሕዝብ የራስን እድል በራስ የመወሰን መብት ማረጋገጥ ማለት ነው። የራስን ዕድል በራስ የመወሰን መብት ደግሞ በተባበሩት መንግሥታት ህጐችና ደንቦች መሠረት የተወሰነ ነው። ትርጉሙና ምንነቱ እዚያ ላይ የታወቀ ነው። ያም ሲባል ከዚህ ጋር አያይዘን የምንለው ደግሞ የኦሮሞ ሕዝብ የራሱን መብት የመወሰን ብቸኛ ባለቤት መሆኑን ማረጋገጥ ነው። ከዚያም ከሌሎች ሕዝቦች ጋር በአንድነት መኖር እንዳለበት መወሰን ማለት ነው። ለዚህ ዴሞክራሲያዊና ሰብአዊ መብት ነው የምንታገለው እንጂ አንዳንድ ኃይሎች ከሌሎች ሕዝቦች ጋር መኖር እንደማንፈልግ፣ ሕዝቦችን ለመበታተን እንደቆምን አድርገው እንደሚያቀርቡት አይደለም። የሕዝቦች የራሳቸውን ዕድል በራሳቸው መወሰን መቻል፣ በፈቃዳቸውና በፍላጐታቸው እንዴት መኖር እንደሚፈልጉ ራሳቸው ወስነው ከሌሎች ጋር መኖር መቻል ለረዥም ጊዜ የቆየውን በዕድልና በጦርነት ላይ የተመሠረተ ግንኙነት መለወጥ ነው። ይህ ነው የኦነግ አላማም» ብለዋል።</p>

<p>ኡርጂ ጋዜጣ፣ መስከረም 13 ቀን 1990 ዓ.ም. ገጽ 4</p>

<p>በኔ አስተያየት በአገር አንድነት አንፃር ከአንድ የብሔር ድርጅት ከዚህ በላይ ሊጠበቅ አይችልም። የኦሮሞ ሕዝብ ነፃነት ስንል ያለምንም ተጽእኖ የሚፈልገውን የመወሰን ነፃነት ማለታችን ነው ብለውናል አቶ ገላሳ ዲልቦ። ኦነግ ከዚህም አልፎ የኦሮሞ ሕዝብ ለብቻው መኖር አለበት የሚል አቋም ሊይዝና ስለመለየት ጥቅምና ስለአንድነት ጉዳይ ሕዝቡን ሊያስተምር ይችላል። ይህ ድርጅታዊ መብቱ ነው። የኦሮሞ ሕዝብ ፍላጐት ሳይታወቅ የራሱን አቋም በሕዝቡ ላይ በኃይል ለመጫን አይሞክር እንጂ።</p>

<p>እነ አቶ መርሻ ዮሴፍ የብሔር/ብሔረሰብን የራስን ዕድል በራስ የመወሰን መብት ረግጠው ያለፈውንና ያሁኑን ዓይነት በጡንቻ ላይ የተመሠረተ ሥርዓት ሊያመጡ ካልሆነ በስተቀር ከእነዚህ አይነቶች የብሔር/ብሔረሰብ ድርጅቶች ጋር በማይታረቅ ቅራኔ ውስጥ የሚገቡበት ምክንያት አይታየኝም።</p>

<p>ባንድ ወቅት የማስታወቂያ ሚኒስቴር ሚኒስትር የነበሩት የኦነጉ አቶ ዲማ ኖጐ በኢትዮጵያ ቴሌቪዥን በሰጡት ቃለ ምልልስ ላይ ስለአላማቸው ተጠይቀው ሲመልሱ «እኛ እስካሁን መብታችን ሊከበር የሚችለው ለብቻችን ከኖርን ብቻ ነው ብለን ስንታገል ቆይተናል። ከእንግዲህ ይህንን አቋማችንን የሚያስቀር ሁኔታ ከተፈጠረ ወደፊት የሚታይ ይሆናል» ብለው ነበር። በኔ አስተያየት አንድ ሕብረ ብሔራዊ የፖለቲካ ድርጅት ለአንድነት ትግል አስተዋጽኦ ሊያደርግ የሚችለው የብሔር ጭቆናውን ውጤትና አይቀሬ የሆነውን የብሔር/ብሔረሰብ እንቅስቃሴ ሁሉ ማውገዙን ትቶ ለእንቅስቃሴዎቹ ተገቢውን ቦታ በመስጠት ከድርጅቶቹ ጋር የርዕዮተ ዓለም ትግል በማድረግና ሕዝቡን በማስተማር ከተወሰነ ብቻ ይመስለኛል። በርዕዮተ ዓለም ትግል የአክራሪ ብሔርተኛ ድርጅቶችን አቋም ማስታረቅ አይቻልም አይባልም። በዴሞክራሲያዊ ድርጅቶችና በብሔር/ብሔረሰብ ድርጅቶች መካከል ያለው ቅራኔ የማይታረቅ ቅራኔ ነው ማለት አይቻልም ለማለት ነው። የብሔር ጥያቄ ላነሳው ሕዝብ የሚሰጠውም ትምህርት ከመለያየት አንድነት እንደሚሻልና የብሔር ጭቆና በአንድነት ጥላ ሥር ሊወገድ እንደሚችል በማሳየት ላይ ያተኮረ መሆን ይገባዋል እንጂ በብሔር ጭቆና ተማርረው የሚያዋጣ በመሰላቸው መንገድ መብትን የማስከበር ትግል የጀመሩትን ሁሉ «ጠባብ ብሔርተኛ፣ ጐሰኛ፣ ወዘተ፣...» እያሉ በማንቋሸሽ እልህ ውስጥ ማስገባት በአገር አንድነት ጥያቄ ላይ አሉታዊ እንጂ አዎንታዊ ውጤት ሊኖረው አይችልም።</p>


<h3>የህብረት ግንባር ጥያቄ</h3>


<p>አቶ መርሻ ዮሴፍ ስለህብረት ግንባሮቻቸው የሚከተለውን ዘግበዋል።</p>

<blockquote>
<p>«...ዛሬም በኢድኃቅ አመራር ውስጥ ኢህአፓን ከሚወክሉት አንዱ ነኝ።...በኢትዮጵያ አንድነት ግንባር ውስጥ ኢድኃቅን ከሚወክሉት መካከል አንዱ በመሆኔ...»</p>
</blockquote>

<p align="right">ጦቢያ ቅጽ 5፣ ቁፐ፣ ገጽ 9።</p>

<p>የህብረት ግንባር የየራሳቸው የረጅም ጊዜ ፕሮግራም ያላቸው ድርጅቶች በአጭር ጊዜ ፕሮግራም ለሪፐብሊክ ምስረታ ኃይሎቻቸውን የሚያስተባብሩበት የድርጅቶች ድርጅት ነው። የአጭሩ ጊዜ ፕሮግራም ዓላማ የሪፐብሊክ ምሥረታ ብቻ ከሆነ አንድ ድርጅት ከአንድ በላይ የአጭር ጊዜ ፕሮግራም ሊኖረው አይችልም። ስለዚህ ኢህአፓ በኢሃፓነቱ የረጅም ጊዜ ፕሮግራሙን፣ በኢዴኃቅ አባልነቱ ደግሞ የአጭር ጊዜ ፕሮግራሙን እያራመደ በኢትዮጵያ አንድነት ግንባር አባልነቱ ደግሞ ምን ፕሮግራም እንደሚያራምድ ግልጽ አይደለም። የበጣም አጭር ጊዜ ፕሮግራም የሚባል ነገር ተፈጥሮ እንደሆነም ይህ የግንባሮች ድሪቶ ለምን እንዳስፈለገም አይገባኝም።</p>

<p>የህብረት ግንባር ምስረታ ጥያቄም ዛሬ ወቅታዊ ጥያቄ አይደለም። የህብረት ግንባር የሚያስፈልገው ሥልጣን ላይ ያለውን መንግሥት ለመጣል የቻለበት ሁኔታ ሲፈጠር ይታወቃል። ድርጅቶችንና ኃይሎችን በማቀናጀት መንግሥቱን የመጣል ዓላማ ያለው ነው። እንዲህ ዓይነት ሁኔታ እስኪፈጠር ድረስ እያንዳንዱ ድርጅት በሌላ ድርጅቶች ሰፈር ጊዜና ጉልበት ማባከኑን ትቶ የራሱን ኃይል እያከማቸ ነው መቆየት ያለበት። ይህ ዕድል ደግሞ እነ አቶ መርሻ ዮሴፍ እንደሚሉት ቦምብና ጠመንጃ ሳይሆን የሰው ዕድል ነው መንግሥት ሊወድቅ የሚችልበትና የግንባር ምስረታ የግድ አስፈላጊ የሚሆንበት ሁኔታ ባልተፈጠረበት ባሁኑ ወቅት የህብረት ግንባርን ለመመስረትና ለማራመድ መሞከር ከንቱ ልፋት መሆኑን አቶ መርሻ ዮሴፍ ራሳቸው እንደሚከተለው መስክረዋል።</p>

<blockquote>
<p>«የህብረት ግንባር መመሥረቱ በጣም አስቸጋሪ ሲሆን ግንባሩን አቆይቶ በህብረት እየሠሩ መታገል መቻል ደግሞ ይበልጥ አስቸጋሪ ስለሆነ በከፍተኛ የኃላፊነት መንፈስ ነው መሠራት ያለበት።»</p>
</blockquote>

<p align="right">ጦቢያ ቅጽ 5፣ ቁ. 9፣ ገጽ 31።</p>

<p>በኔ አስተያየት ደግሞ ችግሩ የተፈጠረው ጥያቄው ያለወቅቱ በመነሳቱ በመሆኑ እያንዳንዱ ድርጅት ሁኔታው እስከፈቀደ ድረስ ከሌሎች ድርጅቶች ጋር የሚያደርገውን አስፈላጊ ያልሆነ ንትርክ ትቶ የራሱን ፕሮግራም በማራመድ መወሰን አለበት። መንግሥቱ መንገዳገድ ሲጀምር በሁኔታው አስገዳጅነት የህብረት ግንባር ምስረታና እንቅስቃሴ ያለብዙ ችግር እውን ይሆናል።<li></li></p></li>


</body>
</html>
