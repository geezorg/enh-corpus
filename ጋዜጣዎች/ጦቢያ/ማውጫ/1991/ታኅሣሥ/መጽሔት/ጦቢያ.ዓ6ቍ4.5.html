<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ato abrham! TyaqEw yeftHewinet TyaqE new</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የመነጋገሪያ መድረክ</span></h3>
<h1 class="align-center">አቶ አብርሃም! ጥያቄው የፍትሐዊነት ጥያቄ ነው</h1>


<p align="right">ከአጋር</p>

<p>በ1989 መጀመሪያ ላይ እንደተለመደው ከቢሮአችን ታፍሰን ወደ ማዕከላዊ ምርመራ እሥር ቤት ተወሰድን። ወር ያህል ታስረን አንድ ቀን ጠዋት የማዕከላዊው ምርመራ ሹም ከታሠርሁበት ክፍል በወታደር አስወሰዱኝና ቢሮአቸው ውስጥ የተወነጀልንበትን ጉዳይ እያነሱ ሁለታችንም ጉንጫችንን ስናለፋ ውለን ስድስት ሰዓት ላይ «በቃ» ተባልሁና በመጣሁበት አኳኋን በወታደር ታጅቤ ተመለስሁ። ከሰዓት በኋላ፣ በስምንት ሰዓት ድጋሚ ተጠራሁና ሄድሁ። ከሹሙ ጋር ጠዋት የጀመርነውን ገመድ ጉተታ ጨዋታ ቀጠልን። አሥር ሰዓት ገደማ ሁለታችንም የምንባባለውን ሁሉ ጨርሰን ነገር መደጋገም ስንጀምር ሹሙ ከወንበራቸው ላይ ድንገት ብድግ አሉና፣ ከፍ ባለ ድምፅ «እዚህ አገር ትግሬ ብቻ ነው የሚነግድ?!» ሲሉ ጮኹ። ለኔ የቀረበ ጥያቄ ነበርና «የተከሰስንበትና የታሰርንበት ሰበብ ሌላ ነው። በዚህ ላይ መወያየት ካስፈለገ ልንወያይ እንችላለን፤» አልሁ። ከዚህ በኋላ ሹሙ ሌላ ነገር አልተናገሩም። እጆቻቸውን ወገባቸው ላይ እንዳደረጉ በሰፊው መስኮት ውጭ ውጭውን ሲመለከቱ ቆዩና «ወዲያ ሂድልኝ» በሚል ስሜት «እሺ ጨርሰናል፤» አሉ። ወታደሩ ከወጣሁበት ክፍል አስገባኝና ሄደ። ይህ ከሆነ ሁለት ዓመት አለፈ።</p>

<p>በእርግጥ ዛሬ የኢትዮጵያ ሕዝብ ቀርቶ የኢትዮጵያን መሬት የረገጠ ሁሉ የትግራይን ልማትና የሕወሓትን ንግድ በጆሮው ሳይሆን በዓይኑ ጠግቦታል። ያ ወቅት ግን ሕዝቡ «ትግራይ እስክትለማ ሌላው አገር ይድማ» እያለ እንደሰደድ እሳት መስፋፋት በጀመረው የትግራይ ልማትና እንደ እንጉደይ በፈሉት የሕወሓት የንግድ ድርጅቶች ላይ ይነጋገር የነበረበት ጊዜ ነው። የጦቢያ እትሞችም (ጋዜጣውና መጽሔቱ) የትግራይን ልማትና ልዩ ልዩ የኢኮኖሚ ድርጅቶች ለኢትዮጵያ ሕዝብ በሰፊው ያስተዋውቁ ስለነበር የማዕከላዊው የምርመራ ሹም ለእኔ ቀርቶ ለራሣቸውም ሳይታወቃቸው በድንገት «እዚህ አገር ትግሬ ብቻ ነው የሚነግድ?!» ሲሉ የጮኹበት ምክንያት እዚያው ላይ ገባኝ። ምናልባትም ብዙ ጊዜ በይፋ ከምንወነጀልበት ሰበብ በስተጀርባ ያለው እውነተኛው የምክንያቶች ሁሉ ምክንያት ስለትግራይ ልማት፣ ትግራይ ውስጥ ስለሚፈስሰው መዋዕለ ነዋይ፣ ስለሕወሓት የንግድ ድርጅቶች የምናወጣው ዜናና ትንታኔአዊ ጽሑፍ ሳይሆን እንዳልቀረ ከዚያው ከሹሙ ቢሮ ቁጭ ብዬ ገመትሁ። የትግራይ ልማት፣ የትግራይ ግሥጋሤ፣ ትግራይ ውስጥ የተቋቋሙ ድርጅቶች፣ ኩባንያዎችና ፋብሪካዎች ወሬ ሲነሣ ሰዎቹ በእጅጉ ይታመማሉ። አፍጥጦና አግጥጦ የሚታየውን ተራራ በእጃቸው መዳፍ ለመከለልና ለመሸፈን በሚያደርጉት ግብግብ ሁልጊዜም ትዝብት ውስጥ ናቸው።</p>

<p>ጥቅምት 16 ቀን ምሽት ላይ የአሜሪካ ድምፅ ሬዲዮ የአማርኛው ክፍል ጋዜጠኛ አዲሱ አበበና የትግራይ ክልል ፕሬዚዳንት አቶ ገብሩ ዐሥራት እየተወያዩ ነበር። አዲሱ «ትግራይ እስክትለማ፣ ሌላው አገር ይድማ፤» የሚለውን የሕዝብ ድምፅ ጠቅሶ በትግራይ ክልል እየተካሄደ ስለአለው ልማት ለአቶ ገብሩ ዐሥራት ጥያቄ አቀረበላቸው። መልሳቸው አዲስ አልነበረም። ባለፉት ዓመታት ከሥርዓቱ ቁንጮ አንስቶ እስከ ዝቅተኛው የቀበሌ አመራር ያሉት ተጋዳላዮች የሚሰጡት የተለመደውና «ዓይኔን ግንባር ያድርገው» የሚል ነበር የአቶ ገብሩ መልስ። በእርግጥ አቶ ገብሩ ሁልጊዜም በምናውቀው መልስ ላይ አንድ አዲስ ነገር ጨምረውበታል። «የሻዕቢያ መንግሥት ሕዝብን ከሕዝብ ለማባላት የሚጠቀምበት ፕሮፓጋንዳ ነው፤» ብለዋል። «የሻዕቢያና የወያኔ መቃቃር የተፈጠረው ዛሬ፣ &lt;ትግራይ እስክትለማ...&gt; የተባለ ከዓመታት በፊት ነው። በአሁኑ ሰዓት የሻዕቢያ ፕሮፓጋንዳ እንዴት ምክንያት ሆኖ መጣ?» የሚል ጥያቄ አልቀረበላቸውም። ጋዜጠኛ አዲሱ ነገሩን ስቶት ሳይሆን እሱ ስለአቶ ገብሩ አፍሮ ዝም ያለ መሰለኝ።</p>

<p>አቶ ገብሩ ዐሥራት ብዙዎቹ በጆሮአቸው መስማት ለማይፈልጉት ጥያቄ አሳማኝ መልስ፣ አሳማኝ ምክንያት ለመፍጠር የተቻላቸውን ደክመዋል። «በትግራይ አስፈላጊው የመልሶ ማቋቋም አልተደረገም። የቴሌኩሙኒኬሽንና የአየር ማረፊያ ግንባታ በሌላው የኢትዮጵያ ክፍል ከ10 ዓመት በፊት ተከናውኗል።» በማለት የትግራይ ልማት ብዙ እንዳልተሠራና የሌላው የኢትዮጵያ ክፍል ልማት ግን ከ10 ዓመት በፊት እንደተጠናቀቀ ለማሳመን ሞክረዋል። «ለምን ተንቀሳቀሱ የሚል ጥላቻ» አለ እያሉም ነበር።</p>

<p>ይህን የመሳሰለውን የፕሬዚዳንቱን መልስ ያዳመጥሁት እያዘንሁም እየሳቅኩም ነበር። ለዚህ ብሔረሰብ፣ ለዚያኛው ጐሣ፣ ሳይሉ ለአንዲት ኢትዮጵያና ለሁሉም የኢትዮጵያ ሕዝብ መስዋዕት ሆነው ባለፉት በቴዎድሮስና በዮሐንስ አገር እንደ እንጀራ እናትና እንደ እንጀራ አባት በአድልዎ የሚወቀስና የሚከሰስ መንግሥት በመብቀሉ አዘንሁ። አስቂኙ ነገር ደግሞ አቶ ገብሩ ዐሥራት ግመሉን በሥውር ይዘው ለማምለጥ ያደርጉት የነበረው ጥረት ነው።</p>

<p>አጋጣሚውን ተመልከቱልኝ። አዲሱ አበበ ከአሜሪካ ገሥግሦ «ትግራይ እስክትለማ...» የሚለውን እያነሳ ክቡር አቶ ገብሩን ሲያነጋግር እኔ ደግሞ አቶ አብርሃም ያየህ ከወር በፊት ጦቢያ መጽሔት ላይ «ትግራይንና የትግራይን ሕዝብ የወያኔ ሥርዓት ተጠቃሚ እያደረጋችሁ...» ሲሉ ባሰሙት ቅሬት ላይ እየተከዝሁ ነበር።</p>

<p>እነዚህን ሰዎች፣ ማለቴም የማዕከላዊ ምርመራ ሹሙን፣ አቶ ገብሩ ዐሥራትንና አቶ አብርሃም ያየህን አጋጣሚው እምቢ ብሎ፣ በተለይም በትግራይ ልማት ላይ የያዙት የአንድነት አቋም ሦስቱንም በአንድ ላይ አመጣብኝ እንጂ አቶ አብርሃም ያየህን ከእነዚህ ሰዎች ለይቶ የማየት ችግር የለብኝም።</p>

<p>ጊዜው ቢመሽም ሁኔታው በፈቀደላቸው ሰዓት ደርሰው በኢትዮጵያ አንድነትና ሉዓላዊነት ላይ ሲሸረብ የነበረውን የጠላቶች ሤራ እንደ ውስጥ አዊቂነታቸው ግልጥልጥ አድርገው የነገሩን አቶ አብርሃም ያየህ ናቸው። እርግጥ ነው ብዙዎቹ ነገሮች ላይመለሱና ላይነሱ ሞተው ነበርና የአቶ አብርሃም ጩኸትም ሆነ ማስጠንቀቂያ አገርንም ሕዝብንም ሳይታደግ ቀርቷል። ከዚያ እስከ ዛሬ ድረስ አቶ አብርሃም ያሉበትን ትግልና እየከፈሉ ያሉትንም መስዋዕትነት አውቃለሁ፤ አደንቃለሁም። ይሁን እንጂ እኒህን ታጋይ ከሚያሳስቧቸውና ከሚያናግሯቸው ጉዳዮች ውስጥ እምብዛም የማይዋጥልኝ የትግራይን ልማት በተመለከተ እንደ አቶ ገብሩ ዐሥራት ካሉት ሰዎች ጋር የሚጋሩት ሐሳብ ነው።</p>

<p>አቶ አብርሃም ትግራይና የትግራይ ሕዝብ ዛሬ ሥልጣን ላይ ከሚገኘው የጐሣ ሥርዓት ፈጽሞ ተጠቃሚዎች አይደሉም የሚል ጠንካራ አቋም አላቸው። ይህን አቋማቸውን በጦቢያ መጽሔት ቅጽ 6፣ቁጥር 1/1991 ላይ «የኢትዮጵያና የኤርትራ የድንበር ግጭት - መንስዔና ግቦች - የሻዕቢያ ሥውር ቡድን ሚና» በሚል ርዕስ ሥር ገልጸውታል።</p>

<p> «...የታዘብኩትና አንጀቴን ያሳረረው ብዙ ኢትዮጵያውያን የአንድን የፖለቲካ ቡድን አመራር ከሕዝብ መለየት አቅቷቸው ...የትግራይ ሕዝብ በማርና በወተት መዋኘቱን ብቻ በማውሳት መድረኮች ሲያጣብቡ ማየቴ ነበር። የትግራይ ሕዝብ ልጆቹን እየገበረ፣ እየተንገላታ ሳለ በተራ ወሬና በአሉባልታ የሕዝቡን ድካምና ፈተና በተጋላቢጦሽ ማንቋሸሽ ታሪክ ምሕረት የማያደርግለት ስህተት መሆኑን ግን ሳላስታውስ ማለፍ አልፈልግም።» በማለት ነው ቅሬታቸውን የገለጹት።</p>

<p>ትግራይና የትግራይ ሕዝብ የወያኔ ሥርዓት ተጠቃሚዎች ናቸው አይደሉም የሚለውን ለማረጋገጥ የሚያስፈልገን የፓለቲካና የርዕዮት ሙግት ሳይሆን ትንሽ ሂሣብ ቀመስ ሥራ ነው። መቼም ልማት ሲወሳ፤ የልማት ድርሻ ሲገመገም የሕዝብ ብዛትና የልማት አመቺነት መነሣታቸው አይቀርም። በዚህ ከተስማማን፣ ዛሬ የትግራይ ሕዝብ ብዛት ከአራት ሚሊዮን በታች ነው። የኦሮሞ ሕዝብ 18፣ የአማራ 14 ሚሊዮን እንደሆኑ ይነገራል። ከሞላ ጐደል የኦሮሞ ሕዝብ ከትግራይ ሕዝብ ከአራት ጊዜ በላይ ይበልጣል። የአማራውም ሕዝብ እንዲሁ ከትግራይ ሕዝብ ከሦስት ጊዜ በላይ ይበልጣል። የእያንዳንዱን ክልል የተፈጥሮ ሀብት፣ ልምላሜና ለኢንቨስትመንት ያለውን አመቺነት (ጶተንቲአል) ስንመለከት ደግሞ እንደ ኢትዮጵያ ያለ ከርሃብ ጋር የሚታገል ደሀ አገር ያለችውን አነስተኛ ጥሪት አስቀድሞ የትና ከምን ላይ መበተን እንዳለበት ግልጽ ነው።</p>

<p>ይሁን እንጂ በዚህ ሥርዓት ውስጥ የልማቱ የአንበሳ ድርሻ ለየትኛው አካባቢ እንደተሰጠ እንደ አቶ አብርሃም በሩቅ ከሚገኙት በስተቀር እዚህ ኢትዮጵያ ውስጥ ለአለው ሕዝብ የሚያነጋግርና የሚያከራክር አይደለም። ዛሬ በትግራይ ክልል የተቋቋመውን ፋብሪካ፣ የተነጠፈውን መንገድ፣ የተዘረጋውን የስልክ መስመር፣ የተገነባውን ግድብ፣ የተሠራውን ጤና ጣቢያና ሆስፒታል፣ ትምህርት ቤት፣ ኮሌጀና ዩኒቨርሲቲ፣... ያህል በኦሮሞው፣ በአማራው፣ በደቡብ፣ ወዘተ፣ በአጠቃላይ በኢትዮጵያ ውስጥ የትም አልተሠራም ብሎ መናገር ማጋነን አይደለም።</p>

<p>ትግራይ ውስጥ ምን ተሠራ? በሌሎች አካባቢስ ምን ይታያል? የሚለውን ለማረጋገጥ መንግሥት ራሱ የሚናገረውንና የሚሰጠውን አኃዝ መስማቱና መመልከቱ ብቻ በቂ ነው። ለምሣሌ ያህል «አዲስ ዘመን» እና «እፎይታ» ጋዜጦች በትግራይና በአማራው ክልል በ1990 የበጀት ዓመት ስለተከናወነው የልማት ሥራ የገለጹትን እንመልከት። አዲስ ዘመን በነሐሴ 16/1990 እትሙ በ1990 የበጀት ዓመት ብቻ በትግራይ ክልል አንድ መቶ ያህል የጤናና የትምህርት ተቋማት መሠራታቸውን ሲገልጽ፣ እፎይታ ጋዜጣም በነሐሴ 13/1990 እትሙ በ1990 የበጀት ዓመት የአማራው ክልል 25 የአንደኛ ደረጃ ት/ቤቶችና የጤና ኬላዎች መገንባታቸውን ይናገራል። የአማራው ክልል የተባለው 14 ሚሊዮን ሕዝብ የተካተተባቸውን ጐንደርን፣ ጐጃምን፣ ወሎንና ሰሜን ሸዋን ያጠቃልላል።</p>

<p>በብድርና ቁጠባ አገልግሎት ስም በአራት ክልሎች የሚታየውን ሁኔታ ጦቢያ ጋዜጣ ቁጥር 31/1991 ከአዲስ ትሪቡዮን እንግሊዝኛ ጋዜጣ ያገኘውን ጠቅሶ አቅርቦ ነበር። እ.ኤ.አ በ1994 የተቋቋመው የደደቢት የብድርና ቁጠባ አገልግሎት 208 ሚሊዮን ብር ብድር ለአባሎቹ ሰጥቷል። በ1995 በአማራው ክልል የተቋቋመው የአነስተኛ ብድር ቁጠባ ማኀበር 15 ሚሊዮን ብር አበድሯል። የደቡብ ሕዝቦች 8 ሚሊዮን ብር ሲሰጥ፣ በመቋቋም ላይ ያለው የኦሮሞ የአነስተኛ ብድርና ቁጠባ አገለግሎት 1.2 ሚሊዮን ብር ብቻ ነበር መስጠት የቻለው። እግዜር ያሳያችሁ! ኦሮሞ፣ አማራ፣ ደቡብ ዛሬ የትግራይን ያህል «ለምና ሀብታም ባይሆኑም» ልዩነቱ ይህን ያህል መስፋት ነበረበት?</p>

<p>እስቲ አሁንም ባለቤቶቹ ራሳቸው የገለጹልንን እንመልከት። በአቶ ስዬ አብርሃ የሕወሓት የፓለቲካ ቢሮ አባል የሚመራው የትግራይ መልሶ ግንባታ ድርጅት (ኤንዶውመንት ፉንድ ፎር ትሀ ረሃቢሊታቲኦን ኦፍ ጢግራይ -ኤፍኦርጥ) በትግራይ ክልል እየተካሄደ ስለአለው የልማት እንቅስቃሴ በእንግሊዝኛ ባተመው መጽሔት በእርሻ፣ በኮንስትራክሽንና ኢንጂኔሪንግ፣ በፋብሪካ፣ በማዕድንና በአገልግሎት ዘርፍ ተቋቁመው ሥራ ላይ የዋሉትንና ወደፊት ሊቋቋሙ በዕቅድ የተያዙ ድርጅቶችን ዝርዝር አቅርቧል። በ«ሀ» እና በ«ለ» መድበን እንያቸው።</p>

<p>ሀ/ <span class="underline">ተቋቁመው ሥራ ላይ የሚገኙ ድርጅቶች</span></p>

<ol>
 <li> ሕይወት የእርሻ ሜካናይዜሽን ኩባንያ</li>
 <li> ተስፋ የከብት ልማት ድርጅት</li>
 <li> ደሣለኝ የእንስሳት ሕክምና መድኃኒት ድርጅት</li>
 <li> ሱር ኮንስትራክሽን ኩባንያ</li>
 <li> የኢትዮጵያ ኪራይ ቤቶች ኩባንያ</li>
 <li> መሥፍን ኢንዱስቲሪያል ኢንጂኔሪንግ ኩባንያ</li>
 <li> አዲስ መድኃኒት ፋብሪካ</li>
 <li> አልሜዳ ጨርቃ ጨርቅ ፋብሪካ</li>
 <li> አልሜዳ የልብስና ስፌት ፋብሪካ</li>
 <li> ሼባ ቆዳ ማልፊያ ፋብሪካ</li>
 <li> መሶብ ስሚንቶ ፋብሪካ</li>
 <li> ኢዛና የማዕድን ልማት</li>
 <li> ሳባ ዕብነበረድ ማምረቻ</li>
 <li> አፍሪካ ኢንሹራንስ ኩባንያ</li>
 <li> ጉና የንግድ ድርጅት</li>
 <li> ትራንስ ኢትዮጵያ ትራንስፓርት ኩባንያ</li>
</ol>


<p>ለ/ <span class="underline">በዕቅድ የተያዙና ወደፊት የሚቋቋሙ</span></p>

<ol>
 <li> ባንክ</li>
 <li> የሥጋ ፋብሪካ</li>
 <li> አዲስ ኢንጂኔሪንግ የምክር አገልግሎት ሰጪ ድርጅት</li>
 <li> ሳሙና ፋብሪካ</li>
 <li> የምግብ ዘይት ፋብሪካ</li>
 <li> የኖራ ፋብሪካ</li>
 <li> የጥጥ መፈልቀቂያ ፋብሪካ</li>
 <li> ወረቀትና ፕላሰቲክ ማሸጊያዎች</li>
 <li> የፕላስቲክ ፕሮጄክት</li>
 <li> ክሎራ አልካሊን ፋብሪካ</li>
</ol>


<p>ማስረጃዎችን ይበልጥ ተአማኒ ለማድረግ ራሳቸው ባለቤቶቹ የሠሩትንና የገለጹትን ለማቅረብ በመምረጥ እንጂ ከላይ የቀረበውን ዝርዝር ለማራዘም ይቻል ነበር።</p>

<p>በሌሎች የአገሪቱ ክልሎችም፣ እንዲያውም እንደ ትግራይ ሁሉ የጦርነት አውድማ በነበሩት፣ በጐንደርና በወሎ የዚህ ዓይነትና ይህን ያህል፣ ቀርቶ የዚህ ግማሽ ልማት ተካሂዷል የሚል ሰው ከነማስረጃው ከመጣ ለማዳመጥ ብቻ ሳይሆን ይቅርታ ለመጠየቅ ዝግጁ ነኝ። ዓይናችንን ጆሮአችን ሊያስተባብለው አይችልም። የዚያንም ያህል አቶ አብርሃም ያየህ ባሕር ማዶ ሆነው እዚህ ተቀምጠን በዓይናችን የምናየውንና በእጃችን የምንዳስሰውን ሁኔታ ለማስተባበል አይቻላቸውም። አቶ ገብሩ ዐሥራት «ትግራይ የሚፈለገውን ያህል አልለማችም» ቢሉን ትግራይን ምን ለማድረግና የት ለማድረስ ከአላቸው ዓላማ አንፃር የልባቸው ስላልደረሰ ነው። አቶ አብርሃም ግን በትግራይ ልማት አልተስፋፋም ቢሉ በሌላ ሳይሆን በርቀት ምክንያት ዛሬ ትግራይ ከምን እንደደረሰች ባለማየትና ባለማወቅ ነው ብዬ ለማመን እፈልጋለሁ። እና ማንም የዓይን ምስክር ሊያረጋግጥላቸው የሚችል ትግራይ ዛሬ ያለምንም ተወዳዳሪ በሁሉም ረገድ በሕዝብ ብዛትና በሀብት ክምችት የሚበልጧትንም ጭምር እየመራች መሆኗን ነው።</p>

<p>ስለ ትግራይ መልማት ይህን ያሀል ከአልን በኋላ፣ የትግራይ ሕዝብ ለዚህ ልማት ተጠቃሚ ነው አይደለም የሚለው ብዙ የሚያነጋግረን አይመስለኝም። በውሰት እየወሰዱ ሊጠቀሙባቸው ይችላሉ ካልተባለ በስተቀር ትግራይ ውስጥ ያሉት መንገዶች፣ ክሊኒኮች፣ ግድቦች፣ ትምህርት ቤቶች፣ ወዘተ፣ የሚያገለግሉት የኦሮሞን፣ የአማራን፣ የጋምቤላን፣ የወላይታን፣ ወዘተ፣ ሕዝብ ሳይሆን በቅድሚያ የትግራይን ሕዝብ ነው። ትግራይ በተቋቋሙት የመድኃኒት፣ የሲሚንቶ፣ የጨርቃ ጨርቅ፣ የቆዳ ማልፊያ፣ ወዘተ፣ ፋብሪካዎች በቅድሚያ የመቀጠርና የመሥራት ዕድል ያለው የትግራይ ሕዝብ ነው። ከዩኒቨርስቲ፣ ከኮሌጅና ከሌሎችም ከፍተኛ የትምህርት ተቋማት የተመረቁ የትግራይ ወጣቶች የተማረ የሰው ኃይል በሚፈልጉት የንግድ፣ የኢንዲነሪንግ፣ የኮንስትራክሽን ወዘተ፣ በመሳሰሉት የትግራይ ድርጅቶች ውስጥ ለመግባትና ለመሥራት ይችላሉ። ባሁኑ ጊዜ ከዩኒቨርስቲ ተመርቀው፣ ሥራ ማግኘት አቅቷቸው እየተንጓለሉ ያሉት የየትኞቹ ብሔረሰብ አባላት እንደሆኑም በግልጽ ማየት ይቻላል። ዛሬ ጐንደር ላይ፣ ነቀምት ላይ፣ ደሴ ላይ፣ ናዝሬት ላይ፣ የሚግተለተለውን ያህል የጐዳና ተዳዳሪ፣ ሥራ አጥና ለማኝ መቀሌ ላይ ማየት ይቻላል? ትግራይ በመልማቷ የትግራይ ሕዝብ ይጠቀማል። ወለጋ፣ ሸዋና ጋሞጐፋ ቢለሙ የወለጋ፣ የሽዋና፣ የጋሞ ሕዝብ እንደሚጠቀሙ ሳይታለም የተፈታ ነው። ስለዚህ አቶ አብርሃም «ትግራይንና የትግራይን ሕዝብ የዚህ ሥርዓት ተጠቃሚዎች አድርጋችሁ ታያላችሁ......» የሚለው ቅሬታቸው በበኩሌ ራሱ ቅሬታን የሚፈጥር ይመስለኛል።</p>

<p>ይልቁንስ ይህ ሥርዓት በተለይ ትግራይንና የትግራይን ሕዝብ ተጠቃሚ ለማድረግ የተነሣ ምን ፍለጋ ነው? የሚለው ጥያቄ ሊያነጋግረን ይችላል ብዬ አስባለሁ። ከሁሉ አስቀድሞ ግን አንድ ነገር ግልጽ መሆን አለበት። ወያኔን በጐሠኝነት እየወቀስንና እየከሰስን ነው። የሥርዓቱ መሪ ቡድን ለበቀለባት መንደርና ለተፈጠረበት ጐሣ አያዳላም ብንል ራሳችንን በራሳችን መቃረናችን መሆኑን ልብ ማለት አለብን። አቶ አብርሃም ትግራይና የትግራይ ሕዝብ የዚህ ሥርዓት ተጠቃሚዎች አይደሉም ሲሉ ወያኔ በጐሠኝነትና በአድልዎ አይጠረጠርም እያሉንም ነው። ግን ይህ ባይሆን ኖሮ ማን በምን ምክንያት ከማን ጋር ይጋጭ ነበር?</p>

<p>ወያኔ ከጐሠኝቱ ጋርና ከጐሠኝነቱም በላይ ትግራይንና የትግራይን ሕዝብ ልዩ ተጠቃሚዎች ለማድረግና ልዩ ተጠቃሚዎችም ሆነው እንዲታዩለት የሚፈልግበት የራሱ ምክንያት አለው። ብዙም ሳይጓዝ ገና ከመነሻው ከኢትዮጵያ ሕዝብ ጋር ሆድና ጀርባ የሆነው ወያኔ፣ በዚህ ዙሪያው ገደል በሆነበት ሁኔታ ውስጥ የትግራይ ሕዝብ ድጋፍ በእጅጉ ያስፈልገዋል። እርግጥ ነው የትግራይ ሕዝብ በብዙ ምክንያቶች በወያኔ አካሄድ የቆሰለና ያዘነ ቢሆንም ቁስሉን እያሻሹና እያስታመሙ ከእሱ ጋር መቆየቱ የመጀመሪያውና ዋናው አማራጭ ነው። በመሆኑም ትግራይን ማልማትና የትግራይ ሕዝብ የጥቅሙን ጣዕም እንዲያጣጥም ማድረግ አስፈላጊ ነው። ወያኔ ተገንና ዞሮ መግቢያ ሊኖረው የሚችለው ይህ ጅምር እስከ ተሳካ ድረስ ነው። በሌላም በኩል ትግራይን በተለይ ማልማትና የትግራይን ሕዝብ ልዩ ተጠቃሚ አድርጐም ሆነ አስመስሎ ማቅረቡ በወያኔ ዘንድ የራሱ የሆነ እርባና አለው። ሌላው የኢትዮጵያ ሕዝብ፣ የትያትሩን ዓላማ ካልተረዳ፣ ለትግራይና ለትግራይ ሕዝብ በሚደረገው ልዩ ክብካቤ ጥያቄውን እያከረረና የትግራይን ሕዝብ እያገለለ ይሄዳል። ይህ ሲሆን ደግሞ የመገለል ስሜት የሚሰማው የትግራይ ሕዝብ በሁኔታዎች አስገዳጅነት ልቡ ብዙም ከማይፈቅደው ወያኔ ዘንድ በግድ ይጠጋል። አቶ አብርሃም ያየህ በትግራይ ሆቴል ላይ የደረሰውን ፍንዳታ ከዚህ ታክቲክ ጋር አያይዘውታል። በገሃድ የሚታየውን የትግራይን ልማት ለምን ከዚህ ዘዴ ጋር ማያያዝ እንዳቃታቸው አላውቅም።</p>

<p>የዚህ ጨዋታ ዋና ዒላማ የሆነው የትግራይ ሕዝብ ይህን ሁኔታ እንዴት እንደተመለከተውና እንዴት እንደተቀበለው ማወቅ ጥሩ ነው። የትግራይ ሕዝብ እንደ ወንድሙ፣ እንደሌላው የኢትዮጵያ ሕዝብ በወያኔ አካሄድ ላይ ቅሬታ መኖር ብቻ ሳይሆን በተለይ እሱን የሚቆረቁሩት ነገሮች አሉ። በኢትዮጵያ የነፃነትና የተጋድሎ ታሪክ ውስጥ ትልቅ ድርሻ ያለው የትግራይ ሕዝብ በራሱ ልጆች መሥዋዕትነት ጭምር የኢትዮጵያ አንድነት መናጋቱ የምን ጊዜም ፀፀቱ ነው። ኤርትራ በትግራይ ልጆች አጥንትና ደም ጭምር መገንጠሏ ለትግራይ ሕዝብ ፀፀትም፣ ሃፍረትም ነው። ከዚህም በላይ ሻዕቢያ ኤርትራን ገንጥሎ ነፃ ወጣሁ ካለ በኋላ ኤርትራውያን በኢትዮጵያ ኢኮኖሚ፣ በኢትዮጵያ ፖለቲካና አስተዳደር የበላይነቱን የመያዛቸው ብቸኛው ምክንያት ወያኔ መሆኑን ጥሩ አድርጎ የተረዳው የትግራይ ሕዝብ በቅሬታ ላይ ቅሬታን ጨምሮአል።</p>

<p>ኢትዮጵያን በጐሣና በብሔረሰብ ለመከፋፈል እየተካሄደ ያለውን ደባም እንደ ሌላው የኢትዮጵያ ሕዝብ በዝምታ ሊቀበለው አልቻለም። የትግራይ ሕዝብ ከዕለት ጥቅሙና አላፊ ከሆነው ሥርዓት ባሻገር እያሰበ በመሆኑ ከተዘጋጀለት ወጥመድ ውስጥ በቀላሉ የሚገባና ትዝብት ላይ የሚወድቅ ሕዝብ አልሆነም። ይህ ደግሞ ለወያኔ ትልቅ ስጋት ሲሆን የትግራይ ሕዝብ በጥቅማ ጥቅሞች ምክንያትም ይሁን በኩርፊያ ከወያኔ ጋር ሊሰለፍ ይችላል ብለው ለሚፈሩ ሁሉ ስጋትን የሚቀንስ ነው። በትግራይ ሕዝብና በሌላው የኢትዮጵያ ሕዝብ መካከል ሳንካ የለም። በማወቅም ሆነ ባለማወቅ ችግር ለመፍጠር የሚሞክሩትን ሁሉ ነቅቶ መጠበቅ ግን አስፈላጊ ነው።</p>

<p>የማዕከላዊው ምርመራ ሹም «እዚህ አገር የሚነግድ ትግሬ ብቻ ነው።?!» አሉ፣ አቶ ገብሩ ዐሥራትም «ለምን ተንቀሳቀሱ የሚል ጥላቻ አለ» ነበር ያሉት። አቶ አብርሃም ያየህም እንዲሁ «የትግራይን ሕዝብ የወያኔ ሥርዓት ተጠቃሚ እያደረጋችሁ......» የሚል ቅሬታ አሰምተዋል። ይህ ዓይነቱ ሐሳብ ሲሰባሰብ ሌላው የኢትዮጵያ ሕዝብ የትግራይን ሕዝብ መጠቀምና የትግራይን መልማት እንደ ጠላው አድርጐ ለማቅረብ የሚሞክር ነው። ይህ ዓይነቱ አስተሳሰብ ካለመረዳት የሚመጣ ከሆነ መተራረም ጥሩ ነው። ሆን ተብሎ የሚካሄድ ዘመቻ ከሆነ ግን መዋጋት ያስፈልጋል።</p>

<p>የትኛውም ክፍል የኢትዮጵያ ሕዝብ ለትግራይ ሕዝብ ጠላት አይደለም። የኢትዮጵያ ሕዝብ «ለምን ትግራይ ትለማለች? ለምንስ የትግራይ ሕዝብ ይጠቀማል?» የሚል ሐሳብ የለውም። ጥያቄው ትግራይ ላይ ከዘነበ እኛም ዘንድ ያካፋ የሚል የፍትሐዊነት፣ የኢኮኖሚ ፍትሐዊነት ጥያቄ ነው። የወሎ መልማት፣ የጋምቤላ መልማት፣ የትግራይ መልማት፣ ወዘተ፣ የኢትዮጵያ ልማትና ዕድገት መሆኑም አያከራክርም። ጥያቄው የአብሮ መልማትና የአብሮ ማደግ ጥያቄ ነው። ይህ ደግሞ መንግሥትን ከሃሜት የሚያድን ጥያቄ ስለሆነ እንዳይነሳና እንዳይወራ ከመከላከል ይልቅ በበጐ መንፈስ መቀበልና ማየቱ ይጠቅማል። ሌላው ቢቀር እንደ አቶ ገብሩ ዐሥራት «ለምን ተንቀሳቀሱ የሚል ጥላቻ አለ» ከማለት ይልቅ የሚመስል ምክንያት መፈለጉ ይሻላል። የሽግግሩ መንግሥት በጦርነት ለተጐዱ አካባቢዎች የልማት ቅድሚያ ይፈቅዳል የሚለውም እኮ አለ። ይህ ጥያቄ ደግሞ እየቀረበ ያለው «ፍትሐዊና ዴሞክራሲያዊ» ነኝ እያለ ለሚያወራው መንግሥት ነው። «ፍትሐዊ ነኝ ካልህማ ሁላችንንም እኩል ተመልከተን» እያለ ነው ሕዝቡ።</p>

<p>ይህ ሌላ ትርጉም እንዲሰጠው አያስፈልግም። የኢትዮጵያ ሕዝብ አንዱ ለሌላው ምቀኛና ጠላት እንዳይደለ ምስክሩ ታሪክ ነው። የትግራይ ሕዝብ በጦርነትና በድርቅ ሲጠቃ፣ ሲራብና ሲሰደድ ሌላው የኢትዮጵያ ሕዝብ ቤቱን ዘግቶ ለብቻው የበላበት ጊዜ በታሪክ አይታወቅም። የአንዱ ጉዳት የሌላው፣ የሌላው ደስታና ሰላም የሁሉም ነው። የኢትዮጵያን ሕዝብ አቆራኝቶ፣ አዋሕዶና አስተባብሮ ያኖረውም ከሌላው ይልቅ በመከራውና በችግሩ ሰዓት ተሳስቦና ተደጋግፎ መኖሩ ነው። ያልነበረ የቂምና የጥላቻ ዘር ለመዝራት ከመሯሯጥም ይህን የቆየውንና የነበረውን መልካም ባህል እንዲያድግና እንዲለመልም መጣር የሰው ሥራ ነው።</p>

<p>ከአቶ አብርሃም ቅሬታዎች ውስጥ አንዱ «የትግራይ ሕዝብ ልጆቹን እየገበረና እየተንገላታ በተራ ወሬና በአሉባልታ ድካሙን ታንቋሽሻላችሁ፤» የሚል ነው። አቶ አብርሃም «ትግራይ ላይ ቁጭ ብለው የትግራይን ስቃይ ብቻ ነው ያዩት» ብለን እንዳንወቅሳቸው ትግራይ ላይም የሉም። ያሉት ባሕር ማዶ መሆኑን እናውቃለን። የሰጡት አስተያየትም በእርግጥ የተሳሳተና የሩቅ ሰው አስተያየት ነው። ዛሬ የመከራው ቀንበር በትግራይ ልጆች ትከሻ ላይ ብቻ ነው ያለው? ለአንዱ የኢትዮጵያ ሕዝብ የመጣ መከራ ሌላውን አልፎት እንደማያውቅ ታሪክ ይመሰክራል። ዛሬም በኢትዮጵያ ላይ ከተንሰራፋው ሞት፣ እሥራትና ስደት ማንም የዳነ የለም። የዛሬውን መከራ የአማራው፣ የኦሮሞው፣ የጉራጌው፣ የወላይታው፣ መላው የኢትዮጵያ ሕዝብ ልጆች ተሸክመውታል። የኢትዮጵያ ሕዝብ በየጊዜው ከሚመጣበት ችግርና መከራ በአሸናፊነትና በድል አድራጊነት የሚወጣበት ዋና ምክንያትም ፈተና፣ መሥዋዕትነትና ድል ያስተሳሰረው ሕዝብ በመሆኑ ነው።</p>


</body>
</html>
