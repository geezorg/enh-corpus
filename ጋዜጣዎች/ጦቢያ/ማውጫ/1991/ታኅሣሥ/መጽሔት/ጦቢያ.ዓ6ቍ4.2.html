<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yeteneqaneqe Trs kewqyanos mlax</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ዛቲ ጦማር</span></h1>

<h1 class="align-center">የተነቃነቀ ጥርስ ከውቅያኖስ ምላሽ</h1>
<h3>እስከየት? እስከምን?</h3>


<blockquote>
<p>ይህን ዓምድ ከመነሻው «ከባሕር ማዶ» ለማለት ፈልገን ነበር። ስንሻው ተገኘ ግን «ከውቅያኖሶች ምላሽ ይባልልኝ» ይላል። ዛቲ ጦማር አጠቃላዩ ርዕስ ይሁንና «ከውቅያኖሶች ምላሽ» የሚለው፣ በጋዜጠኞች ቋንቋ «ዴት ላይን» (ዻተሊነ) ሆኖ ይወሰዳል። «መረብ ምላሽ» እንዲሉ ማለት ነው።</p>

<p>ስንሻው ከዚህ እትም ጀምሮ እንደምርቃት አድርጐ «ከዛቲ ጦማር» ጽሑፍ ውስጥ በውጭ አገር ስለኢትዮጵያ በቅርቡ ከተጻፉ መጻሕፍት መካከል አንዳንዶቹን እንደሚገመግም (በመጠኑ) አረጋግጦልናል። በግምገማ እቅዱ መካከል ሰልፍ የያዙት፦</p>

<dir>
<p>1ኛ. የተፈራ ኃይለሥላሴ፣ «የኢትዮጵያ አብዮት ታሪክ» (በእንግሊዝኛ የተፃፈ)</p>
<p>2ኛ. የደርግ አባል የኋላሸት ግርማ መጽሐፍ «የአንድ አገር ክብርና መደፈር» (በእንግሊዝኛ ጥሀ ራፐ ኦፍ አ ኛቲኦን በሚል ርዕስ የተፃፈ)</p>
<p>3ኛ. የአልቤርቶ ሰባቺ አዲሱ መጽሐፍ (ቅንጭብ አርቲክሎች)</p>
<p>4ኛ. የክፍሉ ታደሰ ሁለተኛው ክፍል «ያ ትውልድ» (በእንግሊዝኛ የተፃፈ)</p>
<p>5ኛ. የኢለን ገብራይ «ኤርትራ ትንግርት መሬት» (በእንግሊዝኛ የተፃፈ)</p>
<p>6ኛ. ብፁዕ ወቅዱስ አቡነ መልከ ጻዴቅ ስለአብዮቱ ያቀረቡት (በአማርኛ) (መልከ ጻዴቅ ማለት ቀድሞ ሊቀ ሥልጣናት አባ ሀብተማርያም ወርቅነህ የነበሩት ናቸው)</p>
</dir>

<p>ስንሻው ይህን ዝርዝር ያቀረበው ለሚመጡት ስድስት ወራት እቅድ እንዲሆነው እንጂ ሌሎችም አሉት። እንደአስፈላጊነቱም ሌሎችን ሊያቀርብ ይችላል። አበክሮ የሚጠይቀው ነገር ቢኖር መጽሐፎችን ሲገመግም አንዳንድ አስተያየቶች ሲያቀርብ ደራሲያኑን ሊያስቀይም ተፈልጐ አለመሆኑን ነው። መጻሕፍት ወይም ሌሎች የሥነጥበብ ውጤቶች (ጋዜጦችና መጽሔቶች ሳይቀሩ) ገበያ ሲቀርቡ ሐያሲም ሆነ አንባቢ እንደ ስሜቱ፣ እንደ ግምቱ ከፍ አድርጐ ሊያቀርባቸው ይችላል። አለዚያም በጣጥሶ ሊጥላቸው ይችላል፣ ገበያ ከወጡ በኋላ የሕዝብ ናቸውና። እስከዚህ ያለው የኛ አሳብ ሲሆን ቀጥሎ የስንሻው ይመጣል።</p>

</blockquote>

<h2 class="align-center">ብናሸንፍ እስከምን?- ብንሸነፍ እስከየት?</h2>

<p align="right">ከስንሻው ተገኘ</p>


<p>ከኤርትራ ጋር ጦርነት ካደረግን «ይህ ጦርነት» ያለፈው ሠላሣ ዓመት ጦርነት ተከታታይ፣ አለዚያም ግርሻ ሆኖ መታየት ይችላል። የዚያው ጦርነት አካል መሆኑን እንዲቀበሉ በአቅሜ መጠን ልነግራቸው የምፈልጋቸው ወገኖች ያኛው ጦርነት ያለመፍትሔ በመገንጠል ተደመደመ የሚለውን አሳብ አይቀበሉትም። ይልቁንም ወያኔ ኢሕአዴግ በርግጥ ለኢትዮጵያ የቆመ ቢሆን ኖሮ መቼ ነፃነታቸውን ይሰጣቸው ነበር? እስከናካቴው ለምንድነው የኤርትራ ነፃነት አስተናባሪ፣ አቀንቃኝና አስረካቢ የሆነው? ይላሉ። እነዚህን ነጥቦች ልናይ እንችላለን። በተጨማሪ ዛሬ ከኤርትራ ጋር ባለን ጦርነት (ተኩስ ከተጀመረ) ብናሸንፍ እስከ ምን? ብንሸነፍ እስከ የት? የሚለውንም ነጥብ ብንመለከት እወዳለሁ።</p>

<p>መቼም የሚሻለው ጦርነት ባይኖር ሲሆን በዚህ ጉዳይ በውጭ ያለው ኢትዮጵያዊ በአስተያየቱ ከሁለት ሥፍራ ተከፍሏል። ጦርነቱ «ነገ ይሆናል፤ በኦክቶበር መጨረሻ፤ በሴፕቴምበር መድረሻ፤ በኖቭየምበር ልደታ (የፈረንጅ ልደታ) ይሆናል» የሚሉ ልበ ወያኔ ኢሕአዴጐች አሉ። የለም ጦርነት አይኖርም የሚሉና «የሚጮህ ውሻ አይናከስም» ብለው በፈረንጅ ተረት ሁሉንም ነገር በወሬ የተጀመረና በወሬ የሚያልቅ አድርገው በድፍረት የሚደመድሙም አሉ። ወያኔና ሻዕቢያ አንድም ሁለትም በመሆናቸው የሚነገረው ሁሉ እንደ ድርሳንና እንደ ፕሮፓጋንዳ ብቻ መወሰድ አለበት የሚሉም አሉ። አንድ ነገር ግን ማወቅ አለብን። ብርሌው እየነቃ ነው።</p>


<h3><span class="underline">ወያኔና ምኒልክ -- የጋራ ችግር</span></h3>


<p>ወያኔ የምኒልክ ችግር የገጠመው ገና አዲስ አበባን እንደያዘ ነው። እስከ አሁንም የምኒልክ ችግር እንዳለበት ካልተገነዘበ መንግሥት የመምራትንም ጣጣ ምንጊዜም አይረዳም ማለት ነው። የምኒልክ ችግር ምን እንደነበረና የወያኔ ችግር ምን እንደሆነ እንነጋገር።</p>

<p>አጤ ምኒልክ የኢጣልያንን ወረራ ለመመለስ አድዋ ላይ ተዋግተው በአንድ ቀን ጦርነት ወደር የሌለውን የታሪክ ድል ተቀዳጅተዋል። የዚያን ዘመን የኢትዮጵያን ሁኔታ ያልተረዳንና ራሣችንንም ወደዚያ ወቅት ለማጓጓዝ የማንችል በ«አልቦ ሕሳቤ» (ዠሮ ኢማጊናቲኦን) የምንገኝ ሐያስያን የምንሰጠው ትችት አለ። «አጤ ምኒልክ አድዋ ላይ ድል ካደረጉ በኋላ ወደ አሥመራ ገስግሰው ለምን ጣሊያኖችን አላባረሩዋቸውም? ትልቁ ስህተት ይህ ነው።» የሚለው ትችት መላ አጥቷል። ወያኔም ምኒልክን የሚጠላበትን ምክንያት እያወቅነው ይህንንም ነጥብ ካድሬዎቹ ሲደጋግሙት እንሰማለን። ታዲያ ወያኔ ኢትዮጵያን እንደያዘ ለምን አፈሙዙን ወደ ኤርትራ አላዞረም? የወያኔ ችግር በመጠኑ የምኒልክም ችግር ነበር።</p>

<p>አጤ ምኒልክ የአድዋን ጦርነት በአንድ ቀን አሸነፉ ቢባልም በቀላሉ እንዳልሆነ ይታወቃል። ጦርነቱ ብዙ ቀን የሚፈጅ ቢሆንስ ኖሮ? ኢትዮጵያውያን በአብዛኛው የምንታወቀው በአጫጭር ጦርነቶች ነው። የዶግአሊን፣ የጉንደትን፣ የጉዳጉዲን፣ የጉራዕን ጦርነቶች (ሁሉም ከአድዋ ጦርነት በፊት የተካሄዱ ታላላቅ ግን የአጫጭር ወቅት ጦርነቶች) ሁኔታ ስናየው የሚቀናን አጭሩ ጦርነት ይመስላል። እንዲያውም መድገም ባይሆንብኝ በአድዋ አውደ ውጊያ ላይ ሠራዊታችን እያሸነፈ ብዙ ሰዎች መሸሽ ጀምረው ነበር። እቴጌይቱና ደንገጡሮቻቸው ከመንገድ ላይ ቆመው የሚፈረጥጠውን ይመልሱት ነበር። መተማ ላይም እያሸነፈና በለስ ቀንቶት ደርቡሾችን ሲቀጣ የቆየው የኢትዮጵያ ጦር አፄ ዮሐንስ በድንገት በመውደቃቸው ብቻ ሊፈታ ችሏል። «ጦርነቱን እያሸነፍን ነውና የት ትሄዳላችሁ?» የሚሉ ጣይቱዎች ጠፉ።</p>

<p>ወደ አድዋ ስንመለስ ደግሞ የምኒልክ ሠራዊት የነበረበትን ችግር በመጠኑ ማየት ይገባል ባይ ነኝ። የምኒልክ ሠራዊት ለወራት በእግሩ፣ በደካማ አጋሰስ፣ በጠወለጉ ፈረሶችና በቅሎዎች፣ ወዘተ፣ ተጉዞ ተዳክሞአል። ከዚያ በላይ ምንም ያህል ርቀት ለመጓዝና ሌላ ጦርነት ለማካሄድ የሚያስችል አቅም አልነበረውም። ትጥቁ በቂና የተሟላ አልነበረም። ከቶውንም ጀሌው (መሣሪያ ያልነበረው) ቁጥር ቀላል አልነበረም። ለዚያ ሁሉ ሠራዊት ስንቅ የማቅረብ ችግርም እንደነበረ መረሳት የለበትም። በዚህ ዓይነት ሁኔታ ወደ አሥመራ ለመቀጠል ይቻል ነበርን?</p>

<p>ጠላት በምፅዋ በኩል እየጐረፈለት የነበረው መሣሪያ ብዛትና ዓይነት ከልክ በላይ ቢሆንም በአገር ቤት (ጣሊያን አገር) የሞራል ስብራት ከመድረሱና የክሪስፒን (ጠቅላይ ሚኒስትር) መንግሥት ለመጣል የተነቃነቁ ኃይሎች ግብታዊ ቅፅበታዊ አመጽ ከመባባሱ በቀር በምፅዋ በኩል የሠራዊት እንቅስቃሴ ታይቶ ነበር። በአጭሩ በኢጣልያ በወቅቱ የተከሰተው የፖለቲካ ሁኔታ ለኢትዮጵያ ከፍተኛ ድጋፍ ሰጥቷል ለማለት ይቻላል። የኢጣልያ ወጣቶችና በተለይ ጠቅላይ ሚኒስትር ክርስፒን የሚቃወሙ ሶሻሊስት ኃይሎች «በአድዋ ጦርነት ድል እንድንሆን አድርጐናል» በማለት ሮማን፣ ናፖሊንና ሌሎችን ከተሞች ሠልፍ በሠልፍ አደረጓቸው። ምክር ቤቱ በክሪስፒ ተቃዋሚዎች ቁጥጥር ሥር ሆነ። ተቃዋሚዎች የንጉሡን (ኡምቤርቶ) አልጋወራሽ ተሸክመው «የአድዋው ድል አድራጊ ምኒልክ ለዘላለም ይኑር በል!» በማለት ቀኑን ሙሉ ይህን መፈክር ሲያስጮሁት ውለዋል። ይህ ሁሉ ያልታሰበ አደጋ ስለተጨመረበት የክሪስፒ መንግሥት የመልሶ ማጥቃት ርምጃ አልወሰደም። መንግሥት የመምራትም ብቃት አጣ። አለዚያ ግን በኤርትራ በተለይ በአሥመራ ብዙ ኃይል ነበረውና ወደዚያ መንቀሳቀሱ ለምኒልክ ወደ ሞት ሸለቆ መሮጥ በሆነ ነበር።</p>

<p>በመሃል አገር በወቅቱ የፖለቲካው ሁኔታ እጅግ የሣሣ መሆኑም አይጠረጠርም። በተለይ በደቡብ በኩል ባላባቶች ከፍተኛ ሁከት እየፈጠሩ ነበር። ንጉሥ ካልጋው ይህን ያህል (ከጥቅምት ጀምሮ...) ጊዜ ሲለይ ያልተለመደ ሲሆን በጦርነትም በማባበልም ለምኒልክ የገበሩ አንዳንድ ባላባቶች አመጽ መቀስቀሳቸው ለዳግማዊ ምኒልክ ከዚያው ከነበሩበት የጦር ሜዳ ደርሷቸዋል። አብዛኛዎቹ የጦር አበጋዞች በአድዋና በአምባላጌ ዓውድ ከጣልያን ጋር ሲቆራቆሱ ነበር። ገበየሁን፣ ባልቻን፣ መኮንንን፣ አባተን፣ መንገሻን፣ ተክለሃይማኖትን፣ ሌሎችንም ታላላቅ መኳንንትና መሣፍንት ማንሣት ይቻላል። በነገራችን ላይ የነዚህ ንጉሦችና መሣፍንት፣ ወዘተ፣ ሠራዊት ሁሉ ተዳክሞአል። እንኳን ከ120 ሺ ሠራዊት በላይ ለአንድ መቶ ዘማች ሥንቅና ትጥቅ ማቀበል አያሌ ጣጣ አለበት። በዚህ ጭንቀት ምክንያትና ይልቁንም የሕዝቡ አቋም ባልታወቀበትና ዘርፎ ለመብላት በማይቻልበት አካባቢ ሠራዊት ይዞ መጓዝ ጅልነትና በመሥዋዕትነት የተገኘውን ድል ማዋረድ በሆነ ነበር።</p>

<p>ስለምኒልክ ይህን ያህል ካነሳሁ በኋላ ሻዕቢያ ከወያኔ ኤርትራን የተረከበበትን ሁኔታ በመጠኑ አብረን እንድናይ እጋብዛችኋለሁ። ባለፈው ወር አሜሪካን አገር ሲበተን የሰነበተ «ኤኖኡግህ ኢስ ኤኖኡግህ» የተባለ የኤርትራውያን የፖለቲካ ሥነ ጽሑፍ (ትራክት ብጤ) ሦስት ጊዜ አንብቤአለሁ። ሦስት መቶ ጊዜ ለመብሸቅ እንደኔ ሦስት ጊዜ ማንበቡ ይበቃል። የማከብረውንና የምወደውን የኤርትራን ሕዝብ እንድታዘብና እንዳዝንበት እንዲህ ያለው ጽሑፍ እንደማይገፋፋኝ እገምታለሁ። ያንን ሕዝብ ስለማውቀውና ስለምወደው በድምር ከሻዕቢያ ጋር በማያያዝ የእብደቱና የሽብሩ አባሪና ተባባሪ አድርገው የሚያቀርቡትን አንዳንድ ፀሐፊዎች ስቃወም ቆይቻለሁ። አሜሪካን አገር ያሉትን የዚያ አገር ተወላጆች ነን የሚሉትን መቅበጥበጥ ሳሰላስለው ግን ኤርትራዊውን በድምር ጠላት የሚያደርጉ ሰዎችን ሃሣብ ባልቀበልም ወደዚያ ድምዳሜ የመራቸውን «ትልቅ ችግር» እረዳላቸዋልሁ።</p>

<p>ቀደም ብዬ ወዳነሳሁት "ኤኖኡግህ ኢስ ኤኖኡግህ" ወደተባለው ጽሑፍ ልመልሳችሁ። በዚህ ሰሞኑን በተበተነው ዘረኛ ጽሑፍ ውስጥ ትግሬውን ትተው ወደ አማራው ተመልሰዋል። የኤርትራ ሕዝብ «ኋላቀር የላሸቀና እንጨት እንጨት የሚል (ስታግናንት) አማርኛ ዘፈን ለምን ይሰማል? የራሳችን ሕዝብ ነው የሚያስደፍረን» የሚል ሃሣብ አለበት። እንዲህ እንዲህ ያለው ከታመመ ጭንቅላት የሚወጣው አስተያየት ይቅርብንና ከዚህ ከጀመርኩት ርዕስ ጋር የሚገጥመውን ጉዳይ ብቻ አነሣለሁ። ጽሑፉ እንደሚለው ኢትዮጵያን ከደርግ «ነፃ አውጥቶ» ለኢሕአዴግ ወያኔ ያስረከበው ሻዕቢያ ነው። ሌላው ቀርቶ ወደአዲስ አበባ ገስግሦ፣ ከተማይቱን ማርኮ ለወያኔ ያበረከተው ሻዕቢያ ሲሆን «ያን ጊዜ ያዲሳባን ሕዝብ ለመቅጣትና ከተማይቱንም ለማጥፋት እንችል ነበር» ይላል። ለነገሩ የበቅሎ ቤቱን ቃጠሎ፣ የሸጐሌ ሜዳን ነዲድ አንረሳውም። የአዲስ አበባን ጉዳይ ካነሣሁ ዘንዳ እነሱ ያንን ያህል ነዲድ ለቅቀውብን፣ በኤርትራ ስፍር ቁጥር የሌለው ወገናችንንና ወታደሮችን በደም ፍሰት የጨፈጨፉበትን ሁኔታ ትውልድ፣ ታሪክና እግዚአብሔር ያስታውሱታል። ይሁንና ዕድል በር ስትመታ ኤርትራን የምንበቀልበትን አጋጣሚ እንድታበረክትልን ምኞቴ አይደለም። የአምባገነኖችና የድህነት ውርዴ የሆነው ሕዝብ በምንም ምክንያት ጠላት ሆኖ ባይቆጠር ደስ ይለኛል።</p>

<p>ኩለቋቌቫቁቂ ቃቦ ለቋቌቫቁቁ ልዋስ የምፈልገው ሐቅ ወያኔዎች (ራሳቸው ሊክዱት እንደማይችሉት ሁሉ) ኢትዮጵያን ከሻዕቢያ ጋር መቀራመታቸውን ነው። አብረው ተሰልፈው፣ አብረው ተዋግተው፣ ዓላማ ተጋርተው ሁለቱም ባለመንግሥት ሆኑ፣ ከቶውንም እንደ ኤርትራውያኑ ወረቀት</p>

<p>አዲስ አበባን መጀመሪያ እኛ ይዘን፣ ለወያኔ አስረክበን ወጣን» የሚል፣ ከዚህ ቀደም የምናውቀው እውነታ ዳግመኛ ተንፀባርቋል። ይህ አይስተባበልም። ምክንያቱም ገና ከወያኔ ጥንስስ ጀምሮ ከሻዕቢያ የተላኩ ኤርትራውያን (እነ ሙሴን ያጤኗል) ወያኔን በመመሥረቱ ሒደት ግንባር ቀደም ሚና ተጫውተዋል። እስከአሁንም ድረስ ወያኔና ሻዕቢያ አንድም ሁለትም ናቸው ስንል የባጀነው ያለ ምክንያት አልነበረም። ስለዚህ ዋናዋን ኢትዮጵያን ወያኔ፣ ከመረብ ምላሽ ያለውን ደግሞ ሻዕቢያ የያዙበት አኳኋን ቀድሞ በደረሱበት ስምምነት መሠረት መሆኑ ነው። ከሁለት ዓመት በኋላ በተደረገው የይስሙላ ሕዝበ ውሣኔ መሠረት የኤርትራ ሕዝብ «ነፃነት» መረጠ ተብሎ ታላቅ የፖለቲካ ፌዝ ተፌዘብን። ይኸ ተውኔታዊ ፖለቲካ የወያኔ ኢሕአዴግም ብቻ ሣይሆን የተባበሩት መንግሥታት ድርጅትም ተዋናይነትን አስከትሎአል።</p>

<p>በ1950ዎቹ መጨረሻ የአራቱ ኃያላን መንግሥታት ተወካዮች የኤርትራ ልዩ ኮሚሲዮን (ላቌቫብ ሞቌቮሾብ ህቌቈቈቃቦቦቃቌቋ ቀቌብ ለብቃቨብሾሶ) ወደ ቀድሞዋ የኢጣልያን ቅኝ ግዛትና የባለ አደራ ይዞታ (ሦቃብቫቦቨሾሾ) ልኮ ከብዙ ጥናት፣ ምርምርና አያሌ ሺ ነዋሪዎችን ካነጋገረ በኋላ የተሰጠ ውሣኔ ነበር። ያንን ሕጋዊና ዲፕሎማሲያዊ ጥረት አድርጐ በመጨረሻም የኤርትራን የኢትዮጵያ አካልነት የተቀበለው የተባበሩት መንግሥታት ድርጅት ራሱ ከሠላሣ ዓመት በኋላ «ባርነት ወይም ነፃነት» በሚሉ አሣፋሪ ዘይቤዎች አማካይነት የአንድን አገር ሉዓላዊነት የሚጋፋ «ሕዝበ ውሣኔ» አስተናግዶአል። «ባሪያ ለመሆን ትፈልጋለህ ወይስ ነፃ ሕዝብ?» ሲባል አንድ ሕዝብ ምን መልስ ይሰጣል? ብሔራዊ የክህደት ወንጀል የተፈፀመው ያን ጊዜ ነበር። ማጭበርበር! የአገራችን አንድነት የተፈታው በዚህ መልክ ሆነ።</p>

<p>ፋሺስት ኢጣልያ ኢትዮጵያን በወረረችበት ዘመን የቀድሞው የመንግሥታት ማኀበር (ሖሾሶቁቫሾ ቌቀ ማሶቨቃቌቋቦ) እጅግ አሳዛኝ በሆነ መንገድ የኢትዮጵያን ነፃነት ለኢጣልያ አዋዋለ። ይኸው በ57 ዓመቱ የተባበሩት መንግሥታት ድርጅት ኢትዮጵያን ከሚበጣጥሱ ኃይሎች ጋር ተሰልፎ ተገኘ። እሱን እንተወውና ወያኔ ኢሕአዴግ መንግሥታዊ ሥልጣን እንደያዘ ቀደም ብሎ ከሻዕቢያ ጋር የገባውን ቃል በማጠፍ ለኤርትራ ነፃነትን ሊነፍግ ከሚችልበት ደረጃ ላይ አልነበረም። ቢፈልግም ኖሮ አጉል ጀብደኝነት ሆኖ ይቆጠራል። ምክንያቱም፣</p>

<p>አንደኛ ራሱም ቢሆን ተመችቶትና አገር ገብሮለት የተቀመጠ አልመሰለውም። በእርግጥም ይኸ ችግር ነበረው። አሁንም አለበት። ያ ወቅት እንዲያውም አንዳንድ የተቃውሞ ምሽጐች እንዳሉበት የሚሰጋበትም ወቅት ነበር።</p>

<p>ሁለተኛ ቢፈልግም እንኳ ከወያኔ ጋር አንፃራዊ አንድነትና ጓዳዊ ስሜት አዳብሮአል የሚባለውን ሻዕቢያ እየወጋ ወደቀይ ባሕር ፊቱን ለመመለስ አይቻለውም ነበር።</p>

<p>ሦስተኛ በአቶ መለስ ተደጋጋሚ መግለጫዎችና ስለ ኤርትራ በጻፉአቸው ማኒፌስቶዎች ላይ በአጽንኦት እንደገለጡት ኤርትራ ነፃ መውጣት ነበረባት። የሌላ ሠላሳ ዓመት ወይም የመቶ ዓመት ጦርነት ማካሄድ አግባብም፣ አስፈላጊም አልነበረም።</p>

<p>አራተኛ እስከ ውሣኔ ሕዝብ ድረስ የታየው የሻዕቢያና የአንዳንድ ኤርትራውያን የጥላቻ ፕሮፖጋንዳ፤ ፀረ-ኢትዮጵያና ፀረ-ኢትዮጵያውያን ዘመቻ ለሚመጡት ሃያና ሠላሳ ዓመታት በአንድነት የመኖሩን ፍላጐት አርቆታል።</p>

<p>ስለዚህ ወያኔ ኢሕአዴግ ከማይችለው ችግር ውስጥ ነበር የተዘፈቀው።</p>

<p>ከሦስት ዓመታት በፊት አዲስ አበባ ውስጥ የነበሩ የኤርትራ አምባሳደር ኃይለ መንቆርዮስ (ዛሬ የጥላቻ፣ የዘረኝነትና የፋሽስት ፕሮፖጋንዳ ለመዝራት ከኒዮርክ መቀመጫቸው አብዛኛውን ትልልቅ የአሜሪካ ከተሞች የሚያተረማምሱት) ለሪፖርተር ጋዜጣ የሰጡትን መግለጫ አንብቤአለሁ። ለመገንጠልና ለነፃነት አልታገልንም ነበር ያሉት። የኤርትራ ባለሥልጣኖችና የፖለቲካ ሰዎች ሲፈልጋቸው የሚመጡ፣ ሳይፈልጋቸው የሚሄዱ መሆናቸው ለኢትዮጵያውያንም ትልቅ እንቆቅልሽ ስለሆነባቸው ለዛሬው ስሜታቸው ሻክሯል። ነገ ምን እንደሚመጣ ደግሞ አይታወቅም። በነገራችን ላይ የውጭ ጉዳይ ምክትል ሚኒስትር ተቀዳ ዓለሙ ጥቅምት 29 ቀን 1991 ዓ.ም. «ለአንድ ኢትዮጵያ» ራዲዮ በሰጡት መግለጫ ከእንግዲህ ወዲያ ከኤርትራውያን ጋር እንዴት ለመኖር ይቻላል? ብለው ተናግረዋል። ከባድ ቋንቋ ይመስለኛል።</p>


<h3><span class="underline">ብንሸነፍስ? ብናሸንፍስ?</span></h3>


<p>በጦቢያ ጋዜጣ ላይ አንድ ጊዜ እንደተገለጠው ሻዕቢያ በኢትዮጵያ ላይ ወረራ ፈጽማ፣ ሕዝብ ገድላ፣ የሕፃናት መማሪያ፣ የአረጋውያንና የወጣቶች መታከሚያ ድርጅቶችን አፈራርሳ የተወሰነ መሬት ይዛ ተቀምጣለች። የወረራውን ወሬ አውርተን ሳንጨርስ የኤርትራውያን ከኢትዮጵያ የመውጣት ወሬ ወደ አንደኛነት ወይም በጋዜጠኞች ቋንቋ ወደ ዐቢይ ርዕስነት (ጮቨር ስቶርይ) ተዛውሮአል። የወረራው ጉዳይማ በተለይ በውጭ አገሮች እንደተረሳ ይቆጠራል። ከቶውንም አብዛኛው አንባቢ እንደሰማውና እንዳነበበው ከሆነ በተባበሩት መንግሥታት የዓመቱ ጠቅላላ ስብሰባ ላይ የኤርትራ አምባሳደር ኃይለ መንቆርዮስ ኢትዮጵያ አገሬን ወርራለች የሚል ጩኸት አሰምተዋል። የውጭ ጉዳይ ሚኒስትሩ እዚህ ዋሽንግተን ዲሲ ከተማ ይህንኑ ለፈረንጅ ጋዜጠኛም፣ ለእኛም ገልጠውልናል። ትንሽ አገርና ደሀ መንግሥት በመሆናቸው ብቻ ቅጥፈቱ ሁሉ ተቀባይነት አግኝቶ ከንፈር አስመጥጠዋል። ዋሾና ጉረኛ መሆናቸውን ማን ያውቃል? ቀደም ሲል «ኢትዮጵያ አገሬን በቅኝ ግዛት ለመያዝ፣ የአሰብን ወደብ በጉልበት ለመውሰድ እየተንቀሳቀሰች ነውና ዓለም ይወቅልኝ» በማለት መገናኛ ብዙሃንን የቅጥፈት ተባባሪ ሲያደርጉ ሰንብተዋል። የጀርመኑ የፕሮፖጋንዳ ፈላስፋ ዶክተር ጉብልስ ሞክሮ ያልሆነለትን የቅጥፈት ፕሮፓጋንዳ እነዚሁ ሰዎች በተግባር እየገለጡ ናቸው።</p>

<p>በሌላ በኩል ደግሞ የአሥመራ ባለሥልጣኖች ኢትዮጵያን መውረር አልበቃ ብሎአቸው የበለጠ ሊቀጡን መዘጋጀታቸውን ጮክ ብለው ነግረውናል። «ሻዕቢያ ቢያሸንፈን እስከየት?... ብናሸንፈውስ እስከምን ድረስ?» የሚለውን ነጥብ ለማንሣት የፈለግሁት ምናልባት የኛንም የጉዞ ድንበር፣ የነሱንም የዘመቻ ስፋትና ርዝመት ልንነጋገርበት እንችል እንደሁ በማለት ነው።</p>

<p>አንዳንድ ተመልካቾች ጦርነቱ የሚካሄድበትን ወቅት ከወታደራዊ ዕቅድ አውጪዎችና የዘመቻ መኮንኖች ጋር እንደመከሩበት ሁሉ «በዚህ ቀን ይጀመራል» እያሉ ይነግሩናል። «ጦርነት አይኖርም። ሻዕቢያና ወያኔ ከተዋጉ ከምላሴ ጠጉር ይነቀል» በማለት ከውርርድ ውስጥ የገቡ ሰዎችም እንዳሉ አውቃለሁ። ወደዚህ ዓይነት ጥርጣሬ ውስጥ ሕዝቡን የከተተው ሁለቱም ወገኖች የፕሮፓጋንዳውን ጦርነት እያፋፋሙ፣ አንዱ ሌላውን «መጣሁብህ! ጠብቅ፣ ወዘተ» እያለ ስድስት ወር ሙሉ በዶሮ ጠብ ላይ በመቆየታቸው ነው።</p>

<p>እርግጥ ሻዕቢያ ወረራውን የፈጸመው ወያኔ ኢሕአዴግ ረዥም እንቅልፍ ላይ በነበረበት ሰዓት ይመስላል። ስለዚህም የቤት ሥራውን ሳይሠራ የትምህርት ጊዜ የደረሰበት ተማሪ መስሎአል። ወዳጁን መንግሥት በመተማመን፣ ቤቱንም ግቢውንም ክፍት አድርጐለት የመቆየት የዋህነት ቢታይበትም እንደኔ እንደኔ በጣም አብዮታዊ ካልመሰለ ጦርነቱን ካላስቀረነውና በግድም የሚመጣ ከሆነ ሕዝቡ ራሱ የቀዩን ትርኢት ፈፃሚ ለመሆን ይገደዳል። እንደሚታየኝ ከየአቅጣጫው የኢትዮጵያ ልጆች እንደ ተርብ ተቆጥቶ መነሳት ውለታ የተነሳውና ከቁም ነገር ያልተጣፈ ሆኖአል። ይህ በጊዜው መታረም አለበት።</p>

<p>አይበለውና ጦርነቱ ቢከሰትና ሻዕቢያ ቢያሸንፍ የእኛ ዕጣ ፈንታ ምን ሊሆን ነው? የዛሬ ሁለት ዓመት ግድም የኢትዮጵያ አንድነት ግንባር (ኢአግ) ተመሥርቶ የትጥቅ ትግል ጀመረ ሲባል ፈጥኖ የመጣብኝ አሳብ አለ። ኢአግ የጦሩን ሜዳ ያውቃልና እየተጠናከረ ከሄደ፣ በሌላው ምዕራፍ በጄኔራል ኃይሌ መለስ በሚመራው የኢትዮጵያ አርበኞች አንድነት ግንባር ወያኔ ከተወጠረ የኤርትራው ሻዕቢያ ሠራዊት በጋራ የመከላከያ ስምምነት መሠረት ሠራዊቱን ወደ አዲስ አበባ በመላክ ኢትዮጵያን ቅኝ ግዛቱ ያደርጋል የሚል ጭንቀት አድሮብኝ ነበር። ያ ሁሉ ቀረና ዛሬ ሁለቱ ገዥዎቻችን ወደመተላለቅ በሚወስድ ፍም እሣት ላይ ተቀምጠዋል። ኤርትራ ብታሸንፈን ምን እንሆናለን? ወያኔ ኢሕአዴግ ቢያሸንፍ የት ድረስ እንሄዳለን?</p>

<p>ጉልበት ካለን ማንኛውንም ዓለም አቀፍ ጩኸት መስማት ከማይገባን ደረጃ ላይ መድረሳችንን አስቀድመን መግለጥ ይኖርብናል። ዓለም እብሪታቸውንና ጀብደኝነታቸውን እንዲረዳ ሎጂካችን፣ ሐቃችን፣ የአሳብ ብስለታችን፣ አጥቂ ፖለቲካችን ተቀባይነት እንዲያገኝ ጠንክሮ መሥራትን ይጠይቃል። በኢትዮጵያ ዕድል የማዝነው እዚህ ላይ ነው። በአንድ እጅ ጥሩ እየተሠራ በሌላው እጅ የማፍረስና የመናድ ተግባር ይፈጸማል። እየተንደረደረ አገራችን ገብቶ የሚዛክር ጠላት እያለ የእኛ ባለሥልጣኖች ጠንካራ የጦርነት ግንባር የሚከፍቱት በራሳቸው ወገን ላይ ነው። አለዚያ ጠላትን በጋራ የመቅጫ ብቻ ሳይሆን ፖለቲካውንም የማምከኛ ስንትና ስንት እቅድ በወጣና በተግባር ላይ በዋለ ነበር። ይበልጥ ደግሞ ካሸነፍን ዘንድ የእኛን ፍላጐት (ተርም) በእነሱ ላይ የመጫኛ ጉልበት ማከማቸት ይገባል።</p>

<p>በ1956 ዓ.ም ሶማሊያ ዘልላ ሕጋዊ ድንበራችንን ጥሳ፣ ሕዝባችንን እየገደለች በቀላፎ፣ በሙስታል ወዘተ፣ አካባቢ መመሽግዋ ይታወሳል። መላው ኦጋዴን ተደፈረ። ያን ጊዜ የሦስተኛ ክፍለ ጦር ዋና አዛዥ የነበሩት ጄኔራል አማን ሚካኤል አንዶም ወራሪውን ሠራዊት እየሸነቆጡ ወደ ሰሜን ሶማሊያ ታላላቅ ከተሞች መገስገስ ያዙ በዚህ ጊዜ ነው «ተመለስ! በቃህ!» ተብለው የተገሰፁት። ጄኔራሉ ጦራቸውን መለሱ። ሶማሊያ በብቃት ስላልተቀጣች እንደገና ወረረችን። የኢሳይያስም መንግሥት መቀጣት አለበት። ኢትዮጵያ ሰላም ታገኝ ዘንድ! የተደጋገመ ወረራ እንዳትከጅል፣ ዳግመኛ የ«አለኝታ» ጥያቄ እንዳታነሣብን መፈጠም አለባት። ጉልበት አለኝ የሚል መንግሥት ኢትዮጵያ ውስጥ በርግጥ ካለ! ወደ ዛላንበሳ ወደ ሽራሮና ወደ ባድመ ያመጣቸው መንገድ ወደ አዲኡግሪ፣ ወደ ደቀ መሐሪ፣ ወደ ተሰነይ አይወስድም ወይ? ረጋ ብንል።</p>

<p>እንዳንሳሳት። በኤርትራው ጦርነት ይዘት ውስጥ ሙሶሊኒ ሠራዊቱንና ወዛደሩን ያሳበደበት የኢኮኖሚ፣ የሥራ አጥነት፡የሽብርተኛነት፣ የዘረኝነትና የጥላቻ ስሜት አለበት። ወረራ በእቅድ መልክ ይተለማል። አገር የምታበረክተው አንዳች ነገር ሲጠፋ «ሄደህ ዘርፈህ ብላ» የመንግሥት ቋንቋ እስከመሆን ይደርሳል። ስለዚህ አንዳች መዋዕለ ንዋይ ከውጭም፣ ከውስጥም ሲጠፋ፤ የእርሻ፣ የኢንዱስትሪና የሌላ የሌላውም የኢኮኖሚ መስክ አስተማማኝ ምንጭ ሲታጣ፣ ይልቁንም ከዘረኝነት ስሜትና ጥላቻ ጋር ሲዳበል ፋሽዝም ይከተላል። ኢሣይያስ ለዚህ የተጋለጠ አእምሮ እንዳላቸው ማንም አይስተውም። በዚህ የተነሳና ምናልባትም አሁን በጉልበት ከያዙት ሥፍራ የሚያስወጣቸው የፖለቲካ ተጽእኖ ወይም የኃይል ርምጃ ከሌለ ወደ ሌሎች ለም የኢትዮጵያ ግዛቶች ሊስፋፉ ይችላሉ፣ በችግር የተወጠረ ሠራዊት እንደ አውሬ ሊዋጋ ስለሚችል። ከእንግዲህ ወዲህ በግድ ካልተመለሱ በዚሁ ዓይነት ይቀጥላሉ። ኢሣይያስና ጓደኞቻቸው አዲስ አበባን ሳይቀር ለመምታት እንዳሰቡ የሚነግሩን ወያኔን አንበርክከው ግዛታቸውን ከራስ ካሣር እስከ ጋምቤላ ድረስ ለመዘርጋት ያላቸውን ፍላጐት ሲያብራሩልን ነው።</p>

<p>ስለኤርትራ ወረራ በምክንያትነት ከሚሰጡ ነጥቦች መካከል አንደኛው የኢኮኖሚ ችግር እየሆነ ይነገራል። ይኸ ደግሞ በደንብና በተስተካከለ ሁኔታ በፖለቲካ ተመልካቾችና በኢኮኖሚስቶች ተተንትኖ አልቀረበም። የኤርትራ የኢኮኖሚ ችግርና ለወረራ ያነሳሱአት ዐበይት ምክንያቶች በባለሙያ ኢኮኖሚስቶች ተተንትነው ሲቀርቡ በአንድ ጥግ ውስጥ ተወስና እንድትቀር የተደረገች ድመት ያስመስላታል። ከዚያ አምልጦ ለመውጣት የድመቲቱ አውሬነት ወዲያው ይመጣል።</p>

<p>ይኸ ብቻ አይደለም። ራሱ ሻዕቢያ ፈተና የወደቁ፣ ሥራ ያጡና ጫካን ከህብረተሰቡ ጭምር መደበቂያ ያደረጉ ቦዘኔዎችም መጠራቀሚያ ነበር። ከቶውንም በአንድ ወቅት (የዛሬውን አያድርገውና) ደርግ እንዳስጠናው የኤርትራ ችግር አንዱ ዓይነተኛ መፍትሔ ፈተና ለሚወድቁ የኤርትራ ወጣቶች የሙያ ትምህርት ቤቶች የእጅ ጥበብ መማሪያ ተቋሞችና እንዳቅማቸው ትንንሽም ቢሆን ሥራ መስጠት መሆን እንደሚገባ ነበር። በዚያ ትርምስና መያዣ መጨበጫ በታጣበት ጊዜ ይህን ለማድረግ አላመቸም። ዛሬ ችግሩ የባሰበትና መንግሥታዊ ቦዘኔነትም ከአስደንጋጭ ደረጃ ላይ የደረሰበት ወቅት ነው።</p>

<p>በአንድ ወቅት በሥራ ፈትነትና በትምህርት ዕድልም ማጣት የተነሳ ወላጆቻቸው «ምን አድርግ ትለኛለህ? ወይ ቀምተህ ብላ አለዚያም ሌሎች ከዋሉበት ዋል» እየተባለ ወደ በረሃ የሄደው ሁሉ መመለስ ይዞ እንደነበረ አስታውሳለሁ። ከመጣም በኋላ መቶና ሁለት መቶ ብር እየተሰጠው አዲስ ሕይወት እንዲጀምር ተደረገ። መቶዋ ብር ስታልቅ ወደ ጫካ መመለስ ተያዘ። ስለዚህ የኤርትራውን ጦርነት ያፋፋመው የሽፍቶቹ ቆራጥነት ሣይሆን በአብዛኛው ሥራ አጥነት፣ ቦዘኔነትና የኢኮኖሚ አደጋ ነበር ለማለት ይቻላል። በዚያ ጊዜ ሁሉ ደርግ ለኤርትራ ሕዝብ የዕለት ሲሣይ በአኤሮፕላን እያቀረበ የሥራ ዕድል ለመፍጠር አልቻለም። በኋላ እንደተከሰተው ደግሞ ወያኔ ኢሕአዴግ አትመስገን አለው እንጂ በሹካና በማንኪያ ማጉረስ ጀመረ። ይሁንና ኤርትራ ከወትሮው ወደተሻለ እርከን አልተሸጋገረችም።</p>

<p>ዛሬ አዲስ ክስተት አለ። የኢሳይያስ ሥነ ልቡናዊ አቋምና የኤርትራ ችግር። ኢሳይያስ አፈወርቂ በመካከለኛው ክፍለ ዘመን እንዳለ ሞልቃቃ ንጉሥ ዓይነት በወረራ፣ በጀብደኛ እንቅስቃሴ፣ በትምክህትና በጥላቻ የተወጠሩ እንደመሆናቸውና በጦርነትም ሜዳ ብዙ ስለቆዩ ጀንጂስካንነት እንደሚሰማቸው፣ ራሣቸውን ከሆቺሚንሕና ከቼጉቬራ፣ ከጀኔራል ጂያፕና ከሞንት ጐመሪ ጋር እንደሚያወዳድሩ አንድ የቀድሞ ሻዕቢያ አባል አጫውተውኛል። አንድ እውነት አውቃለሁ። ጦርነት አይፈሩም። ለጥቂት ቀናት የኢትዮጵያን ፕሬዚዳንትነት ኃላፊነት ሳያስቡት የያዙት ጀኔራል ተስፋዬ ገብረኪዳን እንኳ በአፍላው ጦርነት ወቅት (1980) ኢሳይያስ ጠላታቸው ቢሆኑም በቆራጥነታቸውና በልበሙሉነታቸው እንደሚያደንቋቸው ነግረውኛል። ከትልቁ የከረን ከተማ ሆቴል እንዳረጋገጥሁትም በ1969 አካባቢ ጦራቸው ሲባረር በመጨረሻ በሞተር ቢስክሌት የወጡት ኢሳይያስ ነበሩ። በአጭሩ የኢሳይያስ ተዋጊነት፣ አዋጊነትና ለክፉ ዓላማም ቢሆን ቆራጥነት ምስክርነት አለው። ይሁንና ይኸው ወደጭንቅላታቸው ወጥቶ የአሸናፊነትና የአይበገሬነት አባዜ እንደፈጠረባቸው ግልጽ ነው። በመሣሪያ ዒላማ አሥር ዝሆን የገደለ ሰው ፊት ለፊት በእጄ እገባበትና እዘርረዋለሁ እንደሚለው ዓይነት መሆናቸውም ይነገርላቸዋል። የማፍረው የኤርትራ ሕዝብ እንዲህ ያለ ብልግና በስሙ ሲፈጸም ወንድሞቹን ሲጨፈጭፍ አንዲት ቃል አለመተንፈሱ ነው- በውስጥም በውጭም ያለው!</p>

<p>የኤርትራ ፍላጐት ባድመ፣ ዛልአንበሳ፣ ወዘተ ወዘተ የሚባሉ ነቁጥ መሬቶችን በመያዝ እንደማይገታ ይገመታል። ከጐንደር ሁመራ፣ ከትግራይ ሽሬ እንዳሥላሴ፣ ወዘተ ቢመረቁለትም የተራበ ስሜቱን ለመክላት አይቻልም። ኢሣይያስ ኢትዮጵያን አሸንፌአለሁና ሀብቷም፣ መሬትዋም ሲሳይዋም ሁሉ ይገባኛል የሚሉና እስካሁን ሲሰፈርላቸው የነበረው ሁሉ እንዳነሳቸው የሚያምኑ ሰው ናቸው። ኢሳይያስ ወያኔ/ኢሕአዴግን በመፍጠርና በማጠናከር ረገድ ወሣኝ ሚና የነበራቸው ስለሆኑ የልጅ ጠዋሪ ሆኖ እስከመጨረሻው እንዲያገለግላቸው ይፈልጋሉ። ጫካ ውስጥ የተፈራረሙትን ውል እንደ አሳሪ ቃል የመቀበላቸውም የዋህነት የሚያስተዛዝበውም ለዚሁ ነው። ከሽግግሩ ወቅት ጀምሮ እስካሁን ድረስ የኢትዮጵያ ምርት ከበር ምላሽ ስለቀረበላቸው ማቋረጫ የለውም ብለው ገምተው ነበር።</p>

<p> «ወያኔ ከዳኝ፣ የትግራይ ሕዝብ ከዳኝ» በማለት የበቀል ርምጃ ለመውሰድ የሚቃጡትም የዘመኑን ፖለቲካ አካሄድ ለመረዳት ከመሞከር ይልቅ ከዚያው ከጫካ አመለካከት ባለመውጣት ምክንያት አድርጌ አየዋለሁ። ያን ያህል ዘመን በአንድ አቅጣጫ እንደተገራ ፈረስ የተወሰነ አስተሳሰብ ይዘው የኖሩት ኢሳይያስ የመለስ ጮሌነት የላቸውም። ሁለቱም ተበቃይ አዕምሮ ቢኖራቸውም ለአጥፊነቱ ኢሳይያስ ይብሳሉ። ስለዚህ እንደሰውየው ስነልቡናዊ ባሕርይ ከሆነ ካሸነፉን ምናልባት ትግራይንና የተወሰነውን የጐንደር ምዕራባዊ ሰሜን በቁጥጥራቸው ሥር ያውላሉ። ተባባሪ አጥፊ የሆኑ የፖለቲካ ቡድኖች አስታጥቀው ይልኩብናል። ትግርኛ ተናጋሪው ሁሉ የኔ ሕዝብ ነው ብለው ጠቅልለው ለመቀመጥ ይሞክራሉ። መሐሉን ያስበጠብጡታል። የባቡሩን ሃዲድ ከጥቅም ውጭ ከማድረግ አይመለሱም።</p>

<p>የዓባይን ሸለቆ ለመቆጣጠር ከነግብፅ ጋር አያሌ ተንኮል ውስጥ ይገባሉ። ልዩ ልዩ ምንጮች እንደሚጠቁሙትም የዓባይን ፖለቲካ ያውቃሉ የተባሉ እንደ ዶክተር ሥዩም ሐረጐት ያሉ ሰዎች ይህ ኃላፊነት ተሰጥቶአቸው ቀን ተሌት ይንደፋደፋሉ። (ኢሳይያስ ዶክተር ሥዩም ሐረጐትን በአማካሪነት ወደኤርትራ የወሰዷቸው በአብዛኛው ስለዓባይ ጉዳይ እንዲያማክሯቸው መሆኑን ውስጥ አዋቂዎች ይናገራሉ። በኢትዮጵያ በኩል ስለዓባይ ወንዝ ፖለቲካ በጥቅል የሚያውቁና በየጊዜው የነበሩትን ሁኔታዎች የተከታተሉ አቶ አሰፋ መንገሻ፣ ደጃዝማች ዘውዴ ገብረሥላሴ፣ አቶ ገበየሁ መሸሻ፣ ዶክተር ሥዩም ሐረጐት፣ ሟቹ የሸለቆዎች ባለሥልጣን ዋና ሥራ አስኪያጅ ዶክተር ዘውዴ መሆናቸው ይታወቃል።) የኢሳይያስ አፈወርቂ የዓባይ ወንዝ ጉዳይ አጥኝ ከፍተኛ ኮሚቴ የመመሥረት ምሥጢር ምን እንደሆነ ሁላችንም ለመገመት እንችላለን።</p>

<p>በጥቅምት ወር መጀመሪያ ግድም ስለዓባይ ወንዝ ውሃ አጠቃቀም ስለፕሮጀክቶች አፈፃፀምና ስለ ቪክቶሪያ ሐይቅ ጉዳይ አሩሻ (ታንዛኒያ) ላይ በተደረገው ስብሰባ የኤርትራ ልዑክ ጉብ ብሎ የነበረው የዓባይ ነገር ያገባቸዋልና ነው? የኤርትራ መንግሥት በሠፊው የሚያስበንና ካሁኑ የተዘጋጀልን ይመስለኛል። ስለዚህ ኤርትራ ብታሸንፈን (አያድርገውና) ለወያኔ ኢሕአዴግ በአንድ የትግል ወቅት እንደ «አማራጭ» ሲቆጠር የነበረውን የትግራይ- ትግርኝ መንግሥት ተቋቁሞና ሌላውን መዳጥ መደፍጠጥ ትፈልጋለች። የኤርትራው የውጭ ጉዳይ ሚኒስትር ኃይለ ወልደተንሳይ ባለፈው ወር ዋሽንግተን ዲሲ ውስጥ ባደረጉት ንግግር «አክሱምም ከኢትዮጵያ ይልቅ የኤርትራ ናት» ማለታቸው የኋላ ኋላ ትግርኛ ተናጋሪውን ሁሉ እንገዛዋለን የሚል አቋም የመጀመሪያው ምዕራፍ ይመስለኛል።</p>

<p>በነገራችን ላይ ትግራይ--ትግርኝ የሚባለውን አነጋገር ለረዥም ጊዜ ትግርኛ የሚናገረው ሕብረተሰብ (ትግራይና ኤርትራ) የሚጠራበት አድርገው አንዳንድ ጽሑፍ የሚያቀርቡና በቃልም ይህንኑ የሚያስተላልፉ ሰዎች አሉ። ትግራይ--ትግርኝ የተባለው «ጉዳይ» ከስያሜ ይልቅ የፖለቲካ ፅንሰ ኃሣብ ይመስለኛል። የተባበሩት መንግሥታት የአራቱ ኃያላን መንግሥታት አጣሪ ኮሚቴ ሰነዶች፣ የውጭ ጉዳይ መረጃዎች፣ የአማረ ተክሌ የዶክትሬት መመረቂያ ጽሑፍ፣ የግርማይ (አማኑኤል) ገብረየሱስ «የመገንጠል ትግል በኤርትራ» ሰፊ ትንተና፣ አብርሃ ገብረሕይወት በኤርትራ ጋዜጦች ሲያቀርቧቸው የነበሩት ጥናታዊ ጽሑፎችና በአስመራ ካቶሊክ ቤተክርስቲያን የሚገኙ በርካታ የምርምር ሥራዎች እንደሚያረጋግጡት ይህ ጽንሰ ሃሳብ እንግሊዝ የኤርትራ ሞግዚትነቷን ስትለቅና ኤርትራውያን የራሣቸውን ዕድል እንዲወስኑ ሲደረግ በራስ ተሰማ ቤተሰቦች የተቀነባበረ የፖለቲካ አቅጣጫ ነበር። እንግሊዞች ኤርትራን በነሱ ሥር ለማስቀረትና ከኢትዮጵያ ጋር እንዳትዋሃድ ለማድረግ ራስ ተሰማ አስመሮም «ፕሮግሬሲቭ ፓርቲ ኦፍ ኤሪትሪያ» የሚል ፈሊጥ ፈጥረው ሽማግሌውን ራስ አወናብደዋቸው ነበር። ብዙም ሳይቆይ ይህ ፕሮግሬሲቭ ፓርቲ «ኤርትራ ምስ ኢትዮጵያ ሐንቲ ኢትዮጵያና ማሕበር ፍቅሪ አንድነት» ከተባለው የውህደት ንቅናቄ ጋር ዓላማውን አስተካክሎአል። የራስ ተሰማ አስመሮም ተከታዮች «ትግራይ--ትግርኝ» መንግሥት እናቋቁማለን ብለው ሲነሡ ዓላማቸው ትግርኛ የሚናገረው ከአላውሃ መለስ የነበረው ሕዝብ ከኢትዮጵያ እንዲገነጠል ለማድረግ መሆኑ ግልጽ ነበር። ይህ በጭራሽ ሊሠራ ባለመቻሉና ይልቁንም በኤርትራ ሕዝብ ትግል ፊት ሊቆም ባለመቻሉ የ«ትግራይ--ትግርኝ» ጽንሰ ሐሣብ መና ቀረ።</p>

<p>«ትግራይ ትግርኝ» የሚለው ጽንሰ ሐሣብ እንደገና ወደ ፖለቲካው መስክ የመጣው ሻዕቢያና ወያኔ በቅርብ መሥራት ከጀመሩ በኋላ መሆኑ ይታወቃል። ወያኔ (ሕወሓት) ይዞ የተነሣው ማዕከላዊ ሃሳብ የትግራይን መንግሥት ለማቋቋም ሲሆን ወደኋላ ላይ በሁለቱ ቡድኖች (ሻዕቢያና ወያኔ) መካከል ተደርሶበት የነበረው ሐሣብ የሁለቱ ውህደት የ«ትግራይ--ትግርኝ»ን መንግሥት እንደሚያመጣ ነበር። ዳሩ ግን ወያኔ በየጊዜው ጉልበት እያገኘ ሲሄድ ኢሕዴን የተባለውን (በመጨረሻ ወደአማራ ቡድንነት የተዛወረውን ብአዴንን) ማርክሳዊ ድርጅት ሲመሰርትና ምርኮኞች ሲበዙለት የትግራይ--ትግርኝ ሐሣቡን ሊተወው ችሏል። ነገር ግን የመሃል አገሩ የኃይል አሰላለፍ፣ የሠራዊቱ እንደገና የመደራጀት ጉዳይ ካሳሰበ የትግራይ--ትግርኝ ዓላማ በተጠባባቂ ስልትነት ወደጐን ቀርቶ ነበር።</p>

<p>አሁን ወያኔ የሚንገዳገድ እንጅ የሚወድቅ ባልመሰለው ሰዓት ላይ እንገኛለን። ከቅርብ ጊዜ ሁኔታዎች እንደምንገነዘበውም የወያኔና የሻዕቢያ ፍቅር አንድ ጊዜ ጣራ ነካ፤ ወዲያም እንደ እንቧይ ካብ ሆነ።</p>

<p>ጦቢያ አንድ ጊዜ ስለኢሳይያስ የጻፈችውን ታስታውሱ እንደሆነ ከላሚቱ ወተትም ሥጋም ይፈልጋሉ። ፈረንጆች «ኬኩን በልተህም፣ አለኝ ብለህም አትችልም» (ዮኡ ቻን ኖት ኧት ዮኡር ቻከ አንድ ሃቨ ኢት) እንዲሉ ሊበሉንም፣ ሊገዙንም፣ ሊጠቀሙብንም፣ ሊያጠፉንም ይፈልጋሉ ማለት ነው።</p>

<p>ኢሣይያስ በፈጣን ማጥቃት ስልት ጐበዝ ሲሆኑ፣ ሻዕቢያ በፈንጂዎች ማምረትና መዋጋት ረገድ በዓለም ከቬትናሞች ተከታይ ናት ቢባል እቀበላለሁ፣ ሰላሣ ዓመት ሙሉ የተማሩት ማጥፋት ነበርና። ይሁንና ረዥም ጦርነት ለማካሄድ የኢኮኖሚና የሰው ኃይል አቅሙ የላቸውም። በስንቅና ትጥቅ አቅርቦት ረገድ ምናልባት ሊተማመኑ የሚችሉት በውጭ በሚኖሩ ኤርትራዊያን ብቻ ሲሆን የነሱም ድጋፍ ከስድስት ወር በላይ አያዋጋም። ይህን ሁሉ ጣጣ አልፈው ባለድል ቢሆኑ የወያኔ ኢሕአዴግን (አይበለውና) ድራሽ ለማጥፋት ነው የሚሞክሩት። በደማቸው ውስጥ ያለው ኬሚካል በቀልና ጥላቻ እንደመሆኑ በአሥራ አምስት ዓመት ኢትዮጵያን አጠፋ እንደሚባለው አህመድ ግራኝ ብዙ ጉዳት ካላደረሱ አይመለሱም። በኢትዮጵያ በኩል ያለው ችግር (ነገሩ እውነት የሚሆን ከሆነ) መንግሥት አልባነት፣ ሥርዓት አልባነት፣ ምስቅልቅል ሁኔታና ምናልባትም እጅግ የተፈራውና የተጠላው የሶማሊያ፣ የሩዋንዳ ወዘተ፣ ሁኔታ ይሆናል። ያን ጊዜ ትንሽ፣ ትንሽ አሮጌ ብረት ያለው ራሱን ይከላከል ይሆናል። ዛሬ ዝንባቸውን እያባረሩ በግድ የለሽነት መልክ የሚኖሩት ሊነሡ ይችላሉ።</p>

<p>በተቃዋሚዎች በኩል ግን ከወያኔ ኢሕአዴግ እጅ የምትወድቀውን ስልጣን ማን ሊሻማ እንደሚችል ለማወቅ ጨለማ ውስጥ ነኝ። በነገራችን ላይ ይህ ሁሉ በትክክል ያጋጥማል ብላችሁ አትስጉ። መላ ምት ነገር ነው። ወያኔ ኢሕአዴግ ከተሸነፈ ይጨርሰናል የሚል ፍርሃትም አይኑራችሁ። ለመጨረስ መጀመሪያ መኖርን ይጠይቃል! በፈረንጆች አገላለጥ ውጊያ ማሸነፍና ጦርነት ማሸነፍ የሚባል አነጋገር አለ። ተስፋ የማደርገው፣ ውጊያውንም ጦርነቱንም እኛ እንደምናሸንፍ ሲሆን ከዚያ በፊት ግን በሠላም ጦርነት ብንጠመድ ከእልቂት እንድናለን።</p>

<p>ብናሸንፍስ? አትጠራጠሩ!! ሻዕቢያን እያባረርን ወደፊት ከቀጠልን እንደ አሜሪካ፣ እንግሊዝ፣ ኢጣልያ፣ጀርመን፣ እስራኤልና አረቦች ያሉ መንግሥታት ማስጠንቀቂያ ይሰጡናል። ወደ አሥመራ ከገሰገሥን ከቶውንም «ዓለም አቀፍ ማዕቀብ ይጣልባቸው» የሚል ውሣኔ ይሰጥብናል። ውግዘት በውግዘት ይሆናል። ከዚህ ሁሉ በፊት ግን የወያኔ ኢሕአዴግ መንግሥት ዛሬውኑ የኤርትራን ነፃነት አከብራለሁ እያለ እየተፈጠመ መሆኑ መንገዱን እንደ መዝጋት ይታያል። አሰብን ሆነ ሌላውን የኤርትራ መሬት አልነካም በማለት ተደጋገሚ መግለጫ እየሰጠ ነው። በዚህም የተነሣ ብዙሃኑ የኢትዮጵያ ሕዝብ በወረራው ማግሥት የሚያሰማው «ጥያቄው ሽራሮንና ባድመን ነፃ ማውጣት አይደለም። ድንበራችን ምፅዋ ነው። ቀይባሕር ነው» የሚል ሊሆን ይችላል። ታዲያ የሕዝቡስ ጥያቄ ቢያንስ ቢያንስ «በካርድነት» አይመዘገብም? ወይስ ኤርትራ የሚባል ነገር ከእንግዲህ ለመስማት አልፈልግም የሚለው ወገናችን ለምን ቀይ ባሕርን በሕጋዊ ንብረትነቱና በአገሩ ስም ያነሳል?</p>

<p>የአቶ መለስ ትንፋሽ የወያኔ አቋም እንደመሆኑና እሳቸውም ለናት አገራቸው ባላቸው ልባዊ ስሜት ምክንያት በኤርትራ ላይ ከበድ ያለ ቅጣት እንዲደርስ የሚፈልጉ አይመስልም። አንዳንድ የኤርትራ አውራጃዎችም በሕግ፣ በታሪክ፣ በዲፕሎማሲና በሕዝብ እምነት መሠረት የኢትዮጵያ ክፍሎች ቢሆኑም (ለምሣሌ አሰብ) መለስ አይቀበሉትም። ወሳኙ ደግሞ እሳቸው ናቸው። ይህን እምነታቸውን በነሲብና በጥላቻ ላይ በተመሠረተ ግምት የማወሳው ሳይሆን የፖለቲካ አቋማቸውን ካንፀባረቁበት መጽሐፍ ያገኘሁትም ሐቅ ነው። ስለዚህ አንዳንድ ወገኖቻችን ከጦርነቱ አመራር ላይ ክቡር ጠቅላይ ሚኒስትር ዘወር እንዲሉ የሚፈልጉበት በቂ ምክንያት እንዳላቸው ይሰማኛል። ካሸነፍን ኤርትራ በኛ እምነትና በሕጋዊ ይዞታችን መኖር አለባት የሚል ሃሳብ ይቀበላሉ ብዬ አላስብም። ከቶውንም የኤርትራን ወራሪ ኃይል ከባድመ በማስወጣት ብቻ የምንወሰን እንዳንሆን እሰጋለሁ።</p>

<p>ኛሸነፍን ብለን እስከ ምፅዋ ድረስ በመገስገስ የአፄ ቴዎድሮስንና የአፄ ዮሐንስን ሕልም እውን ማድረግ አያስፈልገንም። የዚያን ጦስ በአፄ ኃይለ ስላሴ አግኝተነዋል። ምፅዋ የኛ ሆኖ አይተነዋል። የኢትዮጵያውያንን ሀብት፣ ደምና ጉልበት ነበር የጨረሰው። ስለዚህ ሰላም እንዲፈጠርና ችግሩ በዚያ መስመር እንዲቀረፍ እንጅ በወረራ አላምንም። የኤርትራን ናጽነት አከብራለሁ» የሚለው መንግሥት አንድ ሌላ የፖለቲካ ሃይማኖትም እንዳለው እገምታለሁ። «ብሔር ብሔረሰቦች የራሳቸውን ዕድል ይወስናሉ» የሚል ከእንግዲህ ወዲያ የሚነሱ ጥያቄዎች አሉ። የሕዝብ ጥያቄዎች የውሣኔ ሕዝብ (የሬፈረንደም) ጥያቄዎች። ሦስቱን የኤርትራ ደጋ ሕዝብ በቁጥር የሚበልጡ የምዕራባዊ ቆላ ሕዝብና እንዲሁም ከዳህላክ እስከ አሰብና ከዚያም እስከ ጅቡቲ የሚደርሰው የአፋር ሕዝብ ጥያቄ አለ። ይህ ጥያቄ መስተናገድ አለበት። ኢትዮጵያ ብታሸንፍ ከዚህ በላይ መሄድ ያለባት አይመስለኝም። ከአሥመራ ከተማ የሚሠማው ጩኸት ኢትዮጵያ ልትወርረን ነው። አሰብን ልትይዝ ትፈልጋለች የሚባለው ይህንን በመፍራት ብቻ ይመስለኛል።</p>

<p>ከኤርትራ ዴሞክራቶችና አገር ወዳዶች መካከል «እኛ ኢትዮጵያውያን ነን፣አባቶቻችንና እናቶቻችን ለኢትዮጵያዊነት ከፍተኛ የሕይወት መስዋዕትነት ከፍለዋልና ያንን ፈለግ እንከተላለን» በማለት የሚነሱ ኤርትራውያን ካሉ የወያኔ ኢሕአዴግ ያልበሰለ የፖለቲካ ርምጃ በሩን እንዳይዘጋባቸው እሰጋለሁ። ምናልባትም «ድንበራችን ቀይ ባሕርና ምጽዋ ነው» የምንልም እቅፋችንን ከፍተን የምንቀበላቸው አይመስለኝም!! በነገራችን ላይ «አምስት ሳንቲም ማንንም አንፈራም፣ እኛ ስንንቀሳቀስ የኤርትራ ሹማምንት የሚገቡበት ቀዳዳ አያገኙም፤ ሽራሮንና ባድመን በማስለቀቅ አንወሰንም...» ስንል እንዳልቆየን ሁሉ አሁን ፈራን እንዴ?</p>


</body>
</html>
