<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>qale - meTeyq</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቃለ - መጠይቅ</h1>

<blockquote>

<p>የሻዕቢያ መንግሥት በኢትዮጵያ ላይ በከፈተው ጦርነት ሳቢያ በውጭ የሚኖሩ ጥቂት ኢትዮጵያውያን የእርዳታ ገንዘብ በመያዝ የአገራችንን ልዩ ልዩ ክፍሎችና ጦሩ የተሰለፈባቸውን ግንባሮች መጐብኘታቸው ይታወሳል።</p>

<p>ከዚሁ የኢትዮጵያውያን ቡድን ጋር በዋሽንግተን ዲሲ አካባቢ የሚሠራጨው «የአንድ ኢትዮጵያ ሬድዮ» ባልደረባ ነበር። ጋዜጠኛው በአሁኑ ጊዜ በአዲስ አበባ ወህኒ ቤት በእስር ላይ የሚገኙትን አቶ አበራ የማነአብን አነጋግሮ ነበር።</p>

<p>አቶ አበራ የተገኘውን አጋጣሚ በመጠቀም በብዙ አገራዊ ጉዳዮች ላይ ሀሳብ ሰጥተው ስለነበር ለግንዛቤ ይረዳ ዘንድ ሃሳባቸውን የዚህ ወር የ«ቃለ መጠይቅ» ዓምድ ተስተናጋጅ አድርገነዋል።፡ነገሩ «በቃል ያለ ይረሳል፣ በጽሁፍ ያለ ይወረሳል» እንዲሉም ነው። ቃለ-መጠይቁ ከተደረገ ወራት ያለፉ መሆኑም አይዘንጋ።
</blockquote>

<p><span class="underline">አንድ ኢትዮጵያ፦</span> በአሁኑ ሰዓት በምን ሁኔታ ላይ ይገኛሉ?</p>

<p><span class="underline">አቶ አበራ፦</span> ይኸንን ጥያቄ ከመመለሴ በፊት ከመነሻው አንድ ነገር ግልጽ ማድረግ እፈልጋለሁ። ይኸውም አሁን እንዳልነው እኔ ከመጣሁ አምስት ዓመት ሊሆነኝ ጥቂት ነው የቀረኝ። በዚህም ምክንያት ብዙ ነገሮች ውጭ የሆነ ሰው እንደሚከታተለው መከታተል በማልችልበት ሁኔታ ላይ ነው ያለሁት። በመሆኑም ዛሬ ከእናንተ ጋር ይህንን ቃለ ምልልስ ለማካሄድ ስስማማ የግል አስተያየቴ ብቻ መሆኑ እንዲታወቅልኝ እፈልጋለሁ። ወክለው ስለላኩኝ ድርጅቶች አሁን ባለሁበት ከጊዜና ከሁኔታ ይህን ያህል ርቄ መናገር የምችልበት ሁኔታ ላይ አይደለሁም። የምናገረው ማንኛውም ዓይነት ሀሳብ የግል አስተያየቴ መሆኑን እንድትመዘግቡልኝ እፈልጋለሁ።</p>

<p><span class="underline">አንድ ኢትዮጵያ፦</span> ከዚህ በፊት መታመምዎ ተነግሮ ነበር። አሁን ጤንነትዎ ያለበትን ሁኔታ ይነግሩናል?</p>

<p><span class="underline">አቶ አበራ፦</span> አሁን ደህና ነኝ። ከ4 ወር በፊት አንድ 2 ወር ያህል ከተቸገርኩ በኋላ ፖሊስ ሆስፒታል ገብቼ እንድታከም ተደርጐ ይኸው አንድ ሳምንት ሆኖኛል ታክሜ ከወጣሁ። በአሁኑ ሰዓት ጤንነት ይሰማኛል። ደህና ነኝ።</p>

<p><span class="underline">አንድ ኢትዮጵያ፦</span> ሕመምዎ ምን እንደነበር ሊነግሩኝ ይፈቅዳሉ?</p>

<p><span class="underline">አቶ አበራ፦</span> የጀመረኝ እንደጉንፋን አድርጐ ነው። በኋላ እየቆየ ሲሄድ ሳይሻለኝ ሲቀር ሆስፒታል ከሄድኩ በኋላ በምርመራ የደረሱበት የሳንባ በሽታ መሆኑን ነው። በዚሁ መሠረት እዚያ ለሁለት ወር ከተኛሁ በኋላ ስለተሻለኝ አሁን ወጥቼ በተጨማሪ ሕክምና እየተከታተልኩ ነው ያለሁት።</p>

<p><span class="underline">አንድ ኢትዮጵያ፦</span> ልጅዎ ሊጠይቅዎት መጥቶ ነበር። ተገናኛችሁ?</p>

<p><span class="underline">አቶ አበራ፦</span> እንደመጣ እኔ ሆስፒታል እያለሁ ለአንድ ሶስት ጊዜ ያህል በጣም ለአጭር ጊዜ ምናልባት ከ10 ደቂቃ ለማይበልጥ ጊዜ እንዲገባና እንዲያየኝ ፈቅደውለት ነበር። ከዚያ ወዲህ ከልጄ ጋር ለመገናኘት አልቻልኩም። እዚያም እያለሁኝ ወዲያውኑ ግንኙነት እንዲቋረጥ ተደረገ። አሁን ከሆስፒታል ከወጣሁ አንድ ሳምንቴ ነው።</p>

<p>ባለፈው ሳምንት በቤተሰብ መጠየቂያ ሰዓት ቅዳሜና እሁድ ላይ መጥቶ ነበረ። የውጭ ዜጋ ፓስፖርት ነው የያዝከው በሚል (እንደተነገረኝ) ከውጭ በራፍ ላይ አልፎ ሊገባ አልቻለም። በዕውነቱ እኔ በዚህ ጉዳይ በጣም ቅር ብሎኛል። ምክንያቱም እስከ ዛሬ ድረስ የብዙ ሰዎች ልጆች፣ ዘመዶች፣ ቤተሰቦች ከውጭ አገር የውጭ ፓስፖርት እየያዙ እየመጡ፣ እንደማንም ሌላ የቤተሰብ አባል ቅዳሜና እሁድ እየገቡ ከቤተሰቦቻቸው ጋር ዓለም በቃኝም ሲገናኙ አይቻለሁ። የእኔ ልጅ እንዳይገባ የመከልከሉ ነገር በጣም አሳስቦኛል።</p>

<p>የዜግነት ጥያቄ እንዴት ተደርጐ በአባትና ልጅ መካከል እንደሚነሳም አይገባኝም። ሕገ መንግሥቱ ራሱ እስረኛ ከቤተሰብ ጋር እንዲገናኝ ይፈቅዳል። ማንም ቤተሰብ እንደሚገናኘው እኔም ከቅርብ ቤተሰብ ጋር ለመገናኘት ይኸን ያህል አስቸጋሪ ሆኖ እንዴት እንደታያቸው አላውቅም። በዕውነቱ ለማንኛውም ልጄ ራሱና ሌሎች ከተማ ውስጥ ያሉ ወዳጆቼና ጓደኞቼ ሁኔታውን ለሚመለከተው ክፍል እንዲያሳውቁና መፍትሄ እንዲፈልጉ ነግሬአቸዋልሁ። እስካሁን ድረስ የሰማሁት ነገር የለም።</p>

<p><span class="underline">አንድ ኢትዮጵያ፦</span> በአንድ ወቅት ፍርድ ቤት እንዲፈቱ አዞ ነበር። እንደገና ታስረዋል። ስለሁኔታው አጭር ማብራሪያ ቢሰጡን?</p>

<p><span class="underline">አቶ አበራ፦</span> ፍርድ ቤቱ እንድፈታ የወሰነበት ሁኔታ አጠቃላይ አመጣጡ ባጭሩ እንደሚከተለው ነው። ከውጭ እንደመጣን አብረን የመጣነው ሰዎች ሁላችንም ነበርን የተከሰስነው። «በፀረ ሰላም፣ ጦርነት መቀስቀስ» በሚሉ ክሶች ነበር የተከሰስነው። በመንግሥትና በእኛ መካከል ድርድር ከተደረገ በኋላ 5 ሰዎች ሲፈቱ እኔ ሳልፈታ ቀረሁ። መጀመሪያ ሁላችንም አንድነት ተከሰን በነበረበት ጉዳይ ላይ ዐቃቤ ሕግ ክሱን አሻሽሎ የእነሱን ስም አውጥቶ የእኔን ስም ብቻ አስቀርቶ ያንኑ ክስ መልሶ በእኔ ላይ መሠረተ። በዚህ አኳኋን ክሱ ቀጠለ።</p>

<p>በዚህ ዓይነት ክርክሩ በፍርድ ቤት እስከ ሚያዚያ 5 ቀን 1986 ዓ.ም. ከቀጠለ በኋላ ፍርድ ቤቱ በሚያዝያ 5 ቀን 1986 ዓ.ም. በነፃ አሰናበተኝ። ይሁንና ሁላችሁም እንደምታውቁት ከወህኒ ቤት ሳልለቀቅ ቀረሁ። «እንዴት ይሆናል?» ተብሎ ሲጠየቅ ከጥቂት ጊዜ በኋላ የተሰጠን መልስ እኔ በሌላ ወንጀል ተጠርጣሪ ስለሆንኩኝ በእስር ቤት እንድቆይ ጥያቄ የቀረበ መሆኑ ተነገረኝ። እና በዚህ ዓይነት ከሚያዝያ 1986 ዓ.ም. ጀምሮ ይኸውና እስከ ታህሣሥ 1990 ዓ.ም. ከሞላ ጐደል ለ4 ዓመት ያለክስ ነበር የተቀመጥኩት። አሁን እንደገና በታህሣሥ 1990 ዓ.ም. ላይ የዘር ማጥፋት ወንጀል በሚል አዲስ ክስ ተመሥርቶብኝ ከነበርኩበት ከመደበኛው እስር ቤት ወደ ዓለም በቃኝ ተዛውሬ አሁን ዓለም በቃኝ እገኛለሁ።</p>

<p>ይህም የዘር ማጥፋት ወንጀል ተብሎ የተመሠረተው ክስ እኔን በተለይ ብቻ ሳይሆን ከሌሎች ሰዎች ጋር ደምረው ከ61 ሰዎች ጋር በአንድ መዝገብ ላይ በ155 ክሶች ተከሰስን። ከ61 ሰዎች መካከል በተመሣሣይ ሁኔታ ከእኔ ጋር የተከሰሱት ሁለት ሰዎች ናቸው። እኛን ይመለከታችኋል የተባልነው 15 ክስ ነው። የሁላችንም ክስ አንድነት ነው የሚታየው። ተነጣጥሎ ሊታይ አልተቻለም።</p>

<p><span class="underline">አንድ ኢትዮጵያ፦</span> የወደፊቱ የኢትዮጵያ ሁኔታ በእርስዎ አመለካከት ምን ይመስልዎታል? በተለይ አሁን በሻዕቢያ የተቃጣብንን ወረራና እንደዚሁም አሁን የኢትዮጵያ ሕዝብ ወረራውን ለመቋቋም ወይም ሻዕቢያን ለማስታገስ በሚያደርገው ርብርብ ላይ አገራዊ ትብብርዎን እንዴት ያሳያሉ?</p>

<p><span class="underline">አቶ አበራ፦</span> እንደማንኛውም ኢትዮጵያዊ በሻዕቢያ በኩል በኢትዮጵያ ላይ የተፈፀመውን ወረራ አወግዛለሁ። በዕውነቱ ይኸ ግልጽ ነገር ይመስለኛል። የሁላችንም አቋም ይኸው ነው። በሌላ በኩል ይህንን ክስተት አስመልክቶ ሊባሉ የሚችሉ በጣም ብዙ ነገሮች አሉ።</p>

<p>በመጀመሪያ ደረጃ በሻዕቢያና በወያኔ መሐከል ያለውን ግንኙነት ብንመለከት አብዛኛው የኢትዮጵያ የፖለቲካ ታዛቢ፣ አብዛኛው የፖለቲካ አመለካከቱን የሚገልጸው የህብረተሰብ ክፍልና መንግሥት የነበራቸው አመለካከት በጣም የተለያየ ነው። በሁለቱ ድርጅቶች መካከል የነበረው ግንኙነት በአገሮች መካከል ሊኖር ከሚገባው ግንኙነት በጣም ያለፈና የተለየ ሆኖ፣ ስለግንኙነታቸው ለሕዝብ የሚታወቀው በጣም የተወሰነ ሆኖ ለምን ይኸ ግጭት ሊፈጠር እንደቻለና እዚህ ደረጃ ላይ ሊደርስ እንደቻለ አናውቅም የሚል ቅሬታ በጽሁፍም ሆነ በሌላ ዘዴ ሲነገር ይሰማል።</p>

<p>በመሠረቱ በሻዕቢያና በወያኔ መካከል የነበረው ግንኙነት እኔ እንደሚመስለኝ በጊዜያዊ ጥቅም ላይ የተመሠረተ ግንኙነት እንጂ በመርህ ላይ የቆመ ግንኙነት የነበረ አይመስለኝም።</p>

<p>አንዱ ለሌላው ሊሰጠው የሚችለው ጥቅም ነበረው። ሰጥቷል። ለምሳሌ ሕወሓት እንደተመሠረተ ሕወሓት እንዲጠናከርና እንዲጐለብት የማድረግ ጉዳይ ከማንም በላይ የሻዕቢያ ፍላጐት ነበር። ስለሆነም ሻዕቢያ ብዙ ድጋፍ ሰጥቶ ወያኔ እንዲጠናከርና እንዲጐለብት፣ በትግሉ እንዲገፋ ብዙ አስተዋጽኦ አድርጓል። ይህን ነገር ሁሉም ወገን የሚያውቀው ነው። ይህም በሌላ በምንም ምክንያት ሳይሆን ሻዕቢያ በኤርትራና በቀረው የኢትዮጵያ ክፍል መካከል አንድ ከለላ ሆኖ የሚያገለግል አጥር ይፈልግ ስለነበር ነው። በኢትዮጵያ መንግሥት ሊሰነዘርበት የሚችለውን ጥቃት የሚከላከልለት አንድ አጥር ነገር መፍጠር ነበረበት። ለዚያ ዓላማው እንደ ወያኔ ዓይነት ድርጅት ፈጠረ፣ አደራጀ።</p>

<p>ለወያኔ ይህን ድጋፍ በሚሰጥበት ጊዜ እንዲሁ አይመስለኝም። ወደ ኋላ ተመልሰን ስንመለከት ወያኔ ይህንን ድጋፍ እንዲያገኝ የተወሰኑ ነገሮችን ማድረግ ነበረበት። ከእነዚህም ውስጥ ዋናው የኤርትራን ቅኝ ግዛትነትና የኤርትራን የነፃነት ጥያቄ መቀበል ነበረበት። በዚህም አኳኋን ሁለቱም ድርጅቶች ተደጋግፈው ለረጅም ጊዜ ሲታገሉ ቆዩ። ብዙ የጋራ ጥቅሞችም ስለነበሩአቸው አንዱ ሌላውን እየረዳ ሲታገሉ ቆዩ። በተለይ ከነፃነት በኋላ የዚህ የመደጋገፉ ጉዳይ ከማንም ይበልጥ ይጠቅም የነበረው ኤርትራን ነው። ይህንን ሁኔታ መቀጠል ከማይቻልበት ደረጃ ሲደረስ በኢትዮጵያ በኩል በልዩ ልዩ ምክንያቶች፣ በተለይም በራሱ በወያኔ ውስጥ ባሉ ትግሎችና ቅራኔዎች ችግሩ ይፋ ወጣ። ለኤርትራ ሲሰጥ የነበረው ገደብ የለሽ ድጋፍ ሲቋረጥ ፣ ኤርትራን በሁሉም መንገድ የመደገፉ ጉዳይ እየላላ ሲሄድ በሻዕቢያና በወያኔ መካከል ቅራኔዎች ተወልደው እያደጉና እየሰፉ መጥተው አሁን እዚህ ደረጃ ደረሰ።</p>

<p><span class="underline">አንድ ኢትዮጵያ፦</span> የአገራችንን ህልውና ለማስጠበቅ ምን መደረግ አለበት ይላሉ?</p>

<p><span class="underline">አቶ አበራ፦</span> አሁን ባለው ሁኔታ ኢትዮጵያውያን ባንድነት ተሰልፈው ከውጭ የመጣውን ጥቃት ለመከላከል እንዲችሉ ለማገዝ እኔ እንደሚመስለኝ ዋናው ጉዳይ ኢሕአዴግ አዲስ አበባ ከገባበት ጊዜ ጀምሮ ያነሳነው ጥያቄ መሠረታዊ መስሎ ይታየኛል። ይኸውም በተለያዩ ኅብረተሰብ ክፍሎች መካከል፣ በኢሕአዴግና በሌሎች የፖለቲካ ድርጅቶች መካከል አጠቃላይ የሆነ የመግባባት መንፈስ፣ የመተማመን መንፈስና የፖለቲካ ዕርቅ መውረድ ይኖርበታል የሚል እምነት አለኝ።</p>

<p>ይህ እንዳይሆን ዋናው እንቅፋት ራሱ ሥልጣን ላይ ያለው መንግሥት ነው። እንደሌላው ወገን በሩን ከፍቶ ኑ በጋራ እንሳተፍ፣ የአገራችንን ችግር በጋራ እንፍታ፣ ሁሉም እንደችሎታው አስተዋጽኦ ያድርግ ብሎ መጠየቅ ሲገባው በማንኛውም አኳያ ለተሳትፎ የሚቀርብለትን ጥያቄ ልዩ ልዩ ደንቃራዎችን በማስቀመጥ እያደናቀፈ እስከ ዛሬ ድረስ ሰባቱን ዓመት ሙሉ አልፏል።</p>

<p>እንደ ዕውነቱ ከሆነ እኔ የቀይ ሽብርም ሆነ የዘር ማጥፋት ወንጀለኛ አይደለሁም። የመጣሁበትን ምክንያት ማንም ሰው ያውቃል። እኛ ዓላማችን ከኢሕአዴግ ጋር ስለ ሰላም ለመወያየት ነበር። በሩን ጥርቅም አድርጐ ዘግቶ የሰላሙን ውይይት ያከሸፈው ኢሕአዴግ ነው። ዋናው ጉዳይ የተለያየ አጋጣሚዎችን እየጠበቁ ከሁለት ከሶስት የፖለቲካ ድርጅቶች ጋር የመታረቅ ጥያቄ አይደለም። የሕዝብን ፍላጐት ተከትሎ የተዘጋውን የተሳትፎ በር የመክፈት ነገር ነው።</p>

<p>በአጠቃላይ ያለው ሁኔታ ግን ከዚህ የተለየ ነው። ሥልጣን ቢባል፣ ኢኮኖሚ ቢባል፣ ፕሬስ ቢባል ማናቸውም የፍትህ አካላት ቢባል የልማት እንቅስቃሴ ቢባል ኢሕአዴግ በሞኖፖል ይዟቸዋል። ይኸ ምን ማለት ነው? ሕዝብ በኢሕአዴግ ፍላጐት መሠረት፣ በአንድ ድርጅት መመሪያ መሠረት ካልሆነ በስተቀር ነፃ በሆኑ ድርጅቶቹ አማካኝነት ሃሳቡን እየገለጸ እየተከራከረ የማይስማማበትን ነገር እየተቃወመ ሊሳተፍ የሚችልበት ሁኔታ አይደለም ያለው።</p>

<p>ይኸ ሁሉ ኃይል፣ ይኸ ሁሉ ወገን፣ ይኸ ሁሉ ችሎታ ቁጭ ብሎ እያለ ዛሬ በአገራችን ስለ ሰው ኃይል እጥረት ይወራል። የተማረ ሰው እኮ ያለሥራ ቁጭ ብሏል። የቀረውም ደግሞ አገር ውስጥ መሥራት ስላልተመቸው ካገሩ ለቅቆ ሄዷል። ለዚህ ዋናው ምክንያት የመንግሥት ፖሊሲ ነው። ኢሕአዴግ በብቸኝነት ሁሉንም ነገር መቆጣጠር ይፈልጋል። ይኸ ፍላጐቱ እስከቀጠለ ድረስ ኢኮኖሚውንም፣ ፖለቲካውንም የፍትህ መዋቅሩንም ሁሉንም ነገር እኔ ብቻ ተቆጣጥሬ፣ እኔ በምለው መንገድ ብቻ ይሠራ ብሎ እስካለ ድረስ ለረጅም ጊዜ ወደፊት ለመጓዝ አስቸጋሪ ይመስለኛል። እርግጥ በአጭር ጊዜ ሲታይ የፕሮፓጋንዳ የብልጠት ሥራዎችን መሥራትና በቴሌቪዥን ማሳየት ይቻላል። የድርጅት ሥራ ምን ማለት እንደሆነ ማንም ያውቀዋል። በድርጅቱ መዋቅር መሠረት እዚህ አንድ ሰልፍ፣ እዚያ አንድ ሰልፍ፣ እዚያታች የተወሰነ ጭብጨባ ለማድረግ ይቻላል። በደርግም ጊዜ ቢሆን መዘንጋት የሌለበት ሰው እኮ ስንቁን እየሰነቀ፣ ልጁን እየሰጠ ነበር። ሁሉንም ነገር እየከፈለ ነበር። እያደር ነው ነገሮች እየተለዋወጡ የሄዱበት። ወደ ግዳጅ የተሸጋገረው። እና አሁንም እኔ የሚመስለኝና ሊሆን የሚገባው በአንዳንድ የፖለቲካ ሰዎች፣ ሥልጣን ላይ ባሉት የፖለቲካ ሰዎች እንደሚነገረው ቅድመ ሁኔታ ማቅረብ ሳይሆን መንግሥት ራሱ የፈጠራቸውን መሰናክሎች እንዲያነሳ ነው መደረግ ያለበት።</p>

<p>መንግሥት የተጠየቀው ቅድመ ሁኔታ የለም። ይህንን የፈጠራቸውን መሰናክሎች በማንሳት በሩን ወለል አድርጐ ከፍቶ ተቃዋሚዎችን፣ ሌላውንም ማንኛውንም የኅብረተሰብ ክፍል ማሳተፍ ያስፈልጋል። ከነጋዴ ጋር ተጣልቶ፣ ከሕዝባዊ ማህበራት ጋር ተጣልቶ፣ ከተማሪ ጋር ተናንቆና ተጣልቶ ከተቃዋሚ ፓርቲዎች ጋር ለሁሉም ስም ሰጥቶ እስከመቼ ድረስ ይዘልቃል? እነኚህ ሁሉ ለአገራቸው ጉዳይ የመሳተፍ መብት እኮ ሊሰጣቸው ይገባል። ያን ጊዜ ኅብረተሰቡም በአንድነት ዕጅ ለዕጅ ተያይዞ መራመድ ይችላል። እነኚህ ሁኔታዎች ካልተሟሉ በስተቀር ዘላቂ ችግሮችን ለመፍታት፣ ዘላቂ በሆነ መንገድ ሰላም ለማስፈን፣ የተፋጠነ ልማት ለማምጣት አይቻልም ወይም በጣም አስቸጋሪ ነው።</p>

<p><span class="underline">አንድ ኢትዮጵያ፦</span> ከዚህ ለየት ያለ ለመናገር ፈልገው ያለፉት ካለ ቢነግሩን?</p>

<p><span class="underline">አቶ አበራ፦</span> ምናልባት እዚህ ላይ ላነሳው የምፈልገው ጉዳይ በተለይ እኔንም ሆነ በአሁኑ ጊዜ ወደ 2ሺህ እና ከዚያም በላይ የሚገመተውን በእስር ላይ በዓለም በቃኝና በቃሊቲም የምንገኝ ሰዎችን ሁኔታ ነው። ሰባት ዓመት ያለፍርድ መቀመጥ በጣም ረጅም ጊዜ ነው። በየትም አገር ያልታየ ነው። መንግሥት በበኩሉ ምን ነገር እንደሚያስብ አላውቅም። የፈለገውን ሰበብ ይስጥ ሰባት ዓመት እጅግ በጣም ረጅም ጊዜ ነው። ከሁሉም በላይ ደግሞ የሚያሳዝነው ከሰባት ዓመት እስር በኋላም የፍርድ ሂደቱ እጅግ ዘገምተኛ ነው። ብዙ ምክንያቶች ናቸው የሚሰጡት። ሰው ሰባት ዓመት ከታሰረ በኋላ በአሁኑ ጊዜ የሶስት ወር አንዳንዴም የ4 ወር ቀጠሮ ይሰጣል። ይኸ የፍትህ ሥርዓት ነው «አዲሲቱ ኢትዮጵያ» የምንላትን ዕውን ማድረግ የሚችለው? ሁለተኛ ክሱ በዘር ማጥፋት ወንጀል ዙሪያ የተመሠረተ ክስ ነው። ዘር ማጥፋት በመሠረቱ ዓለም አቀፍ ወንጀል ነው። ሕጉም የሚሰጠው ትርጉም የመጀመሪያውና አገሮች በሙሉ የሚመሩበትን በ1948 በወጣው ኮንቬንሽን ላይ የሠፈረውን ትርጉም ነው። በወንጀለኛ መቅጫ ላይ አሁን የተጠቀሰው 281 የሚባለውና በዓለም አቀፍ ኮንቬንሽን መሠረት ስለ ዘር ማጥፋት ወንጀል የተሰጠው ትርጉም አይጣጣምም። በዚህ ሁኔታ በቀረበው ክስ ፍትህ ማግኘት ይቻላል ወይ? ዘር ማጥፋት ዓለም አቀፍ ወንጀል ነው ብለናል። እንደ ሩዋንዳ፣ ለምን እንደቦሲኒያ በዓለም አቀፍ ፍርድ ቤት ለምን አይታይም? ዕውነት ይኸ መንግሥት የሚያዋጣው ከሆነ፣ በቂ ማስረጃ ካለው በኢትዮጵያ ውስጥ የዘር ማጥፋት ወንጀል የተፈፀመ መሆኑን ለምን አደባባይ አያወጣውም? በዕውነቱ በእነዚህ ጉዳዮች ዙሪያ ብዙ ቅሬታ አለ።</p>

<p><span class="underline">አንድ ኢትዮጵያ፦</span> ለቤተሰብዎም ሆነ ለዋሽንግተን አካባቢ የሚያስተላልፉት መልዕክት አለ?</p>

<p><span class="underline">አቶ አበራ፦</span> ወደ ቤተሰብ ጉዳይ ከመግባቴ በፊት አሁን ስላለንበት ሁኔታ አንድ አጠቃላይ ነገር እንድል ይፈቀድልኝ። በኤርትራና በኢትዮጵያ መካከል በተለይ በሻዕቢያና በወያኔ መካከል በተፈጠረው ሁኔታ ምክንያት አንዳንድ በዜና ማሠራጫ የሚተላለፉት እውነት ከሆኑ ለዘለዓለም የሚያሳፍሩ ነገሮች ናቸው በሁለቱም በኩል የሚፈፀሙት። እኔ የምፈራው ቋሚ የሆነ ጠባሳ በሁለቱ ወንድማማች ሕዝቦች መካከል እንዳናስቀር ነው። ትናንትና እኮ ሁላችንም ኢትዮጵያውያን ነበርን። በብዙዎቻችን ግምት ዛሬም ሁላችንም አንድ ነን። ኢትዮጵያውያን ነን ብለን የምናምን አሁንም ብዙ ሰዎች አለን። እንዴት እነሱ በኢትዮጵያውያን ላይ፣ እንዴት እዚህ ደግሞ እኛ በኤርትራውያን ላይ አሁን የሚባሉት ነገሮች ይፈፀማሉ? ይኸ በጣም የሚያሳዝን ነገር ይመስለኛል። በሁለቱም ወገን ቢሆን ከእንደዚህ ዓይነቱ ግብታዊነትና ስሜታዊ የሆኑ እርምጃዎች መቆጠብ አስፈላጊ መስሎ ይታየኛል።</p>

<p>ሁለተኛ ነገር በቤተሰብ ደረጃ ስላለው ጉዳይ መላው ቤተሰቤ ባለቤቴም ጭምር እንዲያውቁት የምፈልገው በአሁኑ ሰዓት ከነበረብኝ ሕመም አገግሜ ተሽሎኝ ሕክምናም ጨርሼ በደህና ሁኔታ ላይ መሆኔን ነው። በእውነቱ ባለቤቴ፣ ልጆቼ እና የቅርብ ጓደኞቼ በጠቅላላው ላደረጉልኝ ድጋፍ በጣም፣ በጣም አመሰግናለሁ። በተለይም ለረጅም ዓመታት እኔንም ሆነ ባለቤቴን በሞራልና በሌላም አኳኋን በመደገፍ ለተባበሩን ጓደኞቼ በሙሉ በዚያ በዋሽንግተንና አካባቢዋ ለሚኖሩ ኢትዮጵያውያን ላደረጉልን ድጋፍ በድጋሚ በጣም አመሰግናለሁ።</p>

<p>ከአሜሪካ፣ ከአውሮፓ፣ ከእስያና ከሌሎችም አህጉራት ወደ አገራችን መጥተው የነበሩ ኢትዮጵያውያን በአዲስ አበባ ማረሚያ ቤት ተገኝተው ከአቶ አበራ የማነአብ ጋር ተወያይተዋል። ጐብኚዎቹ ያቀረቡላቸው ጥያቄዎችና አቶ አበራ የሰጧቸው መልሶች ቀጥለው ቀርበዋል።</p>

<p><span class="underline">ጐብኚ፦</span> የእርስዎ የፍርድ ቤት ጉዳይ በምን ሁኔታ ላይ ይገኛል?</p>

<p><span class="underline">አቶ አበራ፦</span> ነገሩ የመጓተት ባሕሪይ አለው። ይህ የሆነበት ምክንያት የሰዎች ክስ እንደየጥፋታቸው ለየብቻ ሳይሆን ሰዎቹ የተከሰሱት በድምር ነው። ለምሣሌ እኔ የተከሰስኩት ከ61 ሰዎች ጋር ነው። እና ወደ 155 በሚሆን ክስ ዓይነቶች ተከሰናል። በዚህ ሁሉ ሰው ላይ የቀረበው ክስ ተሰምቶና የዚህ ሁሉ ሰው መቃወሚያ ተሰምቶ እስኪያልቅ ድረስ ከዓቃቤ ሕግ የሚሰጥ መልስ የለም። ምክንያቱም መዝገቡ አንድ ነው። እንግዲህ ከተጠየቁት ጥያቄዎች አንዱ መዝገቡ ተነጥሎ ይታይልኝ። ምክንያቱም ከማላውቃቸው፣ እኔ አብሬአቸው ካልሠራኋቸው ሰዎች ጋር ነውና የተከሰስኩት ምናልባትም እኔ ለብቻዬ ብከሰስ፣ ወይም ደግሞ አብረውኝ ሠርተዋል ከሚባሉት ጋር ብከሰስ፣ አለበለዚያም ለብቻ ተነጥሎ ቢታይ ፈጠን ያለ ሂደት ይኖረዋል የሚል እምነት አለኝ።</p>

<p><span class="underline">ጐብኚ፦</span> ልጅዎ ሊጠይቅዎት መጥቶ ነበር። አግኝተውታል?</p>

<p><span class="underline">አቶ አበራ፦</span> በአለፈው ጊዜ ለአንድ ለ3 ጊዜ ያህል በጣም ለአጭር ጊዜ አግኝቼዋለሁ። ከሕክምና ከተመለስኩ ግን ወደ አራት ሣምንት ሊሆነኝ ነው እስካሁን ልጄን አላየሁትም።</p>

<p><span class="underline">ጐብኚ፦</span> ምናልባት ልጁ አልመጣ እንደሆን?</p>

<p><span class="underline">አቶ አበራ፦</span> አይደለም እኔ እዚህ ካሉት ቤተሰቦቼ ጋር ቅዳሜና እሁድ እገናኛለሁ። እና ልጄ እንዳለና በተለያዩ ቀኖች እየመጣ አይቻልም እየተባለ መመለሱን አውቃለሁ። አንድ ነገር መኖር አለበት። በኔ በኩል እንዳአልተፈቀደ ነው የማውቀው። አሁን ከትናንት ወዲያ እንኳን ባለሥልጣኖቹን አነጋግሬ (የግቢውን ባለሥልጣኖች) እስቲ አነጋግረን ይፈቀድልሃል የሚል መልስ ነው የተሰጠኝ። እስካሁን ድረስ ግን ለኔ የደረሰኝ ነገር የለም።</p>

<p><span class="underline">ጐብኚ፦</span> ወደ ኢትዮጵያ የመጣውን ከመላው ዓለም የተውጣጣ የልዑካን ቡድን ያደረገውን ጉብኝትና ውይይት እንዴት ያዩታል?</p>

<p><span class="underline">አቶ አበራ፦</span> ስለዚህ ነገር አፍን ሞልቶ ለመናገር በጣም አስቸጋሪ ነው። እኔ የምሰማቸው ነገሮች በአብዛኛው በመገናኛ ብዙኃን በተለይ በመንግሥት መገናኛ ብዙኃን የሚነገሩትን ያህል ብቻ ነው። የመንግሥት መገናኛ ብዙኃን ደግሞ እናንተ የተነጋገራችሁትን ሁሉ እንደማይነግረን ታውቃላችሁ። ዞሮ ዞሮ የመንግሥት መገናኛ ብዙኃን በተለይ እዚህ አገር በጣም ወገናዊ ነው። ለምሣሌ በቴሌቪዥን በቀደም ለታ በቀረበው እንኳን እናንተ ስለሌሎች ጉዳዮች ያነሳችኋቸው ነገሮች በፍፁም እዚያ ላይ አይታዩም ነበር። እና በዚያ ላይ ተመሥርቼ ብዙ ነገር መናገር ያስቸግረኛል። ተልእኮውን በተመለከተ በእናንተ በኩል ድርሻችሁን፣ አገራዊ ግዴታችሁን ለመወጣት የወሰዳችሁት የናንተ አቋም ነው። እኔ ምንም የምናገረው ነገር የለኝም።</p>

<p><span class="underline">ጐብኚ፦</span> የኢትዮጵያ ዳር ድንበር በሻዕቢያ ሠራዊት መደፈሩን እንዴት ይመለከቱታል?</p>

<p><span class="underline">አቶ አበራ፦</span> እንደ እኔ ከዚህ ቀደምም በፊት በነበረኝ አመለካከትና በነበርኩበት ድርጅት አኳያ ያኔ ስመለከተው ነገሩ አስቸጋሪ ነው። ማለት የምችለው በምን ምክንያትም ይሁን በምን የኢትዮጵያ ግዛት መደፈሩን እንደማንም ኢትዮጵያዊ እቃወማለሁኝ።</p>

<p>ሁለተኛ ከዚህ ለመውጣት የኢትዮጵያ ሕዝብ በመላ በአንድነት ቢቆም፣ በአንድነት ቢሰለፍ፣ በዚህ በድንበር አካባቢ ለተፈጠረው ግጭት ብቻ ሳይሆን በጠቅላላ በኢትዮጵያ ሕልውና ላይ ለተቃጣው ወይም ለተጋረጠው አደጋ የተሻለ መፍትሔ መስጠት ይቻላል የሚል እምነት አለኝ። ምንም እንኳን እኔ እዚህ እስር ቤት ከገባሁ ወደ 5 ዓመት ሊሆነኝ ጥቂት ወራት ቢቀሩኝም ያንኑ የመጣሁበትን ተልእኮ ነው የማራምደው። አሁንም የተላኩበትን መፈክር እንዳነገብኩ ነኝ። ብሔራዊ እርቅ የግድ ያስፈልጋል። የፖለቲካ እርቅ ያስፈልጋል እላለሁ። የትም አገር ቢሆን በማንኛቸውም አገሮች ታሪክ ብንመለከት ከፖለቲካ እርቅ በፊት ዲሞክራሲ የሰፈነበት ሀገር በዓለም ላይ የለም።</p>

<p>እናንተ ደግሞ በዚህ በአጭር ቆይታችሁ በኢትዮጵያ ውስጥ ዲሞክራሲ ሰፍኖአል ብላችሁ ከሆነ በዚህ አመለካከት እንለያያለን። ኢትዮጵያ ውስጥ ዲሞክራሲ አለ ማለት አይቻልም። ያንድ ፓርቲ አገዛዝ ነው ያለው። በፖለቲካና በርዕዮተ ዓለም አንፃር ዛሬም እንደ ጥንቱ «እኛ ሶሻሊስት ነን» አይበሉ እንጂ ያለውን መንግሥት የሚመሩት ከኢኮኖሚው እስከ ፖለቲካው፣ ከማህበራዊ ኑሮው እስከ መገናኛ ብዙኃኑ በሙሉ እንዲህ ወጥሮ ይዞና ተቆጣጥሮ በሚያስተዳድርበት ሁኔታ ውስጥ ነው አሁን ያለነው። ታዲያ ይኸ መከፈት የለበትም እንዴ? የሕግ የበላይነት ኢትዮጵያ ውስጥ መስፈን የለበትም እንዴ? ፍርድ ቤት የለቀቀው ሰው መለቀቅ የለበትም እንዴ? ለፍትህስ የሚቀርበው ሰው አፋጣኝ ፍትህ የማግኘት መብት ሊኖረው አይገባም እንዴ? እኛ የምንመኘው ለኢትዮጵያ እንዲህ ያለ ነገር አይደለም እንዴ? ማንም ኢትዮጵያዊ፣ ከየትኛውም ዓይነት እምነት፣ ከየትኛውም ዓይነት ብሔር ይሁን አድልዎ ሳይደረግበት የሚኖርባትን ኢትዮጵያን አይደለም እንዴ የምንመኘው? ከዚያ በጣም ሩቅ ነን። ያንን ማድረግ የሚቻለው በመጀመሪያ መተማመን ሲፈጠር ነው። ሀገር አቀፍ የሆነ የፖለቲካ እርቅ ሲወርድ ሁላችንም የሀገራችን መሠረት የሆነው ነገር የሁላችንም ነው ብለን የምናምንበት ደረጃ ስንደርስ ነው። ያ ሁኔታ እንዳልተፈጠረ ግልጽ ይመስለኛል።</p>

<p>ሁሉ ነገር በአንድ ቀን ላይፈጠር ይችላል። ግን ወደዚያ ጎዳና የሚወስድ ጅማሮ እንኳን እስከ ዛሬ ኢትዮጵያ ውስጥ አልተደረገም። ይሄ መዘንጋት ያለበት አይመስለኝም። የታል? ምን የተጀመረ ነገር አለ? ስለፕሬስ ሲወራ ፕሬሱን ማጥላላት ነው። ስለተቃዋሚዎች ሲወራ ተቃዋሚውን ማጥላላት ነው። ስለ ኢኮኖሚው ነፃና የግል መሆን ሲወራ አብዛኛውን የኢኮኖሚ መስክ አንድ ድርጅት ጨምድዶ መያዝ አለ። ስለሕግ የበላይነት እዚህ አገር ፍርድ ቤት ውሎ ማየት ያስፈልጋል በእውነቱ፣ በተለይ ፖለቲካ ነክ የሆኑ ሰዎች በሚከለሱበት ጊዜ። እኔ በበኩሌ መቼም ገና ብዙ ይቀረናል ነው የምለው። ጅማሮውም አልተደረገም። ዛሬ ያልተጀመረ ደግሞ መቼ ይጀመራል? ይኸ ጥሩ አጋጣሚ ይመስለኛል። በእውነቱ አይቻልም የሚል እምነት የለኝም። ይቻላል።</p>

<p>አሁንም በመንግሥት በኩል ፍላጎቱ ካለ ስለአለፈው ሳይሆን ስለወደፊቱ ነውና የምንነጋገረው በመሀላችን መግባባት ቢኖር በተሻለ ይህንን ዓላማ ግቡን እንዲመታ ማድረግ የሚቻል በአንድ አፍ፣ በአንድ ቃል፣ በአንድነት ተነስተን ወረራውን እንደምናወግዘው ሁሉ ስለሌላውም ነገር ደግሞ በአንድ መንፈስ፣ እጅ ለእጅ ተያይዘን፣ በእኩልነትና ጎን ለጎን ቆመን ሕግ ይከበር ብንል፣ የሕግ የበላይነት እንዲሰፍን አብረን ብንታገል በጣም ጥሩ ውጤት ይገኝ ነበር የሚል እምነት አለኝ።</p>

<p><span class="underline">ጐብኚ፦</span> ብሔራዊ ዕርቅን በምን ዓይነት መልክ ነው የሚያዩት?</p>

<p><span class="underline">አቶ አበራ፦</span> እኔ ብሔራዊ ዕርቅ ስል እንግዲህ ሰፊ ነገር ነው የማስበው። የፖለቲካ ዕርቅ ማለቴ ነው። ሰዎች የተለያየ አመለካከት ስላላቸው በሕግ ፊት ማበላለጥ ሊኖር አይገባም፣ መንግሥታዊ አገልግሎትን ማበላለጥ አይገባም። እርቅ በሌለበት ሁኔታ ምንድነው የአጥፊና የጠፊ ግንኙነት ነው የሚኖረው። እርቅ በሌለበት ሁኔታ አንድ ሰው መንግሥት ላይ ሂስ ሲያቀርብ ያ ሂስ እራሱ እንደወንጀል የሚቆጠርበት ሁኔታ ነው ያለው። እርቅ በሌለበት ሁኔታ አሁን ተቃዋሚን በአስፈለገ መንገድ ሁሉ ወደታች የመያዝ፣ ምርጫ ቢደረግ በምርጫው ተሳትፎን የማዛባት ተግባር ይኖራል። አንዱ ተወዳዳሪ ወገን (ኢሕአዴግ) በጠቅላላው ምንድን ነበር ሲያደርግ የነበረው? በመንግሥት መሣሪያ አይደለም እንዴ ሲጠቀም የነበረው? በመንግሥት ነዳጅ አይደለም እንዴ የተንቀሳቀሰው? የመገናኛ ብዙሃን ጊዜ በአብዛኛው ያን ሪፖርት በማድረግና ያን በማስማት አልነበረም እንዴ የሚያልፈው? የታሉ ሌሎቹ? እኔ በበኩሌ ይህ አካሄድ አይጠቅምም ነው የምለው ከወደፊቱ አንፃር ሲታይ።</p>

<p><span class="underline">ጐብኚ፦</span> በቀደም ጠቅላይ ሚኒስትሩ ሲናገሩ «እኛም እርቅ እንፈልጋለን» የሚል አመለካከት አቅርበውልናል። እርሱን በምን ዓይነት ነገር ይመለከቱታል እርስዎ? ካለፈው ነው የሚመለከቱት ከዛሬ ጀምሮ እንሂድ ነው የሚሉት?</p>

<p><span class="underline">አቶ አበራ፦</span> እኔ ከመጨረሻው ነጥብ ብነሳ። ከእርሳቸው አንደበት ይኸ መውጣቱ በጣም ጥሩ ነው እላለሁ። በጣም ጠቃሚም ይመስለኛል። በጠቅላይ ሚኒስትሩ አንደበት የሚነገረውን ነገር እንደ መንግሥት ፖሊሲ አድርጌ ነውና የምወስደው እሳቸው ይህን ካሉ አዎንታዊ ነገር አድርጌ ነው የምመለከተው። መቼም የሁላችንም ተስፋ ምንድን ነው? ዞሮ ዞሮ የማንኛውም ሰው አስተያየት ወይም ንግግር መመዘኛው ተግባር ነው። በተግባር የተወሰኑ እርምጃዎችን እንደምናይ ተስፋ አለኝ። ጅማሮው ነው። ፍጻሜውም አይደለም። እኔ ስለጅማሮው ነው የምናገረው። መጀመሩ ነው ዋናው ነገር። በሂደት የሚፈቱ ብዙ ነገሮች ይኖራሉ። መልክ መልክ የሚይዙ ነገሮች ይኖራሉ። ግን ጅማሮ ቢኖር አንዴ መተማመን ከተፈጠረ፣ መግባባት ከተፈጠረ ሁሉም ትንሽ ትንሽ እያለ ያንን እያዳበረ ይሄዳል ማለት ነው። እንግዲህ የተባለው ነገር ወደ ተግባር የሚተረጎምበትን ጊዜ በናፍቆት ነው የምንጠብቀው።</p>

<p><span class="underline">ጐብኚ፦</span> ውጭ ያለን ኢትዮጵያውያን የአገራችንን ሉዐላዊነት ለማስጠበቅ በሰፊው ብዙ ትብብር እያደረግን ነው። ከዚህ አንፃር ውጭ ላሉ ኢትዮጵያውያን የሚያስተላልፉት መልዕክት አለ?</p>

<p><span class="underline">አቶ አበራ፦</span> በአጠቃላይ ጉዳዩን ስንመለከተው በአሁኑ ጊዜ እናንተ የምታደርጉት ዓይነት ነገር ማድረግ የሁላችንም ብሔራዊ ግዴታችን ይመስለኛል። በዚህ ጥያቄ ላይ ማመንታት እኮ ሊኖር የሚችል አይመስለኝም። የኢትዮጵያን ሉዐላዊነትና የኢትዮጵያን አንድነት በሚመለከት ለሚመጣና ለሚፈጠር ችግር በእኛ በኢትዮጵያውያን መካከል ልዩነት ሊፈጠር አይችልም። ልዩነት የሚኖረው እኛ እርስ በራሳችን የውስጥ አኗኗራችንና በዲሞክራሲያዊ ሂደታችንና በመሳሰሉት ነገሮች በሚመለከተው ነው እንጂ የምንለያየው በዚህ ጥያቄ ላይ መለያየት ሊኖር አይችልም የሚል እምነት አለኝ።</p>

<p>በመጨረሻም ምንም እንኳን አሁን በእስር ላይ ብሆንም አሁንም ቢሆን ከመንግሥት ጋር በመነጋገር አምናለሁኝ። ከመንግሥት ጋር ካልተነጋገርን ከማን ጋር እንነጋገራለን? እና ወደድንም ጠላንም ያለው መንግሥት ሥልጣን ላይ ነው ያለው፣ ተከታይ ያለው፣ ድርጅት ያለው መሪ የሀገሪቱ መሪ ነው። ከነሱ ጋር የመነጋገር ፍላጎት ከኛ በኩል ሁልጊዜም መኖር ይኖርበታል። በዚህ መሠረት ተወያይተን የት እንደርሳለን? ወደፊት በሂደት የሚታይ ነገር ነው። አለመነጋገር ግን ስህተት ይሆናል።</p>


</body>
</html>
