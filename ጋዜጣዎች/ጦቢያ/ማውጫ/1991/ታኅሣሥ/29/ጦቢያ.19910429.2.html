<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ጦር በብዘት ሸለቆ ተደመሰሰ - ውዝግቡ ወደመጨረሻው አማራጭ እየተገፋ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በአሥመራ የሽግግር መንግሥት?</span></h3>
<h2 class="align-center">የሻዕቢያ ጦር በብዘት ሸለቆ ተደመሰሰ - ውዝግቡ ወደመጨረሻው አማራጭ እየተገፋ ነው</h2>


<p>በኢትዮጵያና በኤርትራ የተቀሰቀሰው ውዝግብ ሠላማዊ መፍትሄ ማግኘቱ አጠራጣሪ በሆነበት በአሁኑ ወቅት በአድዋና በአዲግራት መካከል በምትገኘው ብዘት አካባቢ ባለው ሸለቆአማ በረሃ ውስጥ የሚገኘውን ስትራቴጂክ ተራራ ለመያዝ ወደ ትግራይ ሠርጐ የገባ የሻዕቢያ ጦር ከምርኮኞቹ በቀር ለወሬ ነጋሪ ሳይተርፍ በኢትዮጵያ ጦርና በራሱ በሻዕቢያ የጀርባ መቺ ኃይል መደምሰሱን ከአካባቢው የመጡ ውስጥ አዋቂ ምንጮች የአካባቢውን ጉዳይ ለሚከታተለው የጦቢያ ልዩ ሪፖርተር ገለጡ።</p>

<p>የሻዕቢያ ጦር ወደ ብዘት ሸለቆ የገባው በአድዋና በአዲግራት አካባቢ የሠፈረውን የኢትዮጵያ ጦር ከመሀሉ በመግባት ቆርጦ ለማጥቃትና በረሃውን ተከትሎም ወደመሀል ትግራይ በመዝለቅ ጦሩን ከበስተጀርባ ለመምታት፣ በደጀኑም ሕዝብ ላይ ሽብር ለመፍጠር ሣይሆን እንዳልቀረ እነዚሁ ምንጮች ግምታቸውን ሠጥተዋል።</p>

<p>እንደምንጮቹ ገለጣ በዚህ ሸለቆአማ በረሃ ውስጥ ስትራቴጅክ የሆነ ገርሁ ሠናይ የሚባል ተራራ አለ። ሻዕቢያ ይህን ገርሁ ሠናይ የሚባለውን ተራራ ይዞ ወደ አድዋ፣ ወደ አዲግራት፣ ወደ መሀል ትግራይ (ወደ ሀውዜን) አቅጣጫ ጥቃት ለማካሄድ ዕቅድ ሳያወጣ እንዳልቀረ ቢገመትም በኢትዮጵያ ሠራዊት ኃሣቡ በአጭር ተቀጭቷል።</p>

<p>የተለያዩ ከባድና የነፍስ ወከፍ መሣሪያዎችን በመያዝ ወደ ገርሁ ሠናይ ተራራ ያመራው የሻዕቢያ ጦር የራሱን እንጅ የኢትዮጵያን ጦር የመሬት አያያዝ አልገመገመም የሚሉት ምንጮች እንደሚገልጡት የኢትዮጵያ ጦር ከብርጌድ መለስ የሆነውን የሻዕቢያን ጦር እንቅስቃሴ በሚያደርግበት ጊዜ በርቀት ሲከታተለው መቆየቱን ገልጠዋል። እንደምንጮቹ ገለጣ የሻዕቢያ ጦር ዘልቆ እስኪገባ ግን ምንም ዓይነት ትንኮሳ ወይም እንቅስቃሴ አላደረገም። የኢትዮጵያ ሠራዊት የገርሁ ሠናይን ተራራ ከግራ ቀኝና ከወደመሀል ትግራይ (ሀውዜን) አቅጣጫ በርቀት ይመለከተዋል እንጂ አልያዘውም ነበር። የኢትዮጵያ ጦር ኤርትራን ከፊት ለፊቱ አድርጐ ተራራውን በ«ሀ» ቅርፅ ከብቦ ነበር የሠፈረው። የሻዕቢያ ጦር በሙሉ እምነት ገርሁ ሠናይ ተራራን ለመያዝ ሲንቀሳቀስ በዚህ የ«ሀ» ቅርፅ ውስጥ ነው የገባው። የሻዕቢያ ጦር የ«ወገን ጦር» የሚለው ኃይል ሊደርስለት ቢችል እንኳ የሚመጣለት ጦሩ ከመጣበት አቅጣጫ (ከኋላ) ብቻ ነበር።</p>

<p>ተልዕኮው የተሰጠው ሠራጊው የሻዕቢያ ጦር በሙሉ ተጠቃልሎ መግባቱ እንደተረጋገጠ የኢትዮጵያ ጦር ከግራም ከቀኝም፣ ከፊት ለፊትም ስለተገተገው ድሉ ሰዓታት የወሰደ አልሆነም። የሻዕቢያ ጦር እንዳለ ረገፈ ማለት በሚቻልበት ሁኔታ ክፉኛ ተጠቃ። 40 ያህል ምርኮኞች በሕይወት ተያዙ። ጥቂት የተረፉት ወደመጡበት ተመለሱ። ነገር ግን ከጀርባም መጥፎ ዕድል ገጠማቸው። ተጠቅተው ወደኋላ ያፈገፈጉት ጥቂቶቹ ከጦር ግንባር የሚሸሹ መስሎት የሻዕቢያ «ቀይ እምባባ» ጦር ደመሰሳቸው።</p>

<p>«ቀይ እምባባዎች» በሻዕቢያ የበረሀ ዘመን ታጋዮችን እርስ በርስ በማጋባት የተወለዱትን ሕፃናት ለብቻ ነጥሎ፣ ማኅበራዊ ኑሮና ሕይወትን ሣይሆን የአውሬነት ባሕርይ በውስጣቸው እንዲያድር ሆነው የሰለጠኑና ያደጉ ናቸው። በአሁኑ ጊዜ ከጦሩ ጀርባ ሆነው ወደኋላ የሚያፈገፍገውን ይመታሉ። እናም እኒህ የአውሬ ባሕርይ የተላበሱት «ቀይ እምባባዎች» ከብዘት ሸለቆ የተመለሰውን (የሸሸውን) የሻዕቢያን ጦር እንዳለ ጨፈጨፉት።</p>

<p>ገርሁ ሠናይንና ከዚሁ ተራራ ጋር ተያይዞ ወደመሀል ትግራይ የሚዘልቀውን ሸለቆ እንዲቆጣጠር ተልዕኮ የተሰጠው የሻዕቢያ ጦር አባላት በኢትዮጵያ ሠራዊት እጅ ከተማረኩት በቀር ዛሬ ሁሉም በሕይወት የሉም። ከእነመሪዎቻቸው፣ ከእነመሣሪያቸውና ከእነሕልማቸው ቡሬ ላይ በተፈፀመው ዓይነት አካሄድና ሥልት ሊቆርጡ ገብተው ተቆርጠው ለዘላለሙ አሸልበዋል።</p>

<p>የዜና ምንጮቹ ይህ ዜና መንግሥት ለምን አልገለፀውም? ለሚለው ጥያቄ «ከጦርነቱ ስፋት አኳያ ይህ ስትራቴጂካዊ ድል አይደለም። መንግሥት መግለጥ ያለበት መሬቱን ለዘለቄታው ሲያስለቅቅ፣ የሻዕቢያን ጦር በአብዛኛው ሲያሽመደምድ ወይም ሲደመስስ፣ ከዚያም አልፎ ሻዕቢያ ድጋሚ ለእኛ ጠላት ሆኖ በማይቆምበት ደረጃ ሲመታ፣ ወዘተ፣ መሆን ያለበት ይመስለናል።» ብለዋል።</p>

<p>እነዚህ ምንጮች አጠቃላዩ ጦርነት ይጀመራል ወይ? ለሚለው ጥያቄ አስተያየታቸውን እንደሚከተለው ይሰጣሉ። «በእርግጥ የኢትዮጵያ ጦር ዝግጅቱን በሙሉ አጠናቋል። ሊደረግ ይገባል ከተባለው ዝግጅት ሁሉ አንድም እንኳ ያልተጠናቀቀ አለ ማለት ያስቸግራል። ግን ጦርነቱ መቸ እንደሚጀመር ከመሪዎች በቀር ማንም የሚያውቅ ያለ አይመስልም። ቀደም ሲል የኡጋዱጉ ስብሰባ ከተካሄደና ውጤቱ ከታወቀ በኋላ ወዲያው ጦርነቱ ይጀመራል የሚል እምነት በሕዝቡ፣ በሠራዊቱና በአዛዦቹም ዘንድ ነበር። በተጠንቀቅ ሆኖ የመጠበቅ ጉዳይም ነበር። እርግጥ ዛሬም በግንባር አካባቢ ንቃትና ወኔ የተመላበት ዝግጁነት አለ። ሆኖም አልፎ አልፎ ከአንዳንድ የበላይ አካላት ጋር ግንኙነት አላቸው ከሚባሉ ሰዎች እንደሚገለጠው ሻዕቢያ ጦርነቱ እንዲጀመር ነው የሚፈልገው። ለዚህ የሚሰጠው ምክንያት መጀመሪያ በመሸገና በተዘጋጀ ኃይል ላይ ቀድሞ ጥቃት መሰንዘር ከፍተኛ ጉዳት ሊያስከትል ይችላል። ይሁንና በኢትዮጵያ በኩል ከፍተኛ ጉዳት ሊያስከትል ቢችልም ድልን ለመጨበጥ የሚያጠራጥር ነገር አይኖርም። በኢትዮጵያ በኩል የሠራዊቱ ሞራል፣ የደጀኑ ሕዝብ ድጋፍ፣ የስንቅና ትጥቅ አቅርቦት፣ የኃይል ብዛትና የሥልጠና ብቃት አንድ ለድል የሚዘጋጅ ቁርጠኛ ሠራዊት ሊኖረው የሚገባውን ያህል አሟልቶ ይገኛል።</p>

<p>በሌላ በኩል መሬት የተያዘበት የኢትዮጵያ መንግሥት ሆኖ እያለ የእኛን ሀገር መሬት የተቆጣጠረው የሻዕቢያ ጦር ተጨማሪ መሬት ለመቆጣጠር እስካልፈለገ ድረስ ለምን ለማጥቃት ይንቀሳቀሳል? ለዚያውም ደግሞ በያዘው መሬት አካባቢ ያሉትን ገበሬዎች በኤርትራዊነት ካልተመዘገባችሁ የእርሻ መሬት አታገኙም ሲል የወረረውን የኢትዮጵያ ክፍል እያለማ ባለበት ሁኔታ ላይ ነው ማለት አይቻልም ወይ? የሚሉ ጥያቄዎች በኢትዮጵያ ሕዝብና ሠራዊት ውስጥ እየተጉላሉ ስለመሆኑ ልዩ ሪፖርተራችን ለምንጮቹ አንስቶላቸዋል።</p>

<p>ምንጮቹ ከመሪዎቻችን ጋር የቅርብ ግንኙት አላቸው የሚሏቸውን ግለሰቦች ጠቅሰው እንደሚሉት «ሻዕቢያ የኢትዮጵያን ሕዝብ ስሜትና የሠራዊቱን አንድነት ወኔና ብቃት ተገንዝቦ ጦርነት የከፈተ አይደለም። የኢትዮጵያ ሕዝብ የተከፋፈለ፣ ሠራዊቱ የተበተነ አድርጐ ከእኛ በኩል ሊገጥመው የሚችለውን ኃይል ዝቅተኛ ግምት በመስጠት ነው ጦርነት የጀመረው። ግን ያላሰበው ኃይልና የሕዝብ አንድነት ነው የገጠመው። ሆኖም ከስህተቱ በመማር ወደኋላ ማፈግፈግ ወይም ለእርቅ መደራደር ሀፍረት ይዞት፣ ለሕዝቡም የገባው ቃልና ያሠራጨው ፕሮፓጋንዳ ዐይኑን ጋርዶት ጦርነቱን ሊገፋበት ቆርጦ ተነስቷል።</p>

<p>«ጦርነቱን ለረጅም ጊዜ ለማካሄድ፣ ወይም ጥቃት እስኪሰነዘርበት ለመጠበቅ የኢኮኖሚ ችግሩ ትዕግሥት የሚሰጠው አይደለም። ስንቅ ማቅረብ እጅግ አዳግቶታል። ሠራዊቱ ውስጥ ችግር አለ። የሠራዊቱ ጥያቄም ወደ ጦር መሪዎቹ እያነጣጠረ በመሆኑ በየጊዜው የሚረሸነው ኃይል ቁጥር እያደገ ነው። ስለዚህ የስንቁን ማቀበል ጊዜ ርዝመት ለማሳጠር፣ የሠራዊቱን ጥያቄ በጦርነቱ መጀመር ደብዛውን ለማጥፋት ሻዕቢያ ራሱ የማጥቃት ርምጃ መጀመሩ አጠራጣሪ አይሆንም።» ይላሉ።</p>

<p>አያይዘውም፣ «በያዘው የኢትዮጵያ መሬት አካባቢ ያሉትን ገበሬዎች ኤርትራዊ ካልሆናችሁ የእርሻ መሬት አታገኙም ማለቱ በአካባቢው የተረጋጋ ሁኔታ ተፈጥሮ ወደልማት የመግባት ጉዳይ ሳይሆን በገበሬዎች ላይ የሥነ ልቦና ጦርነት የማካሄድና ቂም በቀል የመፈፀም እንጂ ዕውነታው ያ ሆኖ አይደለም።» ሲሉ ነው በአካባቢው ያለውን ሁኔታ በማጣቀስ የሚገልፁት።</p>

<p>እንደምንጮቹ ስለጦርነቱ መጀመር ወይም መዘግየት ጉዳይ በትግራይና በግንባሩ አካባቢ የተለያዬ አስተያየት አለ። የኢትዮጵያ አመራር የጦርነቱ በፍጥነት መጀመር አንዱ ሆኖ ቁርጥ ውሣኔ ላይ የመድረስ ችግር አለ። ባንድ በኩል ኢትዮጵያ አርበኝነትና ሀገር ፍቅር ያላቸው የአመራር አባላት «ጦርነቱ በወሳኝነት ተጀምሮ እልባት ላይ መድረስ አለበት» ይላሉ። በሌላ በኩል ጥምር ዜግነት ያላቸውና ከቀድሞ ጀምሮ ሻዕቢያን እንደጡት አባት የሚቆጥሩት ልባቸው ተከፍሎ መቁረጥ ያቃታቸው ይመስላል።</p>

<p>በኢትዮጵያ መንግሥት በኩል ውዝግቡ ፖለቲካዊ መፍትሔ እንዲያገኝ ፍላጐት አለ። ይህንንም እውን ለማድረግ አንዱ ተግባር የኤርትራ መንግሥት ተቃዋሚዎችን በማደራጀት በአሥመራ ቤተ መንግሥት የመሸገውን ጦረኛና አምባገነናዊ ኃይል ከሥልጣን ማስወገድ ይመስላል። ለኢትዮጵያ መንግሥት ምንጮች ቅርበት እንዳለው የሚገመተው «ሪፖርተር» ጋዜጣ ታኅሣሥ 26 ቀን 1991 ዓ.ም ባወጣው እትሙ እንደዘገበው «የተለያዩ የሻዕቢያ ተቃዋሚ ኃይሎች የሽግግር መንግሥት ለማቋቋም እየተሰባሰቡ ናቸው።» ውስጥ አዋቂ ምንጮች እንደሚጠቁሙትም ኢትዮጵያ ውስጥ ያሉና እስካሁን ያልተባረሩ ኤርትራውያን በፀረ - ሻዕቢያ ድርጅት እየተሰባሰቡ ናቸው።</p>

<p>አጠቃላይ ሁኔታው በዚህ ላይ የሚገኝ ሲሆን የጦርነቱ መጀመር ምልክቶች እዚህም እዚያም በመታየት ላይ ናቸው። የኤርትራው ፕሬዚዳንት ኢሳይያስ አፈወርቂ በፈረንጆች አዲስ ዓመት ዋዜማ ለሕዝባቸው በሬዲዮ በአደረጉት ንግግር ለችግሩ ሰላማዊ መፍትሔ አለማግኘት «የወያኔ አመራር» እንቅፋት መሆኑን ገልፀው ሕዝቡ ዝግጁ እንዲሆን ጥሪ አድርገዋል።</p>

<p>የሻዕቢያ መንግሥት ሚኒስትሮች ም/ቤት ሰሞኑን ባደረገው ስብሰባ የኤርትራ ሕዝብ ኢኮኖሚውን ለመገንባትና የሀገሩን ሉዐላዊነት ለማስከበር ያደረገውን ተጋድሎ አሞግሶ ለወደፊቱም በሥራ ረገድ፣ በገንዘብ መዋጮና በመከላከያ ሠራዊት ግንባታ ርብርቦሹን በይበልጥ እንደሚገፋበት አስገንዝቧል።</p>

<p>የኢትዮጵያ የውጭ ጉዳይ ሚኒስትር አቶ ሥዩም መስፍን ባለፈው ታኅሳስ 27 ቀን 1991 በአዲስ አበባ ከተማ ተቀማጭ ለሆኑ የዲፕሎማቲክ ኮሚኒቲ አባላት በአደረጉት ንግግር በሠላም እየተደረገ ያለው ጥረት በኤርትራ በኩል ተቀባይነት በማጣቱና ዓለም አቀፉ ሕብረተሰብ የአፍሪካ አንድነት ድርጅት የወሰደውን አቋም በማስፈፀም በኩል የወሰደው እርምጃ ስለሌለ ኢትዮጵያ ወደ መጨረሻው አማራጭ እየተገፋች መሆኑን ገልጠዋል።</p>

<p>ይኸው በኢትዮጵያና በኤርትራ መካከል የተፈጠረው የድንበር ውዝግብ በአሁኑ ጊዜ አልፎ አልፎ ከሚወራወሩት የከባድ መሣሪያ ተወንጫፊ ወደ ሙሉ ጦርነት በማንኛውም ሰዓት ሊሸጋገር ስለሚችል አሜሪካውያን ዜጐች ወደ ሁለቱ አገሮች ከመሄድ እንዲቆጠቡ የአሜሪካ የውጭ ጉዳይ መ/ቤት (እስቴትስ ዲፓርትመንት) ታኅሣሥ 23 ቀን 1991 ዓ.ም. ባሠራጨው ማሳሰቢያ አስታውቋል።</p>

<p>የሚኒስቴር መሥሪያ ቤቱን ማሳሰቢያ ያሠራጨው የአሜሪካ ድምፅ የአማርኛ አገልግሎት እንዳብራራው በሁለቱ አገሮች ድንበሮች አካባቢ ወታደራዊ ዝግጅቱ በከፍተኛ ደረጃ እየተጠናከረ መምጣቱንና አልፎ አልፎም የከባድ መሣሪያና የተወንጫፊዎች ተኩስ ልውውጥ እንደሚደረግ አመልክቷል።</p>

<p>በዚሁ መሠረት አሜሪካውያን ዜጎች በተቻለ መጠን ወደኢትዮጵያና ኤርትራ ድንበሮች አካባቢ የሚያደርጉትን ጉዞ እንዲሰርዙ፣ በአዲስ አበባና አሥመራ አካባቢ የሚገኙትም ቢሆኑ ከማንኛውም እንቅስቃሴ ተቆጥበው ለደህንነታቸውም ብርቱ ጥንቃቄ እንዲያደርጉ የውጭ ጉዳይ መሥሪያ ቤቱ ማስጠንቀቁን የአሜሪካ ድምፅ ራዲዮ ጨምሮ ገልጧል።</p>

<p>የሁመራና የአዲግራት ከተማ ሕዝብ አካባቢውን እየለቀቀ መሆኑንም የአካባቢው ምንጮች ይጠቁማሉ። ለማንኛውም የጦርነቱን ሁኔታ ቀጣዮቹ ሣምንታት የሚያሳዩ ይሆናሉ።</p>


</body>
</html>
