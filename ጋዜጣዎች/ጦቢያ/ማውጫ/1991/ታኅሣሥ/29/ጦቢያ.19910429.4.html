<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢጋድ በአባል አገሮች መተነኳኮስና በበጀት እጥረት የውጥር ተይዟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢጋድ በአባል አገሮች መተነኳኮስና በበጀት እጥረት የውጥር ተይዟል</h1>


<p class="align-right">(ሪፖርታዥ)</p>

<p>ድርቅና በረሃማነትን በጋራ ለመከላከልና ልማትን በተቀናጀ ሁኔታ ለማፋጠን እ.ኤ.አ. በ1986 ዓ.ም. በሰባት ተጐራባች የአፍሪካ አገሮች ከአሥራ ሶስት ዓመት በፊት ዋና ጽ/ቤቱን ጂቡቲ ላይ አድርጐ የመሠረተው የምሥራቅ አፍሪካ የድርቅና የልማት በይነ-መንግሥታት ባለሥልጣን (ኢጋድ) ከቅርብ ዓመታት ወዲህ በአባል ሀገሮች መካከል በየጊዜው በሚከሰቱ አለመግባባቶች የተነሣ የተቋቋመበትን ዓላማ ማሳካት እንዳልቻለ ለድርጅቱ ቅርበት ያላቸው ምንጮች ገልጠዋል። ሪፖርተራችን በዚህ ዙሪያ ያጠናቀረውን ዘገባ እንደሚከተለው አቅርቦታል።</p>

<p>ኢትዮጵያን፣ ጁቡቲን፣ ኤርትራን፣ ሶማሊያን፣ ኬንያን፣ ኡጋንዳንና ሱዳንን በአባልነት አቅፎ በምሥራቅ አፍሪካ በተለይም በአፍሪካ ቀንድ አካባቢ ባሉ አገሮች እየተስፋፋ የመጣውን ድርቅና በረሃማነትን መግታትና መቋቋም ዐቢይ ዓላማው አድርጐ የተመሠረተው ኢጋድ በረጅም ጊዜ ፕሮግራሙ በየአገሮቹ ላይ የተጋረጡትን ልዩ ልዩ ማኅበራዊ ችግሮች ደረጃ በደረጃ በጋራ ትብብር መፍታት ነበር። የልማት ኋላቀርነት የሕዝብ ብዛት፣ ጦርነትና የሲቪል ኅብረተሰብ መፈናቀል፣ የአካባቢ መራቆት፣ ድርቅ፣ የምግብ እህል እጥረትና የእስላም አክራሪነት የመሳሰሉትን የአባል አገሮቹን የጋራ ችግሮች ለማስወገድ ድርጅቱ ቢያልምም በየጊዜው በአገሮች መካከል በሚከሰት የፖለቲካ አለመግባባት የታሰበውን ያህል ሊራመድ እንዳልቻለ ምንጮቹ ይናገራሉ።</p>

<p>በረጅም ጊዜ እቅዱ አገሮቹን በኢኮኖሚ ለማዋሃድና ቀስ በቀስም በቀጣናው የሚገኙ አገሮችን በፖለቲካም አንድ ለማድረግ እንቅስቃሴ ሲያደርግ የነበረው ኢጋድ በዚህ አኳያ ብዙም ሊራመድ ባለመቻሉ እ.ኤ.አ. በ1996 የአገሮቹ መሪዎች ባደረጉት ስብሰባ ዓላማው ሰፋ እንዲል በደረሱበት ስምምነት መሠረት በአዲስ መልክ መደራጀቱን የኢጋድ የፖለቲካና ሰብዓዊ ጉዳዮች ዳይሬክተር ዶ/ር ክንፈ አብርሃም በተለይ ለጦቢያ በሰጡት መግለጫ አመልክተዋል።</p>

<p>ኢጋድ ድርቅና በረሃማነትን በጋራ መቋቋም በሚል መርህ ላይ ተመስርቶ ቢመሠረትም ሁለቱ የተፈጥሮ ክስተቶች አልፎ አልፎ የሚከሰቱ እንጂ የቋሚነት ባሕርይ ስለሌላቸው እነሱ እንደተጨማሪ ዓላማ ተይዘው በዋነኛነት የፖለቲካና የሰብዓዊ ጉዳዮችን እንዲከታተል ኃላፊነት እንደተሰጠው ዳይሬክተሩ ጠቅሰዋል። ይህ ተጨማሪ ኃላፊነት በሁለት አገሮች መካከል የሚፈጠርን ግጭትና የፖለቲካ ውዝግብን ለመፍታት ሥልጣን እንዲኖረው ያስቻለ መሆኑን ያመለከቱት ዶ/ር ክንፈ በተጓዳኝም በየጊዜው የሚከሰቱ ሰብዓዊ ችግሮችን ማለትም ስደት፣ ከአካባቢ መፈናቀል፣ ድርቅ፣ ጐርፍና የመሳሰሉ ያልታሰቡ የተፈጥሮ አደጋዎችን ለመቋቋም አመቺ ሁኔታ መፍጠሩን አስታውቀዋል።</p>

<p>በልማት መስክ ግን ድርጅቱ ካሳለፈው ረጅም እድሜና አቅዶት ከነበረው መርህ አኳያ በተለይ አገሮችን በየብስ ትራንስፖርት፣ በቴሌኮሙኒኬሽንና በመሳሰሉት ማገናኘትና ነፃ የንግድ አውታር መዘርጋት የሚሉት በገንዘብ እጥረት አንዳቸውም ተግባራዊ ሊሆኑ አለመቻላቸው ኢጋድን የተዳከመ መስሎ እንዲታይ ያደረጉት ማነቆዎች መሆናቸውን ዶ/ር ክንፈ አስረድተዋል። አንዳንዶቹ አባል አገሮች ምን ሰራልን በሚል ምክንያት ለሁለትና ሶስት ዓመታት የአባልነት መዋጮአቸውን አለመክፈልና ከለጋሽ አገሮች የሚገኘውም ርዳታ እዚህ ግባ የሚባል አለመሆን ለድክመቱ አስተዋጽኦ ካደረጉት ዐቢይ ምክንያቶች ጐላ ያሉት መሆናቸውን ዳይሬክተሩ አመልክተዋል።</p>

<p>ኢጋድ በተጋረጡበት የውስጥ ችግሮች ሳቢያ በአባል አገሮች መካከል በየጊዜው የሚፈጠሩና አሁንም ተፈጥረው ያሉ አለመግባባቶችን ለመሸምገል ብዙ ጥረት ቢያደርግም ችግሮቹን የመፍታት አቅሙ የተዳከመ ነው ስለሚባለው ዶ/ር ክንፈ በሰጡት አስተያየት የተባለው ሁኔታ እንዳለ አምነው ድርጅቱ የፖለቲካ ችግሮችን ለመፍታት ተስኖታል የሚለውን አጠቃላይ ድምዳሜ እንደማይቀበሉት ገልጠዋል። ኢጋድ ካስቆጠረው ዕድሜ አንፃር በልማትና ትብብር መስክ ካከናወናቸው ተግባራት ይልቅ የፖለቲካና ሰብዓዊ ጉዳዮችን እንዲያጠቃልል ከተደረገ ወዲህ የፈፀማቸው ሥራዎች ጉልህና ታዋቂ ሚና እንዳለው ያመለክታል ያሉት ዶ/ር ክንፈ በሶማሊያና በሱዳን ጉዳይ የተጫወተውን ሚናና አሁን የደረሰበትን የእድገት ደረጃ እንደአብነት ጠቅሰዋል።</p>

<p>በመንግሥት አልባዋ ሶማሊያ የተረጋጋ ሰላም ለማምጣት በሚደረገው ጥረት የአፍሪካ አንድነት ድርጅት ኃላፊነቱን ለኢትዮጵያ ሰጥቶ የበኩሏን እንቅስቃሴ እያደረገች ብትሆንም ኃሣብ በማመንጨትና የጽ/ቤት ድጋፍ በመስጠት የሚያስተባብረው ኢጋድ እንደሆነ ዳይሬክተሩ አስረድተዋል። በተመሣሣይ ሁኔታ በሱዳን መንግሥትና በደቡብ ሱዳን አማፅያን መካከል ለ43 ዓመታት ያልተፈታውን ችግር በሰላማዊ መንገድ በውይይት ለመጨረስ ሁለቱን ባላንጣዎች ወደ ድርድር ጠረጴዛ ለማምጣት ኃላፊነቱ የወደቀው በኬንያ ላይ ቢሆንም ኢጋድ በዚህ በኩልም የማይናቅ ሚና እንዳለውና ጠቃሚ ውጤት እንዲገኝ የበኩሉን ድርሻ እንደተወጣም ዶ/ር ክንፈ አስምረውበታል።</p>

<p>በሶማሊያ ጉዳይ በአፍሪካ አንድነት ድርጅት የተወከለችው ኢትዮጵያ ለምታደርገው እንቅስቃሴ ኢጋድ ሁኔታዎችን በማመቻቸትና ተፋላሚ አንጃዎች ተቀራርበው እንዲነጋገሩ በማበረታታት ባደረገው ያላሰለሰ ጥረት በአሁኑ ጊዜ አገሪቷ ግጭት አስወግዳ ብሔራዊ እርቅ አውርዳ መንግሥት ለመመሥረት ባትበቃም መልካም ጅምር በማሳየት ላይ መሆኗን ዶ/ር ክንፈ ጠቁመዋል። በአንጃዎች ውይይት መንግሥት ለመመሥረት የተደረገው ሙከራ ባለመሣካቱ ሕዝቡ ራሱ በየአካባቢው ከታች ጀምሮ የየራሱን መሪዎች እየመረጠ የአስተዳደር መዋቅሮችን እየዘረጋ ነው ያሉት ዳይሬክተሩ፣ በሶማሌ ላንድ ሀርጌሳ በቅርቡ ደግሞ በፑንትላንድ የተመሠረቱት የአስተዳደር እርከኖች የፌዴራል መንግሥት ለማዋቀር ቀዳሚ አስኳሎች እንደሆኑና ይህም አዲስ ዓይነት አካሄድ ውጤታማ ይሆናል ተብሎ በኢጋድ እንደሚታመን አስታውቀዋል።</p>

<p>ሱዳንን በተመለከተም ሁለቱን ተፋላሚ ወገኖች ለማገናኘት በኢጋድ አማካኝነት በሚኒስትር ደረጃ የተመሩ አራት ታላላቅ ስብሰባዎች በናይሮቢና በአዲስ አበባ መካሄዳቸውን የጠቀሱት ዶ/ር ክንፈ፣ ናይሮቢ ላይ እ.ኤ.አ ሐምሌ 1997 የተካሄደው የኢጋድ የመሪዎች ስብሰባ በመሠረታዊ አጀንዳው ላይ (ዸችላራቲኦን ኦፍ ፕሪንቺፕለስ) ሁለቱም ወገኖች እንዲስማሙ ማስቻሉን አስረድተዋል።</p>

<p>እ.ኤ.አ በግንቦት 1998 የተካሄደው 2ኛው ዙር ውይይት የራስን ዕድል በራስ የመወሰን (ደተርሚናቲኦን) በሚለው መርህ ላይ ከስምምነት መደረሱን ያስታወሱት ዶ/ር ክንፈ የደቡብ ሱዳን ሕዝብ በዓለም አቀፍ ደረጃ ቁጥጥር በሚደረግበት ሕዝበ ውሣኔ አብሮ ለመኖር ወይም ከሱዳን ለመገንጠል ድምፅ እንዲሰጥ በሚለው መርህ ላይ መስማማት መቻላቸውንና ያስከበረና ከዚህ በፊት ግን የሽግግር ጊዜ እንዲኖር በሁለቱም ዘንድ ተቀባይነት የተገኘበት እንደነበር አውስተዋል።</p>

<p>አዲስ አበባ ላይ በተካሄደው 3ኛው የሱዳን ጉዳይ ስብሰባ የደቡብ ሱዳን መልክዓ ምድራዊ ክልል እ.ኤ.አ በ1956 በቅኝ ግዛት ዘመን በተካለለው ድንበር ላይ እንዲሆን ሁለቱም ተፋላሚዎች መስማማታቸው የኢጋድ ታላቅ ድልና እስከመቼውም ይሆናል ተብሎ ያልተጠበቀ ውጤት እንደነበር የጠቆሙት ዳይሬክተሩ ለዕርዳታና ሰብአዊ ተግባር መተላለፍ አመቺ ሁኔታ ለመፍጠር ጊዜያዊ የተኩስ አቁም መደረጉንም አስረድተዋል።</p>

<p>የኢጋድ የፖለቲካና ሰብዓዊ ጉዳዮች ዳይሬክተር የሚመሩት ከኢትዮጵያ፣ ከኤርትራ፣ ከኡጋንዳና ከኬንያ የተውጣጣው የዲፕሎማቶች የእርቅ ኮሚቴ ያስመዘገባቸው ውጤቶች አጥጋቢ ሆነው በመገኘታቸው በኢጋድ መሪዎች ሥራው እንዲቀጥል መደረጉን ዶ/ር ክንፈ አመልክተው፣ በዚህም መሠረት ቡድኑ 10 ያህል ጉዞዎችን ካርቱም፣ ናይሮቢ፣ አዲስ አበባ አሥመራና ካምፓላ በማድረግ ከየአገሮቹ መሪዎች ጋር ልዩነቶች እንዲጠብቡ ምክክር ማድረጉን አስታውቀዋል። ቡድኑ በዚህ እንቅስቃሴው ድጋፍ የሚሰጠው የኤክስፐርት ኮሚቴ ከሱዳን መንግሥትና ከሱዳን ሕዝብ ነፃ አውጪ ሠራዊት (ጽጵልኣ) ተውጣጥቶ እንዲቋቋም ማድረጉንም ጨምረው ገልጠዋል።</p>

<p>ሱማሊያን በተመለከተ አዲስ ስትራቴጂ መነደፉን የጠቀሱት ዶ/ር ክንፈ ኢጋድ፣ ኢትዮጵያ፣ ዓለም አቀፍ ማኅበረሰብ፣ የአፍሪካ አንድነት ድርጅት፣ የአረብ ሊግ፣ የአውሮፓ ኅብረት እና የኢጋድ ወዳጆች መድረክ ያሉበት የ36 ድርጅቶች ጥምረት ኮሚቴ መቋቋሙን ይፋ አድርገዋል። ኮሚቴው በቅርቡ ሥራውን ለመጀመር በሶማሊያ ጉብኝት ማድረጉን ያስታወሱት ዳይሬክተሩ፣ በሶማሌ ላንድና በፑንትላንድ የተሳካ ጉብኝት መደረጉንና በሞቃድሾ ግን በአንጃዎች መካከል ባለው አለመግባባት ማለትም እኔ ልቀበል፣ እኔ ነኝ ተጠሪ የሚል ሽኩቻ በመፈጠሩ ጉብኝቱ ሊሰረዝ መቻሉን ተናግረዋል።</p>

<p>ኢጋድ እጁ አጭር ቢሆንም አምና በሶማሊያ የጁባ ሸለቆ ደርሶ በነበረው የጐርፍ መጥለቅለቅ ዳይሬክተሩ ክንፈ ከሌሎች ጉዳዩ ከሚመለከታቸው ወገኖች ጋር አካባቢውን ቃኝተው ዓለም አቀፍ ኅብረተሰብ ርዳታ እንዲያደርግ ባቀረቡት የጽሑፍ ጥሪ ለጋሽ አገሮችና መንግሥታት ለቀረበላቸው የ12 ሚሊዮን ዶላር ርዳታ በአንድ ሣምንት ጊዜ ውስጥ አጥጋቢ መልስ በመስጠት ችግሩን ለጊዜው መቋቋም መቻሉን አስረድተዋል።</p>

<p>በሌላም በኩል ኢጋድ የተቋቋመውና ሥራውን የሚያከናውነው በአባል አገሮች መዋጮ ሆኖ ሳለ እስካሁን ብዙዎቹ ግዴታቸውን መወጣት ባለመቻላቸው የበጀት ችግር እንዳለበት የሚጠቅሱት ምንጮች ለዚህ ዐቢይ ምክንያቱ በአባል አገሮች መካከል ያለው አለመግባባትና አለመተማመን፣ ሲሆን ሌላው በዋና ፀሐፊነት የተመደቡት ኤርትራዊው ዶ/ር ተከስተ ገብራይ ናቸው ይላሉ። አዲሲቷ ኤርትራ በመንግሥትነት ከታወቀች ወዲህ ከሱዳን፣ ከየመን፣ ከጅቡቲና አሁን ደግሞ ከጐረቤቷ ከኢትዮጵያ ጋር ጦርነት አፋፍ ላይ መገኘቷ ያሳሰባቸው የኢጋድ አባል አገሮች የሰውዬውን እዚያ ቦታ ላይ መኖር እንደማይፈልጉ በይፋ ባይናገሩም ጥላቻቸውን መዋጮ ባለመክፈል ማሳየታቸውን ውስጥ አዋቂ ምንጮች ይናገራሉ። የመዋጮው በጊዜው አለመከፈል አስተዳደሩን (ጸችረታሪአት) ችግር ላይ ሊጥል ይችላል፣ የሚሉ ወገኖች ከአውሮፓና ከአሜሪካ የሚለገሰው ገንዘብ ለፕሮጄክት እንጂ ለሠራተኞች ደመወዝና ለጽ/ቤት አገልግሎት ሊውል ስለማይችል ሁኔታው በዚህ ከቀጠለ የድርጅቱ ሕልውናም ጥያቄ ውስጥ ሊገባ እንደሚችል እነዚሁ ምንጮች ያስጠነቅቃሉ።</p>

<p>በአሁኑ ጊዜ የኢጋድን ስብሰባ ማካሄድ የሚቻለው በኬንያ ናይሮቢ ነው የሚለውን የአንዳንድ ስዎች አስተያየት ምንጮቹ «ይህ ፈጽሞ መሠረተ ቢስ አባባል» መሆኑን ጠቅሰው ከሶማሊያና ከኤርትራ በስተቀር በሌሎቹ ማለትም በኢትዮጵያ፣ በጅቡቲ፣ በሱዳን በኡጋንዳና በኬንያ ስብሰባ ሊካሄድ እንደሚችል ባለፈው ነሐሴ አዲስ አበባ ያስተናገደችው 57 ከፍተኛ ባለሥልጣናት የተገኙበት ስብሰባና ሱዳን የአአድን የስደተኞች ጉዳይ ጉባዔን ማስተናገዷን በምሣሌነት አቅርበዋል።</p>

<p>ኤርትራ ከጅቡቲ ጋር በመጣላቷ የኢጋድ ዋና ጽ/ቤት ከዚያ ይውጣ የሚል ኃሣብ ብታቀርብስ? ለሚሉ አስተያየት ሰጪዎች አብዛኞቹ የድርጅቱ አባል አገሮች ጠባቸው ከእርሷ ጋር ስለሆነ አንቺ ራስሽ ብትወጪልን የሚል ጥያቄ ሊያስነሳባት ስለሚችል ይህን ለማለት ሞራሉ ሊኖራት እንደማይችል ይናገራሉ።</p>

<p>ይህ በእንዲህ እንዳለም ቀደም ሲል ተቋቁሞ በሥርዓት ይመራ የነበረው የምሥራቅ አፍሪካ የበረሃ አንበጣ መከላከያ ድርጅት በአስተዳደር ዝርክርክነት እየተዳከመ በመምጣቱ ኃላፊነቱን ኢጋድ እንዲወስድና እንዲያጠቃልለው ኃሣብ የቀረበ ቢሆንም በእንቅርት ላይ ጆሮ ደግፍ እንዲሉ ኢጋድ ራሱ በበጀት እጥረትና በፖለቲካ አለመግባባት በተመሰቃቀለበት ሁኔታ ጥያቄው ተግባራዊ ሊሆን እንደማይችል ብዙዎቹ ይስማሙበታል።</p>


</body>
</html>
