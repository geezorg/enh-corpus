<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢንቬስትመንት እንዳይጠናከር ቢሮክራሲው ማነቆ ሆኖአል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢንቬስትመንት እንዳይጠናከር ቢሮክራሲው ማነቆ ሆኖአል</h1>


<p>የኢንቨስትመንት ፖሊሲን በተሻለ መንገድ ለመተግበር የሚረዱ አዳዲስ የአፈፃፀም መመሪያዎች ቢወጡም ሥራው እንዳይፋጠን የሚያደርጉ ቢሮክራሲያዊ አሠራሮች አንዳንድ ባለሀብቶችን አላራምድ እንዳሏቸው አስታወቁ።</p>

<p>ባለሀብቶቹ ለሪፖርተራችን በሰጡት አስተያየት መንግሥት የኢንቨስትመንት ፖሊሲዎችን ለማሻሻል በተደጋጋሚ የወሰዳቸው ጥናቶች መልካም ሆነው ቢገኙም በአፈፃፀም ረገድ ግን አንዳንድ ቢሮዎች እንቅፋትና ማነቆ እንደሆኑባቸው ተናግረዋል። በተለይም ባለጉዳዩ በተለያዩ ቢሮዎች ሲንቀሳቀስ ደጅ የሚጠናባቸው፣ በእጅ መንሻና በምልጃ ጉዳይ የሚፈጸምባቸው ቢሮዎች በርካታ መሆናቸውን ጠቁመዋል። ይህ ሁኔታ በዚሁ ከቀጠለ የባለሀብቶች ዕቅድ ተግባራዊ እንዳይሆንና እንዳይራመድ ማነቆ ይሆናል ሲሉ ስጋታቸውን ገልጠዋል።</p>

<p>የኢንቨስትመንት ፖሊሲው አስፈፃሚ በሆኑት አካላት ቢሮክራሲያዊ አሠራር በሰፈነበት ሁኔታ የፖሊሲ መሻሻል ብቻውን የሚያስኬድ አለመሆኑንም ባለሀብቶቹ በሰጡት አስተያየት ገልፀዋል። ለምሣሌ ያህልም በበርካታ ባለሀብቶች ዘንድ እየተሰማ ካለው ቅሬታ የኢንቨትመንት ፈቃድ በአጭር ጊዜ ውስጥ አለመሰጠት አንዱ ነው። የፕሮጀክቶች ጥናት በየጊዜው መራዘምና የቀጠሮ መበራከት የመሳሰሉትም ቢሆኑ መንስዔያቸው የጉቦና የምልጃ አሠራር በአስፈፃሚ ቢሮዎች በኩል እየተለመደ በመምጣቱ መሆኑን ባለሀብቶቹ ይናገራሉ።</p>

<p>እንደ አንዳንድ ባለሀብቶች ገለፃ በተለይ በክልል የኢንቨስትመንት ቢሮዎች በኩልም በቀጠሮ የማጉላላትና ጉቦ የመፈለግ ባሕሪ በባለሥልጣናቶቹ ላይ እንደሚታይና ይህም አንድን ጉዳይ ለማስፈፀም ከ6 ወራቶች በላይ እንዲፈጅ ምክንያት መሆኑን ጠቁመዋል።</p>

<p>ለችግሩ መባባስ ዋነኛ ተጠያቂ መንግሥታዊ ቢሮክራሲ መሆኑን የጠቆሙት አስተያየት ሰጪዎች፤ ባለሀብቶች የኢንቨስትመንት ፖሊሲው በሚፈቅደው መሠረት ለመሥራት ከተፈለገና ፈጣን የኢንቨስትመንት ዕድገትን ለማምጣት ከታቀደ መንግሥት የአስፈፃሚ አካላትንም ሆነ ከጉዳዩ ጋር ግንኙነት ባላቸው ቢሮዎችና ባለሥልጣናት ላይ የመቆጣጠሪያ ስልት መቀየስ እንዳለበት አሳስበዋል።</p>

<p>መንግሥት ሙስናና ጉቦ የመሳሰሉት ቢሮክራሲያዊ አሰራሮች እንዳይኖሩ በፖሊሲው ላይ አንዳንድ ግዴታዎችን ቢያስቀምጥም ከጊዜ ወደ ጊዜ እየረቀቀ የመጣውን የቢሮክራሲያዊ አሠራር በሕግ ብቻ መቆጣጠር የማይቻል በመሆኑ ሌሎች ተጨማሪ የመቆጣጠሪያ ዘዴዎችን ለመቀየስ ከክልልና ከማዕከላዊ የኢንቨስትመንት ቢሮዎች ጋር በመቀናጀት መንቀሳቀስ እንደሚኖርበትም ከተሰጠው አስተያየት ለመረዳት ተችሏል።</p>

<p>መዋዕለ ንዋያቸውን ወደ ኢንቨስትመንቱ መስክ ለማዋል በዝግጅት ላይ ያሉና ስማቸውን ለመግለፅ ያልፈለጉ ባለሀብት በየአስፈፃሚ አካላቶች ያጋጠሟቸውን እንቅፋቶች ሲናገሩ «ከአዲስ አበባ መስተዳድር የሊዝ ፅ/ቤት ቦታ ለማግኘት በወጣው ጨረታ ላይ አሸናፊ ለመሆን 5 ሺህ ብር ጉቦ ሰጥቻለሁ። ከዚህም በላይ በቦታው ላይ ለምገነባው ሕንፃ እና ለምሠራበት ድርጅት ኘሮጀክቱን ለማስጠናት እስካሁን በመመላለስ ላይ ነኝ» በማለት በምሬት ተናግረዋል። እኒሁ ባለሀብት ከከተማ ልማት ካርታና ኘላን ለማግኘት ከሦስት ወር በላይ ሲመላለሱ እንደቆዩና ቀጠሮ ሲበዛባቸው በጉቦ እንደተገላገሉ አጫውተውናል። አሁንም ወደሌሎች ቢሮዎች ቢሄዱ ተመሳሳይ ችግር እንደሚገጥማቸው ያላቸውን ስጋት በሰጡን አስተያየት ጠቁመዋል።</p>

<p>ባለሀብቶቹ «ለኢንቨስትመንት እርምጃችን እንደ ከተማ ልማት፣ መብራት ኃይል፣ ቴሌኮሙኒኬሽን፣ ውሃና ፍሳሽ የመሳሰሉት መንግሥታዊ አካላት ለፖሊሲው ተግባራዊነት እንደ አንድ አካል ሆነው በቅንጅት መንቀሳቀስ አልቻሉም» ብለዋል።</p>

<p>በአዲስ መልክ ለሁለተኛ ጊዜ ተሻሽሎ የወጣው የኢንቨስትመንት ፖለሲ በራሱ ሲታይ ባለሀብቱን የሚያነሳሳና ያለምንም ገደብ እንዲንቀሳቀስ የሚጋብዝ ቢሆንም በአስፈፃሚ አካላትና በሌሎች መንግሥታዊ ድርጅቶች በኩል የሚታየውን ጐታችና አሰልቺ የሆኑ የአሠራር ሂደቶችን ለመቆጣጠር መንግሥት ሕዝብን ያሳተፈ እንቅስቃሴ ማድረግ እንደሚጠበቅበት ባለሀብቶቹ አስገንዝበዋል።</p>

<p>ይህ በእንዲህ እንዳለም የአዲስ አበባ መስተዳድር የኢንቨስትመንት ጽ/ቤት ባለሀብቶቹ ያጋጥሙናል ስለሚሉት ችግር ምላሽ በመስጠት እንዲተባበረን በተደጋጋሚ በሪፖርተራችን ተጠይቆ ፈቃደኛ ሊሆን አልቻለም።</p>


</body>
</html>
