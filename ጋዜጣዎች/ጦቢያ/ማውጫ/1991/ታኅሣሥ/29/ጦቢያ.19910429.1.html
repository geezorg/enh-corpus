<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መቁረጥ ያቃተው ማነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline">ርዕሰ አንቀጽ</span></h2>
<h1 class="align-center">መቁረጥ ያቃተው ማነው?</h1>


<p>ላለፉት ሰባት ዓመታት በትግራይ ሕዝብ ቆራጥ ተጋድሎ ቦግ እልም ሲል ቆይቶ በአሥመራው አምባገነን ገዥ ቆስቋሽነት በኢትዮጵያና በኤርትራ መካከል ከስምንት ወር በፊት የተቀጣጠለውን የጦርነት እሳት ለማጥፋት ያልተደረገ ሙከራ የለም። በኢትዮጵያ በኩል ለሰላም ፍለጋ የተደረገው ጥረት ፍርሃት እስከሚመስል ድረስ፣ ከአሥመራ የሚሠራጨው የጦር አውርዶች ፕሮፓጋንዳ ማፌዣ እስከምንሆን ድረስ ብዙ ትዕግሥት ተደርጓል፣ ነገሩ የትዕግሥት ጉዳይ ከሆነ።</p>

<p>በእርግጥ ጦርነት መቼውኑም ቢሆን የሚፈለግ ነገር አይደለም። በሕይወትና በንብረት የሚያስከፍለው ዋጋ ይታወቃል። የአገር ልማትን ምን ያህል እንደሚጐዳ ግልጽ ነው። ይህም ሆኖ የአገር ክብርና ኩራት ተነክቶ፣ በተለይም ሉዓላዊነታችንን ተዳፍረው «በሉ ኑ ግጠሙን» የሚሉ ወገኖች በሚደነፉበት ሁኔታ «ትዕግሥት አልበዛም?» ብሎ መጠየቅ አግባብነት አለው።</p>

<p>ሰሞኑን ይህንኑ ሁኔታ በተመለከተ ሕዝብ ያለውን አስተያየት ለመገምገም ይመስላል በአንዳንድ ቦታዎች የከተማችን ነዋሪዎች በሥርዓቱ ካድሬዎች እየተሰበሰቡ ውይይት ተደርጓል። ልዩ ልዩ የኅብረተሰብ ክፍሎችም አስተያየታቸውን ሲጠየቁ ሰንብተዋል። ስብሰባ በተደረገባቸው ቦታዎች የውይይቱ ርዕስ «ጦርነቱ ይጀመር ወይስ አይጀመር?» የሚል ዓይነት ነበር። ተሰብሳቢው ደግሞ የሰጠው አስተያየት ፈርጣማና ቁርጥ ያለ ነው። «ሕዝቡ ንብረቱን ሰጥቷል። ገንዘቡን ሰጥቷል። ልጁን ሰጥቷል። ሉዓላዊነታችን ግን እንደተደፈረ ነው። ያ አልበቃ ብሎ ይፎከርብናል። እኛን ለምን ትጠይቁናላችሁ? መቁረጥ ያቃተው ማነው? ደግሞስ እኛ ፓርላማ ነን ወይ? ለምን በምክር ቤቶች ውይይት አይደረግበትም?» የሚል ነበር።</p>

<p>ሰላምን ለመፈለግ የተደረገው ጥረት ተገቢ ነበር። ኢትዮጵያ ለሰላም ስትል ብዙ መንገድ ሄዳለች። መላው አፍሪካ ለምኗል። አውሮፓ ጦርነት እንዳይቀሰቀስ ተማጽኗል። አሜሪካ መልዕክተኛዋን አመላልሳለች። ይህ ሁሉ ጥረት ሲደረግ ከወደአሥመራ የሚሰማው ግን አሁንም የይዋጣልን ነጋሪት ነው። በዚህ ምክንያት ነው በአሁኑ ጊዜ «ትዕግሥቱና ሰላም ፍለጋው እስከምን ይዘልቃል?» የሚለው የሕዝብ ጥያቄ እየበረታ የመጣው። የአገራችንን ክብር የማስጠበቁ ኃላፊነት የአንድ የተወሰነ ክፍል ብቻ ተደርጐ የሚወሰድ ሳይሆን መላው ሕዝብ እየተሳተፈበት ያለ ጉዳይ ነው። ይህን ሕዝቡ ከተገነዘበ ሰነባብቷል። ከቆረጠና አቋሙን ይፋ ካደረገ ቆይቷል።</p>

<p>ሉዓላዊነታችንንና ብሔራዊ ኩራታችንን በማስከበሩ ሂደት ዋናው ጉዳይ ኢትዮጵያውያን ሁሉ ከትግሉ ጐራ የሚሳተፉበትን ዕድል የሚያገኙበትና ከዚህም ታሪክ የመሥራት ሚና የማይከለከሉበትን ምቹ ሁኔታ ማረጋገጡ ነው። ይህን የፖለቲካ ሜዳ በመጥረጉ ረገድ ወሳኙን ዥዋዥዌ የማይጫወት መርሕና ሐቅ፣ እንዲሁም የሁሉም ዜጋ የእኩል ተሳትፎ መብት ስለሆነ ማንም ከማንም ጫማ ሥር ወድቆ ለአገሬ አስተዋጽኦ ላድርግ፣ ፍቀዱልኝ የሚልበት ምክንያት አይኖርም። ማንም ከማንም በላይ ለአገር የቆመ እሱ ብቻ መሆኑን ሊያሳምን መሞከርም አይኖርበትም።</p>

<p>ሌላም ዐቢይ ጉዳይ አለ። ባለፉት ሰባት ዓመታት የዚች አገር ምርጥ ዜጐችና የሥርዓቱ ታማኞች ከአንድ ብሔረሰብ የተቀዱ ሰዎች ብቻ እንደሆኑ አድርጐ የማየት አካሄድ ሊታረም ሲገባው መቀጠሉ የጋራ ትግላችንን የሚጐዳ ነው። ጉዳይ ለመፈፀም በምንሄድበት ሁሉ የሚያጋጥሙን፣ የመንግሥት ሥራ ኃላፊዎች ተብለው ስለአገራዊ ጉዳዮች በመገናኛ ብዙሃን ገለፃ የሚያደርጉልን ሁሉ፣ ከአንድ ምንጭ የተቀዱ ሲሆኑብን «ይህች አገር የማን ናት?» ማለታችን አይቀርም። ይህም የጋራ ጥረታችንንና ቁርጠኝነታችንን ይፈታተናል።</p>

<p>ሕዝብ በሚባረሩ ኤርትራውያን እግር የሚተካው ማነው? ኤርትራውያኑ የለቀቁት ንግድና ቤት የሚሰጠው ለማነው? ብሎ መጠየቁ አይቀርም። ኢትዮጵያ የሁሉም ናት። ኢትዮጵያ የምትፈልገው በፈተናዋ ሰዓትም ሆነ በግንባታዋ ወቅት መስዋዕት የሚሆኑላትን መሆኑ አያጠያይቀንም። ለዜጐቿ በምትሰጠው ዕድል ግን ፍትሐዊነት ይጠበቃል። ይኸ የልዩነታችን መነሻ እንዳይሆን ግንዛቤ ሊወሰድበት የሚገባ ጉዳይ ነው። በኢትዮጵያዊነትና አገር በምትሰጠው ዕድልና ትሩፋት ማንም ከማንም እንደማይበልጥ ሊታወቅ ይገባል። በተረፈ ምክንያቱ ባይገለጥልንም መቁረጥ ያቃተው ያለበት አለ።</p>


</body>
</html>
