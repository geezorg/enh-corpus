<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ክራሞተ አፍሪካና መሪዎቿ- የወደፊቱስ ምን ይመስል ይሆን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline">እንነጋገር</span></h2>
<h1 class="align-center">ክራሞተ አፍሪካና መሪዎቿ- የወደፊቱስ ምን ይመስል ይሆን?</h2>


<p class="align-right">ከንስር--</p>

<p>አፍሪካ የብጥብጥ፣ የፍላት፣ የፍንዳታ፣ የእርጋታና የንዳድ ተምሣሌት እንደሆነች ትቀር ይሆን? ይህ ጥያቄ አፍሪካን የእትብቱ ጐጆ ላደረጋት ሰብዓዊ ፍጥረት አውቆትም ሆነ ሳያውቀው ሊያነሳው፣ ሊያብላላው የሚችለው ጥያቄ ይመስለኛል። የዚህችን አህጉር አዋዋልና አመሻሽ አልፎ አልፎ በዜና አውታሮች ከምንሰማው አስደንጋጭ፣ አሳዛኝ በአጋጣሚም አስደሳች ወሬዎች በስተቀር የውስጧን ገበና ምሥጢርና ጉድ ከአድማሱ ሆኖ ምድርን ከሚታዘባት ንስር አሞራ በስተቀር ለአብዛኛው ሰው ባዕድና ከሕይወቱ ውጭ ነው።</p>

<p>ከዓለማችን ከኤስያ ቀጥላ በስፋት ትታወቃለች። በሜድትራኒያን፣ በቀይ ባሕር፣ በአትላንቲክና በሕንድ ውቅያኖስ ተከባለች። ከአባይ፣ ከዛየር፣ ከዛምቤዚና ከመሰል ወንዞች ጥሟን ትቆርጣለች። በስምጥ ሸለቆዋና በትላልቅ ተራሮቿ ትጠራለች። ከዓመት ዓመት በፀሐይ ብርሃን ተውባ በደኖቿና በበረሃዎቿ ሞቃና ደምቃ በዱር እንስሳት ሀብቷ ትወደሳለች- አፍሪካ።</p>

<p>የአዳምን ዘር ከጠይም፣ ከጥቁርና ከነጭ ቀይጣ ይዛለች። እንደየሕዝቡ ባሕልና እምነት እስልምናን፣ ክርስትናን በተጨማሪም የባሕላዊ አምልኮን በጉራማይሌ የማንነት መግለጫነቱ አቅፋ የዘለቀች፣ ሆኖም የዘር ውልድ ግንዷ ዘወትር የመጥፎ ነገር ማዳነቂያ ያደረጋት የጨለማ ማጣቀሻ አህጉር ነች- አፍሪካ።</p>

<p>ከሰሜን የአረቦች ፍጭትና ግጭት፣ ከመሐል የወንድማማቾች ግድያና ንጭት፣ ከደቡብ የጐሣና የብሔር መቆራቆስ፣ ከምሥራቅ የ«እረደኝ ልረድህ» ትንቅንቅ፣ ከምዕራብ የእኔ ይበልጥ የአንተ ይበልጥ ፉክክር፣ እራስን የመገንጠልና የሌላው ዓለም አካል አድርጐ የመውሰዱ ዘይቤ ከእለት እለት ከቀን ቀን እየጨመረና እያደገ የሚመጣበት በየቀኑ የምንሰማውና የምናየው ፀብ ያለሽ በዳቦ ጥል መቋጫ ሳይገኝለት ሕይወቱን ለማኖር በሚፍጨረጨረው ምስኪን አፍሪካዊ ላይ እሣት እየተለኮሰ የነበልባሉ ገፈት ቀማሽ እንዲሆን ግድ ሆኖበታል።</p>

<p>የገዥነት ስሜት፣ የማንአለብኝ ትምክህት፣ የአልደፈርም ባይነት አጉል ጉራ፣ ለአብዛኞቹ አፍሪካዊ ገዥዎች መለያቸው ነው። ሕዝብ ሲተላለቅ የደም ጥማቸውን ይቆርጥላቸዋል። ከተፈጥሮ ጋር ግብግብ ለገጠመው ሀገሬ ደግሞ በማያውቀው የግድያ ሠርግና ምላሽ ውስጥ ገብቶ አንገቱን ይቀላል። የገዛ ወንድሙን የዘር ሀረግ እየመዘዘና እየፈለቀቀ እንደ ከብት ያርደዋል፣ ይተላለቃል፣ በደም አበላ ይታጠባል።</p>

<p>ለዚህም ብዙ ሳንርቅ በቅርብ ጊዜ በሩዋንዳና ብሩንዲ የተካሄዱትን የጅምላ ጭፍጨፋዎች በዋነኛነት መውሰድ እንችላለን። በዚህም ጭፍጨፋ ከ500, 000 ሺህ በላይ ሕዝብ ህይወቱን አጥቷል። እንደኔ፣ እንደኔ ይህንን ድርጊት ሳስበው «ሰው ጨካኝ አውሬ ብቻ ሣይሆን መሰሉን ሲያርድ ጭካኔው ይብስበታል» ወደሚለው መደምደሚያ እንዳመራ ያደርገኛል።</p>

<p>የአልጄሪያ እስላማዊ ግንባር በሀገሪቱ ውስጥ ተደርጐ በነበረው ምርጫ በማሸነፉ የተደናገጡት የሀገሪቱ መሪዎችና አጋር የውጭ ኃይሎች ግንባሩ ሥልጣን እንዳያገኝ ምርጫውን በመሰረዛቸው ሾተሎችና ሰይፎች መደበኛ ተግባራቸው የሰው ሥጋ መዘልዘል ሆኗል። በዚህ ጦስም ንጹሀን ዜጎች በሰላም ከመኖር ይልቅ በየምሽቱ ሊደርስባቸው የሚችለውን የስለት ፉጨት ድምፅ መከታተል ሆኗል ኑሯቸው። ከመንግሥትና ከግንባሩ መርጠው ያንዱ ወይም የሌላው ወገን (ጐራ) እንዲሆኑ ይገደዳሉ። በተለይም በምዕራባውያን እንደ ዋነኛ ማደናገሪያ ተደርጐ የተወሰደው የአክራሪነት ፅንሰ ኃሣብ ችግሩን ይበልጥ እያሳሰበው፣ በየብዙሃን መገናኛ የሚሰማው የመተራረድ ትርኢት እንደ አንድ የእግር ኳስ ጨዋታ ዜና ተወስዶ እየተለመደ መጥቷል።</p>

<p>ወደ ደቡባዊ አቅጣጫ ስናቀና ደግሞ ምንም እንኳን የአፓርታይድ (የቀለም ልዩነት) ሥርዓት ቢቀርም በጐሣዎች ምክንያት የደቡብ አፍሪካ ሰላም መናጥ ከጀመረ ሰነባብቷል። ለአህጉሪቱ ፋና- ወጊ መሪ ተደርገው የሚወሰዱት ኔልሰን ማንዴላ በእርግጥም የሀገራቸው ዜጋ በአፍሪካዊነቱ እንዲተማመን የብርሃን መቅረዝ ሆነዋል። ሆኖም በድርጅታቸው በኤ.ኤን ሲ እና በዙሉ ኢንካታ ፓርቲ ደጋፊዎች መካከል የሚጫረውን ፀብ ለማርገብ ገና ብዙ ይጠበቅባቸዋል። ምክንያቱም ደቡብ አፍሪካ ማንዴላን ካጣች በውስጥ ታምቆ የቆየው የጠላትነት መንፈስ ያገረሽና ሀገሪቱ በደም ጐርፍ እንዳትጥለቀለቅ ያሰጋል።</p>

<p>የቀድሞዋ ዛየር የአሁኗ ኮንጐ ዴሞክራቲክ ሪፓብሊክ ከብዙ ዓመት አምባገነናዊ መሪ ሞቡቱ ሴ.ሴ.ሴኮ ተላቃለች። እሣቸውን በሽምቅ ውጊያ አሸንፈው ሥልጣን የጨበጡት ሎረን ካቢላ ሀገሪቱን ወደ አዲስ ምዕራፍ ይሸጋገራሉ ሲባል ገና ከመጀመሪያው ወንበር አላጋራ በማለታቸው የሕዝባቸውንና የመላው አህጉሪቱን ታዛቢዎች ወደ አልታሰበ አቅጣጫ በመምራት ሀገሪቱ ዳግመኛ ወደ ጦርነት እንድትመለስ ምክንያት ሆነዋል። ከዚህም አልፎ የተለያዩ ሀገሮች እርስ በእርሳቸው የሻጉራ እንዲተያዩ መንገድ ከፍተዋል። ደቡብ፣ ደቡብ ምዕራብ፣ ምሥራቅና መካከለኛው አፍሪካ በጐራ እንዲከፋፈል ምክንያት ሆነዋል። የዚህ ሁሉ ጥልፍልፍ ቋጠሮ እየጋመ ቆይቶ አንድ ቀን ሲቀጣጠል የሚፈጠረው ገሞራዊ ፍንዳታ መላ አህጉሪቱን እንዳያካልል የየሀገሪቱ መሪዎች ከወዲሁ ማሰብ ቢችሉ መልካምነቱ የጐላ ይሆናል።</p>

<p>በአፍሪካ ቀንድ በተለይም በሶማሊያ የሚታየው የአንጃዎች መነዳደፍ እልባት ያልተገኘለት ጉዳይ ሆኖ ከራርሟል። በሀገሪቱ ጠንካራ ኃይል ባለመኖሩ አንድነቷን የሚያስጠብቅላት አጥታለች። እንደተበታተነች የምትዘልቅ ከሆነ ከቆይታ በኋላ በስም ሶማሊያ የምትባል ሀገር እንደነበረች በታሪክ መልክ ሰፍሮ አፈ- ታሪክ ሊሆን የቀረው የጊዜ ቆይታ ብዙ አሥርተ ዓመታትን የሚያስቆጥር አይሆንም።</p>

<p>ከዚሁ አካባቢ ሳንወጣ ሌላ የጦርነት ንዳድ ሊቀሰቀስ እያቆበቆበ ነው። ቀድሞ አንድ የነበሩት በቅርቡ ሁለት ሀገራት የሆኑት ኢትዮጵያና ኤርትራ በመሪዎቻቸው ሳቢያ በሰምና በእንቁ እንዳልተመሰሉ ሁሉ፣ የእከከኝ ልከክልህ ወዳጅነታቸውን ዓይን በልቶት በሁለቱም ሀገሮች የጦርነት አታሞ እየተደለቀ፣ የመቀማማትና የመሸዋወድ ብሂሉ ተቀይሮ የጦር መሣሪያ ግዥና ዝግጅት ተጧጥፎ ምድር ቀውጢ ልትሆን ቀናት እየተቆጠሩ ናቸው። ይህ ሁኔታ ሲታይ ብዙሃኑ የአፍሪካ መሪዎች እሣት አቀጣጥለው ማጥፋት የሚሳናቸው ናቸው ሳያስብለን ይቀራል?</p>

<p>የሀገር መሪዎች የሕዝባቸው እንባ ጠባቂዎች ናቸው። በአፍሪካ ግን እውነታው የተገላቢጦሽ ይመስላል። በቁጥር ከግማሽ የማያንሱት መሪዎች አመጣጣቸው ከሽምቅ ውጊያ ሲሆን ሌሎቹ ደግሞ በመፈንቅለ መንግሥት ሰበብ መሆኑ አይካድም። እዚህ ላይ ሥልጣን መያዛቸውን መንቀፍ ይከብዳል። ለምን ቢሉ መልሱ ከእነሱ በፊት የነበሩት ገዥዎችም አመጣጣቸው ከዚሁ ያልተለዬ ሊሆን ይችላልና። ከየትም ይምጡ ከየትም ሥራቸውና ግብራቸው የሚለካው በሚኖራቸው የአስተዳደር ሁኔታ መሆኑ አይታበልም። እንደ ማንዴላ ያሉ «ለሕዝባቸው ደግ ያስባሉ። በአስተዳደራቸው ይወደሳሉ» የምንላቸው እንዳሉም ማስታወስ ያስፈልጋል።</p>

<p>አልፎ አልፎም መከፋፈልና መበታተን ተጠቃሽ የአስተዳደር ዘዴያቸውና ክንውናቸው ተደርጐ ይወሰዳል- ለአፍሪካ መሪዎች። በጐሣ፣ በኃይማኖት፣ በቋንቋ እየነጣጠሉ፣ ያለፈ ታሪክ እየጐለጐሉና እየቦረቦሩ የጠፈፈው ቁስል እንዲያመረቅዝ፣ የረጋው ደም እንዲፈላ በእሳት ምላሳቸው ክብሪት የሚጭሩ፣ ሕዝቡ እርስ በእርሱ እንዲናቆር የጥይት አረራቸውን የሚረጩ፣ ከጊዜ በኋላ የሚፈነዳ ቦንባቸውን ቀብረው የሚያልፉ ናቸው።</p>

<p>አንዳንዶቹ ደግሞ የመጡበትን አካባቢና ብሔር በተለያዬ መልኩ ጥቅሙን የሚያስጠብቁ፣ ሀገሬው ከቋጠረው ጥሪት እየነጠቁ የውጭ ሀገራትን ባንኮች የሚያደልቡም ናቸው። የቆሙትና የሚኖሩት ለማን እንደሆነ ሳይታወቅ የአብዛኛውን ሕዝብ እምነትና ፍላጐት ተጭነው ታሪካቸው በዘራፊነት፣ በስግብግብነት፣ በጐሰኝነት፣ በጨካኝነት ማኅደር ሰፍሮ፣ ጊዜያቸው ሲደርስ የሚቀፏት ታንኳ በማዕበል ስትናወጥ ቆይታ ከቋጥኝ ጋር የሚላተሙ ወይም ወደ ጥልቅ ጉድጓድ የሚሰጥሙ ናቸው።</p>

<p>ሥጋት፣ ስደት፣ ርሃብ፣ ግዞት ቸነፈር መለያ የሆነባት የምድር ገሀነም- ይቺ ምድር ናት። የዚህ ሁሉ መንስዔዎች ከብዙ በጥቂቱ የመሪዎችና የአጋሮቻቸው ድርጊትና እውነታ ሲሆን ይህንን እየተመለከተ ወጣቱና ምሁሩ ባገኘው አጋጣሚ የተፈጠረበትን ሀገር ለቆ ይሰደዳል። ግማሹም አፍሪካዊነቱን እንደነውር ቆጥሮት ሳይፈልግና ሳይወድ እራሱን ይሸጣል። በዚህም የተነሣ የሌላው ዓለም ሕዝብ አፍሪካና ሕዝቧን የበታች አድርጐ እንዲቆጥር መነሻ ሆኖታል። ታዲያ የአፍሪካ መሪዎች እንዴት አድርገው የወደፊቷን አፍሪካ ይመሯት ይሆን? የእኛዎቹስ የት ላይ ቆመዋል? መልሱን ለአንባቢ እተወዋለሁ። ቸር ይግጠመን።</p>


</body>
</html>
