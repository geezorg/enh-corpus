<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀጠሮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቀጠሮ</h1>


<p>የኢትዮጵያና የኤርትራን ግጭት በተመለከተ ልዑል ኤርምያስ ሣህለ ሥላሴ ኃይለ ሥላሴ የኢትዮጵያ የዘውድ ምክር ቤት ሰብሳቢ ለአሜሪካ ስትራቴጂካዊ ጥናት ተቋምና ለአሜሪካ ኮንግረስ ዝግ ስብሰባ የእርቅ ኃሣብ ማቅረባቸው ይታወሣል። ተከትሎም የአህመድ ግራኝ አራተኛ ትውልድ ልጅ ነኝ የሚሉ «ልዑል» መሐመድ ግራኝ በእንግሊዝ ስትራቴጂካዊ ጥናት ጉባዔ ላይ የማስታረቂያ ኃሣብ ማቅረባቸው በዚሁ ጋዜጣ ተዘግቧል።ስለዚሁ ጉዳይ በዋሽንግተን ዲ.ሲ. የጦቢያ ጋዜጣና መጽሔት ሪፖርተር ልዑል ኤርምያስ ሣህለ ሥላሴን አነጋግሯቸዋል። ልዑሉ የዛሬው የቀጠሮ ዓምድ እንግዳችን ናቸው።</p>

<p><span class="underline">ጥያቄ፦</span> የኢትዮጵያንና የኤርትራን የወቅቱን ችግር በሚመለከት በስትራቴጂካዊ ጥናት ተቋም (እንስቲቱተ ኦፍ ጽትራተጊች ጽቱዲአስ) እና በአሜሪካ ኮንግረስ ዝግ ስብሰባ ላይ ያቀረቡት አዲስ የእርቅ ሃሣብ ምንድን ነው?</p>

<p><span class="underline">መልስ፦</span> የኢትዮጵያ ዘውድ የታሪክና የሕዝብ ባለአደራ በመሆኑ የኢትዮጵያ ሕዝብ እርስ በርሱ ሲጫረስ፣ ሁከት ሲነሳ በማስታረቅና ሰላም በመፍጠር ለብዙ ዘመናት የኖረ ስለሆነ በአሁኑም ጊዜ የተከሰተው ግጭት ለማንኛውም ወገን የማይጠቅም በመሆኑ ለብዙ ሺ ዓመታት አብሮ የኖረውን ሕዝብ ያለወገናዊነት ሊያገለግል የሚችለው የዘውድ ምክር ቤት ስለሆነ በዚሁ የተመረኮዘ የእርቅ ሃሣብ ለአሜሪካ ኮንግሬስ በዝግ ስብሰባ አቅርቤአለሁ።</p>

<p><span class="underline">ጥያቄ፦</span> ይህ የእርቅ ሃሣብ በኤርትራና በኢትዮጵያ መሪዎች ዘንድ ተቀባይነት አግኝቷል?</p>

<p><span class="underline">መልስ፦</span> በእውነቱ በዘውድ ታሪክና የሕዝብ ባለአደራነት ተመርኩዞ የቀረበውን የዕርቅ ሃሣብ ባስፈላጊው መንገድ እንዲደርሳቸው ተደርጎአል። ዋናው ቁምነገር ግን ሕዝቡ ይህን የእርቅ ኃሣብ እንደሚቀበለው እርግጠኛ ነን።</p>

<p><span class="underline">ጥያቄ፦</span> በዝግ መታየቱ ለምን አስፈላጊ ሆነ? ሃሣብዎን የአሜሪካ ኮንግረስና አስተዳደር ተቀብለውታል?</p>

<p>መልስ- የዘውድ ምክር ቤት ታላቅ የሕዝብ ኃላፊነት ስላለበት ይህንንም ጉዳይ የአሜሪካ ኮንግሬስና የዘውድ ምክር ቤት ብቻ ተወያይቶበታል። ዝርዝሩ በአስፈላጊው ጊዜ ለኢትዮጵያ ሕዝብ ይገለጻል።</p>

<p><span class="underline">ጥያቄ፦</span> ከአንዳንድ ሂሰኞች የሚሰነዘረው ወቀሳ «ኤርትራን በመንግሥትነት መቀበልዎ የኢትዮጵያን መከፋፈል የሚደግፉ አድርጐዎታል» የሚል ነው። ይልቁንም የዘውድ ምክር ቤት ፕሬዚዳንት ሆነው ንጉሣዊው ሥርዓት ይከተለው ዘንድ አይገባም የተባለውን መከፋፈል (ኤርትራና ኢትዮጵያ መባል) የደገፉ ቢመስልብዎ ብዙ የፖለቲካ መቃወስ አያስከትልም?</p>

<p><span class="underline">መልስ፦</span> ይህ በፍጹም ከእኔ ወይም ከዘውድ ምክር ቤት የተሰጠ አይደለም። በግሌ ወይም በዘውድ ምክር ቤት ፕሬዚዳንትነቴ የኢትዮጵያን ሉዓላዊነት፣ የአገር አንድነትን፣ የሕዝብን ትስስር፣ የታሪክ ኃላፊነትን በሙሉ የምቀበለውና የማምንበት ነው። ለዚህም ቃል ኪዳን የገባሁበትን ኃላፊነትና ባለአደራነት ተሸክሜ ባለሁበት በአሁኑ የፈተና ጊዜ የኢትዮጵያን ግዛትና አንድነት መቼም ቢሆን ከፋፍዬ ተናግሬ አላውቅም።</p>

<p><span class="underline">ጥያቄ፦</span> በዘውዱ ሥርዓት ውስጥ ሞአ አንበሳና የዘውድ ምክር ቤት የሚባል አለ። ልዩነቱና አንድነቱ ምንድን ነው? ለመሆኑ በአገር ቤትና በውጭ ምን ያህል ተከታይ አላችሁ?</p>

<p><span class="underline">መልስ፦</span> ሞአ አንበሳ ሕገ መንግሥታዊ ዘውድን (ጮንስቲቱቲኦናል ሞናርችህይ) በኢትዮጵያ ለማምጣት የሚታገል ፓርቲ ነው። የዘውድ ምክር ቤት ግን የተሰጠውን ኃላፊነት አስመልክቶ የኢትዮጵያን ጉዳይ ለዓለም መንግሥታት ማስታወቅ፤ እንደአሁኑ ያለ ክስተት ሲፈጠር አስፈላጊውን ሁሉ በማድረግ ማገልገል፤ በተጨማሪም የተለያዩ የፖለቲካ ድርጅቶች በነጻ ኢትዮጵያ ውስጥ ገብተው እንዲንቀሳቀሱ እንዲደረግ በኢትዮጵያ ውስጥ ያለው የመንግሥት ሠራተኛ፣ ወታደር፣ ወዘተ፣ የአገሪቱ ሠራተኛና ወታደር እንጂ የፖለቲካ ፓርቲዎች ባለመሆኑ (ፓርቲ) መንግሥት በተለዋወጠ ቁጥር ከሥራ መባረር፣ መሻር፤ መታሰር እንዳይደርስባቸው የሚከታተል አካል ነው።</p>

<p>የዘውድ ሥርዓት የኢትዮጵያ ሕዝብ ለብዙ ሺ ዓመታት የተቀበለውና አሁንም ቢሆን የሚቀበለው ሥርዓት ነው። በተለይ ደግሞ በአለፉት 24 ዓመታት በሕዝቡና በአገሪቱ ላይ የደረሰው መጐሳቆል፤ ያለአግባብ ከሥራ መባረር፤ የኢትዮጵያ መከላከያ ኃይል መበተንና ለአገሩ የተዋደቀ ወታደር ሜዳ ላይ መጣል፤ የትምህርት ደረጃ ዝቅ ማለትና የወጣቱ ትውልድ ተስፋ መጨለም፣ አዛውንት ደጋፊ ማጣት፣ ታዳጊ ሕፃናት በየመንገዱ ወድቀው ማልቀስ፣ ነጋዴው እንዳይነግድ መብቱን በመንፈግ በየፖለቲካው ምክንያት ሱቁን ማሸግና ከአቅሙ በላይ ኪራይ ማከራየት፣ ገበሬው የመሬት ባለቤት እንዳይሆን በአፍ ብቻ እየተሸነገለ የመሸጥና የመለወጥ፣ የማውረስና የመውረስ፣ የማከራየትና የመከራየት መብቱን ተነፍጐ እንዲሁም በየፖለቲካው ምክንያት ከመሬቱ እየተነቀለ በገዛ አገሩ እንደ ባእድ እየኖረ 24 ዓመት አሳልፏል። ስለዚህ ከ24 ዓመት ውድቀት በኋላ የኢትዮጵያ ሕዝብ ታሪኩን፣ ባህሉን፣ አንድነቱን፣ ኃይማኖቱን የሚጠብቅለትና የሚያከብርለት የዘውድ ሥርዓት መሆኑን መላው የኢትዮጵያ ሕዝብ ያወቀውና የተቀበለው ነው።</p>

<p><span class="underline">ጥያቄ፦</span> ወደ አዲሱ የእርቅ ሃሣብ እንመለስና ለመሆኑ እርስዎ በግል የኤርትራንና የኢትዮጵያን ገዥዎች (የወያኔና የሻዕቢያን መሪዎች) ለማነጋገርና ለመደራደር ዝግጁ ነዎት?</p>

<p><span class="underline">መልስ፦</span> መጀመሪያ በዘውድ ምክር ቤት የቀረበውን የሰላም ኃሣብ ከተቀበሉ ለማነጋገር ዝግጁ መሆናችንን እናስታውቃለን።</p>

<p><span class="underline">ጥያቄ፦</span> ከእርስዎ የእርቅ ድርድር ሃሣብ መገለጥ በኋላ አንድ ሌላ «መስፍን» ልዑል መሐመድ ግራኝ የራሳቸውን የእርቅ ሃሣብ ለእንግሊዙ ስትራቴጂካዊ ጥናት ተቋም አቅርበዋል። ከቶውንም «ከልዑል ኤርምያስ የበለጠ የኢትዮጵያ ሕዝብ እኔን ይቀበለኛል» ብለዋል። ምን አስተያየት አለዎት?</p>

<p><span class="underline">መልስ፦</span> ስለኢትዮጵያ ሕዝብ ሠላም ፍቅርና ደህንነት አለኝ ለሚል ዜጋ ሁሉ መልካሙን እንመኛለን።</p>

<p><span class="underline">ጥያቄ፦</span> የኢትዮጵያና የኤርትራን ግጭት አስመልክቶ ያቀረቡት የእርቅ ኃሣብ በዜና አቀራረብ ተቃውሷል የሚል ኃሣብ አለዎት። የተዛባው በምን ላይ ነው?</p>

<p><span class="underline">መልስ፦</span> ለዚህ ጥያቄ በቁጥር 4 ላይ የሰፈረውን መልስ ሰጥቻለሁ። የኛ አስተሳሰብና ምኞት ከኢትዮጵያ አንድነት በባሕርይ ተለይቶ የሚታይ አይደለም።</p>

<p><span class="underline">ጥያቄ፦</span> ለመሆኑ በኢትዮጵያ ውስጥ ከእንግዲህ ወዲያ ግዛተ ዘውድ (ሐአልትህ) ተስፋ ያለው ይመስልዎታል?</p>

<p><span class="underline">መልስ፦</span> አዎ! ከመቼውም የበለጠ ዘውድ አሁን ተፈላጊነቱ እየጐላ መጥቷል። ከላይ እንደጠቀስኩት፣</p>

<p>1ኛ. የመንግሥት ሠራተኛ በየፖለቲካው ምክንያት እንዳይፈናቀል፣</p>

<p>2ኛ. ወታደሩ የአገሪቱ ወታደር እንጂ የፖለቲካ ፓርቲዎች ባለመሆኑ የፖለቲካ ሥርዓት በተለወጠ ቁጥር እንዳይበተን፣</p>

<p>3ኛ. ከሁሉም በላይ የዘውድ መንግሥት ገለልተኛ በመሆን ማንኛውም የፖለቲካ ፓርቲ በነጻ ተወዳድሮ የፖለቲካ ስልጣን ሊይዝ የሚችለው በዘውድ ሥርዓት ብቻ ነው። ምክንያቱም በአሁኑ ጊዜ ተቃዋሚ የፖለቲካ ፓርቲ ተማምኖ ሥልጣን ላይ ከተቀመጠ ፓርቲ ወይም መንግሥት ጋር በነፃ መነቃነቅ ስለማይችል በዘውድ መንግሥት የበላይነትና ተቆጣጣሪነት ብቻ ነው ነጻ ምርጫ ሊኖር የሚችለው።</p>

<p><span class="underline">ጥያቄ፦</span> ዛሬ በኢትዮጵያና በኤርትራ ያሉትን መንግሥታት ፖሊሲዎች የሥልጣን ባለቤትነት (ለጊቲማችይ) የሰብዓዊ መብት አቋም፣ ወዘተ፣ እንዴት ይገመግሙታል?</p>

<p><span class="underline">መልስ፦</span> ዛሬ ብቻ ሳይሆን ካለፉት 24 ዓመታት ወዲህ በኢትዮጵያ ሕዝብ ላይ የሚደርሰውን ስቃይ ከላይ ገልፀናል።</p>

<p>በማንኛውም ጊዜ ህጋዊነትን መስጠት የሚችለው ሕዝብ ብቻ ነው። ይህንን በቅድሚያ መቀበል ይኖርብናል። ባለፉት 24 ዓመታት እንዳየነው ሕዝብ የበላይነትን ካልያዘ ገዢዎች በማንኛውም ጊዜ ጭቆናን፣ ድህነትን የሞራልና የኃይማኖት ውድቀትን እንደሚያስከትሉ፤ ዘመኑ አስገንዝቦናል። አሁንም የሕዝብ የበላይነት፣ ሕብረት፣ ፍቅር፣ መተማመንና መከባበር ከሌለ መንግሥት ለጊዜውም ይግዛ እንጂ መጨረሻው ውድቀት ነው።</p>


</body>
</html>
