<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መዐሕድ የፓሪሱ ኅብረት አባል ለመሆን ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መዐሕድ የፓሪሱ ኅብረት አባል ለመሆን ጠየቀ</h1>
<h3 class="align-center"><li>«'afrikawoc» megleCa aweTa</h3></li>


<p>የመላው ዐማራ ሕዝብ ድርጅት (መዐሕድ) የፓሪሱ ኅብረት አባል ለመሆን ጥያቄ ማቅረቡን ከኅብረቱ የአገር ውስጥ ማስተባበሪያ ጽ/ቤት አካባቢ የተገኘው ዜና አመለከተ።</p>

<p>ጥያቄው የቀረበው ለውጭ ማስተባበሪያው ጽ/ቤት ሲሆን ጽ/ቤቱም ጥያቄውን ተቀብሎ ሰነዶቹን በመላክ ድርጅቱን ለውይይት ጋብዟል።</p>

<p>የመላው ዐማራ ሕዝብ ድርጅትም በምላሹ ለውይይቱ በውጭ አገር የመዐሕድ አካላት አስተባባሪ ቢሮ ኃላፊ የሆኑትን ዶ/ር ታደሰ ዋለን ወክሏል።</p>

<p>የመዐሕድ በፓሪሱ ኅብረት መታቀፍ የኅብረቱን የጋራ ትግል አንድ እርምጃ ወደፊት እንደሚያራምደው የተገመተ ሲሆን ሌሎችም በኢትዮጵያ ሕዝብ ስም የተደራጁ ኃይሎች ይህንኑ ፈለግ በመከተል ወደኅብረቱ ይገባሉ የሚል ተስፋ አሳድሯል።</p>

<p>የፓሪሱን የኢትዮጵያ ተቃዋሚ ፖለቲካ ድርጅቶች ኅብረት (ኢተፓድኅ) የመሠረቱት ስምንት ድርጅቶች የኢትዮጵያ የሰላምና የዴሞክራሲ አማራጭ ኃይሎች ም/ቤት (ኢሰዴአኃ)፣ የኢትዮጵያ ዴሞክራሲያዊ ኃይሎች ቅንጅት (ኢዴኃቅ)፣ የኢትዮጵያ መድህን ዴሞክራሲያዊ ፓርቲ (መድኅን)፣ የኦሮሞ ብሔራዊ ኮንግረስ (ኦብኮ)፣ የደቡብ ኢትዮጵያ ሕዝቦች ዴሞክራሲያዊ ኅብረት (ደኢህዴህ)፣ የትግራይ ዴሞክራሲያዊ ትብብር (ታንድ)፣ የትግራይ ትግሪኝ ኢትዮጵያ (ትትኢ) በአሁኑ አጠራሩ የኢትዮጵያውያን ቡድን ለሶሻል ዴሞክራሲና የአፋር አብዮታዊ ዴሞክራሲያዊ ግንባር (አርዱፍ) ናቸው።</p>

<p>እዚህ አዲስ አበባ ውስጥ የሚገኘው የኅብረቱ ጽ/ቤት ለመንግሥት ያቀረበው የብሔራዊ ውይይት ጥያቄ እስካሁን መልስ አለማግኘቱም ታውቋል።</p>

<p>ይህ በእንዲህ እንዳለ «አፍሪካዎች» በኢትዮጵያ ያለውን ፖለቲካዊ ሁኔታ በተመለከተ ባወጣው መግለጫ ኢሕአዴግ ግልጽነት የሚጐድለውን የፖለቲካና የኢኮኖሚ ፕሮግራም ተግባራዊ ማድረጉን መቀጠሉን ጠቁሞ በግንባሩ ውስጥ (በኢሕአዴግ) ተካተዋል የሚባሉት የአካባቢና ብሔረሰብ ፓርቲዎች ነፃነት የሌላቸው ከመሆናቸውም በላይ የመላው አማራ ሕዝብ ድርጅት (መዐሕድ)፣ የሰላምና የዴሞክራሲ አማራጭ ኃይሎችን የመሳሰሉት ፓርቲዎችም በተለይ በክልሎች በሚደረግባቸው ቁጥጥር በአዲስ አበባ ብቻ ተወስነው ይገኛሉ ብሏል።</p>

<p>ኢሕአዴግ ሥልጣን እንደያዘ ተባባሪ የነበሩት እንደኦነግና ኦብነግ (ኦጋዴን ብሔራዊ ነፃነት ግንባር) ከምክር ቤቱ ከወጡ በኋላ በመንግሥትና በእነዚህ ግንባሮች መካከል በሚካሄድ ግጭትና አል-ኢትሃድ ከተባለው ድርጅት ጋር በሚካሄድ ፍልሚያ በኦሮሞና በኦጋዴን አካባቢዎች መረጋጋት እንደማይታይ ጠቁሟል።</p>

<p>በፖለቲካ እንቅስቃሴው በኩል የተቃዋሚ የፖለቲካ ድርጅት አባላትና የነፃው ፕሬስ ጋዜጠኞች እንደሚታሰሩና እንደሚሳደዱ፣ የፖለቲካው መድረክ በኢሕአዴግ ቁጥጥር ስር መዋሉን፣ በብዙ ሺዎች የሚቆጠሩ ከቀድሞው ሥርዓት ጋር የተያያዙ ናቸው የተባሉ አሁንም ያለፍርድ በእስር ላይ መሆናቸውን፣ ለሰላማዊ ውይይት ወደ አገር ውስጥ የገቡት አበራ የማነአብ አሁንም በእስር ላይ እንዳሉ አመልክቶ በጠና ህመም ላይ የሚገኙት ፕሮፌሰር ዓሥራት ወልደየስ እንዲፈቱ ከልዩ ልዩ አቅጣጫ የቀረበለትን ጥያቄ ለመቀበል መንግሥት አለመፈለጉን ገልጧል።</p>

<p>የመደራጀት መብትን በተመለከተም የኢትዮጵያ መምህራን ማህበር አመራር አባላት የሆኑት ሺመልስ ዘውዴ፣ አባተ አንጐሬ፣ አወቀ ሙሉጌታ ታስረው የማኅበሩ ጽ/ቤት የመንግሥት ደጋፊ ለሆኑ የማህበሩ አመራር አባላት መሰጠቱን ይፋ አውጥቷል።</p>


</body>
</html>
