<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተግባር እንጂ የሕግም የሞያተኛም ችግር የለብንም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">የተግባር እንጂ የሕግም የሞያተኛም ችግር የለብንም</h1>


<p> «ሁሉም የሰው ልጆች መብቶች ለሁሉም የሰው ልጆች» በሚል መርህ የተባበሩት መንግሥታት ዓለም አቀፍ የሰብዓዊ መብት 50ኛ ዓመት ሰሞኑን ተከብሯል። በዚሁ ሰሞን የፌዴራሉ ሕገ-መንግሥት የፀደቀበት ሕገ-መንግሥት 4ኛ ዓመት ታስቧል።</p>

<p>የተባበሩት መንግሥታት (የተመድ) አዋጅና ሕገ-መንግሥቱ የመኖር፣ የአካል ደህንነት፣ የእምነት፣ የዜግነት፣ የፆታ፣ የሥራ፣ የመናገር፣ የመጻፍ፣ የመሰብሰብ፣ የመደራጀት፣ የመቃወም መብቶችን ያጠቃልላል። እንዲሁም በፈለጉበት የመኖር፣ የፖለቲካ ጥገኝነት የማግኘት፣ በሕግ ፊት እኩል የመሆንና ፍትሕ የማግኘት፣ ከሕግ ሥርዓት ውጭ ያለመያዝና ያለመታሠር፣ የትምህርትና የጤና አገልግሎት የማግኘት መብቶችን ያካትታል። በመሆኑም የተመድ የሰብዓዊ መብቶች ድንጋጌ በመርህ ደረጃ ሲታይ ይህ ቀረው የሚባል አይደለም። ይሁን እንጂ ድንጋጌው አሁንም በብዙ ሀገሮች ከወረቀት አላለፈም።</p>

<p>ሀገራችን ኢትዮጵያም ድንጋጌውን ለይስሙላ አፅድቀው በተግባር ከሚጥሱት ሀገሮች አንዷ ሆናለች። ይህም በበርካታ የሰብዓዊ መብቶች ድርጅቶችና የሙያ ማኅበራት በየጊዜው እየተገለፀ ያለ ዕውነታ ነው። በጥቅሉ ግን በነፃው ፕሬስ፣ በሙያ ማኅበራት፣ በተቃዋሚ ፖለቲካ ድርጅቶችና ጠንካራ የግል እምነት ባላቸው ዜጐች ላይ ያለው ጫናና መሳደድ አሁንም እንዳለ መግለፁ ግዴታ ነው።</p>

<p>በመግቢያው ላይ የተጠቀሱትን ክንዋኔዎች ምክንያት በማድረግ ሰሞኑን በተጠሩ ስብሰባዎች የፌዴራሉ መንግሥት ፕሬዚዳንት ዶ/ር ነጋሶ ጊዳዳ ባደረጉት ንግግር ለሕዝቡ በአጭር ጊዜ ውስጥ አስተማማኝና መሠረታዊ የሆኑትን ዓለም አቀፍ የሰብዓዊ መብት ድንጋጌዎች ማጐናፀፍ መንግሥታቸው የሚኮራበት ተግባር መሆኑን፣ የፌዴራሉ ሕገ-መንግሥት የእያንዳንዱ ዜጋ ዴሞክራሲያዊና ሰብዓዊ መብት መከበሩን እንደሚያረጋግጥና ሁሉም ዜጋ በሕግ ፊት እኩል መሆኑን፣ ለመብቶች መከበር ዋስትና የሚሰጠውን የዳኝነት ነፃነትን ለማስከበር ያለው ችግር በበቂ የሰለጠኑ የሕግ ባለሙያዎች አለመኖራቸውና ፍርድ ቤት አለመደራጀቱ መሆኑን ገልጠዋል።</p>

<p>በመሠረቱ ኢትዮጵያ አዲስ ሕግ አግኝታለች፣ የሕግ ሞያተኞች ድሃ ናት በሚባልበት ሁኔታ ላይ አልነበረችም። እንደዛሬው የብሔሮች፣ ብሔረሰቦችና ሕዝቦች መብት፣ የሴቶች መብት፣ የቤተሰብ መብት፣ የሕፃናት መብት፣ የኢኮኖሚ፣ የማኅበራዊና የባሕል መብቶች፣ የሠራተኛ መብት፣ የልማት መብት፣ የአካባቢ ደህንነት መብት እየተባሉ ጥቅል መብቶች ባይቀመጡም አገሪቱ ሕግና ሕገ-መንግሥት ነበራት። ሲወርድ ሲዋረድ ከመጣው የሕዝቡ የፍትሕና የዳኝነት ግንዛቤ በተጨማሪ ከዛሬ 42 ዓመት ጀምሮ በኢትዮጵያ ዘመናዊ ሕጐች ተዘርግተዋል። ትናንትም ሆነ ዛሬ ያለብን የተግባራዊነት ችግር ነው። ይልቁንም ዛሬ የነበሩትና ያሉት የመብት ማስጠበቂያ ነባር ሕጐች ባለመከበራቸው የሰዎች መብት እየተዳጡ ናቸው።</p>

<p>መብቶችና ግዴታዎች ተጨባጭ የሆኑና ለተፈፃሚነታቸው የሕግ አስገዳጅነት ያላቸው ናቸው። አንድ ግለሰብ መብቴ ተነክቷል ቢል ወደዳኝነት አካል ሄዶ ውሣኔ ይጠይቃል፣ ሲፈረድለትም በሕግ ኃይል ያስፈጽማል። አንድ ግለሰብ ሕግ የሚባለው ግዴታ ሳይፈጽም ቢቀር፣ ማድረግ ያለበትን ባያደርግና ማድረግ የሌለበትን ቢያደርግ የሚዳኝበት የሕግ ሥርዓት አለ። ከላይ የተጠቀሱት የቡድን መብቶች ግን የድርጅት የፖለቲካ ፕሮግራም ከመሆን አልፈው የጠቅላላው ሕዝብ ፍላጐት መግለጫ የሚሆኑበት፣ ቢጣሱ በሕግ አስገዳጅነት ተፈፃሚ የሚሆኑበት ሁኔታ ግልጽ አይደለም። ይልቁንም የሚያስፈራው በቡድን መብት ስም ግለሰባዊ መብቶች እንዳይጨፈለቁ ነው። በተለይ በክልሎች እየሆነ ያለው ይኸው ነው። በብሔር፣ ብሔረሰቦችና ሕዝቦች መብት ስም የየብሔረሰቡ አባል ያልሆኑ ሰዎች መብት እየተጣሰ ነው። ንብረት የማበጀት፣ በመንግሥት ሥራ ተቀጥሮና ሠርቶ የመኖር መብት ሲነፈግ ይታያል።</p>

<p>አገራችን የሕግ ሞያተኞች ድሀም አይደለችም። ዓለም አቀፋዊ ዕውቅና ያለው የአዲስ አበባ ዮኒቨርሲቲ የሕግ ትምህርት ቤት ከ30 ዓመት በላይ ለሆነ ጊዜ የሕግ ተማሪዎችን በምስክር ወረቀት፣ በዲፕሎምና በድግሪ አስመርቋል። በውጭ አገሮች የሕግ ትምህርት ተምረው የመጡ እጅግ በርካታ ናቸው። ዳኝነቱን ለማጠናከር ያለው ችግር «በቂ ባለሞያዎች አለመኖራቸው ነው» ከማለት ይልቅ ክቡር ፕሬዚዳንቱ «የእኛን የፖለቲካ ዓላማ የሚያራምዱ የሕግ ባለሞያዎች በበቂ አላገኘንም» ቢሉ የተሻለ በሆነ ነበር። የፍርድ ቤቶች በረጋ ሁኔታ አለመደራጀትና በየጊዜው የሚካሄደው ብወዛም ከዚሁ ሁኔታ የራቀ አይሆንም። የእያንዳንዱ ዜጋ ዴሞክራሲያዊና ሰብዓዊ መብት ስለመከበሩም ሕዝቡ ቢናገር ይሻላል።</p>

<p>የኢሕአዴግ መንግሥት ለተመድ ሰብዓዊ መብቶች ድንጋጌ ተገዢ እንደሆነ የድንጋጌውን መርሆዎች በሕገ መንግሥቱ ውስጥ በማካተት ገልጿል። በአዲሱ ሕገ-መንግሥት ውስጥም አብዛኛዎቹ መርሆዎች ተካትተዋል። ይሁን እንጂ ቃሉና ድርጊቱ መገናኘት አቅቷቸዋል። ይልቁንም ኢሕአዴግ ራሱን ከደርግ ኢሠፓ ሥርዓት ጋር እያነፃፀረ የተሻለ ዴሞክራሲያዊ መብት መምጣቱን ሊነግረን ይሞክራል። የኢሕአዴግ መንግሥት መመዘን ያለበት ካለፉት ሥርዓቶች አኳያ ሳይሆን በራሱ ተግባር ነው።</p>

<p>ሰብዓዊ መብቶች የማንኛውም ዴሞክራሲያዊ የፖለቲካ ሥርዓት መሠረቶች ናቸው። እነዚህ ዴሞክራሲያዊና ሰብዓዊ መብቶች ባልተከበሩበት ሁኔታ፣ የሕዝብ ፍላጐት በማይከበሩበት አገር፣ ለእናት አገሩ ያለማወላወል የቆመው ነፃ ፕሬስ በአግባቡ ሳይያዝ፣ ተቃዋሚ የፖለቲካ ድርጅቶችና የሞያ ማኅበራት በነፃነት ሳይንቀሳቀሱ ስለ ዴሞክራሲያዊ ሥርዓት መኖር መናገር አይቻልም። የኢሕአዴግ መንግሥት የተቀበለውን ዓለምአቀፍ የሰብዓዊ መብቶች ድንጋጌ በተግባር በመተርጐም ሁኔታዎችን ማሻሻል ይገባዋል። የሕዝብን መብት በሚጋፉት ክፍሎችና ባለሥልጣኖቹ ላይ ያለአንዳች ማወላወልና አድልዎ ተገቢ እርምጃ መውሰድ ይኖርበታል። የሕዝብ ወገናዊነት በተግባር የሚረጋገጥበት አንዱም መንገድ ይኸው ነውና!</p>


</body>
</html>
