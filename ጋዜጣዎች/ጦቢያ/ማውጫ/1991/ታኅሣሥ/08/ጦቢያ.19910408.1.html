<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአአድ ግጭት አስወጋጅ ማዕከላዊ አካል ዛሬ ይሰበሰባል- የመፍትሔ ውሳኔው ወደ የካቲት ሊገፋ ይችላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ኢሳይያስ ሳሊምን ለምን ጠሩ?</span></h3>
<h2 class="align-center">የአአድ ግጭት አስወጋጅ ማዕከላዊ አካል ዛሬ ይሰበሰባል- የመፍትሔ ውሳኔው ወደ የካቲት ሊገፋ ይችላል</h2>
<h3 class="align-center"><li>ለአንቶኒ ሌክ ጊዜ ይሰጣል -- ጦርነቱ ግን ሊፈነዳ ይችላል፣<br/><li>አንዱ በሌላው ዜጋ ላይ የሚወስደው በቀል ይቁም፣</h3></li>


<p>የአፍሪካ አንድነት ድርጅት ግጭት አስወጋጅ ማዕከላዊ አካል በዛሬው ዕለት ቡርኪናፋሶ ዋና ከተማ ኡጋዱጉ ላይ ተሰብስቦ በኮንጐ ሪፐብሊክ ያለውን ግጭት፣ በኢትዮጵያና በኤርትራ መካከል ለሰባት ወራት የዘለቀውን ውዝግብ የሚመረምር ሲሆን የኤርትራው መንግሥት ከሚያወጣቸው መግለጫዎች አንፃር በሁለቱ አገሮች መካከል ያለውን ውዝግብ በተመለከተ ከኡጋዱጉው ስብሰባ ተጨባጭ ሰላማዊ መፍትሔ ይገኛል ተብሎ እንደማይጠበቅ የፖለቲካ ተንታኞች ይጠቁማሉ።</p>

<p>እነዚህ የፖለቲካ ተንታኞች የኤርትራ መንግሥት በሚያወጣቸው ተከታታይ መግለጫዎች «የወያኔ ሥርዓት ያለው ምርጫ አንድ ብቻ ነው። ይኸውም የቅኝ ግዛት ዘመን ውሎችንና በእነዚህም ውሎች ላይ የተመሠረተውን ድንበር መቀበል ነው» ለሚለው ሀሳብ አጽንኦት መስጠቱን የትንታኔአቸው መሠረት ያደርጋሉ። ይህም በኡጋዱጉው ስብሰባ አዲስ ውጤት ይገኛል ተብሎ እንደማይጠበቅ አመልካች ሆኖአል ይላሉ። ይልቁንም ጉዳዩ በመጭው የካቲት ወር ለሚሰበሰበው የአፍሪካ አንድነት ድርጅት የሚኒስትሮች ስብሰባ ሊተላለፍ ይችላል የሚሉ ወገኖችም አሉ። ይህም የአሜሪካ መንግሥት የቀድሞ የፀጥታ ጉዳዮች አማካሪ አንቶኒ ሌክ ለሚያደርጉት ጥረት ጊዜ ይሰጣል ተብሎ ይታመናል። አንቶኒ ሌክ ለአራተኛ ጊዜ ወደ ኤርትራና ኢትዮጵያ መጥተው ሌላ ዙር ጥረት ያደርጋሉ ተብሎ ይጠበቃል። በግንባር ያለውን ወታደራዊ እንቅስቃሴ የገመገሙ ወገኖች በበኩላቸው ሰላማዊ ጥረቱ መቋጫ ከማግኘቱ በፊት ጦርነቱ ሊፈነዳ እንደሚችል ይጠቁማሉ።</p>

<p>ባለፈው ዓርብ ወደአሥመራ የሄዱት የአአድ ዋና ፀሐፊ ዶ/ር ሳሊም አህመድ ሳሊም በኤርትራው ፕሬዚዳንት አቶ ኢሣይያስ አፈወርቂ አስቸኳይ ጥሪና ጥያቄ መሠረት እንደነበር ለጉዳዩ ቅርበት ያላቸው ምንጮች ገልጸዋል። ዶ/ር ሳሊም አሥመራ የቆዩት ለሁለት ቀናት ሲሆን በቆይታቸው ወቅት ከምን ጊዜውም ይበልጥ አስጊ እየሆነ ስለሄደው የኢትዮ-ኤርትራ የድንበር ውዝግብ ከፕሬዚዳንት ኢሣይያስና ከሌሎች የኤርትራ መንግሥት ባለሥልጣኖች ጋር ተነጋግረዋል።</p>

<p>ፕሬዚዳንት ኢሣይያስ ዶ/ር ሳሊምን ወደ አሥመራ ሲጠሯቸው አንድም ኢትዮጵያዊ እንዳያጅባቸውና በኢትዮጵያ አየር መንገድም እንዳይጠቀሙ መመሪያ መስጠታቸውን ምንጮቹ አመልክተዋል።</p>

<p>አቶ ኢሣይያስ እስካሁን ድረስ የአአድን የእርቅ ሀሣቦች ሲያጣጥሉ ቆይተው በአሁኑ ጊዜ ዋና ፀሐፊውን ወደአሥመራ የጠሩበት ምክንያት ግልፅ ባይሆንም በዚህ ሣምንት በቡርኪና ፋሶ ርዕሰ ከተማ በሚካሄደው የአአድ የግጭቶች ማስወገጃ ማዕከላዊ አካል የርዕሰ-ብሄሮች ስብሰባ ላይ ቀደም ሲል ቀርቦ የነበረውን የዕርቅ ሀሣብ ተቀብያለሁ ለማለት ወይም አዲስ ሀሣብ ለማቅረብ ሳይሆን እንዳልቀረ ታዛቢዎች ገልፀዋል።</p>

<p>ፕሬዚዳንት ኢሣይያስ እስካሁን ድረስ ፊት ነስተው የቆዩት አአድን ብቻ ሣይሆን ኢጋድንና የአሜሪካ መንግሥትንም ጭምር ነበር። በዚህም መሠረት በተለይ ቀደም ሲል የአሜሪካ መንግሥት የፀጥታ አማካሪ የነበሩት ሚስተር አንቶኒ ሌክ ወደአዲስ አበባና አሥመራ ያደረጉአቸው ሦስት ዙር ጉብኝቶች ፍሬ አልባ ሆነዋል።</p>

<p>ይህ በእንዲህ እንዳለ በቅርቡ ለሦስተኛ ጊዜ ወደ አፍሪካ ቀንድ የመጡት ሚስተር አንቶኒ ሌክ አዳዲስ የማስታረቂያ ሀሣቦች ሳያቀርቡ እንዳልቀሩ አንዳንድ ምንጮች አመልክተዋል።</p>

<p>እነዚህም ኃሣቦች ለኢኮኖሚ መደጐሚያ የሚሆን ወደአንድ ቢሊዮን ዶላር ለኤርትራ መስጠት፣ የብርና የናቅፋ ምንዛሪ አንድ ለአንድ እንዲሆን ማድረግ፣ ኢትዮጵያ ወደቀይ ባህር መውጫ እንዲኖራት ማድረግ፣ በምትኩ ደግሞ ኤርትራ ከሁመራና ከባድመ የተወሰነ መሬት እንድታገኝ ማስማማት የሚሉ ሲሆኑ በነዚህም የማስታረቂያ ሀሣቦች ኢትዮጵያ ይበልጥ ልትጐዳ እንደምትችል የፖለቲካ ታዛቢዎች ሥጋታቸውን ገልፀዋል።</p>

<p>በሌላ በኩል ደግሞ በኢትዮጵያና በኤርትራ መንግሥታት መካከል የነበረው ስትራቴጂካዊ ትብብር እክል ከገጠመውና ወደግጭት ከተሸጋገሩ ወዲህ አንዱ በሌላው ተወላጅ ላይ በሚወስደው እርምጃ ሰላማዊ ዜጐች ለከፍተኛ ችግርና መንገላታት እየተዳረጉ መሆኑን «አፍሪካዎች» የተባለው የሰብዓዊ መብት ተሟጋች ድርጅት ሰሞኑን ባወጣው መግለጫ አስታውቋል።</p>

<p>ሰሞኑን በኢ.ሜይል የተሠራጨው የድርጅቱ መግለጫ እንደሚለው በሁለቱ ወገኖች መካከል በተፈጠረው ግጭት ሳቢያ ብዙ ሲቪሎች መሞታቸውንና በብዙ ሺዎች የሚቆጠሩት ለስደት መዳረጋቸውን፣ ጦርነቱ ለጊዜው ጋብ ያለ ቢመስልም ሁለቱም ለጦርነት ዝግጅት በማድረግ ላይ መሆናቸውንና የፕሮፓጋንዳ ጦርነቱ ተጧጡፎ መቀጠሉን፣ ይህም ውጥረቱን እያባባሰው መሆኑን አስታውቋል።</p>

<p>ኢትዮጵያም ሆነች ኤርትራ አንዱ የሌላውን ዜጋ በማንገላታት እንደሚከስሱ ጠቁሞ በተለይ በኢትዮጵያ በኩል ኤርትራውያን ናቸው የሚባሉትን ብቻ ሳይሆን ለዓመታት በኢትዮጵያ ውስጥ ኖረው፣ የልጅ ልጅ አይተው ራሳቸውን እንደኢትዮጵያዊ የሚቆጥሩት ጭምር እየተጐዱ መሆኑን ጠቁሞ የሚወሰደው እርምጃ ብርቱ ጥንቃቄና ቅድሚያ ማጣራት እንደሚያስፈልገው ጠቁሞአል።</p>

<p>ኡጋዱጉ ላይ የተሰበሰበው የግጭት አስወጋጁ ማዕከላዊ አካል ሴክሬታሪያት በድርጅቱ ዋና ፀሐፊ የሚመራ ሲሆን የሥራ ጊዜያቸው በሚመጣው ሰኔ ወር 1991 ዓ.ም. ከሚያበቃው አምስት የአፍሪካ አንድነት ድርጅት (አአድ) ረዳት ዋና ፀሐፊዎች ውሰጥ አራቱ ለሚቀጥሉት አራት ዓመታት ዳግም ለመመረጥ የውድድር ዘመቻ ጀምረዋል። እነዚሁ እንደገና ለመመረጥ የሚያስፈልገውን ድጋፍ የማሰባሰብ ዘመቻ የጀመሩት ግለሰቦች የሞሪሺየስ፣ የኮንጐ ብራዛቪል፣ የቡርኪናፋሶ እና የሞዛምቢክ ዜጐች ሲሆኑ ከሦስት ዓመት በፊት በመሪዎች ጉባኤ ተመርጠው ድርጅቱን ሲያገለግሉ የቆዩ ናቸው። አምስተኛው ግብፃዊ ሲሆኑ ዳግም ለመመረጥ እንደማይፈልጉ ታውቋል።</p>

<p>እንደገና ለመመረጥ ከሚፈልጉት መካከል ሚስተር ቪጃይ ማካን የሚባሉት የሞሪሺየስ ዜጋ ጊዜው ሳይደርስ ዘመቻውን እንደተያያዙት ለማወቅ ተችሏል። የዕጩ ተመራጮች ምርጫ ውድድር በየካቲት ወር ከሚደረገው የሚኒስትሮች ምክር ቤት ስብሰባ ጀምሮ መሆን ሲገባው ሚስተር ማካን ግን አስቀድሞ የኢጋድን ድጋፍ በኦፊሴል እንዳገኙ ለማወቅ ተችሏል። ይሁን እንጂ እኚህ ግለሰብ በሥራ ባልደረቦቻቸውና በአአድ ብዙሃን ሠራተኞች ዘንድ ተቀባይነት እንደሌላቸው ውስጥ ዐዋቂ ምንጮች አመልክተዋል።</p>

<p>የአአድ ዋና ፀሐፊና ረዳት ዋና ፀሐፊዎች ለአራት ዓመት ጊዜ በመሪዎች ጉባኤ የሚመረጡ ሲሆን ድርጅቱ አመራር እንዳያጣ በማሰብ የዋና ፀሐፊውና የረዳቶቹ የአገልግሎት ዘመን መጀመሪያና መጨረሻ ጊዜያት እንዲለያዩ ተደርጓል። በዚህም መሠረት የድርጅቱ ዋና ፀሐፊ ዶክተር ሳሊም አህመድ ሳሊም ገና ለሁለት ዓመት ተኩል ድርጅቱን ያገለግላሉ።</p>

<p>የአአድ ረዳት ዋና ፀሐፊዎች ከአህጉሪቱ አምስት ቀጠናዎች ማለትም ከምሥራቅ አፍሪቃ፣ ከደቡባዊ አፍሪቃ፣ ከማዕከላዊ አፍሪቃ፣ ከምዕራብ አፍሪቃና ከሰሜን አፍሪቃ የሚመረጡ ሲሆኑ ለምርጫ የሚያቀርቡአቸውም ቀጠናዎቻቸው ናቸው።</p>


</body>
</html>
