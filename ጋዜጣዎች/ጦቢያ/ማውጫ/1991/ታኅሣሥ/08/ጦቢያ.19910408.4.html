<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አንዳንዴ ኃይለኛ ጠላት ይጠቅማል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">አስተያየት</span></h3>
<h1 class="align-center">«አንዳንዴ ኃይለኛ ጠላት ይጠቅማል»</h1>


<p class="align-right">ፕሮፌሰር መስፍን ወ/ማርያም</p>

<p>የኢትዮጵያዊነት ድርጅት በዳግማዊ አፄ ምኒልክ ት/ቤት አዳራሽ ውስጥ ኅዳር 26/1991 ዓ.ም. አድርጎት የነበረው ጥናታዊ ጉባዔ የሣምንቱ የሕዝብ መነጋገሪያ ርዕስ ሆኖ ስንብቷል።</p>

<p>በክቡር ቢትወደድ ዘውዴ ገብረ ሕይወት የድርጅቱ ሊቀመንበር ንግግር በተከፈተውና በተዘጋው በዚህ ጥናታዊ ጉባዔ ላይ ዕውቅ የሆኑ 3 ምሁራን ማለትም ፕሮፌሰር ታደሰ ታምራት፣ ፕሮፌሰር መስፍን ወልደ ማርያምና አቶ አበበ ወርቄ ከሰፊው አዳራሽ ተርፎ ቆሞ ለነበረው በርካታ ሕዝብ ጥናታዊ ጽሁፎቻቸውን በየተራ አቅርበው አድማጩ ላነሳቸውም ልዩ ልዩ ጥያቄዎች መልስ ሰጥተዋል።</p>

<p>በቅድሚያ ፕሮፌሰር ታደሰ ታምራት በአቀረቡት ጽሁፍ ላይ ኢትዮጵያ የሚለው ስም የዛሬ 3000 ዓመት በግሪኮች የተሰጠ መሆኑን፣ ኢትዮጵያ በዚህ ረዥም ዘመን ውስጥ አብዛኛውን ጊዜ ብቸኛ ተፎካካሪ የሌለው አንድነት ያለው መንግሥት ባለቤት ሆና መቆየቷን ግብፅና ግሪክ ሳይቀሩ፣ የመጽሐፍ ቅዱስ ሕዝቦች ሣይቀሩ ከቅኝ ግዛት ሥር ሆነው ሲኖሩ የኛዋ ኢትዮጵያ ግን ማንነቷ ሣይነካ፣ በአካባቢዋ ራሷን ችላ ለረዥም ጊዜ መቆየቷን አስረድተዋል።</p>

<p>ከጥንት ጀምሮ የሥርዓተ መንግሥት ታሪክ ያላት ኢትዮጵያ የተለያዩ ሕዝቦችን በአንድ አጠቃላይ ስብሰብ ሥር በማምጣት ሕዝቡ በሚኖርበት አካባቢ የፀጥታና የሕግ ሥርዓት እንዲኖረው፣ ሁሉም እንደየፍላጎቱ ከቦታ ቦታ እየተዘዋወረ ለመኖርና ለመሥራት እንዲችል፣ ከየአካባቢው በርካታ ሠራዊት መልምሎ ፀጥታ በማስከበር፣ እያንዳንዱ ከየውስጥ ሕልውናው ባሻገር ከፍ ያለ የኢትዮጵያዊነት መንፈስ በየውስጡ እንዲሠርፅ በማድረግ መቆየቱን ፕሮፌሰር ታደሰ ገልጠው «አሁን እኛ ካለንበት የታሪክ ጫፍ ላይ ሆነን ስናየው ይህ ሁሉ ድርጊት ለስላሣ ጎዳና ሊመስለን ይችል ይሆናል። ነገር ግን አባቶቻችንና እናቶቻችን ብዙ ውጣ ውረድ ያዩበትና ብዙ መስዋዕትነት የከፈሉበት ክስተት ነው።» ብለዋል።</p>

<p>አባቶቻችን ይህን ሁሉ ከባድ መስዋዕትነት ከፍለው በመጨረሻም ለተከታዩ ትውልድ ያቆዩልንን የኢትዮጵያዊነት ዕውነታ ማወቅ እጅግ ጠቃሚና አስፈላጊም ነው። ይህ ሂደት በኛ አካባቢ ብቻ ያለ ሣይሆን የሰው ልጅ ማህበረሰብ ዘርግቶ በቆየባቸው ሥፍራዎች ሁሉ የተከሰተ ታሪካዊ ሁኔታ ቢሆንም ተከባብሮ የመኖርና ሌሎች የሚደነቁ ባሕሎች ያሉን ሕዝቦች መሆናችንንም አስምረውበታል።</p>

<p>በኃይማኖት በኩልም የጥንት ግሪኮች ይህችን ሀገር የሚያስቧት አባቶቻቸው ለሽርሽር የሚመጡባት ሀገር መሆንዋንና በኢትዮጵያውያን ደግነትና ንፁሕ ዘርነት መንስዔ አማልክቶቻቸው ጭምር የበጋ ጊዜአቸውን ለማሣለፍ ይመጣሉ ብለው እንደሚያምኑ ፕሮፌሰሩ ገልጠው የኢትዮጵዊነት መግለጫ የሆኑ ብዙ፣ ብዙ ዝርዝር ጉዳዩች ሲኖሩ ለመጀመሪያ ጊዜ በአፍሪካ ምድር በመንግሥት ደረጃ የክርስትና ሃይማኖት የተቀበለች ሀገር ኢትዮጵያ ብቻ መሆንዋን፤ ብዙዎቹ የአውሮፖ ሀገሮች ክርስትናን የተቀበሉት ከአክሱም ዘመነ መንግሥት በኋላ እንደሆነ አስገንዘበዋል።</p>

<p>ከዚህ በመቀጠል አቶ አበበ ወርቄ በአቀረቡት ሰፊ ጥናታዊ ጽሁፍ «ኢትዮጵያዊ ዜጋ ለመፍጠር፣ ኢትዮጵያዊ መሪ ለማውጣት፣ የኢትዮጵያዊነት መንፈስ ለማስረፅ በዓመት ወይም በ6 ወር ሴሚናር ወይም ውይይት ማድረግ ብቻውን በቂ አይደለም። ቋሚ የትምህርት መድረክ ሊከፈትለት ይገባል። በቤተሰብ፣ በትምህርት ቤት፣ በኃይማኖት ድርጅቶች፣ በመገናኛ ብዙኃን፣ በሙያና በሠራተኛ ማኅበራት ትምህርቱ እንዲቀጥል ግፊት መደረግ አለበት» ካሉ በኋላ አያይዘውም ከሀገሪቱ የጥንት ታሪክ መነሻ ጀምሮ እስከ ቀዳማዊ ኃይለ ሥላሴ ዘመነ መንግሥት በነበረው ዘመን ኢትዮጵያ በምን ዓይነት ፈታኝ ሁኔታ ጥቅጥቅ ካለ ጨለማ እየወጣች እንደመጣች፣ የደርግ ዘመን በምን ሁኔታ እንደታለፈ፣ ኢትዮጵያ ማለት ምን ማለት እንደነበረች፣ በአሁኑ ሥርዓት ደግሞ ኢትዮጵያን አፈራርሶ በመገጣጠም ሂደት- ልትገኝ የምትችል ሀገር ነች መባሏን የሰማን ሲሆን በመጨረሻም ኢትዮጵያን አፈራርሶ ለማስቀረትም የሚቻልበት ሁኔታ የማይታሰብ አለመሆኑንም አስገንዝበዋል።</p>

<p>አቶ አበበ ከዚሁ በመቀጠል ዳግማዊ አፄ ምኒልክ ልጅ ኢያሱን አልጋ ወራሽ ሲያደርጉ ንግሥት ዘውዲቱ ይነግሣሉ ብለው አላሰቡም ይሆናል። ከንግሥት በኋላ ቀዳማዊ ኃይለ ሥላሴ ይተካሉ ብለው አላለሙም። ቀዳማዊ ኃይለ ሥላሴ በ1942 ዓመት ሕገ መንግሥት ላይ ዙፋኑ ከዘር ዘራቸው እንደማይወጣ ሲደነግጉ መንግሥታቸው ተገልብጦ ዘውድ ከእርሣቸው የዘር ግንድ ወጥቶ ሌላ መንግሥት ይቋቋማል ብለው አስበውም አያውቁም ነበር በማለት አስረድተዋል። ደርግም ኢትዮጵያን እጠብቃለሁ በማለት ጠንካራ አቋም ያሣዬ ቢሆንም በተቃራኒው የዓለም ወዝአደራዊ ርዕዮትን ይዞ ይታገል ስለነበር የሶሻሊዝምና የኮሚኒዝም ሥርዓት በካፒታሊስቱ ተመመትቶ መፈራረስ ሲጀምር አብሮ በመንኮታኮቱ ኢትዮጵያ አቅጣጫዋን እየቀየረች ግራ መጋባቷንም አመልክተዋል።</p>

<p>አቶ አበበ «ዳግማዊ አፄ ምኒልክ የአቅማቸው ውሱንነት አደገኛ ማዕቀብ ጥሎባቸው የተወሰደችባቸው ኤርትራ-ከእናት ሀገሯ ጋር ተመልሳ ትዋሃዳለች ብለው አስበውት ላይሆን ይችላል። በኋላም በዘመነ ኃይለ ሥላሴ ተመልሳ ከኢትዮጵያ ጋር ተዋሕዳ ነበር። በደርግ ጊዜ ደግሞ ብዙ ውጣ ውረድ የሞላባት ቦታ ሆና ቆየች። በመጨረሻም ከኢትዮጵያ ተገነጠለች። ነገር ግን ኢትዮጵያዊ የሆነ መንግሥት የመገንጠሉ ሃሣብ ግንባር ቀደም በመሆን ኤርትራ እንድትገነጠል ይጠይቃል፤ መገንጠሏን ይደግፋል፣ ያስተባብራል ብሎ ማሰብ ለብዙዎች የማይታሰብ ብቻ ሣይሆን የማይታለምም ነበር። የማይሆን ሁሉ በሚሆንበት ሀገር ምንም ነገር መተንበይ አይቻልም፣ ይህም ሆነ» በማለት ገልጠው «በሌላ ማዕዘን ስናዳምጥ ደግሞ ኢትዮጵያ ለግንጠላ፣ ኢትዮጵያዊነት ለድርድር ቀረቡ። የኢትዮጵያ ጥቅም የሚባል ነገር ጠፋ። የመንደር፣ የጎጥ ጥቅም አይሎ የታየበት ወቅት ሆነ። ኤርትራ ነፃነቷን ካወጀች በኋላ በኢትዮጵያ መንግሥት እየተረዳች ኢትዮጵያ ላይ ኃይሏን ታንሠራፋለች ብሎ ያሰበና የአለመ አልነበረም፣ ግን ሆነ» ብለዋል።</p>

<p>በመጨረሻም ጥናታዊ ጽሁፋቸውን «ኢትዮጵያዊነት በደርግና በወያኔ የአገዛዝ ዘመን በሚል ርዕስ ጥናታዊ ጽሑፋቸውን ያቀረቡት ፕሮፌሰር መስፍን ወልደ ማርያም ናቸው። እርሣቸውም ስለኢትዮጵያዊነት ትርጉም ሰፋ ያለ ማብራሪያ በመግቢያቸው ላይ ሰጥተዋል። አያይዘውም ደርግ የዘውድን አገዛዝ ለውጦ መንበረ ሥልጣኑን ለመረከብ ብቃት እንዳልነበረው፣ የዘውድ አገዛዝን ሲያጠፋ የባሕል ጌጥነቱን፤ የአንድነት መልክትነቱን አለማስተዋሉንና እንዲሁም መሬት የኢትዮጵያዊነት ሰውነት ዋና ምልክት መሆኑን ጭራሽ አለመገንዘቡን፣ ለሀገር የተሰው ጀግኖች ማዋረዱንና በሕይወት ያሉትንም መግደሉን በዝርዝር አብራርተዋል።</p>

<p>ፕሮፌሰር መስፍን ቀጥለውም አንዳንዴ ኃይለኛ ጠላት ልክን ስለሚያሣውቅ የናቁትን እንደሚያሳቅፍ በማስረጃ ሲያቀርቡ በደርግ ዘመን ኢትዮጵያዊነትን ከመቃብር አፋፍ ያወጣው ዘይድ ባሬ ኦጋዴንን በመውረሩና ሻዕቢያና ወያኔም ወጥረው ስያዙት ደርግ ኢትዮጵያንና ኢትዮጵያዊነትን የሙጥኝ ማለቱን፣ በዚህም መንስኤ ኢትዮጵያዊነት ሲታደስ ደርግ ባለመታደሱ መውደቁን ገልጠው ደርግ በኢትዮጵያ ሕልውና ላይ የማያወላውል የቂል አቋም ስለነበረው ኢትዮጵያዊነትን አዳክሞ ኢትዮጵያን ለማጠናከር ያደረገው ጥረት ፍሬ አልባ ሆኖ መቅረቱን አስረድተዋል።</p>

<p>ፕሮፌሰሩ ከዚሁ በመቀጠል ወያኔ የዘውድን ውድቀት ትልቅ ሸህም እንደተቃለለት አድርጎ መውሰዱን፣ በመሬት በኩልም ከደርግ የወረሰውን በደስታ ተቀብሎ ኢትዮጵያዊነትን ከኢትዮጵያ ለይቶ መያዙን፤ የኢትዮጵያ ሕዝብ ትናንት ለደርግ ጭሰኛ እንደነበረ ሁሉ ዛሬ የወያኔ ጭሰኛ መሆኑን፣ ወያኔ የኢትዮጵያን መሬት ብቻ ሣይሆን ባለቤትና የኢትዮጵያ ሀብት አደላዳይ መሆኑን በመግለጥ፣ አሁን ደግሞ ወያኔን አንገቱን የሚያስደፋ፣ ኢትዮጵያንና ኢትዮጵያዊነትን የሙጥኝ የሚያሰኝ ጭንቀት ስለገጠመው ዛሬ ስለኢትዮጵያውያን ሀገር ወዳድነትና የጀግንነት ታሪክ መናገር ትልቅ ሥራ መሆኑን በሰፊው ገልጠዋል።</p>

<p>ሻዕቢያ ኢትዮጵያዊነትን ከኤርትራውያን ልብ አውጥቶ ለመጣል ብዙ ብዙ ጥረት ሲያደርግ እንደቆየ ሁሉ ዛሬም እዚህም ሆኑ እዚያው ሆነው የኢትዮጵያዊነት ስሜት በልባቸው ያኖሩትን ኤርትራውያን ሁሉ ከኢትዮጵያ እያስወጡ ማሳደድን ሕሊናቸው እንደማይቀበል ገልጠው ይህ አሠራር ኢትዮጵያዊነትን ማዳከም መሆኑንም ጠቁመዋል።</p>

<p>በዚህ ስብሰባ ላይ የኢትዮጵያዊነት ድርጅት ም/ሊቀመንበር ሌፍትናንት ጄኔራል ጃጋማ ኬሎና ኢትዮጵያን በዕውቀታቸውና በጉልበታቸው ያገለገሉ በርካታ የእድሜ ባለፀጋ ሰዎች ተገኝተው ነበር።</p>


</body>
</html>
