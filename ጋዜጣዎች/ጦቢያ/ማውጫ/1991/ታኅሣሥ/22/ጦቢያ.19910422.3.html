<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምሥራቅ ሐረርጌና በሶማሌ ክልል ሕዝብ ለከፍተኛ ረሃብ ተጋልጦአል - ከ1 ሚ. ሕዝብ በላይ ተጠቅቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">13 ሺ ያህል ተፈናቅለዋል</span></h3>
<h2 class="align-center">በምሥራቅ ሐረርጌና በሶማሌ ክልል ሕዝብ ለከፍተኛ ረሃብ ተጋልጦአል - ከ1 ሚ. ሕዝብ በላይ ተጠቅቷል</h2>


<p>በምሥራቅ ሐረርጌ ቆላማ አካባቢዎችና በሶማሌ ክልል ባለፈው ዓመት በተከሰተው የዝናብ እጥረት ቁጥሩ ከአንድ ሚሊዮን የሚበልጥ ሕዝብ ለከፍተኛ ረሃብና የጤና ችግር መጋለጡን፣ ከ3 ሺህ የማያንስ ሕዝብ ደግሞ የቤት እንስሳቱንና የቤቱን ጣሪያና ግድግዳ በርካሽ ዋጋ በመሸጥ ሕይወቱን ለማትረፍ ወደ አጐራባች ከተሞች መፍለሱንና ከሶማሊያም 10 ሺህ ሰዎች በተመሳሳይ ሁኔታ ወደ ኢትዮጵያ መሰደዳቸውን በአካባቢው ሰሞኑን ተሰማርቶ የነበረው ሪፖርተራችን ለመረዳት ችሏል።</p>

<p>በምሥራቅ ሐረርጌ በተለይ ፈዲስ፣ ባቢሌ፣ ጉርሱም፣ ቀርሳ፣ ሜታ፣ ጃርሶ፣ መልካ ቡሎ፣ ጐላ ኦዶ፣ ደደር፣ ግራዋ፣ በደኖና ዳርጐቱ በረሃቡ በከፍተኛ ደረጃ ከተጠቁት አካባቢዎች ግንባር ቀደሞቹ ሲሆኑ በአጠቃላይ በዞኑ ከሚገኙ ወረዳዎች 15ቱ አስቸኳይ የዕለት ደራሽ ርዳታ እንደሚያስፈልጋቸው ለማወቅ ተችሏል።</p>

<p>ረሃቡ የጠናባቸው የፈዲስ፣ የባቢሌና አካባቢው አርሶ አደሮች የነበራቸውን ጥሪት አሟጥጠው በመጨረሳቸው ሕይወታቸውን ለማቆየት ወደ ሐረርና ጅጅጋ በመፍለስ በልመናና በቀን ሥራ ለመሰማራት ቢገደዱም የሶማሌና የሐረሪ ክልል መስተዳድሮች ከፀጥታ ጋር በተያያዘ ሌላ ተልዕኮ ሊኖራቸው ይችላል በሚል ስጋት ሊያስተናግዷቸው አልፈቀዱም። አብዛኞቹ በፖሊስ ኃይል እየተገደዱ ወደነበሩበት ቀዬ መመለሳቸውንና ወደ ከተማ እንዳይገቡም የመግቢያ ኬላዎች በፖሊሶች እየተጠበቁ መሆኑ ታውቋል።</p>

<p>የዞኑ ግብርና መምሪያ ፈጥነው ሊደርሱ የሚችሉ የሽንብራና የስኳር ድንች ዘር በነፃ በመስጠት ተፈናቃዮቹን ለማረጋጋት ጥረት ቢያደርግም በመስከረም ወር ላይ ይጥላል ተብሎ የተጠበቀው ዝናብ ሳይዘንብ በመቅረቱ አብዛኞቹ ከፖሊስ እይታ ውጪ በሆነ መልኩ ተመልሰው ወደየከተሞች መፍለሱን መምረጣቸው ታውቋል።</p>

<p>በዓለማያ፣ በአዴሌና፣ በደንገጐ አካባቢ ያለው የማሽላና በቆሎ ምርትም ቢሆን በውርጭና በአመዳይ በመመታቱ ለመሰብሰብ የተቻለው አዝመራ ከፊሉ ብቻ ሲሆን የቀረውም የወየበና ለምግብነት የማይውል መሆኑን የዚህ ዜና አቅራቢ ተዘዋውሮ ተመልክቷል። ወደሐረርና አጐራባች ከተሞች የፈለሱት ተፈናቃይ አርሦ አደሮች ከረሃቡ ጽናት የተነሣ ለብዙ ቀናት ምግብ ባለማግኘታቸው አብዛኞቹ በተለይ ሕፃናት፣ እናቶችና በዕድሜ የገፉ አረጋውያን ለተለያዩ ተላላፊ በሽታዎች መጋለጣቸውን ከተጠቂዎቹ ተጠቁሟል። የዞኑ አደጋ መከላከልና ዝግጁነት መምሪያም ሆነ የሐረሪና የሶማሌ ክልል መስተዳድሮች ሰጥተናል የሚሉት ርዳታና ሕክምና ለሁሉም ተጐጂዎች ያልተዳረሰና በቂም እንዳልሆነ ጠቋሚዎቹ አስታውቀዋል።</p>

<p>«በተለይ የሐረሪ ክልል መስተዳድር በተፈጥሮ አደጋ ምክንያት አካባቢያችንን ለቅቀን መሰደዳችንን እያወቀ የከተማው ወገናችን እንዳይመፀውተንና የቀን ሥራም እየሠራን የችግር ጊዜውን እንዳናሳልፍ እያካሄደብን ያለው የማሳደድና በፖሊስ አሳፍሶ የማባረር ዘመቻ በእጅጉ አሳዝኖናል» ሲሉ እነዚሁ ተጐጂዎች ምሬታቸውን ገልጠዋል።</p>

<p>የክልሉ መስተዳድር ለዚህ የሚሰጠው ምክንያት «ከተፈናቃዮቹ ጋር አንዳንድ ፀጉረ-ልውጥ አደፍራሾች ተቀላቅለው በመግባት አደጋ ሊፈጥሩ ይችላሉ» የሚል ቢሆንም በረሃብ የተጠቃውን ሕዝብ ለመለየት የሰውነታችን መድከምና መገርጣት በቂ ማረጋገጫ ሊሆነው ይችል ነበርም ሲሉ ተፈናቃዮቹ አስረድተዋል።</p>

<p>የኦሮሚያ አደጋ መከላከልና ዝግጁነት ቢሮ ይህንኑ አስመልክቶ ሰሞኑን በሰጠው መግለጫ በዞኑ ቆላማ 15 ወረዳዎች 503 ሺ 387 ሰዎች ከሦስት እስከ ዘጠኝ ወራት ለሚደርስ ጊዜ ርዳታ እንደሚያስፈልጋቸው በጥናት የደረሰበት መሆኑን አረጋግጦአል።</p>

<p>ከነዚሁ ውስጥ 436 ሺ 163 ሰዎች በከፍተኛ ደረጃ ለረሃብ መጋለጣቸውንና 1ሺ 791 ሰዎች ደግሞ ከቀያቸው እስከመፈናቀል መድረሳቸውን የጠቀሰው የቢሮው መግለጫ የችግሩን ስፋትና አሳሳቢነት አንድ የባለሙያዎች ቡድን ልኮ ካስጠና በኋላ ከ118 ሺህ ኩንታል በላይ የእርዳታ እህል ለዞኑ መላኩንና ከዚሁ እህል ውስጥ 56 ሺህ 694 ኩንታል ለተጐጂዎቹ መከፋፈሉን አስረድቷል።</p>

<p>የቢሮው ኃላፊ አቶ ቱጃር ቃሲም አክለው እንደገለጡት በተደጋጋሚ ድርቅ የሚያጠቃቸውን የእነዚህን ቆላማ አካባቢዎች ነዋሪዎች በየጊዜው የሚታየውን ችግር እንዲቋቋሙና ምርት በማምረት ራሣቸውን እንዲችሉ ለጤና፣ ለውሃና ለእርሻ ሥራ የሚያስፈልጉ አቅርቦቶችን ያካተተ ጥናት መካሄዱንና ተግባራዊ ለማድረግ ለሚመለከተው መንግሥታዊ አካል ለውሣኔ መላኩን አስታውቀዋል። የጣሊያን በጐ አድራጊ ድርጅት በረሃብ ለተጐዱት ከ2ሺህ ኩንታል በላይ የእርዳታ እህል ማከፋፈሉንም ተያይዞ የመጣው ዜና ያስረዳል።</p>

<p>ይህ በእንዲህ እንዳለም በሶማሌ ክልል በተከሰተው ድርቅ በአራት ዞኖች ከግማሽ ሚሊዮን የሚበልጥ ሕዝብ ለከፍተኛ ረሃብ ተጋልጦ እንደሚገኝ ለመረዳት ተችሏል። ለነዚሁ ተጐጂዎች 47 ሺህ ኩንታል እህል በመጓጓዝ ላይ እንዳለና የውሃ እጥረቱንም ለማቃለል ጥረት እየተደረገ መሆኑን የክልሉ አደጋ መከላከልና ዝግጁነት ሠራተኛና ማኅበራዊ ጉዳይ ቢሮ ከሰሞኑ አስታውቋል።</p>

<p>የቢሮው ተወካይ አቶ አቡበከር አብዲ የዕርዳታ እህሉ የሚጓጓዘው በዝናብ እጥረት ምክንያት ከፍተኛ ጉዳት ለደረሰባቸው የ40 ወረዳ ነዋሪዎች እንዲዳረስ ለእያንዳንዱ ተረጂ የአንድ ወር ቀለብ ሂሣብ እንደሚከፋፈል ገልጠዋል። ከምግብ እህል እጥረት በተጨማሪ የውሃ ችግር በተከሰተባቸው በዋርዴር፣ ደገሃቡር፣ ፊቅና ሊበን ዞኖችና በሌሎችም ዞኖች ለሚገኙ ወረዳዎች ውሃ በቦቴ ለማመላለስ ዝግጅት እየተደረገ መሆኑን ተወካዩ አመልክተዋል።</p>

<p>በሞያሌና በፊልቱ ወረዳዎች የተከሰተው የውሃ እጥረት አሳሳቢ ከመሆኑም በላይ በተለይ የፊልቱ ከሁሉም የከፋና ካሉት 21 የውሃ ማጠራቀሚያ ኩሬዎች 20 የሚሆኑት በዝናብ እጥረት የደረቁበት ሁኔታ በመምጣቱ አፋጣኝ መፍትሄ ካልተሰጠው ብዙ ሕዝብና እንስሳት ሊያልቅ ይችላል ተብሎ ተሰግቷል።</p>

<p>ይህ በእንዲህ እንዳለም በደቡብ ሶማሊያ የተከሰተውን ረሃብ በመሸሽ ከ10 ሺ በላይ የሚሆኑ የሶማሊያ ዜጐች ገርከአዩ፣ ዘርወይና፣ ላስአምድ ከሚባሉ የደቡብ ሶማሊያ ግዛቶች ተፈናቅለው በኢትዮጵያ ሶማሌ ክልል በዋርዴርና በአፍዴር ዞኖች በሚገኙ የተለያዩ ወረዳዎች ውስጥ ዘልቀው መግባታቸው ታውቋል።</p>

<p>በዋርዴርና አፍዴር ዞኖች የምግብ እህል እጥረት ባጋጠመበት ወቅት ስደተኞቹ ወደ ኢትዮጵያ ዘልቀው መግባታቸው የተፈጠረውን ችግር ያባብሰዋል የሚል ስጋት ከማሳደሩም በላይ በቋፍ ባለው የክልሉ ሰላምና መረጋጋት ላይም ተጽዕኖ ያሳድራሉ ተብሎ ተፈርቷል።</p>


</body>
</html>
