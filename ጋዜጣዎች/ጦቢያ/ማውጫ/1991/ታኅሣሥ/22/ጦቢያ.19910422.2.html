<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን ከሥራና ቁልፍ ቦታዎች እየተሰናበቱ ናቸው - የአየር ክልል ጥበቃ ተጠናክሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">በጠቅላይ ሚኒስትሩ ላይ የመተማመኛ ድምፅ ይሰጥ!</span></h3>
<h2 class="align-center">ኤርትራውያን ከሥራና ቁልፍ ቦታዎች እየተሰናበቱ ናቸው - የአየር ክልል ጥበቃ ተጠናክሯል</h2>


<p>በመጭው ጥር 4 ቀን 1991 ስምንተኛ ወሩን የሚይዘውን የኢትዮጵያና የኤርትራ ውዝግብ በሰላማዊ መንገድ ለመፍታት የተደረጉ ጥረቶች ሁሉ እስካሁን ውጤት ባለማስገኘታቸው በኢትዮጵያ ውስጥ የሚኖሩና በሪፍረንደሙ ድምፅ የሰጡ ኤርትራውያን ከመንግሥት ሥራና ቁልፍ ከሆኑ የአመራር ቦታዎች እየተነሱ ሲሆን በኢትዮጵያ መንግሥት በኩል ሰሞኑን ወታደራዊ ጥበቃና ዝግጅት ተጠናክሮ መቀጠሉን በተጨባጭ የሚታዩ ሁኔታዎች ይጠቁማሉ።</p>

<p>በሠራተኝነት፣ በሥራ አመራር ደረጃና ቁልፍ በሆኑ ሥራዎች ላይ የሚገኙ ኤርትራውያንን በተመለከተ ከጠቅላይ ሚኒስትር የኢኮኖሚ ጉዳዮች ዘርፍ በቁጥር መደ1 - 830/118 ታህሣሥ 12 ቀን 1991 ለሥራ አመራር ቦርዶች በአቶ አሰፋ አብርሃ፣ በሚኒስትር ማዕረግ የመንግሥት የልማት ድርጅቶች ተቆጣጣሪ ባለሥልጣን ጽ/ቤት ኃላፊ ተፈርሞ የተላለፈው አስቸኳይ መመሪያ እንደሚከተለው ይነበባል።</p>

<p>«ቀደም ሲል በተሰጡ ውሣኔዎች መሠረት በሥራ አመራር ደረጃና ቁልፍ በሆኑ ሥራዎች ላይ የሚገኙ ኤርትራውያን ዕረፍት እንዲወጡ ሲደረግ ሌሎቹ በሥራ ላይ እንዲቆዩ መደረጉ ይታወቃል። ዕረፍት ከወጡትም ውስጥ የተወሰኑት በተለያዩ ምክንያቶች፣ በተለይ በጋብቻ ከኢትዮጵያዊ/ት ጋር የተሳሰሩት ወደ ሥራቸው መመለሳቸው ይታወሳል። በሌላ በኩል በዚህ ሂደት ውስጥ ሥራ ላይ እያሉም ይሁን ዕረፍት ላይ እያሉ ከሀገር እንዲወጡ የተደረጉ ኤርትራውያን እንዳሉም ይታወቃል።</p>

<p>1. ሀ) ከአሁን በፊት ከሥራ ታግደው በዕረፍት ላይ የሚገኙትን፣</p>
<dir>
<p>ለ) በጋብቻ ትስስርና በመሳሰሉት ምክንያቶች ወደ ሥራ እንዲመለሱ የተደረጉትንና፣</p>

<p>ሐ) በሥራ አመራር ደረጃና ቁልፍ በሆኑ ሥራዎች ላይ ስላልተመደቡ በሥራቸው ላይ እንዲቆዩ የተደረጉት፣ ኤርትራውያን በሙሉ አዋጁና የሕብረት ስምምነቶች የሚሰጧቸውን መብቶችና ጥቅሞች ከሚጥሉባቸው ግዴታወች ጋር በማገናዘብ ከታህሣሥ 1 ቀን 1991 ዓ.ም ጀምሮ የሥራ ውላቸው ተቋርጦ ከሥራ እንዲሰናበቱ፣</p>
</dir>

<p>2. በዚሁ ምክንያት የሚፈጠሩ ክፍት የሥራ ቦታዎች ካሉ እንደአስፈላጊነቱ በኢትዮጵያውያን እንዲተኩ እንዲደረግ የተወሰነ መሆኑን እናስታውቃለን።»</p>

<p>በዚሁ ደብዳቤ መሠረት ለኤርትራውያን የሥራ ስንብት ደብዳቤ እየታደለ ሲሆን በቃልም በቤታቸው እንዲቆዩ የተነገራቸው አሉ።</p>

<p>ይህንኑ የመንግሥት እርምጃ መነሻ በማድረግ ከሕዝብ የሚደመጠው አስተያየት በሥራ አመራር ደረጃና ቁልፍ በሆኑ ቦታዎች ላይ ስለሚገኙ ኤርትራውያን የምንነጋገር ከሆነ አገሪቱን በጠቅላይ ሚኒስትርነት፣ በጦር ኃይሎች ጠቅላይ አዛዥነት የሚያገለግሉት አቶ መለስ ዜናዊ ስለኤርትራ መገንጠል «የኤርትራ ሕዝብ ትግል - ከዬት ወዴት?» የሚል መጽሐፍ በማዘጋጀት ንድፈ ሀሳባዊ (ጥሀኦረቲቻል) ድጋፍ የሰጡ በመሆኑ፣ የሽግግሩ ወቅት ፕሬዚዳንት በነበሩበት ጊዜ የኤርትራ ጉዳይ አፋጣኝ ውሣኔ እንዲሰጠው ደብዳቤ ለተባበሩት መንግሥታት ድርጅት በመጻፋቸውና ይህም ድምፅ ከመስጠት የማይተናነስ በመሆኑ፣ ከፊል ኤርትራዊ በመሆናቸውና እናታቸው ወ/ሮ አለማሽ ገብረ ልዑል ለኤርትራ ሪፍሬንደም ድምፅ የሰጡ ሆነው ሳለ ኢትዮጵያ ውስጥ (ቤተ መንግሥት?) የሚገኙ በመሆናቸው፣ የፕሬዚዳንት ኢሳይያስ የቅርብ ወዳጅና የሥጋ ዘመድ ከመሆናቸው አንፃር፣ እርሳቸው በሚመሩት መንግሥት ኤርትራ «ነፃ አገር ነኝ» ካለች በኋላ የዜግነት ጉዳይ ሕጋዊ እልባት ሳያገኝ የኢትዮጵያና የኢትዮጵያውያን ጥቅም ሲጐዳ በመቆየቱ ኢትዮጵያን ለመምራት የሞራል ብቃት የላቸውም የሚሉ ኢትዮጵያውያን እየተበራከቱ ይገኛሉ። ከዚህም የተነሳ የሕዝብ አስተያየት የሚደመጥ ከሆነ በጠቅላይ ሚኒስትሩ ላይ የመተማመኛ ድምፅ (ቮተ ኦፍ ጮንፊደንቸ) ይሰጥ የሚል ሀሳብ ያላቸው አሉ። ከዚህ ሁሉ በላይ ደግሞ ጠቅላይ ሚኒስትሩ የፖሊሲ ውድቀት (ጶሊችይ ችሪሲስ) ያጋጠማቸው በመሆኑ ሥልጣናቸውን በራሳቸው ፈቃድ ሊለቁ ይገባ ነበር የሚሉም በርካቶች ናቸው።</p>

<p>ይህ በእንዲህ እንዳለ ለሀገር ደህንነት አይበጁም የተባሉትን ኤርትራውያን ከሀገር የማስወጣቱ ዘመቻ ቀጥሏል። እንደሻዕቢያ መግለጫ ከሆነ እስከዛሬ ከኢትዮጵያ የተባረሩት ኤርትራውያን ብዛት ወደ 44 ሺህ ደርሷል።</p>

<p>ሻዕቢያ ከዚህ በፊትም እንደተጠቆመው የሚተማመነው በሠራዊቱ ብቻ ሳይሆን ኢትዮጵያ ውስጥ በሚኖሩ አምስተኛ ረድፈኞች፣ በሚላቸው የኢህአዴግ መንግሥት ተቃዋሚ ኃይሎችም ጭምር በመሆኑ በተለይ ከኦነግ፣ ከአልኢትሐድ፣ ከኦጋዴን ነፃ አውጪ ግንባር እና ከአፋር ነፃ አውጪ ግንባር ፓርቲ ጋር ይበልጥ ለመቀራረብ ሽር ጉድ በማለት ላይ እንደሚገኝ ታውቋል። በዚህም መሠረት የአፋር ነፃ አውጪ ግንባር ፓርቲ ዋና ፀሐፊ ለሆኑት አቶ ዑመር አሊ -ሚራህ ሰሞኑን የራዲዮ አየር ጊዜ ሰጥቷል። ግለሰቡም በዕድሉ በመጠቀም ፀረ - ኢሕአዴግ መንግሥት ፕሮፖጋንዳ አሠራጭተውበታል።</p>

<p>የኢትዮጵያ መንግሥት በበኩሉ ለፀረ - ሻዕቢያ ተቃዋሚ ቡድኖች መጠጊያ ሳይሰጥ እንዳልቀረ አንዳንድ ምልክቶች ታይተዋል። እነዚህ ቡድኖች በኢትዮጵያ ነዋሪ ከሆኑት ኤርትራውያን ውስጥ ዓላማቸውን የሚቀበሉ ግለሰቦችን እየመለመሉ መታወቂያ በመስጠት ላይ እንደሚገኙ ለመረዳት ተችሏል።</p>

<p>ይህ በእንዲህ እንዳለ የኦጋዱጉው የአፍሪካ አንድነት የግጭት ማስወገጃ ማዕከላዊ አካል የመሪዎች ስብሰባ ቀደም ሲል በኮሚቴው የቀረቡትን የመፍትሔ ሀሳቦች በማፅደቅ ኤርትራ ከባድመና ከሽራሮ ወታደሮችዋን እንድታስወጣና ቀደም ሲል የነበረው የሲቪል አስተዳደር ወደ ቦታው እንዲመለስ ካሳሰበ በኋላ በጦር ግንባሮች ያለው ፍጥጫ እጅግ አሳሳቢ እየሆነ መሄዱን ከሰሜን ኢትዮጵያ የተመለሱ ዜጐች ገልፀዋል። ምስክርነቱን የሰጡት ግለሰቦች የሰሜን ኢትዮጵያ ነዋሪዎች ሲሆኑ የኢትዮጵያ የመከላከያ ሠራዊት በተጠንቀቅ ላይ እንዲቆይ መታዘዙንና የአዳፍኔና የመድፍ ተኩስ በተለይ ከሌሊቱ አሥር ሰዓት ጀምሮ እስከ ንጋቱ ድረስ እንደሚካሄድ አስረድተዋል። የመከላከያ ሠራዊቱ ዝግጁነትና ሞራል ከፍተኛ መሆኑንም ገልፀዋል።</p>

<p>በኢኮኖሚው ግንባታ የኢትዮጵያ መንግሥት በጅቡቲ ወደብ ብቻ ከመተማመን በሞምባሳ፣ በፖርትሱዳንና በበርበራ ወደቦችም ጭምር ለመጠቀም አስፈላጊው ዝግጅት ሳይደረግ እንዳልቀረ አንዳንድ ምንጮች ጠቁመዋል። ይሁን እንጂ የሱዳን መንግሥት ጉዳዩን ከማስተባበሉም በላይ «በወደቦቻችን እንደተፈለገው ለመጠቀም የሻዕቢያ ፈቃድ አያስፈልገንም» ብሏል።</p>

<p>በፕሮፓጋንዳ ደረጃ ሻዕቢያ ካለፈው ሳምንት አንስቶ የኦጋዱጉን ስብሰባ ሂደትና የማዕከላዊ አካሉን የመፍትሔ ሀሳቦች በማጥላላትና በማጣመም ሲያቀርብ የሰነበተ ሲሆን በተለይ ወታደሮችን ከባድመና ሽራሮ ስለማስወጣቱና የነበረው የሲቪል አስተዳደር ወደ ቦታው ስለመመለሱ የሚገልፁ አንቀፆች ከመፍትሔ ሀሳቦቹ ሰነድ እንዲወጡ በተደጋጋሚ በማሳሰብ ላይ ይገኛል። ከዚህ ጋርም «የኢትዮጵያ መንግሥት ጦርነትን ለማዘግየት የሚያቀርበው ምክንያት እያለቀበት ስለሄደ በዛቻው ፀንቶ ፍልሚያውን የሚጀምር ከሆነ የኤርትራ ሕዝብ የኃይለሥላሴንና የደርግን ተከታታይ ዘመቻዎች አጨናግፎ ለነፃነት እንደበቃ ሁሉ ዛሬም አይበገሬነቱን ለማረጋገጥ ዝግጁ ነው» በማለት ዛቻውን እያሰማ የኤርትራን ሕዝብ ወደ እልቂት መንዳቱን ገፍቶበታል።</p>

<p>በኢትዮጵያ መንግሥት በበኩሉ የኦጋዱጉው ስብሰባ ውጤት ለኢትዮጵያ ታላቅ የዲፕሎማሲ ድል እንደሆነ ተገልጿል። ጠቅላይ ሚኒስትር መለስም በደም ፍላት ስሜት ሰሞኑን በስብሰባው ላይ ያደረጉት ንግግር በኢትዮጵያ መንግሥታዊ መገናኛ ብዙሃን ተደምጧል። ጠቅላይ ሚኒስትሩ «በተለይም የሻዕቢያ ዕብሪትና ጦረኝነት ዛሬ ካልተገታ የአፍሪካ ቀንድና የቀይ ባህር ቀጣና ሰላም ሊረጋገጥ እንደማይችል አስገንዘበዋል።</p>

<p>ፍጥጫውን ሊያረግብ ይችላል ተብሎ የተጠበቀው የኦጋዱጉው ስብሰባ የመፍትሔ ሀሳቦች በሻዕቢያ ዘንድ ተቀባይነት ስላጡ የቀረው ሌላ አማራጭ የአንቶኒ ሌክ ወደ ክልሉ መመለስ ቢሆንም ከወዲሁ ግን የኢትዮጵያ መንግሥት የአገራቱን ሉዐላዊነት ለማስከበር አንዳንድ እርምጃዎችን በመውሰድ ላይ እንደሚገኝ ለማወቅ ተችሏል። በተለይም የአየር ክልላችን ከመቼውም በበለጠ ሁኔታ እንዲጠበቅ መደረጉን ውስጥ አዋቂ ምንጮች አረጋግጠዋል።</p>

<p>የመከላከያ ሠራዊቱም በጦርነት ወቅት ለጦር ምርኰኞች፣ ለቁስለኞችና ለተፈናቃይ ዜጐች ማድረግ ስለሚገባው ትምህርት በመውሰድ ላይ ይገኛል። የሉዐላዊነት ኮሚቴዎችም በየመሥሪያ ቤቱና በየክልሉ ተቋቁመው ለመከላከያ ሠራዊቱ ማጠናከሪያና ለተፈናቃዮች መርጃ የሚውል ሁለተኛ ዙር የገንዘብ መዋጮ የሚደረግበትን ሁኔታ እንዲያጠናክሩ ተደርጓል። በዚህም ዘመቻ የክልል አስተዳደሮች ግንባር ቀደም ሆነዋል።</p>

<p>ከዚህም ሌላ የኢህአዴግ መንግሥት ለጦርነቱ የኢትዮጵያን ሕዝብ በአንድ ልብ በአንድ መንፈስ ለማሰለፍ እንዲያመቸው ከሕዝብ ጋር ለመቀራረብ የሚያስችሉትን አንዳንድ እርምጃዎች ለመውሰዱ አንዳንድ ምልክቶች እየታዩ ናቸው። በዚህም መሠረት የኢትዮጵያ ነፃ ጋዜጠኞች ማህበር ሁለተኛ ጉባኤውን እንዲያካሂድ ፈቅዷል። ፕሮፌሰር አሥራት ወልደየስም ከወህኒ ቤት ወጥተው ለሕክምና ወደውጭ እንዲሄዱ ፈቅዷል። በዚህም ብቻ ሳይወሰን ለኢነጋማና ለኢሠመጉ ዕውቅና እንደሚሰጥ ይጠበቃል።</p>

<p>የሁለቱ አገሮች ፍጥጫ በዚህ ሁኔታ ላይ እያለ የኢትዮጵያና የኤርትራ ወዳጆች ነን የሚሉ ታዋቂ የውጭ ዜጐች የሚገኙበት ቡድን በኢትዮ - ኤርትራ የድንበር ውዝግብ ከፍተኛ ሥጋት ያደረበት መሆኑን በመግለፅ ልዩነቶቻቸውን በሰላማዊ መንገድ እንዲያስወግዱ እያሳሰበ ይገኛል።</p>

<p>በቡድኑ ውስጥ የተመድ ልዩ ልዑክ አምባሳደር መሐመድ ሳህኑን፣ የቀድሞ የቦትስዋና ፕሬዚዳንት የነበሩት ዶ/ር ካቱሚል ማሲሬ፣ የደቡብ አፍሪካ ካቶሊክ ቤተክርስቲያን መሪ ቄስ ዴስሞንድ ቱቱ፣ የኖቤል ሽልማት ተሸላሚና ፀሐፊ ወሌ ሶይንካ፣ ቀድሞ የናይጄሪያ መሪ የነበሩት ሌተና ጄኔራል ኦሉሰገን አባሳንጆ፣ የተመድ የስደተኞች ጉዳይ ኮሚሽነር ወ/ሮ ስዳኮ ኦጋታ፣ ቀድሞ የዓለም ባንክ ፕሬዚዳንት የነበሩት ሮበርት ማክነማራ፣ ኢህአዴግንና ሻዕቢያን ለሥልጣን በማብቃት የሚታወቁት ሔርማን ኮኾን እና ሌሎችም በርካታ ግለሰቦች ይገኛሉ።</p>

<p>ቡድኑ የሽምግልና ጥረቱን ይፋ ያደረገው ለፕሬዚዳንት ኢሣይያስና ለጠቅላይ ሚኒስትር መለስ ዜናዊ ግልፅ ደብዳቤ በመላክ ነው። ቡድኑ በዚሁ ባላከው ደብዳቤው ሁለቱ ወገኖች እስካሁን የነበራቸውን ግንኙነት ግምት ውስጥ በማስገባት ውዝግቡን በሰላም እንዲፈቱ፣ በሰብአዊነትና በሁለቱ ሀገሮች ዜጐች ስም ተማፅኗል።</p>


</body>
</html>
