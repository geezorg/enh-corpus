<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምን እየተሠራ ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">ርዕሰ አንቀጽ</h3>
<h1 class="align-center">ምን እየተሠራ ነው?</h1>



<p>ኢትዮጵያ ጥንታዊት አገር የመሆንዋን ያህል ዋና ከተማዋ አዲስ አበባ ያንኑ ያህል ዕድሜ ያላት ከተማ አይደለችም። ይሁንና ከኢትዮጵያ ታሪካዊ ጸጋን በመቀዳጀትና ከአገራችን ነፃነትና አንጋፋ ሥፍራ ተጠቃሚ በመሆን የአፍሪካ መዲና፣ የብዙ አህጉራዊና ዓለም አቀፋዊ ድርጅቶችም መቀመጫ ናት። በአንድ ወቅትም የባሕል፣ የቱሪዝም፣ የትውፊት፣ የውበትና የተፈጥሮ አምሐ መናኸሪያ ወደ መሆኑ ደረጃ ላይ ደርሳ ነበር።</p>

<p>ከተወሰነ ጊዜ ወዲህ ደግሞ ይቺው ከተማ በፊታችን እየፈረሰችና ውበትዋ እየተገፈፈ መሄዱን በምስክርነት ስንከታተል ቆይተናል። በአብዮቱ ወቅት ከአንድ በላይ ቤት ከነበራቸው ሰዎች የተወረሱ መኖሪያ ቤቶች ተንከባካቢ በማጣት ሲፈራርሱ፣ መንገዶች ሲወላልቁ፣ የስልክና የኮረንቲ ምሰሶዎች እየወዳደቁ አንሺ አካል ሲያጡ፣ አጥሮች ዘምመው ባለቤት ሲያጡ፣ በአበባና በአትክልት ማጌጥ የሚገባቸው የመንገድ መለያዎች ቆሻሻ ሲደፋባቸው፣ ወዘተ፣ ማየት የተለመደ ሆነ። የአስቀያሚ ፖለቲካ ማዕከል ሆነን የመኖራችንም ጣጣ አሉታዊ ተጽእኖ መፍጠሩም አይጠረጠርም። በድምር አነጋገር አዲስ አበባን መንፈሳዊና ግልጽ የኢኮኖሚ ድቀት አጋጥሞአታል።</p>

<p>የኢትዮጵያ መናገሻና የአፍሪካ መዲና አዲስ አበባ በዛሬው ዕለት የከተማ ወግ የሌላት፣ በአብዮቱ ጊዜ መንደር አፍርሶ መንደር ለመመሥረት ሁላችንም በየፊናችን አፍርሰናት ሌላ ከተማ ለመመሥረት የምንጣደፍ ይመስላል። ዘወትር በሥርዓት የማይጠገኑት መንገዶችዋ የደሀ እርሻ ይመስላሉ። ጥገና ይደረግላቸዋል በሚባሉ አካባቢዎችም የውሃና የቴሌፎን መስመሮች ከጥቅም ውጭ እየሆኑ የነዋሪዎች ሕይወት እየተመሰቃቀለ ነው። የመኖሪያ ቤቶች ጥራጊ በመንገደኞች ላይ ይደፋሉ። የሚያነሳው የለም። ሰዋራ ቦታዎችና ጥጐች ሁሉ በንጽሕና ቤትነት ያገለግላሉ። አብያተ ክርስቲያናትና የመቃብር ቦታዎች መጸዳጃ ናቸው። መንገዶች የኳስ ሜዳዎች ናቸው። የምግብ መሸጫና መሸታ ቤቶች ንጽሕና ከተገልጋዩም ባሻገር የሁሉም ነዋሪ የጤንነት ጠንቅ ሆኖአል። አንዳች ተውሳክ ወይም ተላላፊ በሽታ (ኮሌራ ወዘተ) ቢነሳ ከድህነት ርቀዋል የሚባሉትን የቤተ መንግሥት ሰዎችን እንኳ የሚምር አይመስለንም። የከተማው አስተዳደር ምን እንደሚሠራ፣ ምን ኃላፊነት እንዳለበትና እስካሁንም ምን ላይ እንዳተኰረ ለመግለጥ ያስቸግራል። ሕዝብ በፖለቲካ ብቻ አይኖርም። የአዲስ አበባ አስተዳደር ደግሞ በፖለቲካ የተጠመደ ይመስላል። ስለሆነም መሠረታዊ ለሆነው ሕዝባዊ አገልግሎት ተጠያቂው አልለየም።</p>

<p>በቀጥታ በአዲስ አበባ ክልል ውስጥ ባልተጠቃለሉ መሥሪያ ቤቶችም በኩል ያለው ግድየለሽነትና ቸልተኝነት ለከተማይቱና ለሌሎችም ከተሞች መዳከም አሳዛኝ ምክንያት መሆኑ አይጠረጠርም። ስልክ ተበላሽቶ ለዓመትና ለሁለት ዓመት አይጠገንም። የፋክስ አገልግሎት ለማግኘት መስመር የለም። የውኃ ቧምቧ ከተሰበረ ሳምንትና ከዚያም በላይ ጊዜ ከተማውን ያጥባል። ኢንቬስተሮች የድርጅት ቦታ፣ ቤት፣ የፋክስ አገልግሎት፣ ስልክና ሌላም አስፈላጊ ነገሮች በአፋጣኝ ለማግኘት የሚችሉበት ሁኔታ አልተመቻቸም። በአጠቃላይ አገላለጥ አዲስ አበባ ምንም ያላማረባትና የማያምርባት ከተማ ናት።</p>

<p>የምሽቱ ሕይወት እንደ ቀኑ ግርግር ሁሉ ሥርዓት ያጣና ከቶውንም በአብዛኛው ከሞራልና ከባሕል አንጻር ሲታይ አሳዛኝና አሳፋሪ ነው። በአንዳንድ ከተሞች እንደ ነውር በመቆጠር የተባረሩ የምሽት መዝናኛ ሥፍራዎች እዚህ በአዲስ አበባችን ተቀባይነት አግኝተዋል። ከዚህ ሁሉ በላይ ደግሞ ቦዘኔነትና አሳፋሪ የባሕል ውድቀቶች የተከሰቱባቸው ሁኔታዎችም አሉ። በሺህ የሚቆጠሩ ወጣቶች በመሐል ከተማ፣ በአዲስ ከተማ፣ በቂርቄስ አካባቢ፣ በቄራ ወዘተ በምሽት ሰዓቶች የሚያዘነብሉበት አዝማሚያ ሁሉ ከአሳሳቢነት ደረጃ አልፎአል። አዲስና የሞራል ደረጃው የወደቀ (ሰብካልቸር) ትውልድ እየመጣ ነው።</p>

<p>ይህን ይዞ መጓዝ በሚመጣው የኢትዮጵያ ትውልድ ላይ የሚያሳርፈው ተጽእኖ እጅግ አሳፋሪ ይመስለናል። ስለዚህ የአዲስ አበባን ሁኔታ ለመለወጥ አግባብ ያላቸው ተቋሞችና መንግሥት የሚያስቡበት አንድ የትኩረት አቅጣጫ መኖር እንዳለበት እናምናለን።</p>


</body>
</html>
