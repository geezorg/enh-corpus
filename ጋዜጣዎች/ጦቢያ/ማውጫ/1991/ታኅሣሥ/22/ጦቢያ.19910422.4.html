<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሴት ጋዜጠኞች ተደራጁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሴት ጋዜጠኞች ተደራጁ</h1>


<p>በልዩ ልዩ የመገናኛ ብዙሃን ተሠማርተው የሚገኙ ሴት ጋዜጠኞች የሙያ አቅም ግንባታን ለማጐልበት፤ በጾታቸው የሚደርስባቸውን ተፅዕኖ ለመቋቋምና ለአገራችን የመረጃ ልውውጥ ዕድገት የበኩላቸውን አስተዋጽኦ ለማበርከት የጋራ ጥረት የሚያደርጉበትን የኢትዮጵያ መገናኛ ብዙሃን ባለሙያ ሴቶች ማኅበር ባለፈው እሁድ በጊዮን ሆቴል በተካሄደው ስብሰባ ላይ ሦስት የሥራ አስፈፃሚ ኮሚቴ አባላትን በመምረጥ ተደራጅተዋል።</p>

<p>የኔዘርላንድ ኤምባሲ ሁለተኛ ፀሐፊ ሚስተር ቦብ ሀንሰን በክብር እንግድነት በተገኙበት በዚሁ መስራች ስብሰባ ላይ ከመንግሥትና ከነፃው ፕሬስ፣ የውጪ ዜና ወኪሎችና የልዩ ልዩ መ/ቤቶች የሕዝብ ግንኙነት ሴት ጋዜጠኞች ተሣታፊ ሆነዋል። ለማኅበሩ መመሥረት እንደዋና ምክንያት የተወሰደው የሴት ጋዜጠኞችን የሙያ ብቃትና ችሎታን ማሳደግ አስፈላጊ በመሆኑ፣ የመገናኛ ብዙሃን ሴቶች በፆታቸው የሚደርስባቸውን ሙያዊ ተፅዕኖ ለማስወገድ ጥረት ለማድረግ፣ አባላቱ በሙያቸው ሣቢያ የሚደርስባቸውን ችግር ለመፍታት፣ ለሴቶች መብቶችና ፍላጐቶች በተለይም በመገናኛ ብዙሃን የሚንፀባረቀውን የተዛባ የሴቶች ገጽታ ለማሻሻልና የመገናኛ ብዙሃን ከሌሎች ማኅበራት፣ ብሔራዊ፣ አህጉራዊና አለማቀፋዊ ድርጅቶች ጋር ግንኙነት መዘርጋትና ሴቶች ወደ መገናኛ ብዙሃን ሙያ እንዲገቡ ሁኔታዎችን ለማመቻቸትና ለማበረታታት ነው።</p>

<p>የማኅበሩ መሠረት የተጣለው የዛሬ ሁለት ዓመት ሲሆን ይኸውም የኔዘርላንድ ኤምባሲ ሁለተኛ ፀሐፊ በሆኑት ሚስተር ቦብ ሀንሰን አበረታችነት፣ ሙያዊ ምክር ለጋሽነትና ድጋፍ ሰጪነት፣ በአንጋፋ ሴት ጋዜጠኞች ሙሉ ተሣታፊነት እንዲሁም ኃሣቡን ይዘው በተነሱ ጥቂት አባላት አማካኝነት ነበር። ዛሬ ዕውን ሊሆን የቻለው የሴት ጋዜጠኞች ማኅበር የመንግሥት (የነፃ ፕሬስ) በሚል በሁለት አቅጣጫ የተዋቀረውን የተለያየ ስሜት የሰበረ በመሆኑ ሁሉንም ተሣታፊ ማስደሰቱ ታውቋል።</p>

<p>በስብሰባው ተሣታፊ ከሆኑት የማስታወቂያ ሚኒስቴር አንዳንድ ሴት ጋዜጠኞች ለመረዳት እንደተቻለው ቀደም ሲል ይህን መሰል ማኅበር ለመመሥረት በሚኒስቴር መ/ቤቱ ሴት ጋዜጠኞች የተደረገው ጥረት በአለቆቻቸው አሻፈረኝ ባይነት ገና በውጥን እንዳለ በማስጠንቀቂያ ጭምር ተከልክለዋል። በወቅቱም ሴት ጋዜጠኞቹ ማኅበር ለመመሥረት መነሳታቸው እንደመፈንቅለ ማኅበር (በኢትዮጵያ ጋዜጠኞች) ላይ እንደተካሄደ ያህል በተሳሳተ አመለካከት ተመንዝሮም ነበር። በዚህ ሙከራም አንዳንድ ሴት ጋዜጠኞች ከሥራ መደባቸው የተነሱ፣ በጥያቄ የተዋከቡ፣ በስብሰባ ላይ የተገመገሙ አሉ። ያም ሆኖ ግን ሹማምንቱ የተፅዕኖ ክንዳቸው ሳይሰበሰብ ይህ ማኅበር መመሥረቱ እጅግ አስደሳች እንደሆነ ተናግረዋል።</p>

<p>እነዚህ አባላት በጠቋቆሙት ምክንያት ሣይሆን አልቀረም በፕሮግራሙ መዝጊያ ላይ እንዲገኙ የተጋበዙት የማስታወቂያ ሚ/ር ሹማምንት አልተገኙም።</p>


</body>
</html>
