<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>beIrxaw kfle ikonomi</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ኢኮኖሚው</span></h1>
<h1 class="align-center">በእርሻው ክፍለ ኢኮኖሚ</h1>
<h2 class="align-center">የማዳበሪያ፣ የፀረ ተባይና የመስኖ እርሻ እገዛ እስከየት ድረስ?</h2>


<p align="right">ከወልዱ ኃይሌ</p>

<p>ማዳበሪያን ከአስፈላጊው በላይ መጠቀሙ በአሁኑ ጊዜ እያስከተለ ያለው ጉዳት በርካታ የመስኩ ባለሙያዎችን አሳስቧል። ጊዜው ያለፈባቸው ማዳበሪያዎች ለም አፈር የነበራቸውን መሬቶች ለምንጊዜውም ወደ መካንነት ስለመለወጣቸው በሰፊው ይነገራል። ማዳበሪያ የለመዱ መሬቶችም ከማዳበሪያ ውጭ ጥቅም ላይ ሲውሉ የሚያስገኙት የእህል ምርት እጅግ ቀንሶ ተገኝቷል። በሌላም በኩል በአገራችን በከፍተኛ ደረጃ ተከማችቶ ይገኛል የሚባለው የፀረ ተባይ ኬሚካል (ኣችቹሙላቲኦን ኦፍ ኦብሶለተ ፐስቲቺደስ) ከመቼውም ጊዜ በላይ አነጋጋሪ እየሆነ ይገኛል።</p>

<p>በአንፃሩ ማዳበሪያ አስመጪ የሆነው አምባሰል «የንግድ ድርጅት» (የፖለቲካ ድጋፍ አለው የሚሉ በርካታ ዜጐች አሉ) ከ«ኤክስቴንሽን ፓኬጅ» ጋር በመተባበር ገበሬው ማዳበሪያን በስፋት እንዲጠቀም ያልተቋረጠ ቅስቀሳ ያደርጋል። ምንም እንኳን ማዳበሪያ የእህል ምርትን ማሳደጉ ባያጠያይቅም በጤናና በአፈር ላይ ሊያስከትል የሚችለውን ጉዳት የማዳበሪያ አምራቾች የሆኑት አገሮች መገንዘባቸውን ልዩ ልዩ መረጃዎች ይጠቁማሉ። ኬሚካል ነክ የሆኑ ማዳበሪያዎችን በመተው ፊታቸውን ተፈጥሮአዊ ወደ ሆኑ ማዳበሪያዎች እያዞሩ ይገኛሉ።</p>

<p>በኢትዮጵያ ግን ገበሬው ከአቅሙ በላይ ከባንክ ብድር እንዲወስድ በማድረግ ማዳበሪያ እንዲገዛ በተዘዋዋሪ የሚገደድበት ሁኔታ እንዳለ በግልጽ ይታያል።</p>

<p>የማዳበሪያ ሥርጭቱም አነጋጋሪ ሆኗል። በቀላሉ የተፈጥሮ ማዳበሪያ መጠቀም የሚችሉ ለም የሚባሉ የአገራችን ክልሎች ሳይቀሩ በከፍተኛ መጠን የማዳበሪያ ተጠቃሚ እንዲሆኑ ተደርገዋል። በአንፃሩ አፈራቸው ተሸርሽሮ አልቋል የሚባሉት አንዳንድ ክልሎች አነስተኛ መጠን ያለው ማዳበሪያ ሲጠቀሙ ይስተዋላሉ። ገበሬው ለማዳበሪያ መግዣ የተበደረውን ገንዘብ መመለስ ያልቻለበት ሁኔታም በስፋት ተከስቷል። በኦሮሚያ ክልል በአንድ ወረዳ ብቻ ባለፈው ዓመት ያልተከፈለ የማዳበሪያ ዕዳ 5 ሚሊዮን ብር ደርሶ እንደነበረ መረጃዎች ጠቁመዋል። አጠቃላይ ሁኔታውን በዝርዝር እንመልከተው።</p>

<p>አገር ውስጥ ከሚገባው የማዳበሪያ መጠን ግማሹን የሚጠቀመው በለምነቱ የሚታወቀው የኦሮሚያ ክልል ነው። የአማራው ክልል 25%፣ የደቡብ ክልል 15%፣ የትግራይ ክልል 6%፣ ቀሪውን አፋር፣ ቤንሻንጉል ጉምዝ፣ ጋምቤላ፣ ሶማሌ፣ ሐረሪና ድሬዳዋ ይጠቀማሉ። ከውጭ ወደ አገራችን የሚገባው የማዳበሪያ መጠን ደግሞ ወደ 5 ሚሊዮን ኩንታል ተጠግቷል (ምንጭ፦ አዲስ ዘመን፣ ጥቅምት 3 ቀን 1991 ዓ.ም.) በውጭ ምንዛሪ በኩልም ለማዳበሪያ ክፍያ የሚጠየቀው መጠን በቀላሉ የሚቋቋሙት ሆኖ አልተገኘም። ብሔራዊ የማዳበሪያ ኢንዱስትሪ ኤጀንሲ በቅርቡ ባወጣው መግለጫ መሠረት ለ1991 የምርት ዘመን 4.32 ሚሊዮን ኩንታል ማዳበሪያ ወደ አገር ውስጥ ለማስገባት አቅዷል። ኢትዮጵያ በዓመት በአማካይ 85 ሚሊዮን የአሜሪካ ዶላር ለማዳበሪያ መግዣ ታውላለች። ከዚህ ውስጥ ግማሽ ያህሉ ከብድርና ከእርዳታ የሚገኝ ገንዘብ ሲሆን ቀሪው በመንግሥት ይሸፈናል። ለአገራችን ተስማሚ ናቸው የሚባሉት የማዳበሪያ ዓይነቶች ዩሪያና ዳፕ (ኡረአ አንድ ዽኣጵ) መሆናቸው ይታወቃል። ዋናዎቹ አስመጪዎችም አምባሰልና ፈርቲላይን (ፈርቲሊነ) የሚባሉ የንግድ ድርጅቶች ናቸው።</p>

<p>በመሠረቱ ማዳበሪያ የሚያስፈ ልገው የእህል ምርት መጠንን ከፍ ለማድረግ እንደሆነ ጥያቄ ውስጥ አይገባም። ይሁንና የለሙ አገሮች የኬሚካል ማዳበሪያን መጠቀም በማቆም ተፈጥሮአዊ ወደ ሆኑ ማዳበሪያዎች ፊታቸውን እንዳዞሩ ከላይ ተጠቁሟል። ማዳበሪያው ጥቅም እንደሚሰጥ ሁሉ ጉዳትም ያስከትላል። ለዚህም ይመስላል ማዳበሪያ አምራች የሆኑ የበለፀጉ አገሮች የማዳበሪያው ጥቅም ከጉዳቱ ስላነሰባቸው በሰፊው መጠቀማቸውን እየተው ነው የሚባለው። ለእኛ ግን በብድርና በልገሳ የሚሰጡትን ገንዘብ በማዳበሪያ መግዣ ላይ እንድናውለው በተዘዋዋሪ እያስገደዱን ይገኛሉ። ከዚህ ውጪ የመስኖ እርሻን በአገራችን ለማስፋፋት የተሻለ ብድርም ሆነ እርዳታ ሲሰጡ አይታዩም።</p>

<p>በመስኖ በመታገዝ ስለሚገኘው አስተማማኝ የምርት መጠን በሰፊው ከመመልከታችን በፊት የእርሻ ምርትን በተመለከተ አጠቃላይ የሆኑ አንዳንድ ጥያቄዎችን እናንሳ። አገር ወዳድ የሆኑ አንቱ የተባሉ ባለሙያ «የምግብ ዋስትናና ይዞታ ሁኔታ»ን በማስመልከት ባቀረቡት ጽሑፍ ላይ ያሰፈሩትን ጥያቄ በመጀመሪያ እናስቀድም። «ለእርዳታ ሰጪ አገሮችና ድርጅቶች የኢትዮጵያን የምግብ ችግር ማስወገድ የሚጠቅማቸው ነው ወይ?» ሲሉ ጠይቀዋል። ሌሎች ጥያቄዎችንም እናስከትል።</p>

<p>በዓለማችን በበለፀጉ አገሮች የሚመረተውን የእርሻ (የእህል) ምርት የዓለም የምግብና እርሻ ድርጅት (ላሀም) ለድሃ አገሮች እርዳታ ለማድረግ በሚል ምክንያት ባይገዛ ኖሮ፣ ገበሬዎቻቸው ከፍተኛ መጠን ያለውን ተረፈ ምርታቸውን ያቃጥሉት ነበር ማለት ነው? በየዓመቱ ዓለምን የሚመግብ የእህል ምርት ጥቂት ባለፀጋ አገሮች ብቻ የማምረት ብቃቱ እንዳላቸው ይነገራል። አንድ ታሪከ እናስታውስ። በአንድ ወቅት ሩሲያ የእህል ምርቷ በውርጭ በተመታበት ጊዜ ከአሜሪካ ስንዴ ለመግዛት ፈለገች። አሜሪካ ከሩሲያ ጋር በገንዘብ ዕዳ ላይ ቀደም ብለው የተነታረኩበት ጉዳይ ነበርና ቁጭቷን ለመወጣት ከፍተኛ ዋጋ ጠየቀች። ከገበሬዎች የገዛችውን ስንዴም በከፊል ከባህር ጨመረች። ጉዳዩ በርካታ ሰዎችን ለረዥም ጊዜ አነጋግሮአል።</p>

<p>አንድ ሌላ ነገርም እናስታውስ። በ1977 ዓ.ም. ከእርዳታ እህል ጋር ተደባልቆ ወደ አገራችን የገባና ፀረ-ሰብል የሆነ ፓርቲኒየም (ጳርትሀኒኡም) የሚባል አረም አለ። ይህ አረም ወደ አገራችን በገባ በጥቂት ዓመታት ውስጥ አፋር፣ ሐረርጌ፣ ባሌ፣ አርሲ፣ ሰሜን ወሎና ወደ ሌሎችም አካባቢ በከፍተኛ ፍጥነት ተስፋፋ። አሁንም ቢሆን በመዛመት ላይ ይገኛል። አረሙ ከ5-30 ዲግሪ ሴንቲግሬድ ባላቸው አካባቢዎች ሁሉ በመንገዶች ጠርዝ፣ በማሳዎች ውስጥና በድንበሮች አካባቢ፣ ተራራ ሸለቆ ሳይል፣ የመብቀል ችሎታ ያለው አረም ነው። (ምንጭ፣ መልዕክተ ግብርና፣ ሰኔ 1990 ዓ.ም.) አረሙ እያደረሰ ያለውን ጥፋትና የመስፋፋት ብቃት በመመልከት ብሔራዊ ትኩረት እንደሚያስፈልገው የመስኩ ባለሙያዎች በአጽንኦት በማሳሰብ ላይ ይገኛሉ።</p>

<p>እዚህ ላይ የሚደረግልን እርዳታ እኛን ምን ያህል እየረዳን ስለመሆኑና እርዳታው እራሳችንን ከማስቻል አንፃር የሚያደርገው አስተዋጽኦ አለ ወይ? ብሎ መጠየቅ ያስፈልጋል። የመንግሥትም አቋም ከየትኛው ወገን መሆኑን መመርመር አስፈላጊ ነው። እላይ የጠቀስናቸው ባለሙያ የአገራችንን ባለሥልጣናት አስመልክተው የጠየቁትን ጥያቄ እናስነብባችሁ። «በሥልጣን ላይ የሚወጡት ሰዎች የኢትዮጵያን የምግብ ችግር የማስወገድ ፍላጐቱ አላቸው ወይ?» (ምንጭ፣ ልሳነ ኢኮኖሚክስ (ቮል.1 ዲሴምበር 1997 እ.ኤ.አ.)</p>

<p>ወደ ማዳበሪያው እንመለስ። በቅርቡ የማዳበሪያ ማምረቻን ለማቋቋም ረቂቁ በፓርላማው ተመክሮበት ወደ ኢኮኖሚ አጥኚ ክፍል ተመርቷል ተብሏል፤ የበለጠ ጥናት እንዲደረግበት። ማምረቻውን ለማቋቋም ከፍተኛ የፋይናንስ አቅም እንደሚጠይቅ ባለሙያዎች ያስረዳሉ። በሌላ በኩል የማዳበሪያ ፍላጐት እጅግ ስለመጨመሩ ብሔራዊ ኤጀንሲው ያሰምርበታል። ባለፉት ሶስት ዓመታት ብቻ እ.ኤ.አ. በ1995 ዓ.ም. ይቀርብ የነበረው 303, 722 ሜትሪክ ቶንስ ማዳበሪያ እ.ኤ.አ. በ1998 ዓ.ም. ወደ 485, 656 ሜትሪክ ቶንስ ማደጉን ኤጀንሲው ገልጿል።</p>

<p>ገበሬው ማዳበሪያ ሊገዛ የሚችልበትን የብድር አቅም ለማጐልበት በአነስተኛ ወለድ ብድር የሚያገኝበት የገጠር ብድር አገልግሎት እንዲስፋፋ ስለመደረጉም የኤጀንሲው መግለጫ ያስረዳል። ይሁንና በዓለም ያለው የማዳበሪያ ዋጋ ዘንድሮ እየቀነሰ በመምጣቱ በአገራችንም መውረድ እንዳለበት ይታመናል። በአለፉት ሁለትና ሶስት ዓመታት ዋጋው ከእጥፍ በላይ አድጐ እንደነበረ ይታወሳል። ማዳበሪያውን ወደ አገር ውስጥ የሚያስገቡ የንግድ ድርጅቶችም ቁጥራቸው ጥቂት በመሆኑ ገበያውን የሚቆጣጠሩበትና የማዳበሪያን ዋጋ እንዳሻቸው ከፍ የሚያደርጉበት ሁኔታም ታይቷል።</p>

<p>ገበሬው በማዳበሪያ እንዲጠ ቀም መንግሥት እና አምባሰል የተባለው «የንግድ ድርጅት» ሰፊ የቅስቀሳ ዘመቻ እንደሚያደርጉና የመስኖ እርሻን በተመለከተ የሚደረገው ቅስቀሳና የሚወሰደው እርምጃ ግን አናሳ ስለመሆኑ ከላይ በጨረፍታ ተገልጿል። እራስን ለመቻል፣ ከተፈጥሮና ከውጭ መንግሥታት ጥገኝነት ለመላቀቅ፣ በዓመት ሁለትና ሶስቴ ለማምረት፣ የአፈርን ለምነት ለመንከባከብ፣ ማዳበሪያ በአፈር ላይ ሊያስከትል ከሚችለው ጠንቅ መሬትን ለመጠበቅ፣ በጤና ላይ ሊያስከትል የሚችለውን ጉዳት ከወዲሁ ለመከላከልና የውጭ ምንዛሪያችንን ለመቆጠብ የመስኖ እርሻ መስፋፋት እጅግ አስፈላጊ ስለመሆኑ በሰፊው ይታመንበታል።</p>

<p>የመስኖ እርሻን በተመለከተ በአጭሩ በዓለማችንና በአገራችን ያለውን አጠቃላይ ይዘት ከአሃዛዊ ማስረጃ ጋር እናገናዝብ። በአሁኑ ጊዜ በዓለም ውስጥ ለእርሻ ከዋለው መሬት በመስኖ የሚጠቀመው ክፍል 16% ብቻ ቢሆንም 36% የሚሆነውን የዓለምን የእርሻ ምርት ያስገኛል። በዓለም 235 ሚሊዮን ሄክታር መሬት በመስኖ ይታረሳል። 2.4 ቢሊዮን የሚሆነው የዓለም ሕዝብ ኑሮውን በመስኖ እርሻ ላይ መስርቷል። በዓለም የምግብና የእርሻ ድርጅት (ፍኣኦ) ጥናት መሠረት ለእርሻ ከሚውለው መሬት ውስጥ 37% በኤሺያ፣ 24% በሰሜን አፍሪካ፣ 15% በላቲን አሜሪካ ሲሆን ከሠሀራ በታች ካሉ አገሮች በመስኖ የሚጠቀመው ገበሬ ብዛት 4% ብቻ መሆኑን ይገልፃል። ከዚሁ ከ4% ከሆነው የመስኖ እርሻ 75% ያህል የሚሆነውን የሚጠቀሙት ግብጽ፣ ማዳጋስካር፣ ሞሮኮ፣ ናይጄሪያ፣ ደቡብ አፍሪካና ሱዳን መሆናቸውን ጥናቱ ይጠቁማል።</p>

<p>ከላይ የተነሳውን «ለጋሽ አገሮች የሚባሉት የበለፀጉ አገሮችና በአገራችን የሚገኙ ባለሥልጣኖች አገራችን በምግብ እራሷን ለመቻል ፍላጐት አላቸው ወይ?» የሚለውን ጥያቄ አሁንም በአንክሮ መመርመር ይገባል።</p>

<p>ጥያቄው ከምግብ ዋስትናና ከመሬት ይዞታ ጋር ቀጥተኛ ተዛማጅነት ቢኖረውም የእርሻን ምርት ለማሳደግ የመስኖ እርሻ ከሚኖረው አስተዋጽኦ ጋር ከፍተኛ ተያያዥነት ያለው ነው፣ በተለይ በርካታ ወንዞች በሚፈሱባት በአገራችን።</p>

<p>ተደጋግሞ እንደሚነገረው በአገራችን በመስኖ ሊለማ የሚችለው የእርሻ መሬት ወደ 3, 495, 795 ሄክታር ይደርሳል። ከዚህ ውስጥ 4.6% በሚሆነው ብቻ ነው በመስኖ እርሻ ተጠቃሚ ለመሆን የተቻለው። (ምንጭ፣ የአካባቢ ጥበቃና የተፈጥሮ ሃብት ልማት 1993 እ.ኤ.አ.) በዋናው በአባይ ተፋሰስ እንኳን 2% የሚሆነው መሬት ብቻ ነው በመስኖ እንዲለማ የተደረገው። አገራችን በከፍተኛ ደረጃ በመስኖ ከተጠቀመችባቸው ወንዞች አዋሽ በግምባር ቀደምትነት ይጠቀሳል፤ 34% ይይዛል።</p>

<p>በክልል ደረጃም ስንመለከተው በኦሮሚያ በመስኖ ሊለማ ከሚችለው 1, 350, 000 ሄክታር መሬት ውስጥ 3.7% የሚሆነው ብቻ ነው ጥቅም ላይ የዋለው። በማዳበሪያ በኩል ግን ወደ አገሪቱ ከገባው ማዳበሪያ ውስጥ ግማሹን የኦሮሚያ ክልል እንደሚጠቀም ቀደም ብሎ ተገልጿል። ደቡብንም ብንወስድ በመስኖ ሊለማ ከሚችለው 700, 000 ሄክታር መሬት ውስጥ 20, 000 የሚሆነው ሄክታር ብቻ ነው በመስኖ ውሃ በመታረስ ላይ ያለው። በክልሉ ከሚፈሱ ተፋሰሶች ውስጥ የኦሞ ወንዝ ብቻ ወደ 400, 000 ሄክታር የሚጠጋ መሬት ሊያለማ እንደሚችል ይነገራል። በክልሉ ጎጀብ፣ ወይጦና ገላናን የመሳሰሉ ሰፊ የእርሻ መሬት ሊያለሙ የሚችሉ ወንዞችም በስፋት ይገኛሉ።</p>

<p>ወደ አገራችን እንዲገባ ከተደረገው ማዳበሪያ ውስጥ በዝርክርክ አያያዝና አሠራር የተነሳ ከፍተኛ መጠን ያለው መበላሸቱን መገናኛ ብዙሃን ገልፀው እንደነበረ ይታወሳል። በዚህ በኩል ከተለያዩ የህብረተሰብ ክፍሎች የተነሱ ጥያቄዎች አሉ። አንዳንዶቹን እንመልከታቸው።</p>

<p>1. ለምነት ከነበራቸው አፈሮች ውስጥ ለእህል ምርት አስፈላጊ የሆኑ ንጥረ ነገሮችን እስከወዲያኛው ያበላሸ ማዳበሪያ እንዳለ ይነገራል። በአቀማመጥ ዝርክርክነት ምክንያት በመጋዘን እንዳለ ተበላሸ ከተባለው ማዳበሪያ ውስጥ ለገበሬው ተሸጧል ማለት ነው?</p>

<p>2. ተሸጦ ከሆነ ደግሞ ለዚህ ጉድለት መንግሥት በኃላፊነት የጠየቀው የንግድ ድርጅት አለ?</p>

<p>ጊዜያቸው ስለአለፈባቸውና በከፍተኛ መጠን በአገራችን ተከማችቶ ይገኛል ስለተባለው ፀረ-ተባይ ክምችት ካነሳን አይቀር አንዳንድ መረጃዎችን እንመልከት። በአፍሪካ በጥቅም ላይ የማይውል የፀረ-ተባይ ክምችት ወደ 20, 000 ቶን ያህል እንደደረሰና በኢትዮጵያ ውስጥም 1, 500 ቶን የሚሆን ፀረ-ተባይ ኬሚካል እንደሚገኝ ባለፈው ዓመት ተገልጿል። (ምንጭ፣ መልዕክተ ግብርና፣ ሰኔ 1990) በአፍሪካ ብቻ የሚገኘውን ጥቅም ላይ ሊውል የማይችለውን የፀረ-ተባይ ክምችትን ለማስወገድ ከ100 ሚሊዮን ዶላር በላይ እንደሚያስፈልግም ይሄው ጽሑፍ ያስረዳል። በኢትዮጵያ ውስጥ የሚገኘውን የማይፈለግ ፀረ-ተባይ ክምችት ለማስወገድ ምን ያህል ከፍተኛ የገንዘብ አቅም እንደሚጠይቅ ጉዳዩን አነፃጽሮ መገመት ይቻላል።</p>

<p>በጥቅም ላይ ሊውል የማይችል የፀረ ተባይ ኬሚካል ክምችትም በከፍተኛ መጠን የሚገኘው በኦሮምያ ክልል ውስጥ ነው። በአገራችን የሚገኘውን የፀረ ተባይ ክምችትበክልሎች ስናየው፣</p>

<p>1. በኦሮሚያ 318, 431.6፣</p>

<p>2. በአማራ 157, 659.1</p>

<p>3. በደቡብ ሕዝቦች 126, 343.9፣</p>

<p>4. በአዲስ አበባ 151, 113.3፣ እንዲሁም 5. በትግራይ 74, 473.5 መሆኑን የተለያዩ ማስረጃዎች ያስረዳሉ። በመከላከያው መደበኛ ተባዮች የሚባሉትን (አንበጣ፣ ተምች፣ ግሪሣ ወዘተ)ን ሳያካትት እንደ አገዳቦርቡር፣ ፌንጣ፣ ከሽከሽ፣ አረም፣ አይጥ፣ ወዘተ፣ የመሳሰሉትን ለመከላከል በዓመት ወደ 550ሺህ ሊትር/ኪግ ፀረ-ተባይ ወደ አገራችን እንደሚገባ ይገመታል።</p>

<p>ኬሚካሎች ወደ አገር ውስጥ ሲገቡ፣ በመጋዘን ሲከማቹና፣ ሲከፋፈሉ ባለው ሂደት ውስጥ የሚያስፈልገው ጥንቃቄ ባለመደረጉ ከፍተኛ የውጭ ምንዛሪ የፈሰሰባቸው ፀረ-ተባይ ኬሚካሎች በሰዎችና በእንስሳት ላይ ጉዳት ሲያደርሱና አካባቢውን ለብክለት ሲዳረጉት ይስተዋላል። ጊዜው ያለፈበት የፀረ-ተባይ ኬሚካል በአያያዝ ጉድለት ወደ ከርሰ ምድር ውስጥ በመፍሰስ ከፍተኛ ስፋት ያለውን መሬት እያበላሸ ይገኛል። በተለይ ደግሞ ከፍተኛ የፀረ-ተባይ ኬሚካል ክምችት ይገኝባቸዋል የተባሉት የኦሮሞ፣ የአማራ፣ የደቡብና የአዲስ አበባ መስተዳድር በግምባር ቀደም ለአደጋ የተጋለጡ ስለመሆናቸው ባለሙያዎች ይናገራሉ።</p>

<p>ኢትዮጵያ ኢኮኖሚዋ የተመሠ ረተው በእርሻ ላይ መሆኑ ይታወቃል። ጊዜ ያለፈባቸው ፀረ ተባዮችም ሆኑ ማዳበሪያዎች በሚያደርጉት የምርት መቀነስና ለም አፈርን ወደ መካንነት በመለወጥ በኩል ያላቸው አፍራሽ ሚና ከወዲሁ እርምት ሊደረግበት ይገባል። ችግሩ በጥቂት ክልሎች ብቻ አይደለም። ለአንድ ክልል እድገት ብቻ መረባረቡም የትም አያደርስም። ክልሎች እርሰ በርስ የሚፈላለጉና የሚደጋገፉ ናቸው። አንድም ክልል በኢኮኖሚ እራሱን ችሎ ለመኖር የሚያስችለው የተሟላ አቅም የለውም። የወያኔ/ኢሕአዴግ የብሔር ብሔረሰብ የመገንጠል መብትም ቢሆን አገር ከማወክና በታትኖ ከማውደም ውጭ ወይም ደግሞ የአንድን ብሔር የበላይነት ለማስጠበቅ የተቀየሰ ስልት ካልሆነ በስተቀር አንድም ጠቀሜታ የለውም። እዚህ ላይ ኤርትራ ከተገነጠለች በኋላ የምትገኝበትን የኢኮኖሚ ቀውስ ልብ ይሏል፤።</p>

<p>የኢትዮጵያ የእርሻ ክፍለ ኢኮኖሚ ከአገሪቱ አጠቃላይ የአገር ውስጥ ምርት ከ52 በመቶ በላይ እንደሚይዝ ይታወቃል። ወደ 80 በመቶ የሚጠጋው የሠራተኛ ኃይልም በዚሁ ክፍለ ኢኮኖሚ የታቀፈ ነው። አገሪቱ የምታገኘው የውጭ ምንዛሪም 95% የሚገኘው ወደ ውጭ ከሚላከው የእርሻ ምርት ነው። ጊዜ ያለፈባቸው ማዳበሪያዎችና ፀረ-ተባይ ኬሚካሎች እየጐዱ ያሉትም ይህንኑ ክፍለ ኢኮኖሚ ነው። በተለይ በአሁኑ ጊዜ የአፈር መሸርሸር፣ የደን መመናመን፣ ወቅት እየጠበቀ የሚከሰተው ድርቅ የአገሪቷን የማምረት አቅም በከፍተኛ ደረጃ ቀንሶታል። በየመንፈቁና በየ ዓመቱ በወያኔ/ኢሕአዴግ ባለሥል ጣናት «አጠቃላዩ የእርሻ ምርት ዕድገት ከ5%-7% ደርሷል» ይሉናል። ይሁንና ይህ አሃዝ «ትክክለኛ መረጃ ነው» ብለን ብንቀበል እንኳ በአገራችን አለ ከሚባለው የ4% የሕዝብ ቁጥር እድገት አንፃር «የልማቱ ዕድገት» ከተመዘነ እድገቱ እዚህ ግባ የሚባል እንዳልሆነ እንረዳለን።</p>

<p>ከዝናብ ውጭ ፋይዳ በሌለው ማዳበሪያ ላይ አቅምን ሁሉ ከማሟጠጥ የመስኖ እርሻ የሚስፋፋና የሚጠናከርበትን በመፈለግ የአገሪቱ ኢኮኖሚ ከጥገኝነት የሚላቀቅበት ዘዴ ሊፈለግ ይገባል። በተጨማሪም ከውጭ ማዳበሪያም ሆነ የፀረተባይ ኬሚካሎችን በማስገባትና በማከፋፈል ሥራ ላይ የተሠማሩት «የንግድ ድርጅቶች» የገበሬውን ሃብት አለአግባብ ከመዝረፍ እንዲገቱ፣ ለማዳበሪያና ለፀረ ተባይ ኬሚካሎች ክምችት በቂና አስተማማኝ ማከማቻ እንዲኖር፣ የአገራችን ከርሰ ምድር በጥንቃቄ ጉድለት በኬሚካል እንዳይበከልና እንዲሁም ለሰውና ለእንስሳት ጤንነት ጠንቅ የሚሆኑ ጊዜ ያለፈባቸው ማዳበሪያና ፀረተባይ ኬሚካሎች ወደ አገር ውስጥ እንዳይገቡ መንግሥት የመከላከል ኃላፊነት አለበት።</p>

<p>በማዳበሪያና በፀረ ተባይ ኬሚካል መጠቀም፣ ከኋላ ቀር የእርሻ ምርት መላቀቅና የኤክስቴንሽን ፓኬጁን በተደጋጋሚ ተግባራዊ ማድረጉ ብቻውን የኢትዮጵያን አጠቃላይ የኢኮኖሚ ሥርዓት ከሥር መሠረቱ አይቀይረውም። ወያኔ/ኢሕአዴግ በኢትዮጵያ ውስጥ የምግብ ዋስትናን ለማረጋገጥ ጽኑ እምነት አለኝ የሚል ከሆነ መሬትን የመንግሥት ሳይሆን የሕዝብ ንብረት እንዲሆን ማድረግ ይጠበቅበታል።</p>

<p>አሁን የተያዘው ዘመቻ ግን በወያኔ/ኢሕአዴግ «አርቆ አሳቢነት» የተፈበረከው የኤክስቴንሽን ፓኬጅ በሄክታር 30ና 40 ኩንታል ምርት ተገኝቷል የሚል ዲስኩር በማሰማትና ያለፈውን ሥርዓት በማንቋሸሽ ላይ ብቻ የተመሠረተ ነው። የኤክስቴንሽን ፓኬጁ በሁለት ወይ በሶስት ዓመታት ውስጥ ያስመዘገበው የምርት መጠን ቀጣይነት ወደፊት የሚታይ ይሆናል። ከልክ በላይ ማዳበሪያን መጠቀሙ ከአራትና አምስት ዓመታት በኋላ አፈሩ እህል ለማምረት የሚያስፈልጉትን አንዳንድ ንጥረ ነገሮች እያጣ እንዲሄድ ስለሚያደርግ ወደፊት ምርት ይቀንስ ይሆናል የሚለው የአንዳንድ የመስኩ ባለሙያዎችን አስተያየት ጊዜ ከሰጠን ወደፊት እናየዋለን። ከወዲሁ ጥንቃቄ ማድረጉ ግን ክፋት የለውም።</p>

<p>ወያኔ/ኢሕአዴግ በአለፉት መንግሥታት የኢኮኖሚ ፖሊሲ ላይ የሚሰነዝራቸውን ዘለፋዎች በተመለከተ ሟቹ ዶ/ር እሸቱ ጮሌ የተናገሩትን መጥቀሱ ብቻ በቂ ነው። እንዲህ ነበር ያሉት</p>

<p>«የወታደሩ መንግሥት በሥልጣን ላይ በነበረበት ጊዜ፣ ጊዜውን ያጠፋ የነበረው የዘውዱን ሥርዓት በማውገዝና በማብጠልጠል ላይ ብቻ ነበር። የወታደሩ መንግሥት ከሥልጣኑ ሲባረር ግን የአገሪቱ ኢኮኖሚ በዘውድ ሥርዓት ከነበረው የተሻለ ብሔራዊ ኢኮኖሚ እጅግ አሽቆልቁሎ ተገኝቷል። ኢሕአዴግም ከደርግ የተሻለ ሆኖ አልተገኘም። አፍራሽነት ያላቸውን የኢኮኖሚና የፖለቲካ ፖሊሲዎቹን ለመመርመር ፈቃደኛ አይደለም። እራሱን የሚያነጻጽረው ከደርግ ሥርዓት ጋር ብቻ ነው»</p>

<p>በዚሁ እናብቃ።</p>


</body>
</html>
