<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro:- InkWan lebrhane ldetu aderesachu!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline">ከአዘጋጁ ቢሮ</span></h2>
<h1 class="align-center">እንኳን ለብርሃነ ልደቱ አደረሳችሁ!</h1>


<p>ይህ የመጽሔታችን እትም የገናን በዓል አብሯችሁ እንዲውል አድርሰናል። በዚህ እትም ባለፉት ሦስት ተከታታይ እትሞች ያስነበብናችሁ የልጅ ኢያሱ ታሪክ ይጠቃለላል። ከደብዳቤዎችና ከተመልካች ገጽ መረዳት እንደምትችሉት ስለዚህ ጉዳይ ከአንባብያን ሁለት አቅጣጫ የያዙ ደብዳቤዎች ደርሰውናል። አንደኛው ወገን «አቤቶ ኢያሱ አገር አጥፊ ናቸውና ለምን ስማቸው ይነሳል? ታሪካቸውን ማስተናገድስ ምን ጠቀሜታ አለው?» የሚል ሲሆን ሁለተኛው «የተደቀበው ታሪክ» መውጣቱን የሚደግፍ ነው። በእኛ በኩል አንዳንዶች እንደሚገምቱት ፀሐፊው ወሎዬ ሆኖ ያለመው የወሎ ሰው በዚያ ሟች ሥርዓት ላይ የነበረውን ቁርሾ ከመቃብር ለመቀስቀስም አይደለም። ዘመናችንም ይህን ዕይታ አይቀበለውም። ትናንት ዛሬ አይደለም። በአንድነት እንጂ በመለያየትና አንዱ በሌላው ላይ የቂም ጣት በመቀሰር የሚገኝ ጠቀሜታ እንደሌለ እናውቃለን።</p>

<p>እኛ የልጅ ኢያሱን ታሪክ ስናስተናግድ ምክንያት አለን። በመጀመሪያ በጐም ይሁን መጥፎ የአገራችን ታሪክ አካል ነውና በመጽሔታችን የታሪክ ዓምድ መስተናገዱ አግባብነት አለው። ታሪክ ደግሞ ካለፉ ስህተቶች በመማር የበጐ ክንዋኔዎች ማጠናከሪያ ነው።</p>

<p>ተክለፃድቅ መኩሪያ ባዘጋጁት «ዐፄ ምኒልክና የኢትዮጵያ አንድነት» በተባለው መጽሐፍ ውስጥ እንደሚነበበው ዳግማዊ አፄ ምኒልክ፣</p>

<p>«... የአገሬ የኢትዮጵያ ሰዎች፤ ወንድሞቼ፤ ወዳጆቼ፣ እስከአሁን ሳታስቀይሙኝ በእግዚአብሔር ቸርነት አገሬን ገዛሁ። እኔን በመውደዳችሁና እናንተም አንድ ልብ በመሆናችሁ አገራችን ኢትዮጵያ እስከአሁን ጠላት አላጠቃትም። አሁንም ከዚህ ቀደም እንደነገርኳችሁ የእግዚአብሔር ፈቃድ ቢሆን ያልጋዬ ወራሽ ልጄ፣ የወይዘሮ ሸዋረጋ ልጅ፣ ከራስ ሚካኤል የተወለደው ኢያሱ ነውና ራስ ቢትወደድ ተሰማን ሞግዚት አድርጌ ሰጥቼአችኋለሁ። አልጋዬን የሚጠብቅ እሱ ነው። የኔን ቃል ያፈረሰ ሰው መሬት ትክዳው። የይሁዳ ርግማን፣ የአርዮስ ግዝት ይድረስበት። ጥቁር ውሻ ይውለድ።...»</p>

<p>በማለት ልጅ ኢያሱን ወራሴ መንግሥት አደረጓቸው። በራስ ተፈሪ (በኋላ ቀዳማዊ ኃይለ ሥላሴ) እና በልጅ ኢያሱ መካከል በነበረው የሥልጣን ፉክክር ልጅ ኢያሱ በተሸናፊነት ከትግሉ መድረክ ወጡ። በዚሁ የሥልጣን ትግል ምክንያት በወሎና በሸዋ መካከል የሰገሌ ጦርነት (1909) ተቀስቅሶ ብዙ ሰው አለቀ። ልጅ ኢያሱም ከአገር አገር ተንከራትተውና በግዞት ኖረው አይሞቱ ሞት ሞቱ።</p>

<p>በታሪካችን ውስጥ ለሥልጣን በተደረገው ትግል በየአምባው ተግዘውና ታስረው ለሕልፈት የበቁትን ሳንቆጥር ባለፉት 25 ዓመታት የሆነውን እንኳን ብናስታውስ በፖለቲካ ሥልጣን ምክንያት በአመጽ አዙሪትና በደም ግብር መኖራችንን እንገነዘባለን። በ1966 የተቀሰቀሰው የሥርዓት ለውጥ አብዮት ከሕብረተሰብ ዕድገት አንፃር መከናወን የነበረበት ነው ብንልም በተከታዮቹ ጊዜያቶች በሥልጣን ፉክክር ያለቀው የአገሪቱ የተማረ ዜጋ ስፍር ቁጥር የለውም። ገና በመባቻው ታሪክ የሰሩና የአገር ባለውለታ የሆኑ 60 አረጋውያን በአንድ ጀንበር አለቁ። መከረኛው ወጣት ትውልድ ለለውጥ ሲል በጫረው እሣት ተጠበሰ። ብዙዎች እንደሚስማሙበት «አንድ ትውልድ» አፈር ለብሷል ወይም አገሩን ጥሎ ተሰድዷል፣ ጦርነት የበላውን አምራችና አገር ገንቢ ኃይል ሳንቆጥር።</p>

<p>1983 መጣ። መምጫ መንገዱን ሲጠርግ ግን የዚህችኑ ድሀ አገር ወጣት ትውልድ እየገበረ ነበር። ለውጡ የቀሰቀሰው «የጐሣ ዘንዶ» ብዙዎቹን በልቷል። አሁንም እየበላ ነው። በሺዎች የሚቆጠሩት «የደርግ ኢሠፓ ሰዎች» ዛሬ አንድም በእሥር ቤት ይማቅቃሉ ወይም ከአገራቸው ተሰድደዋል። ነገም ሌላ ዙር ሊቀጥል ይችላል። ከየትኛውም ጐራ ይሁን በየወቅቱ በሚደረግ የሥልጣን ሽግግር በእሥር፣ በሞትና በስደት የምናጣው የሰው ኃይል ለአገሪቱ እድገት አንዳች አስተዋጽኦ ይኖረዋል ተብሎ የሚገመተውን የተማረውንና ለአገርና ለወገን አሳቢ የሆነውን ዜጋ ነው። ታዲያ መቼ ነው ከዚህ አጥፊ አዙሪት የምንወጣው? ዛሬ ካለንበት ሁኔታ አንፃር ልናሳስበውና መልስም ልናገኝለት የሚገባ የወቅቱ ዐብይ ጥያቄ ነው።</p>

<p>በተረፈ ስለመጽሔታችን ዝርዝር ይዘት እኛ አንነግራችሁም። ይጠቅማሉ፣ የአእምሮ ምግብ ይሆናሉ ያልናቸውን አካትተናል። መልካም በዓል! መልካም ንባብ!</p>


</body>
</html>
