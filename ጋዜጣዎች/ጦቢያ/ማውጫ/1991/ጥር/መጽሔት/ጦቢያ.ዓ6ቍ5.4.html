<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ityoPyana Ertra:- yalteTenaqeqe fci, yaltesaka gurbtna</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ኢትዮጵያና ኤርትራ</span></h1>
<h2 class="align-center">ያልተጠናቀቀ ፍቺ፣ ያልተሳካ ጉርብትና</h2>
<h3 class="align-center">(«ራዕይ» ከተባለ ጀርመን አገር በአማርኛ ቋንቋ ከሚታተም መጽሔት መጠነኛ የአርትኦት ማስተካከያ ተደርጐበት የተወሰደ)</h3>


<p align="right">ሐሰን ዑመር አብደላ</p>

<p>ሻዕቢያ አሥመራን ከተቆጣጠረ ሰባት ዓመት፣ 97% የኤርትራ ሕዝብ በሕዝበ ውሳኔ ነፃነቱን ከመረጠ፣ አምስት ዓመት፣ የተጎናፀፈውን ነፃነቱን በኢኮኖሚ መስክ ለማፈርጠም ናቅፋ የተባለውን የራሱን ገንዘብ ካወጣ ከአንድ ዓመት በኋላ ነው ተዘጋ የተባለው የኤርትራ ፋይል እንደገና የተከፈተው። ሞተ፣ አለቀ፣ ደቀቀ የተባለው ነገር እንደገና ተቀሰቀሰ። ሕይወት ዘራ። ሁሉም ለመርሳት የሞከረው የዚች የቀድሞ የኢትዮጵያ ጠቅላይ ግዛቲት ጉዳይ እንደገና አነጋጋሪ ርዕስ ሆነ። እንደገና የውዝግብ መነሻ፣ ዳግም የእርክቻ ምክንያት፣ ዳግም ለኢትዮጵያውን ህይወት መጥፋት ምክንያት ሆናለች።</p>

<p>የዛሬ ሰባት ዓመት ሀገር ተቆርሳ፣ አንገት ተቆርጦ እያንዳንዱን ኢትዮጵያዊ ያብሰከሰከውን ሀገራዊ ሰቆቃ ሁሉም በየራሱ መንገድ ማስተናገድ ሞከረ። አዲሱን እውነት ከራሱ ጋር ለማዋሃድ ጣረ። ሁሉም የደረሰውን ብሔራዊ የመንፈስ ስብራት በራሱ መንገድ ለመጠጋገን ኳተነ። ኤርትራን ያካተተ የኢትዮጵያ ካርታ ያለበትን ካኒቴራ መልበስ የተጠየፉ በመካከላችን አሉ። አልዋሃድ ያላቸው «የሰው አገር አዝሎ መሄድ» ነበረ፣ በነሱ አመለካከት። ገሚሶቻችን ለአንዴና ለመጨረሻ ጊዜ የትግሪኛ ተናጋሪውን «ነቀርሳ» ከኢትዮጵያ ከእነሰንኮፉ ለመንቀል ትግራይም ከኢትዮጵያ እንድትገነጠል ሀሳብ አቀረብን። ሌሎቻችን ለዚህ ብሔራዊ ውርደትና ውድቀት ተጠያቂ ያልነውን ደርግን አማረርን። ረገምን። የቀረነው በቅርብና በሩቅ ጠላቶቻችን ላይ ጥርሳችንን ነከስን። ባጭሩ ሁሉም በየራሱ መንገድ በቁጭት ተብሰከሰከ።</p>

<p>የኤርትራን ስም ዳግም ላለመጥራት የወሰንን ጥቂቶች አልነበርንም፣ ከአእምሮ ጓዳ ላንዴና ለመጨረሻ ለመፋቅ። ሞኒክ የተባለችው ፈረንጅ ሚስቱ አክስራው የፈረጠጠችበት የቀድሞ የኢኳቶሪያል ጊኒ አምባገነን መሪ ማሲያስ ኒጎማ በሀገሪቷ ዳግም ሞኒክ የሚል ስም ለሴት ልጁ ያወጣ ወላጅ እንዲቀጣ ያስነገረውን አዋጅ የሚመስል አስነገርን። ከዛሬ ጀምሮ «ውሾን ያነሣ....» በማለት ዳግም ላለመደራረስ ሁሉም በየፊናው ቁርጥ ውሳኔ ላይ የደረሰ ይመስል ነበር። ከሃመልማል አባተ ጋር፤</p>

<p>«እርሳኝ አላልኩህም ወይ ከነፈመጠሬ፣</p>

<p>የእናትም ሞት ይረሳል መቼም እስከዛሬ፣» ባንድ ድምፅ የምናንጎራጉር ኃዘንተኞች መሰልን።</p>

<p>ፍቺ አማራጭ አልባ መፍትሄ ሆኖ ከቀረበ ዘንዳ የመለያየቱ ነገር እንዲዋሀደን ጊዜ መውሰድ የግድ ነበረ። አላህም ዓለምን ሰፋ አድርጎ የፈጠራት የተፋቱ ባልና ሚስቶች ዳግም ዓይን ለዓይን እንዳይተያዩ ነው ተብሏልና እንዳንደራረስ መባባሉ ሊገርመን አይገባም። ምቼም ተፋትቶ ቤተኛ መሆን አስቸጋሪ ነው። በሙስሊሞች አባባል አላህ ዘንድ ከተፈቀዱት (ሃላሎች) ሁሉ ፍቺ አስጠሊታው ነገር ነው። በሌላ አነጋገር ያልተፈቀደ፣ ውጉዝ ክንዋኔ ነው። በብሔረሰቦች መካከል መገንጠልን (ፍቺን) እንደ መፍትሔ ያቀረቡት ሌኒኒስቶችም ሌላ መፍትሄ አላስኬድ ሲል ብቻ የሚሞከር አማራጭ አድርገው ነው የሚያቀርቡት።</p>

<p>ለሁለቱ ሀገሮች ችግር መፍትሄ ነው የተባለው ፍቺ ተጠናቀቀ። ሰማንያው ተቀደደ፣ እማኞቹ በተገኙበት። የዓለሙ ኅብረተሰብ ውሳኔያችሁን አደነቀ ተባልን። የመሪዎቻችንን ጥበብና ድፍረት አወደሱ። 30 ዓመታት ሀገሪቷን ላደማው አውዳሚ ጦርነት የተሰጠው እልባት ለአካባቢያችንና ለዓለም ሰላም ስለሚያበርከተው አስተዋፅዖ ብዙ ዲስኩር ተደሰኮረ። መሪዎቻችን በዚህ ውጥናቸው «ለኖቤል የሰላም ሽልማት» እስከመታጨት ደረሱ። ዕፁብ ድንቅ!</p>

<p>የቅርብና የሩቅ ሊቃውንት በአዲሱ መንፈስ በሁለቱ አገሮች መካከል የተፈጠረው በመልካም ጉርብትና በሰላም አብሮ መኖርና የመተባበር ጅምሮቻቸውን በቡራኬ ስጡት። አጀብ ተባለ። ከጠላትነት ወደ ወዳጅነት ባንድ ጀምበር መሸጋገራችን በሁሉም ዘንድ ተሞገሰ። የዶ/ር አማረ ተክሌ «ኢትዮጵያና ኤርትራ .... ከውዝግብ ወደ መተባበር» የተሰኘው መጽሐፍ ለዚህ ዓይነተኛ ምሳሌ ነው። የፈረንጆቹ የአካባቢ ታዛቢዎችም በተለያዩ አጋጣሚዎች በክፍለ-አህጉራችን የባተውን አዲስ የልማት ወርቃማ ዘመን ከማብሰር አልቦዘኑም ነበር። ይህ ብሩህ ጅምር በውስጡ ላዘላቸው ጠንቶች እንደ ማስጠንቀቂያ ፍንጭ ለመስጠት ድፍረት ያገኙት የስዊድኑ ኗሪ ኤርትራዊ የታሪክ ምሁር ዶ/ር ተከስተ ነጋሽ ብቻ ነበሩ ማለት ይቻላል። ይህ ቅድመ ማስጠንቀቂያ ያካተተውና «ኤርትራና ኢትዮጵያ .... ከትብብር ወደ ፉክክር» የተሰኘው ፅሑፋቸው ከግንቦቱ የድንበር ግጭት ትንሽ ቀደም ብሎ ነበር የተበተነው። ትናንት ፕሬዚዳንት ኢሳይያስ በኢትዮጵያና በኤርትራ መካከል ትርጉም - አልባ ይሆናል ባሉት የድንበር ችካል ምክንያት ጦር ይማዘዛሉ ብሎ የገመተ ግን አልነበረም። ባንድ ጀንበር ሁሉም ነገር ተፈጭቶ ጥሬ ለመሆን በቃ።</p>

<p>በዚህ ሳቢያ ብዙ እውነታዎችን እንደገና ለመመርመር መልካም አጋጣሚ የተፈጠረ ይመስላል። የሁለቱ ተጎራባች ሀገሮች ግንኙነት ብቻም አይደለም መመርመር ያለበት። የኤርትራ ነፃነት፣ የማንነት ቀውስ፣ ብሔራዊ አንድነት፣ ኢኮኖሚያዊ አቅም፣ ከአቅም በላይ መንጠራራት፣ ወዘተ ሁሉ እንደገና አነጋጋሪ ርዕስ እየሆኑ ናቸው። ብዙ ኤርትራውያን ስለ ራሳቸው ያሰራጯቸውን ተረቶች (ምይትህስ) በቅርብ ለመመርመር ጥሩ አጋጣሚ ያገኙ ይመስለኛል። ከዚህ በላይ ስማቸውን የጠቀስናቸው ኤርትራዊ የታሪክ ምሁር ዶ/ር ተከስተ ነጋሽ ለሀገራቸው ልጆች (ደቂዓዲ) በአፅንኦት የሚያዝዙት ይህንኑ ራስን የመመርመር መራራ እንክብል ነው።</p>

<p>ወደ እነዚህ ተረቶች ከመግባታችን በፊት ግን አንዲት ኢትዮጵያዊት የቤት ሠራተኛ ስለ ፕሬዚዳንት ኢሳይያስና የቀድሞ ምክትላቸው ስለ ራማዳን መሐመድ ኑር ተናገረች የተባለውን ማንነት ገላጭ የሆነ ጨዋታ እንስማ። ኢትዮጵያዊቷ ሠራተኛ ሻዕቢያ አሥመራን በተቆጣጠረበት ወቅት ራማዳን ከነቤቱ የወረሳት ካንድ ኢትዮጵያዊ ጄኔራል ነው። በዚያ ቤት ለተወሰኑ ወራት በሠራችበት ወቅት ያዳመጠችው የሁለቱ የኤርትራ መሪዎች የነጋ - ጠባ ጭውውት ነበር በቀልድ መልክ ያወጋችው። ነገሩ ቀልድ ይመስላል፣ ነገር ግን ከቀልድ በላይ ነው። ነጋ - ጠባ አቶ ራማዳን ለአለቃቸው «እነመለስ ያንዲት ታላቅ ሀገር መሪዎች ሲሆኑ፣ እኛ 30 ዓመት ታግለን አንዲት ትንሽና ድሃ ሀገር ታቅፈን ቀረን አይደል?» ይላሉ።</p>

<p>ፕሬዚዳንት ኢሳይያስ ያዳምጡና «ታዲያ ድንጋይ ተሸክመን ምህረት ጥየቃ ሸዋ እንሂድ እንዴ?» በማለት ይቀልዳሉ። «ታቅፈው» የቀሩትን ሀገር፣ «ተሰውተው» የተጎናፀፉትን «ናፅነት» ትርጉም አልባነትና ውስጠ - ባዶነት መግለጫ የሆነ ጭውውት ነው። የኤርትራን ቁንጮ አመራር ሥነ - ልባናዊ ውቅረት ወለል አድርጎ የሚያሳይ ትርዒት ነው። ከታገሉለት ነፃነት ጋር እንኳን በቅጡ ላለመታረቃቸው ዓይነተኛ አመልካች ነው።</p>

<p>እዚሁ አዲስ አበባ ውስጥ በቅርብ የተመለከትነው ሌላ ትርዒት አለ። በሸዋ መካከል በትሬንታ ኳትሮ ተጭነን እንዴት «በዓጋሜዎች» እንባረራለን በማለት አካኪ ዘራፍ ያሉት የተባረሩ ኤርትራውያን ትናንት የሌላ ሀገር ዜግነት መምረጣቸውን እንኳን ልብ አለማለታቸውን ያመለክታል። እንዲሁ የተውረገረጉት «ኢትዮጵያ የጋራ፣ ኤርትራ የግል» የተሰኘው የሰባት ዓመት ሊቼንሳ በወያኔ ደንደስ የተጎናጸፉት ችሮታ መሆኑን አላጤኑም።</p>

<p>የተረት ቀረፃ ያስከተለውን ውዥንብር የጻፉት ዶ/ር ተከስተ ብቻ አልነበሩም። የኢትዮጵያና የአካባቢያችን ተመራማሪ የሆኑት እንግሊዛዊው የታሪክ ምሁር ፓትሪክ ጂልክስ (ጳትሪችክ ጚልከስ) በቅርቡ ሒስትሮግራፕህይ አንድ ምይትሆሎግይበሚለው መጣጥፋቸው የዚህን ክስተት አደገኛነት አጋልጠዋል። ስለ ኤርትራ የሚወሱ ዋና ዋና ተረቶች ብለው ከጠቀሷቸው መካከል «ኤርትራ የምትባል ሀገር በ1890 ከጣሊያን ቅኝ ግዛት ምሥረታ በፊት በኤርትራ የኢኮኖሚ ልማት እንደነበረ፣ በኤርትራ ብሔረሰቦች መካከል ትናንትም ሆነ ዛሬ አንድም የመሻኮት ሁኔታ እንዳልነበረ፣ ሻዕቢያ በአፍሪካ ወደር ያልነበረውን የደርግ ሠራዊት በጦር ሜዳ አንኮታኮት» የሚሉት ይገኛሉ።</p>

<p>ስለ ብሔራዊ አንድነታቸው ጥንካሬ ድግምት እንደ ሻዕቢያ ካድሬዎች የጻፈና የደሰኮረ የለም ማለት ያስኬዳል። ጧት ማታ ያለመታከት ለፍፈዋል። እንግሊዛዊው ፍሬዴሪክ ኤንጂልስ (ፍረድሪችክ ኤንግለስ) ስለ ቅርብ ጓደኛውና የትግል ጓዱ ስለ ካርል ማርክስ ያለውን አባባል ያስታውሰኛል። «በገንዘብ እጦት እንደ እሱ ፍዳውን የቆጠረ የለም። እንደሱ ደግሞ ስለ ገንዘብ የጻፈ የለም» ያለው አባባሉ ማለቴ ነው። ጧት ማታ የሚወደሰው የኤርትራ ብሔራዊ አንድነት ሳንካ አልባ አይደለም። በነገራችን ላይ ብሔራዊ አንድነት በትግርኛ ብሔረሰብና በቀሪዎቹ ስምንት ብሔረሰቦች ዘንድ ያለውን ግንኙነት ለመግለፅ የሻዕቢያ ካድሬዎች የሚጠቀሙበት ማሽሞንሞኛ አባባል መሆኑ ነው።</p>

<p>ቆላ - ደጋ፣ እስላም - ክርስቲያን፣ ስንጥቅ የኤርትራ ብሔረሰብ ዓይነተኛ መለዮ ነው። ልክ ትናንት እንዳወዛገበው፣ ዛሬም የእርክቻ ምክንያት ነው። በ1952ቱ ሪፈረንደም ላይ ከኢትዮጵያ ጋር መቀላቀልን የጠየቁት በአመዛኙ የደጋ ክርስቲያኖች ነበሩ። ያውም ከበሮ እየደለቁ ለፌዴሬሽን ሳይሆን የወተወቱት ለአንድነት ነበረ። ፌዴሬሽኑን የተቃወሙት በአመዛኙ የቆላ ሙስሊሞች ነበሩ። በ1962 ፌዴሬሽን ሲፈርስ ደግሞ ብረት በማንሳት አመጹን ያቀጣጠሉት እነዚሁ ሙስሊሞች ናቸው። እንዳጋጣሚ ሆኖ ነፃነት ተገኘ ከተባለ ሰባት ዓመት በኋላ ዛሬም በሱዳን የስደተኞች ካምፖች ውስጥ የሚማቅቁት እነሱ ናቸው። ወደ ቀድሞ ቀያቸው እንዳይመለሱ የከለከለው «ቤታቸውን አቃጥሎ ለስደት ዳረጋቸው» የተባለው የደርግ ጦር ሠራዊት አይደለም። የትናንት የኮማንዲስ ባላንጦቻቸው፣ የዛሬው ነፃ አውጭዎች ናቸው።</p>

<p>የእነዚህ በሱዳን ካምፖች ውስጥ ከ30 ዓመት በላይ በስደተኝነት ያሳለፉ ከ700 ሺ እስከ አንድ ሚሊዮን የሚጠጉ የቆላ ሙስሊሞች ጉዳይ የተባበሩት መንግሥታት የስደተኞች ከፍተኛ ኮሚሽነር እርዳታውን ካቋረጠ በኋላ አሳሳቢ እየሆነ መምጣቱን ያስታወቁት በስዊድን የተቋቋመው የኤርትራ እርዳታና ልማት ማስተባበሪያ ምክር ቤት ኃላፊ የሆኑት ኢድሪስ ባዱሜ ናቸው። እሳቸው የኩናማ ተወላጅ ናቸው። እነዚህ ስደተኞች ለሀገራቸው እንዳይበቁ የተከለከሉበት ምክንያት ከማንም የተሰወረ አይደለም። በሁለቱ ሃይማኖት ተከታዮች መካከል ያለውን አሳሳቢ ጥንቅር ያዛባል ተብሎ በሻዕቢያ ተፈርቶ ነው።</p>

<p>የዛሬውን አያድርገውና ፕሬዚዳንት ኢሳይያስ «ኢትዮጵያ በሀገሯ የሚገኙ ኤርትራውያን ስደተኞችን ውሰዱ ብላ አታውቅም። ሱዳን ለምንድነው የምትነዘንዘን» ያሉት ካንድ ዓመት በፊት ገደማ ነበረ። በአሁኑ ጊዜ የአዲስ አበባ «ስደተኞችን» በእነዚያ ሱዳን ካምፕ ውስጥ በሚማቅቁት ስደተኞች ቦታ ላይ ለማስፈር የሻዕቢያ ካድሬዎች ሽርጉድ እያሉ ናቸው። ሻዕቢያ ሥልጣን ላይ እንደተቆናጠጠ በወጣው የመሬትና የአስተዳደር ክልሎች ሽግሽግ አዋጆች በቆላማ - ሙስሊሙ ህብረተሰብ ዘንድ ተቃውሞ ያጋጠመው በስተኋላ የነበሩትን እቅዶች ከወዲሁ በመገንዘብ ነው። በሀገሪቱ 80 ከመቶ በሚሆነው የቆላ መሬት ላይ ከሀማሴን፣ ከአካለጉዛይና ከሠራዬ የከበሳ ክርስቲያኖችን ለማስፈር እቅድ እንዳለ የአደባባይ ምስጢር ሆኖል። በተገኘው አጋጣሚ እነዚህን ሙስሊሞች ከኤርትራ ፖለቲካዊ ህይወት ለማግለል ፕሬዚዳንት ኢሳይያስ አልቦዘኑም። አንዳንድ ጊዜ በፋንዳሜንታሊስቶች ፅንፈኛነት ሥም ሙስሊሞችን ይወነጅላሉ።</p>

<p>ከሃይማኖት አባልነት ጋር ተቆራኝቶ ትናንትም፣ ዛሬም ኤርትራን የሚያወዛግበው የቋንቋ አጠቃቀምና የማንነት ጥያቄ ነው። ዛሬ በኤርትራ ትግርኛን ዓረብኛ ከፉክክር ውጭ አድርጎ በተግባር ትግሪኛ ግን የነፃይቱ ኤርትራ ኦፊሴላዊ ቋንቋ መሆኑ በሙስሊሞች ዘንድ ተቀባይነት የለውም። ከትግርኛ ሌላ ቋንቋ የሌላቸው ጀበርቴዎች እንኳን ትግርኛ በዓረብኛ ላይ የተቀዳጀውን የበላይነት ይቃወማሉ። ትግርኛንና ትግራዊነትን እንደ ክርስትና መታወቂያ አድርገው ነው የሚቀበሉት። ስምንቱ የሙስሊሙ ብሔረሰቦች ዓረብኛን እንደ ቋንቋቸው የመረጡትም ለዚህ ነው።</p>

<p>የትግርኛ ተናጋሪዎችም ቢሆኑ አንዳንድ ጊዜ በሀበሻነታቸው ከቀረው የኢትዮጵያ ወገናቸው ጋር ያላቸውን ቁርኝት ቅድሚያ ሲሰጡ ሌላ ጊዜ ከኢትዮጵያ «ዓጋሜዎች» ጋር ባንድ መጠሪያ ላለመታወቅ ራሳቸውን የትግርኛ ብሔረሰብ ብለው ይሰይማሉ። ሌላ ጊዜ ደግሞ የሁሉም ዘጠኝ ብሔረሰቦች መታወቂያ የሆነውን «ኤርትራዊነት» ለራሳቸው ብቻ ለማድረግ ይከጅላሉ። እስካሁን በኤርትራ ውስጥ ያሉት የትግርኛ ተናጋሪዎች ስም በውል ያልታወቀው በዚሁ ምክንያት ነው። ከዚህ በላይ የማንነት ውዝግብ (እደንቲትይ ጭሪሲስ) ምን ሊኖር ይችላል?</p>

<p>በሌላኛው ፅንፍ ደግሞ «ዓረባዊነታቸው» እንደ እግር እሳት የሚያንገበግባቸው የዓረብ በዓስ (ዳግም ትንሣዔ) ፓርቲ የሆኑ የቆላ ሙስሊሞች ነበሩ። ዛሬም አሉ። በዓስ ፓርቲ ደግሞ ከሁሉ የዓረብ ብሄርተኛ ድርጅቶች ፅንፈኛ የተሰኘው እና በኢራቅና ሶሪያ የሥልጣን ርካብ የጨበጠ ፓርቲ ነው።</p>

<p>ጂሃድን ለመሳሰሉ አክራሪ ሙስሊም ፅንፈኛ ድርጅቶች አባላት ትግርኛን በቋንቋነት ከደጋ ክርስቲያኖች ጋር በመጋራታቸው ብቻ ሙስሊሞቹ ጀበርቴዎች እንኳን የማይታመኑ «ግልገል ክርስቲያኖች» ናቸው። በተለይም በሼክ ዓረፋ የሚመራው የትግሉ ዓላማ በኤርትራ የሙስሊም መንግሥት መመሥረት መሆኑን አይሸሽጉም።</p>

<p>ፕሬዚዳንት ኢሳይያስ አንድ ጊዜ በወያኔ ሽርክና «የትግራይ - ትግርኝ ሪፐብሊክ» ፕሮጄክት መጣደፍ፣ በሌላ ቀን ደግሞ በወንድም ጋዳፊ እቅድ ሥር ዓረባዊ አለኝታነት ለመሻት ትሪፖሊ የሚከንፉት ወድደው አይደለም። ይኸው ቅጥ ያጣው የማንነት ቀውስ የሚያስከትለው መክለፍለፍ ነው። ከወያኔ በተጋጩ ማግሥት በ5 ወር ጊዜ ውስጥ ብቻ 5 ጊዜ ወደ ኮሎኔል ጋዳፊ ያመላለሳቸው የዓረቦች ፍቅር እንዳልሆነ እነሱም አይስቱትም። አልጂዚራ የተባለው የኳታር ቴሌቪዥን ጣቢያ በቅርቡ ባደረገላቸው ቃለ - ምልልስ አንዱ ጋዜጠኛ የተከበሩ ፕሬዚዳንት ኢሳይያስን «አንተ አጭበርባሪ ነጋዴ» ያላቸው ያለ ምክንያት አልነበረም።</p>

<p>ከሁሉ በላይ የሚያስቀውን ያህል የሚያስተዛዝበው ፕሬዚዳንት ኢሳይያስ ወደ ጋዳፊ ዘንድ የሚመላለሱት ኰሎኔሉ ራሳቸው በሎከርቢው ጭቅጭቅ የዓረብ ወገኖቻቸው እንደ አፍሪካውያኑ ከጎናቸው በፅናት ባለማቆማቸው አኩርፈው ዓረባዊነታቸውን በአፍሪካዊነት ለመለወጥ በተዘጋጁበት ጊዜ መሆኑ ነው። አንደኛው ወደ ዓረብ፣ ሌላኛው ወደ አፍሪካ አቅጣጫ በሚኳትኑበት ወቅት ኢሳይያስና ጋዳፊ በመንገድ ሊተላለፉ ነው። ፕሬዚዳንት ኢሳይያስ ትሪፖሊ ዘምተው የነበሩት የጣሊያን አሽከር አያቶቻቸው በሊቢያውያን ላይ ላደረሱት በደል ይቅርታ ሊጠይቁ እንደሆነ የሚታወቅ ነገር የለም። ወይስ ለአያቶች በደል ብቸኛ ተጠያቂዎችና ድንጋይ ተሸክመው በአሥመራ አደባባይ ከእግራቸው ሥር ወድቀው ይቅርታ መጠየቅ ያለባቸው የአማራ ተወካዮች ብቻ ናቸው?</p>

<p>ትግርኛ ተናጋሪዎች በባህላዊ መስኩ በነፃይቱ ኤርትራ ትግርኛን ኦፊሴላዊ ቋንቋ ብቻ ሳይሆን የዳበረና የበለፀገ የሥነ - ፅሑፍ ቋንቋ እንዲሆን ያላቸው ምኞት በዓረብኛ ተፎካካሪነት መና ሆኖ እንዳይቀር ያላቸውን ሥጋት መረዳት አዳጋች አይሆንም። ከዓረብኛ ጋር ተፎካክሮ ትግርኛ አሸናፊ ሆኖ እንዳማይወጣ ሳይታለም የተፈታ ነው። በኢትዮጵያ ማቀፍ ሥር አብሮ መኖርን አይሞከሬ ያደረገው ትግርኛ ቋንቋ ከአማርኛ ጋር የነበረው ፉክክር ነው። ትግርኛ ኦፊሴላዊ መነጋገሪያ ቋንቋ ያልሆነባት ኤርትራ ለእነሱ ምንም ትርጉም አትሰጥም።</p>

<p>የትግርኛ ተናጋሪዎቹ ብሔርተኛነት ዋና አንቀሳቃሽ ሞተሩ ባህላዊ ማንነት ነው። ይህ ባህላዊ የማንነት ችግር በፖለቲካ መስክ ከተመለከትነው ቀውሱ ይበልጥ የተወሳሰበ ነው።</p>

<p>በኢኮኖሚ መስክ ኤርትራ በ«ወርቃማው የልማቷ ዘመን» (1935 - 1941) የታየው እድገት በፌዴሬሽን ጊዜ እየቆረቆዘ መጣ የተባለው ሌላ ተረት ለአብዛኛዎቹ ብሔርተኛ ኤርትራውያን ለጥያቄ የሚቀርብ ጥርጣሬ ያለበት ጉዳይ አይደለም። የኢኮኖሚ ግንባታ ከኢትዮጵያ መውረር ዘመቻ ጋር ብልጭ ድርግም ያለ ክስተት መሆኑን አይቀበሉም። ነፃይቱን ኤርትራ በዚያን የኢኮኖሚ መሠረቶችና በኤርትራውያን የሥራ ወዳድነት ባህል እንደገና መገንባቱ ትልቅ ሀገራዊ ትልም ነው። ህልምም ነው።</p>

<p>ኤርትራ የቀንዱ «ሲንጋፖርና ሆንግ ኮንግ» እንድትሆን ከመሀል ኢትዮጵያ የተሸመተው የግብርና ጥሬ እቃ በአሥመራ ፋብሪካዎች ተፈብርኮ፣ ታሽጎ፣ እንደገና ሸማቹ ወዳለበት ሸዋ ይላካል፤ በዚህ እቅድ መሠረት። በሰባቱ ዓመት እውን እንዲሆን ሁኔታዎች የተመቻቹለት ንድፍ ከወያኔ በተጋጩ ማግሥት ተፍረከረከ። መሠረቶቹ ሁሉ ተናዱ። የሻዕቢያ መሪዎችና ካድሬዎች ጧት ማታ ስለ ኢኮኖሚያቸው እድገት የሚለፍፉአቸው አስገራሚ አሃዞች ግን ጤፍ፣ ቡና፣ በርበሬ ሆኖ የበላተኛውን ፍላጎት መርካት አልቻለም።</p>

<p>ሻዕቢያ ለአካባቢ ኃያል መንግሥትነት ሚና ራሱን ያጨው ከደርግ ሠራዊት ባስቀረው የመሣሪያ ክምችት ብቻ ተማምኖ ነው። ከአካባቢ ሀገሮች አለኝ የሚለውን መሬትም ለመመለስ የሚተማመነው በዚሁ መሣሪያ ክምችት ነው። የሃኒሽ ደሴቶችን ከየመን ይዞታ በመንጠቁ የቀይ ባህርን ደቡባዊ በር መግቢያ - መውጫ በእጁ ያስገባ መስሎት ተዘባነነ። ደሴቶቹ ለባለቤቶቹ በመመለሳቸው ለጊዜው ይህ ሙከራው ከፏል። ነገር ግን የሻዕቢያ መንግሥት የቀይ ባህር ደህንነት በእሱ ትከሻ ላይ ብቻ የወደቀ ኃላፊነት አድርጐ ማስመሰሉን ቀጥሎበታል። ብዙ የዓረብ ሀገሮችንም በዚህ ጉዳይ ለማስተባበር ይጥራል። ዓረቦቹ ግን በዚህ ጥረት ኢትዮጵያ ካልተጨመረችበት የኤርትራ 60 ኪሎ ሜትር ገብ የባህር ወርድ ይዞታነት ለቀይ ባህር ደህንነት አስተማማኝ ዋስትና እንደማይሰጥ ይገነዘባሉ ብለን እንገምታለን።</p>

<p>የሻዕቢያ መንግሥት የዓባይ ውሃ ፍሰት ደህንነት ይመለከተኛል ባይ ነው። እድሜ ለወያኔ፣ ኤርትራ የዓባይ ተፋሰስ ሀገሮች አባል ሆናለች። በኢጋድ አባልነቱ የኤርትራ መንግሥት በአፍሪካ ቀንድ ሀገሮች ስብስብ ውስጥ አቅሙ ከሚፈቅደለት በላይ ሚና ሲጫወት ከርሟል። በኮንጎ ሎሬን ካቢላን ወደ ሥልጣን ለማምጣት ሠራዊት አዝምቷል። እነዚህ ሁሉ ያለቁመቱ ያጠለቃቸው ቀሚሶች ከወያኔ ጋር የተጋጨ ዕለት ተገልበው እርቃኑን ቀረ። ወደ ትክክለኛው ወርዱና ቁመቱ ተኮማተረ። ኩምሽሽ አለ። ጭራውን ቆልምሞ የሳህል መንግሥታት ድርጅት አባልነት ለመጠየቅ ወደ ትሪፖሊ የኳተነው ከዚያን ጊዜ በሁዋላ ነው። ሻዕቢያ እነዚህን ሁሉ ሚናዎች ለመጫወት ያበቃው በኢትዮጵያ ትከሻ ላይ ተፈናጥጦ መሆኑን አላጤነውም ነበረ። ቢያጤነውም አምኖ መቀበል ሞቱ ነው።</p>

<p>የሚገርመው ግን እነዚህ ሽንፈቶችና ውርደቶች የሻዕቢያ መንግሥት ስለ ራሱና ስለመሪው አዳዲስ ተጨማሪ ተረቶች ከመጠረቅ አላገደውም። በሰሞኑ «የድንበር ግጭት» ሳቢያ በፕሬዚዳንት ኢሳይያስ ዙሪያ አዳዲስ ተረቶች እየፈሉ ናቸው። የግለሰብ አምልኮን ወደ አንድ የዕድገት ደረጃ ከፍ የሚያደርጉ ሆነዋል። በነዚህ ተረቶች መሠረት ፕሬዚዳንቱ በወያኔ የተፈጸመባቸው ከባድ የክህደት ተግባር ያልጠበቁት ቢሆንም ጠሊቅና መጢቅ በሆነ አሸጋግሮ የማየት ችሎታቸው ለዚህ ያልታሰበ ሁኔታ የማይበገር ሠራዊት አዘጋጅተው ቆዩ። የኤርትራን አየር ኃይልም ለዚህ ክፉ ቀን ባይገነቡ ኖሮ፣ ጉድ ሆነው ነበረ፣ ይላሉ «የሕይወት» መጽሔት አዘጋጆች።</p>

<p>የኤርትራ መንግሥታዊ ህልውና ራሱ አጠያያቂ በሆነበት ባሁኑ ሰዓት የሻዕቢያ መሪዎች ቆም ብለው የሰባት ዓመት ጉዟቸውን በጥሞና ከመመርመር ይልቅ ዛሬም በፈጠሩት የህልም ዓለም እየከነፉ ናቸው። ጠያቂ ስለሌላቸው ነው። በሀኒሽ ደሴቶች ለኤርትራ ሉዓላዊነት ተብለው ለተማገዱት ወታደሮች ደም ተጠያቂ ማን እንደሆነ እንኳን የጠየቀ ሰው የለም።</p>

<p>ኤርትራውያን የጦሰኛው መሪያቸው መክለፍለፍና ከአቅም በላይ መንጠራራት ወደ ጥፋት ገደል እየመራቸው መሆኑን መገንዘብ ካልቻሉ ከጐረቤቶቻቸው ጋር በጉርብትና መኖሩ እንኳን አስቸጋሪ ሊሆን ነው። እኛ ግን እንደ እነሱ በህልም ዓለም መክነፍ የለብንም። ቆም ብለን የሰባት ዓመቱን ጉዞ መመርመር ሊኖርብን ነው። በጥሞና! በሰባት ዓመቱ የተፈጠሩ አዳዲስ እውነታዎችን ፊት ለፊት ማየት መቻል አለብን። ኤርትራ ተገነጠለች ተብሎ የተሰማው እሪታና ዋይታ ከስሜት በፀዳ መንፈስ እንደገና መመርመር ሊኖርበት ነው።</p>

<p>አንድ መካድ የማይቻል እውነታ አለ። ኢትዮጵያ ኤርትራ የምትባል አዲስ ጎረቤት ሀገር አላት። ይህ ብዙዎቻችን ከራሳችን ጋር እንዲዋሃደን ያልተዘጋጀንበት እውነታ ነው፣ ሊውጡት ያስቸገረ መራራ እንክብል። ለጊዜውም ቢሆን ከዚህ እውነታ ጋር ራሳችንን ማስታረቅ ካልቻልን ልክ እንደ ሻዕቢያ መሪዎች በህልም ዓለም ተዘፍቀናል ማለት ነው።</p>

<p>አንዳንዶቻችን መፍትሔ ብለን ያቀረብናቸው ስሜታዊ መፍትሄዎች ምን ያህል ከእውነታ የራቁ እንደነበሩ ዛሬ መገንዘቡ አያዳግትም፣ ለምሳሌ ትግራይም ትጨመር የሚለው ሀሳብ ዓይነቱ። ዛሬም ቢሆን አንዳንድ በስሜት የሚቀርቡ ሀሳቦች አሉ። ለምሳሌ 3 ሚሊዮን ሕዝብ የባህር ወደቦች እያላቸው፣ 60 ሚሊዮኑ የኢትዮጵያ ሕዝብ የባህር በር በመከልከሉ ብቻ ጥያቄያችን ፍትሃዊ እንደሚሆን የሚወተውቱ ወገኖች አሉ።</p>

<p>ከእነዚህ የአጭር ጊዜ መፍትሄዎች ባሻገር ስትራቴጂካዊና ዘላቂ መፍትሄ መፈለግ ሊኖርበት ነው። አይቀሬ የሚባለው ጦርነት በኢትዮጵያ ወገን 6 ወታደራዊና ፖለቲካዊ ግቦችን ዓላማ አድርጎ ሊነሳ ይችላል ተብሏል።</p>

<p>እነዚህም፣</p>

<ol>
 <li> ባድመና ሽራሮን ብቻ መልሶ መቆጣጠር፣</li>
 <li> የሻዕቢያን ወታደራዊ አቅም ሊያንሰራራ ወደማይችለው ደረጃ ማሽመድመድ፣</li>
 <li> የሻዕቢያን ወታደራዊ አቅም ብቻ ሳይሆን ኢኮኖሚያዊ ታህታይ መዋቅሮችን ከጥቅም ውጭ ማድረግ፣</li>
 <li> አሥመራን ተቆጣጥሮ አንድ የኢህአዴግ አፍቃሬ - መንግሥት አቋቁሞ መመለስ፣</li>
 <li> አሰብን በማስመለስ ኢትዮጵያን ዳግም የቀይ ባህር ዳርቻ ሀገር ማድረግ፣</li>
 <li> የቀድሞ ጠቅላይ ግዛቲቱን እንደገና ከእናቷ ጋር ማቀላቀል፣</li>
</ol>


<p>እነዚህን ዓላማዎች ለማስፈጸም ወታደራዊ ኃይል ለብቻው በቂ አይደለም። በዚህ ጽሑፍ ስለ ኤርትራ ነፃነት ትግል መንስዔዎች፣ የማንነት ቀውስ፣ ብሔራዊ አንድነት፣ ኢኮኖሚያዊ አቅም፣ ከአቅም በላይ መንጠራራት ያነሳኋቸው ጉዳዮች ትክክለኛ ግንዛቤን የሚሹ ነገሮች ናቸው። ግንዛቢያችንም ከስሜት በፀዳ ቁጥር የምንነድፋቸው ግቦች ተግባራዊነት አስተማማኝ ይሆናል።</p>

<p>የኤርትራን ስም ዳግም ላለመጥራት ግዝት አለብን የምንል ወገኖች ተመልሰን መነጣጠል የማንችል አንድ ሕዝብ ነንና እንደገና ከአንዱ ጫፍ ወደ ሌላ ጫፍ የአቋም ዥዋዥዌ መሆኑን ማመን አለብን። በሌላ በኩል በሁለቱ ሀገሮች መካከል ፍቺው አለመጠናቀቁ፣ ጉርብትናው ደግሞ አስቸጋሪ እየሆነ መምጣቱን የሰሞኑ «የድንበር ግጭት» ወለል አድርጎ አሳይቶናል። የ30 ዓመቱ የእርስ በእርስ ጦርነት አለማክተሙን ነው የሚያመለክተው። ባንድ ጣራ ሥር ለመኖርም ሆነ ጎን ለጎን በጉርብትና የኢትዮጵያን ሀገራዊ ጥቅም ማስከበር የሚቻለው የተፈጠሩትን እውነታዎች ከግንዛቤ በማስገባት ትክክለኛ እስትራቴጂካዊ ግቦችን በመንደፍ ነው።</p>

<p>ጰአርል ቡኢችክየተባለችው በቻይና ጥናቷና በሌሎቹ ፅሑፎቿ የታወቀችው አሜሪካዊት ፀሐፊ እንዲህ ብላለች። «ልክ በግለሰቦች መካከል የሚከሰተው የዕድሜ ልዩነት (ጘነራቲኦን ጋፕ) በሀገሮች መካከልም አለ። በምዕራብ ሀገሮችና በቻይና መካከልም ይህ በጐረምሳና ባዋቂ ሀገርነት የሚከሰት የዕድሜ ልዩነት አለ።»</p>

<p>በኢትዮጵያና በኤርትራም መካከል ይህ የዕድሜ ልዩነት እንዳለ ማስመስከር ይኖርብናል፣ ጠለቅ ባለ አሸጋግሮ የማየት ችሎታ የሚገለፅ፣ የቆየ የሥልጣኔ ባለቤትነት የሚያስመሰክር የዕድሜ ልዩነት። ጉርምስናና በአዋቂ መካከል ያለ የዕድሜ ልዩነት!</p>


</body>
</html>
