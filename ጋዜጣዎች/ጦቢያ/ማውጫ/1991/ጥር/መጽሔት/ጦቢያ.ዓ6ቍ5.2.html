<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yeCereqa lay tekus</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የጨረቃ ላይ ተኩስ</h1>
<h2 class="align-center">አፍቃሪ -- ኢትዮጵያዊነትን ማረጋገጥ - ከባዱ ሸክም</h2>


<p align="right">ከጸጋዬ ገብረ መድኅን አርአያ</p>

<p>በውጭ አገር የማውቃቸው ኢትዮጵያውያን በዝግጅቱ የሚሳተፉበት አንድ ራዲዮ ጣቢያ አለ። ጣቢያው በአካባቢው ለሚገኙ የአገር ልጆች ያገኘውን ዜና ያቃምሳል። አንድ ራዲዮ ማድረግ እንደሚገባውም አነሰም አደገ ወደ አገር ቤት እየደወለ «ምን ከበር» እንዳለ በመጠየቅ፣ ቃለ መጠይቆችን እንዳግባቡ በማቅረብ ሰዎችን ያወያያል። ፕሮግራሙ ካልተሟላም እንደሁላችንም በማስታወቂያ በምኑም «የከፈተውን የራዲዮውን ጉሮሮ» ይሞላዋል። ከፕሮግራሞቹ መጀመር በፊት ግን የሚያሰማው መፈክር ነበረ። «ሻዕቢያና ወያኔ የኢትዮጵያ ሕዝብ ጣምራ ጠላቶች ናቸው!»። ለመፈክሩ ምን መልስ ይሰጣል? «እናሸንፋለን!» ነው ወይስ «መጠርጠሩስ!» የምንለው?</p>

<p>ለብዙዎቻችሁ ይኸ የሚገርም ነገር አይደለም። ሐቀኛ መግለጫ ወይም ማንንም (ከሰዎቹና ከአቀንቃኞቻቸው በቀር) የሚያስቀይም አነጋገር ወይም እንግዳ ነገር አይሆንብንም። አንዱን ድርጅት ከሌላው፣ ሻዕቢያን ከወያኔ መለየት ራሱ ከባድ በነበረበት ወቅት አነጋገሩ ከእውነት ርቆ አልሄደም። ይልቁን አዲስና የሚደንቀው ክስተት ሻዕቢያ ኢትዮጵያን በወረረ በሳምንቱ በዚያው ጣቢያ ጠላት ሲባሉ ከነበሩት አንዱ ወዳጅ መሆኑ ነበር። ለመሆኑ እንዲወደድ የተፈለገው ወያኔ መወደድ ይፈልጋል? ራሱስ ቢሆን ይህን ትውልድ የሚወድድበት አንጀት አለው? ኢትዮጵያን በመውደድ ታምቶ ያውቃል? የኢትዮጵያን ጥቅምና ክብር በመጠበቅና በማስጠበቅ ረገድ ተጠርጥሮ ያውቃል? እንዲህ ያለ ትችት በተደጋጋሚ ይቀርባል። በየመድረኩ (መሽታ ቤት ጭምር) እንነጋገርበታለን። በጠላትነት ስሜት የቀረበ ትችት ነው ወይስ በዝርዝር በማስረጃ ለትውልድ ትውልድ በአሉታዊ ገጽታ ሊተላለፍ የሚችል ነው? መንግሥት ሆኖ ትችት ለምን ቀረበ፣ ፖለቲካ ውስጥ ዘልሎ ገብቶ ስማችን ለምን ተነሳ ሊባል እንደማይገባ መተማመን አለብን። እርግጥ ሁላችንም የአገርን ጉዳይ ከስሜታዊነት በራቀና በረጋ አእምሮ ማመዛዘን እንደሚገባን አውቃለሁ።</p>

<p>ከጌዴዎን ሠራዊት አዛዥ ከኮሎኔል ኦርድ ዊንጌት ማስታወሻ እንደተገኘ አድርጐ አንድ ጋዜጠኛ በ1960ዎቹ ስለ ኢትዮጵያውያን የጻፈው ሐተታ እንደሚከተለው ይነበባል።</p>

<blockquote>
<p> ...ኢትዮጵያውያን ከፍተኛ የጥርጣሬ ባሕርይ አላቸው። ስለሆነም ዓለምን የሚመለከቱት በብርሃንና በጨለማ፣ በክፉና በበጐ ከፋፍለው ሲሆን ከቶውንም መጥፎና ደግ ባሕርያት በማናቸውም ሰው ላይ በደባልነት እንደሚገኝ ባለማመን ፍጹም ቅን፣ ፍጹም ወሮበላ፣ ፍጹም ጀግና ወይም ሐሞተቢስ፣ በግ ወይም ፍየል በማድረግ ሁሉንም ከአንድ አቅጣጫ ብቻ ይመለከታሉ። ይታገላሉ፣ ምሕረት ግን አያውቁም።</p>
</blockquote>

<p>በተነሳንበት ጉዳይ ደግሞ ሁላችንም በመንግሥት መሪዎች ተፈጥሮ ውስጥ ክፉና በጐ፣ ጠላት የሚያስመስሉና ወዳጅ አድርገው የሚያስገምቱ ባሕርያት በጣምራነት አይኖሩም የሚል አዝማሚያ አለን። ስለዚህ አንድን ነገር፣ አንድን ሰው ወይም ድርጅት ከአንድ አቅጣጫና በአንድ አቅጣጫ ብቻ የማየት ዝንባሌ አለን። ሰይጣን ነው ወይም መልአክ ነው። ትላቅና አልማዝን የመሰለች ቆንጆ እመብርሃን ማርያም ብቻ ናት። የእግርዋን ደጋንነት የዓይንዋን ልምነትና ሌላውንም የውበት ሚዛን አናይም። ያዩትን እናስተባብላለን። ወድደናታልና እስዋን የምትስተካከል የለችም። አበቦችን የፈጠረ አምላክ ደግሞ ይዘለፋል። መልካምነት ወይም ክፉነት (ክፋት) ለየብቻቸው የሚገኙት በመናፍስት ባሕርይነት (መላእክትና ሰይጣናት) ሲሆን ሰው በሰውነቱ ከጥሩ አፈርም፣ ከአመድም የተሠራ መሆኑን አሌ እንላለን።</p>

<p>እኔም በአንዳንድ መንደር ሰዎችና በወያኔ አወዳሾች የምተቸው የምሥጋና ንፉግ ተደርጌ ነው። ታዲያ በፍልስፍና ደረጃ ለሕዝብ በምናቀርበው አሳብ ግራ ቀኙን መመዘን፣ በሰዎች ውስጥ ያለውን ትልቅነትና ሐቀኝነት ለማግኘትና ለማውጣትም መሞከር የሚገባ መሆኑን ባላጥፈውም አንዳንድ ጊዜ ከራሱ ከዲያቢሎስ አካል የተቆረሱ የሚመስሉ ሰዎችና ድርጅቶቻቸውም አሉ። ይህንንም እንተማመን። ይህንን እውነታ ሌሎቹ ወገኖች መቀበል ይገባቸዋል።</p>

<p>አገሮችም ገሐነምና ገዥዎችም የገሐነም ነገሥታት የሆኑባቸው አጋጣሚዎች ብዙዎች ናቸው። ከብዙ መመልከትና ትዝብት በኋላ የሥራውን ብሔራዊነት፣ የዓላማውን ሕዝባዊነትና ውጤቱን በመመልከትም ወያኔን ወዳጅ (ወገን) ማድረግ ተችሎ ከሆነ ደስ ይለኛል። አለዚያ ከኔ ጋር ይተባበሩ።</p>

<p>ዊልያም ማንቼስተር «የመጨረሻው አንበሳ» በሚል ርዕስ ስለ ሰር ዊንስተን ቸርችል ባቀረቡት ዘገባ ላይ የሚከተለውን አሳብ አስፍረዋል። «አንድ የእንግሊዝ ምክር ቤት አባል እንዲህ ብሎኛል። ሰር ዊንስተንን አንድ ጊዜ እንደምንም እወቃቸው። ከዚያ በኋላ ያለህን ዘመን የምታጠፋው በየቀኑ እሳቸውን የበለጠ ለማወቅ በመሞከር ይሆናል። በአጭሩ ተጠንተው የማያልቁ ሰው ናቸው። ዛሬ አንድ መልካምነት፣ ነገ ሌላ በጐነት ታገኛለህ ብሎናል» ይላሉ። ዊልያም ማንቼስተር እንዳሉት ዊንስተን ቸርችል አያሌ በጐነት፣ ምሁርነትና የፖለቲካ ብልህነት፣ የወታደራዊ መላ አዋቂነት፣ ደራሲነትና የተናጋሪነት ችሎታ ነበራቸው። የሰውየውን ልዩ ልዩ ባሕርይ ለማወቅና ለማድነቅ ደግሞ አያሌ ጊዜ ጠይቆአል። ስለዚህ በየቀኑ የሚያስደንቅ ባሕርያቸው ብቅ ሲል ከቅርብ ሆኖ የሚከታተላቸው ሰው እንኳ በጐነታቸውን በአጭር ጊዜ ውስጥ አይጠግበውም። ማስታወሻ ይዞ መከተልን፣ ረጋ ብሎ ማድመጥን ይጠይቃል። ለመማር ዝግጁ መሆን ያስፈልጋል።</p>

<p>ስለወያኔ/ኢሕአዴግ እኛ አጠገቡ ያለነውና ሰባት ዓመት አብረነው የኖርነው ሰዎች ስለ ባሕርዩ፣ ስለተግባራቱ፣ ስለዴሞክራሲያዊ አቋሙ፣ ስለ ፍትሕ አሰጣጡ ሰሎሞናዊ ጠባይ ልንመሰክርለት እንችላለን። በሰባት ዓመት ውስጥ አውቀነው አልጨረስነውም። በየቀኑ ያየነውና የምንመሰክርለት እስካሁን አልጠፋም። በየቀኑ በኢኮኖሚው፣ በፖለቲካውና በማኅበራዊው፣ በወታደራዊውና በመሳሰለው መስክ እየደረሰ ያለውን በቀላሉ መዘገብ ይቻላል? ሌላው ሁሉ ይቅርና ዛሬ ኤርትራ ተብላ በመንግሥትነት ወግ ታውቃ፣ በሆስፒታል ያሉ ሕሙማንን፣ በትምህርት ማዕድ ላይ የሚገኙ ወጣቶችን፣ በእርሻ ላይ የተሰማሩ አርሶ አደሮችን፣ ነጋዴና ሠራተኛ ሕዝባችንን ወደ መጨፍጨፉ ደረጃ የተሸጋገረችውን የፖለቲካ አካል ማነው ያጠናከራት? በዚህ ኃጢአት በእግዜር ፊት፣ በዚህ ወንጀል በትውልድ ዘንድ የሚጠየቀው ማነው?</p>

<p>የሰው ልጅ ጭካኔ ምስክርና ታሪክ መዝጋቢ ለመሆን ችሎታም፣ የልብ ጥንካሬም ያስፈልጋል እንጂ ልቤ ያለቀሰውን ያህል ጥርሴን ነክሼ ብገባበት በመጨረሻ ላይ ጽሕፈቴን እንባዬ እንደሚያበላሸው እገምታለሁ። ይህ ዘመን ደግሞ ለነፃነትና ለመብት፣ ለዴሞክራሲና ለፍትህ ሕዝቡን የሚያሰልፍ አውራ የሚጠይቀውን ያህል በእንባውም፣ በደሙም ብዕር እያጠቀሰ የሚጽፍ ደራሲ የሚጠራ ነው። እንዲህ ያለ ደራሲ አውቃለሁ።</p>

<p>የቢቢሲ ጋዜጠኛ የነበረውና የቡልጋሪያ አምባገነኖች (እነ ቶዶር ዚቭኮቭ) ከኬጂቢ ሰላዮች ጋር ሆነው በጠራራ ፀሐይ በጃንጥላ የቀሰፉት ጆርጊ ማርኮቭ የጻፈውን (ጥሀ ጥሩትህ ትሃት ኪልለድ) ድርሰት ያነበቡ ሁሉ «አልቅሰናል» ይሉኛል። በሕዝቡ ላይ አምባገነኖች የሚያደርሱት መከራ፣ ምድራዊ ሥቃይና የመሳሰለው በራሳቸው ላይ እንደደረሰ ሁሉ ደም የተቀላቀለ እንባ ካመጣባቸው ይገባኛል። በቃላት ኃይል፣ በዘፈን ጣዕም፣ በቅኔ ውበት ልቡ የሚሰበረው ዓይነት ሰው ከመሆን የመነጨ አዛኝነት ካስለቀሰን ግን ነገሩ ሌላ ነው።</p>

<p>ኔሮ የተባለው የሮማ ቄሳር እንኳ ከሮማ መቃጠል ይልቅ ያዝን የነበረው በራሱ «ነፍስ ውስጥ» ስለ ነበረው «ኪነጥበብ» አብሮት መሞት ነበር። የቡልጋሪያው ደራሲ ጆርጊ ማርኮቭ እውነትን ያለ ማለባበስና ያለማጋነን በቁሙ (እንዳለ) ሳለ። ተሳካለት። «እውነት» አስገደለው።</p>

<p>የእኔ ጓደኞች ማለትም የነፃው ፕሬስ ጋዜጠኞችም እውነት በጠፋበት አገራቸው እውነት የሚባል ብርሃን ለማሳየት ሞከሩ። በሰው ልጅ ላይ የሚደርስ መከራ ሁሉ ደረሰባቸው። ወንድሜ ጐሹ ሞገስ ማዕከላዊ እስር ቤት እያለ ከሞት አፋፍ ነበር የተመለሰው። እነ ፕሮፌሰር አሥራት፣ ፕሮፌሰር መስፍን፣ ፕሮፌሰር ዓለማየሁ ተፈራ፣ ዶክተር ታዬ፣ ወዘተ፣ ከሌሎች አያሌ የኢትዮጵያና የእውነት ልጆች ጋር ሆነው ስለ «እውነት» ለመናገር ሞከሩ። አንድ ሰው ተምሮ፣ ተመራምሮና የእውነትን ብርሃንነት አይቶ ትንሽ መናገር የማይችልባት አገር የእኛይቱ አገር ትመስለኛለች።</p>

<p>ሻዕቢያ በማን ስንፍና፣ በማን ደንታ ቢስነት፣ ማንን ንቆ በማን መንገድ ጠራጊነትና ንዝህላልነት ዘልሎ ወደ አገራችን እንደገባ፣ ሰዎቻችንን እንዴት እንደ ደፈረ፣ የባለጌ እጁን እንዴት በወንድሞቻችን፣ እህቶቻችንና አረጋውያን ወገኖቻችን ላይ እንደጫነ አላወሳውም። ምክንያቱም ሠራዊታችን ተፈትቶ፣ አየር ኃይላችን ፈርሶ፣ በአሥመራ የነበረው ግምጃ ቤታችን ለሻዕቢያ የወረራ ዝግጅት ሲውል፣ የአዲስ አበባው የጦር መሣሪያ ግምጃ ቤት ከወገኖቻችን ጋር ሲጋይ ኢትዮጵያ አለኝታም፣ ባለቤትም አልነበራትም። ከዚያ በኋላ የሚፈልጉትን ሲያደርጉ ሲመለከት የነበረና ለብዝበዛ ምቹ ሁኔታዎችን ሲያዘጋጅላቸው የቆየው ሥርዓት «ወዳጅ» የሆነበትና «ወዳጅም» እንዲሆን ቅስቀሳ የሚደረግለት ለምን እንደሆነ እንዲገለጥልን እንሻለን።</p>

<p>እኔ በበኩሌ ወያኔ/ኢሕአዴግ የኢትዮጵያ ሕዝብ ወዳጅ እንዲሆን እመኛለሁ። ቋንቋ እስኪያልቅብኝና አሳብ እስኪደርቅብኝ ከሰባት ዓመት በላይ ስጭር የኖርሁት ለዚህ ዓላማ ተፈጻሚነት ነበርና ወዳጅ መንግሥት ማግኘት ያኮራል። አንድ ሕዝብ የሚወደውንና የሚሠራለትን መንግሥት ሲያገኝ ሠርቶ ለመበልጸግና ያልታወከ እንቅልፍ ለመተኛት ይችላል። የኢትዮጵያ ሕዝብ ደግሞ እንዲህ ያለ መንግሥት አይቶ ለማወቅ ሳይሆን ሰምቶም ከሆነ በወሬና በታሪክ ስለሆነ ወያኔ «ጻድቁ ዮሐንስ» ወይም እንደ አፄ ዘርዓያዕቆብ ፍትሕ አዋቂ ሆነ ማለት ነው። ያን ጊዜ ወያኔ የሕዝብ ወዳጅ ይሆናል። በኢትዮጵያም አፈና፣ ፍርደ ገምድልነት፣ ዘረኛነት፣ አምባገንነት አይኖርም።</p>

<p>ስለ መንግሥት መጠነኛ ብቃትና ስለ ጠላት መከሰት አንድ ሁለት ዐረፍተ ነገር እናንሳ። ደጋገምነው እንጂ አንድ አገር ሊከበር የሚችለው ለሰላም ባለው ዝግጅት ሲሆን የጥንት ኢትዮጵያውያን መሪዎች ምድሩንም፣ ባሕሩንም ለማስከበር ያደርጉ የነበረው ዝግጅት ይታወቃል። ካሌብን፣ ዓምደጽዮንን፣ ወዘተ፣ ያጤኑአል። ከዚያም ወዲህ በቅርቡ የአጤ ቴዎድሮስ ሕልም እውን ይሆን ዘንድ ሆርማትን፣ ጋፋትን፣ ወዘተ፣ ለማቋቋም የተደረገው ከባድ ጥረት አይዘነጋም። ይህነ ለማድረግ የሞከሩ የቀድሞ መሪዎች ከመጠላታቸውም በላይ ከዚህ ቀደም የተሠራውና የተጀመረው ሁሉ መጥፋትና መውደም እንደሚገባው ሁሉ የመከላከያ ብቃት የሚሰጠን ድርጅትና የሰው ኃይል በመጠኑ ፈርሶአል። ለምሳሌ የሐረሩ የጦር አካዳሚ ተዘጋ። ወጣቶችን ወደ ሳንደርስት፣ ሳንሲየር፣ የሕንድና የኖርዌ ታላላቅ ሚሊታሪ አካዳሚዎችና ዩኒቨርሲቲዎች መላክ ቀረ። በሌኒናዊ ዘይቤ ነባር ሠራዊት፣ የስለላና የፖሊስ ድርጅት ተበትኖ አዲስ መፈጠር አለበት ተባለ። ሁሉም ተግባራዊ ባይሆንም ይህ ስልት የሠራዊታችንን የጥረትና የጥንካሬ ደረጃ ጐድቶታል። በዘመነ ወያኔ ግን የነበረው ሁሉ እንዳልነበረ ሆነ። ሠራዊቱ ተፈታ። የዚህ ፍቺ ምንድነው?</p>

<p>ሻዕቢያ በማፍረሱ ሒደት ነበረበት። እኒህ ወገኖቻችን ደግሞ አፍርሰው የሚገዙ ሆኑ። ሊገዙት የተነሱትን አገር ወዳጃቸው አፍርሶ ሲሄድ በቋሚ ወዳጅነት አይተውት ከሆነ ፖለቲካ ስለማያውቁ ብቻ አይመስለኝም። ጀብደኝነቱ ስላልለቀቃቸው፣ የአገርና የወገን ትርጉም ስላልገባቸው ይመስለኛል። «አገር አጥፊዎችና አጥፍተው ጠፊዎች» ተብለው የተወነጀሉም በዚህ ምክንያት ነበር። ያንን አልፈን ብዙ ርቀት ተጉዘናል። ያለፈው አልፎአል ብለን፣ ሁሉንም ነገር በአዲስነትና በአስተማማኝነት እንድንቀበል የሚያደርገን ነገር መጣ ወይ? ከገዥዎቻችን ፍቅርንና ወዳጅነትን፣ ፍትሕንና ዴሞክራሲያዊነትን አየን ወይ? አንዲት በጐ ነጥብ በመላው የኢትዮጵያ ሕዝብ ዘንድ ሞገስ አስገኝታላቸው በሆነ መልካም ነበር። እኛ በተገዢነት፣ እነሱ በገዥነት ከተገናኘን ወዲህ ምን ዓይነት የግንኙነት ድልድይ ተሠራ? በሐቅ እንነጋገር ከተባለ የኢትዮጵያ ሕዝብ ጥሩ ተገዥነቱን አስመስክሮአል። ጥሩ ጌታ ግን አላገኘም። በመሠረቱ እነሱ ወዳጅ ሊሆናቸው የሚችለውን አያውቁም። ጠላታቸውንም እስካሁን አልተረዱም። በጨረቃ ላይም ይተኩሳሉ።</p>

<p>ረዥም ዕድሜ ያለው አንድ በእንግሊዛዊው ሎርድ ፓልመር ከ150 ዓመት በፊት የተነገረው አነጋገር እንደሚለው የዘለቄታ ወዳጅም ሆነ የዘለቄታ ጠላት የለም፣ የዘለቄታ ብሔራዊ ጥቅም እንጂ። ያ ባይሆን ኖሮ ጃፓን፣ አሜሪካና አውሮፓ በነቂስ ከጀርመን ጋር፣ ኢትዮጵያ ከኢጣልያን ጋር ሲመቻቸው እየተዋጉ አለዚያ ጥርስ እንደ ተነካከሱ በጥላቸው በቀጠሉ ነበር። አንድ ሕዝብ የራሱንም መንግሥት እንደ ጠላት የሚያይባቸው አጋጣሚዎች አሉ። ብሔራዊ ጥቅሞቹን፣ ሰብአዊና ተፈጥሮአዊ መብቱን ሲደፍርበት «ይህ መንግሥት ወዳጅ ነው» እንደማይል ይታወቃል። የኤርትራን የገዥ ቡድን አብዛኛው የኢትዮጵያ ሕዝብ እንደ ወዳጅ አላየውም። ሻዕቢያን እንደ መንትያ ወንድሙ ሲመለከተው የነበረው፣ ወያኔ ኢሕአዴግ ነበር። ለዚህ ነው የአሜሪካው ራዲዮ (በአሜሪካ የሚገኝ አንድ ራዲዮ) «ሻዕቢያና ወያኔ የኢትዮጵያ ሕዝብ ጠላቶች ናቸው» ሲል የነበረው።</p>

<p>ሻዕቢያን በተመለከተ የኢትዮጵያ ሕዝብ እንደ ጠላት ይወስደው የነበረው «ኤርትራን ከኢትዮጵያ፣ ለምን ገነጠለ?» በሚል ቁጭትም ንዴትም አልነበረም። ይልቁንም ነፃነት አገኘሁ ካለ በኋላ በኢትዮጵያ ጥቅምና ደህንነት ላይ ሲያካሂድ በቆየው ዘረፋና መልቲነት ነው። ሁሉንም ዘርዝረን አንችለውም። ብንሞክረውም አንባቢው ከሚያውቀው በታች፣ ከሚሰማው ሕመም ባነሰ ሁኔታ ነው የምንገልጠው፣ ቃላት የልብን ቃጠቃለው በተሟላ መልክ ገልጠው አያውቁምና! ምናልባት እዚህ ላይ ማንሳት የሚገባን ሻዕቢያ እጅግ ወዳጅ የነበረውን ወያኔን «ለሥልጣን አብቅቼ፣ አዲስ አበባን ይዤ አስረክቤው ከዳኝ» የሚለውን መግለጫ ነው። ኤኖኡግህ ኢስ አኖኡግህ-- በሚለው ሰፊ መጣጥፍ ኤርትራውያኑ ይህንን አሳብ አቅርበውልናል። በእኔ እምነት ግን ትልቅ ክህደት የተፈጸመባቸው መለስ ዜናዊ ናቸው።</p>

<p>ወያኔ/ኢሕአዴግ ከተማችን በገባ ጊዜ የፖለቲካ እውቀታችንን እንድናስተካክልበትና ወያኔ የቆመለትን ክቡር ዓላማ እንድናውቅለት የቀረበልን ሥነ ጽሑፍ መሪያችን ፕሬዚዳንት መለስ ዜናዊ የጻፉት «ኤርትራ ከየት ወዴት?» ነበር። ይኸ የኤርትራ መንግሥትና የኤርትራውያን ፍቅር እስካሁንም ያለ ይመስለኛል። በእርግጥ የኤርትራን ጠላትነትና አፍቃሬ ኢትዮጵያዊነትን ማረጋገጥ ነው ከባድ ሸክም የሚሆነው። ወያኔ ያን ያህል በአፍቃሬ ኤርትራነትና በኢትዮጵያ በኩል ደግሞ በኢፍትሐዊነትና ኢዲሞክራሲያዊነት ሲተች ኖሮ ኖሮ ለኢትዮጵያ የቆመ መንግሥት ሲሆን ሁላችንም ባርኔጣችንን ልናነሳለት ይገባናል። ይኸ ሁኔታ ነቢዩ ኤርምያስ «ነብር ዝንጉርጉርነቱን፣ ኢትዮጵያዊ ቀለሙን ሊለውጥ ይችላል?» የሚለውንና በወንጌልም «መልካም ነገር ከናዝሬት ይወጣልን?» የሚለውን ስላቅ ያስታውሰኛል።</p>

<p>ከሕግ፣ ከታሪክና ከዲፕሎማሲ አንፃር ሲታይ እነ ብፃይ መለስ ለብፃይ ኢሳይያስ አሰብን በጋብቻ ገዝሚ መልክ እንደሰጡአቸው እኛ የማናውቀው ይመስላቸዋል? ላስረዳ። በተባበሩት መንግሥታትና በአፍሪካ አንድነት ድርጅቶች ቻርተር ላይ በትክክል እንደ ተመለከተው የአገሮች ድንበር የሚወሰነው ነፃነታቸውን ሲያገኙ በነበረው ከቅኝ ገዥዎች በወረሱት ድንበር ነው። ኤርትራም የኢትዮጵያ ቅኝ ግዛት እንደነበረች ከታመነበት ኢትዮጵያ ነፃ በወጣችበት ወቅት «ራስ ገዝ» በሚል የተደራጀች ነበረች። «አሰብ» ራሱም ራስ ገዝ እንደነበረና ከኤርትራ ጋራ እኩል የአስተዳደር መዋቅር እንደነበረው ይታወሳል። ስለዚህ ጥያቄው «አሰብ እራስ ገዝ» ለምንድነው ለኤርትራ የሚመረቅላት? ለዚህ ለዚህ «የትግራይ ራስ ገዝስ» ሊጨመር ይችል አልነበረም ወይ?</p>

<p>እዚህ ላይ ስደርስ የዛሬዋ እሥራኤል አመሠራረት ትዝ ይለኛል። በ1919 የቤልፎር ዲክላሬሽን ከመታወጁ በፊት የጽዮናዊነት ፍልስፍና ቀዳሚ አስፋፊ የነበሩት መሪዎች አንደኛው ዴቪድ ቤንጉርዮን ከእንግሊዙ ጠቅላይ ሚኒስትር ጋር ሲወያዩ ቸርቺል «ኡጋንዳ በጣም ለም አገር ናትና እዚያ እንድትሠፍሩ እንፈልጋለን» ይሉአቸዋል። ዴቪድ ቤንጉርዮን ግን «ለም መሬት ከተፈለገልን ስዊትዘርላንድ አይሻልም ነበር?» አሉአቸው ይባላል።</p>

<p>የኤርትራ ገዥዎች አሰብን ኤርትራዊት ያደረጉአት በኢጣልያ ሥር ስለነበረች (ኤርትራም በኢጣልያ ሥር ከመውደቅዋ ስድስት ዓመት በፊት አሰብ በጣልያኖች የተያዘች ነበረች) ከሆነ በኢጣሊያ ሥር የነበሩትን እንደ ትርንቡሌ (ትሪፖሊ) እና ሞቃድሾንም አጠቃልለው ለመግዛት የኢጣልያን ሶልዳቶ የሮጠበትን ሥፍራ ሁሉ መጠየቅ ይገባቸው ነበር። ፍላጐታቸው ለም መሬት ከሆነ ጐጃምም፣ ወለጋም፣ ሲዳሞም፣ ባሌም ነበሩላቸው። አሉዋቸውም። ሻዕቢያዎች ባሩድ እያጤሱ፣ ቦምብ እያፈነዱ ወደ ዛላንበሳና ባድመ፣ ወዘተ፣ ሲገቡ የትግራይ ሕዝብ «አሻፈረኝ» ብሎ ከመነሳቱ በቀር ማንም ምንም አይከለክላቸውም ነበር ያሰኛል። ስለዚህ ሻዕቢያን በጠላትነት በእርግጥ እናየዋለን። የእኛንስ እንዴት እንየው?</p>

<p>ለነገሩ ስለ ጦርነት ብዙ ሲወራ እንሰማለን። እንደ አቶ መለስ አገላለጥ ከሆነ ዝግጅቱ የተሟላና የተዋጣለት ስለሆነ «ኢሳይያስ በእናታቸው ማኅፀን ሊደበቁ አይችሉም።» ቃላቸውን በተግባር የምናየው ግን ወደፊት ነው። በጦርነት ደግሞ ጄኔራል ዳግላስ ማካርተር እንዳሉት «የድል አማራጭ የለም»። ገና ከ1983 ጀምሮ ሻዕቢያ ወገኖቻችንን በደም ፍላት ሲጨርስና ወርቅ ጥርሳቸውን በመዶሻ ሲያወልቅ ለተጠቂዎቹ ማን ቆመላቸው? ማን ወዳጅነት አሳያቸው? ወዳጅነትስ ምንድነው?</p>

<p>አንድ ጥያቄ ደግሜ ለማቅረብ እፈልጋለሁ። ወያኔን ከኢትዮጵያ ሕዝብ ጋር ሆድና ጀርባ አድርጐ ሲያስተቸው የነበረው የሻዕቢያ ወዳጅነቱ ነው? የወዳጅነታቸው መቋረጥስ ለኢትዮጵያ ሕዝብ የፈየደው ነገር አለ? ወደ ጠላትነት መሸጋገራቸው ምን ጠቀመን? ተዋጊ ጀግኖቻችን፣ እቅድ የሚያወጡ ምሁሮቻችን፣ በሁለትና ሶስት ትውልድ ያፈራናቸው የበሰሉ የጦር መሪዎቻችን፣ በ60 ዘመን ያቋቋምነው ድርጅት ሁሉ እንዲፈርስ ሲደረግ ለማንና ለምን ተብሎ ነበር? ይህስ ይረሳል? ይልቁንስ ከእንግዲህ ያለው ጥረታችን ወያኔ የኢትዮጵያን ሕዝብና ኢትዮጵያን እንዲያውቅና እንዲወድድ መርዳት ቢሆን ይመረጣል።</p>

<p>የዲፕሎማሲ አንድ ባሕላዊ መግለጫ «የጠላቴ ጠላት ወዳጄ ነው» የሚል ነው፡ከዚህ ስንነሳ «የወዳጄ ጠላትስ ወዳጄ ነው ወይስ ጠላቴ ነው?» ብሎ መጠየቅም ይቻላል። በሁለተኛው የዓለም ጦርነት ጊዜ የሶቪየቱ መሪ ጆሴፍ ስታሊን፣ የአሜሪካው ፕሬዚዳንት ፍራንክሊን ሩዝቬልትና የእንግሊዙ ጠቅላይ ሚኒስትር የተናጋሩአቸውን አንድ ንግግር አቅርበዋል። «በጦርነት ጊዜ ከሰይጣን ጋር ብቻ ሳይሆን ከሴት አያቱና ቅደመ አያቱም ጋር እሠራለሁ» ብለው ነበር። ይህ አባባል ለአገር ሲባል የማልሄደው ተጨማሪ ጉዞ፣ የማልከፍለው መስዋዕትነት የለም ብሎ ቃል መግባት ይመስለኛል። በዚህ ባሩድ አዘል አየር በኢትዮጵያ ሰማያት በሚሸተትበት ወቅት ያለፈውንና ወያኔ የተጠላበትን አቋሙን፣ የተሳሳተ አጀንዳውን አስተካክሎና ለኢትዮጵያ ሕዝብ ፍላጐት ተገዝቶ «ተከተሉኝ» ካለ፣ የድልን ጐዳና አውቆ ካሳወቀን፣ መስዋዕት ሆኖ ለመስዋዕትነት ካዘጋጀን አውራ አገኘን ማለት ነው። ኢትዮጵያውያን የመላእክት መንግሥት የምንጠብቅ አይመስለኝም።</p>

<p>በአንዱ መጣጥፌ ገልጨው እንደሆነ ረስቸዋለሁ። ገልጨውም ከሆነ እደግመዋለሁ። ለተወሰኑ ዓመታት ከአንድ የሰሜን አውሮፓ ዲፕሎማት ጋር በየሪሴፕሽኑ እንዳጋጣሚ እንገናኝና ስለዓለምና ስለኢትዮጵያ፣ ስለ ኤርትራ፣ ወዘተ፣ እንወያይ ነበር። ሰውየው በአጭር ጊዜ ውስጥ በአፍሪካ ቀንድ ፖለቲካ የሾረ ሆኖአል። ብዙ ነገር ይታዘባል። ግራ ቀኙን አሳብ አመዛዝኖአል። «እንጋትህ» ያሉትን ሁሉ «የሚውጥ ጉሮሮ የለኝም» ይላል።</p>

<p>ታዲያ አንድ ቀን ከኮክቴል ግብዣ ላይ ተገናኝተን ምግብና መጠጥ እያጣጣምን ስንነጋገር ስለሰዎቹ አነሳና ከአንድ ሌላ ዲፕሎማት ጋር የተወያየውን ሲገልጥልኝ «በቀደም ዕለት ከአንድ አገር ካውንስለር ጋር ስንጫወት ነበር። ስለነዚህ ሰዎች ያለኝን ግምት ሳወጣ ሳወርድ ቆይቼ ' ማፍያዎች አይመስሉህም?' አልሁት። ዲፕሎማቱ ፊቱ ልውጥውጥ አለ። ወዲያውም &lt;ማፍያኮ የሚከተለው ከፍተኛ መርህ አለው አለኝ» ብሎ አጫወተኝ (ቡት ማፊአ ሃስ አ ቾደ ኦፍ ሆኖኡር) እንዲህ ያለው ዲፕሎማት ከየት አገር እንደመጣ ለመገመት ትችላላችሁ። አነጋገሩ የማናችንንም ከንፈር የሚያላቅቅና መራራ ሳቅም የሚያስቅ ሐቅ ሲሆን ትልቁ ቁም ነገር ከማፍያ በታች የመቆጠራቸውና ዲፕሎማቶቹ ራሳቸው «አረ ተወው! የማፍያን ስም አታጥፋው!» እስከ ማለት መድረሳቸው ነው።</p>

<p>እንዲህ ዓይነቱ ግምገማ የቀረበበት ሻዕቢያ ይሆን እንበል? ከሰሞኑ የርስ በርስ ፕሮፓጋንዳቸው እንደምንከታተለው ግን ያም ያንን፣ ይህም ያኛውን በዚህ የሞራል ስብራትና ውስልትና ለመክሰስ እየተሽቀዳደሙ ናቸው። የኤርትራ «ማፍያዎች» አገራችንን በመውረራቸውና በእያንዳንዳችን አንገት ላይ የሚያጋድሙትን ጐራዴ እየሳሉ በመገኘታቸው የባሱ ጠላቶች ናቸው ቢባል ከማንም ጋር አልከራከርም። ይሁን እንጂ በዚያው አንደበት ወያኔ የኢትዮጵያ ሕዝብ ወዳጅ ሆኗል ብዬ ለመመስከር አልችልም። በዚህም በጣም አዝናለሁ። አጓጉል ፕሮፓጋንዳ ይሆናል። ከኢትዮጵያ ሕዝብ ጋር ለመታረቅ አፍቃሪ ኢትዮጵያዊነትን ለማረጋገጥ ገና ብዙ፣ ብዙ መሠራት ያለበት ይመስለኛል። የወቅቱ ከባድ ሸክምም ይኸው ይመስለኛል።</p>

<p>የነክቡር አቶ መለስን መግለጫ ደጋግማችሁ ሰምታችሁ ከሆነ «የኤርትራ ሕዝብ ወዳጃችን ነው። ቅራኔያችን ከሻዕቢያ ጋር ነው» የሚል ነው። ከሁለት ዓመት ተኩል በፊት ይህንኑ ቃል በመጻፌ ጓደኞቼ የክስ ዒላማ አደጌአቸዋለሁ። ዛሬ ይህንን ሃሳብ የሚቀባበሉት ደግሞ በዚሁ ጽንሰ አሳብ ሲወነጅሉን የቆዩት ናቸው። እንዲህ ያለ የአቋም ለውጥ እንዴት መጣ? ይኸ አነጋገር ከሰሞኑ የኤርትራውያን ከኢትዮጵያ መባረር ጋር የሚገጥም አይመስለኝም። በሌላም በኩል «የኤርትራ ሕዝብ ፍላጐት ሳይሆን የሻዕቢያ አቋም ነው» የሚለውም አነጋገር ከአፍ ልማድ የመነጨ እንጂ እውነታው አይደለም። የኤርትራ ሕዝብ የሻዕቢያን ዓላማ እንደማይደግፍ ምን ማስረጃ አለን? ቀስ በቀስ የምንማረው አዳዲስ ጉዳይ አለ። ማነው ደጋግፎ ያቆመው? እንኳን የውስጡ የውጭው ኤርትራዊ ሁሉ ከሻዕቢያ ጋር ሰምና ወርቅ አይደለምን?</p>

<p>ልብ እንድታደርጉልኝ የምጠይቀው «ወያኔ የኢትዮጵያ ሕዝብ ጠላት ነው» የሚለው ደፋር መግለጫ ከእኔ የመነጨ ወይም ጦቢያ የምታራምደው አይደለም። ትናንት «ጠላት ነው» ሲሉና ማምሻም ላይ ወዳጅ አድርግው፣ አሁን በአርፋጃው ላይ ደግሞ የቀደመ ስሙን ወደመመለሱ ላይ በማዘንበል የሚገኙ ሰዎች ናቸው። እነዚህም ወገኖች የራሳቸው ምክንያት ይኖራቸዋል። ይኸ ሕዝብ ሲደፈር አውራ አልነበረንምና መሣሪያው በወያኔ እጅ፣ ሐሞቱ ግን በሕዝብ ልብ ውስጥ ስለነበረ ብቻ ይመስላል። ቢያውቅበት ኖሮ ደግሞ የጦርነቱ አዝማሚያ ለወያኔ ወደ ሕዝብ ዘንድ መሄጃው የመጨረሻው ባቡር ይሆነዋል የሚል እምነት ነበር። ከሕዝብ ጋር ለመቀራረብ በዚሁ ዕድል ከተጠቀመ በኋላም ባለፈ ድፍረቱና ሕዝባዊ ንቀቱ፣ ባለፈ ፍርደ ገምድልነቱ፣ የሰብአዊ መብቱና ሰብአዊ ክብር ረገጣው፣ በኢፍትሐዊነቱና ኢዴሞክራሲያዊነት አቋሙ ላይ በሩን ዘግቶ አዲስ የመቀራረብ ምዕራፍ ይጀመራል የሚል ጠንካራ እምነት ነበረ። እስካሁን ግን በተግባር አልታየም። ከባዱ ሸክም ገና አልተቃለለም። ወጣት ከየማዕዘኑ ለምን ወደ ጦር ግንባር ተመመ? ሕዝብ ልጁን፣ ጉልበቱን፣ ገንዘቡን፣ ንብረቱን ለምን ሰጠ? ያለፈ የአገሪቱን ታሪክ ማንበብ ነው።</p>

<p>ይህ መንግሥት የሕዝብን ወዳጅነትና ፍቅር ያገኝ ዘንድና ኢትዮጵያውያን በሞቀ ልብና ኩራት እንዲኖሩ ምን መደረግ እንዳለበት ብዙ ውይይት መደረግ ሲገባው አልተደረገም። በዚህ መካከል ወረራው ያናደዳቸውና የአንድንድ ኤርትራውያን ቅብጠት ሲያሳዝናቸው የነበረው ወገኖች በሻዕቢያ ወረራ ምክንያት ከወያኔ ጀልባ ውስጥ ተሳፍረዋል። በተቃራኒው ከዚህ ሥርዓት ጋር ፍቅር የላቸውም የሚባሉ ዜጐች ብዙ መስዋዕትነት እየከፈሉ ናቸው። የጥላቻና የጥቃት ዒላማ የሆኑት እነሱ ናቸው። የአገርንና የአንድነትን፣ የዜግነትንና የባለአደራነትን ዕዳ በመክፈሉ ሒደት ቀይ ደማቸውንና የተከበረ ሕይወታቸውን እየሰጡ ናቸው።</p>

<p>እነዚህ ለኢትዮጵያ ሕይወታቸውን የሰጡ ወገኖች ዛሬ የመናገሪያና አሳባቸውን የሚሰጡበት መድረክ ብቻ ሳይሆን አገርም አጥተው - አለዚያም ተነፍገው በየአገሩ ፈስሰዋል። በፋንፌርና በጥሩንባ ስላልወጡ የኤርትራውያኑ ከአዲስ አበባ መባረር የዓለምን የኢንፎርሜሽን ኢትዮጵያውያን ገበያ አላሟሟቀውም። አለዚያ ግን በፖለቲካ ልዩነት፣ በዘርና በመሳሰለው ረገድና ከሥርዓቱ ጋራ ቅራኔ አላቸው በመባል አገር እስከ ማጣት ደርሰዋል። ዓለም የኤርትራውያኑን መባረር እያወገዘና በሰብአዊ መብታቸው መረገጥ የተነሣ ወያኔ ኢሕአዴግን እያሳቀለ ይገኛል። እነሱ ሁለተኛ አገር ያላቸው ሲሆን ሌላ መድረሻ የሌላቸው ኢትዮጵያውያንስ?</p>

<p>በዚህም መጣጥፍ መጀመሪያ አካባቢ ለመግለጥ እንደሞከርሁት መልካምነቱን ለማየት ባለመፈለግ ሳይሆን ለማየት ባለመታደል ብዙዎቻችን ለወያኔ ያለን አመለካከትም ገና አልተለወጠም። ለዛሬው የሻዕቢያ ድፍረት ያበቃንና አገርና መብት የከለከለን ሥርዓቱ መሆኑን ብዙዎቻችን የተቀበልነውና ያመንንበት ዕውነታ ነው። ሻዕቢያ በቤታችን፣ በቢሮአችን፣ በምናዘወትራቸው ሥፍራዎች፣ በእርሻችንና በፋብሪካችን፣ ወዘተ፣ ተስፋፍቶና ውሻ አድርጐን ኖረ። በአንዳንድ ተቋሞች አያሌ የሻዕቢያ አምላኪዎች፣ ከተላላኪና ከጉልበት ሠራተኛነት አንሥተው እስከ ዋና ሥራ አስፈጻሚ ድረስ ተመድበው ሲሠሩ ድርጅቶቹና ተቋሞቹ ከእኛ ከኢትዮጵያውያን በዘበኛና በዋርድያ ሲጠበቁ ነበር። እልፍኙ፣ ግቢው፣ አዳራሹ የእነሱ ነበረ። አሁንስ ማን እየተካቸው ነው?</p>

<p>የአሜሪካ ፕሬዚዳንት ሊንደን ቢ. ጆንሰን ያስጠነቀቁትን ሰምተንና ተቀብለን ቢሆን ኖሮ ለዛሬው ዓይነት ችግር የሚያደርሰንን ነገር መጀመሪያውኑ በፈራነው ነበር። ጆንሰን እንደዚህ ይላሉ።</p>

<blockquote>
<p>«አንድ አውደልዳይ ወይም ጉረኛ አጥርህ ግቢ በፊት ለፊት እንዲገባ ከፈቀድህለት፣ በማግሥቱ በጓዳህም ይገባል። ቀጥሎ ባለው ቀን ደግሞ ሚስትህን በአልጋህ ውስጥ ሊደፍር ይፈልጋል።» (እፍ ዮኡ ለት አ ቡልልይ ቾመ ኢንቶ ዮኡር ፍሮንት ያርድ፣ ሀ ዊልል በ ኦን ዮኡር ፖርችህ ትሀ ነሽት ዳይ፣ አንድ ትሀ ዳይ አተር ትሃት ሀ ዊልል ራፐ ዮኡር ዊፈ ኢን ዮኡር በድ.)</p>
</blockquote>

<p>ባለፉት ሰባት ዓመታት የሻዕቢያ ግልገሎች በአገራችን ተቀምጠውና በአገራችንም አምጸው የበኩር ልጅ ድርሻ እየወሰዱ መልሰው ሲዘልፉን ነበር። ኢሳይያሳቸው በቀዳማዊ ኃይለ ሥላሴ ቤተመንግሥትና መንግሥቱ ኃይለማርያም ባሰራው ሰፊ አዳራሽ ፈነጨ። ሽማግሌዎቻችንን በከባድ ቋንቋ ደፈረ። ታሪካችንን ተረት ተረት አለው። አሰኘው። የዚህን አገር ቅድስና ዘለፈብን። እንደሚባለው አምላክ በመለኮቱ ላይ ለሚመጡበት ሥርየት የሌለው ኃጢአት (ብላስፕሀምይ) እንደፈጸሙ በማመን ይበቀላቸዋል። የአገርንም ክብርና የሕዝብን ማንነት የሚደፍሩ በተመሳሳይ ዓይን መታየት ይገባቸዋል። ይኸ ነው የደረሰብን። ስለዚህ የሻዕቢያን መሪ ቀደም ብዬ በጠቀስሁት የፕሬዚዳንት ጆንሰን አነጋገር ውስጥ በግልጽ አየዋለሁ።</p>


</body>
</html>
