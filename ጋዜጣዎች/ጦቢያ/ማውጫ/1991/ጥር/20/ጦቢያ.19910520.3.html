<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግምገማና መዋጮ ጦር ሜዳ ዘለቀ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ግምገማና መዋጮ ጦር ሜዳ ዘለቀ?</h1>
<h2 class="align-center">የሻዕቢያ ገታራነት የጦርነቱን ፍንዳታ እያፋጠነ ነው</h2>


<p>የኢትዮጵያና የኤርትራ የመሬት ይገባኛል ውዝግብ በሰላማዊ መንገድ እንዲፈታ የዓለም አቀፉ ማህበረሰብ እስካሁን ድረስ ያደረገው ጥረት በሻዕቢያ በኩል ተቀባይነት በማጣቱ በሁለቱ ሀገሮች የጋራ ድንበር አካባቢ ያለውን ወታደራዊ ውጥረት በማናቸውም ጊዜ ወደ ሙሉ ጦርነት ሊለውጠው እንደሚችል ከሰሜን ኢትዮጵያ የሚደርሱን መረጃዎችና ዲፕሎማቲክ ምንጮች አመለከቱ።</p>

<p>እንደመረጃዎቹ ከሆነ የኢትዮጵያ ጦር ከምንጊዜውም ይበልጥ በተጠንቀቅ ቆሟል። የትግራይ ክልል ህዝብም መሠረታዊ የሲቪል መከላከያ እርምጃዎችን በመውሰድ ላይ ይገኛል። በክልሉ የሚገኙ የከፍተኛ ትምህርት ተቋማትና ት/ቤቶች የገናን በዓል በመንተራስ ቀደም ብለው ተዘግተዋል። መቼ እንደሚከፈቱ በእርግጠኝነት መናገር አይቻልም።</p>

<p>በ1991 ሁለተኛውን አገር አቀፍ የሰርከስ ፌስቲቫል መቀሌ ላይ ለማካሄድ ታቅዶ የነበረ ቢሆንም በአሁኑ ጊዜ ባለው አስቸጋሪ ሁኔታ በፕሮግራሙ መሠረት ማካሄድ ባለመቻሉ ፌስቲቫሉ ወደናዝሬት ከተማ ተዛውሯል። በሌላ በኩል ግን «መቀሌ 91» ኤክስፖ በሚቀጥለው ወር ይካሄዳል እየተባለ በቴሌቪዥን የሚነገረው ማስታወቂያ አንድምታ ግልጽ አይደለም።</p>

<p>የሰሜን ምንጮችና የመንግሥት መግለጫዎች እንደሚያመለክቱት ከሆነ የከባድና የረዥም ርቀት ተኩስ ልውውጥ በተጠናከረ መልኩ ቀጥሏል። የኤርትራ ተወላጆችን ከሀገር የማባረሩ ዘመቻም በስፋት በመካሄድ ላይ ይገኛል። ከዚህም ጋር የሁለቱ ተፋላሚ ወገኖች የፕሮፓጋንዳ ጦርነት ተጧጥፏል። የሻዕቢያው ጠጦር ያለና ጦረኛ ነው።</p>

<p>በሌላ በኩል የዲፕሎማሲ ዘመቻው የተፋፋመ ሲሆን የአሜሪካ፣ የካናዳ፣ የኔዘርላንድስ፣ የጣሊያንና የእንግሊዝ መንግሥታት እንደዚሁም የአውሮፓ ህብረትና የተመድ ፀጥታ ምክር ቤት ችግሩ በሰላም እንዲፈታ፣ በተለይም ሻዕቢያ የአአድን የመፍትሔ ሀሳቦች እንዲቀበል ጥሪያቸውን አስተላልፈዋል። የአሜሪካ መንግሥት በበኩሉ ባወጣው ጋዜጣዊ መግለጫ በጋራ ድንበር ላይ የሚካሄደው የኃይል ግንባታ እጅግ እንዳሳሰበው ገልጾ ተፋላሚ ወገኖቹ ሁኔታውን ከሚያባብሱ እርምጃዎች እንዲቆጠቡ አሳስቧል። በመቀጠልም በማንዣበብ ላይ የሚገኘውን ጦርነት ለማስወገድ የሚበጁ እርምጃዎችን ከመውሰድ ወደኋላ እንደማይል አረጋግጧል።</p>

<p>የካናዳ መንግሥት ደግሞ ለአአድ የመፍትሔ ሀሳቦች ያለውን ሙሉ ድጋፍ ገልጾ ኢትዮጵያና ኤርትራ ሳይዘገዩ እንዲቀበሉአቸውና ተግባራዊ እንዲያደርጉአቸው አሳስቧል። ይኸው መግለጫ ሁለቱም ወገኖች የጦር ምርኮኞችን፣ ሲቪሎችንና የውጭ ዜጐችን በተመለከተ ዓለምአቀፍ የሰብዓዊ ደህንነት ህግን እንዲያከብሩ በአንክሮ ጠይቋል። መግለጫው አያይዞም የአአድን የመፍትሔ ሀሳቦች ኢትዮጵያ ስትቀበለው ኤርትራ ግን ሳትቀበል መቅረትዋን ሳይጠቁም አላለፈም። በመጨረሻም መግለጫው የካናዳ ዜጐች ወደ ኤርትራ ከመሄድ እንዲቆጠቡ ሌላ ማስታወቂያ እስከሚወጣ ድረስም ወደ ኢትዮጵያም ቢሆን አላስፈላጊ ጉዞዎች እንዳይደረጉ አሳስቧል። በሁለቱ ሀገሮች ውስጥ ለሚገኙ ዜጐቹ አስፈላጊ የደህንነት እርምጃዎች መወሰዳቸውንም አመልክቷል።</p>

<p>ከዚህም በመነሳት የኢትዮጵያ መንግሥት ዓለምአቀፉ ህብረተሰብ የሻዕቢያን መንግሥት ወረራና እምቢተኝነት በግልፅ እንዲያወግዘውና ጦሩንም ከኢትዮጵያ ግዛት እንዲያስወጣ ጫና እንዲያደርግበት የበኩሉን ግፊት ማድረግ ጀምሯል።</p>

<p>ፕሬዚዳንት ኢሣያስ አፈወርቂ በበኩላቸው የአውሮፓ ህብረትንና የቤልጅግን መንግሥት አመለካከት ለማስለወጥና ድጋፍ ለማሰባሰብ ሲሉ በአሁኑ ጊዜ ብራስልስ ይገኛሉ። በተመሣሣይ ሁኔታም አንድ የሻዕቢያ ፓርላማ ከፍተኛ ልዑካን ቡድን ጣሊያን ውስጥ ሲንቀሳቀስ ሰንብቷል።</p>

<p>የዲፕሎማሲውና የግንባሩ ሁኔታ ተወጥሮ ባለበት በአሁኑ ሰዓት በመንግሥት መ/ቤቶችና ድርጅቶች ሠራተኞች ዘንድ እጅግ የተሰላቸው ግምገማ (የጫካ አፈርሳታ) እስከጦር ግንባር ዘልቆ ሠራዊቱንም ቁም ስቅሉን እያሳየው መሆኑን ከግንባር አካባቢ የመጡና ለጊዜው ስማቸውን ለመግለጥ ያልፈለጉ አንዳንድ የሠራዊቱ አባላት ለዝግጅት ክፍላችን ገለጡ።</p>

<p>ነባር፣ ምልስ ታጋይ፣ ሚሊሽያና አዲሶቹ የተዋፅኦ ተመልማዮች በቅንጅት በሰፈሩባቸው ግንባሮች በረባ ባልረባ ምክንያት በሚጠራው ስብሰባ የሚገመገሙት አባላት ለብስጭት መዳረጋቸው ታውቋል። ጠቋሚዎቹ እንደሚሉት ሠራዊቱ ለአንድ ዓላማ የተመመ በመሆኑ ሀገርንና ሠራዊቱን የሚጐዳ ተግባር የሚፈፅሙ ካሉ አግባብ ባለው ሁኔታ ተጠይቀው እንደጥፋታቸው ቢቀጡ ይስማማል። ይሁን እንጂ እግሩን ጫማ ልጦት ወደኋላ ቀረት ያለና ጥቃቅን ስህተቶችን የሠራ አባል በሠራዊቱ መካከል እየቆመ «እርምጃችንን ገታ፣ መመሪያ አያከብርም፣ እንዲህ ተናገረ..» እየተባለ በነጋ በጠባ ለግምገማ መቅረቡ የሠራዊቱን ሞራል እንደሚነካ ተናግረዋል።</p>

<p>ነባር የሠራዊቱ አባላት በቀድሞው የጫካ ተሞክሮአቸው ግምገማን የተለማመዱት ቢሆንም እንደሌላው የሠራዊቱ አባል «ይህን አጥፍተሃል» ተብለው ሲጠየቁ «ጥይት ራሴ ውስጥ ስላለ እየተበሳጨሁ ነው» በማለት የሚሰጡት የለበጣ መልስ ተደጋጋሚነት ለጉዳዩ ግምት የማይሰጡት መሆናቸውን እንደሚያመለክት የሠራዊቱ አባላት አመልክተዋል። የሌሎች የሠራዊቱ አባላት ስጋትና ምናልባትም ከዋና ዓላማው የተዛነፈ የሚመስለው ግምገማ ለትክክለኛ ጥፋት ብቻ ቢውልና ጥቃቅን ስህተት የሠሩትን ደግሞ እንደአስፈላጊነቱ በምክርና በተግሳፅ እንዲታረሙ ቢደረግ ይበልጥ ሠራዊቱን የሚያስተምር፣ የሚያቀራርብና የሥነ ሥርዓት ግዴታዎች እንዲከበሩ እንደሚያደርግ አስታውቀዋል።</p>

<p>በሌላ በኩል ከሀገሪቱ የተለያዩ ክፍሎች ተውጣጥቶ የዘመተውን ሠራዊት እያወያየ ያለው ጉዳይ ለሐውልት ሥራ፣ ለልማት.. ከወር ደሞዛችሁ አዋጡ። «ተስማምቻለሁ በሉ።» እየተባለ እንዲፈርሙ የማድረጉ ሁኔታ እንደሆነም ተጠቁሟል። አንዳንዶቹ አባላት በምሬት የሚገልጡት ቢኖር «ቤተሰብ በየመኖሪያው፣ በተሠማራበት የሥራ መስክ፣ አምጣ የተባለውን መዋጮ እየከፈለ ነው። በግንባር የተሰማራነው ደግሞ ህይወትን ያህል መስዋዕት አቅርበናል። ይህ አልበቃ ብሎ ግንባር ድረስ የዘለቀው መዋጮ አግባብ አይደለም» የሚል ነው።</p>

<p>እንዲህ አይነቱን ቅሬታ በአጠቃላዩ ስብሰባ ማንፀባረቅ እጅግ አስቸጋሪ መሆኑን የገለጡት ጠቋሚዎች የቅሬታውን ኃሣብ በሰፊው ሠራዊት ስብሰባ ላይ ማቅረብ ለቅስቀሳ እንደማነሳሳት (እንደማሳደም) ስለሚቆጠር ደፍሮ የሚናገር የለም ብለዋል። ሁኔታው ክትትል ተደርጐበት ከወዲሁ እርምት ካልተወሰደ የሠራዊቱ የውጊያ ሞራልና ሕብረት ሊጐዳ እንደሚችል አባላቱ ጠቁመዋል።</p>


</body>
</html>
