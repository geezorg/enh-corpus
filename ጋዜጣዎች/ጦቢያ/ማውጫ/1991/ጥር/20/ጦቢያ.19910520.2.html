<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለበጣና ሸፍጥ በቀወጢው ሰዓትም ቀጥሏል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">«ለበጣና ሸፍጥ በቀወጢው ሰዓትም ቀጥሏል»</h1>


<p>የተቃዋሚ የፖለቲካ ድርጅቶች ለብሔራዊ ውይይትና እርቅ ያቀረቡት ጥያቄ በጐ ምላሽ እንዲሰጠው ተጠየቀ እሁድ ታላቅ ሕዝባዊ ስብሰባ ተጠርቷል</p>

<p>ምንም እንኳን ወያኔ ኢሕአዴግ «አገር ተወረረ፣ ድንበር ተደፈረ» በሚለው መቀስቀሻ መላውን የኢትዮጵያ ኅብረተሰብ ከጎኑ ለማሰለፍ ቢሞክርም ተቃዋሚ የፖለቲካ ኃይሎች ለሀገራዊ ውይይትና ለብሔራዊ እርቅ ያቀረቡለትን ተደጋጋሚ ጥሪ ከመጤፍ ሳይቆጥር በዚህ ቀውጢ ሰዓትም ጭምር የተለመደውን የለበጣና የሸፍጥ ፖለቲካ ለመቀጠል መርጧል ሲል የአፋር ብሔራዊ ንቅናቄ (ኣፋር ኛቲኦናል ሞቨመንት) አስታወቀ።</p>

<p>አብን ሀማመ ይህን ያስታወቀው «የአፋር ሕዝብ የማንም መሣሪያ አይሆንም» በሚል ርዕስ ሰሞኑን ባወጣው መግለጫ ሲሆን ሻዕቢያ በኢትዮጵያ መሬት ላይ የከፈተውን ወረራ በጽኑ አውግዞ ወያኔ ተቃዋሚ የፖለቲካ ድርጅቶች ለብሔራዊ ውይይትና እርቅ ላቀረቡት ጥያቄ በአስቸኳይ በጎ ምላሽ እንዲሰጥ አሳስቧል።</p>

<p>ድርጅቱ በዚሁ መግለጫው «ላለፉት 9 ወራት የአፍሪካ ቀንድ አካባቢን ያወዛገበው የኢትዮጵያና የኤርትራ የድንበር መሬት ይገባኛል ግጭትና በኢትዮጵያ፣ በኤርትራና በጅቡቲ ውስጥ በኩታ ገጠም የሚኖረውን የአፋር ሕዝብ ህልውናና መፃኢ ዕድል ለከፍተኛ አደጋና ቀውስ አጋልጧል።» ብሎ «ሦስቱም መንግሥታት አንዱ የሌላውን ተቃዋሚ ከጎኑ በማሰለፍ በሌላው የማስዘመቱ ዘመቻ በከፍተኛ ደረጃ እየተጧጧፈ ነው። ለዚህ ተግባርና ሚና የሦስቱን መንግሥታት ድንበር አቋርጦ ከሚኖረው የአፋር ሕዝብ የተሻለ ካርድና መሣሪያ አልተገኘም። ሦስቱም መንግሥታት አፋሮቹን ከጎናቸው አሰልፈው በሌላኛው ወገን ላይ ጦር እንዲመዝ የማድረጉ ጥረት ቀጥሏል። ለዚህም ነው አሳሳቢ የሆነው የአፋር ሕዝብ እርስ በእርሱ የሚጠፋፋበት አደገኛ ሁኔታ የተፈጠረው» በማለት አመልክቷል።</p>

<p>ከዚህም በማያያዝ «በአፋር ክልል ያሉት የፖለቲካ ድርጅቶች ባንድ ድርጅታዊ ጥላ ሥር ለመሰባሰብ ዝግጁነታቸውን ከገለጹ አንድ ዓመት ቢያስቆጥርም፣ ወያኔ የራሱ ተለጣፊ የሆነውን የአፋር ዴሞክራሲያዊ ድርጅት (አ.ዲ.ድ) ከክልሉ የሥልጣን እርካብ እንዳይፈናጠር ባደረበት ፍራቻ ሁሉን የማሰባሰብ ጥረቶችን አክፏል። ይባስ ተብሎ ራሱ በአ.ዲ.ድ ውስጥ በተፈጠረው የሥልጣን ሽኩቻ የክልሉን ምክትል ፕሬዚዳንት ጭምር ያካተተ ቡድን ከሥልጣን በተወገደ ማግሥት ከኤርትራ መንግሥት ጎን ተሰልፎ ወያኔን ለመዋጋት ወደ አሰብ አምርቷል። ድሮም የአ.ዲ.ድ. መሪዎች ኢትዮጵያዊነት እንደ ጌቶቻቸው የወያኔ ኢትዮጵያዊነት አነጋጋሪ ነበረ።» በማለት ተችቶ «የአፋር ነፃ አውጪ ግንባርን (አ.ነ.ግ) የሚመሩት የሡልጣን ዓሊሚራሕ ልጆችም እንዲሁ ከሻዕቢያ ጎን መሰለፋቸውን በማረጋገጥ ፀረ - ኢትዮጵያ አንድነት ፕሮፓጋንዳ መርዛቸውን ከአሥመራ ራዲዮ መርጨት ከጀመሩ ሰንብተዋል። ለዚህ ሁሉ ቀውጢና ምስቅልቅል ሁኔታ ተጠያቂ የአናሳው የወያኔ መንግሥት እብሪተኛ ፖለቲካ ቢሆንም ቅሉ፣ በምንም ሰበብና ምክንያት ይቅርታ የማይደረግለት የድርጅቶች መሪዎች ክህደትን የአፋር ብሔራዊ ንቅናቄ በጥብቅ ያወግዛል» ሲል አብራርቷል።</p>

<p>በመጨረሻም ድርጅታችን ዛሬም በዚህ ቀውጢ ወቅት የአፋር ሕዝብ ለኢትዮጵያ አንድነትና ሉዓላዊነት ያለውን የማያወላውል አቋሙን አድሶ ሦስቱም መንግሥታት አፋሮችን እንደመሣሪያ የመጠቀሙን ፖለቲካ እንደሚኮንን ገልጦ የአፋር ሕዝብ ይህንን መሰሪ ዓላማ በኅብረቱ እንዲያከሽፍ ጥሪ አቅርቧል።</p>

<p>በክልሉ የሚንቀሳቀሱ የፖለቲካ ድርጅቶች በተፈጠረው ቀውስ ላይ ለመነጋገር ሁሉን የሚያጠቃልል ጉባዔ እንዲጠራ ጥሪ አቅርቧል።</p>

<p>በክልሉ የተከሰተው ምስቅልቅል ሁኔታ ለአፋር ሕዝብ ህልውና ብቻ ሳይሆን አካባቢውን በኢትዮጵያ አንድነት ያለውን አለኝታነት በመገንዘብ የኢትዮጵያ ሕዝብ ከአፋር ሕዝብ ጎን እንዲሰለፍም ጥሪ አቅርቧል።</p>

<p>የክልሉን ወቅታዊ ሁኔታ በሚመለከት ለጋዜጣችን ዝግጅት ክፍል በደረሱ መረጃዎች መሠረት ከሽግግር ወቅት ጀምሮ በአፋር ክልል የነገሰውን የፖለቲካ ሽኩቻና አለመረጋጋት ኢሕአዴግ በሚፈልገው መልኩ ለማስተካከል የሚያደርገው ሙከራ ያልተጠበቀ ጣጣ እየፈጠረና በሰላሙ ሂደትም ላይ አሉታዊ ደመና እያንዣበበበት ይገኛል።</p>

<p>ነዋሪዎቹ እንደሚሉት አፋር በቀል የፖለቲካ ድርጅቶች በመካከላቸው የነበረውን አለመግባባት አስወግደው ለክልሉ ልማት በጋራ ለመንቀሳቀስና ውህደት ፈጥረው አንድ ጠንካራ የፖለቲካ ድርጅት ለመመሥረት ያደረጉት ሙከራ በኢሕአዴግ ጣልቃ ገብነት በመክሸፉ የክልሉን ሕዝብ ተስፋ አደብዝዞታል።</p>

<p>በተለያዩ ጊዜያት ሕዝባዊ ኮንፈረንሶች ተካሂደው የፓለቲካ ድርጅቶቹ እንዲዋሃዱ በቀረበው ጥሪ መሠረት አንድ የውሕደት ኮሚሽን ተቋቁሞ ድርጅቶቹን በማቀራረብና በማግባባት ረገድ ከፍተኛ ሚና እየተጫወተ የነበረ ቢሆንም፤ በኢሕአዴግ ስላልታመነበት ኮሚሽኑ ፈርሶ የክልሉ ፕሬዝዳንትና ከሥልጣን የተባረሩት ም/ፕሬዚዳንት የሚመሩት ሌላ የውህደት ኮሚቴ ተፈጥሮ ነበር። ሆኖም ግን ም/ፕሬዚዳንቱና ደጋፊዎቻቸው ከኢሕአዴግ ፍላጐት ያፈነገጠ አካሄድ በማሳየታቸው እዚህ አዲስ አበባ ድረስ ተጠርተው ከሕዝባዊ ሥልጣናቸው ተባርረዋል። ሕዝቡ በጉጉት ሲጠብቀው የነበረው ውህደትና የልማት እንቅስቃሴም የውሃ ሽታ ሆኖ ቀርቷል።</p>

<p>ኢሕአዴግ የፖለቲካ ድርጅቶቹ ውህደት ለምን እንዳልተሳካና የውህደት አደናቃፊ ያላቸው የክልሉ ባለሥልጣናት ለምን እንደተባረሩ ለማሳመን ከክልል እስከ ዞንና ወረዳ ድረስ ሕዝባዊ ኮንፈረንስ አካሂዷል። በተጨማሪም ከዞን አራት፣ ከዞን ሁለትና ከዞን ሦስት የተባረሩት ባለሥልጣናት ደጋፊ ናቸው ያላቸውን የመምሪያ ኃላፊዎችና የፖሊስ አዛዦች ከኃላፊነታቸው እንዲባረሩ አድርጓል። እነዚህ ከሥልጣን የተባረሩ ባለሥልጣናት ናቸው ወደሻዕቢያ ጉያ ለመግባት ወደአሰብ አምርተዋል የሚባለው።</p>

<p>ለክልል መስተዳድሩ ቅርበት ያላቸው ምንጮች እንደሚጠቁሙት ሹም ሽሩ ቀጣይነት ያለው ሲሆን፤ በክልል ደረጃ ላሉ የቢሮና መምሪያ ኃላፊዎችም የተደገሰ የበቀል እርምጃ ነው ተብሏል። በአሁኑ ወቅት ከሥልጣናቸው ለመወገድ ሤራ የተሸረበባቸው ኃላፊዎች ደግሞ በፖለቲካ እምነታቸው በኢሕአዴግ ዘንድ የማይፈለጉ ቢሆኑም ከፍተኛ ሕዝባዊ ድጋፍ ስላላቸው ውጤቱ ለኢሕአዴግም እንደማይበጅ ይነገራል።</p>

<p>ምንም እንኳን ኢሕአዴግ ሕዝቡን ለማሳመን ከፍተኛ ካድሬዎችን በመላክ የማይናቅ ጥረት ቢያደርግም፤ ሕዝቡ ግን የመረጣቸው ባለሥልጣናት ከፍላጐቱ ውጭ ሲባረሩ ሞራላቸውን ለመጠበቅ በጥሩ ሁኔታ ተቀብሏቸዋል። በተለይም ምክትል ርዕሰ መስተዳድሩን አቶ ኡስማን አኒሳን የመረጣቸው የዞን አራት አካባቢ ሕዝብ ግመል አርዶና ደግሶ አለንልህ በማለት በከፍተኛ ሁኔታ እንደተቀበላቸው ታውቋል። አቶ ኡስማን ሕዝባዊ ሥልጣናቸውን ከተቀሙ በኋላ መንግሥት በሰጣቸው መኖሪያ ቤትና መኪና እንዲጠቀሙ ቢነገራቸውም አልፈልግም ብለው መሄዳቸው ታውቋል።</p>

<p>በአፋር ክልል ቀደም ሲል ጀምሮ በተለይም በኢትዮጵያና ኤርትራ አዋሳኝ አካባቢዎች የትጥቅ ትግል የሚያካሂደው አርዱፍ በኤርትራ ወረራ ምክንያት የተናጠል የተኩስ አቁም ቢያደርግም እስካሁን ከኢሕአዴግ በኩል ያገኘው ምላሽ የለም። በአሁኑ ወቅት በኢትዮጵያና ኤርትራ መካከል ግጭት በተፈጠረበት አካባቢ የአርዱፍ ጥያቄ አጥጋቢ መልስ ሳይሰጠውና ችግሩ ሳይፈታ ኢሕአዴግ እጐያው የነበሩ ባለሥልጣናትን እያባረረ ወደ ጫካ እንዲገቡ ማድረጉ የሻዕቢያን ጐራ የሚያጠናክርና የአካባቢውን ሰላም አሳሳቢ ደረጃ ላይ የሚጥል እንደሆነ ነዋሪዎቹ ሥጋታቸውን ገልጠዋል።</p>

<p>ይህ በእንዲህ እንዳለ የኢትዮጵያ የሰላምና ዴሞክራሲ አማራጭ ኃይሎች ም/ቤት፣ የኦሮሞ ብሔራዊ ኮንግረስ እና የደቡብ ኢትዮጵያ ሕዝቦች ዴሞክራሲያዊ ኅብረት የሻዕቢያ መንግሥት በኢትዮጵያ ላይ የከፈተውን ወረራ ለማውገዝ እና የኢትዮጵያ ተቃዋሚ የፖለቲካ ድርጅቶች ኅብረት ለመንግሥት ያቀረበውን የብሔራዊ ውይይት ጥሪ ለመደገፍ እሁድ ጥር 23 ቀን 1991 ዓ.ም. ከጠዋቱ 3:00 ሰዓት ላይ በመስቀል አደባባይ ታላቅ ሕዝባዊ ስብሰባ አዘጋጅቷል።</p>

<p>አስተባባሪ ኮሚቴው የአንድነትና የዴሞክራሲ ኃይሎች ሁሉ በዚህም ሕዝባዊ ሰብሰባ ላይ እንዲገኙ ጥሪ አቅርቧል።</p>

<p>ይህንኑ ጉዳይ በተመለከተ የኢሕአዴግ መንግሥት የኢትዮጵያ ተቃዋሚ የፖለቲካ ድርጅቶች ሕብረት በተደጋጋሚ ያቀረበለትን ተገናኝቶ የመወያየትና ችግሮችን በጋራ የመፍታት ጥያቄ ተቀብሎ መልስ ለመስጠት ፈቃደኛ ባለመሆኑ የሥልጣን ባለቤት የሆነው የኢትዮጵያ ሕዝብ ይህን ችግር ለማስወገድ ከሕብረቱ ጎን መቆም እንዳለበት አቶ ክፍሌ ጥግነህ አባተ የኢተፓድሐ የአገር ውስጥ አስተባባሪ ኮሚቴ ሰብሳቢና የአማራጭ ኃይሎች ምክር ቤት ም/ሰብሳቢ ለኢትዮጵያ ሕዝብ ጥሪ አቅርበዋል።</p>

<p>ከፓሪሱ 2ኛ ጉባኤ ማግሥት ጀምሮ የአገር ውስጥ አስተባባሪ ኮሚቴ በየቦታው ስብሰባ በማድረግ የፓሪሱን ጉባዔ የተካፈሉት 8 ተቃዋሚ የፖለቲካ ድርጅቶች በሰላማዊ ትግል በኢትዮጵያ ውስጥ ነፃ ምርጫ ተግባር ላይ ውሎ የኢትዮጵያ ሕዝብ በነፃ ምርጫ የሚፈልገውን ሹሞ የማይፈልገውን በመሻር ዲሞክራሲያዊ ሥርዓት በሀገሪቱ ውስጥ ለማስፈን ብርቱ ጥረት ቢያደርግም በመንግሥት እምቢተኛነት ችግሩ ሊፈታ ባለመቻሉ ሕዝቡ ከሕብረቱ ጎን እንዲቆምም ጠይቀዋል።</p>

<p>መንግሥት በአንድ በኩል በሁለት ምርጫ ያልተሳተፈ ፓርቲ ከሕጋዊነት ይሠረዛል የሚል መመሪያ ሲያወጣ በምርጫው እንሳተፍ ሲባል ደግሞ መንገዱን እየዘጋ በመሆኑ ችግሩን ሕዝብ እንዲያውቀው ጥር 23 ቀን 1991 ዓ.ም ሕብረቱ በመስቀል አደባባይ ከጧቱ 3 ሰዓት ጀምሮ ስብሰባ ስለጠራ መላው የአዲስ አበባ ሕዝብ በነቂስ ወጥቶ ድጋፉን እንዲሰጥና በተለይ ዕብሪተኛው የኤርትራ መንግሥት ሉዐላዊነታችንን ተዳፍሮ ከያዘው መሬታችን በአስቸኳይ ለቆ እንዲወጣ ተቃውሞውንም እንዲያቀርብ አቶ ክፍሌ ጥግነህ ጥሪ አድርገዋል።</p>

<p>መንግሥት ተቃዋሚ የፖለቲካ ድርጅቶች የሚያቀርቡለትን ጥያቄዎች ሁሉ እያድበሰበሰ ቆይቶ ለምርጫው አንድና ሁለት ወር ሲቀር ኑና ተሣተፉ ቢል ከደጋፊዎች ጋር ተገናኝቶ ፕሮግራምን የማሣወቂያ ጊዜ ስለማይኖር ነፃ ምርጫ እቀበላለሁ እያለ የሚነዛውን ፕሮፓጋንዳ በመተው ከተቃዋሚ ድርጅቶች ጋር ከአሁኑ በመነጋገር ችግሩ የሚወገድበትን መንገድ እንዲያመቻች በኢትዮጵያ ውስጥ ዲሞክራሲ እንዲሰፍን ምኞቱ ያላቸው የሀገር ተቆርቋሪ ኢትዮጵያውያን ሁሉ በጥሪው ቀን ከተባለው ሥፍራ በመውጣት ለብሔራዊ ውይይት ጥሪው ድጋፋቸውን እንዲሰጡ አቶ ክፍሌ ጠይቀዋል።</p>


</body>
</html>
