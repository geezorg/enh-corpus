<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብቸኛ መተማመኛ ሕዝቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline">ርዕሰ አንቀጽ</span></h2>
<h1 class="align-center">ብቸኛ መተማመኛ ሕዝቡ ነው</h1>


<p>በኢትዮጵያና በኤርትራ መካከል የተፈጠረው ቀውስ ከተጀመረ ወደዘጠነኛ ወሩ ሊገባ 15 ቀን ያህል ቀርቶታል። በዚህ ጊዜ ውስጥ ሕፃናት በቦንብ መደብደባቸው፣ ሕይወት መጥፋቱ፣ ሰላማዊ ዜጐች ከሞቀ ቤታቸው ተፈናቅለው በዋሻና በድንኳን ለመኖር መገደዳቸው እውነት ቢሆንም ተጨማሪ ሕይወት እንዳይጠፋ፣ ንብረት እንዳይወድምና መፈናቀል እንዳይበዛ ለሰላም እልህ አስጨራሽ፣ ለኢትዮጵያ ወገን እንደ ፍርሃት የተቆጠረ ትዕግሥት ተደርጓል።</p>

<p>ይህ የረጅም ጊዜ ቆይታ የሕዝቡንና የመከላከያ ሠራዊቱን ትዕግሥት ጭምር የተፈታተነ ቢሆንም ያለፖለቲካዊና ዲፕሎማሲያዊ ጠቀሜታ በሜዳ የቀረ አይደለም። ከአዲስ አበባ እስከ ኦጋድጉ በተደረገው ጥረት የአፍሪካ አንድነት ድርጅት ግጭት አስወጋጅ ከፍተኛ አካል ያቀረበው የመፍትሔ ኃሣብ በዓለም አቀፍ ሕብረተሰብ ዘንድ ተቀባይነትን አግኝቷል። ኤርትራ አወዛጋቢ ከሆኑ የግጭት አካባቢዎች ወጥታ ከግንቦት 4 ቀን 1990 በፊት ወደ ነበረችበት ይዞታዋ ተመልሳ የአፍሪካ አንድነት ድርጅት ወታደራዊ ኃይል በቦታው ይተካ፣ በተባበሩት መንግሥታት ድርጅት ታዛቢነት ወሰኑ ይካለል የሚለውን ኃሣብ የአፍሪካ አንድነት ድርጅት፣ የተባበሩት መንግሥታት ድርጅት የፀጥታው ምክር ቤት፣ የአውሮፓ ፖርላማ ፣በተናጠልም ጣሊያን፣ አሜሪካ፣ እንግሊዝ፣ ካናዳና ሌሎችም አገሮች ደግፈውታል። የካናዳ መንግሥት የውጭ ጉዳይ ሚኒስትር ሎይድ አክሰወርዚ ስለጉዳዩ በሰጡት ኃሣብ የመፍትሔ ኃሣቡን ኢትዮጵያ ስትቀበለው ኤርትራ አሻፈረኝ ማለቷን ገልጠዋል። የአሜሪካው ፕሬዚዳንት ክሊንተን አሜሪካ ለችግሩ ሰላማዊ መፍትሔ እንዲገኝበት የያዘችውን ጥረት እንደምትቀጥልበት ገልጠው በወሰኖች አካባቢ የሚታየው ወታደራዊ ግንባታ አሳሳቢ በመሆኑ ሁለቱም ወገኖች ሰላማዊ መፍትሔን ቢከተሉ የሚሻል መሆኑን ጠቁመዋል።</p>

<p>ዓለም አቀፉ ህብረተሰብና መንግሥታት ይህን አቋም ቢይዙም ወሳኙ ነገር የሻዕቢያ ፕሬዝዳንት ለሰላም ፍለጋው ተገዥ ሆነው ወራሪ ኃይላቸውን ለማስወጣት ፈቃደኛ መሆናቸው ነው። ዛሬም ከአሥመራ የሚሠራጨው ፕሮፖጋንዳ የጦርነት እንጂ የሰላም አይደለም። በመሆኑም ምናልባትም ጦርነቱ ሊፈነዳና ችግሩ ወታደራዊ መፍትሔ ወደሚያገኝበት ሁኔታ ልንገባ እንችላለን።</p>

<p>በዚህ አስቸጋሪ የብሄራዊ ፈተና ወቅት የአገርን ክብርና ሕልውና ለመታደግ ምን አድርገን ምን ይቀረናል? ብሎ መጠየቅ ከመንግሥት፣ ከተቃዋሚ ድርጅቶችና ከሕዝቡ ይጠበቃል። በተለይም በፖለቲካችን ሜዳ ብዙ ሥርዓት መያዝ ያለባቸው ጉዳዮች አሉ። ከጋዜጣችን መሪ ዜና መረዳት እንደሚቻለው የአፋር ብሄራዊ ንቅናቄ የኢትዮጵያ መንግሥት ተቃዋሚዎች ያቀረቡትን የብሄራዊ ውይይት ጥያቄ እንዲቀበል ጠይቋል። በመጭው እሁድም በመስቀል አደባባይ የፓሪሱ ሕብረት አባል በሆኑ ሦስት የፖለቲካ ድርጅቶች ማለትም በኢትዮጵያ የሰላምና የዴሞክራሲ አማራጭ ኃይሎች ም/ቤት፣ በኦሮሞ ብሄራዊ ኮንግረስና በደቡብ ኢትዮጵያ ሕዝቦች ዴሞክራሲያዊ ኅብረት በተጠራው ታላቅ ሕዝባዊ ስብሰባ የአዲስ አበባ ሕዝብ በነቂስ ወጥቶ የሻዕቢያን የግፍ ወረራና የጥፋት ተልዕኮ ከማውገዝ በተጨማሪ ለዚሁ ለብሄራዊ ውይይት ጥሪ ያለውን ድጋፍ ይገልጣል።</p>

<p>ለዚህም ምክንያት አለው። ዛሬ የፖለቲካ አካሄዳችን ከመስቀለኛ ጐዳና ላይ የደረሰ ይመስላል። የልማቱን ወይም የጥፋቱን፣ የኅብረቱን ወይም የመለያየቱን፣ የድሉን ወይም የሽንፈቱን ጐዳና መምረጥ የእኛው የኢትዮጵያውያን ሆኖ ቀርቧል። የውጭ መንግሥታት ኃሳባችንን ቢደግፉልንም ጦር አዝምተው አይዋጉልንም። ስለእኛ እንዲዋጉልን የምንፈልግ ከሆነም ውርደትና ተጽዕኖ ለመሸከም እንፈልጋለን ማለት ነው።</p>

<p>ለጥንካሬና ለድላችን ግን በኅብረት መቆምና ማሸነፍ ወይም የጐሣ መስመራችንንና መለያየታችንን አሁንም ቀጥለንበት የጥፋት ጐዳና መከተል - የእኛ ምርጫ ነው። በመሠረቱ የተቃዋሚ አያያዝን በተመለከተ ደርግ ቀርቶ ምን እንደደረሰበት ሁላችንም እናውቀዋለን። ከዚህ አንፃር ከሁሉም በፊት ሥልጣን ከጨበጠው ኃይል ብዙ ይጠበቃል። በሆደ ሰፊነት የመቻቻል ፖለቲካን ዘዴ መከተልና በአገሪቱ የፖለቲካ ኃይሎች መካከል መቀራረብ ተፈጥሮ የአገራችንን የወደፊት እጣ ፈንታ በጋራ የምንወስንበት ሁኔታ መፈጠር አለበት። ይህ ደግሞ የአገሪቱ እድል በምልዓት ሕዝቡ እጅ እንጂ ጥቂቶች በር ዘግተው የሚወስኑት አለመሆኑን አምኖ መቀበልን ይጠይቃል። በዚህ አካሄድ ከሕወሐት ታጋዮችና በኢሕአዴግ ዙሪያ ከተሰባሰቡ ዴሞክራቶች አንድ ውሣኔ ይጠበቃል - ብቸኛ መተማመኛ የኢትዮጵያ ሕዝብ የፖለቲካ ኃይሎች ሁሉ የጋራ ጥረት መሆኑን መቀበል።</p>


</body>
</html>
