<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግል ባንኮች ካፒታላቸውን ያሳድጋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የግል ባንኮች ካፒታላቸውን ያሳድጋሉ</h1>


<p>ካለፉት አራት ዓመታት ወዲህ በኢትዮጵያ ሕልውና አግኝተው በመንቀሳቀስ ላይ ያሉት የግል ባንኮች ካፒታላቸውን እንዲያሳድጉ የሚያስገድዱ ሁኔታዎች መፈጠራቸውን ለጉዳዩ ቅርበት ያላቸው ምንጮች አመለከቱ።</p>

<p>አስገዳጅ ሁኔታዎቹ የደንበኞች ፍላጐት መናርና የአቅም ውሱንነት፣ የገበያው በኢትዮጵያ ንግድ ባንክ ቁጥጥር ስር መዋልና የውጭ ባንኮች መምጣት አይቀሬነት ሲሆኑ የኢትዮጵያ ብሔራዊ ባንክም አዲስ መመሪያ ያወጣል የሚለውም ሹክሹክታ በመዛመት ላይ ይገኛል።</p>

<p>እንደምንጮቹ ጥቆማ ብሔራዊ ባንክ እርምጃውን ለመውሰድ ያቀደው ዛሬ በኢትዮጵያ ትልቁ ባንክ የሆነው የኢትዮጵያ ንግድ ባንክ በቅርቡ ከመሸጡና በሩም ለውጭ ታላላቅ ባንኮች ከመከፈቱ በፊት ሀገር በቀል የሆኑት የግል ቦንኮች ለሚጠብቃቸው ከባድ ውድድር ተጠናክረው እንዲገኙ በማሰብ ነው። በዚህም መሠረት የግል ባንኮች ካፒታል ወለል ቢያንስ 50 ሚሊዮን እንዲሆን መመሪያ ሳይተላልፍ እንደማይቀር ይጠበቃል።</p>

<p>ዛሬ በኢትዮጵያ ውስጥ በመንቀሳቀስ ላይ ያሉት የግል ባንኮች፣ አዋሽ ኢንተርናሽናል ባንክ፣ አቢሲኒያ ባንክ፣ ዳሽን ባንክ፣ ወጋገን ባንክና ሕብረት ባንክ ናቸው። የእነዚህ የግል ባንኮች የተከፈለ ካፒታል እንደሚከተለው እንደሆነ ለመረዳት ተችሏል።</p>

<p>1. አዋሽ ኢንተርናሽናል ባንክ 35 ሚሊዮን ብር</p>

<p>2. አቢሲኒያ ባንክ 27 ሚሊዮን ብር</p>

<p>3. ዳሽን ባንክ 50 ሚሊዮን ብር</p>

<p>4. ወጋገን ባንክ 43 ሚሊዮን ብር</p>

<p>5. ሕብረት ባንክ 21 ሚሊዮን ብር</p>

<p>ድምር 176 ሚሊዮን ብር</p>

<p>ንብ የሚባል ባንክም በመቋቋም ላይ ይገኛል። በኢትዮጵያ 90 በመቶ የሚሆነውን የገንዘብ ዝውውር የሚቆጣጠረው የኢትዮጵያ ንግድ ባንክ ሲሆን የግሎቹ ባንኮች ድርሻ 10 በመቶ ብቻ ነው። ሁኔታው በእንዲህ እያለ የኢትዮጵያ ንግድ ባንክ ቢሸጥ ገዢ ሊሆኑ የሚችሉት የውጭ ባንኮች ገና ጮርቃ የሆኑትን የግል ባንኮች እንዳያቀጭጩ ተፈርቷል። ይህንንም ለመቋቋም ውህደት ያስፈልግ እንደሆን የግል ባንኮች ተጠይቀው አብዛኞዎቹ ለየብቻቸው መንቀሳቀስን እንደሚመርጡ አስታውቀዋል። ለዚህም ካፒታላቸውን ማሳደግ ጀምረዋል።</p>

<p>በዚህ መሠረት የአቢሲኒያ ባንክ ባለአክሲዮኖች በቅርቡ ባካሄዱት ስብሰባ የተከፈለ ካፒታልን ወደ 100 ሚሊዮን ብር፣ የተመዘገበ ካፒታልን ደግሞ ወደ 200 ሚሊዮን ብር ለማሳደግ ወስነዋል። ወጋገን ባንክም በበኩሉ ወደ 60 ሚሊዮን ብር ለማሳደግ አቅዷል። አዋሽ ባንክም እንዲሁ የተከፈለ ካፒታሉን ወደ 70 ሚሊዮን ሳያሳድግ እንደማይቀር ለባንኩ ቅርበት ያላቸው ምንጮች አስታውቀዋል።</p>

<p>በነፃ ኢኮኖሚ መርሆዎች ሰበብ በዓለም ባንክና በኢንተርናሽናል ሞኒተሪ ፈንድ ግፊት ተደርጐ የሚሸጠው የኢትዮጵያ ንግድ ባንክ ብቻ ሣይሆን የኢትዮጵያ መድን ድርጅትም የእርምጃው ሰለባ እንደሚሆን መንግሥታዊ ምንጮች ቀደም ሲል መዘገባቸው ይታወሳል። ይሁን እንጂ ከብሔራዊ ባንክ የተገኘው መረጃ ደግሞ ከኮንስትራክሽንና ቢዝነስ ባንክ በስተቀር የሌሎች መንግሥታዊ ባንኮችና መድን ድርጅት ሽያጭ ጉዳይ እንደሚዘገይ ጠቁመዋል። በአንፃሩም የውጭ ባንኮችና የኢንሹራንስ ኩባንያዎች መምጣት የማይቀር መሆኑን ገልፀዋል።</p>

<p>ከዚህ አኳያ የግል ኢንሹራንስ ኩባንያዎችም እንደባንኮቹ ሁሉ ካፒታላቸውን እንደሚያሳድጉ ይጠበቃል።</p>


</body>
</html>
