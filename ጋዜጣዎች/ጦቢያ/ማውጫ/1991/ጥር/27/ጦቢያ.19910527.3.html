<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁሉም ራሱን ማየት ይገባዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline">ርዕሰ አንቀጽ</span></h2>
<h2 class="align-center">ሁሉም ራሱን ማየት ይገባዋል</h2>


<p>የአገራችን የዴሞክራሲ ሥርዓት ግንባታ በቃልና በሰነድ ደረጃ መሠረቱ እየተጣለ ነው። በተግባር ሲታይ ግን ገና ብዙ ችግሮች ያሉበትና የሰከነ ተግባራዊ እንቅስቃሴን የሚጠይቅ ሆኖ ይታያል። በይበልጥም ዛሬ ያለንበት ወቅት በአንድ መልኩ የአገራችንን አንድነት ለመጠበቅ በጦርነት ሁኔታ ውስጥ የገባንበት በሌላ በኩል ደግሞ ይህ የጦርነት ሁኔታ ለዴሞክራሲያዊ ሥርዓት መምጣት የምናደርገውን ትግል እንዳያኮሰምነው የምንታገልበት ነው።</p>

<p>ከዚህ አንፃር ባለፈው እሁድ ጥር 23 ቀን 1991 በኢትዮጵያ ተቃዋሚ ፖለቲካ ድርጅቶች ኅብረት (ኢተፖድኅ) በመስቀል አደባባይ ተጠርቶ የነበረው ሕዝባዊ ስብሰባና ውጤቱ ለሁሉም ወገኖች በትምህርት ሰጭነቱ ሊታይ የሚገባው ነው። የሕዝባዊ ስብሰባው ዓላማ የሻዕቢያን ወረራ ለማውገዝና መንግሥት ከተቃዋሚ ኃይሎች የቀረበለትን የብሔራዊ ውይይት ጥሪ እንዲቀበል ለመጠየቅ ነበር። በአንድ በኩል የአገርን ክብርና ሉዓላዊነት የማስከበር፣ በሌላ በኩል ደግሞ ዲሞክራሲውን የማየት ተልዕኮ የነበረው በመሆኑ በዓላማ ደረጃ ችግር አልነበረውም። ችግሩ በእንቅስቃሴው አፈፃፀምና ሂደት ነው።</p>

<p>ገዥው ፓርቲ ማለትም ወያኔ/ኢሕአዴግ ይህንን ጉዳይ በተመለከተ እንዳያማህ ጥራው እንዳይበላ ግፋው ዓይነት ሥልት ተከትሏል። የዲሞክራሲው ሂደት ዓለም አቀፍ ትኩረት ያለው፣ ከጥሪው ዓላማ አንዱ ሻዕቢያን ማውገዝ በመሆኑ የሕዝባዊ ሰብሰባውን መደረግ መከልከል አልሆነለትም። ይሁንና የልብ እምነቱ እንደሌለ በተግባር ታይቷል። ፈቃድ ሰጭ የሆነው የአዲስ አበባ መስተዳድር አንዴ በአዳራሽ ተሰብስባችሁ የአቋም መግለጫ አውጡ፣ በሌላ ጊዜ የቴሌቪዥን ውይይት አድርጉ እያለ ጊዜውን ሲያጓትት ቆይቶ ፈቃዱን የሰጠው ዓርብ ጥር 21 ቀን 1991 ነው። ከሁለት ቀን ባነሰ ጊዜ ማለት ነው። ተከለከለ እንዳይባል ተፈቅዷል፣ በቂ ዝግጅት እንዳይኖር ጊዜው አጥሯል። መንግሥታዊ መገናኛ ብዙሃን የስብሰባውን ጥሪ ለማስተላለፍ ፈቃደኞች አልነበሩም። ፈቃዱ ከተሰጠም በኋላ ሕዝብ ወደስብሰባው እንዳይሄድ የሥርዓቱ ካድሬዎች በቀበሌ ደረጃ ቅስቀሳ አካሂደዋል። ተጓዳኝ ፕሮግራሞችንም አዘጋጅተዋል። ለዴሞክራሲያዊ ሥርዓት የልብ እምነቱ ካለ ለምን ይኸ ሁሉ አስፈለገ? ወይስ በብልጠትና በሻጥር ሥልጣንን ዘለዓለማዊ አድርጐ ማቆየት ይቻላል ተብሎ ይታሰባል? ሻዕቢያን ሕዝብ እንዳያወግዝ የሚፈልገውስ ማነው?</p>

<p>ግመል ከፊት ለፊቷ ከሚመጣባት አደጋ ያመለጠች እየመሰላት አሸዋ ውስጥ ራሷን ትቀብራለች ይባላል። የዚህች አገር የፖለቲካ ችግር በሚባለውና በሚሠራው መካከል ያለው የሰማይና የምድር ያህል የተራራቀ ልዩነት አለ። ይህ ደግሞ በጉልህ የሚታይ በመሆኑ እንደግመሏ ራስን ለመደበቅ በመሞከር የሚወጡት አይደለም። ነፃ ኢኮኖሚ ይሰበካል። በተግባር ግን አንድ ፓርቲና የአንድ አናሣ ብሔረሰብ ድርጅቶች በንግድ ድርጅት ስም ተደራጅተው ኢኮኖሚውን ለመቆጣጠር ይሞክራሉ። ስለብዙሃን ፓርቲ ሥርዓት ይነገረናል። በተግባር ግን አንድ ፓርቲ ራሱን በምርጫ ስም በሕዝብ ላይ ጭኖ ተቃዋሚ ኃይሎችን አግልሏል። የሕዝብ ሉዓላዊነት መግለጫ በሚባለው ምክር ቤት የራሱን ሰዎች አስቀምጦ የራሱን ፍላጐት ያስወስናል። የሀሳብ መንሸራሸርን እንደግፋለን እየተባለ ገዥው ፓርቲ መንግሥታዊ መገናኛ ብዙሃንን በመዳፉ ሥር አስገብቶ፣ ለሌሎች በሕግ ያልተፈቀደ የሬዲዮ ጣቢያ (ሬዲዮ ፋና) አቋቁሞ፣ የአንድ ሳንቲም ሁለት ገጽታ የሆኑ የመንግሥትና የፓርቲ ጋዜጦችንና መጽሔቶችን በሕዝብ ገንዘብ እየገዛና እያሠራጨ የሕዝብን ልብና አእምሮ ለመቆጣጠር ይፈልጋል። ፍትሐዊነት እየተባለ አንድ አካባቢ ለመጥቀምና ለማልማት ጥረት ይደረጋል። ይህ ምን ያህል ርቀት እንደሚያስኬድ ወደፊት የምናየው ይሆናል።</p>

<p>ብሔራዊ ውይይት ሲባል የአገራችንን የወደፊት ዕድል እንዴት በጋራ እንወስን ከሚለው ጋር እነዚህ የተዛቡ አሠራሮች የሚስተካከሉበትን መንገድ በጋራ እንፈልግ ማለት ነው። ለተጠየቀው ብሔራዊ ውይይት ጆሮ ዳባ ልበስ የተባለውም የሚነሱትን የሕዝብ ጥያቄዎች በመፍራት መሆኑ አያጠያይቅም። ግን እስከ መቼ? በምርጫው መሳተፍ እንጂ ብሔራዊ ውይይት ለምን ያስፈልገናል የሚሉ ወገኖች ይህን ልብ ሊሉት ይገባል። ይልቁንም ገዥው ፓርቲ የተያዘው የጥፋት መንገድ መሆኑን ተገንዝቦ ራሱን ማየት ቢጀምር ራሱንም፣ ሕዝብንም፣ አገርንም ማዳን መሆኑን ማወቅ ይገባዋል።</p>

<p>በገዥው ፓርቲ በኩል ያሉ ችግሮችን ስናወሳ ተቃዋሚ ፓርቲዎች ምንም ችግር የለባቸውም ለማለት አይደለም። ፓሪስ ላይ የተቋቋመው የኢትዮጵያ ተቃዋሚ ፖለቲካ ድርጅቶች ኅብረት (ኢተፖድኅ) ስምንት ያህል የፖለቲካ ድርጅቶችን ያቀፈ ነው። ነባር፣ ኅብረብሔራዊና የብሔረሰብ ድርጅቶች አሉበት። ሌሎችም በኅብረቱ ዙሪያ ያልተሰባሰቡ ራሳቸውን በውጭ አገር አደራጅተው ያሉ የፖለቲካ ድርጅቶች በርካታ መሆናቸውን እንሰማለን። እነዚህ የፖለቲካ ድርጅቶች ምን ያህል በኢትዮጵያ ሕዝብ ውስጥ ገብተው የፖለቲካ ፕሮግራማቸውን አስተዋውቀዋል? ዛሬ ለሚራመዱ ፖሊሲዎች አማራጭ ያላቸው መሆኑን ምን ያህል አስተምረዋል? ምን ያህል አባልና ደጋፊ አሰባስበዋል? የመንቀሳቀሻ አካባቢያቸውን (ቾንቲቱአንችይ) በምን ደረጃ አዘጋጅተዋል?</p>

<p>እነዚህ ጥያቄዎች በአዎንታዊ መልኩ በማይመለሱበት ሁኔታ ስለሕዝብ ድጋፍ መናገር አይቻልም። ዋነኛ ምሽግን በውጭ አገር አድርጐ፣ ከዚህም ጥቁር ፊት ባዩ ቁጥር ነፍስን በጨርቅ ቋጥሮ እየሾለኩ እታገላለሁ ማለት አይቻልም። ከሌሎች ትግል ብዙ ይማሯል። እታገልለታለሁ በሚለው ሕዝብ መካከል የፖለቲካ ሥራ የማይሠራ የፖለቲካ ፓርቲ ደግሞ ከባህር የወጣ ዓሣ ነው። በርቀትና በመግለጫዎች የፖለቲካ ትግል አይሰምርም። በእርግጥ ሕዝቡ የኢሕአዴግን ፖሊሲዎች ተቀብሏል አንልም። የእመቃ ችግሮች እንዳሉ ሆነው ግን አማራጭ ፕሮግራም ይዞ ያስተማረውና ያሳመነው እንደሌለ በእርግጠኝነት መናገር ይቻላል። ስለዚህ ለአገራችን ፖለቲካዊ ችግሮች መፈታት ሁሉም ራሱን ማየት ይገባዋል እንላለን።</p>


</body>
</html>
