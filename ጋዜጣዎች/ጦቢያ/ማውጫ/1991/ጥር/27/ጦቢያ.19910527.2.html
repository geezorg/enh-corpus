<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አካል ያጐደለ የምርመራ ድብደባ በመንግሥት ባለሥልጣኖች ተፈፀመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ሰሜን ሸዋ ዞን</span></h3>
<h2 class="align-center">አካል ያጐደለ የምርመራ ድብደባ በመንግሥት ባለሥልጣኖች ተፈፀመ</h2>


<p>ከአማራው ብሔራዊ ክልላዊ መንግሥት ዞኖች አንዱ በሆነው በሰሜን ሸዋ ዞን በበረኸት ወረዳ በአንድ ግለሰብ ላይ አካልን ያጐደለና ሽባነትን ያስከተለ ግርፋትና ድብደባ በምርመራ ስም በወረዳው ባለሥልጣናት መፈፀሙን ከአካባቢው ለዝግጅት ክፍላችን በፎቶ ግራፍ ተደግፎ የደረሰው ጥቆማ ያመለክታል።</p>

<p>ቄስ አሰፋ ወልደሰማያት በተባሉ የወረዳው ነዋሪ ላይ የተፈፀመው ይኸው ድብደባ ሕግንና የሰዎችን መብት ያስከብራሉ ተብለው በተመደቡ የአቃቤ ሕግ ሹሞች ጭምር መሆኑን የደረሰን የጽሁፍ ጥቆማ ያስረዳል።</p>

<p>ድርጊቱ በተፈፀመበት አካባቢ የሚገኙ ተቆርቋሪዎች የጻፉት ደብዳቤ የበረኸቱ ድብደባ ለዴሞክራሲ መጐልበትና ለሕዝቦች አርነት ቆሜአለሁ ከሚል መንግሥት መቀመጫ አፍንጫ ሥር የተፈፀመ መሆኑን ገልጦ ይህን መሰሉ ድርጊት እንዲገታና በፈፃሚዎቹ ላይ ተገቢው ሕጋዊ እርምጃ ተወስዶ ውጤቱ በመንግሥታዊ የመገናኛ ዘዴዎች እንዲገለጥ ጠይቋል።</p>

<p>የጥቆማ ደብዳቤው ከዚሁ ጋር አያይዞ «ላለፉት ሶስት አስርተ ዓመታት በሀገሪቱ ለዲሞክራሲና ለሕግ ልዕልና መስፈን፣ የዜጐችን ሰብአዊ መብት ረገጣ ለማስወገድ የአንድን ወርቃማ ትውልድ ውድ ሕይወት የጠየቀ መስዋእትነት ተከፍሏል። የሕዝቦችን እልቂት ኃላፊነት ወስዶ ያስፈጸመውና በአሳፋሪ መንገድ የወደቀው ፋሽስታዊ መንግሥት ጥሎት ያለፈው አስከፊ አሻራ ሳይጠግ፣ ዓለማችን ወደ ሃያ አንደኛው ክፍለ ዘመን በግስጋሴ ላይ እያለች በፌዴራል ኢትዮጵያ ሥር ከተዋቀሩት ክልሎች አንዱ በሆነው በአማራው ብሔራዊ ክልላዊ መንግሥት ውስጥ ከላይ ስማቸው የተጠቀሰውን ግለሰብ ጥርሳቸውን አውልቀው አካላቸው ላይ በደረሰ ድብደባ እጃቸው ሙሉ በሙሉ ሽባ ሆኗል። በጣም አስደንጋጩ ነገር ደግሞ በምርመራ ሽፋን ድብደባው የተካሄደው የአካባቢው ፍትህ አስከባሪ በሆነው ዓቃቤ ሕግ ሣሙዔል ተገኝና የወረዳው ሁለተኛ ዓቃቤ ሕግ ደረጀ ከበደ መሆኑ ነው።</p>

<p>«ቄስ አሰፋ ወ/ሰማያትና ቁጥራቸው 10 የሚሆኑ ሰዎች ከጥቅምት 27 ቀን 1991 ዓ.ም. ጀምሮ ለሶስት ተከታታይ ወራት የታሠሩ ሲሆን ከምሽቱ 4 ሰዓት እስከ ሌሊቱ 9ኝ ሰዓት በመፈራረቅ ድብደባ ተካሂዶባቸዋል።</p>

<p>«በዚህ አስከፊ ድብደባ ተገኘ በተባለው መረጃ ደብዳቢዎቹ ወደ ደ/ብርሃን በመምጣት በደ/ብርሃን ከተማ 02 ቀበሌ የአቶ አያሌው ክፍሌን ቤት ያለ ግለሰቡ ፈቃደኝነትና የፍርድ ቤት የብርበራ ትዕዛዝ ሣይኖር፣ የበረኸት ወረዳ ፖ/አዛዥ፣ የበረኸት ወረዳ ፍትህ ጽ/ቤት ኃላፊ፣ የበረኸት ወረዳ ም/ቤት ም/ሊቀመንበር በመሆን ምንም ሕጋዊ ደረሰኝ ሳይሰጡ በርካታ ገንዘብና ቅርስነት ያላቸው የተለያዩ ቁሳቁሶች ዘርፈው ወስደዋል።</p>

<p>«በዘመነ ሂትለር ግራዚያኒና መንግሥቱ ዘመን የደረሱ የሰብአዊ መብት ረገጣዎች እንዳይደገሙ ተጠያቂዎችን ለፍርድ አቅርበናል፣ ለአጥፊዎች ትምህርታዊና የሚቆጠቁጥ እርምጃ ለመውሰድ ከበቂ በላይ ፋይናንስና የሰው ኃይል ተመድቦ እንቅስቃሴ እያደረግን ነው» በሚባልበት በአሁኑ ጊዜ በቄስ አሰፋ ላይ የተፈፀመው የሰብዓዊ መብት መደፈር ብዙዎችን የሚያሳዝን ሆኖአል።</p>

<p>መንግሥት የባለሥልጣኖች ሹም ሽር እያደረገ ነው</p>

<p>የጤና ጥበቃ ሚኒስትር የነበሩት ዶክተር አደም ኢብራሂምና የሲቪል ሰርቪስ ኮሌጅ ፕሬዚዳንት የሆኑት ዶ/ር አለማየሁ አረዳ ከሥልጣናቸው እንዲነሱ ከተደረገ ወዲህ በመንግሥት ደረጃ የሚካሄደው ሹም ሽረት በስፋት የሚቀጥል መሆኑን ከውስጥ አዋቂ ምንጮች ጥቆማ ለማወቅ ተችሏል።</p>

<p>እንደውስጥ አዋቂዎቹ ጥቆማ ይካሄዳል ተብሎ የሚጠበቀው ሹም ሽረት ከአምስት እስከ ስምንት የሚሆኑ ዲፕሎማቶችንና ሚኒስትሮችን እንደሚያጠቃልል ተገልጧል። ለሚካሄደው ከፍተኛ ሹም ሽረት የተሰጠው ዐቢይ ምክንያት የኦነግ ሠርጐ ገብነት፣ የታማኝነት እጦት፣ የችሎታ ማነስና የጤና መታወክ የሚል እንደሆነም ከጥቆማው ለመረዳት ተችሏል። በተለይ ደግሞ ከኃላፊነት ቦታቸው እንዲነሱ የሚደረጉት አምባሳደሮች በአሁኑ ወቅት ኢትዮጵያና ኤርትራ የሚገኙበትን ፍጥጫና ትክክለኛ ገጽታ ለውጪው ዓለም በማሳወቅ በኩልም ሆነ ለኢትዮጵያውያን ማኅበረሰብ ግንዛቤ ለማስጨበጥ የሚያደርጉት እንቅስቃሴ ደካማነት ወይም (የብቃት ማነስ) መሆኑ ይነገራል።</p>

<p>በዚህ በኩል መንግሥት አሠራሩን ይበልጥ ለማጠናከርና ብቁ ሰዎችን ለመመደብ በያዘው እቅድ መሠረት ሹም ሽረቱን አሀዱ ያለው የጤና ጥበቃ ሚኒስትር በነበሩት ዶክተር አደም ኢብራሂምና የሲቪል ሰርቪስ ኮሌጅ ፕሬዚዳንት የነበሩትን ዶክተር ዓለማየሁ አረዳን ከኃላፊነት ቦታቸው በማንሳት ነው።</p>

<p>ዶ/ር አደም ኢብራሂም ከአዲስ አበባ ዩኒቨርሲቲ የሕክምና ፋኩዩልቲ የተመረቁ ሲሆን፣ በባሌ ክ/ሀገር በሚገኝ ሆስፒታል በሕክምና ሙያቸው ሠርተዋል። ከኦነግ ጋር በተያያዘ ጉዳይም ታስረው በዋስ ተፈትተዋል ይባላል። በሚኒስትርነት እስከተሾሙበት ጊዜ ድረስም በኦሮሚያ ጤና ቢሮ በኃላፊነት ሲያገለግሉ መቆየታቸውን ከጤና ጥበቃ አካባቢ የተገኘው ዜና ይጠቁማል። የጤና ጥበቃ ሚኒስትር ሆነው ከተሾሙ በኃላም የተሰጣቸውን ኃላፊነት በብቃት እንዳልተወጡ ሲነገር፤ ከዚህም ውስጥ የኤድስ መቆጣጠሪያ መምሪያን ወደቡድን ዝቅ እንዲል በመደረጉ በእንቅስቃሴው ላይ ከፍተኛ ተፅዕኖ አሳድሮ ሕዝብ በኤድስ በሽታ ሲረግፍ ትኩረት አልቸሩትም በማለት በሪፖርተር ጋዜጣ የወጣው ዜና ተችቷቸዋል። በተመሳሳይ ሁኔታ በሦስት የሰው ኃይል እንዲንቀሳቀስ የተደረገው የወባ መቆጣጠሪያም የሚፈለግበትን ተግባር በአግባቡ መወጣት ባለመቻሉ ከመቼውም ጊዜ በከፋ ሁኔታ ወረርሽኙ ተዛምቶ ሀገር አቀፍ ችግር መሆን ደረጃ መድረሱ ዶ/ር አደምን ተጠያቂ እንደሚያደርጋቸው ተጠቁሟል።</p>

<p>በአስተዳደራዊ አመራር ስጭነታቸውና ሠራተኛውን ለሥራ የማነሳሳት መንፈስን በማስፈን በኩልም እኝሁ ሚ/ር ይህን ሠሩ ተብለው ምሣሌ የማይጠቀስላቸው እንደሆኑም ውስጥ አዋቂ ምንጮቹ ገልጠዋል። ዶ/ር አደም ጓደኛቸው (የሥጋ ዘመዳቸው) የሆኑትን የግብርና ባለሙያ ለጤና ጥበቃ ሚኒስቴር የፕላንና ፕሮግራም ኃላፊ አድርገው ሾመዋል። እንደገናም ለሥልጠና በሚል ለ3 ወራት ወደ አሜሪካ ሲልኳቸው ሌሎች ባለሙያዎች እንዲወዳደሩም ሆነ የሚመለከተው ክፍል እንዲያውቅ አላደረጉም። ግለሰቡም እንደወጡ ሳይመለሱ በመቅረታቸው በተደጋጋሚ ውጪ በሄዱበት ወቅት ከመንግሥት ተረክበው ሳያወራርዱ የቀሩትን ገንዘብ አስመልክቶ በሚ/ሩ መሥሪያ ቤት ማስታወቂያ ሰሌዳ ላይ እዳቸውን እንዲያወራርዱ ከተሰጣቸው ማሳሰቢያ ለመረዳት ተችሏል።</p>

<p>በሚኒስትሩ የሥልጣን ዘመን በዩኒቨርስቲ ሥር እንዲውል የተደረገው የጥቁር አንበሳ ሆስፒታል ጉዳይም በቂ ጥናት ያልተደረገበት፣ የባለሙያውም ሁኔታ አብሮ ሳይታይና መብታቸው ሳይከበር በደፈናው ርምጃ መወሰዱን በመቃወም ሰላማዊ ሰልፍ ለማድረግ አቅደው ሳይሳካላቸው መቅረቱን ሠራተኞቹ ይናገራሉ።</p>

<p>ከዚህ በተጨማሪ ደግሞ በጤና ጥበቃ ሚ/ር ውስጥ ሰፍኖ በቆየው የአመራር በደል በርካታ ባለሙያዎች ሥራቸውን ለቀው ወጥተዋል። ስምንት የዋናው ጋራዥ ሠራተኞች ከሥራቸው ተገልለው ለሁለት ዓመታት መንገላታት ከደረሰባቸው በኋላ ካለሙያቸው በወረቀት ሥራና በመሳሰሉት ቦታዎች እንዲመደቡ ተደርጓል። ሦስት የመምሪያ ኃላፊዎች፣ አራት ቁልፍ ቦታ ላይ የነበሩ ሠራተኞችና በርካታ ኤክስፐርቶች ከሥራቸው ተፈናቅለው የሞራል ውድቀት እንደደረሰባቸው ከሚኒስቴሩ መ/ቤት አንዳንድ ሠራተኞች ጥቆማ ለመረዳት ተችሏል። በተለይ ደግሞ ጡረታ መውጣት ሲገባቸው በስህተት ሦስት ዓመት በሥራ ላይ የቆዩ አንድ ኃላፊ ም/ሚኒስትሩ በጡረታ እንዲገለሉ በማሳሰብ ለፃፉት ደብዳቤ ዶ/ር አደም በመሥሪያ ቤቱ ውስጥ ሌላ ባለሙያ ያውም አስተዳዳሪ እንደሌለ በማስመሰል አምስት ዓመት እንዲራዘምላቸው ያስወሰኑት አግባብ ያለመሆኑን አበክረው ገልጠዋል።</p>

<p>ሌላው ለዶ/ር አደም ከኃላፊነት መነሳት ምክንያት ከሆኑት አንዱ ቀደም ሲል የኦሮሚያ ምክትል ፕሬዚዳንት ከነበሩት አቶ ሀሰን ዓሊ ጋር የነበራቸው ቅርበት እንደሆነም ይነገራል። ይህ ዕውነት ከሆነ ደግሞ የኦሮሚያ ጠቅላይ ፍ/ቤት ፕሬዚዳንት የሆኑት አቶ አህመዲን ኢብራሂም (የዶ/ር አደም ወንድም?) እና በሳውዲ አረቢያ የኢትዮጵያ አምባሳደር የሆኑት አቶ መሐመድ አሊ (የአቶ ሐሰን ወንድም?) ከሥልጣናቸው ሊነሱ እንደሚችሉ ተገምቷል። ለሚኒስትሩ መነሳት እንደሌላ ምክንያት የተወሰደው ከዲንሾ ኩባንያ ጋር በተያያዘ ጉዳይ በኦሆዲድ ግምገማ ከተደረገባቸው በኋላ ነው የሚል ጭምጭምታም አለ። ይህም ምናልባት ሚኒስትሩ ከሙስና ቅሌት ውስጥ በመግባታቸው ሳይሆን እንዳልቀረ ውስጥ አዋቂ ምንጮቹ ያላቸውን ጥርጣሬ ገልጠዋል። በሌላ በኩል ደግሞ በሚኒስትሮች ምክር ቤት በተካሄደው ስብሰባ በተሰነዘረባቸው ሂስ የሥራ መልቀቂያ ደብዳቤ አቅርበዋል የሚሉም አልታጡ። የውስጥ አዋቂ ምንጮቹ ከዚሁ ጋር አያይዘው እንደገለጡት የዶ/ር አደም ኢብራሂምን ቦታ የትግራይ ክልል ጤና ቢሮ ኃላፊ የሆኑት ዶ/ር መስፍን ሚናስ እንደሚረከቡት ቢነገርም ዶ/ር መስፍን ግን የቀረበላቸውን ጥያቄ አልተቀበሉትም ይባላል።</p>

<p>ይህ በእንዲህ እንዳለ ከጥር 1 ቀን 1991 ጀምሮ የሲቪል ሰርቪስ ኮሌጅ ፕሬዚዳንት የሆኑት ዶ/ር ዓለማየሁ አረዳ ከኃላፊነት ቦታቸው መነሳታቸው ታውቋል። ፕሬዚዳንቱ በደብረዘይት ከተማ የኮሌጁ ኅብረተሰብና ቦርዱ ባካሄደባቸው ግምገማ ለቦታው ብቁ ያለመሆናቸው ተንፀባርቋል። ፕሬዚዳንቱ በበኩላቸው «በእኔ ላይ የተነገረው ድክመት ሁሉ ዕውነት ነው። እኔ የምርምር ሰው እንጂ የፖለቲካ ሰው ስላልሆንኩኝ ወደቀድሞው የምርምር ሥራዬ እንድመለስ እጠይቃለሁ።» በማለት ያቀረቡት ማመልከቻም ተቀባይነት አግኝቶ ከሥራና ከደመወዝ ታግደው ሥራውን ምክትላቸው የነበሩት ዶ/ር ኃይለሚካኤል አበራ በተጠባባቂነት እንዲመሩ መደረጉ ታውቋል።</p>

<p>ዶ/ር አለማየሁ አበራ በአ.አ. ዩኒቨርስቲ የኬሚስትሪ መምህር የነበሩ ናቸው። የሽግግር መንግሥቱ ከተመሠረተ ወዲህ የሶዶ ጐርደና ድርጅትን በፕሬዚዳንትነት የመሩ ቢሆንም የድርጅቱን ሂሣብ ለማስመርመር ፈቃደኛ ባለመሆናቸው ከድርጅቱ ተባርረው ከኢሕአዴግ ጋር መቀላቀላቸውን የውስጥ አዋቂ ምንጮች ይናገራሉ።</p>


</body>
</html>
