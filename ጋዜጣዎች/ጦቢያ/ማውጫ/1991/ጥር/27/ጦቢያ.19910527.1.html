<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ - አሜሪካን፣ ተመድን፣ አአድን መወረፍ ይዟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሻዕቢያ - አሜሪካን፣ ተመድን፣ አአድን መወረፍ ይዟል</h1>
<h2 class="align-center">የሰሜኑ የውጥረት ትኩሳት ከፍ ዝቅ እያለ ነው - ግጭት ዘጋቢ ጋዜጠኞች በኃላፊነት ስሜት እንዲሠሩ ተጠየቀ</h2>


<p>ዘጠኝ ወራት ሊያስቆጥር ጥቂት ቀናት የቀረው የኢትዮጵያና የኤርትራ የድንበር ውዝግብ ትኩሳት የጦርነት ይሁን የሰላም ባለየለት ሁኔታ እየተለዋወጠ የኅብረተሰቡን ስሜት ከፍ ዝቅ እያደረገ ሲሆን የተባበሩት መንግሥታት የፀጥታው ምክር ቤት የአፍሪካ አንድነት ድርጅት ያቀረበውን የመፈትሄ ኃሣብ ኤርትራ እንድትቀበል ጠይቋል። ግጭት ለሚዘግቡ ጋዜጠኞችም ማሳሰቢያ ተሰጥቷል።</p>

<p>ከልዩ ልዩ አቅጣጫዎች ሲደርሱን የቆዩ የሕዝብ አስተያየቶች እንደሚያመለክቱት ከሆነ የኦጋዱጉው የአ.አ.ድ ግጭት አስወጋጅ ማዕከላዊ አካል የመሪዎች ስብሰባ ቀደም ሲል ማዕከላዊ አካሉ ያቀረበውን የመፍትሔ ኃሣቦች ቀመር በማፅደቅ የሻዕቢያ መንግሥት እንዲቀበለው የበኩሉን ጥረት አድርጐ ሳይሳካለት በቀረበት በታህሣስ ወር መጨረሻ ሰሞን ጦርነቱ ወዲያውኑ እንደሚቀሰቀስ ተገምቶ ነበር። ይሁን እንጂ ጊዜው የረመዳን ፆም ስለነበርና ወሳኙ እርምጃ ከኢድአልፈጥር በዓል በኋላ ይወሰዳል የሚል ሹክሹክታ በመነዛቱ የህብረተሰቡ ስሜት ለጊዜው በረድ ብሎ ቆይቷል።</p>

<p>ባለፈው ሣምንት መጀመሪያ ውጥረቱ በጣም ያየለ መስሎ የሰነበተ ሲሆን የአአድ የመፍትሔ ሀሳቦች ቀመር በጣሊያን፣ በእንግሊዝ፣ በካናዳና በአሜሪካ መንግሥታት እንደዚሁም በአውሮፓ ኅብረት ዘንድ ተቀባይነት አግኝቷል። የተባበሩት መንግሥታት ድርጅት የፀጥታው ምክር ቤት በውሣኔ ቁጥር 1226 (1999) የመፍትሔ ሀሳቡን ተቀብሎ ኤርትራ ተቀብላ ተግባራዊ እንድታደርግ ጠይቋል።</p>

<p>በያዝነው ሳምንት መጀመሪያ ላይ የኢትዮጵያ ራዲዮ ስለጦርነቱ አለመጀመር የሕዝብ አስተያየት ለማሰባሰብ ባደረገው ሙከራ ብዙ ተጠያቂዎች የጦርነቱን መዘግየት እንደማይደግፉ ሲገልጡ አንድ የመንግሥት ባለሥልጣን ካድሬ ግን መዘግየቱ የበሰለ አመራር መግለጫ ከመሆኑም ሌላ ለዲፕሎማሲ ድልና ለአስፈላጊ ዝግጅት እንደረዳ አስረድተዋል።</p>

<p>ባለፉት ዘጠኝ ወራት በሀገራችን የሰፈነው ውጥረት እና የጦርነት ሁኔታ የኢንቬስትመንት እንቅስቃሴውንና የዕለት ተዕለት ንግድን በመጉዳቱ የንግዱ ህብረተሰብ የውጥረቱን መቀጠል እንደማይደግፍ ገልጿል።</p>

<p>የአፍሪካ አንድነት ድርጅት በዕርቅ ሀሳቦች ቀመር ላይ በሻዕቢያ መንግሥት በኩል ለቀረቡት 29 ጥያቄዎች ማብራሪያ መሰጠቱን ጥር 25 ቀን 1991 በሰጠው ጋዜጣዊ መግለጫ አመልክቶ አስቸኳይ መልስ ከአሥመራ እንደሚጠበቅ አስታውቋል። ስለማብራሪያው አሰጣጥ ግን ከአሥመራ ትልቅ ቅሬታ እንዳለ ከሚነዛው ፕሮፓጋንዳ መገመት ይቻላል።</p>

<p>በዚህና በሌሎች ጉዳዮች ላይ ፕሬዚዳንት ኢሳይያስ በሰጡት ጋዜጣዊ መግለጫ የአአድ ማብራሪያ ቀደም ሲል በአንቶኒ ሌክ ከመታወቁና በወቅቱ የአ.አ.ድ ሊቀመንበር በፕሬዚዳንት ብሌር ኮምፓዮሬ በኩል አለመላኩ ትልቅ ቅሬታና ጥርጣሬ እንደፈጠረባቸው ገልፀዋል። በማያያዝም የአአድ ዋና ጽ/ቤት በአዲስ አበባ መሆን ለግንኙነት እንዳስቸገራቸው አስረድተዋል።</p>

<p>ስለአሜሪካ መንግሥት ጥረትም ሲናገሩ አንቶኒ ሌክ መጀመሪያ ካቀረቡት ሀሳብ በስተቀር ምንም አዲስ ነገር ሳይዙ በመመላለስ ጊዜያቸውን እንዳባከኑና መጨረሻ ላይም ስለላ - መሳይ ሥራ ሠርተው እንደተመለሱ አስረድተው ቅሬታቸውን ለፕሬዚዳንት ክሊንተን እንደላኩ አመልክተዋል። በመቀጠልም አንዳንድ የአሜሪካ መንግሥት ባለሥልጣኖች የኤርትራ ጉዳይ በፕሬዚዳንት ክሊንተን ዘንድ በአግባቡ እንዳይታወቅ እንቅፋት ሳይሆኑ እንዳልቀሩ ጥርጣሬያቸውን ገልፀዋል።</p>

<p>ፕሬዚዳንት ኢሣይያስ በተጨማሪም የተመድ ፀጥታ ምክር ቤት ኤርትራ የአአድ የውሳኔ ሀሳቦች ቀመር እንድትቀበል ያስተላለፈውን ማሳሰቢያ አጥላልተውታል። ፕሬዚዳንት ኢሣይያስ ስለዚሁ በሰጡት ቃል ማሳሰቢያው በጽ/ቤት ስም ይተላለፍ እንጂ ሁሉም የሁሉም አባላት አቋም እንደሆነ እንደሚጠራጠሩ በማመልከት የምክር ቤቱ ውሳኔ ለፍትሐዊ ዕልባትና ለሰላም እስካልጠቀመ ድረስ በኤርትራ በኩል ተቀባይነት እንደማይኖረው ግልጽ አድርገዋል።</p>

<p>«አአድ አደራዳሪ እንጂ ውሣኔ ሰጪ አይደለም፣ የአሜሪካ ባለሥልጣኖች አላስፈላጊ ተፅዕኖ ለማድረግ ቢሞክሩም የነሱ ተግባር የአሜሪካ መንግሥት ፖሊሲን ያንፀባርቃል ብለን አናምንም» ብለዋል።</p>

<p>የኢትዮጵያው ጠቅላይ ሚኒስትር አቶ መለስ ዜናዊ ባለፈው ሣምንት ላይ ተቀማጭነታቸው አዲስ አበባ ለሆኑ ዲፕሎማቶች በሰጡት መግለጫ «ኢትዮጵያ ለሰላም ስትል የማትፈነቅለው ድንጋይ አይኖርም። የኤርትራንም ነፃነትና የግዛት አንድነት የሚቃረን እርምጃ አትወስድም» ሲሉ የኤርትራው ፕሬዚዳንት ኢሳይያስ አፈወርቂ «ወያኔ በጦርነት ይዋጣልን ካለ በኛ በኩል ያለው ምርጫ ተዘጋጅቶ መጠበቅ ብቻ ነው። ይሁን እንጂ የመሣሪያ ቃታ ለመሳብ የመጀመሪያው አንሆንም» ብለዋል።</p>

<p>አቶ መለስ ግን ሰሞኑን ለፈረንሳይ ጋዜጠኞች በሰጡት መግለጫ ደግሞ «በሻዕቢያ እምቢተኝነት በግንባር ያለው ውጥረት በማንኛውም ጊዜ ወደ ጦርነት ሊሸጋገር ይችላል» ሲሉ ተደምጠዋል።</p>

<p>አቶ ኢሳይያስ አፈወርቂ ሊቢያን በጐበኙበት ወቅት የሱዳን ነፃ አውጭ ጦር መሪ ከሆኑት ከጆን ጋራንግ ጋር ግንኙነት መፍጠራቸውና ኤርትራ ከሱዳን ጋር በአንድ የአረብ አገር ድርድር ታደርጋለች መባሉ በኮሎኔል ጋዳፊ ማዕከልነት ከሱዳን ጋር የነበራትን ግጭት ለማለዘብ ሳትፈልግ እንዳልቀረች አመልካች ነው ይላሉ የዲፕሎማቲክ ምንጮች።</p>

<p>በአሜሪካ፣ በአፍሪካ አንድነትና በተባበሩት መንግሥታት ድርጅት ላይ ሻዕቢያ የያዘው የጠበኝነት ፕሮፓጋንዳ ከሊቢያና ከኢራቅ እንዲሁም ከሌሎች አሜሪካ በኢራቅ ላይ የወሰደችውን ጥቃት ከማይደግፉ ወገኖች ከሚሰጥ የአይዞህ ባይነት ግፊት ሊሆን እንደሚችልም ተገምቷል።</p>

<p>የዲፕሎማሲው ሁኔታ በዚህ ገጽታ ላይ ያለ ሲሆን በግንባር አልፎ አልፎ የከባድ መሣሪያ ልውውጦች ከመኖራቸው በቀር ጐልቶ የሚታይ ወታደራዊ እንቅስቃሴና ውጊያ እንደሌለ የአካባቢው ምንጮች ጠቁመዋል።</p>

<p>በሌላ በኩል ደግሞ የድንበር ግጭቶችና ጦርነቶች በሚካሄዱባቸው አገሮች የሚገኙ ጋዜጠኞች ጥላቻና ሁከትን የሚያራግቡ ዘገባዎችን ከማቅረብ በመቆጠብ በምትኩ ሰላምና መረጋጋት የሚሰፍንበትን ሁኔታ ማራመድ እንደሚጠበቅባቸው በቦን ጀርመን ከጥር 16 - 19 ቀን 1991 ዓ.ም. የተካሄደው ዓለም አቀፍ ሲምፖዚየም አሳሰበ።</p>

<p>ከኢትዮጵያ፣ ከኤርትራ፣ ከዩናይትድ ስቴትስና ከጀርመን የተጋበዙ ከ30 በላይ የጋዜጣ፣ የመጽሔትና የራዲዮ ጋዜጠኞች፣ ከተባበሩት መንግሥታት ዋና ፀሐፊ ጽ/ቤት፣ ከአሜሪካ መንግሥት፣ ከጀርመን ዩኒቨርሲቲ የመገናኛ ብዙሃን ኤክስፐርቶችና ምሁራን ተካፋይ በሆኑበት በዚሁ ዓለም አቀፍ ሲምፖዚየም ላይ ጋዜጠኞች ሙያዊ ግዴታቸውን በሚወጡበት ወቅት የሚያቀርቡአቸው ዘገባዎች እውነትን የተመረኮዙና በመረጃ የተደገፉ እንጂ ግጭቶቹን በቀጥታም ሆነ በተዘዋዋሪ የሚያራግቡ መሆን እንደማይኖርባቸው ተጠቁሞአል።</p>

<p>ግጭቶች ባሉባቸው አካባቢዎች የሚሠሩ ጋዜጠኞች ሥራቸው እጅግ ፈታኝና የሕይወት መስዋዕትነትንም የሚጠይቅ ቢሆንም በተቻለ መጠን ግጭቶቹን የሚገፋፉና ጥላቻን የሚያስፋፉ መሆን እንደሌለባቸው ለሲምፖዚየሙ ጥናታዊ ጽሑፎች ያቀረቡ ምሁራን አሳስበዋል።</p>

<p>በሩዋንዳ፣ በቦስኒያና በኮሶቮ በተካሄዱት ግጭቶች በሥፍራው የነበሩ ጋዜጠኞች ያስተላፏቸው የነበሩ ዘገባዎች ሕዝብ በሕዝብ ላይ እንዲነሳሳ የሚቀሰቅሱ ጥላቻን ያዘሉ መልዕክቶች እንደነበሩባቸው የገለጡት ምሁራን ኃላፊነት የሚሰማቸው ጋዜጠኞች ከእነዚህ እውነታዎች ልምድ በመውሰድ በተቻለ መጠን ከግጭቶቹ ተዋናዮች ጋር ከመወገን ይልቅ ትክክለኛውን መረጃ ለሕዝቡ በማድረስ የሕዝብ ድምፅነታቸውን ማስመስከር እንደሚኖርባቸው አመልክተዋል።</p>

<p>ጋዜጠኞች በዘገባዎቻቸው ዘለፋና ስድብ የተሞላባቸው ቃላቶችን እየተጠቀሙ ግጭቶቹን ከሚያባብሱ ይልቅ በአካባቢው ሰላምና እርቅ የሚወርድበትን ሁኔታ ቢያመላክቱ የቆሙለትን ሙያ ሥነ ምግባር ክቡርነት እንዳስከበሩ የሚቆጠር መሆኑን ጽሑፍ አቅራቢዎች ገልጠዋል።</p>

<p>ከዚህ በተጨማሪ በግጭቶቹና በጦርነቶቹ የተፈናቀሉ ሰዎች ስለሚቋቋሙበት፣ የወደሙ ት/ቤቶች፣ የጤና ጣቢያዎች፣ መኖሪያ ቤቶችና ሌሎች የመሠረተ ልማት አውታሮች እንደገና ስለሚገነቡበት ሁኔታ አቅጣጫ ማመላከት የሕዝብ ወገናዊነታቸውን እንደሚያረጋግጥላቸው ምሁራኑ አውስተው፣ የኢትዮጵያና የኤርትራ ጋዜጠኞች ከዚህ ተሞክሮ ሰፊ ልምድ ሊቀስሙ እንደሚችሉ ያላቸውን እምነት አስታውቀዋል።</p>

<p>የሴማውያንና የአፍሮ ኤዥያ የቋንቋ ጥናትና ምርምር ተቋም በርሊን ከሚገኘው «ሔንሪሽ ቦል ፋውንዴሽን» ጋር በመተባበር «ሚዲያና ግጭቶች» በሚል ርዕስ ያዘጋጁትን ይህንኑ ሲምፖዚየም በንግግር የከፈቱት የጀርመን ፓርላማ አባል፣ የቴክኒክ ትብብርና ልማት ምክትል ሚኒስትሯ ዶ/ር ኡሺ አይድ አሁን ግጭት የተደቀነባቸውን ኢትዮጵያና ኤርትራን በቅርብ እንደሚያውቁ ጠቅሰው በተፈጠረው ክስተት እጅግ ማዘናቸውን አስረድተዋል። የጦርነትን አስከፊ ገጽታ የጀርመን ሕዝብ ከማንም በላይ አሳምሮ እንደሚያውቅ የጠቆሙት ሚኒስትሯ ማንኛውም ዓይነት አለመግባባት በጠረጴዛ ዙሪያ በሚደረግ ሰላማዊ ድርድር እንጂ በጦር መሣሪያ የሚገኘው መፍትሄ ዘላቂነት እንደማይኖረው አስምረውበታል።</p>

<p>ታዳጊ አገሮች ለጤናና ለትምህርት ከሚመድቡት ዓመታዊ በጀት 63% የሚሆነውን ለጦር መሣሪያ መግዣ እንደሚያውሉት የጠቀሱት ሚኒስትሯ በአኳያው የበለጸጉ አገሮች ለተመሳሳይ ተግባር የሚጠቀሙት ከበጀታቸው 33% ብቻ መሆኑ ትኩረታቸው ለልማትና እድገት እንጂ ለአጥፊ ሥራ አለመሆኑን እንደሚጠቁም ገልጠዋል።</p>

<p>የአገራቸው መንግሥትና ራሳቸው አባል የሆኑበት የ«ግሪን ፓርቲ» አሁን ባለው የዓለም የኃይል አሰላለፍ የኢኮኖሚ ትብብር ስምምነት የሚፈራረመውና ርዳታ የሚሰጠው ልማትን ቀዳሚ አጀንዳቸው ላደረጉ ታዳጊ አገሮች መሆኑን አመልክተው ከዚያ ውጭ በጦርነትና ግጭት ላይ ላሉ ወዳጆችም ቢሆኑ ድጋፍ ከመስጠት እንዲቆጠብ ሕገ - መንግሥቱ እንደሚያግደው ጠቁመዋል።</p>

<p>የሲምፖዚየሙ አዘጋጅና የፋውንዴሽኑ የአፍሪካ ዴስክ ተጠሪ ዶ/ር ስቴፋን ክሬመር በበኩላቸው ድርጅታቸው ካለው ዓላማ መካከል አንዱ ለታዳጊ አገሮች ጋዜጠኞች የሙያ ማሻሻያ ሥልጠና መስጠት መሆኑን ጠቁመው አሁን በሁለቱ አገሮች የተደቀነው የጦርነት ዳመና ጊዜ የማይሰጠው በመሆኑ ጋዜጠኞች ሁኔታውን ከማባባስና ጥላቻን ከማራገብ ተቆጥበው፣ ከሩዋንዳና ከቦስኒያ ልምድ ቀስመው የሙያ ግዴታቸውን ሥነ ምግባሩ በሚያዝዘው መሠረት በአግባቡ እንዲወጡ ማስተማሩ ተገቢ ሆኖ ስለተገኘ ሲምፖዚየሙ መዘጋጀቱን ገልጠዋል።</p>

<p>የሲምፖዚየሙ ተባባሪ አዘጋጅና በዩናይትድ ስቴትስ በፕሪንስተን ኒውጀርሲ የሴማውያንና የአፍሮ ኤሽያ ጥናትና ምርምር ተቋም ዳይሬክተር የሆኑት ፕሮፌሰር ይስሃቅ ኤፍሬም በበኩላቸው የሁለቱ ተፋላሚ ወገኖች ሕዝቦች በአንድነት የኖሩ፣ የባህል፣ የቋንቋና የኃይማኖት ተመሳሳይነት ያላቸው መሆናቸውን አስታውሰው አሁን ማንም ባልጠበቀው ሁኔታ ግንኙነታቸው ሻክሮ ወደ ግጭት ቢያመሩም በቆየ ባህላዊ እሴታቸው ተጠቅመው ችግሮቻቸውን በሰላም ለመፍታት መሞከር የጦርነት አስከፊነትን ቀምሶ ላጣጣመው ሕዝባቸው መታደግ መሆኑን አስምረውበታል።</p>

<p>ጦርነት ሕዝብን ከማውደም ከማፈናቀልና ለዘመናት የገነባቸውን ኢኮኖሚያዊና ማህበራዊ እሴቶች ከማውደም ውጭ የሚያመጣው ፋይዳ እንደሌለ የጠቆሙት ፕሮፌሰር ኤፍሬም የሁለቱም አገሮች ሽማግሌዎች ሁኔታውን በዝምታ ከማየት ይልቅ ጣልቃ ገብተው ችግሩ የሚፈታበትን መላ ቢፈልጉ ተመራጭ እንደሚሆን አስገንዝበዋል።</p>

<p>የውጭ ኃይሎችና ዓለም አቀፉ ኅብረተሰብ የሚያደርገው ሽምግልና በችግሩ መፈታት ላይ የሚኖረው ተፅእኖ መጠነኛ እንደሚሆን ያሳሰቡት ፕሮፌሰር ኤፍሬም የሁለቱ አገሮች ሽማግሌዎች ጊዜው ሳይዘገይና የከፋ አደጋ ሳይከሰት ያላቸውን ተሰሚነት እንዲጠቀሙበት ጥሪ አቅርበዋል።</p>

<p>የሲምፖዚየሙ ዓላማ ግጭቶች ባሉባቸው አካባቢዎች የሚሰሩ ጋዜጠኞች ጥላቻን ከሚያስተጋቡ አባባሎች ተቆጥበው ለአንባቢዎቻቸው፣ ለአድማጮቻቸውና ለተመልካቾቻቸው ሚዛናዊ የሆኑ ዘገባዎችን ማቅረብ እንደሚገባቸው ከሌሎች አገሮች ተሞክሮ ግንዛቤ ማስጨበጥ መሆኑ እየታወቀ አንዳንድ ወገኖች በመንግሥታት ደረጃ በአስማሚዎች በኩል የተያዘውን አጀንዳ ውክልና በሌለውና ዓላማውም ባልሆነው መድረክ ለፕሮፓጋንዳ ጠቀሜታ ለማዋል ማሰባቸው ቢከሽፍም ሙከራው ብዙዎቹን ኢትዮጵያውያን አስቆጥቷል።</p>

<p>ከኢትዮጵያና ከዩናይትድ ስቴትስ በሲምፖዚየሙ ላይ የተገኘው የጋዜጠኞች ቡድን ጀርመን ቦን ለሚገኙት የኢትዮጵያ አምባሳደርና ለኤምባሲው ሠራተኞች ስለ ሲምፖዚየሙ ዓላማና በአራት ቀናት ቆይታው ስለተወያየባቸው ጉዳዮች ዝርዝር መግለጫ ሰጥቷል።</p>

<p>ይህ በእንዲህ እንዳለ የኢትዮጵያ ነፃ ፕሬስ ጋዜጠኞች ማህበር (ኢነጋማ) ጥር 24/91 ስለዚሁ ሲምፖዚየም ባወጣው መግለጫ ስለ ጉዳዩ ምንም እንደማያውቅ ጠቅሶ «በኢነጋማ ስም ሊነገድ እንደማይገባ» አሳስቧል። በሲምፖዚየሙ ላይ ከተሳተፉት ጋዜጠኞች መካከል የጦቢያ ጋዜጣና መጽሔት ጋዜጠኛ የሚገኝበት ሲሆን በዚህ ሲምፖዚየም ላይ የተሳተፈውም ለድርጅቱ በቀጥታ በተደረገለት ግብዣ መሠረት መሆኑ መታወቅ እንዳለበት ድርጅቱ አስታውቋል። የተወከለው ጋዜጠኛም «የኢነጋማ ተወካይ ነኝ» ካለማለቱም ሌላ በሲምፖዚየሙ ምክንያት የተካሄደ ንግድና የተገኘ ትርፍም እንደሌለ ገልጦ ይህ ተሳትፎ በኢነጋማ ስም ተነገደ ሊያሰኝ እንደማይገባ አስታውቋል።</p>

<p>አክፓክ ወደፊትም ቢሆን ለሀገርና ለሕዝብ በሚጠቅሙ መድረኮችና የሥልጠና ፕሮግራሞች ላይ የተሳትፎ ጥሪ ቢደርሰው በድርጅት ነፃነቱ ከመጠቀም ወደ ኋላ እንደማይል ጠቅሶ ከዚሁ ጋርም ድርጅቱ በትግል ሕልውና ያገኘውን የኢነጋማን ሥልጣንና ተግባር በምንም መልኩ ለመሻማት ፍላጐት እንደሌለው አረጋግጧል።</p>

<p>ሕዝቡ ከኅብረቱ ጎን እንዲቆም ተጠየቀ - የማስፈራሪያ ቅስቀሳ እንደነበረበት ታወቀ</p>

<p>በሀገር ውስጥና በውጭ ሀገር የሚገኙ የኢትዮጵያ ተቃዋሚ ፖለቲካ ድርጅቶች ሕብረት (ኢተፖድሕ) አባል የሆኑ 8 ፓርቲዎች በጠሩት ሕዝባዊ ስብሰባ ሻዕቢያ በኢትዮጵያ ላይ የከፈተውን የዕብሪት ወረራ በማውገዝ፣ የወያኔ ኢሕአዴግ መንግሥትም ተቃዋሚ የፖለቲካ ድርጅቶች ለአቀረቡት የብሔራዊ ውይይት ጥያቄ አስቸኳይ መልስ እንዲሰጥ ሕዝቡም ከኅብረቱ ጎን እንዲቆም ጥር 23 ቀን 1991 ዓ.ም በመስቀል አደባባይ በተደረገው ሕዝባዊ ስብሰባ ላይ ጥሪ ቀረበ።</p>

<p>በአለፈው መስከረም ወር በፓሪስ ተሰብስበው ሕብረቱን ከመሠረቱት መሐከል የአገር ውስጥ ጥሪውን እሁድ ዕለት ያቀነባበሩት የአማራጭ ኃይሎች ምክር ቤት፣ የኦሮሞ ብሔራዊ ኮንግረስና የደቡብ ሕብረት ሲሆኑ በውጭ የሚገኙት ኢድኃቅ፣ ትዴት፤ ኢቡሶዲ፣ አርዱፍና መድሕንም በአንድነት የውጭ ሀገር የኢተፖድሕ ቅርንጫፍ መቀመጫ ከሆነው ከጀርመን ፍራንክፈርት ከተማ በፋክስ ጥር 22 ቀን 1991 ዓ.ም ያስተላለፉት መልዕክት ለሕዝብ በንባብ ተሰምቶአል።</p>

<p>የመልዕክቱም ፍሬ ሃሣብ በአለፉት ስምንት ዓመታት የኢሕአዴግ መንግሥት በተከተላቸው የተሣሣቱ ፖሊሲዎችና ሕዝቡ በጐሣ ተከፋፍሏል በሚል የኢትዮጵያን ሉዐላዊነት የተዳፈረው የሻዕቢያ አገዛዝ እስካሁን የቀረበለትን የሰላም ጥሪ ሁሉ አልቀበልም ስለአለ ግዛታችንን በአስቸኳይ ለቆ የሚወጣበት ዘዴ እንዲፈለግ ለመንግሥት ጥሪውን አቅርቦአል።</p>

<p>ከዚህም ሌላ ኢተፓድሕ በፓሪሱ ጉባኤ ላይ ያስተላለፈውን ውሣኔ መነሻ በማድረግ ብሔራዊ ውይይት እንዲደረግ ለጠቅላይ ሚኒስትር መለስ ዜናዊ ደብዳቤ ከጻፈ ወራት የተቆጠሩ ሲሆን እስካሁን መልስ አለመገኘቱ ከኢሕአዴግ መሪዎች ለሕዝብ ጥያቄ ምን ያህል ደንታቢስ እንደሆኑ በመግለጥ መንግሥት አሁንም ለተቃዋሚ የፖለቲካ ድርጅቶች በሩን ክፍት እንዲያደርግ መጠየቃቸው በመልእክቱ ላይ በሰፊው ተገልጦአል።</p>

<p>አቶ ክፍሌ ጥግነህ አባተ የኢተፖድሕ የአገር ውስጥ አስተባባሪ ኮሚቴ ሰብሳቢ በስብሰባው ላይ በአደረጉት ንግግር የሩቁንም ሆነ የቅርቡን ታሪካችንን ስንመረምር የአገራችን አንድነት ሉዐላዊነትና ብሔራዊ ጥቅም፤ የሕዝቦችዋ አብሮ መኖር፣ የልጆችዋ ብሔራዊ ስሜት በከባድ ፈተና ውስጥ የወደቀው ከመቼውም ጊዜ በላይ በሕወሓት/ኢሕአዴግ ዘመነ - መንግሥት ነው ብንል ማድነቅ ስለአልሆነ ይህ አባባላችን እነርሱ እንደሚሉት ከጭፍን ጥላቻ የመነጨና መሠረት የሌለው ሣይሆን በያንዳንዳችን የግልና በሁላችንም የጋራ - ሕይወት በተጨባጭ የሚንፀባረቅ ስለሆነ መንግሥት የፖለቲካ እስረኞችን በመፍታት፣ የፍትሕን ሥርዓት በአጠቃላይ በማጎልበት፣ ሕዝቡን ከጎኑ በማሰለፍ የሻዕቢያን ወረራ - መክቶ ሉዐላዊነታችንን እንዲያስጠብቅ አሳስበዋል።</p>

<p>ተቃዋሚ ፓርቲዎች የሚያቀርቧቸውን ብሔራዊ የውይይት ጥሪዎች «ክህደት ነው» ብሎ በጠላትነት ከመፈረጅ ይልቅ የሕወሓት/ኢሕአዴግ መራሹ መንግሥት ከገባበት ጠባብ የጎሣ ድርጅት ስሜት ነፃ ወጥቶ ለአቀረብነው ጥያቄ መልስ እንዲሰጥ፣ ከኤርትራ መንግሥት ጋር የሚደረግ ድርድር የኢትዮጵያን ክብርና መብት የሚያስጠብቅ እንዲሆን፣ ችግሩ በሰላማዊ መንገድ የማይፈታ ከሆነ ሉዐላዊነታችንን የሚያስከብር አማራጭ እንዲወስድ አቶ ክፍሌ በንግግራቸው ላይ አውስተዋል።</p>

<p>አቶ ክፍሌ አያይዘውም አገራችን ከገባችበት የፖለቲካ ቀውስ፣ የኢኮኖሚ ድቀትና ማህበራዊ ትርምስ እንድትወጣና ዲሞክራሲያዊ ሥርዓት ተመሥርቶ ዘላቂ ሰላም እንዲሰፍን ኢተፖድሕ በሰላማዊ ትግል ይህንን መንግሥት ተጠያቂነት እንዲሰማው ለማድረግ በሚያደርገው ትግል ሕዝቡ ከተቃዋሚ ፖለቲካ ፓርቲዎች ጎን ቆሞ የሞራልና የማቴሪያል እርዳታ እንዲያደርግ፣ በግለኝነት ስሜት የራሳቸውን ጥቅም ከሀገራቸው ያስቀደሙ ወገኖች ከስሕተታቸው ታርመው ለተያያዝነው ሰላማዊ ትግል አጋዥ እንዲሆኑ ጥሪ አቅርበዋል።</p>

<p>በመስቀል አደባባይ ስብሰባ ላይ የተገኘው ሕዝብ ቁጥር አነስተኛ ስለነበር ምክንያቱ ምን እንደሆነ ለአስተባባሪ ኮሚቴዎቹ ከጋዜጠኞች ጥያቄ ቀርቦ ሲመልሱ «የሕዝቡ ቁጥር ሊያንስ የቻለው የሕወሓት ካድሬዎች በየቦታው እየዞሩ ስብሰባውን የጠሩት የሻዕቢያ ደጋፊዎች ስለሆኑ መስቀል አደባባይ ሄዳችሁ አደጋ ቢደርስባችሁ ኃላፊዎች አይደለንም» በማለት ከማስፈራራታቸውም በላይ ሕዝቡ ወደ ስብሰባው እንዳይወጣ ስብሰባ መጥራታቸውንም ገልጠዋል። አያይዘውም እንደአለፈው ጊዜ ለማሠር፣ ለመደብደብና ለመግደል ባይሞክሩም የተለመደ ደባቸውን በመፈፀም በአሁኑ ጊዜ እንኳን ተባብሮ ለመሥራት ፍላጎት እንደሌላቸው በማስረዳት ትግሉ እንደዚሁ በቀላሉ የማይሣካ መሆኑ የታወቀ ስለሆነ ለተገኘው ሕዝብ ዓላማቸውን እንደሚያስረዱ ተናግረዋል።</p>

<p>ኢተፖድሕ በቀና አመለካከት አገራችንን ተባብረን እናሣድጋት በማለት ያቀረበውን ጥሪ ባለመደገፍ በቂ የድምፅ ማጉያ እንዳናገኝ በማድረጉ መልዕክታችንን ለሕዝቡ ለማስተላለፍ ብርቱ ችግር ገጥሞናል። ሌላ ቀርቶ ይህንን ችግር ለመቅረፍ አንድ የድምፅ ማጉያ ተከራይተን አምጥተን፣ የድምፅ ማጉያው መጥቶ ከተተከለ በኋላ ከየት አቅጣጫና በማን በኩል የተላለፈ ማስጠንቀቂያ መሆኑ ባይታወቅም የድምፅ ማጉያው ባለቤቶች የተከሉትን መሣሪያ ወዲያውኑ ነቃቅለው መሄዳቸውን በዓይን ያያችሁት ነው በማለት አስተባባሪዎቹ ምሬታቸውን ገልጠዋል።</p>

<p>ስብሰባው በሰላማዊ መንገድ እንዳይፈፀም የሚፈልጉ ክፍሎች መድረኩ ላይ ሲወጡ በሌላ ጊዜ ቦምብ የታጠቁ፣ ክላሽንኰብ ያነገቱ ፖሊሶች በብዛት በሚደረደሩበት ቦታ አልፎ አልፎ የነበሩ ባለቆመጥ መለዮ አልባ ፖሊሶች እንደባይተዋር ቆመው ከመታዘብ በስተቀር አንዳችም እገዛ ሣያደርጉ ስብሰባው አብቅቶአል።</p>

<p>በመስቀል አደባባይ የተገኘውና ቁጥሩ አነስተኛ የሆነው ሕዝብ ግን ድምፁን ከፍ አድርጐ፦</p>

<blockquote>
«ተከብረሽ የኖርሽው ባባቶቻችን ደም፣<br/>
እናት ኢትዮጵያ የደፈረሽ ይውደም።<br/>
ተከብረሽ የኖርሽው በናቶቻችን ደም<br/>
እናት ኢትዮጵያ ያስደፈረሽ ይውደም።<br/>
ባንዲራችን ይህች ናት፣<br/>
አረንጓዴ ቀይ ቀለማት፣<br/>
ስርዝ፣ ድልዝ የሌለባት።»
</blockquote>

<p>የሚል መዝሙር ከማሰማቱም ሌላ የሻዕቢያን ወረራ እናውግዛለን፣ መንግሥት ለነፃ ምርጫ በሩን ይክፈት፣ የፖለቲካ እስረኞች በአስቸኳይ ይፈቱ፤ መንግሥት ለብሔራዊ ውይይት አስቸኳይ መልስ ይስጥ፣ ገንጣይና አስገንጣይ ይውደም፣ ኢትዮጵያውያን የአንድ ፓርቲ አገዛዝ አንሻም፣ ሻዕቢያ ለሰላም የማይገዛ ከሆነ የሚወሰድበትን እርምጃ እንደግፋለን የሚሉ መፈክሮችን ድምፁን ከፍ አድርጎ አስተጋብቶአል።</p>


</body>
</html>
