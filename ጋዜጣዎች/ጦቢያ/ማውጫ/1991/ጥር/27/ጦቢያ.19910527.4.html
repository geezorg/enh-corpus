<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከምሩቃን በፊት የትምህርትን ጥራት ማስቀደም አይሻልም?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline">እንነጋገርበት</span></h2>
<h1 class="align-center">ከምሩቃን በፊት የትምህርትን ጥራት ማስቀደም አይሻልም?</h1>

<p class="align-right">ከዶ/ር ደብሩ ጋሻው (ዲላ)
<br/>(ረዳት ፕሮፌሰር)</p>


<p>በደቡብ ክልል፣ በጌዴዖ ዞን ዲላ ከተማ በ1989 ዓ.ም አንድ የመምህራን ትምህርትና የጤና ሳይንስ ኮሌጅ ተከፍቶ አገልግሎት ሲሰጥ እነሆ ሦስተኛ ዓመቱን ይዟል። ኮሌጁ በመዋቀር ላይ ያለ፣ መቀመጫው አዋሳ የሚሆን የደቡብ ዩኒቨርሲቲ አንደኛው አካል ይሆናል ተብሎ (ሌሎቹ የዩኒቨርሲቲ አካላት የአዋሳው የእርሻ ኮሌጅ፣ የወንዶ ገነቱ የእርሻና የደን ኮሌጅ ናቸው) ጥቅምት 21 ቀን 1991 ዓ.ም የትምህርት ሚኒስቴር ምክትል ሚኒስትር በተገኙበት በይፋ ተመርቋል።</p>

<p>ሃገራችን በአንድ ዩኒቨርሲቲ ተወስና በመቆየቷ የኢትዮጵያ ወጣቶች የትምህርት ፍላጐት እያላቸው በቦታ ጥበት ምክንያት ወደ እዚሁ አንድ ዩኒቨርሲቲ ለመግባት የሚያስችላቸው የሁለተኛ ደረጃ መልቀቂያ ፈተና ውጤት በጣም ከፍተኛ በመሆኑ የከፍተኛ ትምህርት ፍላጐታቸውን ለማርካት አልቻሉም።</p>

<p>ወደ ሥራ ዓለምም ለመግባት የደረሱበት የትምህርት ደረጃ አነስተኛና ሥራ የማግኘት ዕድላቸውም የጠበበ በመሆኑ በሃገራችን የሚገኙ ወጣት ሥራ አጦች ቁጥር በጥናት በሚገባ አልተሰላም እንጂ እጅግ በጣም ከፍተኛ ነው።</p>

<p>ታድያ በአሁኑ ወቅት ይህንኑ ችግር ለማቃለል ይመስላል በመቀሌ፣ በባሕር ዳር፣ በጅማና በአዋሳ ከተማዎች በዩኒቨርሲቲ ደረጃ ከፍተኛ የትምህርት መስጫ ተቋሞች እየተዋቀሩ ሲሆን በኮሌጅ ደረጃም ተማሪዎችን በመቀበል የማስተማሩን ሥራ ከጀመሩ ሰንበትበት ብለዋል።</p>

<p>በጣም ደስ የሚለው ጉዳይ ኢትዮጵያ ከእንግዲህ አምስት ወይም ስድስት ዩኒቨርሲቲዎች የሚኖርዋት መሆኑ ነው። ሌላው ጉዳይ ግን እነዚህን የመሳሰሉ ከፍተኛ ተቋሞች ከፍቶ የተሟላ ሥራቸውን እንዲያካሂዱ ለማድረግ ደህና ጥናትና ዝግጅት የሚያስፈልገው መሆኑ ነው።</p>

<p>እንኳንስ በዲግሪ የሚያስመርቁ ተቋሞች ቀርቶ የአንደኛ ወይም የሁለተኛ ደረጃ ት/ቤቶችን ሠርቶ ሥራ ላይ ለማዋል መሠረታዊ የሆኑ መሟላት ያለባቸው ቅድመ ሁኔታዎች መኖራቸው እሙን ነው። አስፈላጊ ከሆኑት ቅድመ ሁኔታዎች፣ የሳይንስ ላቦራቶሪዎች፣ ለመምህራንና ለተማሪዎች አገልግሎት የሚውሉ መጻሕፍትን አሟልቶ የያዘ ቤተ መጻሕፍት፣ በቂ የመማሪያና የሌላ አገልግሎት ሰጪ ሕንፃዎች፣ የማያቋርጥ የውሃና የመብራት አገልግሎት፣ የስፖርት መገልገያ ሜዳዎችና መሣሪያዎች፣ በቂና ብቁ የሆኑ መምህራንን ማዘጋጀት መቻል ከብዙዎቹ ጥቂቶቹ ናቸው።</p>

<p>የዲላ ኮሌጅ ሁኔታ እንኳንስ ውስጡ ለሚሠራ ሰው ከውጪም ሆኖ ወሬውን ለሚሰማ ሰው በጣም የሚገርም፣ የሚያስደነግጥና የሚያሳዝን ነው። አንደኛ የጤናና የተፈጥሮ ሳይንስ ተማሪዎች የሚገለገሉባቸው (በተለይም የተፈጥሮ ሳይንስ ተማሪዎች) ላቦራቶሪዎች ለአንደኛ ዓመት ተማሪዎች ብቻ ሊያገለግሉ የሚችሉ ናቸው። በተጠቀሱት ሁለት መስኮች ያሉ ተማሪዎች ከአንድ ዓመት ተኩል በኋላ የመጀመሪያዎቹ ምሩቅ ተማሪዎች የሚሆኑና ዘንድሮ ሦስተኛ ዓመት የደረሱ ሲሆን በተለይም የተፈጥሮ ሳይንስ ተማሪዎች የሁለተኛንና የሦስተኛን ዓመት የትምህርት ዓይነቶች ምናልባትም አራተኛ ዓመት ሲደርሱም ካለ ላቦራቶሪ የልምምድ ድጋፍ ትምህርታቸውን ለመጨረስ የተዘጋጁ ናቸው።</p>

<p>ሁለተኛ የጂኦግራፊና የታሪክ ተማሪዎችም ከአንድ ዓመት ተኩል በኋላ በዲግሪ እንደተፈጥሮ ሳይንስ ተማሪዎች ጓደኞቻቸው ለመመረቅ እየተዘጋጁ ናቸው። እነዚህ ተማሪዎች ከአንደኛ ዓመት ጀምሮ እስካሁን እስከሚገኙበት ሦስተኛ ዓመት ድረስ ከወሰዷቸው ወይም በመውሰድ ላይ ካሉት ኮርሶች ጋር የተያያዙ የመማሪያም ሆነ የማስተማሪያ መጻሕፍት ሳያነቡ እዚህ ደረጃ ደርሰዋል። መምህራን በየክፍሉ ከሚሰጡአቸው ትምህርት ውጪ እያንዳንዱን ኮርስ አስመልክቶ ምንም ዓይነት መጻሕፍት ሳያነቡ ነው እዚህ ደረጃ ለመድረስ የበቁት። ምናልባትም በዚሁ ሁኔታ ከአንድ ዓመት ተኩል በኋላ ሳይመረቁ አይቀሩም።</p>

<p>በኮሌጁ መጻሕፍት ቤት ውስጥ ለመማሪያም ሆነ ለማስተማሪያ የሚያገለግሉ የጂኦግራፊና የታሪክ መጻሕፍት የሉም። የሉም ሲባል አንድም መጽሐፍ የለም ማለት ነው። ከትምህርት ሚኒስቴር የተሰጠው ምክንያት የመጻሕፍት አቅራቢዎች ጨረታ መጓተት ነው የሚል ሲሆን እንግዲህ ሦስቱን ዓመት ሳንቆጥር ኮሌጁ ከመከፈቱስ በፊት ምን ሲታሰብና ሲሠራ ነበር? የሚል ጥያቄ ያስከትላል።</p>

<p>በሃገራችን የሚካሄዱ የዕድገት ተቋሞች ከአለበቂ ጥናትና ዝግጅት የሚቋቋሙና በሥራ ላይ የሚውሉ ከሆነ የዕድገት ጥረታችንን ውጤት ለማየት በጣም የሚርቀን ከመሆኑም ባሻገር አጥጋቢ ያልሆነ ውጤትም የምናይበት ደረጃም ላይ እንደርሳለን።</p>

<p>በዲላ ኮሌጅ የሚገኙ መምህራን የማስተማር ዝግጅታቸውን የሚያከናውኑት ከሌሎች ኮሌጆች መምህራን መጻሕፍትን በመጠየቅ፣ አለያም ከአዲስ አበባ ዩኒቨርሲቲ ወይም ከእንግሊዝ ቆንሲል መጻሕፍት ቤቶች መጻሕፍትን በመዋስና ፎቶ ኮፒ በማድረግ ነው። ይህም የሚሆነው መምህራን ለዕረፍት ወደ አዲስ አበባ በሚሄዱበት ወቅት ሲሆን ለዝግጅቱ ያላቸው ጊዜ በጣም አጭር ከመሆኑም በላይ ዝግጅታቸውም በአንድ ቢበዛም በሁለት መጻሕፍት ብቻ የተወሰነ ነው። ወደ አዲስ አበባ ብቅ ያላለ መምህር ዝግጅት አልባ ስለሚሆን ኮርሱን ለመስጠት ወይ ይዘገያል አለበለዚያም እንደመሰለው ያደርጋል።</p>

<p>ከእነዚህ ሁኔታዎች ሌላ የተማሪዎች ቁጥር በየዓመቱ እየጨመረ እንደሚሄድ እየታወቀ ለሁለት ዓመት ተኩል ያህል የሕንፃ ሥራዎች ማለትም የተማሪዎች መኖሪያ፣ የመጻሕፍት ቤት፣ የመማሪያ ክፍሎችና በመምህራን ቢሮዎች እንዲሁም የላቦራቶሪ ሕንፃዎች ሥራ ሳይከናወን ቆይቶ አሁን ሦስተኛ ዓመት ላይ «ሠርገኛ መጣ በርበሬ ቀንጥሱ» ዓይነት ሥራው በመከናወን ላይ ይገኛል።</p>

<p>በአንድ ዩኒቨርሲቲ ብቻ ተወስነን የዜጐቻችንን የከፍተኛ ትምህርት ፍላጐት ለማርካት ስንጓዝ እነሆ ወደ አርባኛው ዓመታት እየተጠጋን ነው። ይህንን ያህል ጊዜ መቆየት ከቻልን ለተማሪዎቻችን ዓለም አቀፍ ደረጃውን ጠብቆ የሚሰጥ ትምህርት ሰጥተን ለማስመረቅ እንድንችል መጻሕፍትም ሆኑ ሌሎች የማስተማሪያና የመማሪያ መሣሪያዎች፣ ሕንፃዎች፣ የስፖርት መገልገያ ሜዳዎችም ሆኑ ሌሎች አገልግሎት መስጫዎች በቅድሚያ መደራጀት ይኖርባቸዋል። በቂና ብቁ መምህራንንም የማዘጋጀቱ ሁኔታ ተደምሮበት ተማሪዎች ለትምህርት ከመጠራታቸው አስቀድሞ ሁኔታዎች በሚገባ ተሟልተው እንዲገኙ የሁለትና የሦስት ዓመታት ትዕግሥት ቢኖረን ኖሮ ይህ ምስቅልቅል ሁኔታ ባልተፈጠረም ነበር።</p>

<p>እነዚህ ከላይ የተጠቀሱት ችግሮች ከበድ ያሉት ሲሆኑ ቀለል ያሉትና በአጭር ጊዜ ውስጥ ሊወገዱ የሚችሉ ችግሮችም ቢሆኑ ለኮሌጁ መምህራንና ተማሪዎች የራስ ምታት የሚሰጡ እየሆኑ መጥተዋል። በአንደኛም ሆነ በሁለተኛ ደረጃ ት/ቤቶች እንኳን ሊከሰቱ የማይችሉ በየመማሪያ ክፍሎች ውስጥ በቂ ወንበሮች አለመኖርና ተማሪዎች ወንበር ፍለጋ ለትምህርት ከተመደበው ጊዜ አሥራ አምስት ደቂቃ የሚያስፈልጋቸው መሆኑ በምሳሌነት ሊቀርብ የሚችል ነው። የወንበሮች አለመሟላት ብቻ ሳይሆን የአሉትም ወንበሮች የተሰባበሩ መሆናቸውና የአንድ ክፍል ግማሽ ተማሪዎች ጉልበታቸው ላይ ደብተሮቻቸውን በማስደገፍ ትምህርታቸውን መከታተላቸው መምህራን ጠረጴዛም ሆነ ወንበሮች በሚገቡባቸው ክፍሎች ውስጥ ባለመዘጋጀታቸው የማስተማሪያ ዕቃዎቻቸውን ወለሉ ላይ ማስቀመጥ ግዴታቸው መሆኑ፤ የሕዝብ ንብረት በሆነ የመምህራን መኖሪያ ቤት የውሃ ቧንቧ፣ የኤሌክትሪክ መተላለፊያ መስመር ወይም ሌሎች ብልሽቶች ሲፈጠሩ ሠራተኞች እያሉ ለማደስም ሆነ በአዲስ ዕቃ ለመለወጥ የሚታየው የሥራ ድክመት ምን እየሠራን ነው ያለነው? ወደሚለው ዐብይ ጥያቄ እያደረሰን ነው።</p>

<p>የኢትዮጵያ የትምህርት ጥራት ያሽቆለቆለው ከ1960ዎቹ ጀምሮ ነበር። በአለፈው መንግሥት ወቅት አሳዛኝ ሁኔታ ላይ እንደነበረው ሁሉ በአሁኑም ወቅት እዚያው ደረጃ ላይ ነው ያለው። ተማሪዎችን በሚመረቁባቸው ትምህርቶች አራት ዓመት ሙሉ መጻሕፍት ሳያነቡ ለሁለተኛ ደረጃ መምህርነት የምናስመርቅ ከሆነ የትምህርታችንን ጥራት ወደ ተባባሰ አስከፊ ሁኔታ ላይ ማድረሳችንን መርሳት የለብንም። የወደፊት የትምህርት ችሎታችንም ከዓለም አቀፉ ሕብረተሰብ ተመሳሳይ ደረጃ የትምህርት ችሎታ ጋር ሲገመገም በፍጹም የማይመጣጠን መሆኑም አይቀሬ ነው።</p>

<p>በዚህ ሁኔታ የሚመረቁት ተማሪዎች ከአሁን በኋላ በራሳቸው ጥረት እራሳቸውን ካላሻሻሉ በስተቀር እስከአሁን በቂ የሆነ ዕውቀት ያልተሰጣቸው መሆኑ ግልጽ ነው። ተመራቂዎቹ ተማሪዎች ወደፊት በከፍተኛ ትምህርት የመሳተፍ ዕድላቸው አሁን ካላቸው ዕውቀት አንፃር ሲታይ ወደፊት አስቸጋሪ እንደሚሆንባቸው የማንጠራጠረው ዕውነት ነው። በእነዚህ ብቻ ሳይወሰን ተማሪዎቹ አራት ዓመት ምናልባትም ቀሪውን አንድ ዓመት ተኩል መጻሕፍት ሳያገኙ የሚመረቁ ከሆነ በግዴታ ማንበብ የነበረባቸውን መጻሕፍት ስላላነበቡ የቋንቋ ችሎታቸውን ለማሻሻል የሚያስችላቸውን አንድ የትምህርት መማሪያ መሣሪያ እንደተነፈጉ ስለሚቆጠር ይህ ሁኔታ ወደፊት ለሚጠብቃቸው የማስተማር ሥራቸው ላይ ችግር የሚፈጥርባቸው መሆኑም ግልጽ ነው።</p>

<p>እንግዲህ ዩኒቨርሲቲ ወይም ኮሌጅ አቋቁመናል ካልን እነዚህ ተቋማት የመኖሪያም፣ የመማሪያና የማስተማሪያ አገልግሎት ሰጪ ድርጅቶችም ስለሆኑ በውስጡ የሚከናወኑት ሥራዎች በመጠኑም ቢሆን ውስብስብ ያሉና የተያያዙ ስለሆኑ የአንዱ ክፍል አገልግሎት ማቋረጥ ወይም አለመኖር የሌላውንም ክፍል አገልግሎት የሚያቃውስ ስለሆነ ይህ እስካልተስተካከለ ድረስ ጥሩ ሥራ አልተሠራም ማለት ነው።</p>

<p>ስለዚህ በኮሌጁ ውስጥ በመካሄድ ላይ ያለው ሥራ ...«የትም ፍጪው ዱቄቱን አምጪው» ዓይነት ስለሚመስል ሃገሪቷን ወደሚጐዱ ሠንሠለት ችግሮች ውስጥ እንዳንገባ ያሰጋል።</p>


</body>
</html>
