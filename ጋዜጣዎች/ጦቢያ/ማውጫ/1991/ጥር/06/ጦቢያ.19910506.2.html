<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አጠቃላይ ጦርነቱ የቀናት ጊዜ እንደቀረው ተገለፀ - ዲፕሎማቲክ ኮሙኒቲውን አሳስቧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በሮመዳን ፍቺ ማግሥት የሚሉ አሉ</span></h3>

<h2 class="align-center">አጠቃላይ ጦርነቱ የቀናት ጊዜ እንደቀረው ተገለፀ - ዲፕሎማቲክ ኮሙኒቲውን አሳስቧል</h2>


<h3 class="align-center"><li>የመረጡት እያሉ ያልመረጡት?</h3></li>


<p>በኢትዮጵያና በኤርትራ መካከል አልፎ አልፎ በግጭቶች እየታጀበ ተወጥሮ የቆየው የግንባሩ ፍጥጫ በቀናት ውስጥ ወደ አጠቃላይ ጦርነት ሊሸጋገር እንደሚችል የቫቲካን ሬዲዮ ባለፈው ማክሰኞ ጧት ባሰራጨው ዘገባ አስታወቀ።</p>

<p>«አልኢትሃድ» የተባለውን የዓረብ ኤሚሬትስ ጋዜጣ ጠቅሶ ያሰራጨው ይኸው ዘገባ እንደሚጠቁመው የሁለቱ አገሮች ግጭት ዲፕሎማቶችን፣ የአካባቢ አገሮችን፣ በተለይም አረብ አገሮችን እጅግ እጅግ እንዳሳሰባቸውና በቅርበትም እንደሚከታተሉት ጠቅሷል።</p>

<p>ለኢሕአዴግና ለመንግሥት ምንጮች ቅርበት አለው የሚባለው «ሪፖርተር» የተባለው የግል ጋዜጣ በውስጥ ገጽ ባሰፈረው ካርቱን ከአሜሪካና ሩዋንዳ፣ ከአፍሪካ አንድነት ድርጅት (አጋዱጉ)፣ ከአንቶኒ ሌክ ጥረት በኋላ የጦርነቱን መጀመሪያ ጊዜ አሥራ አንደኛው ሰዓት ላይ አስቀምጦታል። ጋዜጣው እንደገናም በርዕሰ አንቀጹ አሜሪካና ዓለም አቀፉ ሕብረተሰብ ለሚከተለው ነገር ከተጠያቂነት እንደማያመልጡ ጠቅሶ «ጦርነት ከተጀመረ በኋላ የሚጀመር እንቅስቃሴ በሌላ አኳያ ሌላ ትርጉም ይኖረው ይሆናል። ለእኛ ለኢትዮጵያውያን ግን መሳለቅ ካልሆነ በቀር ሌላ ትርጉም አይሰጠንም። ዓለም አቀፍ ኃይሎች የጊዜ እጥረት ሳይኖራቸው፣ እርምጃ ባይወስዱ ቆይተው ሁኔታዎች ሲቀያየሩ መሯሯጥ ቢጀምሩ እንደጉልበተኞች አንቅጣቸው እንጂ እንደሀቀኞች እንታዘባቸዋለን» ብሏል። ባለፈው ሰሞን የውጭ ጉዳይ ሚኒስትር ሥዩም መስፍን ተቀማጭነታቸው አዲስ አበባ ለሆነ የዲፕሎማቲክ ኮሙኒቲ አባላት የሰጡትን መግለጫም እንደመጨረሻ ዝግጅት አድርገው የሚወስዱ አልታጡም።</p>

<p>አንዳንድ ምንጮች በሁለቱም ጐራ የተደረጉትን ዝግጅቶችና በተለይም በኢትዮጵያ ወገን ለጥንቃቄ የተወሰዱ አንዳንድ እርምጃዎችን በመገምገም ጦርነቱ በሁሉም ግምባሮች በሮመዳን ፍቺ ማግሥት ባሉት ቀናት ይጀመራል በማለት ግምታቸውን ይሰጣሉ።</p>

<p>በኤርትራ በኩል ፕሬዚዳንት ኢሳኢያስ ጦራቸው የሠፈረባቸውን ግንባሮች እየተዘዋወሩ በመጐብኘት የሰነበቱ ሲሆን የኤርትራ የውጭ ጉዳይ ሚኒስቴር «ኢትዮጵያ በጥቂት ሳምንታት ጊዜ ውስጥ በሶስት አቅጣጫ አዲስ ጥቃት ልትሰነዝርብኝ ዝግጅቷን አጠናቃለች» ማለቱን የአሜሪካ ድምፅ በጥር 4 ቀን 91 ስርጭቱን አስታውቋል።</p>

<p>የኤርትራ የውጭ ጉዳይ ሚኒስቴር ይህንኑ አስመልክቶ ጥር 4 ቀን 1991 ዓ.ም ባወጣው መግለጫ «በአንድ ወር ጊዜ ውስጥ ይጠናቀቃል ተብሎ በተነደፈው በዚሁ መጠነ ሰፊ ዘመቻ ጦርነቱ በያዝነው ጥር ወር አጋማሽና በየካቲት ወር ውስጥ እንደሚካሄድ» ከምስጢራዊ ምንጮች መረጃ ማግኘቱን ጠቁሟል፣ እንደ አሜሪካ ድምፅ ሬዲዮ አገላለጥ።</p>

<p>«ኤርትራ ጦርነቱ እንዲካሄድ ፍላጐት ባይኖራትም ተገድዳ ወደ ጦርነቱ ከገባች ግን ራሷን ለመከላከል ሕጋዊ መብት ስላላት ይህንኑ ወረራ ለመመከት አጸፋ ርምጃ ከመውሰድ ወደ ኋላ እንደማትል» መግለጫው አመልክቷል። ዲፕሎማቶች ሁለቱ አገሮች በከባድ መሣሪያ የሚያካሂዱትን ቁርቋሶ በተጠናከረ ሁኔታ በቀጠሉበት በአሁኑ ወቅት ኤርትራ እንደምትለው ወደ ሙሉ ጦርነት ከተሸጋገሩ ሁኔታው አስከፊ ሊሆን እንደሚችል አስጠንቅቀዋል።</p>

<p>የኤርትራ መንግሥት ያወጣውን መግለጫ በተመለከተ የኢትዮጵያ መንግሥት ቃል አቀባይ ወ/ት ሰሎሜ ታደሰ በሰጡት ማብራሪያ የኤርትራ መንግሥት የሰላም እምቢባይነቱ ስለታወቀና በብዙ አቅጣጫ ወደ ዳር ስለተገፋ ያንን ለማደናገር ያደረገው ነው በማለት ከዚህ ውጭ አዲስ ነገር እንደሌለ አስታውቀዋል።</p>

<p>የኢትዮጵያ ጥያቄ «በኃይል የያዛችሁትን መሬታችንን ለቅቃችሁ ውጡ» ከማለት ውጪ ሌላ ፍላጐት እንደሌለ የጠቀሱት ቃል አቀባይዋ የሻዕቢያ መንግሥት «በወረራ የያዛቸውን የኢትዮጵያን መሬቶች በሰላም ለመልቀቅ ፈቃደኛ ካልሆነ በማንኛውም መንገድ መሬታችንን ለማስመለስ መሞከራችን አይቀሬ ነው» ብለዋል።</p>

<p>«የኤርትራ መንግሥት የሰው አገር በኃይል ወርሮ ሊያጠቁኝ ተዘጋጅተዋል ብሎ መግለጫ ማውጣቱ ለምን እንደሆነ ባይገባንም ነገሩ ከአፈርኩ አይመልሰኝ ዓይነት ነው» ሲሉ ቃል አቀባይዋ ገልጠዋል።</p>

<p>እዚህ አዲስ አበባ ውስጥ ከአገር ላለመውጣት ከከተማ ወደ ከተማ፣ ከሆቴል ወደ ሆቴል፣ በየዘመድ ወዳጅና በሴትኛ አዳሪዎች ቤት የተሸሸጉትን ኤርትራውያን ለማግኘት የመንግሥት የፀጥታ ኃይሎች የያዙትን ጥረት ቀጥለውበታል። የመንገድ ተላላፊዎችን እያስቆሙ መታወቂያ ሲጠይቁ ሰንብተዋል። በውል የታወቁትና ለመውጣትም ዝግጅት ያደረጉት፣ እንዲሁም በፍለጋ የሚገኙት በበርካታ አውቶቡሶች እየተሳፈሩ በቡሬ ግንባር (በአሰብ በኩል) በመሄድ ላይ ናቸው።</p>

<p>የአላላኩ ሁኔታና የማጣሪያው ሥርዓትም በሥርዓት ያልተያዘ፣ ምናልባትም በቂም በቀል ላይ ሊመሠረት የሚችልና ለሙስና የሚያጋልጥ ሊሆን እንደሚችል አስተያየት እየተሰጠ ሲሆን «ድምፅ መስጠታቸው በውል የሚታወቁ ግን ያልተላኩ ሰዎች (በተለይ ከከፍተኛ ባለሥልጣናት ጋር የተጋቡ) እያሉ በኢትዮጵያዊነታቸው ፀንተው በቆዩ ላይና በዝቅተኛ ኑሮ ደረጃ በሚገኙ የኤርትራ ተወላጆ ላይ የሚፈፀመው ጥቃት አካሄዱ ተንኮል ያለበት እንዳይሆን?» የሚል ጥያቄ እያስነሳ ነው። በታዋቂዋ ስፖርተኛ በሉቺያ ይስሃቅ ላይ የደረሰውና እሷም የሰጠችው መግለጫ የከተማው መነጋገሪያ ሆኖ ሰንብቷል።</p>

<p>እስካሁን ከኢትዮጵያ የተባበሩት ኤርትራውያን ቁጥር 48, 000 ሺህ መድረሱን የሻዕቢያ ራዲዮ ገልጿል። በዚህ ስሌት መሠረት በየሳምንቱ ሲወጡ የቆዩት ኤርትራውያን ብዛት ከ1500 እስከ 2000 እንደሚደርስ ታውቋል። በኢትዮጵያ ያሉት ኤርትራውያን ብዛት ወደ 300ፏ 000 የሚገመት ሲሆን እስካሁን ከታየው አሠራር አኳያ እነዚህን ሁሉ ከሀገር ለማስወጣት ሦስት ዓመት እንደሚያስፈልግ ተገምቷል። ስለሁኔታው ግልጽ ፖሊሲም የለም።</p>

<p>በተለያዩ የመንግሥት መ/ቤቶችና ድርጅቶች ተሰማርተው ይሠሩ የነበሩት ኤርትራውያን ከሥራ ገበታቸው እየተነሱ ቦታቸው በኢትዮጵያውያን እንዲሸፈን ከተደረገ ጀምሮ አንዳንድ ቁልፍ ቦታ ላይ ካሉት በስተቀር አብዛኞቹ እየተነሱ መሆናቸውን ከየአካባቢው የሚናፈሰው ዜና ይጠቁማል።</p>

<p>በተለይ ደግሞ ከታኅሣሥ 1 ቀን 1991 ጀምሮ ከየትኛውም ብሔረሰብ የተዋለደና የተጋባም ኤርትራዊ ከሥራ መሰናበት እንዳለበት የሚያሳብስብ ጫን ያለ መመሪያ ከወጣ በኋላ ጉዳዩ ከረር እንዳለ የሚጠቁም እንቅስቃሴ እየተካሄደ ነው። ቀደም ባሉት ወራቶች በመንግሥት መ/ቤቶችና ድርጅቶች የሚገኙ ኤርትራውያን ከሥራ ተገልለው ደሞዝ ሲከፈላቸው የቆዩት በርካታ ነበሩ። ያም ሆኖ በዚህ ሁኔታ ላይ ከነበሩት ሠራተኞች አብዛኞቹ ወደአገራቸው የተሸኙ ሲሆን የተቀሩትም ይሰጣቸው የነበረው ደሞዝ ተቋርጦ በየመ/ቤቱ ማስታወቂያ ሰሌዳ ላይ የስም ዝርዝራቸው እየተለጠፈ ሪፖርት እንያደርጉ ጥሪ ተደርጐላቸዋል።</p>

<p>ለምሣሌ ያህልም ታኅሣሥ 19 ቀን 1991 በቴሌኮሙኒኬሽን መ/ቤት ማስታወቂያ ሰሌዳ ላይ የተለጠፈው ማስታወቂያ እንደሚያመለክተው በተለያዩ የሀገሪቱ ክፍሎች ተሠማርተው የሚገኙ 125 ኤርትራውያን ለመ/ቤቱ ሪፖርት እንዲያደርጉ ጥሪ አድርጓል። እነዚህ ሠራተኞች ቀደም ሲል ከሥራ ተገልለው ደሞዝ ሲከፈላቸው የቆዩ መሆናቸውንና ከ3 ወር ወዲህም ክፍያው እንደተቋረጠባቸው ከአካባቢው የተገኘው መረጃ ይጠቁማል።</p>

<p>በአማራ፣ በኦሮሚያ፣ በትግራይ፣ በደቡብ ሕዝቦች፣ በድሬዳዋ የቴሌ ቅርንጫፍ መ/ቤቶች ተሠማርተው ከነበሩት እነዚህ ኤርትራውያን አብዛኞቹ ኦፕሬተሮችና ቴክኒሻኖች መሆናቸውን ለማወቅ ተችሏል። እንዲሁም በኢንሹራንስ ድርጅት ይሰሩ የነበሩ 30 ኤርትራዊያን ከሥራ ቦታቸው እንዲነሱ የተደረገ ሲሆን በባህርና ትራንዚት አገልግሎት ድርጅት ይሰሩ ለነበሩ ኤርትራዊያንም የሥራ መሰናበቻ ደብዳቤ እንደታደላቸው ለማወቅ ተችሏል። እንደዚሁም በኢትዮጵያ አየር መንገድ በመብራት ኃይል ኮርፖሬሽንና በሌሎችም መ/ቤቶች ተመሣሣይ እርምጃ እየተወሰደ መሆኑም ታውቋል።</p>

<p>በሌላ በኩል በአዲስ አበባ የሚገኙና የኤርትራዊያን ንብረት የሆኑ የንግድ ድርጅቶች እየታሸጉ ናቸው። ከነዚህም ውስጥ ገሊላ፣ቢስትሮ፣ሜክሲኮ ካፌና ገብረትንሣኤ ኬክ ቤት፣ ኤልያስ ሆቴል፣ ሸዋ የጽሕፈት መሣሪያ መደብር፣ ወዘተ፣ ይገኙበታል። የእሽጉ ትዕዛዝ የወረደው ከክልል 14 መስተዳድር እንደሆነም ለጉዳዩ አግባብ ያላቸው ይናገራሉ።</p>

<p>የግንባሩን ሁኔታ ስንቃኝ ሻዕቢያ ጦር ሰብቆ በማንአህሎኝነት ወደ 93 ኪሎ ሜትር የሚዘልቅ የወሰን ክልላችንን የሙጥኝ ካለ እነሆ ስምንተኛውን ወር ሊያገባድድ ነው። በእነዚህ 240 ቀናት ውስጥ በወገኖቻችን ላይ ጥቃቶች ደርሰዋል። ብዙዎች ከቤት ንብረታቸው ተፈናቅለዋል። ከርቀትም የመድፍ አረሮች እየተወነጨፉ የሰላማዊውን ሕዝብ ኑሮ አናግተዋል።</p>

<p>ባሳለፍነው በታህሣሥ ወር ውስጥ እብሪተኛው የሻዕቢያ ጦር ገመሀሎ፣ እንትጮንና አንብረዕድን በማቆራረጥ ሊፈፅም የተመኘው ወረራና እልቂት ግቡን አለመምታት ብቻ ሣይሆን እንደግብረ ጉዳን ሲርመሰመስ የነበረው ግዛት ናፋቂው የሻዕቢያ ጦር መርዶ ነጋሪ ሳይተርፈው በጦራችን ክንድ ከአገሩ እንደወጣ ቀርቷል።</p>

<p>የሻዕቢያ ጦር ከፍተኛ የሎጂስቲክ እጥረት፣ የሞራል ድቀት የገጠመው ከመሆኑም በላይ በተለይ ወጣቱ ተዋጊ (የሳዋ ሰልጣኝ) ቢመቸውና ጦርነቱ በይፋ ታውጆ ቢቀጣጠል መሣሪያውን ሰቅሎ ከወገን ጦር ለመቀላቀል ዝግጁ መሆኑን ከምርኰኞችና ከአካባቢ ሸሽተው ከሚመጡ ነዋሪዎች ይነገራል።</p>

<p>ከምርከኛ ወታደሮችና ከአንዳንድ ከድተው ከመጡ ወታደሮች እንዲሁም አምልጠው ወይም ተባረው ከሚመጡ ነዋሪዎች እንደሚነገረው ከሆነ የአቶ ኢሳይያስ አፈወርቂ መንግሥት እየተንገዳገደ ያለና ትንሽ መገፋትን የሚፈልግ ይመስላል። የኢኮኖሚ ድቀት፣ የሞራል ውድቀት፣ የፖለቲካ ክስረትና የውጊያ ፍላጐት ማጣት ተደራርበው ሕልውናውን ሥጋት ላይ እየጣለው መጥቷል።</p>

<p>ሻዕቢያ አመኔታ በማጣቱ የኤርትራ ሕዝብ ለሦስት ተከፍሎ ይገኛል። ይሄውም፣</p>

<p>1/ ኢትዮጵያዊነትን የሚሹ፣</p>

<p>2/ የፀረ - ሻዕቢያ እንቅስቃሴ አባላትና ደጋፊዎች፣</p>

<p>3/ ባንዳዎችና የሻዕቢያ ደጋፊዎች ብሎ መክፈል ይቻላል። በኤርትራ ከስምንት በላይ ተቃዋሚ የፖለቲካ ድርጅቶች በአሁኑ ጊዜ እንቅስቃሴአቸውን አፋፍመው ይገኛሉ።</p>

<p>በአሁኑ ሰዓት ሻዕቢያ ካለበት የገንዘብ እጥረት የተነሳ ዋጋ የሚያወጣለትን ሁሉ እየሸጠ ከመሆኑም በላይ ከእግረኛ መንገድ የወጣውን ሁሉ ቀረጥ እያስከፈለውና ሕዝቡ ገንዘቡ ወደባንክ እንዲያስገባለት ወለዱን ከአገሪቱ የመክፈል አቅም በላይ በመጨመር ላይ ይገኛል። ከውጭ በአሁኑ ሰዓት የሻዕቢያ መንግሥት የማቴሪያል ድጋፍ ያገኛል የሚባለው ከሊቢያ፣ ከሶሪያ፣ ከግብፅ፣ ከቀድሞ የሶቪየት ኅብረት አባል አገሮች (ዩክሬን የመሳሰሉት) ከአካባቢው የዐረብ አገሮች ነው።</p>

<p>የግንባሩ ሁኔታ የገመገሙ እንደሚሉት በኢትዮጵያ በኩል የአካባቢው ሕዝብና የጦሩ አንድነት የሚያስቀናና ጦርነቱንም በድል እንደምንወጣ አስተማማኝ የሚያደርግ ነው። የጋራ መፈክር አላቸው። «እኛ እዚህ የመጣነው ለባድመ፣ ለቡሬና ለዛላአንበሳ አይደለም። ጀምሩ እንባል እንዲ መቆሚያችን ቀይ ባሕር ነው»</p>

<p>ሁሉም ለአገሩ ዘብ ለመቆም ካለበት ብሔራዊ ድርሻ አኳያ በጦርነት ወቅት ሊያገኝ የሚገባው መረጃ ሊነፈገው እንደማይገባ የሁሉም እምነት ነው። ይሁን እንጂ በአሁኑ ሰዓት መንግሥት የአገሪቱን የዕለት ሁኔታ ከሕዝብ ጆሮ እየነፈገ መሄዱን የመረጠው ይመስላል። ከትግራይ አካባቢ እንደተገኘው መረጃ ከሆነ የመንግሥት ጋዜጠኞች አመኔታ የታጣባቸው ከመምሰላቸውም በላይ ዕድል አግኝተው ወደጦሩ ከተጠጉ «ፍየል ሲመጣ ነው የመጣችሁት» እንደሚባሉም ይሰማል። በር ተከፍቶላቸው ወደ ጦሩ ግንባር ቀርበው የጋዜጠኝነት ግዴታቸው የመወጣት ዕድል አልተሰጣቸውም። «የትግራይ ሕዝብም የጦርነቱ የመጀመሪያውን ገፈት ቀማሽ ሆኖ ሳለ መረጃ የተነፈገው ሕዝብ ነው። በሌላ በኩል ደግሞ የመገናኛ ብዙሃን ዘወትር የአየር ሰዓታቸውን የሚሸፍነው የመዋጮ ዜና ነው።» የሚሉ ሰዎች አጋጥመውናል።</p>

<p>አንድ አዛውንት (ዓዲግራት አካባቢ) እንዲህ ብለዋል፣</p>

<p>«እነሆ ገረመኝ፣ የሆዴ ሕመም፣</p>

<p>ማጭድ አይገባበት በእጅ አይታረም።»</p>

<p>«ለምን እንዲህ ሊሉ ቻሉ?» ሲባሉ «አገሪቱን የገጠማች ችግር የሻዕቢያ ብቻ ሣይሆን በበር ውጣ ቢሉት በመስኮት እየገባ ሥውር ሴራ የሚሠራው ጠላትም ጭምር ነው። ሰጐን ጭንቅላቷን አሸዋ ውስጥ ደብቃ ምቹውን ሁኔታ እንደምትጠባበቅ ሁሉ አሁንም በወያኔ ውስጥ ባለሁለት ባንዲራዎች መኖራቸው እያሳሰበን ነው» ብለዋል።</p>

<p>በመጨረሻም በአንድ የአዲግራት አካባቢ ሽማግሌ ስንኝ የዛሬውን ሪፖርታችንን እናጠቃል።</p>

<p>«አሁን ምን ያደርጋል የአህያ ጐረቤት</p>

<p>በእርግጫ እየመታ፣ እያፈረሰ ቤት፣»</p>


</body>
</html>
