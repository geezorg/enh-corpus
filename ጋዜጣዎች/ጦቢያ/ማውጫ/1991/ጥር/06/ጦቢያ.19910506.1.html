<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢንቨስትመንትና ወቅታዊ ሁኔታው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>

<h2 class="align-center">ኢንቨስትመንትና ወቅታዊ ሁኔታው</h2>


<p>ኢትዮጵያ በልማት ወደኋላ ከቀሩና ከመጨረሻዎቹ አገሮች አንዷ ስለመሆኗ ጥናቶች ከማረጋገጣቸውም በላይ ራሱ የሕዝቧ ጐስቋላ የኑሮ ሁኔታ ይመሰክራል። አዲስ አበባን የሥልጣኔ መግቢያ በር አድርገን ብንወስድና የአብዛኛውን የአዲስ አበባ ሕዝብ ኑሮ ብናጤን በእርግጥም የመጨረሻዎቹ መሆናችንን እንረዳለን። አብዛኛው ነዋሪ የሚጠለልበትን፣ የሚለብሰውን፣ የሚጫማውን፣ ገጽታውን ስንመለከት፣ በየበረንዳው ተጠልሎ የሚያድረውን፣ የሚለምነውን የሕዝብ ብዛት ስናይ ከምንጊዜውም በበለጠ አስከፊ ሁኔታ ውስጥ እንዳለን እንገነዘባለን። ገጠር መውጣት ሳያስፈልገን እስኪ የገጠሬውን ሕይወት በቴሌቪዥን ከሚተላለፉ ምስሎች እናስተውል። ሕዝቡ (በጥቂት አካባቢዎች ካልሆነ በቀር) ቡትቶ ለባሽ ነው። መጫሚያ የለውም። ተስማሚ የመኖሪያ አካባቢ የለውም። እናሳዝናለን።</p>

<p>ከዚህ ዝቅተኛ ደረጃ እንነሳ ብንል እንኳ ከድህነት አዘቅቱ መውጫ ጭላንጭሉ አይታይም። ኮረኮንቻማና ገደላማ ሁኔታዎች ከፊት ለፊታችን ተጋርጠዋል። በሰሜኑ የአገራችን ክፍል የአገሪቱን አምራች ኃይል ሲበላ የቆየው ግጭት አርባ ዓመቱን ሊቆጥር እየተቃረበ ባለበት በአሁኑ ጊዜ ሌላ የጦርነት እሳት ሊጫር እነሆ ዝግጅቱ ቀጥሏል። ባለፉት 50 ዓመታት ይህች አገር ያፈራችው ትውልድ ጠመንጃ እንዳነገበ፣ ከጦርነት ወደ ጦርነት እንደተሸጋገረ ወደእርጅና ዘመኑ እያዘገመ ነው። በዚህ ሁኔታ ውስጥ ሆነን ምን ዓይነት የኢንቨስትመንት እንቅስቃሴ ይኖረናል?</p>

<p>ባለፈው ሰኞ ምሽት የንግድና ኢንዱስትሪ ሚኒስትር አቶ ካሣሁን አየለ በቴሌቪዥን እንደገለጡት ከሁለት ዓመት በኋላ ጀርመን አገር ውስጥ በሚካሄድ ዓለም አቀፍ ኤግዚቢሽን ኢትዮጵያ በንቃት ትሳተፋለች። የተሳትፎው ዐቢይ ዓላማም ኢንቨስትመንትን ለመሳብ ነው። ለተሣትፎውም ኢትዮጵያ አንድ ድንቅ (በነገራችን ላይ ሞዴሉን አይታችሁታል?) ፓቪሊዮን ኢግዚቪሽኑ በሚካሄድበት ከተማ በ18 ሚሊዮን ብር ታሠራለች። ድሃይቱ ኢትዮጵያ የሀብታሟን የጀርመንን ከተማ ስትገነባ ታዬን! ለመሆኑ የአገር ውስጥ ኢንቨስተሮቻችንን በአግባቡ ይዘን ነው የውጪዎቹን ለመሳብ ይህን ያህል ገንዘብ አውጥተን በአንድ በለማ አገር ከተማ ቤት የምንሠራው?</p>

<p>የውጪዎቹን መሳቡ ይቅርብንና በዚች አገር ስላሉት ኢትዮጵያውያን ኢንቨስተሮች አያያዝ እንነጋገር። የመሬት ፖሊሲውን፣ ቢሮክራሲውን፣ የጐሣ ክልሉ የማያነቃንቅ ማነቆ መሆኑን ብዙዎቹ ያዩትና የደረሰባቸው በምሬት የሚናገሩት ነው። የየአካባቢ የክልል ሹማምንትን በቀላል ሳይሆን በዝቆሽ የማያቃምስ ኢንቨስተርና ኮንትራክተር ጨረታ እንደማያሸንፍ በይፋ እየተነገረ ነው። ግለሰብ ኢንቨስተሮችና ባለሀብቶች የሚወዳደሩት የቢሮክራሲው ድጋፍ ካላቸው የ«ፖለቲካ ኩባንያዎች» ጋር ሆኗል። የጦርነት ሁኔታውን እንተወውና የፖለቲካና የቢሮክራሲ አየሩ ለኢንቨስትመንት አመቺ አይደለም። በዚህ ሁኔታ ከድህነት መውጫችን ገና ከሰማይ የራቀ ነው።</p>

<p>በባንክ በመያዣ ስለተያዘ ንብረት አዋጅ ቁ. 97/90 ወጥቷል። በዚህ አዋጅ «የማይንቀሳቀስ ወይም የሚንቀሳቀስ ንብረት በዋስትና የያዘ ባለባንክ የሚፈልገው ዕዳው እንዲከፈል በተወሰነው ጊዜ ሳይከፈለው ቢቀር ከሰላሣ ቀናት ያላነሰ ማስጠንቀቂያ ለባለዕዳው በመስጠት በመያዣ የያዘውን የማይንቀሳቀስ ወይም የሚንቀሳቀስ ንብረት በሀራጅ ለመሸጥ» መብት ተሰጥቶታል። ማንም ሰው ነፃነቱን፣ ንብረቱን፣ ሕይወቱን በሕግ ከተደነገገው ሥርዓት ውጭ (ዊትሆኡት ዱአ ፕሮቸስስ ኦፍ ላው) አያጣም የሚለው የሕግ ኃሣብ አልተጣሰም? እና የትኛው ኢንቨስተር ነው ነገ ሙሉ ንብረቱን ለማስረከብ ከባንክ ተበድሮ አገር የሚያለማው? በአሁኑ ጊዜ ያለው የዳኝነት ሥራ መጓተትስ ለኢንቨስትመንት አመቺ ነው?</p>

<p>ስለዚህ የውጭ ኢንቨስተሮችን ለመሳብ ተብሎ የአገርን ሀብት በሌላ አገር ከማስቀመጥ ቤትን አጽድቶ ቅድሚያ የራስን ዜጐች በአግባቡ መንከባከብ ለዘለቄታው ዕድገታችን መሠረታዊ ነው እንላለን። 18 ሚሊዮን ብር ብዙ ትምህርት ቤቶችንና የጤና ማዕከሎችን፣ ብዙ የጐጆ ኢንዱስትሪዎችን ይገነባል።</p>


</body>
</html>
