<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ሀገሮች ኢኮኖሚ ቀውስ እንደሚባባስ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline">የኢትዮጵያን ጨምሮ</span></h2>

<h1 class="align-center">የአፍሪካ ሀገሮች ኢኮኖሚ ቀውስ እንደሚባባስ ተገለጠ</h1>


<p>በደቡብ ምሥራቅ እስያ ሀገሮች የተከሰተው የኢኮኖሚ ቀውስ በተለይም ከሰሐራ በስተደቡብ በሚገኙት የአፍሪካ ሀገሮች ኢኮኖሚ ዕድገት ላይ ታላቅ አሉታዊ ተፅዕኖ እንደሚያደርግ የዓለም ባንክ ጥናት አመለከተ። ይኸው የዓለም ኢኮኖሚ ሁኔታን በፈርጅ በፈርጁ የሚገመግመው ዘገባ የእስያ ኢኮኖሚ መዳከም የአፍሪካን ወጪ ንግድ መጠን እንደሚጐዳና ወደ ውጭ የሚላኩ የእርሻ ውጤቶችና ማዕድናት ዋጋ እያሽቆለቆለ ሊሄድ እንደሚችል ስጋቱን ገልጿል።</p>

<p>ጥናቱ እንደሚያመለክተው ከሆነ የአፍሪካ ኢኮኖሚ አማካይ ዕድገት እ.አ.አ. ከ1996 ጀምሮ ሲቀንስ ቆይቷል። በ1996 4.2% የነበረው የኢኮኖሚ ዕድገት በ1997 ወደ 3.5% አሽቆልቁሏል። የ1998 ደግሞ በ2.1% እና በ2.4% መካከል ሊሆን እንደሚችል ተገምቷል። እስከ 2000 ዓመት የሚኖረውም ሁኔታ የሚያመረቃ እንደማይሆን ተተንብዮአል። ለዚህም አስተዋጽኦ ያደርጋሉ የሚባሉት ውስጣዊ ምክንያቶች «ኤልኒኖ» ያስከተለው የአየር መዛባትና በአህጉሪቱ ያንሰራሩት የፖለቲካ ብጥብጦች ናቸው።</p>

<p>ዘገባው የእስያ ኢኮኖሚ ቀውስ ለአፍሪካ «በእንቅርት ላይ ጆሮ ደግፍ» እንደሚሆን አመልክቶ፣ በጣም ሊጐዱ የሚችሉት የአፍሪካ ሀገሮች በይበልጥ ያልተፈበረኩ ዕቃዎችን ወደ ውጭ የሚልኩና ከእስያ ሀገሮች ጋር በንግድ የተሳሰሩ ባለጠባብ የኢኮኖሚ መሠረት በመሆናቸው እንደሆነ አስረድቷል። በሌላ በኩል በኢንዱስትሪ ልማት ረገድ የተሻለ ደረጃ ላይ የሚገኙትና ከአውሮፓ ኢኮኖሚ ጋር ቅርበት ያላቸው የሰሜን አፍሪካ ሀገሮች እንደዚሁም በፈረንሣይ ድልድይነት ከአውሮፓ ኢኮኖሚ ጋር የተቆራኙና በሴፋ ገንዘብ የሚጠቀሙ የቀድሞ የፈረንሣይ ቅኝ ግዛት ሀገሮች ኢኮኖሚ ጉዳት መጠነኛ እንደሚሆን ተገልጿል። ደቡብ አፍሪካ ግን በኢንዱስትሪ የገፋች ሀገር ብትሆንም ምርቶቿ ወደ ደቡብ ምሥራቅ እስያ ሲላኩ የቆዩ ስለሆነ ከከባድ ጉዳት አላመለጠችም።</p>

<p>በጥናቱ መሠረት የዘይት ድፍድፍ ወደ ውጭ የሚልኩት እንደናይጄሪያ፣ አንጐላ፣ እና ጋቦን የመሳሰሉት ሀገሮች የውጪ ንግዳቸው በ23% ይቀንሳል። እንደዚሁም ቡና፣ የቀንድ ከብት፣ ጥጥና ትምባሆ ወደ ውጭ የሚልኩ እንደ ኢትዮጵያ፣ ማሊ፣ ዚምባብዌና ማላዊ የመሳሰሉ ሀገሮች ኢኮኖሚ በንግድ መድከም ምክንያት ሊናጋ ይችላል።</p>

<p>የኢኮኖሚ ቀውስ ከአንድ ዓመት በፊት ለመጀመሪያ ጊዜ የታየው በታይላንድ ሲሆን ዛሬ ምሥራቅ እስያን፣ ሩሲያንና ላቲን አሜሪካን ሁሉ አዳርሷል። ለበርካታ የማምረቻና አገልግሎት ሰጪ ድርጅቶች መዘጋትም ምክንያት ሆኗል። አያሌ ዜጐችን ሥራ በማሳጣት ለድህነት እየዳረገ ይገኛል። ህፃናትም ከትምህርት ገበታቸው ላይ መፈናቀል ጀምረዋል።</p>

<p>እንደኢኮኖሚ ጠበብቶች አመለካከት በእስያ የተከሰተው የኢኮኖሚ ቀውስ ዋና መንስኤ የውስጥና የውጭ ካፒታልን አንፃራዊ መጠን የሚገድብ ጠንካራ የፊናንስ ደንብና ሥርዓት በቦታው አለመኖር ነው። ይሁን እንጂ ችግሩን ሳፕ የሚባለው የዓለም ባንክ ተሐድሦ ፕሮግራም እንዳመጣው የሚያስረዱ ወገኖች አልታጡም።</p>

<p>ይህ በእስያ የተፈጠረው የኢኮኖሚ ቀውስ የአፍሪካ ሀገሮች ከውጪ ንግድ ማግኘት የሚገባቸውን ገቢ ስለሚቀንስባቸው ከውጭ የሚያስገቡአቸውን ሸቀጦች ዋጋ ለመሸፈንና ብሔራዊ ልማትን ለማካሄድ ተጨማሪ የውጭ ብድርን ለመውሰድ እንደሚገደዱና የውጭ ብድርም በራሱ አሉታዊ ተፅዕኖ እንዳለው ጥናቱ አመልክቷል። በአሁኑ ጊዜ በአፍሪካ ሀገሮች ላይ የተቆለለው የውጭ ዕዳ ጫና ወደ 300 ቢሊዮን ዶላር እንደሚደርስ ይገመታል። በዓመት በ6% ሲያድግ ቆይቷል የሚባለው የኢትዮጵያ ኢኮኖሚም ዕድል ወደፊት በተጨባጭ የሚታይ ይሆናል። የዕድሉ ወሳኞች የእስያ ኢኮኖሚ ቀውስ ብቻ ሳይሆን የኢትዮ - ኤርትራ የድንበር ውዝግብና ፍጥጫ፣ የኢንቬስትመንት ፖሊሲውና የኢህአዴግ የአምስት ዓመት የሰላምና የልማት ፕሮግራም ናቸው።</p>


</body>
</html>
