<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትክክለኛ ገጽታው እንለማመደው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">በትክክለኛ ገጽታው እንለማመደው</h1>


<p>አካባቢያዊም ይሁን አገራዊ አንድ በሕዝብ ተመርጧል የሚባል ምክር ቤት የሕዝብ የሥልጣን ባለቤትነትና ሉዓላዊነት መግለጫ ነው። በእውነት በሕዝብ ተመርጦ የተላከ ከሆነ የሕዝብ ፍላጐት ይንፀባረቅበታል።</p>

<p>በእኛ ሁኔታ በሕገ - መንግሥቱ በግልጽ እንደተቀመጠው የምክር ቤቱ አባላት የመላው ሕዝብ ተወካዮች ናቸው፣ የሉዓላዊነቱ መግለጫዎች ናቸው፣ ተገዥነታቸውም ለሕገ - መንግሥቱ፣ ለሕዝቡና ለሕሊናቸው ነው ተብሏል። ግን በተግባር የሚታየው እውነታው ነው?</p>

<p>በቴሌቪዥን ከሚተላለፉ ስብሰባዎች ለማየት እንደሚቻለው በምክር ቤቱ በውይይት ወቅት ብዙ ወንበሮች ባዶ ናቸው። ለዚህ ራሱን የቻለ ምክንያት መስጠት ይቻላል። በከፍተኛ አመራር ላይ ያሉ የመንግሥት ሥራ አስፈፃሚ አካላት አባላት የምክር ቤት አባላትም ናቸው። በመንግሥት ሥራ ስለሚጠመዱ በስብሰባ ላይ አይገኙም። ቢገኙም በቢሮ የወሰኑት በምክር ቤት እንዲያልፍ የድምፅና የሀሳብ እገዛ ለማድረግ ሲፈልጉ ነው። ከዚህ ጋዜጣ የቀጠሮ አምድ ለመገንዘብ እንደሚቻለው በምክር ቤቱ በኤክሳይስ ታክስ ላይ ውይይት በተደረገበት ቀን ከ548 ያህል የምክር ቤቱ አባላት መካከል የተገኙት 388 ብቻ ነበሩ። 160 ያህሉ የት ነበሩ? በግድ በምክር ቤቱ ማለፍ ያለበት ጉዳይ ሲገኝ ብቻ ብቅ የሚሉ ተወርዋሪዎች ናቸው ማለት ነው።</p>

<p>ይህ አሠራር በመሠረቱ የሶሻሊስት ፓርላማዎች አሠራር ነው። የአስፈፃሚው አካልና የሕግ አውጭው አካሎች ጥምረት የሚታይበት፣ ብቸኛው ገዥ ፓርቲ በይስሙላ ምርጫ አሸንፌአለሁ ብሎ ሕግ አውጭውን፣ ሕግ ተርጓሚውንና ሕግ አስፈፃሚውን አማክሎ በመያዝ የሚቆጣጠርበት በግራ ፖለቲካና በሶሻሊስት ሥርዓት ነው።</p>

<p>ዴሞክራሲን በቅጡና በትክክለኛ ገጽታው እንለማመደው፣ የሕዝቡ የፖለቲካ ባህል ባልተጣመሙ ልምዶች ይዳብር የምንል ከሆነ በትክክለኛው አቅጣጫ እየተጓዝን አይደለንም። በሕግ አውጭው፣ በሕግ አስፈጻሚውና በሕግ ተርጓሚው መካከል ተገቢው ክፍፍል (ሰፓራቲኦን ኦፍ ፖወር) ኖሮ አንዱ ሌላውን የሚገታበትና የሚቆጣጠርበት (ችሀችክስ አንድ ባላንቸስ) ሥርዓት የለም። ሁሉም በአንድ ፓርቲ ሥርዓት ውስጥ ይጥመለመላል።</p>

<p>አብዛኛው የምክር ቤት አባል ዝምታን የመረጠበትም ምክንያት አለው። አባላቱ ሕገ - መንግሥቱ እንዳስቀመጠው «ሁል አቀፍ፣ ነፃ፣ ቀጥተኛ፣ ትክክለኛ በሆነና ድምፅ በምስጢር በሚሰጥበት ሥርዓት» በሕዝብ ነፃ ፍላጐት የተመረጡ አይደሉም። የድርጅት ዕጩና ተመራጭ ነው። የሚወስነውም ሕሊናው ያዘዘውን ሳይሆን የፖለቲካ ድርጅቱ አቋም ነው የሚለውን ወይም የተነገረውን ነው። ይህን ካላደረገ በ«ጠርናፊው» ይገመገማል። የአገራችን ባለሥልጣኖች ከታች እስከላይ በሕዝቡ ዘንድ ተጠያቂነት የሌለባቸው መስሎ የሚታያቸውም በዚህ ምክንያት ነው። ሕዝብ ስላልፈለጋቸው ሥልጣን አያጡም። የፖለቲካ ድርጅታቸው ሲቀየም ግን አደጋ አለው።</p>

<p>የሕዝብ ተወካዮች ምክር ቤት ሥልጣን የሆኑ ሦስት ጉዳዮችን አንስተን ከአስፈፃሚ አካሉ ተጠያቂነት አንፃር እንመልከታቸው። ምክር ቤቱ የሰላምና የጦርነት ሁኔታን፣ የዜግነትና የኢሚግሬሽን ሥርዓትን ይወስናል። ዓለም አቀፍ ስምምነቶችን ያፀድቃል። ያለፉት ልምዶች እንደሚያሳዩት ግን በሦስቱም ላይ የወሳኝነት ሚና ሲጫወት አይታይም።</p>

<p>ከቅርብ ጊዜ ወዲህ ከኤርትራ ጋር ጦር ተማዝዘናል። በሕገ - መንግሥቱ እንደተቀመጠው ምክር ቤቱ የሚኒስትሮች ምክር ቤት በሚያቀርብለት የሕግ ረቂቅ መሠረት የጦርነት አዋጅ ያውጃል። ይህን ወቅታዊ ሁኔታ በተመለከተ ግን ምክር ቤቱ ዝርዝር ውይይት አድርጐ አዋጅ ማወጁን አናውቅም።</p>

<p>ከኤርትራ ጋር በነበሩ የተዛቡ ግንኙነቶችም ላይ ጥያቄ አንስቶ አያውቅም። በተለይ ከሪፍሬንደም በኋላ ተደረጉ የተባሉት ስምምነቶች በማን የፀደቁ ናቸው? ብሎ አልጠየቀም። እንደ ሕገ - መንግሥቱ ከሆነ ግን ሕግ አስፈጻሚው አካል የሚዋዋላቸውን ዓለም አቀፍ ስምምነቶች የሚያፀድቀው ምክር ቤቱ ነው።</p>

<p>የዜግነት መብትንና የኢምግሬሽን ሁኔታን በተመለከተም ሕግ የማውጣት ሥልጣን ያለው ምክር ቤቱ ነው። ኤርትራ ነፃ ወጣች ከተባለ በኋላ የዜግነት ሕግ ሳይወጣ የአገሪቱና የሕዝቧ ጥቅም ሲጐዳ ቆይቷል። ጉዳዩ ዓለም አቀፍ ተቀባይነት ባለው ሕግና ሥርዓት ባለመመራቱ አሁንም የሕዝብ ሕይወት እየታመሰ ይገኛል። ለዚህ ሁሉ ጥፋት ተጠያቂው ማነው?</p>

<p>ምክር ቤቱ ጠቅላይ ሚኒስትሩንና ሌሎችን የፌዴራሉን መንግሥት ባለሥልጣኖች ለጥያቄ የመጥራትና የሕግ አስፈፃሚውን አካል አሰራር የመመርመር ሥልጣን እያለው የትኛውንም ባለሥልጣን በተጠያቂነት ሲያነጋግር ታይቶ አይታወቅም። ጥፋት የለባቸውም ተብሎ ይሆን? ወይስ ሳይደረስባቸው ቀርቶ? ባለሥልጣኖች ለምክር ቤቱ የሚያደርጉት ገለፃ በዚህ አንፃር የሚወሰድ ከሆነ ደግሞ ግንኙነቱ የጠያቂና ተጠያቂ ሳይሆን የተማሪና አስተማሪ ነው። ያጠፋ የማይጠየቅ ከሆነ የመንግሥት ባለሥልጣኖች ለሕዝቡ ተጠያቂነት አለባቸው ሲባል ምን ማለት ነው?</p>

<p>ያለፉት ምርጫዎች ዴሞክራሲያዊ ነበሩ የሚባል ከሆነ ከአንድ ዓመት ተኩል በኋላም በአገራችን ለሦስተኛ ጊዜ አገር አቀፍ ምርጫ ይካሄዳል። ዴሞክራሲን በትክክለኛ ገጽታው እንለማመደው፣ የምናቋቁማቸው ምክር ቤቶችም የሕዝቡ ሉዓላዊነትና ፍላጐት መግለጫ ይሁኑ የምንል ከሆነ ብዙ እርምት ያስፈልገናል። ለእርምቱ ደግሞ ከእርዳታ ሰጭ አገሮች ሚና አለ። በተለይ ከተቃዋሚ ፓርቲዎችና ከሕዝቡ ብዙ፣ ብዙ ይጠበቃል።</p>


</body>
</html>
