<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለሎሪየት ጸጋዬ ኮሚቴ ተቋቋመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ለሎሪየት ጸጋዬ ኮሚቴ ተቋቋመ</h1>


<p>ባደረባቸው ሕመም በውጭ ሀገር ከፍተኛ ክፍያን በሚጠይቅ ሕክምና ላይ ለሚገኙት ኢትዮጵያዊ ባለቅኔ ሎሪየት ጸጋዬ ገ/መድኅን ድንገተኛ ወጪ ለመሸፈን የሚያስችል ድጋፍ ለማሰባሰብ ኮሚቴ ተቋቋመ።</p>

<p>«የጸጋዬ ወዳጆች» የሚል ስያሜ የተሰጠው ይኸው ኮሚቴ ሎሪየት ጸጋዬ የሕክምና ወጪአቸውን በራሳቸውና በቤተሰባቸው ሊሸፍኑ እንደማይችሉ በተገነዘቡ ወዳጆቻቸው የተቋቋመ ሲሆን በአገር ውስጥ የተለያዩ ሥልቶችን በመቀየስ ከአንድ ሚሊዮን ብር ያላነሰ ድጋፍ ለማሰባሰብ አቅዷል።</p>

<p>በዚሁ መሠረት ኮሚቴው በትናንትናው ዕለት የተቋቋመበትን ዓላማና የድጋፍ አሰባሰቡን አወቃቀር አስመልክቶ ቦሌ መንገድ በሚገኘው የንግድ ትምህርት ቤት ምሩቃን ማኅበር የስብሰባ አዳራሽ ጋዜጣዊ መግለጫ ሰጥቷል።</p>

<p>መግለጫው «ባለብርቱ ብርዕና ተመራማሪው ኢትዮጵያዊው ባለቅኔ ሎሪየት ጸጋዬ ገ/መድኅን ውድ አገራቸውን በፍቅርና በክብር ያነሱና ያስነሱ በጥበብ ሥራቸው ዓለም አቀፍ ዕውቅናን ያተረፉ ናቸው።</p>

<p>ስለዚህ ኢትዮጵያም ሆነች ወዳጆቿ ይህን መሰል ፀጋ ማክበር፣ መንከባከብ፣ መጠበቅና ማቆየት ይገባቸዋል» ይላል።</p>

<p>ከዚህም በማያያዝ «ጸጋዬ ለአንድ በጣም ለሚያሳስብ የአገርም ሆነ የዓለም ጉዳይ ሁልጊዜ ምስክርነት የመስጠት ግዴታ አለብኝ የሚሉ «የሕሊና ተጽዕኖ ይሰማኛል»፣ «ከሐቅ ጥያቄ ገለል ልል አልችልም» ስለሚሉም ሕይወታቸው መጻፍና መድረስ ነው። ዛሬም ይጽፋሉ። የፈጠራ ችሎታቸው ለመቼውም የሚነጥፍ አይመስልም።» በማለት እኒህን ታላቅ የአገር ባለውለታ ማዳን እንደሚገባ አሳስቧል።</p>

<p>በመሆኑም እኚህ ግዙፍ የፈጠራ ሰው የጤንነታቸው ሁኔታ ከቀን ወደቀን እያሽቆለቆለ በመገኘቱ በአሁኑ ጊዜ የሚያስፈልገውን የሕክምና ወጪ እርሳቸውና ቤተሰባቸው ብቻቸውን ሊሸፍኑት ስለማይችሉ የወገን ቅርስ በማክበርና በመጠበቅ የሚያምኑ ወዳጆቻቸው በመሰባሰብ እኚህን የአገር ሀብት የሆኑ የሥነ ጽሑፍና የኪነጥበብ ዋርካ ሕይወት ለማትረፍ ተነስተዋል በማለት መግለጫውን አጠቃሏል።</p>


</body>
</html>
