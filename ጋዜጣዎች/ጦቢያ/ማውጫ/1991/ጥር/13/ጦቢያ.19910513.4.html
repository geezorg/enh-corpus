<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምግብ ዋስትና እንዲረጋገጥ ገበሬው ከመንግሥት ጭሰኝነት ነፃ መውጣት እንዳለበት ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የምግብ ዋስትና እንዲረጋገጥ ገበሬው ከመንግሥት ጭሰኝነት ነፃ መውጣት እንዳለበት ተገለጠ</h1>


<p>የምግብ ሰብል ምርት በአስተማማኝ ሁኔታ እንዲረጋገጥና አገሪቱም ከዘወትር ተመፅዋችነት እንድትላቀቅ ከተፈለገ በቀዳሚነት ገበሬው ከመንግሥት ጭሰኝነት ነፃ ሆኖ የመሬቱ ባለቤት የሚሆንበት በጥናት ላይ የተደገፈ አዲስ ፖሊሲ መውጣት እንዳለበት የተለያዩ ምሁራን ሲያሳስቡ፣ አንድ የመንግሥት የሥራ ኃላፊ ደግሞ ለምግብ ዋስትና መረጋገጥ የተጀመረው የኤክስቴንሽን ፕሮግራምና መሬትን በአግባቡ መጠቀም መፍትሄ እንደሆነ ጠቆሙ።</p>

<p>ምሁራኑ ይህን የገለጡት -- ማምሩሑሃ ሞሶብቨቋሾብቦ ላቌብቫቈ ቌቋ ሥቫቦቨሶቃቋሶሸቆሾ ሖሶቋሽ ረቦሾ -- በተባለ መድረክ «የምግብ ዋስትናና ዘላቂ የመሬት አጠቃቀም በኢትዮጵያ» በሚል ርዕስ ከጥር 5 - 6 ቀን 1991 ዓ.ም በኢትዮጵያ ግብርና ምርምር ድርጅት አዳራሽ በተዘጋጀው ዐውደ ጥናት ላይ ባቀረቧቸው ጥናታዊ ጽሁፎች ነው።</p>

<p>በምግብ ዋስትናና ኢኮኖሚ ነክ ጉዳዮች በርካታ ጽሑፎችንና መጻሕፍትን በመጻፍ የታወቁት ፕሮፌሰር መስፍን ወልደማርያም ኢትዮጵያ በአንድ ወቅት በምግብ ሰብል ምርት ከራሷ ፍጆታ አልፋ ወደ ውጭ በመላክ የታወቀች እንደነበረች አስታውሰው እ.ኤ.አ. ከ1955 - 1959 ካሉት ዓመታት ጀምሮ አሁን እስካለንበት ዘመን ደግሞ ከውጭ አስመጪና ተመጽዋች ለመሆን መብቃቷን ገልጠዋል።</p>

<p>እ.ኤ.አ. በ1967 አንድ አሜሪካዊ ኤክስፐርት ባደረገው ጥናት «የግብርና ምርትን በየዓመቱ በ4.4 በመቶ ማሳደግ ካልተቻለ በአገሪቱ ከፍተኛ የምግብ እጥረት ሊከሰት እንደሚችል» አስጠንቅቆ እንደነበር ጠቁመው ለማሳሰቢያው በቂ ትኩረት ባለመሰጠቱ እ.ኤ.አ. በ1973/74 (1965 - 1966) በአገር አቀፍ ደረጃ በተለይም በወሎና በትግራይ ተከስቶ የነበረውን አሰቃቂ የረሃብ አደጋ ለማስተናገድ መገደዳችንን አስረድተዋል።</p>

<p>የተጠቀሰው ረሃብ የደርግ መንግሥትን ለሥልጣን ቢያበቃውም ካለፈው ስህተት መማር ባለመቻሉ ለግብርና ምርታማነት ቅድሚያ ከመስጠት ይልቅ ረሃቡን ለፕሮፓጋንዳ መሣሪያነት በመጠቀሙ ተመሳሳይ አስከፊ የድርቅና የረሃብ አደጋ ዳግመኛ እንዲደርስ ምክንያት መሆኑን አስታውቀዋል።</p>

<p>ድርቁና ረሃቡን ለማስወገድና የምግብ ዋስትናን ለማረጋገጥ ብቸኛው አማራጭ ገበሬውን የመሬቱ ባለቤት የሚያደርግ ፖሊሲ ማውጣት እንደሆነ በተለያዩ መድረኮች በተካሄዱ ዐውደ ጥናቶች የመስኩ ምሁራን ቢያሳስቡም ሰሚ ጆሮ ባለማግኘታቸው አሁንም የቸነፈሩ ጠባሳዎች መዲናችንን ጨምሮ በተለያዩ የአገሪቱ ክፍሎች በስፋት እንደሚስተዋሉ ምሁሩ አመልክተዋል።</p>

<p>አገሪቱ በምግብ ራሷን እንዳትችል ካደረጓት መሠረታዊ ምክንያቶች ዘወትር ዓለም አቀፉን ኅብረተሰብ እርጥባን የሚጠይቅ ተቋም በዘላቂነት ተቋቁሞ አሁንም ስሙን ቀይሮ መቀጠሉ መሆኑን የጠቀሱት ፕሮፌሰር መስፍን ከዚሁ ጋር በወቅቱ ደርሶ ከነበረው ድርቅ ጋር ወደ አገር ውስጥ የገቡ ዓለም አቀፍ መንግሥታዊ ያልሆኑ ድርጅቶችም እዚሁ መቅረታቸው የምግብ ተመጽዋችነታችንን ከፍ አድርጐታል ብለዋል።</p>

<p>የኤክስቴንሽን ፕሮግራም ከተጀመረ ወዲህ ምርታማነት ጨምሯል እየተባለ ብዙ ቢነገርለትም እውነታው ከዚህ የተለየ መሆኑን በአዲሱ ዓመት መጀመሪያ በጃንዋሪ 6/99 የዓለም የምግብ ፕሮግራም የኢትዮጵያ ዳይሬክተር ሚስስ ጁዲት ሌዊስ ያቀረቡት ሪፖርት እንደሚያመለክት ምሁሩ አስታውቀዋል።</p>

<p>ሪፖርቱ «የኢትዮጵያ ገበሬ በ40 ከመቶ በላይ የሚሆነው አስተማማኝ የምግብ አቅርቦት እንደሌለው ጠቅሶ የሚመረተውም ቢሆን ለሌላው ቀርቶ የራሱን ፍጆታ ማሟላት እንደማይችልም» ጠቁሞአል። ዳይሬክተሯ በዚሁ ሪፖርታቸው ኢትዮጵያ በዚህ ዓመትም የምግብ ርዳታ እንደሚያስፈልጋት አውስተው የአማራው ክልል 35 ከመቶ፣ የኦሮሚያ ክልል 33 ከመቶ እንዲሁም ትግራይ 20 ከመቶ የሚሆን ተጨማሪ ምግብ ከውጭ ማስገባት እንዳለባቸው ማሳሰባቸው ተገልጿል።</p>

<p>ፕሮፌሰር መስፍን በዚሁ ጽሑፋቸው ለምግብ ዋስትና አለመረጋገጥ ሌላው ምክንያት የገጠሩ አምራች ኃይል ከእጅ ወደ አፍ ከሆነ ኑሮው ለማምለጥ በአገሪቱ በየጊዜው የሚቀሰቀሰውን ጦርነት እንደ አማራጭ በመውሰድ ወደ ውትድርና መሳቡ መሆኑንም ጠቅሰዋል። እንደዚሁም የመሬቱ በየጊዜው በሚደረግ ሽንሸና መበጣጠስና የእኔነት ስሜት ማጣት ገበሬው በቂ ምርት እንዳያመርት ያደረጉት ችግሮች መሆናቸውን አመልክተው ከገቢው ጋር ባልተገናዘበ መልኩ በየጊዜው የሚጣልበት ግብርና ማለቂያ ለሌላቸው ፕሮጄክቶች እንዲከፍል የሚጠየቀው መዋጮም አካባቢውን ለቅቆ እንዲፈልስ ማድረጋቸውን አስታውቀዋል።</p>

<p>ከዚህ በተጨማሪ በቂ ጥናት ያልተደረገባቸውን የግብርና ግብአቶች ማለትም ምርጥ ዘርና ማዳበሪያ የመሳሰሉትን ገበሬው በግዳጅ እንዲገዛ መደረጉ ሌላም ለምግብ ዋስትና አለመረጋገጥ ምክንያት መሆናቸውን ፕሮፌሰር መስፍን ገልጠው፣ እነዚህን አስገዳጅ ክፍያዎች ለመፈጸም ሲል ምርቱን በርካሽ ዋጋ በመሸጥ ለረሃብ እንደሚጋለጥም አስምረውበታል።</p>

<p>«በጣም የሚገርመው የርዳታ እህል ጠብቀው የሚያድሩ ገበሬዎች ግብር እንዲከፍሉ መጠየቃቸው ነው» ያሉት ፕሮፌሰሩ እንዲያውም ዘንድሮ ማንኛውንም የግብርና ውጤት ወደ ገበያ ለሽያጭ የሚያቀርብ ገበሬ አዲስ ቀረጥ ሊጣልበት ዝግጅት በመደረግ ላይ መሆኑን አስረድተዋል። አዲሱ የቀረጥ ተመን ለአንድ ዶሮ 3 ብር፣ ለፍየልና በግ 5 ብር፣ ለበሬና ላም 50 ብር እንዲሁም ለአንድ ኩንታል እህል 10 ብር እንደሆነ የጠቀሱት ምሁሩ የተባለው ቀረጥ ተግባራዊ የሚሆን ከሆነ በገበሬው ሕይወትና በአጠቃላይም በአገሪቱ ላይ ከፍተኛ ቀውስ ሊያስከትል እንደሚችል አስጠንቅቀዋል።</p>

<p>ከዚህ ከሚፈታተነን የድርቅና የረሃብ አደጋ ወጥተን በምግብ ሰብል ራሳችንን እንድንችልና የምግብ ዋስትና እንዲረጋገጥ ከተፈለገ በቀዳሚነት ገበሬው ከመንግሥት ጭሰኝነት ነፃ ሆኖ የመሬቱ አዛዥና ናዛዥ የሚሆንበት አዲስ ፖሊሲ መቀረጽና ጐሣን መስፈርት ያደረገው አከላለል መልክዓ ምድራዊ አቀማመጥና የሕዝብ አሰፋፈርን ማዕከል ወደ አደረገ ሁኔታ መለወጥ እንዳለበት ፕሮፌሰር መስፍን አሳስበዋል።</p>

<p>አቶ ይግረመው አዳል በአዲስ አበባ ዩኒቨርሲቲ የልማት መካነ ጥናት መምህር በበኩላቸው በነፃ ገበያና በመዋቅር ማስተካከያ ስም መንግሥት ከዚህ በፊት ለገበሬው ይሰጠው የነበረውን አገልግሎት ማቋረጡና የልማት ባንክ ለማዳበሪያ መግዣ ይሰጥ የነበረውን ብድር ማስቀረት ለምርታማነቱ መቀነስ አስተዋጽኦ ማድረጉን አመልክተዋል። ለምግብ ዋስትና አለመረጋገጥ በገበሬው ላይ የተደቀነው ሌላው ችግር በግል ስም ከተቋቋሙ የገጠር ብድር አገልግሎት ተቋማት ጋር የሚያደርገው ሚዛኑን ያልጠበቀ ድርድር እንደሆነ የጠቆሙት ምሁር፣ የመንግሥት ድጋፍ ያላቸው እነዚህ «መንግሥታዊ ያልሆኑ ድርጅቶች» በሚከተሉት የተንዛዛ ቢሮክራሲያዊ አሠራርና የተዛባ የብድር ፖሊሲ ገበሬው ወደ ባሰ ድህነት እየገባ እንደሆነ ገልጠዋል።</p>

<p>መንግሥት የገበሬው ምርታማነት እንዲያድግና የአገሪቱም የምግብ ዋስትና እንዲረጋገጥ ፍላጐቱ ካለው የተጠቀሱትን ችግሮች አስወግዶ ለዚህ የዳረገውን የገጠር መሬት አዋጅ ዳግመኛ በማጤን ገበሬው የመሬቱ ባለቤት የሚሆንበትን መንገድ ማመቻቸት እንዳለበት በርካታ ጥናቶች ማመልከታቸውን አስገንዝበዋል።</p>

<p>በግብርና ሚኒስቴር የግብርና ኤክስቴንሽን መምሪያ ኃላፊ የሆኑት አቶ በላይ እጅጉ ባቀረቡት ጽሑፍ በአነስተኛ ደረጃ በሚገኙ አርሶ አደሮች ማሳ ላይ በማተኮር እየተካሄደ ያለው የኤክስቴንሽን አገልግሎት ብቻውን በአገር አቀፍም ሆነ በቤተሰብ ደረጃ የምግብ ዋስትናን ሊያረጋግጥ ይችላል የሚል እምነት እንደሌለ አመልክተዋል።</p>

<p>ካለፉት ሦስት ዓመታት ወዲህ የተጀመረውን የኤክስቴንሽን ፕሮግራም በሁሉም አርሶ አደሮች ማሳዎች ላይ ወደ መደበኛ አሠራር ለመለወጥ የሚያስችል ተግባራዊ እንቅስቃሴ መጀመሩን የገለጡት ኃላፊው ፕሮግራሙ ሲጀመር በ7 ክልሎች 35 ሺህ ገበሬዎችን አቅፎ የነበረው በአሁኑ የምርት ዓመት 2.5 ሚሊዮን ገበሬዎችን ሊያሳትፍ መቻሉን አስረድተዋል። በሶሲዮ ኢኮኖሚክ ሁኔታዎች አካባቢያዊ ችግሮች በሚያስፈራ መልኩ እየተስፋፉ በመምጣታቸው ድርቅ፣ በረሃማነትና የተፈጥሮ ሀብት መመናመን፣ ፈጣን የሰውና የእንስሳት ተዋልዶ መብዛት ካለው መጠነኛ የሚታረስ መሬትና የግጦሽ መሬት ጋር ተዳምሮ የአገሪቱን የምግብ ፍላጐት አሳሳቢ ደረጃ ላይ እንዳደረሱት አቶ በላይ ገልጠዋል። ያለፈውን የግብርና ኤክስቴንሽን ፕሮግራም አፈፃፀም በመገምገም በምርምርና በትምህርት የታገዘ አዲስ ፕሮግራምና አሠራር መቀረጹን የጠቀሱት ኃላፊ ፕሮግራሙ የአጭርና የመካከለኛ ጊዜ የግብርና ልማት ስትራተጂ እንዳለው አመልክተዋል።</p>

<p>ዋና ዓላማው ትርፍ አምራች ለመሆን ነው ያሉት አቶ በላይ ፕሮግራሙ በምርምርና ጥናት የተገኙ ቴክኖሎጂዎችን መጠቀም ስለሚያስችል ውጤቱ ፍሬያማ ሊሆን እንደሚችል ከተገኙት ተመክሮዎች መረጋገጡን አስታውቀዋል።</p>


</body>
</html>
