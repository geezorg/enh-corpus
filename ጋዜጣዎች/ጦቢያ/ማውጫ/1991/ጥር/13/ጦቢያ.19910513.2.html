<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሳይያስ የ100 ዓመት የቤት ሥራ ወደመጣበት ሊመለስ ነው - የ10 ግንባር ጦርነት ተከፍቶባቸዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline"><u>የአንቶኒ ሌክ ተልዕኮ ከሸፈ?</span></u></h3>
<h2 class="align-center">የኢሳይያስ የ100 ዓመት የቤት ሥራ ወደመጣበት ሊመለስ ነው - የ10 ግንባር ጦርነት ተከፍቶባቸዋል</h2>
<h3><span class="underline"><li> ለኤርትራውያን አዲስ መመሪያ ወጣ</span></h3></li>
<h3><span class="underline"><li> ኦነግ በደቡብ አጠቃ</span></h3></li>


<p>በኢትዮጵያና በኤርትራ መካል የተቀሰቀሰው ግጭት እጣ ፈንታ የሰላም ይሁን የጦርነት ባልለየበት፣ የአንቶኒ ሌክ ጥረትም መቋጫ ባጣበት በአሁኑ ጊዜ የኤርትራው ፕሬዚዳንት ባለብዙ ግንባር የተቃውሞ ትግል ገጥሟቸዋል። ኤርትራውያኑን ከኢትዮጵያ የማባረሩ ሂደት እንደቀጠለ ሆኖ ሰሞኑን አዲስ መመሪያም ወጥቷል። በግንባሩም አካባቢ የጦርነት ደመና እንዳንዣበበ ነው። የዝግጅት ክፍላችን ይህን ወቅታዊ ጉዳይ ከልዩ ልዩ አቅጣጫ በመዳሰስ የሚከተለውን አጠናቅሯል።</p>


<h3><span class="underline">የአንቶኒ ሌክ ተልዕኮ</span></h3>


<p>በኢትዮጵያና በኤርትራ መካከል የተቀሰቀሰውን ውዝግብ ለመፍታት ለአራተኛ ጊዜ ወደአፍሪካ ቀንድ መጥተው የነበሩት የአሜሪካ መንግሥት ልዩ መልዕክተኛ አንቶኒ ሌክ የሰላም ተልዕኮ ካለፉት ጊዜያት የተለየ ለውጥ አለማምጣቱን የተለያዩ ምንጮች አስታውቀዋል። መልዕክተኛው በአካባቢው ስላደረጉት ቆይታ ለሕዝብ ግልጽ አለመደረጉ የችግሩን ሰላማዊ መፍትሔ አለማግኘት እንደሚጠቁም የአካባቢው ጉዳይ ተንታኞች ይገልጣሉ።</p>

<p>አንቶኒ ሌክ በኢትዮጵያና በኤርትራ ቆይታ ካደረጉ በኋላ ባለፈው ማክሰኞ ወደአገራቸው በአሥመራ በኩል የተመለሱ ሲሆን የተባበሩት መንግሥታት ዋና ፀሐፊ ኮፊ አናን የአፍሪካ ጉዳይ ልዩ ልዑክ አምባሳደር ሰሞኑን ለተመሳሳይ ተልዕኮ እንደሚመጡ ይጠበቃል።</p>

<p>ውስጥ አዋቂ ምንጮች እንደሚሉት አንቶኒ ሌክ ሁለቱንም ወገኖች ሀፍረት ላይ በማይጥል ኃሣብ ለማግባባት እየሞከሩ ቢሆንም በኤርትራ መንግሥት በኩል «መሬት አለቅም»፣ በኢትዮጵያ መንግሥት በኩል ደግሞ «በወረራ የተያዘው መሬት ካልተለቀቀ ድርድር የለም» የሚል አቋም በመጠናከሩ ለመቀራረብ የተቻለ አይመስልም። ኸርማን ኮኸን ሰሞኑን በቢቢሲ በሰጡት መግለጫ «ሁለቱም ሀፍረት ሳይደርስባቸው መፍትሔ ይሻሉ። ግን ግትሮች ናቸው» ብለዋል።</p>

<p>አንቶኒ ሌክን የሚያመላልሷቸው ኃሣቦች ከአፍሪካ አንድነት ድርጅት ኃሣብ ጋር ይመሳሰላሉ ቢባልም የተለያዩ አማራጮች እንዳሉት ይገመታል።</p>

<p>ከአማራጮቹ አንዱ በሁለቱ ወገኖች መካከል ያለምንም ቅድመ ሁኔታ ድርድር ተካሂዶ የድንበር መካለል ይደረግ የሚለው ሲሆን በወረራ መሬቱ በተወሰደበት፣ ወገኖቹ በአየር በተደበደቡበትና ሕዝቡ በተፈናቀለበት በኢትዮጵያ ወገን ተቀባይነት ያለው ኃሣብ አልሆነም።</p>

<p>ኤርትራ ከባድመ ጦሯን ታስወጣ፣ ይህ የሚያስከትለውን ወጭ አሜሪካ ትሸፍናለች የሚለው አማራጭ ደግሞ የሌሎችን ግዛት በወረራ በመያዝ የኤርትራን ሕዝብ ልጆች ወደጦርነት የማገዱት ኢሳይያስ የሚቀበሉት አይደለም።</p>

<p>በሁለቱም ወገን አንዱ የሌላውን አገርና ሕዝብ ጥቅም በሚነካ መልክ ቢስማሙ፣ ከሕዝብ በኩል የሚመጣባቸውን ቁጣ ቢያውቁም ጦርነት የሚያደርሰውን ዘላቂ ጥፋትም የተገነዘቡ ይመስላሉ።</p>

<p>በአንቶኒ ሌክ ኃሣብ ውስጥ ባድመን በአሰብ የማደራደርና እስከነጭራሹም ኤርትራ ራሷን የቻለች መንግሥት ሆና መቀጠል አለመቻሏ በተግባር የታዬ ስለሆነ የሁለቱ አገር ሕዝቦች በአንድነት የሚኖሩበት አማራጭም ይታይ የሚል ኃሣብ እንዳለበት የሚገምቱ አሉ። አሰብን በባድመ የመለወጡ ሀሳብ የአፍሪካ አንድነት ድርጅት የግጭት አስወጋጅ አካልም ሲያስተናግደው የቆየ ሀሳብ እንደሆነ ለማወቅ ተችሏል። አሰብ በባድመ ቢለወጥ በአሁኑ ጊዜ በሻዕቢያ ሠራዊት ተይዘው የሚገኙት ከባድመ ውጭ ያሉት የሽራሮ አካባቢዎች፣ አሊቴናና ዘላንበሳ ምን ይሆናሉ? የሁለቱ አገሮች የወደፊት የኢኮኖሚ ግንኙነትስ ምን ይሆናል? የሚሉት ጥያቄዎች መመለስ ያለባቸው ናቸው።</p>

<p>የመንግሥት ዜና አውታሮች አንቶኒ ሌክ ወደአዲስ አበባ እንደሚመጡ ቢገልፁም ሰውየው አዲስ አበባ ስለመግባታቸውና ከኢትዮጵያ ባለሥልጣናት ጋር ስለመገናኘታቸው የተነፈሱት ነገር የለም። ይሁን እንጂ ግለሰቡ ባለፈው ሐሙስ ከቀትር በኋላ ጠቅላይ ሚኒስትር ቢሮ ሲገቡ ታይተዋል። እንደታዛቢዎች አስተያየት ከሆነ የአሜሪካው መንግሥት መልዕክተኛ ጉብኝት ዕቅድ አስቀድሞ ከተገለፀ በኋላ ነገሩ ዕውን ሲሆን ዝም መባሉ የተልዕኮ አለመስመር ወይም የነገሮችን ወደጥሬነት መመለስ ሊያመለክት ይችላል።</p>

<p>የጀርመን ሬዲዮ ጥር 5 ቀን 1991 ዓ.ም. በተላለፈ የዜና እወጃው ላይ አንቶኒ ሌክ ኢትዮጵያንና ኤርትራን ለመሸምገል ለ4ኛ ጊዜ አዲስ አበባ መጥተው ጠቅላይ ሚኒስትር መለስ ዜናዊን ማነጋገራቸውን በመግለፅ አመጣጣቸውም የአፍሪካ አንድነት ድርጅት ሃሳብን በመደገፍ እንደሆነም ጠቅሷል።</p>

<p>የዜና ወኪሉን አሰገደች ይበርታን ዋቢ ያደረገው ዜና በመቀጠል ዛሬም የውይይታቸው ፍሬ ሃሳብ በምሥጢር የተያዘ መሆኑን ጠቅሶ አንዳንድ ወገኖች ግን ሁለቱንም መንግሥታት ሳያስማሙ እንዳልቀሩ ገልፀዋል ይልና የተገኘ ጭብጥ መረጃ እንደሌለም ጠቁሟል።</p>

<p>በመቀጠልም የወ/ሮ ሱዛንራይት የእርቅ ጥረት ሳይሰምር መቅረቱን ካነሳ በኋላ የእነዚህ አገሮች መሪዎች የአፍሪካ ወጣት ዴሞክራት መሪዎች ብላ ታቆለጳጵሳቸው የነበረችውን የአሜሪካንን ፖሊሲ መና እንዳስቀረውና በአገሮቹ መካከል ያፈጠጠው ጦርነት መፍትሔው ምን ይሆን? የሚል ከፍተኛ የሕዝብ ጭንቀት እንዳለ በዜናው መጨረሻ ላይ ጠቅሷል።</p>

<p>የሰላም ጥረቶች ሁሉ የሚሟጠጡ ቢሆን አሜሪካ ለችግሩ መፈታት እንቅፋት የሆነውን በማስወገድ ልትቋጨው እንደምትሞክር ይነገራል።</p>

<p>የአፍሪካ አንድነት ድርጅትን የመፍትሔ ሀሳብ የአውሮፓ ማኅበረሰብና ጣሊያን የተቀበሉት መሆኑን መንግሥታዊ ሚዲያዎች ገልጠዋል።</p>


<h3><span class="underline">የ10 ግንባር ትግል፣</span></h3>


<p>በ1983 አሥመራን በተቆጣጠሩ ማግስት «ለኢትዮጵያውያን የ100 ዓመት የቤት ሥራ ሰጥተናቸዋል። ከ10 ዓመት በኋላ ኢትዮጵያ የምትባል አገር አትኖርም።» በማለት የተመፃደቁት የኤርትራው ፕሬዝዳንት ኢሳኢያስ አፈወርቂ ነገሩ የተገላቢጦሽ ሆኖባቸው ለኢትዮጵያውያን ያሰቡት የቤት ሥራ ወደ ራሳቸው ጓዳ እየተመለሰ ሲሆን ከ10 አቅጣጫ ጦር ተሰብቆባቸው የውጥር ተይዘዋል።</p>

<p>በአሁኑ ጊዜ ለአቶ ኢሳይያስ ትልቁ የጐን ውጋት የሆነባቸው ከኢትዮጵያ ጋር ያበቀሉት ጠብ ነው። በሻዕቢያና በወያኔ መካከል የነበረው ግንኙነት ከትብብር ወደ ግጭት ከተሸጋገረ ወዲህ በኤርትራ ተሸፋፍኖ የነበረው እውነታ ገሃድ እየወጣ ይገኛል። እነአይተ ኢሳይያስ ለኢትዮጵያ የጐሣና የኃይማኖት ግጭት የቤት ሥራ ሲሰጡ «በኤርትራ ከጐሣና ከኃይማኖት የዘለለ አንድ አገራዊ ስሜት ስለተፈጠረ የብሔር ብሔረሰቦች መብት ብሎ ነገር የለም። የብዙሃን ፓርቲ ሥርዓት አያስፈልገንም» እያሉ ያልተመፃደቁትን ያህል ዛሬ ኤርትራ ውስጥ የተለያየ ቋንቋና ባህል፣ ሥነ - ልቦናዊ አመለካከት ያላቸውና በተለያዬ የእድገት ደረጃ ላይ የሚገኙ ማኅበረ ሰቦች መኖራቸውና ኤርትራ በኃይል የተዳፈነ ልዩነት አገር መሆኗ በተግባር እየታየ ነው። የኤርትራ ሕዝብ ሥነ - ልቦና በቆላና በደጋ፣ በክርስቲያንና በሙስሊም፣ በኤርትራዊነትና በኢትዮጵያዊነት ስሜት የተሞላ መሆኑ ገሃድ እየወጣ ነው።</p>

<p>አፋር፣ ቤኒአሚር፣ ብሌን፣ ዩሮብ (ሳሆ) ትግረ፣ ትግሬ፣ ራሻይዳ፣ ማረያ፣ ባሪያ የየራሳቸው ፍላጐት አላቸው። ከዚህ ሁሉ ውስጥ የቆላማው ኤርትራ፣ የኩናማ፣ የቋሂን፣ የአፋር፣ የትግራይ ሕዝብ የግጭቱ ዒላማና ተጠቂ በመሆኑ እየተንቀሳቀሰ ይገኛል። አሥመራ ተጠልለው መግለጫ የሰጡትን የቢትወደድ አሊ ሚራህ ልጆች በኢትዮጵያዊነቱ የሚያምነው የአፋር ሕዝብ አይናችሁ ለአፈር እያላቸው ነው።</p>

<p>850 ሺህ ሕዝብ የሚኖርበትና የእነ ደጃዝማች ባህታ ሀጐስ፣ የነብላቴን ጌታ ሎሬንዞ ታእዛዝ አገር የሆነው አካለ ጉዛይ «ሃይካ» የሚባል ድርጅት ዳዊት ብሥራት በተባሉ ሰው መሪነት መሥርቶ «ኢትዮጵያዊ ነኝ» እያለ ነው። «ሀይካ» አካለ ጉዛዮች ራሳቸውን በፉከራ መልክ የሚጠሩበት ነው። የአካለ ጉዛይ ሕዝብ ትግሉን የሻዕቢያ ጥቃት ሰለባ ከሆነው ከትግራይ ሕዝብ ጋር ማስተባበር ይፈልጋል።</p>

<p>ሻዕቢያ ቀንቶት ኤርትራን ከመገንጠሉ በፊት ለአንድነት ትግሉ ዕውቅ ሚና የነበራቸውና የሻዕቢያ የጥቃት ዒላማ ሆነው የቆዩት ኩናማዎች፣ ዩሮቦች፣ ቋሂኖች አርፈው የሚቀመጡ አልሆኑም። በአሁኑ ጊዜ በአድዋ ተጠልለው የሚገኙት የቋሂን ጀግኖች የነአሰፋ ሰላምሳን ዓርማ ለማንሳት ዝግጅት በማድረግ ላይ ናቸው።</p>

<p>የኤርትራ ሠራዊት ሥነ - ልቦናም ከሕዝቡ ስሜት የተለየ ሆኖ አይታይም። በተለይም በቅርቡ በአሥመራ ከተማ በእስር ላይ እንዳሉ የተገደሉት የጦር አዛዥ ጉዳይ በጦሩ ውስጥ ከባድ ቅሬታን አስከትሏል።</p>

<p>ለበረሃ ታጋዮች ጥቅም የተዋቀረው የኤርትራ ኢኮኖሚ የኤርትራን ሠፊ ሕዝብ በተለይም በኢትዮጵያ የተንደላቀቀ ኑሮ ይኖሩ የነበሩትንና በቅርቡ ከኢትዮጵያ የተባረሩትን ኤርትራውያን የሚያስተናግድ አይደለም።</p>

<p>ከ8 የማያንሱ ተቃዋሚ የፖለቲካ ድርጅቶች ዲሞክራሲያዊ ትግሉን ተያይዘውታል። የቆላው፣ ኤርትራ፣ የኩናማ፣ የአካለ ጉዛይ፣ የቋሂን፣ የአፋር፣ የትግራይ ሕዝብ ትግል ተቀጣጥሏል። ኤርትራ ከኢትዮጵያ፣ ከጂቡቲ፣ ከሱዳን ጋር በከረረ ቅራኔ ውስጥ ገብታለች። በአጠቃላይ ኢሳይያስ የ10 ግንባር ትግል ይዘዋል። በመሆኑም በአሁኑ ጊዜ «ኤርትራ የሶማሊያ ዕጣ ይገጥማት ይሆን?» የሚለው የብዙዎች ጥያቄ ሆኗል።</p>


<h3><span class="underline">ሕዝቡ ምን ይላል?</span></h3>


<p>ሀገራችንን ወደጦርነት የሚገፋፋ የጥፋት ነጋሪት በመጐሸም ላይ ያለው የሻዕቢያ መንግሥት የያዘው ግትር አቋም ለዘመናት ፀንቶ የኖረውን የሁለቱን አገሮች ሕዝቦች እህትማማችነት የሚያቆራርጥና መቆሚያ ለሌለው ጦርነት የሚዳርግ በመሆኑ ለሰላም መጠበቅ የተጀመረው ጥረት በትዕግሥት መቀጠል እንዳለበት ከጦቢያ ጋዜጣ ጋር ቃለመጠይቅ ያደረጉ የሃይማኖት አባቶችና የኅብረተሰቡ ክፍሎች አስታውቀዋል።</p>

<p>በኢትዮጵያና በኤርትራ መካከል እየተካረረ የመጣው ፍጥጫ አሳሳቢ ደረጃ ላይ እየደረሰ በመሆኑ ኅብረተሰቡ በዚህ ላይ ያለውን አስተያየት ለመረዳት ብፁዕ አቡነ ይስሐቅ በኢትዮጵያ ኦርቶዶክስ ተዋሕዶ ቤተክርስቲያን የሰዋሰወ ብርሃን ቅዱስ ጳውሎስ ከፍተኛ መንፈሳዊ ት/ቤት ዲን፣ ሐጂ ኑር ሙሣ ሐቢብ የአዲስ አበባ የእስልምና ጉዳዮች ም/ቤት ሰብሳቢ፣ አንድ ኢኮኖሚስት፣ በአዲስ አበባ ዩኒቨርስቲ የ3ኛ ዓመት የቋንቋ ተማሪ የሆነውን መልካም ተስፋ በነበሩንና የሸቀጣ ሸቀጥ ነጋዴ የሆኑትን አቶ መሐመድ ሰዒድን አነጋግረን የሰጡንን አስተያየት እንደሚከተለው አቅርበናል።</p>

<p>ብፁዕ አቡነ ይስሃቅ በሰጡት አባታዊ ምክር «በኤርትራ በሚገኙት ሕዝቦች እንዲህ ያለ ፈተና በመድረሱና በእኛና በእነሱ መካከል እንደዚህ ያለ አደገኛ ሁኔታ በመፈጠሩ በጣም አዝናለሁ። የኤርትራ ክርስቲያኖች ቀደም ሲል ጀምሮ ለክርስትና እምነት በጣም ተቆርቋሪዎችና ለክርስትና እምነት ታላቅ አስተሳሰብ ያላቸው ነበሩ። ሁለቱ አገሮች በትንሽ ጉዳይ በተነሳ አለመግባባት እዚህ ላይ መድረሳቸው በተለይ በክርስትና እምነት፣ በቤተክርስቲያን አገልግሎት፣ በቤተክርስቲያን አባትነት ያለን ይሄንን ከሰማንበት ጀምሮ ሌትና ቀን ነው የምናዝነውና የምናለቅሰው።</p>

<p>«ስለሀገሪቱ ሰላምና ፍቅር፣ ስለሀገሪቱ ሰላም እሹ መርምሩ እንደተባለው ሁሉ ሰላም ማለት ከራስ ጀምሮ ነው። ከእያንዳንዱ ከሕፃኑ፣ ከሽማግሌው ሁሉ ሰላም ይፈለጋል። ስለዚህ የኤርትራ ክርስቲያኖች በዚህ ዓይነት ከኢትዮጵያ ሕዝብ ጋር መለያየት እንደሌለባቸው ነው የማምነው። ቤተክርስቲያናችን ልዩነት የላትም። በባህል፣ በቋንቋ አንድ ናቸው። እኛ የማንለያይ ሰዎች መለያየታችን የዘላለም የልብ ቁስል ነው። እኛና ኤርትራውያን ወገኖቻችን በጋብቻ፣ በአበልጅነት ... ተቆራኝተናል። ይሄ መታሰብ አለበት። ሰላም በመፈለጉ ጉዳይ የሃይማኖት አባቶች አሁን በጀመሩት ጥረትና ኤርትራውያኑም በሰላሙ ገፍተውበት ውጤት እንድናይ እንፀልያለን» ብለዋል።</p>

<p>ሐጂ ኑር ሙሣ ሐቢብ በበኩላቸው «ኤርትራና ኢትዮጵያ ለረጅም ዓመታት በጦርነት ውስጥ እርስ በርስ በመዋጋት የኖሩ ሕዝቦች ናቸው። ባለፉት መንግሥታት የነበረው የርስ በርስ ጦርነት ተወግዶ ከ7 ዓመታት ወዲህ በተገኘው ዴሞክራሲ ሰላም ሰፍኖ ሁለቱም አገሮች በሰላምና በነፃነት እንዲኖሩ የተቻለበት ወቅት ላይ ደርሰን ነበር። ሁላችንም ከጦርነት ተገላገልን፣ ልጆቻችን ከጦር ሜዳ አረፉ ብለን ስለጦርነት ከማሰብ ፀሎታችንን ወደሰላምና ወደዕድገት ባዞርንበት ወቅት የኤርትራ መንግሥት አገራችንን ወሮ የጨበጥነውን ሰላም ሊያደፈርስ ቻለ።</p>

<p>«በዚህ ዙሪያ ሁለቱም መንግሥታት ማሰብ ያለባቸው ከጦርነት ጥፋትና ለልጅ ልጅ የሚወራረስ ቂምን ዘርቶ ከመሄድ በስተቀር የሚገኝ ፋይዳ አለመኖሩን ነው። ስለዚህ ሁለቱም ለሰላሙ ትኩረት በመስጠት ወደ ጦርነት ተቻኩለው እንዳይገቡ በዚህ አጋጣሚ በአላህ ስምና በአዲስ አበባ እስልምና ጉባዔው ስም ጥያቄ አቀርባለሁ።» በማለት ገልጠዋል።</p>

<p>አንድ ስማቸው እንዳይገለጥ የፈለጉ ኢኮኖሚስት ደግሞ «በኢትዮጵያና በሻዕቢያ መካከል ለደረሰው አለመግባባት ዋናው ምንጭ ሻዕቢያ መሆኑን ነው። ሁለቱም አገሮች በአንድ ገንዘብ ይጠቀሙ በነበረበት ጊዜ ኤርትራ ከኢትዮጵያ የሚያስፈልጋትን ሁሉ በገፍ ታገኝ ነበር። ሲያቀብጣት ናቅፋ የሚባለውን ገንዘብዋን በሥራ ላይ ስታውል በነበረው ግንኙነት ቅር ተሰኝተው ለነበሩት ለወያኔ አመራር አባላት የማጥቂያ መሳሪያ ፈጠረች። እነዚህም መሪዎች ኤርትራ ነፃ አገርና የራስዋ ገንዘብ ስላላት በሁለቱ አገሮች መካከል መኖር የሚገባው የኢኮኖሚ ግንኙነት እንደማንኛውም አገር መሆን አለበት በማለት ንግዱ በዶላር እንዲሆን ለማስወሰን በቁ። ኤርትራ የራስዋን ገንዘብ ባትፈጥር ኖሮ ግንኙነቱ ምን መስመር ይይዝ እንደነበር ለመገመት አያስቸግርም። ይህ ውሳኔ የትግራይ ሕዝብ ከኤርትራውያን ጋር ከነበረው አለመጣጣም ጋር ተዳምሮ ድንበሩን ዘጋው ለማለት ይቻላል። ይህም የኤርትራን ኢኮኖሚ ጎድቶታል። ለሕዝቡ ምግብ፣ ለፋብሪካዎች የጥሬ እቃና ገበያ ተዘጋ።</p>

<p>ከሕዝቡ ችግር የበለጠ አቶ ኢሳይያስን ያበገናቸው የወያኔ የኢኮኖሚውን ድንበር መዝጋት ሳይሆን ከሳቸው ፍላጐትና ፈቃድ ወጥቶ ወያኔ እንዲህ ዓይነት ድፍረት ማሳየቱ ሳይሆን አይቀርም። ምክንያቱም በሳቸው ግምት ወያኔ ለስልጣን የበቃው፣ እስከዛሬ በሥልጣን የቆየው ወደፊትም ሊከርም የሚችለው በሳቸው መልካም ፈቃድ መሆኑን በፅኑ ሳያምኑ የቀሩ አይመስለኝም።» በማለት ሁኔታውን ገልጠውታል።</p>

<p>ተማሪ መልካም ተስፋ በነበሩ «አቶ ኢሣይያስ ደጋግመው እንደሚገልጡት ' ሕዝቡ በጦርነት የተፈተነ ማንም የማይደርስበት ጀግና ነው፡ዤ ይህ ባልከፋ ነበር። ነገር ግን ብዙ ስቃይ ያየው ያ ሕዝብ የእፎይታ ትንፋሽ ሳይተነፍስ የሰላምን ምንነት አይቶ ሳይረዳ እንደገና ለሌላ ስቃይ መገደዱ ያሳዝናል። እኔ በግሌ ከተወላጆቹ ተማሪዎች ጋር ለመወያየት ሞክሬአለሁ። ጦርነት የመሪዎቹ እንጂ የአብዛኛው ሕዝብ ምርጫ አይደለም።» ብሏል።</p>

<p>ከዚህ በማያያዝም «የሰላሙ ጥረት አልሳካ ብሎ ጦርነት ውስጥ ብንገባ ግን ፍፃሜውና ጥሎ የሚያልፈው ጠባሳ በቀላሉ የሚሽር አይመስለኝም። የኢትዮጵያ መንግሥት የደረሰበትን በደል ቢታገስም በቀላሉ የማይመለከተው ቢኖር ያሉንን ብቁ የጦር ሰዎች በየሙያቸው ማሠማራት፣ ምስጢራችንን መጠበቅና በጐሣ ላይ የተመሠረተ አፍራሽ ሥራውን ትቶ የሕዝቡን ተነሳሽነት ለተገቢው ዓላማ ማዋል ይጠበቅበታል።» በማለት አስተያየቱን ሰጥቷል።</p>

<p>አቶ መሃመድ ሰዒድ የተባሉ ነጋዴ በበኩላቸው «አገር ሰላም ሆነ ማለት ሁሉም ነገር አላህ በሚፈቅደው መንገድ ሄደ ማለት ነው። ነጋዴ ነግዶ ቢያተርፍ ለበለጠ ሥራ የሚነሳሳው ወይም ቢከስር እንደገና አንሰራርቶ ተስፋ የሚያገኘው ሰላም ሲኖር ብቻ ነው። በዜግነቴ የኤርትራን ጠብ አጫሪነት አልደግፍም። ለራሷም ዜጋ ለኛም ዜጋ አላሰበችም። ይሄ ደግሞ የአንድ የሁለት አገሮችን ሳይሆን የአለምን ሕዝብ ፍላጐትና አቋምን ነው ያናጋው። ለማንኛውም ሃቅ ይዞ የሚነሳ ነው የሚያሸንፈውና አሁንም የሰላም ጥረቱ አይገታ ነው የምለው።» ብለዋል።</p>

<p>እንደአንድ ከፍተኛ ነጋዴ ግምት በሁለቱ አገሮች መካከል የተፈጠረው ውዝግብ ኢትዮጵያ ያለወትሮዋ በዓባይ ውሃ ለመጠቀም ዕቅድ እንዳላት በተደጋጋሚ በመግለጽዋና ይህ ደግሞ የግብፅ መንግሥትን ስላስከፋ ነው። እንደነጋዴው ግምት «የዐባይ ወንዝ ውሃ የሞኖፓሊ አጠቃቀም በሽልማት መልክ ለግብፅ የተሰጠ ሲሆን ይህም የተደረገው ግብፅ የአረቦችን ፍላጐት ወደጐን በመተው የካምፕ ዴቪድን ስምምነት ከእሥራኤል ጋር በመፈራረሟ ነው። ስለዚህ እሥራኤልና አሜሪካ የግብፅ ጥቅም እንዳይጐዳ ኢትዮጵያን ከእቅዷ ለማደናቀፍ በሻዕቢያ ፊታውራሪነት ውጥረት እንዲፈጠር ቢያደርጉም ከዚያ ባሻገር ጦርነት እንዲኖር አይፈቅዱም። ይህ ብቻም ሣይሆን ወያኔም ሻዕቢያም አንዱ ያለሌላው መኖር ስለማይችሉና ሁለቱም ወገኖች ይህን በሚገባ ስለሚያውቁት ተጨካክነው አይዋጉም።» ብለዋል።</p>


<h3><span class="underline">ለኤርትራውያን አዲስ መመሪያ ወጣ፣</span></h3>


<p>በኢትዮጵያ በልዩ ልዩ የመንግሥት ሥራ ላይ ስለነበሩና ስለአሉ ሰዎች ታህሣሥ 28 ቀን 1991 አዲስ መመሪያ ተላፏል። ይዘቱም እንደሚከተለው ነው።</p>

<p>«ከዚህ ቀደም በተላለፈ መመሪያ የኤርትራውያን የሥራ ውል ተቋርጦ ከሥራ እንዲሰናበቱ መታዘዙ ይታወሣል።</p>

<p>«በዚህ መመሪያ አፈፃፀም ሂደት ውስጥ የሥራ ኃላፊዎች ኢትዮጵያዊውን ከኤርትራዊ በመለየት ረገድ ችግር ሲገጥማቸው በቂ የመረጃ ድጋፍ እንደማያገኙ ሲታይ፣ በሌላ በኩል ደግሞ በዚህ ክፍተት ሊጠቀሙ የሚሞክሩ ኤርትራውያን ወይም ደግሞ ሊጎዱ የሚችሉ ኢትዮጵያውያን እንደሚኖሩም ግንዛቤ ተወስዷል። የመረጃ ክፍተቱን በመዝጋት መመሪያውን በተሳካ መልኩ መፈፀም ይቻል ዘንድ፣</p>

<p>1/ <span class="underline">በሥራ ላይ ያሉ ሠራተኞችን በሚመለከት</span></p>
<dir>
<p>በሙሉም ይሁን በከፊል ኤርትራዊ ስለመሆናቸው ጥርጣሬ ቢኖርም ማኔጅመንቱ በእርግጠኝነት አቋም መውሰድ ስላልቻለ በሥራ ላይ የሚገኙ ሠራተኞችን በሚመለከት ማኔጅመንቱ ለጥርጣሬ ያበቁትን ጉዳዩች ባንድ በኩል፣ በሌላ በኩል ደግሞ ሠራተኞቹ ተጠይቀው ስለማንነታቸው ያቀረቧቸውን ማስረጃዎች በማሰባሰብና በማጠናቀር ከውሣኔ ሃሣብ ጋር እንዲላክ፣</p>
</dir>

<p>2/ <span class="underline">ከሥራ የተሰናበቱ ሠራተኞችን በሚመለከት</span></p>
<dir>
<p>ማኔጅመንቱ በራሱ መረጃ ኤርትራዊ ናቸው ብሎ ቢያሰናብታቸውም፣ እኛ ኤርትራውያን አይደለንም ኢትዮጵያውያን ነን ብለው ቅሬታ የሚያሰሙትን በሚመለከት በተመሣሣይ መልኩ የሁለቱም ወገኖች መረጃ ተሰባስበውና ተጠናቅረው እንዲላኩ፣</p>
</dir>

<p>3/ <span class="underline">አፈፃፀም</span></p>
<dl>
<dt>ሀ/</dt>
<dd>ሁሉም ወገን አለኝ የሚለውን መረጃ አይቶ ሕጋዊ የሆነ የመጨረሻ ውሣኔ መስጠት ይቻል ዘንድ ማኔጅመንቱ፣ በሥራ ላይ ያሉትን በአካል በመጠየቅ ከሥራ የተሰናበቱትን ደግሞ በማስታወቂያና በመሳሰሉት ዘዴዎች ሰለጉዳዩ እንዲያውቁና እንዲያመለክቱ በማድረግ ያልተፈተሸ ቅሬታ እንዳይቀር ጥንቃቄ በተሞላበት መንገድ መረጃዎችን መዝግቦና የግለሰቦችን ዝርዝር ሁኔታ በተያያዘው ቅፅ መሠረት ሞልቶ እስከ ጥር 15 1991 ድረስ እንዲያስተላልፍ፣</dd>

<dt>ለ/</dt>
<dd>በዚህ ሂደት ውስጥ ውሣኔውን ለማዛባት ሲባል ያልሆነ መረጃ ማቅረብ፣ የቀረበን መረጃ ማሻሻል፣ መቀየርና ማጥፋት፣ የቀረበን አቤቱታ መቅበር ወዘተ... በሰው ሕይወትና ማንነት ላይ ከዚያም አልፎ በሀገር ሕልውና ላይ የተቃጣ ወንጀል እንደመሆኑ እንደሚያስጠይቅ ግንዛቤ እንዲወሰድ፣</dd>

<dt>ሐ/</dt>
<dd>ሁኔታው ተጣርቶ ውሣኔ እስኪሰጥበት ድረስ ሁሉም በያሉበት ማለትም በሥራ ላይ ያሉትም እየሠሩ፤ የተሰናበቱት እንደተሰናበቱ እንዲቆዩ፣</dd>

<dt>መ/</dt>
<dd>በዚህ ጉዳይ ላይ የሚመለከተው አካል ማለትም የደህንነት፣ ኢሚግሬሽንና የስደተኞች ጉዳይ ባለሥልጣን በቀጥታ ወይም በእኛ ጽ/ቤት በኩል በጽሑፍ ከሚሰጡ ውሣኔዎችና መመሪያዎች ውጭ የማንኛውም ሌላ አካል የቃል/የጽሑፍ መመሪያ የመቀበል ግዴታ እንደሌለባችሁ፣ እያሳወቅን፣ ለአፈፃፀሙ ማኔጅመንቱ፣ ቦርዱና የሠራተኛ ማህበራት የተለየ ትኩረትና ጥረት እንዲያክሉበት በአደራ ጭምር እናሳስብባለን።» በዚሁ መመሪያ የሚከተለው ቅጽ ተሞልቶ እንዲላክ ታዟል።</dd>
</dl>


<table>
 <tr><th>1.</th><td>የድርጅቱ ስም</td><td>____________________</td></tr>

 <th rowspan=4 valign="top">2.</th><td>የሠራተኛው ስም ከነአያት</td><td>____________________</td></tr>
 <tr><td>ዕድሜ</td><td>____________________</td></tr>
 <tr><td>ጾታ</td><td>____________________</td></tr>
 <tr><td>የሥራ መደብና ኃላፊነት</td><td>____________________</td></tr>

 <tr><th rowspan=5 valign="top">3.</th><td>የሠራተኛው የመኖሪያ አድራሻ፦</td><td>____________________</td></tr>
 <tr><td>ክልል/ዞን</td><td>____________________</td></tr>
 <tr><td>ወረዳ</td><td>____________________</td></tr>
 <tr><td>ቀበሌ</td><td>____________________</td></tr>
 <tr><td>የቤት ቁጥር</td><td>____________________</td></tr>

 <tr><th rowspan=3 valign="top">4.</th><td>ትውልድ፦</td><td>____________________</td></tr>
 <tr><td>በእናት ከነትውልድ ሥፍራ</td><td>____________________</td></tr>
 <tr><td>በአባት ከነትውልድ ሥፍራ</td><td>____________________</td></tr>

 <tr><th>5.</th><td>ቅሬታ/አስተያየት</td><td>____________________</td></tr>
 <tr><th rowspan=3 valign="top">6.</th><td>የሥራ ሁኔታ፦</td><td>____________________</td></tr>
 <tr><td>በሥራ ላይ ያለ (ግን ሊሠናበት የታጨ)</td><td>____________________</td></tr>
 <tr><td>በሥራ ላይ የሌለ (የተሰናበተ)</td><td>____________________</td></tr>

 <tr><th>7.</th> <td>ሌሎች አባሪ ሰነዶች ገጽ</td><td>____________________</td></tr>
 <tr><th>8.</th><td>የድርጅቱ የሥራ አስኪያጅ ስም</td><td>____________________</td></tr>
 <tr><th>9.</th><td> የድርጅቱ የሥራ አስኪያጅ ፊርማ</td><td>____________________</td></tr>
</table>


<p>መመሪያው ይውጣ እንጂ ለአገር ደህንነትና ሉዓላዊነት አስጊ ናቸው የተባሉትን ኤርትራውያን</p>

<p>ከአገር የማስወጣቱ ዘመቻ በተጠናከረ መልኩ ሲካሄድ ሰንብቷል። እንደ ውስጥ አዋቂ ምንጮች ጥቆማ</p>

<p>ከሆነ ባለፈው ሣምንት ብቻ ከ1500-2000 የሚደርሱ ኤርትራውያን ከአገር ተባረዋል።</p>

<p>ይህ በእንዲህ እንዳለ ባለፉት ወራት በአመራሩ መከፋፈል ደርሶበታል የተባለው ኦነግ በደቡብ ኢትዮጵያ ጥቃት መሰንዘሩን የሻዕቢያ ሬዲዮ አስታውቋል።</p>

<p>ኦነግ ጥር 8/91 በአዋሣ ሞያሌ መንገድ በተለይ ሂዲሎላ በተባለው አካባቢ በጣለው አደጋ ወደሃምሣ የመንግሥት ወታደሮች መግደሉንና ማቁሰሉን እንደዚሁም ተሽከርካሪዎችን ማጋየቱን የሻዕቢያ ሬዲዮ ያስታወቀው ትናንት ጧት በነበረው የሬዲዮ ሥርጭት ነው። ቀደም ሲልም ማለትም ሰኞ ጧት የቢቢሲ ሬዲዮ በኢትዮ - ኬንያ ድንበር አካባቢ በኢትዮጵያ መንግሥት ወታደሮችና በኦነግ ሠራዊት መካከል ግጭት መካሄዱን ዘግቦ ነበር።</p>

<p>ስለዚሁ ጉዳይ አዋሣ ከተማ የሚገኘው ሪፖርተራችን ባስተላለፈው ዜና የአዋሣ - ሞያሌ መስመር ጤናማ እንዳልሆነ ገልጾ ወደሞያሌ ደርሶ ይመለስ የነበረው መኪና ላይ ጥር 8/91 አደጋ መጣሉንና በዚህም አደጋ አንድ ሻምበልና መኰንን ዓለሙ የሚባሉ የአይሱዙ መኪና አሽከርካሪ ሞተዋል። ሻምበሉም አዋሣ ከተማ ውስጥ በሚገኘው ሥላሴ ቤተክርስቲያን ተቀብረዋል።</p>

<p>በአሁኑ ጊዜ ኦነግ ከሻዕቢያ ጋር ግንባር እንደፈጠረ የሚነገር ሲሆን ቀደም ሲልም በ1982 ዓ.ም. የኦነግ ሠራዊትና ሻዕቢያ ግንባር በመፍጠር በአሦሣ ከተማ ላይ ወረራ በማካሄድ በሰውና በንብረት ላይ ከፍተኛ ጉዳት ማድረሳቸው የሚዘነጋ አይደለም።</p>

<p>ሻዕቢያ የኢትዮጵያ ሠራዊት በሦስት ግንባር ጦርነት ሊከፍትብኝ ነው። በአየር ሊደበድብኝ ነው እያለ በሚጮህበት ጊዜ ኦነግ በደቡብ ጥቃት መክፈቱ አሁንም በሻዕቢያና በኦነግ መካከል ያለውን ቃል ኪዳን ያመለክታል የሚሉ ብዙ ናቸው።</p>


</body>
</html>
