<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ዛሬም በሞያችን ለአገራችን» የሙዚቃ ዝግጅት ይቀርባል - ሰልፍ ይደረጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3>በዋሽንግተን</h3>
<h2 class="align-center">«ዛሬም በሞያችን ለአገራችን» የሙዚቃ ዝግጅት ይቀርባል - ሰልፍ ይደረጋል</h2>


<p>በሰሜን አሜሪካ የኢትዮጵያ ሙዚቃ ሙያተኞች ማህበር ያዘጋጀው ልዩ የሙዚቃ ምሽት ፕሮግራም በግምባር ለሚዋደቀው ሠራዊት ድጋፋቸውን ለመግለጽና ገቢውም በሰሜኑ የሀገራችን ክፍል በጦርነቱ የተነሣ ከቤት ንብረታቸው ለተፈናቀሉ ኢትዮጵዊያን መርጃ የሚውል ሲሆን ዝግጅቱም በመጪው እሁድ ግንቦት 1 ቀን 1991 በዋሽንግተን ከተማ የሚቀርብ መሆኑን የጦቢያ ሪፖርተር ከዋሽንግተን ዲሲ አስታውቋል።</p>

<p>አዘጋጅ ኮሚቴው ለሪፖርተራችን እንደገለጸው ዝግጅቱን ከተለያዩ የአሜሪካ ግዛቶች የሚመጡ ኢትዮጵያውያን ይስተናገዱበታል።</p>

<p>በሰሜን አሜሪካ የሚኖሩ ሁሉም የሙዚቃ ባለሙያዎች ይሳተፉበታል ተብሎ የሚጠበቀው ዝግጅት ከሚያቀርባቸው ባለሙያዎች መካከል፦</p>

<p><span class="underline">ከድምጻዊያን፦</span> አስቴር አወቀ፣ ኤፍሬም ታምሩ፣ ሀመልማል አባተ፣ ነዋይ ከበደ ፀሀይ ዮሐንስ፣ ነጻነት መለሰ፣ ሰለሞን ተካልኝ፣ በዛወርቅ አስፋው፣ ኤልያስ ተባባል፣ ጌታቸው ካሳ፣ ተሾመ ምትኩ፣ አሰፉ ደባልቄ፣ ይሁኔ በላይ፣ ቻቺ ታደሰ፤ ከሙዚቀኞች፦ አበጋዝ ክብረወርቅ፣ ሄኖክ ተመስገን፣ ፋሲል ሂብ፣ ሞገስ ሃብቴ፣ ጥላዬ ገብሬ፣ አርአያ ወ/ሚካኤል፣ ቴዎድሮስ ምትኩ፣ ገድብ አልፍሬድ፣ ሳምሶን መሃመድ፣ ምትኩ ተፈራ፣ ዮናስ ደበበ፣ ታምሩ አየለ፣ ከባህል ተጫዋቾች ወረታው ውበት፣ ብሩክ አሰፋ፣ አልማዝ ፈጠነ፣ ሰጠኝ አጠናው፣ እታገኝ ሙላው፣ አሸናፊ ምትኩ፣ ገነት ገ/ሥላሴ፣ በላይነሽ ገሰሰ፣ አልማዝ ጌታሁን፣ ገነት ዘውገ፣ ከመድረክ መሪዎች፣ ልመንህ ታደሰና አበበ በለው ይገኙበታል።</p>

<p>በአጠቃላይ በዝግጅቱ ላይ ከሰማኒያ በላይ የሙዚቃ ባለሙያዎች እንደሚሳተፉም ለማወቅ ተችሏል።</p>

<p>«የማንንም የፖለቲካ አቋም ሳንደግፍ ወይም ሳንቃወም ራሳችንን ችለን ወገናችንን እንረዳለን» በሚል መንፈስ የተነሱት የሙዚቃ ባለሙያዎች «እርዳታችን ለአንድ ጊዜ በአንድ አካባቢ ብቻ የሚወሰን ሳይሆን ለፍቶ ላሳደገን ወገናችን አቅማችን በፈቀደ መጠን ወደፊትም ይቀጥላል» ብለዋል።</p>

<p>በሌላ በኩል ተቀማጭነታቸው በውጭ አገር የሆነ የኢትዮጵያ የፖለቲካና የሲቪክ ድርጅቶች ያስተባበሩት ታላቅ ዓለም አቀፍ የኢትዮጵያውያን ሰልፍ የፊታችን ቅዳሜ ሚያዚያ 30 ቀን 1991 ዓ.ም. በዋሽንግተን ከተማ በኋይት ሀሐስ አጠገብ ከጠዋቱ 5 ሰዓት ጀምሮ ይካሄዳል።</p>

<p>በዚህ ታላቅ ሰልፍ ላይ አገር ወዳድ ኢትዮጵያውያን ሁሉ ተገኝተው አንድነታቸውን እንደሚያስመሰክሩና ድምፃቸውን በአንድነት እንደሚያሰሙ ታውቋል።</p>

<p>ከአስተባባሪ ኮሚቴው የደረሰን መግለጫ እንደሚያመለክተው ሰልፈኞቹ በአንድነት ቆመው የግፍ አገዛዝ እንዲያበቃ፣ ወገኖቻችንን በግፍ ማሰር፣ በረሃብ በበሽታና በጥይት መግደል እንዲቆም፣ በግፍ የታሠሩት እንዲፈቱ፣ የመለስ ዜናዊ ፀረ - ኢትዮጵያ የጎሣ ፖለቲካ እንዲያከትም ጥሪ ያቀርባሉ፣ ተቃውሞአቸውንም ያሰማሉ። የሻዕቢያ ወታደራዊ ጥቃትም ይወገዛል።</p>

<p>ሰላማዊ ሠልፈኞቹ ለሕዝብ መብትና ጥቅም፣ ለኢትዮጵያ ነፃነትና ህልውና ሲሉ በእሥር ለሚንገላቱት በጦር ሜዳ ለሚዋደቁት ወገኖች የሞራል ድጋፍ ይሰጣሉ። የአገር አለኝታና የሕዝብ መብት ተቆርቋሪ የነበሩትን አቶ አሰፋ ማሩን፣ ባህታዊ ፈቃደ ሥላሴን አቶ ተስፋዬ ታደሰን ያስታውሳሉ፣ ያስቧቸዋልም። የከፈሉት መስዋዕትነት በከንቱ አለመሆኑም ይገለጻል።</p>

<p>«ዓለም አቀፍ የኢትዮጵያውያን ሠልፍ» አስተባባሪና ተባባሪ የፖለቲካና የሲቪክ ድርጅቶች የኢትዮጵያ ተቃዋሚ የፖለቲካ ድርጅቶች ኅብረት፣ የአፋር አብዮታዊ ዲሞክራሲያዊ ኅብረት ግንባር፣ በኢትዮጵያ የሰላምና የዴሞክራሲ አማራጭ ምክር ቤት፣ የኢትዮጵያ ዲሞክራሲያዊ ኃይሎች ቅንጅት፣ የኢትዮጵያ መድኅን ዲሞክራሲያዊ ፓርቲ፣ ኦሮሞ ብሔራዊ ኮንግረስ፣ የደቡብ ኢትዮጵያ ሕዝቦች ዲሞክራሲያዊ ኅብረት፣ የትግራይ ብሔራዊ ዲሞክራሲያዊ ትብብር፣ ትግራይ ትግሪኝ ኢትዮጵያውያን ለሶሻል ዴሞክራሲ፣ የመላው ዐማራ ሕዝብ ድርጅት፣ የኢትዮጵያ ዲሞክራሲያዊ አንድነት አርበኞች ግንባር፣ ሞዓ አንበሳ፣ የኢትዮጵያ ሀገራዊ ጉባዔ፣ የኢትዮጵያ ሕዝባዊ ድርጅት ሸንጎ፣ የኢትዮጵያ ሠራተኞች ማኅበር፣ ህብረት ራድዮ፣ ነፃነት ለኢትዮጵያ ራድዮ፣ ኢትዮጵያን ሪቪው፣ ላንዳፍታ መጽሔት፣ እርካብ መጽሔት፣ የኢትዮጵያ ነፃ ፕሬስ ደጋፊዎች፣ የኢትዮጵያ ሴቶች ለሰላም ለዲሞክራሲና ለስብዕና ማኅበር በአውሮፓ፣ የኢትዮጵያ ማኅበራት ሕብረት፣ የተባበሩት ወጣት ኢትዮጵያውያን በቶሮንቶ ካናዳ፣ የኢትዮጵያ ዲሞክራሲያዊ ለተግባር ሊግ.... ወዘተ ናቸው።</p>


</body>
</html>
