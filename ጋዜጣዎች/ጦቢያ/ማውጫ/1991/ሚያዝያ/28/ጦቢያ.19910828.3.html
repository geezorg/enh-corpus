<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወንጌላዊርት ቤተክርስቲያን መካነ ኢየሱስ ምዕመናን በዕምነት ላይ የተመሠረተ እርቅ እንዲያወርዱ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ችግሩ ፖለቲካዊ ግፊት አለው?</span></h3>
<h2 class="align-center">የወንጌላዊርት ቤተክርስቲያን መካነ ኢየሱስ ምዕመናን በዕምነት ላይ የተመሠረተ እርቅ እንዲያወርዱ ተጠየቀ</h2>


<p>በአገራችን ካሉት ታላላቅ ኃይማኖቶች ከኦርቶዶክስና ሙስሊም ቀጥሎ በአማንያን ብዛት በ3ኛ ደረጃ በምትገኘውና 5.4 ሚሊዮን ተከታዮች እንዳሏት በሚነገርላት በኢትዮጵያ ወንጌላዊት ቤተክርስቲያን ምዕመናን መካከል የተፈጠረው አለመግባባት በዕምነት ላይ በተመሠረተ እርቅ እንዲፈታ ተጠየቀ። ሪፖርተራችን በዚህ ዙሪያ ያጠናቀረው ዘገባ እንደሚከተለው ቀርቧል።</p>

<p>በጉለሌ ቤቴልና በእንጦጦ መካነ ኢየሱስ በማምለኪያ ቋንቋ የተነሳ ዓመታት የፈጀው ውዝግብ ለማዕከላዊ ኢትዮጵያ ሲኖዶስ መሪዎች ከሥራ መባረር፣ ለአንዳንዶቹም መታሠርና መንገላታት ምክንያት ከመሆኑ ባሻገር በማሕበራነ ምዕመናኑ መካከል የፖለቲካ ግፊት ያለው የሚመስል፣ በብሔርና ብሔረሰብ መከፋፈልና በጥላቻ መተያየትን እያስከተለ መሆኑን አንዳንድ መረጃዎችና ማሕበራነ ምዕመናኑ እየጠቆሙ ናቸው። የኢትዮጵያ ወንጌላዊት ቤተክርስቲያን መካነየሱስ አማኞች ከመላ ኢትዮጵያ የተውጣጡ ብሔረሰቦችን ያካተተ ሲሆን እስከዛሬ ሂደቱ (ከ100 ዓመት ላላነሰ ጊዜ) የቋንቋም ሆነ የጐሳ ችግር ያልነበረበት ነው። ይሁንና አሁን የብዙ ብሔረሰቦች ስብጥር ባለባት አዲስ አበባ አምልኮ በኦሮምኛ ይሁን፣ አንድ ብሔረሰብን ያቀፈች ቤተክርስቲያንም እንድትመሠረት የሚል ግፊት መጥቶ ይህ ዛሬ የተከሰተው ውዝግብ ተፈጥሯል።</p>

<p>ባለፉት ሁለት ሳምንታት ቄስ ብርሃኑ ኦፍጋአ የማዕከላዊ ኢትዮጵያ ሲኖዶስ ፕሬዚዳንት፣ በወረዳ 11 ለአንድ ቀን ታስረው ሲፈቱ፣ በ11/8/91 አቶ ፈቀደ ተፈራ የሲኖዶሱ ጸሐፊና አቶ ታምራት ደምሴ የሲኖዶሱ ም/ጸሐፊ ቃል ከሰጡ በኋላ በዋስ ተለቀዋል። ይኸው የጉለሌ ቤቴልና የእንጦጦ ማሕበራነ ምዕመናን ውዝግብ በውጭ አገር ያሉትንም ጨምሮ ወደሌሎችም አካባቢዎች እየተዛመተ በመሆኑ ከኮተቤም ሰዎች በዚሁ ሰሞን እየታሠሩ ተፈተዋል።</p>

<p>በቤተክርስቲያኗ የአምልኮ ቋንቋ ጥያቄ መቼ ተጀመረ? በምን ምክንያት? የሚሉት ጥያቄዎች በጥሞና መታየት ያለባቸው ናቸው። የጐሳ ፖለቲካ በሀገራችን ይፋ መድረክ የያዘው ከ1983 የሽግግሩ መንግሥት ቻርተር ከፀደቀበት ጊዜ ጀምሮ ቢሆንም፣ በአንዳንድ ወገኖች ግን በሕቡዕ ሲካሄድ ቆይቷል። ስለዚህም ይህ በቤተክርስቲያኗ ውስጥ ዛሬ የፈነዳው የአምልኮ ቋንቋ ጥያቄም ከእነዚያ የሕቡዕ እንቅስቃሴዎች ጋር የተያያዘ ቢሆንም ይፋ መድረክ ይዞ የመጣው ግን በ1986 ጥቅምት 15 ቀን ለጉለሌ ቤቴል መካነ ኢየሱስ ከሉዊ ሔርምስ ሕብረት በተጻፈ የትብብር ደብዳቤ ነበር።</p>

<p>አንዳንድ ሕቡዕ ወገኖችን የሚጠቅሱ ሰነዶችና በማህበራነ ምዕመናን መካከልም አንዳንዶች እንደሚናገሩት እነ ቄስ ጉዲናቱምሳ ከነ አቶ ሌንጮ ለታ ጋር (የኦነግ አመራር አባል የነበሩት) ይህ የተባለው ፖለቲካዊ ትሥሥር እንደነበራቸው ይጠቅሳሉ። ለቄስ ጉዲና ቱምሳም መገደል አንድ ምክንያት ነበር ይላሉ።</p>

<p>ወራት ቆይቶ ቀደም ሲል ሲካሄድ ከነበረበት ሥርዓት ውጭ በሆነ መንገድ በአንድ የሠርግ ሥነ ሥርዓት ከማህበራነ ምዕመናንና ሽማግሌዎች ዕውቅናና ፈቃድ ባፈነገጠ ሥልት በኃይል በኦሮምኛ እንዲፈፀም መደረጉን የሚጠቅሱ ሠነዶች አሉ። ቤተክርስቲያኗ የሠርጉን ሥነ ሥርዓት እንዲፈጽም የመደበችው ካህን የቅዳሴውን ቦታ እንዲለቅ ተደርጐ በቦታው ማሕበራነ ምዕመንዋ (ቤተክርስቲያኗ) ያልመደበችው ቄስ ፕሮግራሙን በኦሮምኛ እንዲያከናውን (እንዲመራ) ተተካ። ይህ የሆነው ጥር 11 ቀን 1986 ዓ.ም. ነበር።</p>

<p>የካቲት 24 1986 ደግሞ የተወሰኑ ምዕመናን ዘወትር ዕሁድ ከ2:00 እስከ 4:00 ሰዓት ወይም ከ4:00 እስከ 6:00 ሰዓት ባለው ፈረቃ አንዱ ምዕመን የእግዚአብሔርን ቃል በኦሮምኛ ለማሰማትና ለመስማት እንድንችል በአስቸኳይ ተገቢ መልስ እንዲሰጠን በማለት ለእንጦጦ መካነ ኢየሱስ ማህበረ ምዕመናን በደብዳቤ ጥያቄ አቀረቡ።</p>

<p><span class="underline">በይፋ የአምልኮ ቋንቋ ጥያቄ ዋና አንቀሳቃሽ ማነው?</span></p>

<p>የዚህ ጥያቄ አቀንቃኝና ገፊ ሉዊ ሐርምስ ኅብረት ስለመሆኑ ሁሉም ይስማሙበታል። የሉዊ ሐርምስ ሕብረት በተለመደው አሠራር የተቋቋመ የስብከት ጣቢያ (ኦኡትረአችህ) ሳይሆን በኦሮምኛ ቋንቋ ለማምለክ በፈለጉ <span class="underline">የመካነ ኢየሱስ አባላትና መሪዎች የተመሠረተ ነው።</span> የሉዊ ሐርምስ ሕብረት የተመሠረተው በግንቦት 1984 ዓ.ም. በሉዊ ሐርምስ የወጣቶች ሆስቴል በየሳምንቱ ዕሁድ ከ8:00 ሰዓት ጀምሮ የኦሮምኛ የአምልኮ ሥነ ሥርዓት በማካሄድ ነበር።</p>

<p>ጥያቄው ከተነሳ በኋላ በእንጦጦ መካነ ኢየሱስ ቄስ ብርሃኑ ኦፍጋአ በጥያቄው ላይ እየተወያዩ እልባት ሳይደርስ የቤተክርስቲያኗ አስተዳዳሪዎች በጉዳዩ ገብተውበትም ስምምነት ጠፋ። በቤቴል በኩልም እንዲሁ ሆነ።</p>

<p>ይሁንና በአራተኛው ጉባኤና በ93ኛ ዋና ኮሚቴ ውሳኔዎች ተላለፉ። በ4ኛው ጉባኤና በ93ኛው ዋና ኮሚቴ የአምልኮ ቋንቋን በተመለከተ የተወሰነው ውሳኔ ከሌሎች የፖሊሲ ውሳኔዎች የሚለይበት መንገድ ስለሌለው ከቤተክርስቲያኗ ውሳኔዎች እንደ አንዱ የሚቆጠር መሆኑን በማዕከላዊ ኢትዮጵያ ሲኖዶስ ዋና ኮሚቴ የተቋቋመው የሥራ ኮሚቴ ገልጾታል።</p>

<p>ይህ ኮሚቴ በተለያዩ ቋንቋዎች መንፈሳዊ አገልግሎት ስለመጀመር የ4ኛውን ጉባኤ እና የ93ኛውን ዋና ኮሚቴ (የኢትዮጵያ ወንጌላዊት ቤተክርስቲን መካነ ኢየሱስ) ውሳኔ በማገናዘብና ማሕበረ ምዕመናንንም በማነጋገር መፍትሔ የሚለውን አቅርቦ ነበር። ወደ መፍትሔ ከመሄዱ በፊት 15 ያህል ስብሰባዎችን የአዳር ፀሎትና ውይይቶችን አካሂዷል።</p>

<p>ውሳኔዎቹ ባጭሩ፦</p>

<p>1ኛ/ የሉዊ ሐርምስ ሕብረት ጥያቄ መንስኤው ለአምልኮአቸው የቦታ ጥበት ችግር መፈጠሩና የተጀመረው አገልግሎት ቀጣይነት እንዲኖረው የቤቴልን ማሕበረ ምዕመናን ትብብር ጠይቀዋል። የጉለሌ ማሕበረ ምዕመናን ነገሩን በስፋት አይታ በ11/4/86 በተጻፈ ደብዳቤ ልትተባበር አለመቻልዋን ገልፃለች። የሁለቱም ጥያቄ አግባብ ያለው ነው። ስለዚህ መፍትሔው፦</p>

<p>ሀ/ ሕብረቱ በፈቃደኝነት ለማሕበራነ ምዕመናን ሕጋዊ ዕውቅና እንዲሰጠው፣</p>

<p>ለ/ ሕብረቱ በሉዊ ሐርምስ ሆስቴል ዕሁድ ጥዋትም ቢሆን የአምልኮ ሥነ ሥርዓት እንዲካሄድ ቢደረግ የቦታውን ጥበት ሊያቃልል ይችላል። ሲኖዶሱ እህት ማሕበረ ምዕመናን አድርጐ በማደራጀት፣ አስፈላጊውን ድጋፍ በመስጠት ጭምር ተገቢውን ሁሉ ቢያደርግ፤ ሕብረቱ ከመላ አዲስ አበባ የተውጣጣ እንደመሆኑ ሳይደበል ራሱን ችሎ ቢተዳደር ሰላማዊ አካሄድ ይሆናል።</p>

<p>2ኛ/ የ93ኛው የቤተክርስቲያኒቱን የዋና ኮሚቴ የፖሊሲ ውሳኔ አፈፃፀም፤ በተመለከተ ሁለቱም ቤቴልና እንጦጦ፣ «የመንፈስ አንድነትና» ምዕመናንን በብሔር መከፋፈል አሁን ያለውን የምዕመናን ሕብረት በማይጐዳ መልኩ ጥናት እያደረጉ በሥራ ላይ እንደሚያውሉ በውሳኔአቸው ገልፀዋል። ስለዚህ፦</p>

<p>ሀ/ የፖሊሲ ውሳኔው አፈፃፀም እንደቦታውና አስፈላጊነቱ የሚተረጐም በመሆኑ ከግዳጅና ኃይል ነፃ ሆኖ ከዚህ በፊት እንደሚደረገው ሁሉ አገልግሎት በሚሰጥበት አማካይ ቋንቋ የማይሰሙ ምዕመናን ቢኖሩ በሚገባቸው ቋንቋ አገልግሎት እንዲያገኙ እንዲያመቻቹ፣</p>

<p>ለ/ በአማካይ ቋንቋ መረዳት እየቻሉ ግን በቋንቋችን ማምለክ ያረካናል ለሚሉት ከብዙ ብሔርና ብሔረሰብ የተውጣጡ አባላት ባሉበት ማሕበራት ምዕመናን ከመደበኛው አገልግሎት ውጭ በመሆኑ የቦታና የጊዜ መጨናነቅም ስለሚፈጥር፣ የመንፈስ አንድነትና ፍቅርንም ስለሚጐዳ በቤተክርስቲያኗ መተዳደሪያ ደንብ አንቀጽ 4 ቢከናወን መፍትሔ ይሆናል።</p>

<p>ሐ/ በዚህ መሠረት 93ኛው የዋና ኮሚቴ ፖሊሲ ውሳኔ ከቤተክርስቲያኒቱ መተዳደሪያ ደንብ አንቀጽ 4፣ ሥልጣንን ከክርስቶስ በታች ለማሕበራነ ምዕመናኑ ከሚሰጠው ጋር እንዲጣጣም ሆኖ ቢተረጐም፤</p>

<p>3ኛ/ የተፈጠረው ቅሬታና አለመግባባት በመስፋፋቱ በሕብረቱ መሪዎችና በሁለቱ ማህበረ ምዕመናን፣ እንዲሁም በቤተክርስቲያኒቱ አስተዳዳሪዎች መካከል በሲኖዶሱ አማካኝነት አንድ የእርቀ ሰላም ጉባዔ እንዲዘጋጅ፣</p>

<p>4ኛ/ለወደፊቱ አዳዲስ ፖሊሲዎች ከመውጣታቸው በፊት በቤተክርስቲያኒቱ መተዳደሪያ ደንብ በአንቀጽ 13 በ1ኛ ክፍል መሠረት እንዲፈፀም ቢደረግ ችግሮች ይወገዳሉ የሚሉ ናቸው።</p>

<p>ኮሚቴው ይህን ነሐሴ 23 ቀን 1990 ዓ.ም. ያቀረበውን ውሳኔና ዘገባ ያጠቃለለው ባጭሩ፣... «ማሕበራነ ምዕመናኑ ውሳኔውን እንዳለ ሳይሆን የምዕመናንን አንድነት በማይጐዳ መልኩ ጥናት በማድረግ ተግባራዊ እናደርጋለን ሲሉ፣ ሌላው ወገን ደግሞ እንዳለ ተግባራዊ አድርጉ ማለቱ ነው፡... አንድ አካል ይጐዳኛል፣ ... እያለ በግድ ተቀበለው ... ከማለቱ (ይልቅ)... በፍቅር ማስተማርና መግለጽ ... ምዕመናኑም በራሱ በጐ ፈቃድ ከሥጋት ነፃ ሆኖ ተባባሪ እስኪሆን ... መጠበቁ መፍትሔ (ይሆናል)። የእግዚአብሔር ቤት የሚተዳደረው በፍቅርና ከፍቅር በመነጨ መታዘዝ እንጂ በኃይል አይደለም።» ይላል።</p>

<p>ይህና ሌሎችም አያሌ ጥረቶች ተደርገው «የእርቅን መንገድ በመከልከል» ጥቅምት 6 ቀን 1991 ዓ.ም. ቄስ ያደሳ ዳባ የቤተክርስቲያኒቱ ፕሬዚዳንት በጻፉት ደብዳቤ፣ የማዕከላዊ ኢትዮጵያ ሲኖዶስ ፕሬዚዳንት፣ ም/ፕሬዚዳንት፣ ዐቃቤ ንዋይ፣ ዋና እና ረዳት ጸሐፊዎች፣ ሦስት የሥራ አስኪያጅ ኮሚቴው አባላት ከሥራ እንዲሰናበቱና በምትካቸው ሌሎች የሲኖዶሱ ጊዜያዊ የአስተዳደር ኮሚቴ ሆነው እንዲሠሩ የተመደቡ መሆኑን አስታወቁ።</p>

<p>ይሁንና ከተሻሩትም፣ አዲስ ከተመደቡትም የአስተዳደሩ ኃላፊዎች ሕግና ደንብን ያጣቀሰ የጽሑፍ ተቃውሞ ለቄስ ያደሳ ቀረበ። ተቃውሞዎቹ የችግሩን አከሳሰት፣ የቀረቡትን መፍትሔዎች፣ ያወዛገቡ ጉዳዮችን ከፕሬዚዳንቱ የተጻፈው ደብዳቤ ሕግና ደንብን ያላገናዘበና የምዕመናንን ሥልጣን ያላገናዘበ ስለመሆኑ በዝርዝር ያሳዩ ናቸው። ከኢትዮጵያ ወንጌላዊት ቤተክርስቲያን መካነ ኢየሱስ ድርጅት የሰሜን አውሮጳ አባላትም እርቅ እንዲወርድ የልመና ደብዳቤ ጻፉ። ምንም ለውጥ ግን አልታየም።</p>

<p>ማሕበረ ምዕመናኑ ውዝግቡ ከአምልኮ ቋንቋ የተነሳ ይመስል እንጂ ጠባብ ብሔርተኝነትን፣ የጐሣ ሃይማኖት መፍጠርን፣ የፖለቲካ ዓላማን ከበስተጀርባ የማስፈፀም ፍላጐትን የሚያካትቱ ጉዳዮች ስላሉበት እንጂ እርቅን የሚከለክል ነገር ኖሮበት አይደለም ይላሉ። የእምቢተኝነቱ ባለቤቶች ደግሞ ውዝግቡን የፈጠሩት የቤተክርስቲያኗ ፕሬዚዳንትና የሉዊ ሐርምስ ሕብረትና አራማጆች እንደሆኑ ነው የሚናገሩት። ሁለቱንም በማይጐዳ መልኩ የሚቀርበውን የእርቅ ውሳኔ ታዲያ ለምን አይቀበሉም የሚለው ጥያቄ ሊመለስ ያልቻለ ሆኗል።</p>

<p>በምዕመናኑ ከላይ የተገለፁትን የሚያጠናክረው ሌላው ማጠያየቂያ በየስድስት ወሩ በዩናይትድ ስቴትስ ሚኒያፖሊስ እየታተመ የሚወጣው ምብቌቈቌ ህቂብቃቦቨሶቃቋ ማሾቮቦ ሀሸብቌሶሽ (የኦሮሞ ክርስቲያኖች ዜና በውጭ አገር) የሚለው ዜና መጽሔት ነው። ይህ ዜና መጽሔት «የፊንፊኔ ኦሮሞ ቤተክርስቲያን በቤተክርስቲያን ውስጥ አምላክን የማምለክ መብት ተነፈገች» እና «በቤተክርስቲያን ውስጥ ጠበንጃ?» በሚል ውዝግቡን የማራገብ ተልዕኮ ይዞ ወጥቷል የሚሉት ምዕመናን የጐሳ ቤተክርስቲያንም እንደተሰየመ ማወቅም ተችሏል ይላሉ።</p>

<p>በሌላ በኩል የድሬዳዋ ወንጌላዊት ቤተክርስቲያን መካነ ኢየሱስ ጥብቅ ምስጢር በሚል፣ «ለሚመለከተው ሁሉ» በማለት የበተነው ጽሑፍ «የቤተክርስቲያኒቷ መሪዎች በራሳቸው ጊዜ ያወጡትን ፖሊሲ ሽፋን በማድረግና የሀገሪቱን ሕገ መንግሥታዊ የሃይማኖት ነፃነትን ምርኩዝ በማድረግ፣ በኢትዮጵያ ወንጌላዊት ቤተክርስቲያን መካነ ኢየሱስ ውስጥ «የኦሮሞ ቤተክርስቲያን» ብለው ማቋቋማቸውን ጠቅሶ፦</p>

<p>1ኛ/ የማዕከላዊ ኢትዮጵያ ሲኖዶስን አመራር ከመተዳደሪያ ደንብ ውጭ በማፍረስ ለዓላማቸው መሳካት ... የኦሮሞ ብሔር ተወላጆች የሆኑ አዲሱ የሲኖዶስ መሪዎችን ያለምዕመናን መብትና ጥያቄ መሾማቸው፣</p>

<p>2ኛ/ በድሬዳዋም ... ይህንኑ ለማስፈፀም በቄስ መዝገቡ ፉፋ አማካይነት ከአምልኮ ሥፍራ ምዕመናን እንዲሰደዱና የአምልኮውን ሥፍራ በመዝጋት የሉተራን ዓለም አቀፍ ፌዴሬሽን የጥበቃ ዘቦች እንዲቆጣጠሩት መደረጉ፣</p>

<p>3ኛ/ በአዲስ አበባ በጉለሌ ቤቴል፣ እንጦጦና በሌሎችም በኦሮምኛ ቋንቋ አምልኮ ሽፋን እየደረሰ ያለውን ተፅዕኖ፣</p>

<p>4ኛ/ በምሥራቅ ኢትዮጵያ ባለችው ሰበካ ሥር በተደራጁ ማሕበራነ ምዕመናን ላይ እየተፈፀመ ያለውን ጉዳይ ጠቅሷል። ጉዳዩ ሥውር የፖለቲካ ይዘት ያለው እንቅስቃሴ በዓለም አቀፍ ደረጃ እያደረጉም እንደሆነ ይጠቁማል። በጂቡቲም የጂቡቲ የኦሮሞ ክርስቲያን ማሕበር የተቋቋመ ሲሆን፣ ከላይ የተጠቀሰው ዜና መጽሔት በአውስትራሊያ፣ በለንደን፣ በዋሽንግተን፣ በጀርመን፣ በቶሮንቶ፣ በፊላደልፊያ፣ በሚኒያፖሊስ፣ በኬንያ፣ በስቱትጋርት፣ በአጠቃላይ በዓለም ዙሪያ (ኢትዮጵያን ሳይጨምር) 15 ቤተክርስቲያናት መቋቋማቸውን ገልጾ አድራሻቸውንም ሰጥቷል።</p>

<p>ይህ ሁሉ ሆኖ እያለ ታህሣስ 4/1991 ዓ.ም. 6 አባላት ያሉት ሌላ አስታራቂ ኮሚቴ ተቋቁሞ ነበር። ኮሚቴው ዶ/ር ፋሲል ናሆም ሰብሳቢ፣ አቶ ሀድጉ ተወልደ መድህን፣ ወ/ሮ አበባ ክ/እግዚእ፣ አቶ ኃይሉ ድገሉ፣ ኮ/ል ጥላዬ ብሥራት፣ አቶ ዘሪሁን ለገሠ ያሉበት ነበር። ይህ ኮሚቴ ባቀረበው መፍትሔ መሠረት ግራ ቀኙ ውሳኔውን የሚቀበሉ ስለመሆኑ ማረጋገጫ እንዲሰጡት ጠይቆ ከሚመለከታቸው ሁሉ አወንታዊ ምላሽ ሲያገኝ፣ ከቄስ ያደታ ዳባ ጋር ከብዙ መጉላላት በኋላ በግንባር ተወያይቶ የቃል እሽታ አገኘ። ይህም በጽሑፍ እንዲቀርብለት ጠይቆ ስለነበር ጽሑፉ ሲመጣ መልሱ አሉታዊ ሆነ። ስለዚህም ኮሚቴው የእርቅ ሀሳቡን (ምንም እንኳ ብዙ ስብሰባዎች ያካሄደ ቢሆንም) አቋርጦ ለመፍትሔ አልባ ነገር እንደማይሠራ ሚያዝያ 8/1991 አስታውቆ ተበትኗል። ስለዚህ ማነው እርቁን የገፋው? የሚለው ለምን ዓላማ የሚለው እንጥልጥል ጉዳይ ነው።</p>


</body>
</html>
