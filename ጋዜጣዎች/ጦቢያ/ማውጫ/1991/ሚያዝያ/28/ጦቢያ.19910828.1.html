<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እምነት ክቡር ነው፣ ግን የግል ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርእሰ አንቀጽ</span></h1>
<h2 class="align-center">እምነት ክቡር ነው፣ ግን የግል ነው</h2>


<p>እምነት የፖለቲካም ይሁን የኃይማኖት መከበር አለበት። የምናምንበትንና የምንሰብከውን የምንሆን ከሆነ አንዱ የሚያምንበትን ሌላው የሚያንቋሽሽበት፣ አንዱ የሚያራምደውን የፖለቲካ አቋም ሌላው ስላልፈለገው ብቻ ሀሳቡን እንደ መዋጋት ግለሰቡን ለማጥፋት ግድግዳ ሲጭር የሚያድርበት ምክንያት የለም። ይህን የመነጋገር ሳይሆን የመፋጠጥ፣ በልዩነት ውስጥ ተቻችሎ የመኖር ሳይሆን የመጠፋፋት ባህል ሳናስወግድ ስለሰላምና ስለዕድገት ማሰብ ከቶ የማይሆን ነው።</p>

<p>ይህ አንዱ ሌላውን የማሳደድ ባህል ከፖለቲካው ሠፈር ወጥቶ የፍቅርና የመተሳሰብ ምኩራቦች ናቸው ወደሚባሉት ወደ እግዚአብሔር ቤቶች ሲገባ ደግሞ ከማሳዘን አልፎ ምዕመናኑ በቤታቸው እንዲያፍሩና እንዲሸማቀቁ የሚያደርግ ነው። በኢትዮጵያ ኦርቶዶክስ ተዋሕዶ ቤተክርስቲያን ውስጥ ላለፉት ሰባትና ስምንት ዓመታት የታየውና ዛሬም በመታየት ላይ ያለው ችግር ሳይወገድ በዕምነት ተከታዮቿ በአገራችን ከኦርቶዶክስና ከእስልምና ቀጥሎ የሦስተኛነትን ደረጃ ይዛ በምትገኘው በኢትዮጵያ ወንጌላዊት ቤተክርስቲያን ውስጥ የተከሰተው አለመግባባት ከአማኞች አልፎ የአገሪቱን ዜጐች ሁሉ የሚያሳዝን እየሆነ ነው።</p>

<p>በፓለቲካ፣ በጐሣ፣ በጦርነት የምትናጠውን አገራችንን ስናስብ እኛ ኢትዮጵያውያን በአንድ ልብና አቅጣጫ እንዳናስብ «ተርግመናል» ብለን እንደምድም ወይስ? ትርምሱ ኃይማኖታዊ ገጽታ እንዲኖረው የሚሠሩ ኃይሎች መኖራቸውን ስናስብ ደግሞ ልባችን ይደማል። የጐሣ ፖሊሲ መንግሥታዊ አቋም በሆነባት አገራችን በፖለቲካ ኃይሎች መካከል ያለው ልዩነት፣ ይህም በሕዝቡ አንድነት ላይ እያስከተለ ያለውን ችግር ሳንወጣ የዚሁ የጐሣ ፖለቲካ ነፀብራቅ በወንጌላዊት ቤተክርስቲያን ውስጥ መከሰቱ ይህ ሆን ተብሎ የተነሰነሰብን የመለያየት መርዝ እስከምን ሊሄድ እንደሚችል አመልካች ነው።</p>

<p>በቤተ ክርስቲያኒቱ አማኞች መካከል ልዩነት የተፈጠረው ታሪኳን በተመለከተ ተዘጋጅቶና ታትሞ በተሠራጨ አንድ መጽሐፍና በሥርዓተ ፀሎት ቋንቋ ምክንያት ነው። የመጽሐፉን ይዘት የሚተቹት ወገኖች መጽሐፉ ከወንጌል ትምህርት ወጥቶ አንዳንድ የብሔረሰብ ድርጅቶች ነን የሚሉ ወገኖች በሚያራምዱት ፖለቲካዊ ዝባዝንኬ ውስጥ ገብቷል ይላሉ። ፀሐፊዎቹ ከእምነቱ ሥርዓት ወጥተው «የነፍጠኛው የደቡብ ጫና» የሚሉትን አሮጌ ተረት ይተርካል ነው የሚሉት። በዋቢነት የመጽሐፉን ገጽና ዐረፍተ ነገር ይጠቅሳሉ። በአንድ ብሔረሰብ ላይ የተከፈተው ዘመቻ በቤተክርስቲያኒቱ ላይ እምነት እንድናጣ አድርጐናል እያሉ ናቸው። የሥርዓተ ፀሎት ቋንቋ ጉዳይም ቢሆን ከዚሁ የጐሣ ችግር የዘለለ አይደለም። ሕገ - መንግሥታዊ መብታችን ነውና በ«ነፍጠኛ ቋንቋ» ለምን እንድንፀልይ እንገደዳለን? በሚሉ ወገኖች የተቀሰቀሰ እንደሆነ ይነገራል።</p>

<p>ለነገሩ እነዚህን ሰዎች የሚያሳስበው ከእግዚአብሔር ጋር የመነጋገሪያው ቋንቋ ከሆነ በተከፈተ ልብ፣ በምንም ቋንቋ ቢያነጋግሩት አልሰማም የሚል አምላክ አይደለም። አንድ ተግባራዊ ችግር ግን ይታየናል። የቤተክርስቲያኒቱን አመራርና አማንያኑን እንጠይቅ። በአገራችን ከ80 በላይ ቋንቋዎች አሉ። ወንጌላዊት ቤተክርስቲያን ደግሞ ወንጌልን በመላ አገሪቱ ለሚገኙ የቤተክርስቲያኒቱ አማኞች የምታስተምር አንድ ቤተክርስቲያን ናት። ለየቋንቋው ተከፋፍላ 80 ወንጌላዊት ቤተክርስቲያን ታቋቁም ዘንድ ይቻላታል? ሕገ - መንግሥታዊ መብቱ ከቤተክርስቲያኗ ኅብረትና አንድነት አንፃር መታየት ይኖርበታል፣ ሌላ ፍላጐት ከሌለ በቀር።</p>

<p>የቋንቋ ጉዳይ እንኳን በአንድ ቤተክርስቲያን ቀርቶ በአገር ደረጃም ቢሆን ጥቂት የየብሔረሰብ ኤሊቶች እያነሱ የሚጥሉትና ሕዝብን የሚያተራምሱበት የመሠሪዎች መሣሪያ መሆን የለበትም። ሕዝብ መክሮበትና ዘክሮበት ውሣኔውን ሊያሳርፍበት የሚገባ ነው። በዴሞክራሲያዊ አገሮች ውሣኔ ሕዝብ (ረፈረንዱም) ከሚጠይቁ ጉዳዮች አንዱ ነው።</p>

<p>በቤተክርስቲያኒቱ ደረጃም ቢሆን እምነት የግል መሆኑና ከአገራዊ የፓለቲካ ጉዳዮች ጋር መወሳሰብ የሌለበት መሆኑ እንደመሠረታዊ መርህ ሊወሰድ ይገባል። የሥርዓተ ፀሎት ቋንቋውም ቢሆን ምዕመናኑ ከቤተክርስቲያኒቱ አንድነትና ደህንነት አንፃር መክረውና ዘክረው ሊወስኑት የሚገባ ይመስለናል። ልዩነቱ የቤተ ክርስቲያኗን አንድነት ማዕከል ባደረገ መፍትሔ መወገድ ይኖርበታል እንላለን። አለዚያ ጥያቄው ልዩ ተልዕኮ ያነገቡ ኃይሎች መጠቀሚያ መሆኑ የማይቀር ነው። ለትውልድ የጥላቻና የዘረኝነት ቅርስ እንዳናቆይም እንሰጋለን።</p>


</body>
</html>
