<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወረራ የተያዘውን መሬት ለማስለቀቅ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በወረራ የተያዘውን መሬት ለማስለቀቅ</span></h3>
<h2 class="align-center">በማንኛውም ጊዜ ሌላ ዙር ጦርነት ሊፈነዳ ይችላል - ራስን ከጠላት ወገኖች ማጥራት ወሳኝነት አለው</h2>


<p>የኢትዮጵያና የኤርትራን የድንበር ውዝግብ በድርድር ለመፍታት ሰሞኑን አሥመራንና አዲስ አበባን የጐበኙት የተባበሩት መንግሥታት ድርጅት ዋና ፀሐፊ ልዩ ልዑክ አምባሳደር መሐመድ ሳህኑን ተልዕኮ ለሁለተኛ ጊዜ ከከሸፈ ወዲህ የቡርኪናፋሶው ፕሬዚዳንት ብሌስ ካምፓውሬ ሌላ ጥረት እንደሚጀምሩ ቢገልጡም ኢትዮጵያ በሻዕቢያ ወረራ የተያዙባትን ቦታዎች በኃይል ለማስለቀቅ በማንኛውም ጊዜ ጦርነት ለመክፈት እንደምትገደድ ለጉዳዩ ቅርበት ያላቸው ወገኖች አስታወቁ። ይህንን ወሳኝና 3ኛ ዙር ነው የተባለለትን ዘመቻ በድል አድራጊነት ለመወጣት ግን አስቀድሞ ራሳችንን ከጠላት አጋሮች ማጥራታችን መረጋገጥ እንዳለበት ሕዝቡ እየጠየቀ መሆኑን የተለያዩ ምንጮች ጠቁመዋል።</p>

<p>የተመድ ልዩ መልእክተኛው ሚስተር ሳህኑን በአሁኑ ጉዞአቸው ከኤርትራ መሪዎች ጋር ባደረጉት ውይይት ሻዕቢያ የተኩስ አቁም ስምምነት ለመፈራረምና ወደ ድርድር ለመግባት ዝግጁ ነኝ ያለውን እንደ በጐ ፍላጐት ቆጥረው ይህንኑ ለኢትዮጵያ መንግሥት ባለሥልጣናት በማስረዳት ተመሳሳይ አቋም በዚህ ወገንም እንዲወሰድ ለመገፋፋት ሞክረዋል። የኢትዮጵያ መሪዎች ግን «የሻዕቢያ ወራሪ ሠራዊት በኃይል ከያዛቸው የኢትዮጵያ መሬቶች ያለምንም ቅድመ ሁኔታ ለቅቆ መውጣትና ለደረሰው ጥፋት ኃላፊነትን ወስዶ ካሣ መክፈል አለበት» የሚሉት ቁልፍ ጥያቄዎች ባልተመለሱበት ሁኔታ ተኩስ አቁም ብሎ ነገር ሊነሳ እንደማይችል ገልፀውላቸው በተልዕኮአቸው ላይ ቀዝቃዛ ውሃ እንደጨመሩበት የፖለቲካ ተንታኞች ገልጠዋል።</p>

<p>ሻዕቢያ በበኩሉ የዓለም አቀፉን ኅብረተሰብ ቀልብ ለመሳብ ሲል ለሰላማዊ ድርድር በጐ ፈቃድ ያሳየ መስሎ የቀረበው ለአፍሪካ አንድነት ድርጅት ማግባቢያ ሃሳብ ተገዢ ሆኖ ሳይሆን ለደረሰው ጥፋት ተጠያቂነቱን ይውሰድ የሚለውን የኢትዮጵያ ከረር ያለ ጥያቄ ከተቀበለ «ቀድሞውንስ መሠረት ለሌለው ጉዳይ ጦርነቱን ለምን ጫርክ? ለደረሰው ጥፋት ሁሉ ተጠያቂው ማነው?» የሚል ጥያቄ በሕዝቡም ሆነ በሌሎች ዘንድ ሊያስነሳ ስለሚችል ፍጥጫውን እንደ ጊዜ መግዣ እየተጠቀመበት መሆኑን ተንታኞቹ ይገልጻሉ።</p>

<p>ይህ በእንዲህ እንዳለም ጠቅላይ ሚኒስትር መለስ ዜናዊ ሰሞኑን ከኢትዮጵያ ቴሌቪዥን ጋር ባካሄዱት ቃለ - ምልልስ «ያልተለቀቁ ቦታዎችን ለማስመለስ ሕዝቡና ሠራዊቱ ጥረታቸውን እንዲያጠናክሩ ሲሉ» ያቀረቡት ጥሪ ካለፈው ሁኔታ የተለየ ሀሳብ ያልተገለጠበት ቢሆንም ሰሞኑን መዲናችንን ጨምሮ በተለያዩ የአገሪቱ ክፍሎች ሉአላዊነታችንን ለማስከበር ምን መደረግ ይኖርበታል? ጦርነቱን በአሸናፊነት እንዴት እንወጣው? በሚሉና የመከላከያ ኃይላችንን በሠለጠነ የሰው ኃይል ለማደራጀት የሚካሄዱ ቅስቀሳዎችና ሌሎችም አጠያያቂ ጉዳዮች ትኩረት አግኝተው በመድረክ ውይይት ሲደረግባቸው መሰንበቱን ተያይዞ የደረሰን ዘገባ ያስረዳል።</p>

<p>ኅብረተሰቡ አጠንክሮ ካቀረባቸው ጉዳዮች ውስጥ «ጦርነቱ አይቀሬና ተገድደን የምንገባበት ከሆነ አስቀድሞ በኢትዮጵያ ውስጥ በልዩ ልዩ የመንግሥት፣ መንግሥታዊ ባልሆኑ፣ የአህጉርና ዓለም አቀፍ ድርጅቶችና በግል ሥራ ተሰማርተው ያሉ ኤርትራውያን ጉዳይ ግልጽና የማያሻማ አቋም ሊወስድበት ይገባል» በማለት የሰጡት ሃሳብ ይገኛል። በአንዳንድ መሥሪያ ቤቶችና ተቋሞች የሚሠሩና በድብቅ በግል ሥራ ላይ ተሰማርተው የሚገኙ የኤርትራ ተወላጆች ጉዳይም ሊታሰብበት እንደሚገባ እየተገለጠ ነው።</p>

<p>ለአብነት ያህልም አለን ዓለምዘርዔ የተባለች የኤርትራ ተወላጅ ከዩኒቨርሲቲ እንደተመረቀች በብር 1700 የወር ደመወዝ በኢትዮጵያ ሲቪል ሰርቪስ ኮሌጅ መምህር ሆና በመቀጠር እስካሁን ድረስም በዚሁ ሙያዋ ላይ እንደምትገኝ አስታውሰው፣ አንዳንድ ኤርትራውያን ካገር እየተባረሩ ባሉበት ወቅት እንደ ኢትዮጵያዊ ዜጋ ተቆጥራ በየዓመቱ 15 ሺህ ዶላር እየተከፈለላት የድህረ ምረቃ ትምህርቷን በኦፕን ዩኒቨርሲቲ (ኦፐን ኡኒቨርሲትይ) እየተከታተለች መሆኗም ተገልጦአል።</p>

<p>ይህ ሁሉ አመቺ ሁኔታ የተመቻቸላት የአለን ወንድም የሆነው ዳንኤል ዓለም ዘርዔ ከኢትዮጵያ አየር መንገድ በኤርትራዊነቱ ከአገር ቢባረርም በአሁኑ ጊዜ ኢትዮጵያን በመውጋት ላይ በሚገኘው የሻዕቢያ አየር ኃይል ውስጥ ተቀጥሮ ለተዋጊ ጄት አብራሪነት ሶሪያ ውስጥ እየሠለጠነ መገኘቱ እዚህ አገር ላይ ኤርትራውያንን አስመልክቶ የሚወጡ መመሪያዎች ገና ብዙ መጠናከር እንዳለባቸው የሚያመላክት ፍንጭ መሆኑን ታዛቢዎቹ ያሰምሩበታል።</p>

<p>ከዚህ ጋር በተያያዘ በውጭ ጉዳይ ሚኒስቴርና በፖለቲካ ድርጅት ውስጥ በከፍተኛ ሥልጣን ደረጃ ላይ የተቀመጡት አቶ የማነ ኪዳኔ (ጃማይካ) እና የብሔረ አማራ ንቅናቄን በሁለተኛ ሰውነት የሚመሩት አቶ በረከት ስምኦን ሕዝብ በጥርጣሬ የሚያያቸው ጥርስ የነከሰባቸው መሆናቸው እየታወቀ እስካሁን በተጠቀሱት ቁልፍ ቦታዎች ላይ መቀመጣቸው ብዙዎቹን ኢትዮጵያውያን እያሳሰበ ያለ ጉዳይ መሆኑን የጠቀሱት ምንጮች ሁለቱ ወገኖች ደም በተቃቡበት በአሁኑ ጊዜ እነዚህና ሌሎች የኤርትራ ተወላጆች እስካሁን ያልተነኩት «ኢትዮጵያዊ» ዜግነትን ወይም ከከፍተኛ ባለሥልጣናት ጋር ጋብቻን በከለላነት በመያዛቸው ሳይሆን እንዳልቀረ ጥርጣሬ መኖሩንም አስምረውበታል።</p>

<p>በ1987 ዓ.ም በመላ ሀገሪቱ በተካሄደው የሕዝብ ቆጠራ ውጤት መሠረት በየክልሉ ይኖራሉ ተብለው «በኤርትራዊነት» ከተመዘገቡት 61, 857 ኤርትራውያን መካከል ከጦርነቱ ጋር በተያያዘ ሁኔታ ወደ 40 ሺ የሚጠጉ ከአገር እንደተባረሩ የተገለፀ ቢሆንም የቀሪዎቹ ጉዳይ አሁንም በእንጥልጥል ላይ ነው።</p>

<p>ሌላው ኅብረተሰቡን በስፋት እያነጋገረ ያለው ጉዳይ ከ500 ሺ ያላነሰ የሰለጠነና ለጦር ግዳጅ ብቁ የነበረ የቀድሞ ጦር እንዳልባሌ ዕቃ በመላ አገሪቱ ተበትኖ ለልመና ተዳርጐ ባለበት ሁኔታ የወታደራዊ አገልግሎት ቅስቀሳው በ10ኛ፣ በ11ኛና በ12ኛ ክፍል ወጣት ተማሪዎች ላይ ማተኮሩ በርካታ ወላጆችን ያላስደሰተ ከመሆኑም በላይ ለእነዚህኞቹስ ከግዳጅ በኋላ አለመበተን ምን ዋስትና አለ? የሚል ጥያቄ ማጫሩን ስብሰባዎቹን የተከታተሉት ሪፖርተሮቻችን ገልጠዋል።</p>

<p>በማዕከል ደረጃ ምልመላው በወጣቶቹ ፈቃደኝነት ላይ ተመሥርቶ መካሄድ እንዳለበት እየተነገረ ቢሆንም በአዲስ አበባና በአንዳንድ የአገሪቱ ከተሞች ግን የሥርዓቱ ካድሬዎች በወላጆችና በወጣት ተማሪዎች ላይ ከግዳጅ ባልተናነሰ ሁኔታ የሚያሳድሩት የሥነ ልቡና ተጽዕኖ ለበርካታ ጥያቄዎች አለመሟላት ምክንያት መሆናቸውን ዘገባዎቹ አስረድተዋል።</p>

<p>በተለይ በናዝሬት ከተማ ሚያዝያ 24 ቀን 1991 ዓ.ም በየቀበሌዎቹ በተካሄዱት የቅስቀሳ ስብሰባዎች ወላጆች የአገር ሉዐላዊነትን ለማስከበር ልጆቻቸውን ጨምሮ ሁሉም የዜግነት ግዴታ እንዳለበት እንደሚገነዘቡ ጠቅሰው ይህ የውዴታ ግዴታ ተግባራዊ የሚሆነው ግን 1ኛ የሥርዓቱ ተጠቃሚ ወጣቶች በቅድሚያ አርአያነቱን ሲወስዱ፣ 2ኛ/ የብሔረሰብ ተዋጽኦና ቋንቋ የሥራ ዕድልን በተመለከተ በበርካታ ብሔር ብሔረሰቦች ላይ አሳድረው የነበሩት እገዳዎች ሲነሱና ሁሉም የአገሩ እኩል ተጠቃሚ ሲሆን ብቻ መሆኑን በአጽንኦት መናገራቸውን የስብሰባውን ሂደት የተከታተለው ሪፖርተራችን ዘግቧል።</p>

<p>በአንድ የቀበሌ ስብሰባ ላይ የተገኙ አንዲት እናት በሰጡት አስተያየት «የእኛ ልጆች የተለያየ ሙያና የሥራ ልምድ ቢኖራቸውም የክልሉ ተወላጅ አይደላችሁም፣ ቋንቋውንም አትችሉም እየተባሉ ሲታገዱ በኖሩበት ከተማ አሁን ለጦርነት ሲባል እንዴት መመዘኛውን አሟሉ?» ሲሉ መጠየቃቸውን ዘገባው ጠቅሶ የመድረኩ መሪዎች «ያለፈው ይታረማል። በአሁኑ ላይ ብቻ እንነጋገር» ከማለት ውጭ ለጥያቄው አጥጋቢ መልስ መስጠት ያልቻሉበት ሁኔታ እንደነበር አመልክቷል።</p>

<p>እኝሁ እናት «ከኢትዮጵያ ተባርረዋል የሚባሉት 40 ሺህ ኤርትራውያን በለቀቁአቸው የመንግሥት ቤቶች ውስጥ ለበርካታ ዓመታት በቤት እጦት የሚሰቃዩ አመልካቾች በየግለሰቦች ቤትና ማዕድ ቤቶች ከፍተኛ ገንዘብ እየከፈሉ መራራ ኑሮን በመግፋት ላይ ባሉበት ሁኔታ እያሉ አሁን በተለቀቁት ቤቶች የገቡባቸው እነማንና የየትኛው ብሔረሰብ አባላት እንደሆኑ እየታወቀ ምንም ያላገኘው ለዚህ ብሔራዊ ጥሪ መጠራቱ በራሱ አሳፋሪም አጠያያቂም ነው» ማለታቸውን የዚህ ዜና ሪፖርተር ታዝቦአል።</p>

<p>በዓለምማያ ወረዳም ለተማሪዎች ተመሳሳይ ቅስቀሳ ከመካሄዱ በፊት የወረዳው መስተዳድር ኃላፊዎች ወላጆችን እየጠሩ ልጆቻቸውን እንዲያቀርቡ በማስፈረም የማስገደድ ሁኔታ ፈጥረውባቸው እንደነበረ ሪፖርተራችን ጠቅሶ በዚህ የበረገጉት ወጣቶች ከሚያዝያ 26 ቀን 1991 ዓ.ም ጀምሮ ከትምህርት ቤት ለመቅረት መገደዳቸውን አስረድቷል። ይህ ሁኔታ ሥርዓት ባለው መልክ ካልተካሄደ በስተቀር ካድሬዎች አሁን እያከናወኑ ባለው አሠራር በርካታ ወጣቶች መኖሪያቸውን እየለቀቁ ይሰደዳሉ የሚል ሥጋት መፈጠሩን ዘገባው ጨምሮ ገልጧል።</p>


</body>
</html>
