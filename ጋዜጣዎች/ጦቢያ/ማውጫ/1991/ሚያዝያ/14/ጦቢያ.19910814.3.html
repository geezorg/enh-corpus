<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰብዓዊ መብት የጣሱ ለፍርድ ስለማይቀርቡች ግሩ አሁንም መቀጠሉ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ሰብዓዊ መብት የጣሱ ለፍርድ ስለማይቀርቡ ችግሩ አሁንም መቀጠሉ ተገለጠ</h2>


<p>የኢህአዴግ መንግሥት ሕገ - ወጥ ግድያ፣ አፈና፣ እሥራትና ሥቃይ የተመላበት የፖሊስ ምርመራ በማካሄድ የግለሰብ ዜጐችን ሰብዓዊ መብቶች የሚጥሱ ታጣቂ ወኪሎቹን እስካሁን ድረስ ለፍርድ ባለማቅረቡ ኢትዮጵያውያን ዛሬም በፍርሃትና በጭንቀት ውስጥ ተውጠው እንደሚገኙ አንድ የኢሠመጉ አመራር አባል በወዲያኛው ሣምንት መጨረሻ ላይ ኔዘርላንድ ውስጥ አስታወቁ።</p>

<p>በአውሮፓ የጦቢያ ሪፖርተር በላከልን ዘገባ መሠረት የኢትዮጵያ ሰብዓዊ መብቶች ጉባዔ (ኢሰመጉ) የሥራ አስፈፃሚ ኮሚቴ አባል ዶ/ር አድማሱ ገበየሁ ኢትዮጵያ ውስጥ በመንግሥት አካላት አማካይነት በህዝቡ ላይ ስለሚፈጸመው የማያባራ በደል የገለጡት ዑትሬክት በምትባለዋ የኔዘርላንድ ከተማ ውስጥ በሥልጣን ላይ ያለው የአገሪትዋ ሌበር ፓርቲ ባለፈው ሚያዝያ 9 ቀን 1991 ባካሄደው ስብሰባ ባቀረቡት ጥናታዊ ዘገባ ነው።</p>

<p>«ለአፍሪካ አዎንታዊ መልስ!» በሚል አጠቃላይ ርዕስ በተደረገው በዚህ ዓመታዊ የሙሉ ቀን ስብሰባ ላይ የኔዘርላንድ መንግሥት ጠቅላይ ማኒስትር ቪም ኮክ የዕለቱ የክብር እንግዳ በመሆን የተጋበዙት የማሊ ሪፐብሊክ የቀድሞው ፕሬዚዳንት ሚስተር አማዱ ቱማኒ ቱሬ፤ የኔዘርላንድስ ሚኒስትሮች፣ ከፍተኛ ባለሥልጣናት፣ የፓርቲዎች መሪዎችና አባላት፤ የልዩ ልዩ መንግሥታዊና መንግሥታዊ ያልሆኑ ዓለማቀፋዊ የልማት ነክ ድርጅቶች ተጠሪዎች፤ የአፍሪካና የሌሎችም አህጉራት ዲፕሎማቶች እንዲሁም በኔዘርላንድ የሚገኙ የኢትዮጵያ የፖለቲካና የህዝባዊ ማህበራት ተወካዮችና አባላት ተገኝተዋል።</p>

<p>ጉባዔውን በንግግር የከፈቱት የዕለቱ ተጋባዥ የክብር እንግዳ ሚስተር አማዱ ቱማኒ ቱሬ የማሊ የቀድሞው ፕሬዚዳንት ናቸው። እሳቸውም የማሊንና የአፍሪካ አህጉርን የውጭ ግንኙነትና የትብብር ተሞክሮዎች በማስመልከት ላቀረቧቸው ሃሳቦችና ትችቶች ጠቅላይ ሚኒስትሩ ማስተር ሺም ኮክ የመልስ ንግግር አድርገዋል።</p>

<p>ኢትዮጵያና ሕዝቦችዋ ዛሬ የሚገኙበትን የማህበራዊ፣ የኢኮኖሚና የፖለቲካ ሕይዎትን በሙሉ በመዳሠሥና ኢህአዴግ መንግሥታዊ ሥልጣን ከጨበጠበት ጊዜ ጀምሮ የሕዝቡን ሰብዓዊ መብቶች በመጣስ የተፈፀሙትን ሕገ - ወጥ ድርጊቶች በሚመለከት ዶ/ር አድማሱ ገበየሁ ያቀረቡትን መግለጫ የቤኔሉክስ ሃገሮች የኢህአዴግ አምባሳደር እንዲሁም በርካታ ኢትዮጵያውያንና የኔዘርላንድ ባለሥልጣናት አድምጠዋል።</p>

<p>በ23 ገጽ ጽሑፍ የተጠቃለለው የኢሠመጉ አመራር አባል መግለጫ ለእድምተኞቹ በዚያኑ ወቅት የታደለ ሲሆን የኢትዮጵያ ሕዝብ፤ ኢሠመጉንና ለሰብዓዊ መብቶች ጥበቃ የሚታገሉትን ዓለም አቀፍ ድርጅቶች በኢትዮጵያ ውስጥ ላለፉት ስምንት ዓመታት በመንግሥታዊ አካሎች ለተፈጸሙት አሠቃቂና ሕገ - ወጥ ድርጊቶች ከኢሕአዴግ መንግሥት የሚጠብቁት ምላሽ በወንጀሉ የሚጠረጠሩትን ግለሰቦች ለፍርድ እንዲያቀርብና ፍትህ እንዲበየን እንዲያስችል ነው ሲሉ ዶ/ር አድማሱ ገበየሁ በአፅንኦት አስገንዝበዋል።</p>

<p>በማን አለብኝነት በኢትዮጵያ ዜጐች ላይ የሚካሄደው ህገ - ወጥ እስርና ግድያ በአብዛኛው ከኢህአዴግ የተለየ የፖለቲካ አቋም ወይም ሀሳብ መያዝ ወይንም ማራመድ መሆኑን ዶ/ር አድማሱ ለዕድምተኞቻቸው ከገለጡ በኋላ በተመሣሣይ ኢህጋዊ መንገድ በግፍ ከተገደሉትም መካከል እ.ኤ.አ ከጥቅምት 6/92 አንስቶ የኢሠመጉ የሥራ አስፈፃሚ ኮሚቴና ኢትዮጵያ መምህራን ማህበር (የኢመማ) አመራር አባል የነበሩት አቶ አሰፋ ማሩ እንደሚገኙ ገልጠዋል።</p>

<p>ለኢሠመጉ በደረሱትና በማስረጃ በተረጋገጡት የሰብዓዊ መብት ረገጣን በተመለከተ ብዙ ዜጐች በሕገ ወጥ መንገድ መገደላቸውን፣ መቁሰላቸውን፣ መሰወራቸውን፣ አካላቸው መጉደሉን፣ መታሰራቸውን፣ የፍርድ ቤት ትዕዛዞች መጣሳቸውን፣ ከሥራ መባረራቸውን፣ የጡረታ መብት ማጣታቸውን፣ ንብረታቸውን መቀማታቸውን ይፋ አድርገዋል። ከዚህም ውስጥ አቤቱታቸው ለኢሰመጉ ለማቅረብ ዕድል ያገኙ በሕገ ወጥ መንገድ የተገደሉ የ281 ሰዎችን ስምና ግድያው የተፈፀመበትን ቀንና ቦታ የሚያሳይ ዝርዝር አቅርበዋል።</p>

<p>ከዶ/ር አድማሱ ገበየሁ ገለፃ በኋላ ቤቱ በርዕሰ ጉዳዩ ላይ በሠፊው ተወያይቷል። ከአድማጮችም የተሠነዘሩትን ትችቶች አዳምጧል። ከሁሉም በፊት አስተያዬት የሰጡት የኢህአዴግ አምባሳደር ዶ/ር ፒተር ገብርኤል ሮብሬ ናቸው። እርሳቸውም በዘመነ ኢህአዴግ ኢትዮጵያ ውስጥ ሕዝባዊ ሥርዓትና ፍትሕ የሠፈነ ለመሆኑ የርሳቸው ከሱማሌ ጐሣ ውስጥ ለአምባሳደርነት ሥልጣን ተመርጦ መሾም አንዱ ምልክት መሆኑን በመገለጥ ቤቱን አስቀዋል። ይህንን የአምባሳደር ሮብሌን ብሂል «ኢህአዴግ የፖለቲካ ርዕዮተዓለም እያሟጠጠበትና እየመከነበት ለማርጀቱ ትልቅ ምስክር ነው» በማለት ተመልካቾች ተችተውታል።</p>

<p>ኢህአዴግ ለመንግሥታዊ ሥልጣን ከበቃበት ማግሥት አንስቶ የኢህአዴግን መንግሥትና መሪዎቹን ደማቅ ቀለም እየቀቡ አሣምረው በማቅረብና በቅርብም አብረው በመሥራት የታወቁት በአዲስ አበባ የኔዘርላንድ የቀድሞ አምባሳደር ሚስተር ዬ ቦሥ «እኛ ዲሞክራሲያዊ ሥርዓት በአገራችን ለማስፈን ከ200 ዓመታት ያላነሠ ጊዜ ስለፈጀብን ታገሡና ሥቃዩን ቻሉ!» የሚል ዓይነት ሃሣብ ለኢትዮጵያውያኑ ሠንዝረዋል።</p>

<p>የሁለቱ ባለሥልጣናት አመለካከትና አቋም በአጋጣሚ ይሁን በእቅድ ተመሣሣይ ሆነው በመገኘታቸው በሥፍራው የነበሩት ኢትዮጵያውያን መድረኩን በመጠቀም የኢህአዴግ መንግሥትን ሕገ - ወጥ ተግባራት በማስረጃ የሚያጋልጥና አድማጩን ሕዝብ የሚያሣምን ትችት ማቅረባቸውን ከጉባዔው አካባቢ የተጠናቀረው ዘገባ ያመለክታል።</p>

<p>ቀደም ብለው ጉባዔውን የከፈቱት የማሊ ሪፑብሊክ የቀድሞው ፕሬዚዳንት ሚስተር አማዱ ቱማኒ ቱሬ የውጭ መንግሥታት ለአፍሪካ አገሮች የሚያበድሩት ወይንም የሚሠጡት የልማት ዕርዳታ በአብዛኛው በእኩልነት ላይ የማይመሠረት፤ በመንግሥታት መካከል በሚደረግ ስምምነት የሚፈፀም፤ የአካባቢውን ሕዝብ ፍላጐት የማያካትት፤ በአብዛኛውም ለታቀደለት የልማት ዓላማ የማይውል፤ ነገር ግን የተቀባይ አገሮች ባለሥልጣኖች በባዕድ ሀገሮች የሚከፍቱትን የቁጠባ ባንክ ሂሣብ የሚያደልብና በተመሣሣይ መንገዶች የሚባክን ነው ሲሉ ተችተዋል።</p>

<p>ስለብድር አከፋፈሉም ግዴታዎች ያገራቸውን የማሊን ተረት በመጥቀስ «የአበዳሪ እጅ ሁል ጊዜም ከተበዳሪው እጅ በላይ ይውላል!» ካሉ በኋላ አፍሪካን በምዕራባውያን እርዳታና ትብብር ስለማልማትና ስለብድር ክፍያ ብቻ አጀንዳ ይዞ የሚነጋገር ዓለምአቀፍ ጉባዔ በቅርብ ጊዜ ውስጥ መጠራት አለበት ሲሉ አሳስበዋል።</p>

<p>ለትችቱ የመልስ ንግግር ያሰሙት ጠቅላይ ሚኒስትር ቪም ኮክ በኔዘርላንድ በኩል የእርዳታ ተቀባይ አገሮችን ትክክለኛ የልማት ፍላጐትና ቅድሚያ የሚሰጡአቸውን የልማት መስኮች በሁለቱ ተዋዋይ አገሮች ምሁራንና ጠበብት የማስጠናትና በቂ ግንዛቤ የመጨበጥ ጉዳይ በጣም የሚተኮርባቸው ጉዳዮች መሆናቸውን አውስተዋል። በማያያዝም የአፍሪካ አገሮች ዲሞክራሲያዊ ሥርዓት ለማስፈን የሚያደረጉትን እንቅስቃሴ አጠናክረው እንዲቀጥሉ የሲቪሉ ሕብረተሰብ ራሱን የበለጠ አጠናክሮ እንዲያደራጅና እንዲያግዝ አሳስበዋል።</p>

<p>የኔዘርላንድስ ጠቅላይ ሚኒስትር ከዚህም አያይዘው ዲሞክራሲያዊ ሥርዓትና ፍትሐዊ አስተዳደር (ጞኦድ ጞቨርናንቸ) በውጭ ኃይላት ተፅእኖ ለማሳካት ጨርሶውኑ እንደማይሞከር ከአስገነዘቡ በኋላ አገራቸው የአፍሪካ አገሮች ዲሞክራሲዊ ሥርዓትና ፍትሐዊ አስተዳደር ለማስፈን የሚያደርጉትን ጥረት ግን ኔዘርላንድ የልማት ማካሄጃ ዕርዳታ በመለገስ ለማገዝ ዝግጁ መሆንዋን አረጋግጠዋል። ቀጥለውም ለልማት ሥራ በተባበሩት አገሮች መካከል ጥያቄ የማይቀርብበት እኩልነት መኖር ያለበት መሆኑን አጠንክረው ከገለጡ በኋላ ማንኛውም ዕርዳታ የሚጠየቅለት ልማት (ፕሮጄክት) ከዕርዳታ ተቀባዩ ሕዝብ ትክክለኛ ፍላጐት የመነጭ መሆን እንዳለበት በጥብቅ አሳስበዋል።</p>


</body>
</html>
