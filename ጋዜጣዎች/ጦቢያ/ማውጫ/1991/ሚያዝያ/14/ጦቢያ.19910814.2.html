<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቢሮክራሲውና የጐሣ ፖለቲካው ኢንቨስትመንቱን እየጐዳ ነው - የሕግ ማነቆው ኢንቨስተሮችን ያሸሻል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ጦርነቱ ጋር ተዳምሮ</span></h3>

<h2 class="align-center">ቢሮክራሲውና የጐሣ ፖለቲካው ኢንቨስትመንቱን እየጐዳ ነው - የሕግ ማነቆው ኢንቨስተሮችን ያሸሻል</h2>


<p>በሥልጣን ላይ ባለው የወያኔ/ኢህአዴግ መንግሥትና በተቃዋሚ ኃይሎች መካከል መኖር የሚገባው ፖለቲካዊ ግንኙነት መስመር አለመያዙ በአገሪቱ ካለው የጦርነት ሁኔታ ጋር ተዳምሮ የፈጠረው ችግር ሳያንስ አዋጅ ቁ. 97/90፣ ቢሮክራሲውና የጐሣው ፖለቲካ ኢንቬስትመንቱን በእጅጉ እየጐዳው እንደሚገኝና ጉዳዩ አጣዳፊና ልዩ ትኩረት እንደሚያስፈልገው የዝግጅት ክፍላችን ከልዩ ልዩ አካባቢዎች ካሰባሰበው ሀሳብ ለመረዳት ተችሏል።</p>

<p>በተለይም ቀድሞ ከሚሠራበት የባንክ የበድር አሠጣጥ ሕግ ተሻሽሎ የወጣ ነው የተባለለትና በዋስትና የተያዘን ንብረት አበዳሪ ባንክ በሃራጅ እንዲሸጥ የሚያስችለው አዋጅ ቁጥር 97/90 ለነጋዴው ሕብረተሰብ የጐን ውጋት የሆነና የባንክን ጥቅም ለማስጠበቅ የወጣ ስለሆነ በሃገሪቱ የመዋዕለ ንዋይ ፍሠት ውስጥ የምናደርገውን እንቅስቃሴ ገትቶብናል ሲሉ የግል ባለሀብቶች ቅሬታ በማሰማት ላይ ናቸው።</p>

<p>በምሥራቅ ሸዋ እና በደቡብ ኦሮሚያ ክልል በእርሻና በኢንዱስትሪ ግንባታ ላይ የተሠማሩ ባለሀብቶች እንደገለጡት አዲስ ለሚፈጥሩት የሥራ መስክ ከባንክ ብድር ማግኘት ቢኖርባቸውም የዳኝነቱን ሥራ ቀልጣፋ በማድረግ ብድር እንዲመለስ ከማድረግ ይልቅ ባንኩ ቀድሞ ይሠራበት የነበረው የብድር አሠጣጥና አከፋፈል ሥርዓት በአዋጅ ቁጥር 97/90 በመቀየሩ በንብረታቸው ዋስትና ላይ ሥጋት እንዳያሳድርባቸው አስታውቀዋል። አያይዘውም አሁን የንግድ እንቅስቃሴው በተዳከመበትና የሕዝቡ የመግዛት አቅም ባሽቆለቆለበት ወቅት ነጋዴው ከባንክ ተበድሮ ለመሥራት መንግሥት ንብረቱን ቢፈልግ በዋስትና የሚያስቀረው አለዚያም በሃራጅ ይሸጥብኛል የሚል ሥጋት እንዳሳደረበት አስረድተዋል።</p>

<p>መንግሥት ትልቁ እርካታው መሆን የነበረበት ሕዝቡ በልማት እንቅስቃሴ ላይ እንዲነሣሣ ማበረታታትና በተጨባጭ የሕዝቡ ሕይወት ሲለወጥ ማየት እንደነበረ እነዚሁ ባለሀብቶች ጠቁመው በሃገር የኢኰኖሚ ዕድገት ውስጥ ወሣኝ ሚና የሚኖረው ነጋዴው ሕብረተሰብ የተቀላጠፈ ንግድ እንዲያካሄድ ከሚረዱት መንግሥታዊ የገንዘብ ተቋማት ውስጥ ባንኮች በብድር አሠጣጥ ከፍተኛ እገዛ ማድረግ ይጠበቅባቸዋል። ይህ ካልሆነ ግን የንግዱ እንቅስቃሴም ይደክማል፣ ባንኮችም ተበዳሪ አያገኙም ሲሉ አስተያየት ሰጥተዋል።</p>

<p>የጎሳ ፖለቲካው ተጠቃሚ በመሆን ገበያውን በሞኖፖል ይዘውታል ከሚባሉት በኢህአዴግ ጥላ ሥር ካሉ «የንግድ ድርጅቶች» ጋር ተወዳድሮ ብቁ ተፎካካሪ ሆኖ ለመቅረብ ያለውን ችግር መንግሥት ተገንዝቦ መፍትሔ ያበጅለታል ብለን በምንጠብቅበት ወቅት የባንኩ አዲስ አዋጅ በቡሃ ላይ ቆረቆር የሚሉት ዓይነት ዱብ ዕዳ ሆኖብናል ይላሉ። ኢንቨስተሮቹ ባንኩ በብድር አሰጣጡም በኩል ቢሆን የፖለቲካ ድጋፍ አላቸው ለሚባሉ አንዳንድ «የንግድ ድርጅቶች» የሚሰጣቸው ከፍተኛ መጠን ያለው ብድር አድሎአዊነት አለው ሲሉ ይወቅሳሉ። ቀደም ባለው በደርግ መንግሥት ባንኮች ብድር በሚጠየቁበት ወቅት የፖለቲካ ሰዎች በብድር አፈቃቀዱ ላይ የጠያቂው ክፍል አትራፊነት ሳይገናዘብ ቀጥተኛ ጣልቃ ገብነት እንደነበራቸው ይታወሳል። ይህ አሠራር ሙሉ በሙሉ በአሁኑ ጊዜ ቆሟል ለማለት እንደማይቻል ለባንኩ ቅርበት ያላቸው ሰዎች ይገልፃሉ።</p>

<p>የኢትዮጵያ ንግድ ባንክ የመንግሥት ንብረት ነው። ከ26 ቢሊዮን ብር በላይ የሚሆን አጠቃላይ ካፒታል ያለው ይህ ባንክ በአሁኑ ጊዜ ወደ 10 ቢሊዮን ብር እንዳበደረና የተቀማጭ አጠቃላይ ሒሳብም ከ15 ቢሊዮን ብር በላይ እንደሚሆን የተለያዩ መረጃዎች ይጠቁማሉ። ባለፈው ዓመት ካበደረው ገንዘብ ውስጥ ለማሰባሰብ ካቀደው 3 ቢሊዮን ብር ውስጥ 2.7 ቢሊዮን ብር ብቻ መሰብሰብ መቻሉን አንዳንድ የባንክ መረጃዎች ያስረዳሉ። በመሠረቱ ባንኩ ያበደረውን ብር መሰብሰብ እንዳለበትና ተበዳሪዎችም የመክፈል ግዴታ እንዳለባቸው ምንም ጥርጥር የለውም።</p>

<p>ይሁንና ካለው ግዙፍ የካፒታል አቅምና በዕቅድ ደረጃ አተርፋለሁ ካለው 485.9 ሚሊዮን በላይ ወደ 538 ሚሊዮን ብር ትርፍ ያገኘ ባንክ በአዋጅ ቁጥር 90/97 በመጠቀም የብድር ክፍያ ግዴታቸውን አልተወጡም በተባሉ ወገኖች ላይ በዘመቻ መልክ በዋስትና የያዛቸውን ንብረቶች በሃራጅ የመሸጡ ሒደት አብዛኛውን የነጋዴ ህብረተሰብ ክፉኛ አስደንግጦታል።</p>

<p>በበርካታ ባለሙያዎች ዘንድ በባንኩ በኩል የተያዘው የሰሞኑ ዘመቻ ኢንቨስተሩ በእጁ ያለውን ጥሪት ከባንኩ ከሚያገኘው ብድር ጋር በማቀናጀት ወደ ልማት እንዳያተኩር ሊገታ ይችላል የሚል ስጋት አለ። በመሠረቱ የባንክ ዋና አገልግሎት ሀብት የሚሰበሰብበትን ማዕከል ፈጥሮ ለልማት ሥራዎች እንዲውል ማገዝ ነው። በተለይ ኢንቨስተሩ ያለውን ሀብት ለልማትና ለዕድገት በሚረዱ የሥራ መስኮች በሚያሰማራበት ወቅት ውጤቱ እንዲያምር መንግሥት ድጋፍ ማድረግ ይጠበቅበታል እንጂ እንቅፋት ሊሆን ባልተገባው ነበር በማለት አዋጁን የሚተቹ ክፍሎች በርካታ ናቸው።</p>

<p>የኢንቨስስስስስስስስስትመንት ፖሊሲን በተሻለ መንገድ ለመተግበር መንግሥትን የሚረዱ አዳዲስ የአፈፃፀም መመሪያዎች ቢወጡም ሥራው እንዳይፋጠን የሚያደርጉ ቢሮክራሲያዊ አሠራሮች አንዳንድ ባለሀብቶችን አላራምድ እንዳሏቸው ባለሀብቶቹ አስታውቀዋል። ባለሀብቶቹ ለሪፖርተራችን በሰጡት አስተያየት መንግሥት የኢንቨስትመንት ፖሊሲዎችን ለማሻሻል በተደጋጋሚ የወሰዳቸው ጥናቶች መልካም ሆነው ቢገኙም በአፈፃፀም ረገድ ግን አንዳንድ ቢሮዎች እንቅፋትና ማነቆ እንደሆኑባቸው ተናግረዋል። በተለይም ባለጉዳዩ በተለያዩ ቢሮዎች ሲንቀሳቀስ ደጅ የሚጠናባቸው፣ በእጅ መንሻና በምልጃ ጉዳይ የሚፈፅምባቸው ቢሮዎች በርካታ መሆናቸውን ጠቁመዋል። ይህ ሁኔታ በዚሁ ከቀጠለ የባለሀብቶች ዕቅድ ተግባራዊ እንዳይሆንና እንዳይራመድ ማነቆ ይሆናል ሲሉ ስጋታቸውን ገልጠዋል።</p>

<p>የኢንቨስትመንት ፖሊሲው አስፈፃሚ በሆኑት የተለያዩ አካላት ቢሮክራሲያዊ አሠራር ባልተከበረበት ሁኔታ የፖሊሲ መሻሻል ብቻውን ብዙ ርቀት የሚያስኬድ አለመሆኑንም ባለሀብቶቹ በሰጡት አስተያየት ገልፀዋል። ለምሣሌ ያህልም በበርካታ ባለሀብቶች ዘንድ እየተሰማ ያለው ቅሬታ የኢንቨትመንት ፈቃድ በአጭር ጊዜ ውስጥ አለመሰጠት፣ የፕሮጀክቶች ጥናት በየጊዜው መራዘምና የቀጠሮ መበራከት የመሳሰሉት ሲሆኑ ለዚህም ዋነኛው ምክንያት የጉቦና የምልጃ አሠራር በአስፈፃሚ ቢሮዎች በኩል መታየት እንደሆነ ባለሀብቶቹ ያመለክታሉ።</p>

<p>እንደ አንዳንድ ባለሀብቶች ገለፃ በተለይ በክልልና በማዕከላዊ የኢንቨስትመንት ቢሮዎች በኩልም በቀጠሮ የማጉላላትና ጉቦ የመፈለግ ባሕሪ በባለሥልጣናቶቹ ላይ እንደሚታይና ይህም አንድን ጉዳይ ለማስፈፀም ከ6 ወራቶች በላይ እንዲፈጅ ምክንያት መሆኑን ጠቁመዋል።</p>

<p>ለችግሩ መባባስ ዋነኛ ተጠያቂ መንግሥት መሆኑን የጠቆሙት አንዳንድ አስተያየት ሰጪ ባለሀብቶች የኢንቨስትመንት ፖሊሲው በሚፈቅደው መሠረት ለመሥራት ከተፈለገና ፈጣን የኢንቨስትመንት ዕድገትን ለማምጣት ከታቀደ መንግሥት የጎሣ ፖሊሲውን ከመመርመር በተጨማሪ የአስፈፃሚ አካላትንም ሆነ ከጉዳዩ ጋር ግንኙነት ባላቸው ቢሮዎችና ባለሥልጣናት ላይ የመቆጣጠሪያ ስልት መቀየስ እንዳለበት አሳስበዋል።</p>

<p>መንግሥት ሙስናና ጉቦ የመሳሰሉት ቢሮክራሲያዊ አሰራሮች እንዳይኖሩ በፖሊሲው ላይ አንዳንድ ግዴታዎችን ቢያስቀምጥም ከጊዜ ወደ ጊዜ እየረቀቀ የመጣውን የቢሮክራሲያዊ አሠራር በሕግ ብቻ መቆጣጠር የማይቻል በመሆኑ ሌሎች ተጨማሪ የመቆጣጠሪያ ዘዴዎችን ለመቀየስ ከክልልና ከማዕከላዊ የኢንቨስትመንት ቢሮዎች ጋር በመቀናጀት መንቀሳቀስ እንደሚኖርበትም ከተሰጠው አስተያየት ለመረዳት ተችሏል።</p>

<p>መዋዕለ ንዋያቸውን ወደ ኢንቨስትመንቱ መስክ ለማዋል በዝግጅት ላይ ያሉ አንድ ስማቸውን ለመግለፅ ያልፈለጉ ባለሀብት ሃሣቡን አፍልቀው እንቅስቃሴ ከጀመሩበት ጊዜ አንስቶ በየአስፈፃሚ አካላቶች ያጋጠሟቸውን እንቅፋቶች ሲናገሩ «ከአዲስ አበባ መስተዳድር የሊዝ ጽ/ቤት ቦታ ለማግኘት በወጣው ጨረታ ላይ አሸናፊ ለመሆን 5 ሺህ ብር ጉቦ ሰጥቻለሁ። ከዚህም በላይ በቦታው ላይ ለምገነባው ሕንፃ እና ለምሠራበት ድርጅት ፕሮጀክቱን ለማስጠናት እስካሁን በመመላለስ ላይ ነኝ» በማለት በምሬት ይናገራሉ።</p>

<p>እኒሁ ባለሀብት ከከተማ ልማት ካርታና ፕላን ለማግኘት ከሦስት ወር በላይ ሲመላለሱ እንደቆዩና ቀጠሮ ሲበዛባቸው በጉቦ እንደተገላገሉ አጫውተውናል። አሁንም ወደሌሎች ቢሮዎች ቢሄዱ ተመሳሳይ ችግር እንደሚገጥማቸው ያላቸውን ስጋት በሰጡን አስተያየት ገልፀውልናል።</p>

<p>ባለሀብቶቹ «ለኢንቨስትመንት እርምጃችን እንደ ከተማ ልማት፣ መብራት ኃይል፣ ቴሌኮሙኒኬሽን፣ ውሃና ፍሳሽ የመሳሰሉት መንግሥታዊ አካላት ለፖሊሲው ተግባራዊነት እንደ አንድ አካል ሆነው በቅንጅት መንቀሳቀስ አልቻሉም» ብለዋል።</p>

<p>በአዲስ መልክ ለሁለተኛ ጊዜ ተሻሽሎ የወጣው የኢንቨስትመንት ፖለሲ በራሱ ሲታይ ባለሀብቱን የሚያነሳሳና ያለምንም ገደብ እንዲንቀሳቀስ የሚጋብዝ ቢሆንም በአስፈፃሚ አካላትና በሌሎች መንግሥታዊ ድርጅቶች በኩል የሚታየውን ጐታችና አሰልቺ የሆኑ የአሠራር ሂደቶችን ለመቆጣጠር መንግሥት ሕዝብን ያሳተፈ እንቅስቃሴ ማድረግ እንደሚጠበቅበት ባለሀብቶቹ ያስገነዝባሉ።</p>

<p>እነዚህን የኢንቨስተሮች ቅሬታዎች መነሻ በማድረግ ስለችግሩ ማብራሪያ እንዲሰጠን ለኢንቨስትመንት ባለሥልጣን ጥያቄዎችን ልከን ከአንድ ወር በላይ ብንጠብቅም ቀና ትብብር ሳናገኝ ቀርተናል። ከዕውነታው እየሸሹ በታማኝ ሚዲያዎች በተደጋጋሚ «ፕሮፓጋንዳ» ሲሠሩ የሚታዩት የኢንቨስትመንት ባለሥልጣን ሥራ አስኪያጅና ቢሮአቸው ከዝግጅት ክፍላችን የቀረበላቸውን ጥያቄ አንቀበልም ሲሉ ይህ ለሁለተኛ ጊዜ ነው። በፕሬስ ሕጉ እንደተቀመጠው ግን «የመንግሥት ባለሥልጣኖች ሁሉ ሕዝቡ የመንግሥትን ሥራ ለማወቅ ያለውን መብትና የመንግሥት ባለሥልጣኖች ያለባቸውን የተጠያቂነት መርህ በመከተል ከፕሬስ ጋር የመተባበር ግዴታ አለባቸው።»</p>


</body>
</html>
