<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ካፒታልና የውሃ ፍሰት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">ካፒታልና የውሃ ፍሰት</h2>


<p>ባለሀብቶች በልማት ወደኋላ በቀሩት አካባቢዎች ማለትም በአፋር፣ በሱማሌ፣ በጋምቤላና በቤኒሻንጉል ጉሙዝ ክልሎች ገንዘብና እውቀታቸውን በሥራ ላይ እንዲያውሉ ጥሪ ያደረገ እንቅስቃሴ ባለፈው ሰሞን በከተማችን ተካሂዷል። ሕዝቡ በሚከፍለው ግብር የሚካሄደው ብሔራዊ ቴሌቪዥን ሊሠራው ሲገባ የሕወሀት የንግድ ተቋም የሆነው ሜጋ ኋላቀር ከሚባሉት አካባቢዎች ገንዘብ ወጭ እየተደረገለት ባቀናበረው ልዩ የቪዲዮ ዝግጅት ከአንድ ሳምንት በፊት የተጀመረው የ«ኢንቬስት አድርጉ» ቅስቀሳ በአንድ ብሔራዊ ሲምፖዚየምና ኤግዚቪሽን ተጠናቋል።</p>

<p>ጅምሩና ክንውኑ በመሠረቱ አግባብነት ያለው ነው። የተጠቀሱት ክልሎች ከፍተኛ የተፈጥሮ ሀብት ያላቸው መሆኑ እርግጥ ነው። ይህን እምቅ የተፈጥሮ ሀብት ማልማትና ለአገር ዕድገት፣ ለአካባቢው ሕዝብ የኑሮ መሻሻል፣ ለባለሀብቶች ጥቅም ማዋል እንደሚያስፈልግ ማንም የሚቀበለው ነው። በኢንቬስትመንት ባለሥልጣን ሥራ አስኪያጅ እንደተገለጠው «በአዲስ አበባ ወይም በናዝሬት ኢንቬስት ከሚያደርጉት ውጭ በክልሎች ኢንቬስት ለሚያደርጉ ባለሀብቶች ተጨማሪ የገቢ ግብር ነፃ መብት፣ እንዲሁም በዚሁ ነፃ መብት ጊዜ ውስጥ ኪሣራን የማስተላለፍ ሌላ ተጨማሪ ጊዜ ተሰጥቷል። «የየክልሎቹ ፕሬዚዳንቶችም አስፈላጊውን እገዛ ሁሉ ለማድረግ ከመቼውም ጊዜ በበለጠ ተዘጋጅተው እየጠበቁ መሆናቸውን ገልጠዋል። የተባለው ሁሉ ዕውነታውን የሚያንፀባርቅ ከሆነ ገንቢ እርምጃ ነው።</p>

<p>ሁሉም ሰዎች በሕግ ፊት እኩል ናቸው። በዘር፣ በብሔር ብሔረሰብ፣ በቀለም፣ በጾታ፣ በቋንቋ፣ በኃይማኖት፣ በፖለቲካ ልዩነት አይደረግባቸውም ከሚለው ሕገ - መንግሥታዊ ሀሳብ አንፃር ሕዝብን በጐሣ መከፋፈሉ ለዕድገት አይጠቅምም እንላለን። አገርን በጐሣ ክልሎች መገጣጠም ጊዜ ጠብቆ ሊፈነዳ የሚችል ቦንብ ማዘጋጀት መሆኑን ከዩጐዝላቪያ ሁኔታ እያየን ነው። በአገራችን በተጣለው የጐሣ አካባቢ የመከለል መሠረት የምንቀጥል ከሆነ ከ10፣ ከ20 እና ከ50 ዓመት በኋላ ይህች አገር የልጆቻችን ሰላማዊ መኖሪያ ስለመሆኗ እርግጠኞች አንሆንም። ሕዝብ በጐሣ መከፋፈል ለልማትና ለኢኮኖሚ ዕድገት የሚጠቅም ፖሊሲ ነው ከተባለ ግን ፍትሐዊነቱንና ዴሞክራሲያዊነቱን እንጠይቃለን።</p>

<p>በ1987 በተካሄደው የሕዝብና የቤት ቆጠራ በተመዘገበው መሠረት ከ5 ሺ ሕዝብ በላይ ያላቸውን ብሔረሰቦች ብንወስድ በአፋር ክልል 970 ሺ ከሚሆኑት አፋሮች ጋር ተሰበጣጥረው 47 ሺ አማራዎች፣ 10 ሺ አርጐባዎች፣ 8500 ትግሬዎች፣ 8 ሺ ኦሮሞዎች፣ 5 ሺ ወላይታዎች፣ 5 ሺ ጉራጌዎች፣ ሀድያዎችና ከምባታዎች ይኖራሉ። በሱማሌ ክልል ደግሞ ከ3 ሚሊዮን ሶማሌዎች ጋር የሚኖሩ 71 ሺ ኦሮሞዎች፣ 20 ሺ አማራዎች፣ 4 ሺ ጉራጌዎች አሉ። በጋምቤላ ክልል ከ64 ሺ ኑዌሮችና ከ45 ሺ አኙዋኮች ጋር 14 ሺ ከፋና ከንባታ፣ 13 ሺ አማራ፣ 11 ሺ ኦሮሞ፣ 9 ሺ መሰንጐ ይኖራል። በቤኒሻንጉል ጉሙዝ ክልል ከ115 ሺ ቤኒሻንጉልና ከ102 ሺ ጉሙዝ ጋር 102 ሺ አማራ፣ 59 ሺ ኦሮሞ፣ 32 ሺ ሺናሻ፣ 4 ሺ ትግሬዎች መኖራቸው ተመዝግቧል። በተጠቀሱት ክልሎች ምን ያህል ፍትሐዊነት ሰፍኗል? በየክልሎቹ የሚኖሩ የልዩ ልዩ ብሔረሰብ ባለሀብቶች ምን ያህል የተመቻቸ ሁኔታ ተፈጥሮላቸዋል? የክልሉ ባለሥልጣኖች ባለሀብቶችን ከውጭ ከመጥራታቸው በፊት እነዚህን ጥያቄዎች መመለስ ያለባቸው ይመስለናል።</p>

<p>እነዚህ የየክልሉ ዋና ዋና ብሔረሰቦች «መጤ»፣ «ነፍጠኛ» የሚል ስም ሳይሰጣቸው በክልሉ የፖለቲካና የኢኮኖሚ ሕይወት ውስጥ ድርሻ ሊኖራቸው ይገባል። ሥልጣንንም ሆነ በኢትዮጵያዊ ዜግነታቸው ሊያገኙት የሚገባውን የሥራ ዕድል ወደእናት ክልሎቻቸው (አማራ ወደ አማራ ክልል፣ ኦሮሞ ወደ ኦሮሚያ) ሄደው እንዲፈልጉ መገፋፋት ያለባቸው አይመስለንም። ወይም ዕድሉ ሁሉ ጠመንጃ ይዘው ለሚያስገብሩ አንድ ወይም ሁለት ብሔረሰቦች አባላት ብቻ መመቻቸት የለበትም። በአንዳንድ ክልሎች በዚያ ክልል ውስጥ የሚኖሩ የሌሎች ብሔረሰቦች ተወላጆችን በተመለከተ «ውጣ አትበለው፣ እንዲወጣ ግን አድርገው» የሚለው ሻዕቢያዊ መሠሪ አሠራር ማቆም ይኖርበታል።</p>

<p>የሶማሌው ክልል ርዕሰ መስተዳድር አቶ መሐመድ መአሊን ስለክልላቸው እንደገለጡት «በክልሉ የነበረውን የጐሣና የድርጅት ሽኩቻዎች ከከፍተኛ ትግል በኋላ በማስወገድ የተረጋጋ መንግሥት እንዲኖር ተደርጓል።» ይህ እውነት ከሆነ በተለይም የጐሣ ትርምሱ ጉዳይ በሌሎች ክልሎችም ሊታሰብበት የሚገባ ነው። ቢያንስ በክልልና በከተሞች ደረጃ አመራሮችና ምክር ቤቶች በቅንጅት የማይዋቀሩበት ምክንያት አይታየንም፣ የምንነጋገረው ጐሣዎች በጐሣዎች ላይ ስለሚኖራቸው የበላይነት ሳይሆን ስለዴሞክራሲና ፍትሃዊነት ከሆነ ማለት ነው።</p>

<p>የካፒታልና የውሃ ፍሰት ተመሳሳይነት አለው ይባላል። ሁለቱም ተስማሚ የሆነ የፍሰት አካባቢ ይፈልጋሉ። ማንም ሳይመራቸው ወደሚመቻቸው አካባቢ ይፈስሳሉ። የካፒታል የፍሰት አካባቢ ስንል የመንገድና የሌሎች መገናኛዎች፣ የኃይል ምንጭ፣ የባንክ አገልግሎቶችንና የመሳሰሉትን ኢንፍራስትራክቸሮች፣ የሰለጠነ የሰው ኃይል መኖርን፣ የአካባቢውን የፖለቲካ አየር (ጶሊቲቻል ችሊማተ)፣ የሕግና የዳኝነት ሁኔታ (ለጋል ችሊማተ) ማለታችን ነው። እነዚህ ሁኔታዎች ባልተመቻቹበት ሁኔታ ስለኢንቬስትመንት አመቺነት መነጋገር ከፕሮፓጋንዳ የሚያልፍ አይደለም።</p>

<p>የኋላ ቀር አካባቢዎችን የሰው ኃይል አቅም ለማሳደግ (ቻፓቺትይ ቡኢልዲንግ) የሚደረገው ርብርቦሽ የሚደገፍ ሆኖ የአካባቢ ሥልጣን አያያዝን ከጐሣና ከፖለቲካ መስፈርት አኳያ ብቻ ማየት የፖለቲካውንም ሆነ የቢሮክራሲ መደላደሉን ለኢንቬስትመንት ማመቻቸት አይደለም። ሕዝብና የሥራ ጉልበት፣ ሀብትና ዕውቀት ከተከማቸበት አካባቢ ወዳነሰበትና ወደሚፈለግበት አካባቢ በኢኮኖሚ ሕግጋት መሠረት እንዳይፈስ በጐሣ ክልል ገድቦ ይዞ ስለኢንቬስትመንትና ልማት ማሰብ አይቻልም። በኢኮኖሚ እንቅስቃሴው ተዋዋይ ወገኖች ባልተግባቡት ጊዜ ሁሉ ወደዳኝነት አካል ሄደው አፋጣኝ ዳኝነት በማያገኙበት፣ ከባንክ የተበደረ ባለሀብት ጉዳዩ በዳኝነት አካል ሳይታይ (ዊትሆኡት ዱአ ፕሮቸስስ ኦፍ ላው) በአንድ ወር ማስጠንቀቂያ ንብረቱን ሁሉ በሚያጣበት ሁኔታ የኢንቨስትመንት አየሩ ተስማሚ ነው ብሎ አፍን ሞልቶ መናገር ይቻላል?</p>

<p>ስለዚህ የምንመኘውን እንድናገኝ በጠላቶቻችን ግፊትም ሆነ በራሳችን የተሣሣተ ዕይታ ባለፉት ዓመታት በመንገዳችን ላይ የተቀመጡ የአንድነትና የዕድገት እንቅፋት የሆኑ ፖሊሲዎችን እንደገና መመርመር የግድ ይሆናል።</p>


</body>
</html>
