<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተኩስ አቁም ተማፅኖው ለሌላ ዙር ዕልቂትና ስደት መዘጋጃ እንዳይሆን ያሰጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ባድመን በኃይል ለመያዝ ዝግጅት ይዟል?</span></h3>

<h2 class="align-center">የተኩስ አቁም ተማፅኖው ለሌላ ዙር ዕልቂትና ስደት መዘጋጃ እንዳይሆን ያሰጋል</h2>
<h3 class="align-center"><li> ኤርትራ የሳህል - ሰሃራ ማህበር አባል ሆነች</h3></li>


<p>የኢሳይያስ መንግሥት በኢትዮጵያ ላይ እያካሄደ ባለው ጦርነት በዲፕሎማሲው መስክ ለተኩስ አቁም እየተማጸነ ሲሆን በሰው ኃይል በኩል የደረሰበትን ከፍተኛ ኪሳራ ለማካካስ ከቅርብ ጊዜያት ወዲህ በየአገሩ ተበትነው ካሉት ስደተኛ ዜጐቹ መካከል በተለይ በየአረብ አገሮቹ የመኖሪያ ፈቃድ የሌላቸውን እየጠቆመ በማስያዝ ወደ ኤርትራ እንዲመለሱ አዲስ ዘመቻ መጀመሩን ውስጥ አዋቂ ምንጮች አስታወቁ። የሀፍረት ሸማ የተከናነበበትንና በኃይል ተገድዶ የወጣበትን ባድመን ዳግመኛ ወርሮ ለመያዝ ከሳህኑን ተልዕኮ ጐን በምስጢር ከፍተኛ ዝግጅት እያደረገ መሆኑም ተመልክቷል።</p>

<p>ኤርትራ በየአቅጣጫው በለኮሰችውና በተለይ ደግሞ ከኢትዮጵያ ጋር በጀመረችው ጦርነት መመኪያዬ ያለችው የመከላከያ ኃይሏ እየተመናመነ በመምጣቱ በአሁኑ ወቅት ዕድሜያቸው ለውትድርና ግዳጅ ያልደረሰውን፣ ቦርድ የወጡ የቀድሞ የሻዕቢያ ታጋዮችን፣ የዩኒቨርስቲ፣ የማታ ተማሪዎችንና በአጠቃላይ ወጣት የተባለውን በግዳጅና ብሎም በአፈሳ ጭምር ወደ ማሰልጠኛዎች እያስገባች መሆኑን ከአካባቢው ከሚናፈሰው ዜና ለመረዳት ተችሏል።</p>

<p>በኤርትራና ኢትዮጵያ መካከል ተዳፍኖ የቆየው አለመግባባት ይፋ ከሆነ በኋላ በኤርትራ በተቃጣው ጥቃት፣ ወረራና ዜጐቻችንን እያሰቃዩ ወደ ሀገራቸው እንዲመለሱ በማድረጉ ሂደት ኢትዮጵያም ወደ 43 ሺህ የሚጠጉ ኤርትራውያንን ወደ ሀገራቸው ሸኝታለች። በዚህ እንቅስቃሴ የመጀመሪያዎቹ ጊዜያት ላይ ከኢትዮጵያ ከተባረሩት ውስጥ ወደሌሎች አገሮች ለመሄድ ለኤርትራ መንግሥት ጥያቄ አቅርበው የተሳካላቸው ወደተለያዩ ሃገሮች የመሄድ ዕድል ገጥሞአቸዋል። ቀላል ቁጥር የማይሰጣቸው ደግሞ ባገኙት አጋጣሚ ተጠቅመው ከኤርትራም ሆነ ከኢትዮጵያ እየጠፉ በየአገሮቹ በስደተኝነት እንደሚገኙ ተደጋግሞ የሚነገር ነው። በአጠቃላይ ወደ ውጪ ሀገሮች ለመውጣት ዕድል ካገኙት ኤርትራውያን አብዛኞቹ ሕጋዊ የመኖሪያ ፈቃድ የሌላቸው እንደሆኑ ይታወቃል።</p>

<p>ይህንን ሁኔታ በሚገባ ያጤነውና የተዋጊ ኃይል እጥረት ያጋጠመው የኢሳይያስ መንግሥት በአሁኑ ወቅት በተለያዩ አረብ አገሮች በስደተኝነት የሚኖሩትንና ሕጋዊ የመኖሪያ ፈቃድ የሌላቸውን ከየአገሮቹ ባለሥልጣኖች ጋር ተባብሮ በወኪሎቹ አማካይነት በሚካሄደው ጥቆማ እያሳደነ ወደ አገራቸው እንዲመለሱ የዘመቻ እንቅስቃሴ መጀመሩን አንዳንድ ውስጥ አዋቂ ምንጮች ይናገራሉ። ይህ ሁኔታ በስፋት በመቀጠል በሌሎች አገሮች ያሉትንም እንደሚመለከት ሁኔታው ፍራቻ ያሳደረባቸው ወገኖች ገልፀዋል።</p>

<p>ይህ በእንዲህ እንዳለ በየግንባሮቹ የሁለቱ ተፋላሚ አገሮች ሠራዊቶች በቅርብ ርቀት ተፋጥጠው በሚገኙበት ሁኔታ አልፎ አልፎ የከባድ መሣሪያ ተኩስ ልውውጥ እንደሚደረግ የገለጡት ምንጮች ይህ እንቅስቃሴ ለተወሰኑ ጊዜያት ጋብ ብሎ የሰነበተውን የአካባቢውን የሰላም አየር ያደፈርሰዋል የሚል ሥጋት አሳድሮ እንደሚገኝ አመልክተዋል።</p>

<p>የኢትዮጵያ ተዋጊ አውሮፕላኖች የሳዋ ወታደራዊ ማሠልጠኛ፣ አዲቀይህና መንደፈራ በተባሉ አካባቢዎች ይገኙ በነበሩ የተጠኑ ወታደራዊ ዒላማዎች ላይ ጥቃት ከመሰንዘራቸው ውጭ እስካሁን በሁለቱም በኩል ከፕሮፓጋንዳ በስተቀር ወደውጊያ ውስጥ አለመግባታቸው ታውቋል።</p>

<p>በሌላ በኩል ለገላጋይ ያስቸገረውን የኢትዮጵያና የኤርትራን የድንበር ግጭት በሰላም ለመፍታትና ጉዳዩን እንደገና በቅርቡ ለመመልከት የተባበሩት መንግሥታት ድርጅት የአፍሪካ ልዩ ልዑክ የሆኑት አልጀሪያዊው ዲፕሎማት አምባሳደር መሐመድ ሳህኑን ከትናንት በስቲያ አዲስ አበባ ገብተዋል።</p>

<p>መሐመድ ሳህኑን አዲስ አበባ ውስጥ ከጠቅላይ ሚኒስትር መለስ ዜናዊ ጋር በውዝግቡ ዙሪያ የተወያዩ ሲሆን ምን ዓይነት ውጤት ላይ እንደደረሱ ግን ለሕትመት እስከገባንበት ጊዜ ድረስ ለማረጋገጥ አልተቻለም። አምባሳደር ሳህኑን በቅድሚያ አሥመራ በመሄድ ከፕሬዚዳንት ኢሳይያስ አፈወርቂ ጋር ተመሳሳይ ውይይት ማድረጋቸው ታውቋል።</p>

<p>የኤርትራው ፕሬዚዳንት ቃል አቀባይ ውይይቱ ገንቢ ነበር ከማለትና የተኩስ አቁም እንዲደረግ ፍላጎት ያላቸው መሆኑን መግለጽ ውጭ ዝርዝር መግለጫ አልሰጡበትም። ልዩ ልዑካኑም አሥመራን ከመልቀቃቸው በፊት በሰጡት መግለጫ ይህንኑ የቃል አቀባዩን አባባል ከመድገም ውጭ ሌላ ያሉት ነገር የለም። ሳህኑን ከውይይቱ መልካም ሃሳብ ካገኙ ለጥቂት ጊዜያት በአካባቢው ሊቆዩ እንደሚችሉና አሥመራና አዲስ አበባ በመመላለስ የተጋረጠውን የጦርነት ዳመና ለመግፈፍ እንደሚሞክሩ አስታውቀዋል።</p>

<p>በኢትዮጵያ መንግሥት በኩል ሻዕቢያ በኃይል ከያዛቸው መሬቶች ሳይለቅ ምንም ዓይነት ተኩስ አቁምና ድርድር የማይታሰብ መሆኑ የተገለጠ ሲሆን ጉዳዩን በሚከታተሉ የፖለቲካ ታዛቢዎች እንደሚሰጡት አስተያየት ኤርትራ፣</p>

<p>1. በወረራ ከያዘቻቸው መሬቶች ሁሉ ያለምንም ቅድመ ሁኔታ መውጣት፤</p>

<p>2. የኢትዮጵያን መሬት በእብሪት በመውረሯ ለደረሰው የሕይወትና የንብረት መጥፋት ኃላፊነቱን መቀበልና የጦር ካሣ ለመክፈል መስማማት፤ አለባት። ይህ ሳይሆን ጉዳዩ በይሁን ይሁን ቢታለፍ ኢሳይያስና ፓርቲያቸው ሌላ የመዘጋጃ ጊዜ አግኝተው የኢትዮጵያንና የኤርትራን ሕዝቦች ለሌላ ዙር እልቂትና የስደት ምዕራፍ እንዳይጋበዙ ያሰጋል።</p>

<p>በተደጋጋሚ ጊዜያት ወደ ሁለቱ አገሮች በመመላለስ የሰላም ጥረት ሲያደርጉ የነበሩት አምባሳደር ሳህኑን የአሁኑ ጉዞም ከቀድሞው የተለየ አዲስ ነገር ሊያመጣ አይችልም የሚል ግምት ያላቸው ዲፕሎማቶች ግን የጥር 28/91 ውጊያ ያገረሸው እሳቸው በአካባቢው በነበሩበት ወቅት በመሆኑ የአሁኑ አዲስ ዙር ተልዕኮአቸውም ከዚህ ያለፈ ተጨባጭ ውጤት አያመጣም ባይ ናቸው።</p>

<p>ይህ በእንዲህ እንዳለም በኢትዮ - ኤርትራ ውዝግብ ዙሪያ «ዩናይትድ ስቴትስ ጦርነቱ ከተጀመረ ወዲህ ቀድሞ የነበራትን አቋም ቀይራ ለኤርትራ አዳልታለች፣ ለዚህም ነው የኤርትራን ወራሪነት በግልጽ ያላወገዘችው» እየተባለ የሚሰጠው አስተያየት ከሐቁ የተለየና የተዛባ አመለካከት መሆኑን በኢትዮጵያ የዩናይትድ ስቴትስ አምባሳደር ዴቪድ ሺን ሰሞኑን በሰጡት ቃለ-ምልልስ አስታውቀዋል።</p>

<p>አምባሳደሩ ከሳምንታዊው የዩናይትድ ስቴትስ ኢንፎርሜሽን አገልግሎት ልዩ ሪፖርት መጽሔት የኤፕሬል 22 ቀን 1999 ዓ.ም. እትም ጋር ባደረጉት ቃለ-ምልልስ እንደገለጡት ዩናይትድ ስቴትስ ውዝግቡ በይፋ ከተጀመረበት ከሰኔ 4 ቀን 1990 ዓ.ም. ጀምሮ በሁለቱ ወዳጆች መካከል የተፈጠረው ችግር ሰላማዊ በሆነ ሁኔታ እንዲፈታ ብርቱ ጥረት ማድረጓን ገልጠዋል።</p>

<p>«እኛ ችግሩን በሰላማዊ መንገድ፣ ከጦር መሣሪያ ግብግብ በመለስ በጠረጴዛ ዙሪያ ውይይት ለመፍታት ሙከራ እያደረግን እያለ ከሁለቱ ሸሪኮቻችን አንዱን ወራሪ ሌላውን ተወራሪ አድርጐ መፈረጅ አግባብ አልመሰለንም።» በማለት ሚስተር ሺን የመንግሥታቸውን አቋም ግልጽ አድርገዋል።</p>

<p>አሜሪካና ሩዋንዳ ገና ውዝግቡ በተጀመረ ሰሞን ሁለቱን አገሮች ለምሸምገል የማግባቢያ ሃሣብ ማቅረባቸውና ይህም በአፍሪካ አንድነት ድርጅትና በተባበሩት መንግሥታት ድርጅት የፀጥታው ጥበቃ ም/ቤት መደገፉ አገራቸው ለችግሩ በሰላም ማለቅ ያላትን ኃሣብ የሚያመለክት እንደሆነ አምባሳደሩ አስረድተዋል።</p>

<p>በርካታ ዓለም አቀፍ መንግሥታትና ድርጅቶች ችግሩን በሰላም ለመፍታት ብዙ ሚና ተጫውተው አልተሳካላቸውምና ችግሩን በዘላቂነት ለመፍታት ምን መደረግ ያለበት ይመስልዎታል? ተብለው የተጠየቁት ሚስተር ሺን በሰጡት መልስ «ሁለቱ ተፋላሚዎች የአሜሪካንን ተሳትፎና ሸምጋይነት የሚሹ ከሆነ ዩናይትድ ስቴትስ ችግሩ ሰላማዊ መፍትሔ የሚያገኝበትን መንገድ ሁሉ ለማመቻቸት ዝግጁ ናት።</p>

<p>«አሁን ባለው ሁኔታ ግን ሁለቱም ዩናይትድ ስቴትስ በጉዳዩ እንድትገባ ፍላጐት አላሳዩም። በዚህም ምክንያት አዲስ የሰላም አማራጭ አላቀረበችም። የምትገፋበት የአፍሪካ አንድነት ድርጅትን የሰላም ሃሳብ ብቻ ነው።» ብለዋል።</p>

<p>አሜሪካ ይህን ዓይነት ትልቅ ድርሻ ያለው ሚና እየተጫወተች የኢትዮጵያ ወዳጅነቷን ትቀጥላለች ቢባልም ብዙዎች ሰዎችና የግልና የመንግሥት መገናኛ ብዙሃን ግን ዩናይትድ ስቴትስ ኢትዮጵያን እንዳታለለች አድርገው ነው የሚመለከቷት። ይህንን ሁኔታስ እንዴት ያዩታል? ተብለው የተጠየቁት አምባሳደር ዴቪድ ሺን «አሜሪካ ችግሩ ከተከሰተበት ጊዜ አንስቶ ውዝግቡ በሰላም የሚፈታበትን መንገድ ስታመቻች መቆየቷን በሚገባ በሚያውቁ ኢትዮጵያውያንና ምሁራን ዘንድ ዩናይትድ ስቴትስ ስለ ኢትዮጵያ ቀና አመለካከት እንዳላት በሚገባ የሚረዱ ይመስለኛል።</p>

<p>«በእርግጥ ከበርካታ ሳምንታት በፊት ከኢትዮጵያ ጋር አንዳንድ አለመግባባቶች ነበሩን። ይህ ደግሞ ከሚገባው በላይ ተጋንኖ በመገናኛ ብዙሃን ተስተጋብቷል። በመሠረቱ የሁለት አገሮች ግንኙነት በአንድና በሁለት ወራት ውስጥ በሚከሰት አለመግባባት መለካት ያለበት አይመስለኝም። በረጅሙ የሁለቱ አገሮች ሥር የሰደደ የትብብር ወዳጅነትና ግንኙነት አኳያ ነው መመዘን ያለበት።</p>

<p>«በእኔ እምነት አብዛኛው የኢትዮጵያ ሕዝብ ስለ አሜሪካ መንግሥትና ሕዝብ ቀና አመለካከት ያለው ነው የሚመስለኝ። እኔም በዚሁ አኳያ ግንኙነቱ በመጪዎቹ ወራት በሚሻሻልበት ሁኔታና የበለጠ በሚጠናከርበት መንገድ ትኩረቴን አደርጋለሁ።</p>

<p>«ዩናይትድ ስቴትስ የፌዴራል ሥርዓትን እየሞከረች ላለችው ኢትዮጵያ የሞራልና የፋይናንስ ድጋፍ በማድረግ የአካባቢው ደህንነት በፖለቲካም ሆነ በኢኮኖሚው መስክ የተረጋጋ እንዲሆን ፅኑ ፍላጐት ነው ያላት።</p>

<p>ኢትዮጵያም ዴሞክራሲያዊ ሥርዓት ለመገንባት የ ጀመረችውን ጥረት የበለጠ አጠንክራ እንድትገፋበት የሚቻለንን ድጋፍ ከማድረግ አንቆጠብም» በማለት አምባሳደሩ የመንግሥታቸውን አቋም ዳግመኛ አረጋግጠዋል።</p>

<p>ይህ በእንዲህ እንዳለየማንነት ቀውስና አጉል የመስፋፋት ፖሊሲ ሰለባ የሆነችው ኤርትራ በሊቢያ ቀያሽነት በቅርቡ የተመሠረተው የሳህል ሰሃራ ማህበር አባል መሆኗ ተረጋግጦአል። ፕሬዚዳንት ኢሣይያስም ባለፈው ሳምንት በሊቢያ በተካሄደው በዚሁ የድርጅቱ የመሪዎች ስብሰባ ላይ ተገኝተው መመለሳቸው ተገልጿል። በቆይታቸው ወቅትም ኰሎኔል ሙአመር ጋዳፊ ፕሬዚዳንት ኢሣይያስንና የሱዳኑን መሪ ጄኔራል አልበሽርን ለማስታረቅ ያልተሳካ ሙከራ እንዳደረጉ ተዘግቧል።</p>

<p>የሳህል ሳሃራ ማህበር አባል አገሮች ሊቢያ፣ ማሊ፣ ቻድ፣ ሱዳን፣ ቡርኪና ፋሶ እና ኤርትራ ሲሆኑ የሀሳቡ አመንጪና የድርጅቱ ደጓሚ (በገንዘብ) ሊቢያ እንደሆነች ለማወቅ ተችሏል። ሊቢያ የሳህል ሳሃራ ማህበርን የመሠረተችው ከሌሎች ሀገሮችና ድርጅቶች በተለይም ከማግሬብ ማህበረሰብ አባል አገሮች የምትፈልገውን ሁሉ ለማሳካት ባለመቻሏና ወደጥቁር አፍሪካ ማተኰሩ አማራጭ የሌለው ሆኖ በመታየቱ እንደሆነ የፖለቲካ ታዛቢዎች ገልፀዋል። ኤርትራ ደግሞ ወደ እዚህኛው ማህበር ዘው ብላ የገባችው የአረብ ሊግ አባል ለመሆን በተደጋጋሚ ያቀረበችው ማመልከቻ ውጤት አልባ በመሆኑ እንደሆነ ተያይዞ የደረሰን ዘገባ ያመለክታል።</p>


</body>
</html>
