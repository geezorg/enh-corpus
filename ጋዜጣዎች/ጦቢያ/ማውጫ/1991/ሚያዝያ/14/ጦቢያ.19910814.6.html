<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዓባይ ቂምና ስጋት ያረገዘ ወንዝ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዓባይ ቂምና ስጋት ያረገዘ ወንዝ</h1>


<p class="align-right">ከካህሳይ ገ/እግዚአብሔር</p>

<p>ኢትዮጵያ ውስጥ የዝናብ እጥረት በተከሰተ ቁጥር የዓባይ ሆድ ይጐድላል፣ ካይሮ መጠውለግ ትጀምራለች። ግብጻውያን ኢትዮጵያ በጦርነት እንጂ በድርቅ እንድትጐዳ አይፈልጉም የሚባለው ለዚሁ ነው። በአንጻሩ ዓባይ በጐርፍ ሲደፈርስ የካይሮ ፊት ይፈካል።</p>

<p>የግብጽ ሜትሮሎጂስቶችና የፖለቲካ ሰዎች በወርሃ ክረምት ኢትዮጵያ ላይ የሚዘንበውን የዝናብ መጠን በታላቅ ትኩረት ነው የሚከታተሉት። ለዚህም ምክንያት አላቸው፤ የዝናቡን መጠን ካወቁ ለቀጣዩ ጊዜ ቅድመ ጥንቃቄ (ዝግጅት) ለማድረግ ስለሚያግዛቸው ነው። የአሰዋን ግድብ የወለደው ሰው ሠራሹ «የናስር ሐይቅ» 165 ቢሊዮን ኪዩቢክ ሜትር ውሃ የመቋጠር አቅም አለው። እንደዚህም ሆኖ እስከአሁን ድረስ «ናስር» ውሃ ጠገብኩ ብሎ አያውቅም።</p>

<p>በአንጻሩ ከአንዴም ሁለቴ ናስር ሐይቅ ባዶ ወደመሆን የተቃረበበት ወቅት አጋጥሞታል። የሩቁን ትተን ከቅርብ ገጠመኞች አንድ ሁለቱን ማውሳት ይቻላል። በ1965-66 ዓ.ም. በሀገራችን ተከስቶ በነበረው ድርቅ ናስር 80 ቢሊዮን ኪዩቢክ ሜትር ውሃ ብቻ ለመያዝ ተገዶ ነበር። ግብጻውያንን ክፉኛ አስደንግጦ የግብጽ መሪዎችን ከውጥረት ማቅ ውስጥ እንዲዘፈቁ ያደረጋቸው ግን በ1977-78 ዓ.ም. የነበረው ሁኔታ ነው። ያኔ በወርሃ ሐምሌ በናስር ሐይቅ ለክፉ ቀን ተብሎ የቀረው የመጠባበቂያ ውሃ 45 ቢሊዮን ኪዩቢክ ሊትር ውሃ ብቻ ነበር። በወቅቱ የግብጽ የመስኖ እርሻዎች ብቻ ሳይሆኑ 1/3ኛውን የሀገሪቱ የኤሌክትሪክ ፍጆታ የሚያመነጩት በአሰዋን ግድብ ፊት ለፊት የተደቀኑት የኤሌክትሪክ ሞተሮችን ለማንቀሳቀስ የሚያስችል የውሃ ኃይል እየተሟጠጠ ነበር።</p>

<p>ከዛሬ አሥራ አንድ ዓመት በፊት ግን ዓባይ ቁጣውን በተቃራኒው መልክ ነበር የገለጸው። በወቅቱ በኢትዮጵያ ውስጥ የነበረው ክረምት ከባድ ነበር። በመሆኑም ዓባይ ከአቅሙ በላይ ውሃ ለመሸከም ተገደደ። ይሁንና ሁለቱም ዓባዮች ካርቱም ላይ ሲገናኙ ይዘውት የመጡት ውሃ «ከኮታቸው በላይ» ኖሮ የሱዳንዋ ርዕሰ ከተማ በጐርፍ ተጥለቀለቀች። በሚሊዮኖች የሚቆጠሩ የካርቱም ነዋሪዎች ንብረቶቻቸውን ለእንግዳው ዓባይ እያስረከቡ በየሜዳው ተበተኑ።</p>

<p>የካርቱም መገናኛ ብዙኃን በዓባይ ቁጣ የደረሰባቸውን የጐርፍ መዓት በማስመልከት ለዓለም ሕዝብ የርዳታና የድረሱልን ጥሪያቸውን ማስተላለፍ ጀመሩ። ካርቱም በጐርፍ አደጋ ተናወጠች፣ ተናጠች። ካይሮ ግን በዚያን ሰዓት ፈንጠዝያ ላይ ነበረች። ሱዳናውያን ፈጣሪያቸው በአስቸኳይ የዓባይን አፍ እንዲዘጋላቸው ሲማጸኑ የግብጽ መስጊዶች ምሥጋና ለአላህና ለአባይ እያሉ የፍስሐ ስሜታቸውን በሚገልጹ ምዕመናን ተጥለቅልቀው ነበር። የግብጽ ሬዲዮና ቴሌቭዥን ጣቢያዎች በየጊዜው ወደናስር ሐይቅ ይጐርፍ የነበረውን ተጨማሪ የውሃ መጠን በምሥራች መልክ ለሕዝባቸው ያቀርቡ ነበር።</p>

<p>ግብጻውያን የአሰዋን ግድብ እስካለ ድረስ የጐርፍ መጥለቅለቅ ሥጋት የለብንም ባዮች ናቸው። ሱዳን በዓባይ ሙላት በጐርፍ በተጠቃች ቁጥር ግብጽ የመፈንደቋ ምሥጢርም ከዚሁ የመነጨ ነው። በ1980 ዓ.ም. ካርቱም በዓባይ ጐርፍ በተጥለቀለቀችበት ሰዓት ካይሮ ውስጥ የነበሩ ምዕራባውያንና አንዳንድ ግብጻውያን የመስኖ ሥራ ባለሞያዎች የዓባይ ውሃ ሙላት ግብጽንም እንደሚያሰጋት በተደጋጋሚ ገልጸው ነበር። ይሁንና አንድ ግብጻዊ ኤክስፐርት «እስከ አሁን ያገኘነው የውሃ መጠን ከሚያስፈልገን ግማሹን ብቻ ነው» ሲሉ በወቅቱ የግብጽ የማኅበራዊ፣ የሥራና የውሃ ሀብት ሚኒስትር የነበሩት ግለሰብ በበኩላቸው «ከአሰዋን ግድብ ጀርባ ያለው የናስር ሐይቅ በበቂ እንዲሞላ ከተፈለገ ዘንድሮ ካገኘነው ውሃ ሦስት እጅ ተጨማሪ ውሃ ያስፈልገናል» ነበር ያሉት።</p>

<p>ዓባይ በየዓመቱ በአማካኝ 84 ቢሊዮን ኪዩቢክ ሜትር ውሃ ተሸክሞ ሱዳን ውስጥ ይደርሳል። ግብጽና ሱዳን በተናጠል ባደረጉት ስምምነት መሠረት ግብጽ ከላይ ከተጠቀሰው የውሃ መጠን ውስጥ 55.5 ቢሊዮን ኪዩቢክ ሜትር ውሃ ናስር ሐይቅ እንዲደርስላት ትፈልጋለች። እስከ አሁን በተግባር እንደታየው ግን ግብጽ በዓመት የምታገኘው የውሃ መጠን ከ38 እና 40 ቢሊዮን ኪዩቢክ ሜትር ውሃ ዘሎ አያውቅም።</p>

<p>ግብጽ በ55.5 ቢሊዮን ኪዩቢክ ሜትር የውሃ መጠን ብቻም የምትረካ አይደለችም። ግብጽ ከሃያ ስምንት ዓመታት በፊት ሱዳን በደቡባዊ (ነጭ ዓባይ) የሀገርዋ ክፍል ግድብ ለመገንባት ባሰበች ጊዜ አልተቃወመችም። ይልቁንም ለግንባታው ከፍተኛ ድጋፍ ነበር የሰጠችው። ይህን ያደረገችው ለሱዳን ጥቅም ብላ አልነበረም። ግድቡ ከተሠራ በደቡባዊ የሱዳን ረግረጋማ ሥፍራዎች ባክኖ የሚቀረውን ውሃ በማስቀረት ለእኔም ተጨማሪ ውሃ ያስገኛል ከሚል ተስፋ እንጂ። ይሁንና ብዙም ሳይቆይ በደቡብ ሱዳን በተከሰተው የእርስ በርስ ጦርነት ሳቢያ ግድቡ ከንድፍና ከጅምርነት አልፎ እውን ሊሆን አልቻለም።</p>

<p>ከዚያም በኋላ ቢሆን ግብጽ ተጨማሪ ውሃ የምታገኝበትን ሥልት ከማለም አላቋረጠችም። ዛሬም ዓባይን በስፋት ለመስኖ አገልግሎት ለማዋል «ቶሸካ» በሚል ሥያሜ ትልቅ ፕሮጀክት ነድፋለች። ግብጽ በዚህ ዕቅድዋ መሠረት ምዕራባዊውን የሀገሪቱ ምድረ በዳ ወደ ምድረ ገነትነት እለውጣለሁ ባይ ናት። ግብጽ ከአሁን በፊት ለመስኖና ለመብራት ከምትጠቀምበት የውሃ መጠን በተጨማሪ በዓመት 5.500 ሚሊዮን ኪዩቢክ ሊትር ውሃ ያስፈልጋታል። በአጠቃላይ ግብጽ በዓመት በ2.7% መጠን እያደገ የሚሄደውን የሕዝቧን የምግብ ፍላጐት ለመሸፈን በየዓመቱ ተጨማሪ 12 ቢሊዮን ኪዩቢክ ሊትር ውሃ ያስፈልጋታል። ዓባይ ደግሞ በየዓመቱ ወደ ግብጽ ይዞት የሚሄደው የውሃ መጠን ከመጨመር ይልቅ የመቀነስ አዝማሚያዎችን እያሳየ ነው።</p>

<p>ይባስ ብሎ በረሃማነት ከዓመት ዓመት እየተስፋፋ ይገኛል። የሰሐራ ምድረ በዳ ከግብጽና ከሊቢያ አልፎ ሱዳንን ተሻግሮ ኢትዮጵያን ደረስኩብሽ እያለ በማስፈራራት ላይ ነው። በግንቦት ወር 1990 ዓ.ም. ለንባብ የበቃው ሚድል ኢስት (ሚድድለ ኤአስት)</p>

<p><li> ቶሹካ ከናስር ሐይቅ ተነስቶ 550 ኪ.ሜ ድረስ የሚዘልቅ ሲሆን ሥራውን ሙሉ በሙሉ ለመፈፀም 20 ዓመታት ይወስዳል ተብሎ ይገመታል።</li></p></li>

<p>መጽሔት እንደዘገበው ከሆነ የዓባይ ዋነኛ ምንጭ የሆነችው ኢትዮጵያ ራስዋን በምግብ ለመቻል በነደፈችው መርሐ ግብር መሠረት ሦስት ሚሊዮን ሄክታር የእርሻ መሬት በመስኖ ለማልማት አቅዳለች። በመሆኑም የዓባይ ገባር ወንዞችን የመገደብ መብቴ የተጠበቀ ነው ባይ ነች። ኡጋንዳም ብትሆን የኢትዮጵያን አቋም ትጋራለች።</p>

<p>ጉዳዮ በዚህ ብቻ አላበቃም። ግብጽ ተጨማሪ ውሃ እፈልጋለሁ እያለች ሕልምዋን እውን ለማድረግ በምትሯሯጥበት በአሁኑ ወቅት ከኢትዮጵያና ኡጋንዳ በኩል ያልጠበቀችው ጥያቄ ቀርቦላታል። የመጀመሪያው በ1959 ዓ.ም. (እ.ኤ.አ) ከሱዳን ጋር በተናጠል ያደረገችውን ስምምነት እንድታፈርስና ሁሉም የሚመለከታቸው የዓባይ ተፋሰስ ሀገሮች የሚሳተፉበትና የሚስማሙበት አዲስ ውል እንዲነደፍ የሚል ሲሆን ሁለተኛው ግብጽ ድርሻዬ ነው ከምትለው 55.5 ቢሊዮን ኪዩቢክ ሜትር ውሃ ውስጥ 18 ቢሊዮን ኪዩቢክ ሜትር ያህል ልትተይልን ይገባል የሚል ነው።</p>

<p>በውሃ የተነሳ በሀገሮች መካከል ችግር ሲነሳ የዓባዩ የመጀመሪያው አይደለም። ሶሪያና ኢራቅ በኤፍራጥስ ወንዝ ምክንያት ከቱርክ ጋር የጐሪጥ መተያየት ከጀመሩ ከራርመዋል። እስራኤልና ፍልስጥኤማውያንም ቢሆኑ የሚጣሉት በመሬት ግዛት ብቻ አይደለም። ሁለቱም በመካከላቸው በሚገኝ ሥውር የከርሰ ምድር ውሃ አጠቃቀም ላይ ተፋጠው ነው የሚገኙት።</p>

<p>የዓባይ ጉዳይ ግን ከእነዚህ ለየትም ከበድም ይላል። የነገሩን ውስብስብነት ያባባሰው ደግሞ ግብጽ በማን አለብኝነት በዓባይ ወንዝ አጠቃቀም ላይ የምታወጣቸው ትልሞች ናቸው። እንደ ኢትዮጵያ አባባል ግብጽ «ሆድ ድንጋይ እበላለሁ ቢል ጥርስ ማንን አማክረህ አለው» የሚለውን ተረት ተግባር ላይ እያዋለች ነው።</p>

<p>ግብጽ የኢትዮጵያንና የኡጋንዳን ሃሣብ ከቁብ ሳትቆጥር የቶሸካ ፕሮጀክትን ወደ ተግባር ለመለወጥ ቫርነር ኢንተርናሽናል ከተሰኘ የእንግሊዝ ኩባንያና ሐታፒ ተብሎ ከሚታወቀው የጃፓን ኮርፖሬሽን ጋር የ425 ሚሊዮን ዶላር ኮንትራት ተፈራርማለች።</p>

<p><li> ግብፅ ከአባይ ወንዝ በመጥለፍ «በአልሳላም ካናል» አማካይነት የዘረጋችው የመስኖ ውሃ የሳይናይን በረሃ ወደ ምድረ ገነትነት ይለውጣል ቢባልለትም የዚህ ፕሮጀክት ዋና ዓላማ ግብፅ ለእስራኤል ውሃ ለመሸጥ የነደፈችው ስልት ነው ይባላል።</li></p></li>

<p>በውሉ መሠረት የቶሽካ ፕሮጀክት በ2002 ዓ.ም. ፍጻሜ ያገኛል ተብሎ ይጠበቃል። አዲሱ የመስኖ ፕሮጀክት ሲፈጸም ዘመናዊና በኮምፒዩተር የሚሠሩ 210, 000 ሄክታር መሬት የማልማት አቅም ያላቸው የውሃ ቱቦዎች ይኖሩታል። ግብጽ በዚህ ፕሮጄክት አማካኝነት የምግብ አቅርቦትዋን ለማሳደግ እንደሚረዳትና ከሁሉም በላይ ከገጠር ወደ ከተማ የሚፈልሰው ሕዝብ ይገታልኛል፣ ሥራ አጥነትም ይቀነስልኛል የሚል እምነት አላት።</p>

<p>ይሁንና ኢትዮጵያ በቅርቡ በዓባይ ወንዝ አጠቃቀም ላይ የወሰደችው ጠንካራ አቋም ግብጻውያንን ሳያሳስብ አልቀረም። የግብጽ ውጭ ጉዳይ ሚኒስትር ጉዳዩን አስመልክተው «ችግሩ ከአለመግባባት የተነሳ የተፈጠረ ነው» ቢሉም የግብጽ ዜና አውታሮች ግን ሁኔታው እጅግ አሳሳቢ መሆኑን ከመግለጽ አልተቆጠቡም።</p>

<p>ጆርጅ ጆፌ የተባሉ የሎንደን ሮያል ዓለም አቀፍ ጉዳይ ኢንስቲትዩት ምክትል ዳይሬክተር እንደሚሉት እስከ አሁን ግብጽ በብቸኝነት እንደፈለገችው ስትጠቀምበት ቆይታለች። ከአሁን በኋላ ግን ሁኔታው በዚህ መልኩ የሚቀጥል አይደለም። ኢትዮጵያ በዕቅድዋ መሠረት የዓባይ ገባሮችን ለመስኖ አገልግሎት ማዋል ስትጀምር ወደ ካይሮ የሚፈሰው የዓባይ ውሃ መጠን መቀነሱ አይቀርም። ይህ ደግሞ በ1959 ዓ.ም. ግብጽና ሱዳን በጋራ የደረሱበትን ስምምነት ተግባር ላይ እንዳይውል ያደርጋል።</p>

<p>የዓባይ ውሃ ቀነሰ ማለት ለግብጽ ሌሎች ችግሮችንም ያስከትላል። በቅድሚያ ግብጽ የኤሌክትሪክ ኃይል እጥረት ያጋጥማታል። ሌላው በአሰዋን ደለል ዙሪያ ያለው የጨው ክምችት ጉዳይ ነው። በደለሉ ዙሪያ ሊከማች የሚችለውን የጨው ደለል ለማጠብ ብዙ ውሃ ያስፈልጋል፣ የውሃ እጥረት ባጋጠመ ቁጥር የጨው ደለል ክምችት እየበዛ ይሄዳል። ይህ ደግሞ ለአካባቢው አፈር መበከል በር ከፈተ ማለት ነው።</p>

<p>ያም ሆነ ይህ በብዙዎች ዘንድ የዓባይ ጣጣ በቅርቡ መፍትሔ ያገኛል የሚል እምነት የለም። በተለይ ግብጽ በቅርቡ የነደፈችው ግዙፍ የመስኖ ፕሮጀክት በዓባይ ተፋሰስ ሀገሮች መካከል የቆየውን አለመግባባት ወደ ግጭት ሊቀይረው ይችላል የሚል ሥጋት ጭሯል። ኢትዮጵያና ኡጋንዳ በዓባይ ወንዝ ላይ ያላቸውን አቋም ባጠናከሩ ቁጥር የመከላከያ አቅማቸውንም አብረው ማጐልበት ይጠበቅባቸዋል። ግብጽ በቀጥታ መጥታ ኢትዮጵያንና ኡጋንዳን ጦርነት ላትገጥም ትችል ይሆናል። በኢትዮጵያና በአካባቢው በእጅ አዙርም ቢሆን መረጋጋት እንዳይኖር ለመፍጠር የሚያስችል ስውር አቅም ሊኖራት እንደሚችል ግን መጠርጠሩ አይከፋም። የባድመው ችግር ከዓባይ ጋር የተያያዘ ላለመሆኑ ምን ማረጋገጫ አለን?</p>

<p>ከፊል ምንጭ፦ ሚድድለ ኤአስት ማይ1998</p>


</body>
</html>
