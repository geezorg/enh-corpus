<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና የኤርትራ ጦርነት - ጣሊያን የት ቆማለች?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትዮጵያና የኤርትራ ጦርነት - ጣሊያን የት ቆማለች?</h1>


<p>ይህ ፁሑፍ በጣሊያን አገር በየ15 ቀኑ እየታተመ በሚወጣ «ፋሚሊያ ክርስቲያና» በተባለ መፅሔት ላይ የወጣ ነው። በአሁኑ ጊዜ በዚያው አገር በስደት ላይ የሚገኙ ኢትዮጵያዊ ተባባሪያችን ተርጉመው ልከውልናል። ለትብብራቸው እናመሰግናለን።</p>

<p>ከጋዜጣው ጋር የኃሣብ ልውውጥ ያደረጉት ታዋቂው የታሪክ ሰው አንጄሎ ዴልቦካ እና የኢጣሊያ ምክትል የውጭ ጉዳይ ሚኒስትር ሬኖ ሴሪ ናቸው።</p>

<p><span class="underline">ፋሚሊያ ክርስቲያና፦</span> በሁለቱ አገሮች ማለትም በኢትዮጵያና በኤርትራ መካከል ያለው ቀውስ በደም ወደተበከለ ጦርነት እንዳይለወጥ የኛ አገር (ኢጣሊያ) ያደረገችው አስተዋፅኦ ምንድን ነው?</p>

<p><span class="underline">ዴል ቦካ፦</span> ከታሪክ ጋር በተያያዘ ምክንያት ጭምር በሁለቱ የአፍሪካ አገሮች ላይ የኛ «ግዳጅ» ከፍተኛ ነው። በዚህ ላይ በበቂ ተንቀሳቅሰናል። መሣሪያ መሸጥ ሳይሆን ሠላም እንዲሰፍን ማገዝ ነበረብን።</p>

<p><span class="underline">ፋሚሊያ ክርስቲያና፦</span> እርስዎ በዚህ በኤርትራና በኢትዮጵያ ጦርነት የኢጣሊያ አስታራቂነት የሚደነቅ ቢሆንም የዘገየ ነው የሚሉት ምን ለማለት ፈልገው ነው?</p>

<p><span class="underline">ዴል ቦካ፦</span> በዲፕሎማሲያችን ለጣልቃ ገብነት ከመጨነቅ ይልቅ ለሁሉም ነገር የሚያስፈልግ ጥራትና ብቃት ይዘን ልንገኝ ይገባ ነበር። በርግጥ ኢጣሊያ ለኤርትራ የመጀመሪያዋ ረጂ አገር ነች። ባለፉት ዓመታት 200 ሚሊ ያርድ ሊሬ ለኤርትራ መቋቋሚያ አፍሳለች። ይህን ለማድረግ ብዙ ታሪካዊ ምክንያቶች አሉን። ግና የምጠይቀው በዚህ የእርዳታ እቅድ ውስጥ ለአሁኑ ውጊያ ግልጋሎት የሚውሉ የውጊያ አይሮፕላንና መሣሪያ ሽያጭ የኤርትራ ፖይለቶችን ሊቼ ላይ ማሰልጠን ተግባር ለምን እንደተካተተ ነው።</p>

<p><span class="underline">ፋሚሊያ ክርስቲያና፦</span>ግና ተመሣሣይ አውሮፕላኖች ለኢትዮጵያዊ ቀርቦላት ነበር አልፈለገችም።..</p>

<p><span class="underline">ዴል ቦካ፦</span> በመካከላቸው ሁሌ በጀርባው የተቃረነ አቋም ላላቸው ለሁለት ቅርብ አገሮች አንድ አይነት የጦር መሣሪያ ማቅረብ ማለት ለኔ በራሱ ጥንቃቄ የጐደለው ነገር ነው። እዚህ ላይ የእኛ የቅኝ ግዛት ፖለቲካ የተለየም አይደለም። ኤርትራን የፈጠርነው እኛ ነን። ኢትዮጵያን ለመውጋት ኤርትራውያኑን እንደእኛ ተባባሪዎች ቆጥረን 50 ሺ የአሥካሪ ጦር (ባንዳ) አድርገን የተጠቀምንባቸው እኛ ነን። ከዚህ በኋላ ነው እነሱ አንዱ ሌላውን ለመቃረን በራሳቸው ማሰብ የጀመሩት። የመንግሥቱ ኃይለማርያምን ወታደራዊ አገዛዝ ለማባረር ኤርትራውያንና ኢትዮጵያውያን በጋራ ያደረጉት ውጊያ የቆየውን ጠላትነት ሊያጠፋና ለግዛትና ለሥልጣን ያላቸውን ትንፋሽ (ፍላጐት) ሊያዳፍን አልቻለም።</p>

<p><span class="underline">ፋሚሊያ ክርስቲያና፦</span> ታዲያ አሁን የኛ አገር ማድረግ ያለባት ነገር ምነድነው?</p>

<p><span class="underline">ዴል ቦካ፦</span> የሠላም መፍትሄ ከሚፈልጉት መካከል ከአፍሪካ አንድነት ድርጅት፣ ከአውሮፓው ህብረትና ከተባበሩት መንግሥታት ድርጅት ጋር አንድ ድምፅ መጨመር ይገባናል። እኔ እንደማምነው ወሳኝ የሚሆነው የአሜሪካ መግባት ነው። መንግሥቱ ከወደቀ ጊዜ ጀምሮ ለኢትዮጵያ የኢኮኖሚ ድጋፍ ዋስትና የሆኑ አሜሪካኖች ናቸው።</p>

<p><span class="underline">ፋሚሊያ ክርስቲያና፦</span> አንድ ስምምነት ላይ ደረሱ ብንል እንኳ በተግባር ሁለቱን አገሮች እንዴት በጋራ መኖር እንዲችሉ ማድረግ እንችላለን?</p>

<p><span class="underline">ዴል ቦካ፦</span> ለእድገትና ለግንባታ ድጋፍ መስጠት አለብን። እኛ ለአንዱ ወይም ለሌላው አድሎ (ወገናዊነት) አላደረግንም። ግን ይሄ ነገ ለኛ እዳ (መወንጀያ) የሚሆነውን የመሣሪያ ሽያጭ ማስወገድ ይኖርብናል።</p>

<p><span class="underline">ፋሚሊያ ክርስቲያና፦</span> ለወደፊቱ ምን ይተነብያሉ? መልካም ራዕይ ይኖርዎታል?</p>

<p><span class="underline">ዴል ቦካ፦</span> ብዙ መልካም ነገር አልጠብቅም። ይህ ብጥብጥ ወደ አደገኛ የላቀ ብሔረተኝነት (ሱፐር - ናሺናሊስት)» ደረጃ ተሸጋግሯል። የኤርትራ ሽንፈት የፕሬዚዳንት አፈወርቂን የፖለቲካ ገዥነት ያዳክማል። ኢትዮጵያ የመለስ ዜናዊን አመራር በማጠናከር እንደገና ብቀላ በማድረግ ግዛት ልትይዝ ትችላለች። በምን አይነት የድርድር ዕቅድ ላይ እንደሚደራደሩ ሲደራደሩ የሚታይ ነው።</p>

<p><span class="underline">ፋሚሊያ ክርስቲያና፦</span> ለችግሩ መፈታት የጣሊያን ጥረት ምን ያህል ነው?</p>

<p><span class="underline">ሴሪ፦</span> ለሠላም ብዙ ሠርተናል፤ ግና ይበልጥ መሥራት ይኖርብናል።</p>

<p><span class="underline">ፋሚሊያ ክርስቲያና፦</span> ከተደረገው የበለጠ ምን ማድረግ ይቻል ነበር?</p>

<p><span class="underline">ሴሪ፦</span> በኢትዮጵያና በኤርትራ መካከል ባለው ቀውስ የኢጣሊያ ጣልቃ ገብነት ዘግይቷል ወይም ችላ ተብሏል ብሎ መናገር አይቻልም። ቀውሱ ከጀመረበት ጊዜ ጀምሮ ኢጣሊያ እንደተለመደው ከአሜሪካ ጐን በመቆም አንድ መፍትሔ ለማግኘት ንቁ አስተዋፅዎ አድርጋለች።</p>

<p><span class="underline">ፋሚሊያ ክርስቲያና፦</span> ሆኖም ኢጣሊያ ታሪክን ምክንያት በማድረግ የመጀመሪያዋ ተዋናይ ለመሆን ትችል ነበር።...</p>

<p><span class="underline">ሴሪ፦</span> ባለፉት ዓመታት ሁለቱን በኃይል ነው የደገፍናቸው። ኢኮኖሚንና ንግድን ተግባራዊ ለማድረግ በሁለቱም መንገድ ተባብረናቸዋል። በአካባቢ አገሮች ደረጃ ከሁሉም የኢጋድ አባል አገሮች ጋር ተንቀሳቅሰናል። ሆኖም ግምት ውስጥ ማስገባት ያለብን ትብብራችን ሚዛናዊ ቢሆንም እንኳ ለኛ ኢትዮጵያና ኤርትራ ቀዳሚ አጋርነታቸው ከዛሬ የጀመረ አይደለም።</p>

<p><span class="underline">ፋሚሊያ ክርስቲያና፦</span> የሆነው ሆኖ ዓለም አቀፉ ማህበረሰብ ጠበኞችን ወደስምምነት ከማምጣት ይልቅ መሣሪያ በማስታጠቅ ተባብሯቸዋል።...</p>

<p><span class="underline">ሴሪ፦</span> ባለፉት 11 ወራት ከምሥራቅ አውሮፓ ሠፊ የመሣሪያ ሽመታ ተደርጓል። ኢጣሊያ በመጨረሻው ሣምንት ችግሩን በአውሮፓው ህብረት ላይ አቅርባለች። ለዚህ ጉዳይ ብቻ ሣይሆን አጠቃላይ የመሣሪያ ሽያጭ እቀባ በአስቸኳይ በሚሆንበት መልክ።</p>

<p><span class="underline">ፋሚሊያ ክርስቲያና፦</span> ግጭቱ ሊሰፋ የሚችልባቸው ሁኔታዎች አሉ?</p>

<p><span class="underline">ሴሪ፦</span> አዎ! በተለይ ጦርነቱ ከተራዘመ። የሱዳንና የሱማሊያ አካባቢ የተረጋጋ አለመሆኑን መርሣት የለብንም። የተወሰኑ የሱማሌ አንጃዎች መሣሪያ በማሳለፍ (በማቀባበል) ጭምር ጣልቃ ገብነት እንዳለ ተጨማሪ ምልክቶች ታይተዋል። በገለልተኝነት እንዲወሰኑ ግን አስገንዝበናቸዋል።</p>

<p><span class="underline">ፋሚሊያ ክርስቲያና፦</span> ከዚህ ቀውስ እንዴት መውጣት ይቻላል ይላሉ?</p>

<p><span class="underline">ሴሪ፦</span> የመጀመሪያው ርምጃ ተኩስ ማቆም ነው። ቀጥሎ በፍጥነት በጠረጴዛ ዙሪያ ተቀምጠው ድንበሩ ላይ መደራደርና በአካባቢው በሪጅን ደረጃ እንደገና ትስስርና ግንኙነት እንዲኖር ግፊት ማድረግ አስፈላጊ ይመስለኛል። በአካባቢው ላሉት ቀውሶች አዲስ ውይይት ለማድረግ በኢትዮጵያና በኤርትራ መካከል ያለውንም የግንኙነት ችግር ለማስወገድ ይህ ፅንሰ ኃሣብ ያገለግላል። መስመሩም የአፍሪካ አንድነት ድርጅት፣ የአውሮፓው ህብረትና አሜሪካ ነው። አውሮፓ በተለይ የተለየ እንቅስቃሴ ማድረግ አትችልም።</p>

<p>የውጪ ዕዳን ለመሠረዝ ለመጨረሻ ጊዜ በትኩረት መወያየት አለብን። ኢጣሊያ ይህን ለማድረግ ዝግጁ ነች። እግረ መንገዴን ማለት የምፈልገው ችግሩ በርግጥ ኢትዮጵያንና ኤርትራን ብቻ የሚመለከት አይደለም። ለኤኮኖሚና ለማህበራዊ ጠቀሜታ እዳውን መለወጥ ያስፈልጋል።</p>


</body>
</html>
