<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ityoPya - tarik hidet wTEt weys teret?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢትዮጵያ - ታሪክ ሂደት<br/>ውጤት ወይስ ተረት?</h1>


<p align="right">(ከቤካ)</p>

<p>ባለፈው ዕትም የኢትዮጵያን ጥንታዊነት ለማሳየት ተሞክሯል። በዚህችም ነባር ሀገር በተለያዩ የዕድገት ደረጃዎች ላይ የሚገኙ በርካታ ብሔረሰቦች ተከባብረውና ተፈቃቅረው በስብጥር እንደሚኖሩ ለመጠቆም ጥረት ተደርጓል። የብሔረሰቦች አንድነትና የሀገር ምሥረታው የተገኘው በረዥሙ የታሪክ ሂደት እንጂ ከመቅፅበት ወይም የአንድ ጊዜ ክስተት አይደለም። ለዚህ ደግሞ የአካባቢ ጂኦግራፊያዊ አቀማመጥ፣ ቋንቋ፣ ባህል፣ ሃይማኖት፣ የጐሣ መሪዎች ወይም የጦር አበጋዞች ተጨማሪ መሬትና ሕዝብ ለማስገበር የሚያደርጉአቸው እንቅስቃሴዎች ለብቻ ለብቻ ወይም በአንድነት የራሳቸውን ሚና እንደሚጫወቱ በመጠኑ ተገልጿል። እንደዚሁም ኢትዮጵያ የምትባለዋ ሀገር ስፋት ሲለዋወጥ መቆየቱንና ማስተዳደሪያ እምብርቷም ቀስ በቀስ ከሰሜኑ ክፍል ወደ ደቡቡ ሲስፋፋ መኖሩ ተመልክቷል።</p>

<p>የዘመኑ የጐሣ ፖለቲከኞችና ተገንጣዮች የኢትዮጵያ ምሥረታ ሂደት እንደወረራና ቅኝ አገዛዝ ያዩታል። ዋና ተዋንያኑም የአማራው ብሔረሰብና አፄ ምኒልክ ብቻ እንደሆኑ ሊነግሩን ይሞክራሉ። ራስ ጐበናን በከሃዲነት ይወነጅላሉ። ይህ ግን ፍፁም ስህተት ከመሆኑም በላይ ዘላቂነት የሌለው፣ ከታሪክ ሂደትና ከሕብረተሰብ ዕድገት አካሄድ ጋር የሚጋጭ ነው።</p>

<p>ታሪክ እንደሚያስረዳን ኢትዮጵያን አንድ የማድረጉ ተጋደሎ በአፄ ምኒልክ ብቻ አልተጀመረም። የኢትዮጵያ ጥንስስ ከሆነችው ከዳምቲቴ ግዛት - መንግሥት ጀምሮ በገሃድ ሲካሄድ የቆየ እንጂ! በዚህም መሠረት በማዕከላዊ ሥልጣን ላይ በተከታታይ የተቀመጡት የኢትዮጵያ መሪዎችና የጦር መሪዎች እስከ 1983 ለነበረችዋ ኢትዮጵያ የበኩላቸውን አስተዋፅኦ አድርገው አልፈዋል።</p>

<p>ከእነዚህም መሪዎች ዋና ዋናዎቹ፦</p>

<p>
1/ ንግሥት ማክዳ/ሳባ<br/>
2/ ንጉሥ ኢዛና (330-360)<br/>
3/ ንጉሥ ካሌብ (500 ገደማ)<br/>
4/ ንግሥት ዮዲት/ጉዲት (970 ገደማ)<br/>
5/ ንጉሥ ላሊበላና ሌሎች የዛጉዌ - ላስታ ነገሥታት (1100-1270)<br/>
6/ ንጉሥ ይኩኖ አምላክ (1270 - 85)<br/>
7/ ንጉሥ አምደ ፅዮን (1314 - 44)<br/>
8/ ንጉሥ ዳዊት (1380 - 1412)<br/>
9/ ንጉሥ ዘርዓያዕቆብ (1436 - 68)<br/>
10/ ንጉሥ ልብነ - ድንግል (1508 - 40)<br/>
11/ ንጉሥ ሱስኒዮስ (1607 - 22)<br/>
12/ ንጉሥ ፋሲለደስና ሌሎች የጐንደር ነገሥታት (1632 -1784)<br/>
13/ ንጉሥ ሣህለ ሥላሴ - (1813 - 1847)<br/>
14/ አፄ ዮሐንስ (1872 - 89)<br/>
15/ አፄ ምኒልክ (1836 - 1906)<br/>
16/ አፄ ኢያሱ (1913 - 16)<br/>
17/ አፄ ኃይለሥላሴ (1923 -1967)<br/>
18/ ፕሬዚዳንት መንግሥቱ ኃይለማርያም (1969 -83) ናቸው።</p>

<p>ከላይ የተጠቀሱት ነገሥታትና የአገር መሪዎች ሁሉ ለኢትዮጵያ አንድነትና ለሕዝቧ ሥልጣኔ የሠሩ ሲሆን ለኢትዮጵያ መከፋፈል በተለይም ለኤርትራ መገንጠል የራሱን ሚና የተጫወተ ቢኖር የወያኔ/ኢሕአዴግ መንግሥትና የጠቅላይ ሚኒስትር መለስ ዜናዊ አስተዳደር ነው። አንድ ማዕከላዊ መንግሥት ለአገሩ መከፋፈልና መዳከም ሲሠራ ይህ ምናልባት የመጀመሪያው ሳይሆን አይቀርም።</p>

<p>በታሪክ ወደኋላ ስንመለስ በደቡብ፣ በምዕራብና በምሥራቅ ኢትዮጵያ ከሰለሞናዊ ስርወ - መንግሥት አገዛዝ ውጭ ሆነው የኖሩና የራሳቸው ሥርዓተ መንግሥት የነበራቸው አስተዳደሮች (ጹልታናተስ አንድ ኺንግዶምስ) ነበሩ። ዋና ዋናዎቹም፣ የይፋት፣ የፋጣጋር፣ የአዳል፣ የዳውሮ፣ የባሊ፣ የሀዲያ፣ የከምባታ፣ የዳሞት፣ የሲዳማ፣ የሸዋ፣ የደራ፣የአራባቢኒ፣ የሸርካ፣ የሞራ፣ የሀርጋያ፣ የሁበትና የጅዳያ፣ የአናርያ፣ የከፋ፣ የሺናሻ፣ የጐንጋ፣ የአሦሣ (ቤኔሻንጉል)፣ የወለጋ፣ የአፋር፣ የወላይታ መንግሥታትና ክልሎች ነበሩ። ሆኖም እነዚህ የአካባቢ መንግሥታት በጊዜ ሂደት በተማከለ መንግሥታዊ አገዛዝ ሥር ሊውሉ ችለዋል። አፈፃፀሙም በጦርነትና በዲፕሎማሲ እንደነበር መካድ አይቻልም። ይህ ደግሞ ከዓለም ታሪክ አካሄድና ከሕብረተሰብ ዕድገት አንፃር የኢትዮጵያ ልዩ ሁኔታ ተደርጐ የሚታይ አይደለም። ወደ ኋላ ተመልሰን በእነዚህ በተቆራረጡና በተበጣጠሱ የአካባቢ ነገሥታት አስተዳደሮች መመራት አለብን የሚል ካለ የ21ኛው ክፍለ ዘመን መግቢያ ሰው አይደለም። አንዳንድ መረጃዎች እንደሚጠቁሙት በአርሲው፣ በወላይታውና በጨለንቆው ጦርነቶች ከፍተኛ ሰብአዊና ቁሳዊ ጉዳት ደርሷል። ይህም በወቅቱ የማይጠበቅ አልነበረም።</p>

<p>እዚህ ላይ አንዳንድ ሀቆችን ልብ ልናደርግ ይገባል። ይኸውም፦</p>


<ol>
<li> ወረራ በብሔረሰብ ደረጃ ብቻ የተካሄደ አይደለም። በእያንዳንዱ ብሔረሰብ ውስጥም ወረራና አከባቢ የማስገበር እንቅስቃሴዎች ነበሩ።</li>

<li> ወራሪዎችና ግዛት አስፋፊዎች ከሰሜን የመነጩ ብሔረሰቦች ብቻ አልነበሩም። የኦሮሞና የሶማሌ ብሔረሰቦችም ከደቡብና ምሥራቃዊ ክፍል ተነስተው ግዛታቸዋን ወደ ሰሜንና ወደምዕራብ ኢትዮጵያ አስፋፍተዋል።</li>

<li> አፄ ምኒልክ ወደ ደቡብ ያካሄዱአቸው ዘመቻዎች የአፄ ቴዎድሮስና የአፄ ዮሐንስ ዘመቻዎች ቀጣይ ሂደቶች ነበሩ። ስለሆነም በአንዳንድ የታሪክ ደንቆሮዎችና ጠባቦች አፄ ምኒልክ «ጥቁር ቅኝ ገዢ» የሚባሉና የሚወገዙ ከሆነ ጉዳዩ አፄ ቴውድሮስንና አፄ ዮሐንስንም እንደሚመለከት መገንዘብ ያስፈልጋል። ነገርን ነገር ያነሳዋልና የአፄ ዮሐንስ ፍፁም ኢትዮጵያዊነት እንደተጠበቀ ሆኖ ራሳቸውን የክርስትና ኃይማኖት የበላይ ጠባቂ በማድረግ በእስልምና ሃይማኖት ተከታዮች ላይ ያደረሱትን ዕልቂትና ስደት ማስታወስ ይቻላል። ያለፉት ነገሥታት አንድ የተማከለ አገር ለመፍጠር ባደረጉት እንቅስቃሴ የተመዘገበ መጥፎ ነገር ካለም ለዚያ ችግር የዛሬው ትውልድ ይክፈል የሚባልበት ምክንያት የለም።</li>

<li> የኢትዮጵያ ብሔርሰቦች ተሰበጣጥረው እንጂ ተለያይተው ኖረው አያውቁም። እነዚህም ብሔረሰቦች አንድነታቸውን ጠብቀው የውጭ ወራሪዎችን ሲመክቱ የኖሩ ናቸው። ዛሬም በሻዕቢያ ወራሪ ጦር ላይ ድል በመጐናፀፍ ላይ የሚገኙት ከሁሉም የኢትዮጵያ ብሔረሰቦች አብራክ የወጡ የአገሪቱ የቁርጥ ቀን ልጆች ናቸው።</li>
</ol>


<p>ለመደምደም - ያለፉት ነገሥታትና የጦር አበጋዞች በደማቸውና በአጥንታቸው የዛሬዋን ኢትዮጵያን አውርሰውን ስለሄዱ በማድነቅና በማመስገን ፈንታ በጐጠኞችና በውጭ ኃይሎች ፖለቲካ እየተገፋን ብንወቅሳቸውና ብናወግዛቸው ታሪካዊ ሂደትን መፃረር ብቻ ሳይሆን ታላቅ ክህደት መፈፀም ነው። ባለሰፊ መሬትና ባለብዙ ሕዝብ መሆን ታላቅነትንና መፈራትን ያስገኛል እንጂ ሌላ ጉዳት የለውም። ኢትዮጵያም ተከብራና ታፍራ የኖረችው በዚሁ ምክንያት ነው። ወደፊትም ስለመደፈርና ስለመጠቃት ሠፊ አገርነታችን፣ የተፈጥሮ ሀብታችን፣ የተባበረ ሕዝባችን ወሳኝ ነው። የጐሣ ፖለቲካ ከፋፋይ ነው። መከፋፈል ደግሞ መውደቅ ነው።</p>


</body>
</html>
