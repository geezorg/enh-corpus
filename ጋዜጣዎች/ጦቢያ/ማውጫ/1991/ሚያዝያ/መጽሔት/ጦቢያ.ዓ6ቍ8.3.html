<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yexa`Ibiyana «yenkkiwocu» yetarik khdet</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢኮኖሚው</h1>
<h1 class="align-center">የሻዕቢያና «የንክኪዎቹ» የታሪክ ክህደት</h1>


<p align="right">ከወልዱ ሃይሌ</p>

<p>ባለፉት ጥቂት ዓመታት ኢትዮጵያን የኤርትራ የኢኮኖሚ ቅኝ ግዛት ለማድረግ አያሌ ሙከራዎች ተደርገዋል። የኢትዮጵያ ሃብትም በእጅጉ ተዘፏል። ሻዕቢያ ኢትዮጵያ ውስጥ ባሉ «ኢትዮጵያውያን» ባለሟሎቹ ተጠቅሞ ኢትዮጵያ የኤርትራን ኢኮኖሚ የሚጠቅም የኢኮኖሚ ስምምነቶችን እንድትዋዋል አድርጓል።</p>

<p>ኤርትራ «ነፃ» አገር ነኝ ካለችበት ጊዜ ጀምሮ፣ ኢትዮጵያና ኤርትራ የተለያየ የፋይናንስና የገንዘብ ፖሊሲ እየተከተሉ መሆናቸው በግልጽ እየታወቀ ከዓለም አቀፍ መርህ ውጭ የኢትዮጵያ ብር ለሁለቱም አገሮች የጋራ መገልገያ ሆኖ ቆይቷል። የአሰብ ወደብንና የአሰብ የነዳጅ ማጣሪያን አጠቃቀም በተመለከተ ያኔ የጅቡቲን የወደብ አገልግሎት ሲያጣጥሉ የነበሩ የሻዕቢያ «ንክኪዎች» በተራ ቅጥፈት ሊያዘናጉን ሞክረዋል።</p>

<p>ሻዕቢያ እንደ ፋሺስት ኢጣሊያ የምሥራቅ አፍሪካ ግዛት (ኤአስት ኣፍሪቻን ኤምፒረ) ተብሎ የሚታወቀውን የቅኝ ግዛት የኢኮኖሚ መረብ በኢትዮጵያ ላይ ለመዘርጋት ውጥን እንደነበረው አሁን፣ አሁን ሹመኞቻችን እየነገሩን ነው። «ጅብ ከሄደ ውሻ ጮኸ» ነው ነገሩ። በኢትዮጵያ ውስጥ በከፍተኛው የሥልጣን እርከን ላይ በጠመንጃ ሃይል ፊጥ ያሉ የ«ሻዕቢያ ንክኪዎች» የሻዕቢያን ምኞት ለመተግበር ያልፈነቀሉት ድንጋይ እንዳልነበረ ገና መቼ ተረሳና?!</p>

<p>ከብዙ ጥረት በኋላ ለኢትዮጵያ ብሔራዊ ጥቅም በታገሉ ኢትዮጵያውያን ብሔርተኞች በኢትዮጵያና በኤርትራ መካከል የሚኖረው የንግድ ግብይት በዓለም አቀፍ ደረጃ ተቀባይነት ባለው የውጭ ምንዛሪ በመደረጉ የሻዕቢያ ህልም እንደ ቀትር ደመና በኖ ጠፍቷል። ቀደም ብሎ በተሠራው ጥፋት ግን ኢትዮጵያ ከአደጋ አላመለጠችም። የኢትዮጵያን የአንድነት ታሪክ የካዱት ሻዕቢያና «ንክኪዎቻቸው» የጫሩት እሳት በህዝብና በንብረት ላይ ከፍተኛ ውድመት አስከትሏል።</p>

<p>ለዚህ ውድመት ተጠያቂ መኖር አለበት። ተጠያቂስ ስንል ሻዕቢያ ብቻ ነው? ወይስ እዚሁ እኛው አገር በሥልጣን ወንበር ላይ ተቀምጠው ያሉትን «ንክኪዎችን» ይመለከታል? የሚሉ ጥያቄዎችን በአገሬ ጉዳይ ያገባኛል የሚልን ዜጋ ሁሉ በጥልቀት እያነጋገረ ነው።</p>

<p>ጦርነቱ እያስከተለና ወደፊትም ሊያስከትል በሚችለው የኢኮኖሚ ድቀት ሃላፊነቱን መሸከም ያለበት ክፍል ማን መሆን አለበት? የሚለውን አብይ ጥያቄ ለመፈተሽ እንዲያስችለን ይህ ጽሑፍ ወደ ኋላ መለስ ብሎ በኢትዮጵያና አሁን እንደ አንድ «ሉአላዊ» አገር ሆና በምትቆጠረው ኤርትራ መካከል ለዘመናት የነበረውን የኢኮኖሚ አንድነት ታሪክ ባጭሩ ይመለከታል። በመቀጠልም በ«አዲሶቹ ወጣት የዲሞክራሲ ሃይሎች» ተብለው ተወድሰው በነበሩ መሪዎች መካከል የነበረውን የኢኮኖሚ ስምምነቶችና በተግባር የታየውን ግንኙነት ይቃኛል። በውጊያው ብቻ ሳይሆን በጦርነቱም ጭምር የኋላ ኋላ አሸናፊ ሆነን መውጣታችን ባያጠራጥርም (ንክኪዎቹ አይሠሩ ሥራ ካልሠሩን) ለሚደርሰው የህዝብ ዕልቂትና የሀብት ውድመት ተጠያቂ መሆን ያለበትን ክፍል በጽሑፉ መዳረሻ ላይ ምልከታ ለማድረግም ይሞከራል።</p>


<h3 class="align-center"><span class="underline">የኢኮኖሚ ግንኙነት ታሪክ</span></h3>


<p>ታዋቂው የኢትዮጵያ ታሪክ ምሁር ሪቻርድ ፓንክረስት እንደፃፉት የኢትዮጵያ የሥልጣኔ ታሪክ የሚጀምረው ከአክሱም ዘመነ መንግሥት ጀምሮ ስለመሆኑ በርካታ የታሪክ ፀሐፊዎች ዘግበውበታል። አክሱም በዓለም ድንቅ ከሚባሉት ሃውልቶቿ ሌላ በእርሻ ሥራዎች፣ በግድብ ሥራ፣ የውሃ ማጠራቀሚያ ገንዳን በማዘጋጀትና በመሳሰሉት ሥራዎች በታሪክ ላቅ ያለ ሥፍራ ይዛ እንደነበር በታሪክ ተመዝግቧል። አክሱም በመካከለኛው ዘመን በኢትዮጵያ ተመሥርተው ለነበሩት ተከታታይ የኢትዮጵያ መንግሥታት መሠረት ያኖረች ከተማ ናት።</p>

<p>በአክሱም ዘመነ መንግሥት የኢትዮጵያ ዋና የባህር በር ምፅዋ ነበር። የባህሩን አካባቢ የሚያስተዳድረው መስፍን የሚሾመው «ባህረ ነጋሽ» የሚሾመው በማዕከላዊ መንግሥት ነበር። «ባህረ ነጋሽ» «ባህረ ነጋሽ» የባህር ንጉሥ እንደማለት ነው። የመሃል አገር ዋና ከተማ አክሱም እንደሆነች ሁሉ የጠረፍ ከተማዋ አዱሊስ ነበረች። በአክሱምና በአዱሊስ መካከል የጠበቀ የንግድ ትሥሥር ነበር። ለረዥም ዓመታት በምፅዋና በመሃል አገር የነበረው የኢኮኖሚ አንድነት በአንድ የኢኮኖሚ ቀጠና ተጠቃሎ እስከ ቅርብ ጊዜ ድረስ ቆይቷል።</p>

<p>በባህሩ በር በኩል ኢትዮጵያ በምፅዋ ወደብ በኩል ወርቅ፣ የዝሆን ጥርስ፣ ዝባድና የመሳሰሉትን በወጪ ንግድ መልክ ትልክ ነበር። ከውጪም ጨርቃ ጨርቅና የተመረቱ ዕቃዎች ወደ ውስጥ ይገቡ ነበር። በዚህ የንግድ ልውውጥ ጊዜም ከጠረፍ ወደ መሃል አገር የሚያመጣውን መተላለፊያ መንገድ ወርሮ ለመዝጋት በውጭ ሃይሎች ተደጋጋሚ ሙከራዎች ተደርገዋል።</p>

<p>በመጀመሪያዎቹ የመካከለኛው ዘመን ውስጥ የሃማሴንና የሰራዬ አውራጃዎች ዛግዌ ተብሎ በሚታወቀው ሥርዎ መንግሥት ሥር እንደነበሩ ታሪክ ይመሰክራል። በገቢዎችና በወጪ ምርቶች ላይም ቀጥተኛ ሃላፊነት የነበረው የመሀል አገር የኢትዮጵያ መንግሥት ነበር። የዛግዌን ሥርዎ መንግሥት ተክቶ ዳግመኛ የተመለሰው ሰሎሞናዊው ሥርዎ መንግሥት (እ.ኤ.አ 1270) ቀደም ብለው ከነበሩት መንግሥታት የተለየ አካሄድ አላሳየም።</p>

<p>የኢትዮጵያ ነገሥታት የነበሩት እነ አምደ ጽዮን፣ ሰይፈ አራድ፣ ዳዊትና ይስሃቅ የሚባሉት ነገሥታትም አሁን ኤርትራ በሚባለው ክልል ውስጥ ሙሉ መብት የነበራቸው መንግሥታት ነበሩ። መሬት ይደለድላሉ፣ መሬት ይሰጣሉ፣ ግብር ይቀበላሉ። ለገዳማትም ሰፋፊ ቦታዎችን ሰጥተዋል።</p>

<p>በ15ኛው ክፍለ ዘመን ነግሠው የነበሩት አፄ ዘርዓ ያዕቆብ ነበሩ። የባህሩን ጠረፍ አካባቢ ለሚያስተዳድረው ሹም «ባህረ ነጋሽ» የሚለውን የማዕረግ ሥም መሥጠት የጀመሩት እሳቸው ነበሩ ይባላል። ንጉሡ በሃማሴን ለደብረ ቢዘን፣ በሰራዬ ለደብረ ማሪያም ገዳማት አገልግሎት የሚውል ሰፋፊ መሬት በመስጠታቸውም በታሪክ ተመዝግቦ ይገኛል። ንጉሡ የቀይ ባህር ወደብ ከሆነው ከምፅዋ ወደ መሃል አገር ያለውን መተላለፊያ ለመጠበቅም በሃማሴን አንድ የተደራጀ የጦር ሠፈርም ነበራቸው።</p>

<p>በአፄ ልብነ - ድንግል ጊዜም የ«ባህረ ነጋሽ»ን ማዕረግ ይዘው የነበሩት መስፍን የልብነ - ድንግል አጐት ነበሩ። ከአካባቢው ግብር የሚሰበስቡትም ለንጉሡ ነበር። እ.ኤ.አ በ1557 ዓ.ም. ቱርኮች ምፅዋን ለመውረር ሙከራ ባደረጉበት ወቅት ወራሪውን ሃይል እስከ ጠረፍ ድረስ እንዲባረሩ ያደረጉት አፄ ሠርፀ - ድንግል ነበሩ። የሃማሴን ተወላጅ የሆኑትን ወለተ ጺዮንን አግብተው የነበሩት አፄ ኢያሱም ዳግመኛ ተመልሶ ለመምጣት ሙከራ ያደረገውን ቱርክን በማንበርከክ የገቢና የወጪ ዕቃዎች ከመሃል አገር ወደ ባህሩ በር ያለ እክል እንዲተላለፍ አድርገዋል።</p>

<p>በአፄ ቴዎድሮስም ጊዜ ከመቅደላ በእንግሊዞች ተዘርፈው ከተወሰዱ ዶክመንቶች ውስጥ (እ.ኤ.አ 1868) አፄ ቴዎድሮስ ከከረን፣ ከሃማሴንና ከአካለ ጉዛይ ግብር ይሰበስቡባቸው የነበሩ ደረሰኞች ተገኝተዋል።</p>

<p>አሁን በቅርቡም በአፄ ዮሐንስ ጊዜ የጦር አዛዥ የነበሩት ራስ አሉላ ዋና ጽህፈት ቤታቸው በአስመራ ከተማ እንደነበረ ይታወቃል። በተለይ ፈረንሳይና እንግሊዝ አፍሪካን ለመቀራመት ሲያደርጉት በነበረው ሽኩቻ መካከል እንግሊዝ ከፈረንሳይ በኩል የደረሰባትን ጫና ለመከላከል ስትል ብቻ ጣሊያን ምፅዋን (እ.ኤ.አ 1885) እንድትይዝ አድርጋለች። ጣሊያንም ምፅዋን ከያዘ በኋላ ወደ መሃል አገር ለመዝለቅ አድርጐት የነበረው ከንቱ ሙከራ ዶጋሊ ላይ በራስ አሉላ መክሸፉ የሚረሳ አይደለም።</p>

<p>ሁኔታዎች በእጅጉ መለዋወጥ የጀመሩት አፄ ዮሐንስ መተማ ላይ ከመሃዲስቶች ጋር ሲዋጉ ከሞቱ በኋላና በአገራችን በታሪክ ያልታየ ድርቅና የከብት በሽታ አገር ምድሩን መፍጀት በያዘበት ሰዓት መሆኑን የታሪክ ምሁራን ያሠምሩበታል። ይህን መጥፎ አጋጣሚ የተጠቀመው ጣሊያንም ከረንና አስመራን ያዘ። በመቀጠልም «መረብ ምላሽ» ተብሎ ይታወቅ የነበረውን «ኤርትራ» ብሎ ስም በመስጠት የቅኝ ግዛት ህልሙን ለጊዜው ተሳካ።</p>

<p>የጣሊያን ኤርትራን ከያዘ በኋላ ወደ መሃል አገር ያደረገው ግስጋሴ በዚያው በኤርትራ ውስጥ በአልገዛም ባይነት መንፈስ ታላቅ አመጽ አስነስቶ ነበር። ጣሊያን ወደ መሃል አገር ለመዝለቅ አድርጐት የነበረው ሙከራም በታላቁ የኢትዮጵያ ጀግናና ብልህ መሪ በሆኑት በአፄ ምኒልክ መሪነት በተመራው ጀግናው የኢትዮጵያ ሕዝብ ዐደዋ ላይ ድል ሆኖ ተመልሷል።</p>

<p>ጣሊያን ተሸንፎ ወደ ኤርትራ ከተመለሰ በኋላ ነበር አንዳንድ የመሠረተ ልማት ሥራዎችን በኤርትራ ውስጥ ለመገንባት የሞከረው። ይህም ቢሆን «ልማቱ» ለወታደር አገልግሎት በሚውሉ መንገዶች፣ ሆስፒታሎችና ለባህር አገልግሎት በሚውሉ ተቋማት ላይ የተወሰነ ነበር።</p>

<p>በትምህርት ረገድ የኤርትራ ተወላጅ የሆኑ ዜጐች ከአንደኛ ደረጃ በላይ እንዳይማሩ የጊዜው የጣሊያን የቅኝ ግዛት ህግ ይከለክል ነበር። በጊዜው ኤርትራውያን ትምህርታቸውን ለመቀጠል ይችሉ የነበረው ወደ መሃል አገር በመምጣትና እንደማንኛውም ኢትዮጵያዊ ችሎታቸው በፈቀደላቸው ደረጃ፣ በፈቀዱት ትምህርት ቤት በመግባት ነበር።</p>

<p>ኤርትራ በኢኮኖሚ ራሷን ችላ የመኖር ብቃት (ኤቾኖሚች ቪአቢሊትይ) አላት ብላ ኢጣሊያ አምና እንዳልተቀበለች የተለያዩ መረጃዎች ይጠቁማሉ። ኢጣሊያ ኢትዮጵያን ቅኝ አድርጋ ለመግዛት ዐድዋና ማይጨው ላይ ያደረገችው ጦርነትም ከኢኮኖሚ ጥያቄ ጋር የተያያዘ ስለመሆኑ የታሪክ ፃሀፍት ያሰምሩበታል።</p>

<p>ጣሊያን ኢትዮጵያን ከወረረች በኋላ በኤርትራ ውስጥ የቀላል ኢንዱስትሪዎች ግንባታ ለማቋቋም መሞከሯ አይካድም። ግንባታው ኢጣሊያ «የምሥራቅ አፍሪካ ግዛት» ህልምና ፍላጐቷን ለማሟላት የተወሰደ እርምጃ ነበር። ኤምፓዬሩን ምሉዕ ለማድረግ ጣሊያን በሙሉ ኃይሏ መንቀሳቀስ የጀመረችው ግን አዲስ አበባ ከገባችና የእንግሊዝ ሶማሌን (ብሪቲስህ ጾማሊ ላንድ) እጁዋ ካስገባች በኋላ ስለመሆኑ ማስረጃዎች ይጠቁማሉ።</p>

<p>ጣሊያን አዲስ አበባን ማዕከል አድርጋ ኢትዮጵያን፣ ኤርትራና ሶማሊያን በአንድ የኢኮኖሚ ቀጠና አካልላ ለመግዛት የነበራት ህልም ከሙሶሎኒ ውድቀት ጋር አብሮ ወድቋል። ሦስቱ አገሮች (ኢትዮጵያ፣ ኤርትራና ሶማሊያ) ነፃነታቸውን ያገኙት በተለያዩ ጊዜያትና በተናጠል በመሆኑም አሁን ለተፈጠረው የድንበር ውዝግብ የራሳቸው የሆነ አፍራሽ ሚና እንዳላቸው የሚናገሩ ክፍሎችም አሉ።</p>

<p>ኤርትራ በእንግሊዝ አስተዳደር ሥር ቆይታ ከዚያም ከኢትዮጵያ ጋር በፌዴሬሽን ብትቆይም፤ በገዛ ተወላጆቿ ፈቃድ ከኢትዮጵያ ጋር ተመልሳ አንድ መሆን ችላ እንደነበረ ይታወሳል። ሻዕቢያና «ንክኪዎቹ» ኤርትራን እንደ ፋሺስቱ ጣሊያን በኤርትራ የበላይነት የ«ምሥራቅ አፍሪካ ግዛት» መሰል የኢኮኖሚ የቅኝ ግዛት መረብ በኢትዮጵያ ላይ ለመጣል ሙከራ አድርገዋል። ያኔ ፋሺስቱ ጣሊያን እንዳልተሳካለት ሁሉ ዛሬም የሻዕቢያና «የንክኪዎቹ» የቀትር ህልምም መክኗል።</p>

<p>ኤርትራ ከኢትዮጵያ ተነጥላ ራሷን በኢኮኖሚ ችላ የምትኖር አገር ሆና አልተገኘችም። ታሪክን አጣምመው በኤርትራና በኢትዮጵያ መካከል የነበረው ግንኙነት የገዢና የተገዢ ነው ብለው፣ የኤርትራ ጥያቄ «የቅኝ ግዛት ጥያቄ» ነው በማለት ነባራዊውን እውነታ የካዱት «ንኪኪዎች»ና ሻዕቢያ አንድ የነበረውን ህዝብ ሁለት ቦታ ከፍለው ለዘመናት የማይሽር ጥላቻ ላይ ጥለውታል። በሃይለሥላሴና በደርግ ዘመነ መንግሥት ከሻዕቢያና ከጀብሃ ጋር የተደረገው ጦርነት ህዝብ ጨርሷል። የአገር ሀብት አውድሟል። ያ ጥፋት አልበቃ ብሎ ለኤርትራ ጥያቄ ሻዕቢያና «ንክኪዎቻቸው» አቅርበውት የነበረው «ዘላቂ መፍትሄ» የተባለለት አማራጭ ጦርነቱን ይበልጥ አጋግሞ ህዝቡን ለደም ባላንጣነት ዳርጐታል።</p>



<h3 class="align-center"><span class="underline">የኤርትራ ኢኮኖሚና ሻዕቢያ</span></h3>



<p>በመጀመሪያ ደረጃ ኤርትራ በኢኮኖሚ ራሷን ችላ ለመኖር ብቃቱ እንደሌላት ሻዕቢያ አያውቅም አይባልም ያውቃል። ብቃት እንዲኖራት ለማስቻል ግን በቂ እርምጃዎች ለመውሰድ የሚችልበትን መንገድ ቀይሶ ነበር። የኢትዮጵያ የኢኮኖሚ፣ የፖለቲካና የማህበራዊ ፖሊሲ በሚቀረጽበት ወቅት «በንክኪዎቹ» በመጠቀም ለኤርትራ የኢኮኖሚ እድገት እንዲያመች ሆኖ የተቀየሰ ስለመሆኑ የሚናገሩ በርካታ ባለሙያዎች አሉ።</p>

<p>ጦርነቱ ከመቀስቀሱ ከ10 ወር በፊት ለስድስት ዓመታት በኢትዮጵያና በኤርትራ መካከል የነበረውን ሚዛናዊ ያልሆነ የኢኮኖሚ ግንኙነት መካድ አይቻልም። ኤርትራን በኢኮኖሚ ለማጠናከር የተቀየሱና የተወሰዱ ነበሩ።</p>


<ul>
 <li> በጥቅሉ የኢትዮጵያን ሀብት ወደ ኤርትራ ማሻገር፣</li>
<p>
 <li> ኢትዮጵያ ያላትን ሰፊ የገበያ አድማስ በመጠቀም የኤርትራ ምርቶች ማራገፊያ ማድረግ፣</li>
<p>
 <li> ኢትዮጵያ የጥሬ እቃ አቅራቢ ሆና እንድትቀር በእርሻ ልማት ላይ ብቻ ተወስና እንድትቀር ግፊት ማድረግ፣</li>
<p>
 <li> ኢትዮጵያ በምፅዋና በአሰብ ወደቦች ብቻ እንድትጠቀም በማድረግ ከፍተኛ የወደብ አገልግሎት ክፍያ መጠየቅ፣</li>
<p>
 <li> በውጭ አገር ከሚኖሩ ኤርትራውያን (እዚህ ኢትዮጵያ ውስጥ ካሉትም ጭምር) ገንዘብ መሰብሰብ፣</li>
<p>
 <li> ኤርትራ ከኢትዮጵያ በብር የምትገዛቸውን ለውጭ ምንዛሪ ማስገኛ የሚውሉ ምርቶችን ለውጭ ገበያ በላኪነት ስም ማቅረብ፣</li>
<p>
 <li> «ልዩና ከፍተኛ የአዕምሮ ብልጫ አላቸው» በሚሏቸው ዜጐቻቸው ተአምር መፍጠርና የመሳሰሉት ይገኙበታል።</li>
</ul>


<h3 class="align-center"><span class="underline">ኢኮኖሚ ነክ ስምምነቶች</span></h3>



<p>በኢትዮጵያና በኤርትራ መካከል ተደርገው ስለነበሩት የኢኮኖሚና ገንዘብ ነክ ስምምነቶች የኢኮኖሚ ልማትና ትብብር ሚኒስትር የሆኑት አቶ ግርማ ብሩ የተናገሩት እንደሚከተለው ይነበባል። «በኢትዮጵያና በኤርትራ መካከል የተደረጉት የኢኮኖሚ ስምምነቶች የኢትዮጵያን ጥቅም በትክክል ያስጠበቁ ነበሩ» ብለዋል። (አዲስ ዘመን ሐምሌ 25/90)</p>

<p>ኢትዮጵያና ኤርትራ የተለያየ ፖሊሲና የልማት ስትራቴጂ መከተላቸው በግልጽ እየታወቀ አንድ ዓይነት የገንዘብ ኖት (የኢትዮጵያን ብር) በጋራ ለመጠቀም ተስማምተው ነበር። የኤርትራ የባንክ የወለድ መጠን፣ የምንዛሪ ተመን፣ የግብር አወሳሰን፣ የበጀት ጉድለት ከኢትዮጵያ በእጅጉ የተለየ ሆኖ ሳለና በኢትዮጵያና በኤርትራ መካከል ምንም ዓይነት የኢኮኖሚ ውህደት ሳይኖር የኢትዮጵያን የገንዘብ ኖት ኤርትራ መገበያያዋ አድርጋ እንድትገለገልበት መፍቀድ «የኢትዮጵያን ብሔራዊ ጥቅም አሳልፈን አልሰጠንም» ያሰኛል።</p>

<p>ኢትዮጵያ ከሌሎች አገሮች ጋር ያላደረገቻቸውን የኢኮኖሚ ስምምነቶች ከኤርትራ ጋር ተዋውላ ነበር። የተደረገው የነፃ ንግድ ልውውጥ ስምምነት ማለትም ኤርትራና ኢትዮጵያ ውስጥ የተመረቱ ዕቃዎች በሀገሮቻቸው ስለመመረታቸው ከተረጋገጠ ያለምንም ቀረጥ በሁለቱ አገሮች መግባት ይፈቀድላቸው ነበር።</p>

<p>የአሰብ ወደብ አገልግሎትን በተመለከተም «ኤርትራ ለኢትዮጵያ ነፃ የወደብ አገልግሎት ትሰጣለች» የሚል ስምምነት እንዳለ ቢነገርም፣ አሁን በቅርቡ የንግድና የኢንዱስትሪ ምክትል ሚኒስትር የሆኑት አቶ ብሩክ ደበበ የአሰብ የወደብ አገልግሎት ክፍያ በየትኛውም አለም ካሉ ወደቦች የበለጠ ክፍያ ይከፈልበት እንደነበረ አምነዋል። (ምንጭ፦ ልሳነ ኢኮኖሚክስ፣ ቅጽ 1፣ ቁ-6)</p>

<p>ይህም ሆኖ ኤርትራ ከኢትዮጵያ ከተገነጠለች በኋላ በመጀመሪያዎቹ አምስትና ስድስት ዓመታት ውስጥ የኢትዮጵያ ነጋዴዎችም ሆኑ የመንግሥት ድርጅቶች የጂቡቲን ወደብ በአማራጭነት በስፋት እንዳይጠቀሙ ሥውር ደባዎች ተካሂደዋል። በነፃ ጋዜጣ ስም ከሚሠራው የኢሕአዴግ የ«ደፈጣ» ተዋጊ አንስቶ እስከ ዋና የበላይ ሹም ድረስ ያሉት ባለሥልጣናት የኤርትራን ባለሥለጣኖች ስብዕና ለመገንባት ይዘውት ከነበረው ጥረት በተጨማሪ የአሰብና የምፅዋን ወደቦች በአገልግሎት ቅልጥፍናቸውና በክፍያ ዝቅተኝነታቸው ተወዳዳሪ የላቸውም እያሉ ሲያወድሱልን ነበር። የአሰብ የነዳጅ ማጣሪያን በተመለከተም ኢትዮጵያ ከውጭ አገር በውጭ ምንዛሪ ታስገባ የነበረውን የነዳጅ ድፍድፍ ኤርትራ የኢትዮጵያን ብር በመክፈል በነዳጅ ተጠቃሚ እንደነበረችም ይታወቃል።</p>

<p>ከዚህ በላይ እንደተመለከትነው በኢትዮጵያና በኤርትራ መካከል የነበረው የኢኮኖሚና የፋይናንስ ስምምነቶች ሹማምንቱ እንደነገሩን የኢትዮጵያን የኢኮኖሚ ጥቅም ያስከበረ ነበር? ከላይ የቀረበው ስምምነትና በተግባር የታየው ሃቅ የጥያቄውን መልስ በማያሻማ ያስቀምጣል። ሹመኞቻችንም ሆኑ የሻዕቢያ «ንክኪዎች» የኢትዮጵያን ጥቅም አሳልፈን አልሰጠንም በማለት አሁን አሁን እየፈበረኩ ያሉት ቅጥፈት ነባራዊውን ሁኔታ በመለወጥ ከኃላፊነት ሊያድናቸው አይችልም።</p>

<p>ኤርትራ በስድስት ዓመታት ውሰጥ ከኢትዮጵያ በሕገ-ወጥ መንገድ (ኢ-ፍትሃዊ የኢኮኖሚና የፋይናንስ ስምምነቶችንም ይመለከታል) የዘረፈችው የሀብት መጠን በገንዘብ ቢተመን ከሚሊዮኖች አልፎ ወደ ቢሊዮን ውስጥ እንደሚገባ በርካታ የኢኮኖሚ ባለሙያዎች ይስማሙበታል። በዝርዝር እንመልከተው፦</p>

<p>የኤርትራ መንግሥትና የኤርትራ ባለሥልጣኖችና ኤርትራውያን፣</p>


<ul>
 <li> ኢትዮጵያ የብር ኖቶች በጋራ የመገልገል ስምምነትን በመጠቀም የውጭ ምንዛሪ የሚያስገኙ ምርቶችን ከኢትዮጵያ በመግዛት ለኤርትራ የውጭ ምንዛሪ ማስገኛ በማድረግ ተጠቅመዋል፣</li>
<p>
 <li> የነፃ ንግድ ዝውውርን ስምምነት በመጠቀም፣ ከሦስተኛ አገር የገዟቸውን ሸቀጦች ከኢትዮጵያ እጅግ ባነሰ የጉምሩክ ታክስ (በነፃም ሊሆን ይችላል) ወደ ኤርትራ ካስገቡ በኋላ መልሰው ወደ ኢትዮጵያ ያሻግሩ ነበር። ከሚሸጥበት የዋጋ ተመን ዝቅ አድርገው ለመሸጥ በመቻላቸው የገበያው ብቸኛ ተጠቃሚ ሆነዋል፣</li>
<p>
 <li> የአሰብ ወደብ ለኢትዮጰያ ነፃ የወደብ አገልግሎት ይሰጣል ቢባልም ኢትዮጵያ በዓመት አንድ ቢሊዮን ብር ትከፍል ነበር። ኢትዮጵያ ከውጭ በዶላር ላስመጣችው ድፍድፍ ነዳጅ ኤርትራ ከኢትዮጵያ በብር እየገዛች ለወደብ አገልግሎት ክፍያ ግን ክፍያው በአሜሪካ ዶላር እንዲሆን ጫና ታደርግ ነበር።</li>
<p>
 <li> አሰብ ነዳጅ ማጣሪያ ማደሻ እየተባለ በብዙ ሚሊዮን የሚቆጠር ገንዘብ ከኢትዮጵያ በመጠየቅ ኤርትራ ተጠቃሚ ነበረች፣</li>
<p>
 <li> ኤርትራውያን ከኢትዮጵያ ባንኮች ገደብ የለሽ ብድር አግኝተዋል (በአሁኑ ጊዜ ተመላሽ ያልሆነ ከቢሊዮን ብር በላይ ይፈለግባቸዋል።</li>
<p>
 <li> ውጭ ምንዛሪ ጨረታ ላይ ኤርትራዊ ሆነው ሳለ እንደ ኢትዮጵያዊ በመሆን የውጭ ምንዛሪ በኢትዮጵያ ብር በመግዛት ተጠቅመዋል፣</li>
<p>
 <li> የቀበሌ ቤት ተከራይተዋል፤ ለትምህርት ቤት፣ ለሆቴልና ለሆስፒታል እንደሌላው ኢትዮጵያዊ ዜጋ በብር እየከፈሉ ሲገለገሉ ቆይተዋል፣</li>
<p>
 <li> ለሌሎች የውጭ አገር ዜጐች ባልተፈቀዱ ቁልፍ የንግድ ድርጅቶች ላይና በማንኛቸውም የምርት ሥራዎች ላይ ለመሳተፍ የሚያስችል የንግድ ፈቃድ አውጥተው ሲንቀሳቀሱ ቆይተዋል፣</li>
<p>
 <li> በኢትዮጵያ ውስጥ የተጨፈጨፉ ደኖችን ወደ አገራቸው በማሻገር የእንጨት ፍጆታቸውን ከመሸፈን አልፈው የውጭ ምንዛሪ ማስገኛ እስከማድረግ ድረስ ተጠቅመዋል ወዘተ።</li>
<p>
 <li> ኤርትራውያኑ እንደውጭ ዜጋ እንዳይመዘገቡና በአገራችን የሚያደርጉት የኢኮኖሚ እንቅስቃሴ ከዚያው አንፃር እንዳይታይ የዜግነት ሕግና አፈፃፀሙ ሲድበሰበስ ቆይቷል፤ ወዘተ።</li>
</ul>


<h3 class="align-center"><span class="underline">የጦርነቱ ምክንያቶች</span></h3>



<p>በኢትዮጵያና በኤርትራ መካከል የተከሰተው ጦርነት ኤርትራ «ናቅፋ» የተባለውን የገንዘብ ኖቷን ካሳተመች በኋላ በተፈጠረው የጥቅም ግጭት ነው የሚባለው ምክንያት ከተለያየ አቅጣጫ ይነገራል። ይሁንና የግጭቱ ሰበብ በአጭር ሳይሆን ከረዥም አኳያ ከታየ መሠረታዊ ምክንያቱ የኤርትራን ጥያቄ ለመፍታት በሻዕቢያና በወያኔ/ኢሕአዴግ ተቀይሶ የነበረው «ፍትሃዊና ሳይንሳዊ» የተባለለት «መፍትሄ» ሳይሠራ በመቅረቱ ነው። ታሪክን ያላጤነ፣ የሕዝብን ፍላጐት ያላገናዘበ፣ በጠመንጃ ኃይል ሥልጣን በያዙ ሸሪኮች ፍላጐት ላይ ብቻ የተወሰነ የመፍትሄ ኃሣብ የትም አላደረሰም። የኤርትራን ጥያቄ «የቅኝ ግዛት ጥያቄ ነው» ብሎ አምኖ በመቀበልና ለኤርትራ ችግር ዘለዓለማዊ መፍትሄ ተገኘለት የተባለለት የሸፍጥ ጨዋታ ስድስት ዓመት ያህል እንኳን በቅጡ ለመዝለቅ አልቻለም። ይህን ኃሣብ ሲያቀነቅኑ የነበሩት ሻዕቢያና «ንክኪዎቻቸው» የሌባ ዓይነ ደረቅ... እንደሚባሉት ካልሆኑ በስተቀር «ሳይንሳዊ» ብለውት የነበረው «የመፍትሄ ኃሣብ» ለኤርትራ የፈየደላት አንድም ነገር እንደሌለ አምነው መቀበል ይገባቸዋል።</p>

<p>አሁን ለከተሰተው ግጭት በእርግጥ አንዳንድ ተጨባጭ የኢኮኖሚ ምክንያቶች መኖራቸው አይካድም። ኤርትራ (ብሄራዊ ኩራቴን ያረጋግጥልኛል ያለችውን) «ናቅፋ» የተባለውን የገንዘብ ኖት ስታሳትም ታፍኖ የነበረው ሚዛናዊ ያልሆነው የኢትዮጵያና የኤርትራ የኢኮኖሚ ግንኙነቶች በ«ናቅፋ» መታተም አደባባይ ወጥቷል።</p>

<p>በመሠረቱ ኤርትራ «ናቅፋ» የተባለውን የገንዘብ ኖት ስታሳትም የተሳሳቱ ግምቶች ነበሯት። ከኢትዮጵያ ወገን የተማመነችው የተለየ አካል እንደነበረም አንዳንድ ምልክቶች ታይተዋል። የሆነው ሆኖ «ጌታዋን የተማመነች በግ ላቷን ከውጭ ታሳድራለች» የሚባለው አባባል እዚህ ላይ አልያዘም።</p>



<h3 class="align-center"><span class="underline">የኤርትራ ግምቶች፦</span></h3>



<p>የኤርትራ ብርና ናቅፋ በሁለቱም ሃገሮች (በኢትዮጵያና በኤርትራ) ህጋዊ የመገበያያ የገንዘብ ኖት ይሆናል ብላ ኤርትራ ጠብቃ ነበር። ኢትዮጵያ አሮጌ ብሯን በመቀየርዋና አዲስ የብር ኖት በማሳተሟ ኤርትራ ውስጥ የነበረውን የኢትዮጵያ አሮጌ ብር ኢትዮጵያ በአሜሪካ ዶላር ትገዛኛለች ብላ ጠብቃ ነበር። አልሆነም!</p>

<p>«ናቅፋ» ጥቅም ላይ መዋል ከጀመረ በኋላ ድንገት እንደ ደራሽ ውሃ ተከታትለው በኤርትራ ላይ የተደቀኑት የኢኮኖሚ አደጋዎች ኤርትራን መላወሻ አሳጣት። ሲንጋፖር መሆንም ቀረ! እንዲያውም ኤርትራም መሆን ቀረ! ደራሽ ውሃ ያልነውን እንመልከተው።


<ul>
 <li> በሁለቱ አገሮች መካከል መገበያያው የአሜሪካ ዶላር እንዲሆን ሳይወሰን በፊት ኤርትራ ለውጭ አገር ከምታቀርባቸው ሸቀጦች 80% የሚሆነው ወደ ኢትዮጵያ ይላክ የነበረ ሲሆን ከዚህም ኤርትራ በዓመት ወደ 260 ሚሊዮን ብር ታገኝ ነበር። አሁን ይሄ ቀርቷል፣</li>
<p>
 <li> በዓመት ከአሰብ ወደብ ታገኝ የነበረው 90 ሚሊዮን የአሜሪካ ዶላር ተቋርጧል፣</li>
<p>
 <li> ኤርትራ ከ3 ሚሊዮን በላይ የሆነው ሕዝቧን ለመቀለብ በዓመት ወደ 6.7 ሚሊዮን ኩንታል እህል እንደሚያስፈልጋትና ኤርትራ በዓመት ማምረት የምትችለው 1.6 ሚሊዮን ኩንታል እህል ብቻ መሆኑን አንድ መረጃ ይጠቁማል። ጉድለቱን ለማሟላት ሰፊውን ድርሻ ይዛ የነበረችው ኢትዮጵያ ነበረች። አሁን ወደ ኤርትራ የሚላክ እህል የለም፣</li>
<p>
 <li> «የኤርትራ አየር መንገድ» ከኢትዮጵያ አየር መንገድ ያገኝ የነበረው ድጐማ ተቋርጧል፣</li>
<p>
 <li> የኢትዮጵያ ምርቶችን በብር ገዝቶ ለውጭ አገር ገበያ በማቅረብ የሚገኘውም ጥቅም እንዲቆም ተደርጓል፣</li>
<p>
 <li> ከቀረጥ ነፃ የሆኑ ሸቀጦችን በኢትዮጵያ ገበያ ውስጥ በገፍ የማራገፉ ሂደት ተቋርጧል፣</li>
<p>
 <li> ዜግነታቸው ኤርትራዊ ለሆኑ ጡረተኞች በአሜሪካ ዶላር ይፈጸም የነበረው ክፍያ ቆሟል፣</li>
<p>
 <li> በኢትዮጵያ ውስጥ ከኤርትራ የተሻለ የኢንቨስትመንት እንቅስቃሴ (በተለይ በትግራይ ውስጥ የተተከሉ ፋብሪካዎች) የኤርትራን የኢንዱስትሪ የልማት ስትራቴጂን ማስጋትና ሌሎችን የጥሬ ዕቃ አቅራቢ ለማድረግ የነበረው ምኞት ባጭሩ መቀጨት ድንበርን ሰበብ ያደረገ ጦርነት አስከትሏል። የጦርነቱ ዒላማ በዋነኛነት የትግራይ ግንባታ ነበር። ወደፊትም በሻዕቢያ መፈረካከስ ጉዳዩ እልባት ካስገኘ ዒላማ መሆኑ የማይቀር ነው።</li>
</ul>


<h3 class="align-center"><span class="underline">የጦርነቱ የኢኮኖሚ አደጋዎች</span></h3>



<p>«በጦርነቱ ይበልጥ የሚጐዳው እኛ ሳንሆን ኤርትራ ናት» የሚለው የሹሞቻችን ክርክር ጉንጭ አልፋ ነው። የኢትዮጵያን የውጭም ሆነ የውስጥ ኢንቨስትመንት የማማለል ደረጃ፣ በውጭ ምንዛሪ ክምችቷ ላይና በምርታማነት ላይ ያላትን ብቃት አይጐዳውም ማለት አይቻልም። ለትምህርት፣ ለጤና፣ ለመንገድ፣ ወዘተ፣ ሊውል ይችል የነበረ ሀብት ለጦርነት ማካሄጃ መዋሉ አይቀርም። አምራች ኃይል የሆነው የወጣቱ ክፍልም የጦርነቱ ሰለባ ይሆናል። የጦርነቱ አካባቢ ይወድማል። ኢንቨስትመንት ይሰናከላል።</p>

<p>ለመከላከያ በጀትና ለደህንነት የሚውለው ገንዘብም የዋዛ ሆኖ አልተገኘም። የተለያዩ መረጃዎች እንደሚጠቁሙትም ኢትዮጵያና ኤርትራ ውጊያ ከጀመሩ ጀምሮ በቀን 1 ሚሊዮን የአሜሪካ ዶላር ይወጣል ይባላል። ይህ ወጪ ኢትዮጵያ ለመሣሪያ ግዢ አውጥታለች የተባለውን ወደ 400 የአሜሪካ ዶላር አይጨምርም።</p>

<p>ለጦርነት የዋለ ሀብትና ጊዜ አሸዋ ውስጥ እንደገባ ውሃ ጥቅም ላይ በማይውል ጥፋት ላይ ቀልጦ ይቀራል። በመሠረቱ ይህ ጽሑፍ አቅራቢ እምነት የኢትዮጵያን ነፃነት፣ ሉዐላዊነትና ክብር ለመጠበቅ ሲባል የሚከፈለው የሀብትም ሆነ የህይወት መስዋዕትነት ገደብ ሊበጅለት አይገባም የሚል እምነት አለው።</p>

<p>ኢንቨስትመንትንም በተመለከተ በየትም አገር ይሁን፤ በየት፣ አስተማማኝ ሰላምን ይሻል። በውጊያው አሸናፊ ሆነን ብንወጣ እንኳን (አንጠራጠርም!) ጦርነቱ አበቃ ማለት ስላይደለ የአገር ውስጥም ሆነ የውጭ ባለሀብቱ በአካባቢው ዘላቂ ሰላም ተገኝቷል ብሎ እስካላመነ ድረስ ሀብቱን በልማት እንቅስቃሴ ላይ ለማዋል አይደፍርም። የሻዕቢያም ዋና ፍላጐት የድንበሩ ጭቅጭቅ መፍትሔ ከማግኘቱ ላይ ስላልሆነ የድንበር ግጭቱ መፈታት የመጨረሻ መፍትሔ ይኖረዋል ብሎ መቀበል አይቻልም።</p>



<h3 class="align-center"><span class="underline">ማጠቃለያና የመፍትሔ ሃሳቦች</span></h3>



<p><span class="underline">የግጭቱ መንስኤ የወሰን ጉዳይ አይደለም። መንስኤው ኤርትራ ወደፊት በአካባቢው ይኖረኛል ብላ ያለችው የኢኮኖሚ፣ የፖለቲካና ወታደራዊ የበላይነት ህልም የማይጨበጥ ሆኖ በመገኘቱ መሆኑን አይተናል።</span> ሻዕቢያ ውጊያ የከፈተብን ኤርትራ የማይገባትን የኢኮኖሚ ጥቅም ለምን ተከለከልኩ ብሎ ነው ብለናል።</p>

<p>ኢትዮጵያ በበኩሏ ወደ ጦርነቱ የገባችው ሉዐላዊነቷን ለማስከበርና ክብርዋን ለመጠበቅ ስትል ብቻ መሆኑም ይታወቃል። ነባራዊው እውነታ ግን ሲካድ ይስተዋላል። በከባድ ጦርነት ውስጥ እያለን፣ ለጦር መሣሪያ መግዣ ከፍተኛ ገንዘብ ወጪ እያደረግን፣ የመሠረተ ልማቶች እየፈራረሱ እያሉ፣ የሰው ኃይል ውድመት እየተከሰተ «በልማታችን እንቅስቃሴ ላይ ጦርነቱ ያስከተለው ችግር እስከዚህም ነው» እያሉ ሕዝቡን ለመደለል መሞከር እውነታውን አይቀይረውም።</p>

<p>በየካቲት ወር መጨረሻ ላይ የገንዘብ ሚኒስትር የሆኑት አቶ ሱፍያን አህመድ በዚህ በያዝነው ግማሽ ዓመት አጠቃላይ የምርት ዕድገት ከ9% በላይ ማደጉን በቴሌቪዢን ባስታወቁበት ዕለት ልማታችን እንዳልተሰናከለብን ነግረውናል። ጦርነቱ እየጠየቀ ያለው የገንዘብና የሰው ኃይል የተገኘው ከሰማይ እየተቧጠጠ ነው ማለት ነው? የውጭ ምንዛሪው ተመንስ ቢሆን ባለፉት ሁለትና ሦስት ሳምንታት በከፍተኛ ደረጃ እያሻቀበ መገኘቱ ምንን ያመለክታል? ባይሆን እውነታውን ተቀብለን፣ ኃይላችንን አሰባስበን ዘላቂ መፍትሔ ከማግኘቱ ላይ መረባረቡ ይሻላል።</p>

<p>በኤርትራና በኢትዮጵያ መካከል ለሚኖረው ጉርብትና አስተማማኝ የሰላም መሠረት ለመጣልና አገራችንን በልማትና በሰላም ጐዳና እንድትራመድ ለማድረግ፦</p>


<ul>
 <li> የኢትዮጵያና የኤርትራ ሰፊ ሕዝብ በአገራቸው ጉዳይ ላይ ነፃ ሆነው፣ ያለምንም አጋፋሪ የችግራቸውን መንስኤ የሚመረምሩበት መድረክ መመቻቸት ይኖርበታል።</li>
<p>
 <li> በኢትዮጵያ መንግሥት በኩልም ሆነ በኤርትራ መንግሥት በኩል አንዱ አንዱን ለማጥፋት ከሕዝብ ጀርባ ተሸሽጐ፣ ባለጉዳይ የሆነውን የአገሬውን ሰው አግልሎ ኢትዮጵያ ከኤርትራ የፖለቲካ ተቃዋሚዎች፣ ኤርትራ ከኢትዮጵያ የፖለቲካ ተቃዋሚዎች (በእኛ አገር እንኳን ከኦሮሞ ነፃነት ግንባር (ኦነግ) በስተቀር ለሻዕቢያ ሴራ እጁን የሰጠ የተቃዋሚ ቡድን የለም) ጋር የመሞዳሞዱ መፍትሔ &lt;ታጥቦ ጭቋ ከመሆን ስለማይዘል ሁለቱም ወገኖች ከተቃዋሚዎቻቸው ጋር በግልጽ መምከር ያስፈልጋቸዋል፣</li></p></li>
<p>
 <li> ታሪክን ሳይሸፋፍኑ መመርመር፣ በህዝቦች መካከል የነበረውን የአንድነትና የባህል ትሥሥር በድብቅ አጀንዳ እንዳይጠለፍ መታገል፣</li>
<p>
 <li> በተቃዋሚ ኃይሎች የቀረቡ የብሔራዊ ዕርቅ ሃሳቦች ተቀባይነት ማግኘት፣</li>
<p>
 <li> በኢትዮጵያ ውስጥ ፍትሃዊ የኢንቨስትመንት ሥርጭት እንዲስፋፋ ማድረግ፣</li>
<p>
 <li> የጐሣ ፖለቲካው ለኢኮኖሚ ዕድገት፣ ለዴሞክራሲ ማበብና ለአገር አንድነት የማይበጅ መሆኑን ከጦርነቱም በፊት ሆነ ከጦርነቱ በኋላ ያለውን ተሞክሮ መመርመር፣</li>
<p>
 <li> የኢትዮጵያዊነት ስሜትን ለማላላት የሚደረጉ ሙከራዎችን ማቆም፤ ለባንዲራ፣ ለሃገር ፍቅርና ለወገን በመቆርቆር ላይ የሚታዩ በጐ ስሜቶችን ለማፈን አለመሞከር፣</li>
<p>
 <li> ድብቅ የኢኮኖሚና የፋይናንስ ስምምነት ከማድረግ መታቀብ፣</li>
<p>
 <li> ከላይ ከመግቢያችን እንደተጠቆመው የአገርን የአንድነት ታሪክ በመካድ የኤርትራ ጥያቄ የቅኝ ግዛት ጥያቄ ነው ብለው ሻዕቢያና «ንክኪዎቻቸው» ኤርትራ እንድትገነጠል ግፊት ቢያደርጉም «መፍትሔው!» በውንብድናና ታሪክን በመካድ ላይ የተመሠረተ በመሆኑ ለኢትዮጵያም ሆነ ለኤርትራ ሰላም ሊያስገኝ አልቻለም።</li>
</ul>


<p>ያም ሆነ ይህ በዚህ ጽሑፍ አቅራቢ እምነት ኤርትራ «ነፃ» አገር ነኝ ካለች በኋላ የማይገባትን ጥቅም ከኢትዮጵያ እንድታገኝ ያደረጉ ግለሰቦችም ሆኑ ድርጅቶች ከተጠያቂነት ማምለጥ የለባቸውም ይላል። በተለይም በሁለቱ አገሮች መካከል ያለው ድንበር በወቅቱ በሕግ እንዲከለል ሃሳብ ያቀረቡና ኢትዮጵያን ከጥፋት ለመታደግ የታገሉ ኢትዮጵያዊያን እንዲንገላቱ ያደረጉ ሻዕቢያና «ንክኪዎቻቸው» ለፍርድ መቅረብ ይገባቸዋል።</p>

<p>ወደፊት እንዲመጣ ለምንታገልለት የሕግ ሥርዓት አሁኑኑ አንድ ጠንካራ መሠረት መጣል ያለበት ይመስለኛል። ለመነሻም የመንግሥት ባለሥልጣናጽ ሰግል ጥቅምም ይሁን በሌላ ተነሳስተው በሥልጣናቸው ዘመንና በዜግነታቸው በአገርና በሕዝብ ጥቅም ላይ ለሚያደርሱት ጥፋት ተጠያቂ ሊሆኑ ይገባል። ሥልጣን ያለተጠያቂነት ልጓም የሌለው ሌጣ ፈረስ ነው። አገርንና ሕዝብ ገደል ያስገባል። ይህንን ደግሞ ኢሳይያስ በኤርትራ ሕዝብ ላይ ካደረሱት ጥፋት በተግባር አይተናል።</p>


</body>
</html>
