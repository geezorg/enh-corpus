<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአዘጋጁ ቢሮ</h1>
<h2 class="align-center">ሥልጣንና ሌጣ ፈረስ</h2>


<p>በዚህ እትም አጽንኦት ልንሰጠው የምንፈልገው ከሻዕቢያ ጋር እያካሄድነው ካለው ጦርነት ምን እንማራለን? የሚለውን ጥያቄ ነው። ተደጋግሞ እንደተገለፀው ይህ ጦርነት ተገደን የገባንበት ጦርነት ነው። ሻዕቢያ ለ30 ዓመት የኤርትራን ሕዝብ ልጆች ያስገበረበት፣ የኢትዮጵያን ሕዝብ በድህነትና በጦርነት ያማቀቀበት «ናጽናት» ከተገኘ በኋላ ኤርትራ ራሷን ችላ እንድትቆም የሚያስችል ኢካኖሚ እንደሌላት ሲገነዘብ እንዳበደ ውሻ ያገኘውን ሁሉ መንከሱን ተያያዘው። በጦርነትና በቀውስ የሥልጣን ዕድሜውን ለማራዘም የፈለገው ሻዕቢያ የመንን፣ ሱዳንንና ጂቡቲን ካዳረሰ በኋላ እኛንም የጥቃቱ ዒላማ አደረገን። ክብር ለኢትዮጵያ ሕዝብ ልጆች ይሁንና ባቀጣጠለው እሳት እየተለበለበ ነው።</p>

<p>ግን ከክስተቱ ምን እንማራለን? ጦርነቱ የአሥመራ አምባገነኖች የሥልጣን ዕድሜ ማራዘሚያ ብቻ ሳይሆን ለዓመታት የኢትዮጵያውያንን ሕይወትና ንብረት ሲያወድም የኖረው ግጭት ውጤት ባዶነት ያስከተለው ችግር ነው። ይህ ችግር ዛሬ በትኩሱ የማያዳግም መደምደሚያ ካልተበጀበት ቀጣይነቱ አያጠራጥርም። የቀጣይነቱ አንዱ አስኳል ሻዕቢያ የተባለው የማፊያዎችና የነብሰ ገዳዮች ቡድን በመሆኑ የዚህ ቡድን ትጥቅ መፍታትና መበተን የዘላቂው መፍትሔ አንድ ገጽታ ነው። እንደሚታወቀው ሻዕቢያ ከተደራጀበት ጊዜ አንስቶ የተለየ ሀሳብ ያላቸውን ዴሞክራት የኤርትራ ልጆችን በስውርና በግልጽ ሲያስገድል፣ ለፖለቲካ ዓላማው ማራመጃ መርህን ሳይሆን ሸፍጥና ሴራን ሲጠቀም የኖረ ድርጅት ነው። ስለዚህ የዚህ ቡድን ከኤርትራ ሕዝብ ትከሻ ላይ መነሳት ለአካባቢው ሰላምና ዴሞክራሲ ወሳኝነት አለው። ይህ ካልሆነ በግንባር ቀደምትነት የኤርትራ ሕዝብ፣ ቀጥሎም በዚያ በኩል በሚነሳ ችግር ሁሉ ቀዳሚ ገፈት ቀማሽ የሆነው የትግራይ ሕዝብ፣ በመጨረሻም ሕይወቱንና ንብረቱን ላለፉት 37 ዓመታት እየገበረ ያለው መላው የኢትዮጵያ ሕዝብ ሥቃይና መከራው ይቀጥላል።</p>

<p>የኤርትራ ሕዝብና የኤርትራ ተወላጆችም ከዚህ ጦርነት ራሱን የቻለ ትምህርት አግኝተዋል የሚል ግምት አለን። በኤርትራ የግንጠላን ዓላማ የሚያራምዱ የ«ፖለቲካ» ድርጅቶች ሲያሰራጩ በኖሩት ዘረኛ ፕሮፓጋንዳ ኤርትራውያን ልዩ ሰዎች እንደሆኑ፣ ሥልጡን እነሱ ሌላው የኢትዮጵያ ሕዝብ ኋላ ቀር፣ ብልጥ እነሱ ሌላው ሞኝ፣ የተማሩ እነሱ ሌላው ማይምና ደንቆሮ፣ ጀግኖች እነሱ ሌላው ፈሪ ሆኖ ሲሰማቸው ኖሯል። ያለፉት መንግሥታት በሕዝብ መካከል የመጨረሻ መለያየት እንዳይኖር ለኤርትራውያን ሲያደርጉት የነበረውን እንክብካቤ እንደልምምጥ ሲቆጥሩት ኖረዋል። «ናጽነታችንን አገኘን» ካሉና የአሁኑ ጦርነት ከተጀመረ ወዲህ ግን ትክክለኛ ማንነታቸውን እንዲያውቁ፣ ከህልም ወደ ዕውነታ እንዲመጡ ዕድሉ የተከፈተ ይመስለናል፣ መማር የሚፈለጉ ከሆነ።</p>

<p>የአሁኑ ጦርነት ያስከተለውና በማስከተል ላይ ያለው ጥፋት በአቶ ኢሣኢያስ ግትርነትና በሕልም ዓለም መኖር ያስከተለው እንደመሆኑ የኤርትራ ሕዝብ በቅጡ ሊመረምረው የሚገባ ነው። አቶ ኢሳይያስ ክላሽንኮቭ ወደሥልጣን ያመጣቸው አምባገነን ናቸው። ሕዝብ በሥልጣናቸው ይሁንታ አልሰጠምና ለሕዝብ ተጠያቂነት የለባቸውም። በዚህ እትም ከሠፈሩት ጽሁፎች አንዱን ያበረከቱት ፀሐፊ እንዳሉትም ተጠያቂነት የሌለበት ሥልጣን ልጓም የሌለው ሥልጣን ነው። በመሆኑም የማይገታ የሥልጣን ፈረስ የጋለቡት አቶ ኢሳይያስ ጊዜው ሳይመሽ ከሚጋልቡት የሥልጣን ፈረስ ካልወረዱ የኤርትራን ሕዝብ ይዘውት ገደል እየገቡ ናቸው።</p>

<p>በኤርትራ ሕዝብ ላይ እየደረሰ ያለው ጥፋት ለኢትዮጵያ ሕዝብም ተጨማሪ ትምህርት ይሰጣል። የኢትዮጵያ ሕዝብ ይሆነኛል ያለውና የራሱ የሆነ መንግሥት ኖሮት አያውቅም። በመለኮት ይሁንታ ሥልጣን ጨብጫለሁ ይል የነበረው ዘውዳዊ አገዛዝ ጠመንጃ ባነገቡና የአገር ዳር ድንበር ለመጠበቅ በተደራጁ ወታደሮች ተተካ። ያለአንዳች ገደብ የፈለጉትን አደረጉ። እሥራት፣ ሥቃይ፣ ሞትና ስደት የአገሪቱ ልጆች እጣ ፈንታ ሆነ። ያ ሥርዓት አንድ ሙሉ ትውልድ የአገሪቱን የተማረ ኃይል አጥፍቶ አለፈ። ግን በተሻለ ሥርዓት ተተክቷል? ከጫካ የዘለቀው ዘመነኛ ባለሥልጣንና ተባባሪው ሁሉ እንደሚባለው የምርጫ ውጤት ነው? ሥርዓቱስ ፍትሐዊና ዴሞክራሲያዊ ነው? እርስ በርሳችን እንጠያየቅ፣ እንነጋገር። ለዚህም አመቺ መድረክ ለመፍጠር «መልካም አስተዳደር» (ጞኦድ ጞቨርናንቸ) የተሰኘ አምድ ከፍተናል። የት እንዳለን እንይበት። በዚህ አጋጣሚም በአንድ ወቅት አንስተው የነበረውን ጥያቄ እንደገና እናንሳ። እኛ ኢትዮጵያውያን መቼ ነው የጦር መሣሪያ የታጠቀ ኃይል ደግሞ በመንግሥት መንበራችን እንዳይቀመጥ ተማምለን ቻርተር የምንጽፈው? እርስ በርሳችን ቃል ኪዳን የምንገባው?</p>

<p>ውድ አንባብያን! ፋሲካ ደርሷል። ሰው መቼም በምግብ ብቻ አይኖርም ይባላልና ከበዓሉ ዝግጅት ጋር የሀሳብ ድግሳችንን አጣጥሙልን። አዲስ በጀመርነው ዓምድ ያነሳናቸውን ጥያቄዎች በተመለከተ የበኩላችሁን ፃፉልን። ገጠመኛችሁን አካፍሉን። መልካም የፋሲካ በዓል!</p>


</body>
</html>
