<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>diplomasina Tornet</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከታሪካችን</h1>
<h1 class="align-center">ዲፕሎማሲና ጦርነት</h1>


<p align="right"><span class="underline">ሳተናው (ከባህር ዳር)</span></p>

<p>በአሁኑ ጊዜ በሰሜኑ የሀገራችን ክፍል የተፈጠረውን ውጥረት ያለ ጦርነት ለማርገብ የተደረገው ጥረት ከዘጠኝ ወራት በላይ ፈጅቷል። በዲፕሎማሲ ለመጨረስም ብዙ ውጣ ውረድ ተደርጓል።</p>

<p>ከአሁኑ የዲፕሎማሲ ዘመቻ ጋር የሚመሳሰል ውጣ ውረድ በኢትዮጵያ ታሪክ በአንድ ወቅት ተከስቷል። በአፄ ዮሐንስ ዘመነ መንግሥት ግብጽ ሰሜናዊ የኢትዮጵያን ግዛት በወረራ በያዘችበት ጊዜ። አፄ ዮሐንስ «መሬቴን ልቀቁ» የሚል ጥያቄ ለግብጽ መንግሥት በመላክና የአውሮፓ መንግሥታት እንዲሸመግሏቸው በመማፀን ከጉንዶትና ጉራዕ ጦርነት በፊት ሦስት ዓመት፣ ከጦርነቱ በኋላ ደግሞ ስምንት ዓመት የዲፕሎማሲ ዘመቻ ሲያካሄዱ ቆይተዋል።</p>

<p>የአፄ ዮሐንስን የ11 ዓመታት የሰላም ፍለጋ ጥረት በኋላ እንመለስበታለን። አሁን የሁለቱን ወቅቶች ልዩነትና ተመሳሳይነት በአጭሩ እንመልከት።</p>

<p>አንደኛው ልዩነት ግብጽ ሱዳንን ሰንጥቃ፣ ቀይ ባህርን ተከትላ ዐባይና ጣናን ለመቆጣጠርና የሀገራችንን ሀብት እንደልቧ ለመዛቅ የመጣች የወቅቱ የግዛት አስፋፊነት አባዜ የያዛት ባዕድ ወራሪ ነበረች። ሻዕቢያ ግን የሀገራችን አካል ከነበረች መሬት የበቀለ፣ በጠላቶቻችን አስታጣቂነት 30 ዓመታት ሲወጋን የኖረ፣ የራሱን መንግሥት ካቋቋመ በኋላም ለሰባት ዓመታት እንደጥገት ላም ሲያልበን የቆዬ፣ አሁንም «መሬታችሁን ልውሰድ» የሚል አሜካላ ነው። የአሁኑ የጦር መሳሪያ አይነትና ምጥቀትም ከዚያን ዘመን ጋር ሲነፃፀር ልዩነቱ የሰማይና የምድር ያህል ነው።</p>

<p>ከዚህ በመለስ ግን ብዙ የሚመሳሰሉባቸው ጉዳዮች አሉ። ዱሮም ሆነ አሁን በወረራ የተያዘው አንድ አካባቢ ነው። ግብጽ ቦጐስን፣ ሻዕቢያም ባድመና ሽራሮን የወረሩት ፍጹም ባልታሰበ ወቅት በመሆኑ ለድሮውም ሆነ ለአሁኑ ለኢትዮጵያ መንግሥት ዱብዕዳ ነው የሆነበት። ወረራው እንደተፈጸመ አፄ ዮሐንስ ለአውሮፓ መንግሥታት፣ የአሁኑ መንግሥት ደግሞ ለዓለም መንግሥታት አቤቱታ አሰሙ። ቀደም ብሎ የተመሠረተን ወዳጅነት በመንተራስ አፄ ዮሐንስ የእንግሊዝን ንግሥት፣ አቶ መለስ ዜናዊ ደግሞ የአሜሪካውን ፕሬዚዳንት ለውዝግቡ ብልሃት እንዲፈልጉላቸው አበክረው ተማፀኑ። የኋላ ኋላ የግብጽ ለእንግሊዝ፣ የኤርትራ ለአሜሪካ ስትራቴጅካዊ ጠቀሜታቸው ጐልቶ ስለታየ የኢትዮጵያን ጉዳይ እያደር ችላ የማለት አዝማሚያ አሣዩ። በመጨረሻም የእንግሊዝ መንግሥት «ግብጽ አትወራችሁምና አርፋችሁ ተቀመጡ» የሚል አይነት መልስ ሰጠ። የአሜሪካም መንግሥት «ኤርትራዊያንን ከኢትዮጵያ ማባረራችሁን ብታቆሙ ይሻላል» የሚል አንደምታ ያለው ትዕዛዝ አስተላለፈ። በአንድ ወቅት የአሜሪካ ሬዲዮ ያስደመጠውን የአቋም መግለጫ ልብ ይሏል።</p>

<p>አፄ ዮሐንስ እግረ መንገዳቸውን የውስጥ ጠላቶቻቸውን ለማስገበር ሲሞክሩና ወታደራዊ ኃይላቸውን ሲያጠናክሩ ታይተዋል። ያሁኑም ዝግጅት ከዚህ የተለየ አይደለም። ድሮ ከህዝብ የሚሰበሰበው ግብር ነበር። ያሁኑ ደግሞ ገንዘብ። ያኔ ደመወዝ የሚቆረጥለት ወታደርና በጀት የሚበጀትለት መከላከያ ሚኒስቴር አልነበረም። ስለዚህ ጦርነት በሚካሄድበት ክልል የሚገኘው ህዝብ ሠራዊቱን እንዲቀልብ ይደረጋል። አሁንም የኢትዮጵያ ህዝብ ዳር እስከዳር ያለ ገደብ፣ ገንዘብ እንዲያዋጣ እየተጠየቀ ነው። ነገር ግን ጦርነቱ ሳይጀመር ሁለተኛና ሦስተኛ የመዋጮ ዙር መካሄዱ ይህን አጋጣሚ መንግሥት ለገንዘብ ማሰባሰቢያ ዘመቻ (ፉንድ ራኢሲንግ ቻምፓኢግን) የተጠቀመበት አስመስሎታል የሚሉ ወገኖች ጥቂቶች አይደሉም።</p>

<p>በእርግጥ ማንም ሰው ያዋጣት እያንዳንዷ ሳንቲም ምን ላይ እንደዋለች የማወቅ መብት አለው። ይህን በሚመለከት እስካሁን ዝርዝር አሃዝ ለህዝብ ይፋ አለመሆኑ ጥርጣሬውን ይበልጥ አጉልቶታል። በየመድረኩ እወደድ ባይ ጮሌ ካድሬዎች የሚያሳዩት ብልጣ ብልጥ ተግባር በልክ ይሁን የሚል አስተያየትም አለ። እንዲህ አይነቱን የህዝብ ስሜት ለማወቅ በሌሎች ሀገሮች እንደሚደረገው መንግሥት የሀሣብ ማሰባሰቢያ ዘዴ (ኦፒኒኦን ፖልልስ) ቢጀምር እንዴት በጠቀመው።</p>

<p>በእንጥልጥል ስለተውነው ጉዳይ እንመለስ። ኢትዮጵያ በግብጽ ስትወረር አፄ ዮሐንስ ለተለያዩ መንግሥታት የሀገራቸውን ዳር ድንበር ለማሳወቅ ሞክረዋል። ግብጽም በበኩሏ «መሬቱ የእኔ ነው» የሚል ሙግት ያዘች። አሁንም ክርክሩ ያው ነው። በአሁኑ ሰዓት ሻዕቢያ በሀሰት ላይ የተመሠረተ አዲስ ታሪክ በመፃፍ ላይ ይገኛል። የአክሱም ሥልጣኔ የኤርትራ እንጂ ለኢትዮጵያ ምኗም እንዳልነበር የበሬ ወለደ ፖለቲካውን በግድ ሊግተን ይውተረተራል። የሚያሳዝነው ግን ተዝቆ የማያልቅ ተጨባጭ መረጃ እያላቸው ገዥዎቻችን «ኤርትራ የኢትዮጵያ አካል ነበረች» ብለው ለመናገር አለመሞከራቸው ነው፣ ቢያንስ ለአፀፋ ፕሮፓጋንዳነት። «ኤርትራን በሚመለከት የተሳሳተ አመለካከት ነበረን። አሁን ግን ትተነዋል» ማለት ማንን ገደለ? አሁንም የዚያች ሀገር ነገር አይሆንላቸውም ልበል?</p>

<p>ከሁለት ሳምንታት በፊት ከአንድ አፍቃሬ - ወያኔ የትምህርት ዘመን ጓደኛዬ ጋር በአንድ የመዝናኛ ቦታ ተገናኝተን ስንጨዋወት ሻዕቢያ እንደ አዝማች ሲደጋግመው የኖረውን «ኢትዮጵያ የኤርትራ ቅኝ ግዢ ነበረች» የሚል ቅጥፈት አንስቶ ለማስረዳት ሲዳዳው ፊቴ ላይ አንዳች ነገር በማንበቡ ርዕሱን ቀየረ። እኒህ ሰዎች ጤናም አይደሉ? አሁንም በባለሥልጣኖቻችንና በአቀንቃኞቻቸው አካባቢ በዚህ ወቅት እንኳ የአመለካከት ለውጥ አለመፈጠሩ አስገረመኝ። አሳዘነኝም፣ «ያደቆነ ሰይጣን ሳያቀስስ አይለቅም» እንዲሉ።</p>

<p>የሻዕቢያው መሪ አስመራ ቤተመንግሥት በገቡ ሰሞን «ታሪክን እርሱት» (ፎርገት ሒስቶርይ) ነበር ያሉን። ኢሳያስ ይህን ያሉት ወደው አይደለም። ኤርትራ የምትባል ሀገር ከጥንት ጀምሮ ስለመኖሯ ከታሪክ አንፃር እንደማያዋጣቸው አውቀውታል። ነገር ግን ልብ ሞልቶ የሚያናግር መረጃ እያለ የገዥዎቻችንን ዝምታ ምን ይሉታል! ይህ ታሪክን የመናቅና የመተው አዝማሚያ በመጭው ትውልድ የሚወቀሱበትንና የሚረገሙበትን የማይበጅ የፖለቲካ መስመር መከተልን የሚያመጣ ይመስላል።</p>

<p>ይህን ጉዳይ እዚህ ላይ ቋጭተን አፄ ዮሐንስ የተጓዙበትን ጠመዝማዛ የሰላምና የዕርቅ ጐዳና ከታሪካችን ጨለፍ አድርገን እንመልከት።</p>

<p>በዝብዝ ካሣ የንጉሠ ነገሥትነት ዘውድ ለመጫን ደፋ ቀና በሚሉበት ወቅት በሙሐመድ አሊ ዘመነ መንግሥት የተጀመረው የግብጽ ተስፋፊነት ይበልጥ ጐልብቶና ገዝፎ መታየት ጀመረ። በወቅቱ የግብጽ ገዥ የነበረው ከዲቭ እስማኤል ፓሻ ከታላላቅ ሀይቆች እስከ ሜዲትራንያን ባህር፣ ከቻድ ሀይቅ እስከ ህንድ ውቅያኖስ ድረስ የተዘረጋ ሰፊ ግዛት ለመመሥረት ቆርጦ ተነሳ። ይልቁንም የጣና ሀይቅና የአባይን ወንዝ ተፋሰስ ለመቆጣጠር የቋመጠው ከዲቭ እስማኤል ፓሻ ኢትዮጵያን በተለያዩ አቅጣጫዎች ወግቶ በኃይል ለመያዝ ከንቱ ምኞት ተመኘ።</p>

<p>የግብጽ ጦር የዛሬ 130 ዓመት በታህሳስ ወር የኩናማ ብሔረሰብ የሚኖርበትን አካባቢ ወረረ። እ.ኤ.አ. ሚያዚያ 23 ቀን 1871 ዓ.ም. ተቀማጭነቱ ምጽዋ ላይ ሆኖ የፈረንሳይና የእንግሊዝ ጣምራ ወኪል (ጮንሱል) የነበረው ወርነር ሙንሲንጀር ለግብጽ መንግሥት በማደር የምጽዋ ገዥ ተብሎ በከዲቭ እስማኤል ተሾመ።</p>

<p>ወዲያውኑ የግብጽ ጦር ቦጐስን እንዲቆጣጠርና ከረን ላይ መሽጐ እንዲቀመጥ ያቀረበውን ሀሣብ የግብጽ መንግሥት ተቀብሎ ስላፀደቀው በራሱ በሙንሲንጀር የሚመራ ጦር ከረንንና አካባቢዋን እንዲይዝ ተወሰነ። በሐምሌ ወር 1871 ዓ.ም. በዝብዝ ካሣ ንጉሥ ተክለጊዮርጊስን ድል አድርገው በጥር 1872 ዓ.ም. ዮሐንስ አራተኛ ተብለው የመንገሣቸው ዜና መሰማቱ በግብጽ ሀገር ያመጣው የፖሊሲ ለውጥ አልነበረም። በሰኔ ወር ከምጽዋ የተነሳው የግብጽ ጦር ወደ ቦጐስ በመንቀሳቀስ ከረንንና አካባቢዋን ተቆጣጠረ።</p>

<p>አፄ ዮሐንስ ዘውድ በጫኑ ማግሥት የሀገሪቱ ዳር ድንበር በግብጽ ወራሪ ኃይል መደፈሩ እንደ እግር እሳት ቢያንገበግባቸውም ገና ወታደራዊ ኃይላቸውን ያላጠናከሩና ሌሎች ተፎካካሪ መሳፍንትን ያላስገበሩ በመሆናቸው አፋጣኝ የመልሶ ማጥቃት ርምጃ ለመውሰድ አልቻሉም። የግብጽን ጦር ከሰሜን ኢትዮጵያ ጠራርጐ ለማስወጣት ከመሞከር ይልቅ በሰላማዊ መንገድ የሀገሪቱን የግዛት አንድነት ማስመለስ ይሻላል በማለት ሦስት ዓመት የዘለቀ ረዥም የዲፕሎማሲ ዘመቻ አካሄዱ።</p>

<p>በመጀመሪያ የኢትዮጵያ ድንበር ቀይ ባህር መሆኑን በማሳወቅና በግብጽ መንግሥት የተያዘው መሬት በኢትዮጵያ መንግሥት ሲተዳደር መኖሩን በማስረገጥ ጦሩን በአፋጣኝ እንዲያስወጣ ለከዲቭ እስማኤል ደብዳቤ ፃፉለት። «ግፌን ተረዱልኝ» በማለት የኢትዮጵያ ዳር ድንበር በግብጽ ጦር መደፈሩን ለእንግሊዝ፣ ለፈረንሳይ፣ ለኦስትሪያ፣ ለጀርመንና ለሩሲያ መንግሥታት እንዲያስረዳላቸው ኪርክሃም የተባለውን እንግሊዛዊ ደብዳቤ አስይዘው ወደ አውሮፓ ላኩት።</p>

<p>አፄ ዮሐንስ ለእንግሊዟ ንግሥት የፃፉት ደብዳቤ ከሌሎቹ ለየት ያለ ነበር። ከአፄ ቴዎድሮስ ጋር ተዋግቶ እስረኞችን ለማስፈታት ወደ ኢትዮጵያ ለዘመተው የእንግሊዝ ጦር መንገድ መምራታቸውና ስንቅ ማቅረባቸው እንደባለውለታ እንደሚያስቆጥራቸው በመገመት ይህን ችግር መላ እንዲሉት ንግሥት ቪክቶሪያን ለማግባባት ሞከሩ።</p>

<p>የግብጽ መንግሥት በበኩሉ መሬቱ «ለእኛ የተገባ ነው» ብሎ ለአውሮፓ መንግሥታት ለማሳመን ብርቱ ጥረት አደረገ። የነዋሪውን ህዝብ ልብ ለመግዛት አካባቢውን ከግብር ነፃ ማድረጉን አሳወቀ። አንዳንድ አኩራፊ ኢትዮጵያውያን ሹማምንትንም መሾምና መሸለም ያዘ። ባልተጠበቀበት ሰዓት የግብጽ ጦር ከረንንና አካባቢዋን ሲይዝ ከኢትዮጵያ ወገን የኃይል ርምጃ አለመወሰዱ «ህዝቡ የግብጽን ግዛት አምኖ መቀበሉን ያመለክታል» እያለም መለፈፍ ጀመረ።</p>

<p>መልዕክተኛው ኪርክሀም ደብዳቤዎቹን ለየመንግሥታቱ አድርሶ ሲመለስ አፄ ዮሐንስ የጠበቁትን ያህል ድጋፍ ባለማግኘታቸውና ሁነኛ ወዳጅ በማጣታቸው ማዘናቸው አልቀረም። የጀርመንና ኦስትሪያ መንግሥታት ጭራሽ መልስ ከመስጠት ተቆጠቡ። የፈረንሳዩ ፕሬዚዳንት ዋናውን ጉዳይ ወደ ጎን በመተው «ንጉሠ ነገሥት በመሆንዎ እንኳን ደስ ያለዎ» የሚል ደብዳቤ ላኩ። ንግሥት ቪክቶሪያ በበኩላቸው ከዲቭ እስማኤል ኢትዮጵያን ለመውረር ምንም ዓላማ የሌለው መሆኑን እንዳረጋገጡላቸው በመጥቀስ የርሳቸው ደብዳቤ ኢትዮጵያ እስኪደርስ ችግሩ በሰላም እንደሚፈታ ተስፋ እንዳላቸው ፌዘኛ መልስ ሰጡ።</p>

<p>ከከዲቭ እስማኤል ጋር ያስታርቁኛል የሚል እምነት የጣሉባቸው ንግሥት ጉዳዩን እንዲህ ቢያጣጥሉትም አፄ ዮሐንስ ተስፋ ሳይቆርጡ ሌሎች ሦስት ደብዳቤዎችን ወደ ለንደን አከታትለው ላኩ። የንግሥቲቱን የደነደነ ልብ ለመስበር ብለው በደብዳቤዎቹ የከዲቭ እስማኤልን ዋሾነትና በወረራ የተያዘውን መሬት ኢትዮጵያዊነት ለማስረዳት ሞከሩ። መንግሥታቸው አንድ መልዕክተኛ ልኮ ማንኛው ጠብ አጫሪ መሆኑን እንዲመረመር ንግሥቲቷን ተማፀኑ። በመጨረሻም ከምጽዋ በተጨማሪ በግብጾች የተያዙት የአንፊላና የዙላ ወደቦችም ወደ ቀድሞ ባለቤታቸው (ኢትዮጵያ) ተመልሰው እንደልብ መላላክና መገበያየት እንዲችሉ አጥብቀው አሳሰቡ። ከደብዳቤዎቹ አንደኛው በከፊል እንዲህ ይላል።</p>

<p>«.....(እስማኤል ፓሻ) የኢትዮጵያን የአገሬን ዙሪያ ሁሉ እንደያዘ ነው። አልለቀቀም። ዕለት ዕለትም ለመያዝ አላረፈልኝም። ጦሩም እንዳለ ነው። አልሄደም። ሌላ የማምነው ብርቱ እውነተኛ ወዳጅ ከርስዎ በቀር የለኝም። ይህን ሁሉ ማለቴ የክርስቲያን ጠባቂ እንደሆኑ አውቃለሁና ነው። ግፌ ይታይዎ። እስማኤል ፓሻ እኔ እንድወጋው ይፈልጋል፤ የኔን ደም በከንቱ ሊያፈስ። እስካሁን ድረስ እርስዎ የመከሩኝን ምክር ጠብቄ ይዤአለሁ። ከድምበረኛህ ጋር ተፋቀር። የተስማማህ፣ የታረቅህ ሁን ብለውኝ ነበር። የርስዎን ምክር ሰምቼ እግዚአብሔር ከሰጠኝ ካባቶቼ መንግሥት ዝም ብዬ አርፌ፣ ድሀዬን እየጠበቅሁ ብቀመጥ (እስማኤል ፓሻ) አላኖረኝ አለ። አሁንም ግፌን ይዩት። የእስማኤል ፓሻ ተንኮል ብዙ ነው። ከርስዎ ጋር እንዳልፋቀር አንድ በር ከጨው ባህር ዳር እንዳላገኝ አደረገኝ።»</p>

<p>በ1869 ዓ.ም የስዊዝ ቦይ መከፈትና የዚህ ቦይ በግብጽ ደጃፍ ላይ መገኘት እንግሊዝ የኢትዮጵያን ጉዳይ ገሸሽ እንድታደርግና ግብፅን በቁጥጥሯ ሥር አውላ የከዲቭ እስማኤልን ነገር እንደራሷ ጉዳይ እንድትመለከት አድርጓታል። በዚህ የተነሳ አፄ ዮሐንስ ደጋግመው «ተበደልሁ፣ተገፋሁ። ችግሬን ተረድታችሁ አንድ በሉኝ» በማለታቸው ነገር እንደማይሰለቸው ነዝናዛ ሰው ተቆጠሩ። በግብጽ መንግሥት ዘንድ ደግሞ አፄ ዮሐንስ ድፍን ሦስት ዓመት ችግሩን በሰላም ለመፍታት ያደረጉት ጥረት አስገመታቸው። እንደፈሪም ታዩ።</p>

<p>ከዲቭ እስማኤል ወደ ምሥራቅ አፍሪካ ግዛቱን የማስፋፋት ቅዠት እረፍት ስለነሳው በ1875 ዓ.ም መገባደጃ ላይ ኢትዮጵያን ለመውረር በሦስት አቅጣጫ ጦሩን አሰለፈ። የሀገሪቷን ኃይል ለማዳከም ምጽዋን ከያዘበት ጊዜ ጀምሮ በዚሁ ወደብ የኢትዮጵያ መንግሥት የጦር መሣሪያ እንዳያስገባ ከለከለ።</p>

<p>አንደኛው ወራሪ ኃይል ሙሀመድ ራኡፍ ፓሻ በሚባል አዝማች እየተመራ ከዘይላ በመንቀሳቀስ ጥቅምት 11 ቀን 1875 ዓ.ም ሐረር ከተማ ገባ። ሁለተኛው ጦር በሙንሲንጀር እየተመራ ከታጁራ በመነሳት ወደ ወሎ፣ ከዚያም ወደ ሸዋ በመዝለቅ የንግድ መስመሩን መቆጣጠርና ምኒልክ በአፄ ዮሐንስ ላይ እንዲነሱ ማግባባት እንዳለበት ታዟል። ነገር ግን ገና አውሳ በረሀ ላይ እንዳለ በአፋሮች የደፈጣ ውጊያ ተደመሠሠ። ሙንሲንጀር ራሱና አብዛኛዎቹ ወታደሮች ሲገደሉ ጥቂት ወሬ ነጋሪዎች ብቻ አመለጡ።</p>

<p>ሦስተኛው የግብጽ ጦር ከ2, 500 - 3, 000 ወታደሮችን ያካተተ ሲሆን የዴንማርክ ተወላጅ በሆነው ኮሎኔል አረንድረፕ እየተመራ ጥቅምት 2 ቀን 1875 ዓ.ም ከምጽዋ ተነስቶ መረብ ወንዝ አጠገብ ጉንደት ደረሰ። የሀማሴን ገዥ የነበሩት ደጃች ገብሩም የወራሪውን ጦር እንቅስቃሴ ለንጉሠ ነገሥቱ አሳወቁ። ይህ ወራሪ ኃይል ከምጽዋ ተነስቶ ወደ ደጋው አካባቢ በስፋት ቢንቀሳቀስም አፄ ዮሐንስ አሁንም ርምጃ ለመውሰድ አልተቻኮሉም። የክተት አዋጅ ያወጁት ከ21 ቀናት በኋላ ነበር።</p>

<p>የግብጽ ጦር ከምጽዋ በተነሳ በወሩ አፄ ዮሐንስ ጦራቸውን ይዘው በመንቀሳቀስ ወደ መረብ ወንዝ ተጠጉ። ህዳር 15 ቀን 1875 ዓ.ም በውድቅት የመረብን ወንዝ በመሻገር የኢትዮጵያ ጦር በወራሪው ላይ የጎህ ማጥቃት ሰነዘረ። በጉንደት (በጉንዳጉንዲ) ሸለቆ የሰፈረው ወራሪ ጦር ክፉኛ ተመታ። ዋናው ውጊያ ግማሽ ሰዓት ባልሞላ ጊዜ ውስጥ በኢትዮጵያ ጦር ድል አድራጊነት ተጠናቀቀ። ከጦርነቱ የተረፈው የግብጽ ጦር እግሬ አውጭኝ ብሎ ፈረጠጠ። በርካታ የጦር መሣሪያም ተማረከ።</p>

<p>ከዚህ ድል በኋላም ቢሆን አፄ ዮሐንስ ወደፊት ገስግሶ ወራሪውን ኃይል ከሰሜን ኢትዮጵያ ከማባረር ይልቅ ከዲቭ እስማኤል ሌላ ወረራ ከማድረጉ በፊት «እባካችሁ መክራችሁ ከሀገሬ አስወጡልኝ» የሚል ሌላ የልመና ደብዳቤ ለእንግሊዝ መንግሥት መላኩን ነው የመረጡት።</p>

<p>የፈሩት አልቀረም፣ ደረሰ። ከዲቭ እስማኤል የግብጽ ጦር የደረበውን የውርደት ካባ አውልቆ ጥሎ ያሸበረቀ ድል እንዲጐናፀፍ አዲስ ጦር አደራጀ። ሙሀመድ ራቲብ ፓሻን ዋና አዛዥ፣ ጄኔራል ሎሪንግ የሚባለውን ቅጥረኛ የአሜሪካ መኮንን ምክትል አዛዥ አድርጎ ሾመ። በተጨማሪም ብዛት ያላቸው መኮንኖችና ባለሌላ ማዕረጐችን ከአውሮፓና ከአሜሪካ እያስመጣ ቀጠራቸው። ይህ ጦር ስለሚንቀሳቀስባቸው ቦታዎች ካርታዎችና ዝርዝር መረጃዎች ተሰበሰቡ። ጠቡ ከንጉሠ ነገሥቱ ብቻ ስለሆነ ሕዝቡ አርፎ እንዲቀመጥ በአዋጅ ተነገረው። ንጉሠ ነገሥቱ የሚያንቀሳቅሱት ጦር ከ60, 000-70, 000 ሊሆን እንደሚችል ተገመተ።</p>

<p>ወራሪው ጦር ጉራዕ ሲደርስ በንጉሠ ነገሥቱ የሚመራው የወገን ጦር ወደዚያው ተመመ። የጉራዕ ጦርነት ከመጋቢት 7 - 9 ቀን 1876 ዓ.ም ተካሂዶ አሁንም በኢትዮጵያ ጦር ድል አድራጊነት ተደመደመ።</p>

<p>አፄ ዮሐንስ አሁንም ቢሆን ሰላማዊ የመፍትሔ መንገድ ሊኖር ይችላል በሚል ከጠላት ወገን «የተኩስ ማቆም ውል አድርገን እንደራደር» የሚል ጥያቄ ሲመጣላቸው «እኔ ምን ቸገረኝ» ነበር ያሉት። አፄ ዮሐንስ ከጉንደትና ከጉራዕ ጦርነት በኋላ የወሰዱት ርምጃ አፄ ምኒልክ ከአድዋ ድል በኋላ ከወሰኑት ውሳኔ ጋር በጣም ይመሳሰላል። ልዩነቱ ግብጾች ከያዙት የኢትዮጵያ ግዛት ከአስር ዓመታት በኋላ በራሳቸው ችግር ለቀው ሲወጡ፤ ጣሊያኖች ግን ከአድዋ ጦርነት በኋላ 45 ዓመታት ቆይተው ነው ተገደው የወጡት።</p>

<p>የግብጽ መንግሥት ለመደራደሪያ ያቀረባቸው ነጥቦች 1ኛ. የተማረከበት የጦር መሣሪያ እንዲመለስ፣ 2ኛ. የተያዙበት የጦር እስረኞች (ምርኮኞች) እንዲለቀቁና 3ኛ. በሁለቱ ሀገሮች የንግድ ልውውጥ እንዲደረግ የሚሉ ነበሩ። አፄ ዮሐንስ ከአንደኛው በስተቀር በሁሉም እንደሚስማሙ ገለፁ። ብዙም ሳይቆዩ ለጠላት ወታደር (ምርኮ) ቀለብ መስፈር የሰለቻቸው አፄ ዮሐንስ ሁሉንም የጦር እስረኞች አሰናበቱ። ይሁንና አንድ የጦር ምርኮኛ እንኳ በኢትዮጵያ መንግሥት እጅ ካለ አልደራደርም እያለ የግብጹ ገዥ አንገራገረ። በሌላ በኩል ወልደ ሚካኤል የተባለ የሀማሴን ሹም በግብጾች አይዞህ ባይነት አፄ ዮሐንስን ከድቶ አካባቢውን መዝረፍና አንዳንድ ሹማምንትን መግደል ጀመረ። ጦር ሲላክበት በግብጾች ጉያ ይደበቃል።</p>

<p>ከዚያ በኋላ ኮሎኔል (በኋላ ጄኔራል) ጐርዶን የሚባል የእንግሊዝ መልዕክተኛ ለግብጽ ያደላ የድርድር ሃሣብ ይዞ ቀረበ። አፄ ዮሐንስ በበኩላቸው የተያዙት የኢትዮጵያ መሬቶች እንዲለቀቁ፣ ግብጽ ከ1 - 2 ሚሊዮን ፓውንድ የሚደርስ ገንዘብ ለኢትዮጵያ መንግሥት በጦርነት ካሳነት እንድትከፍልና ጳጳስ መላኳን እንድትቀጥል የሚል ሀሣብ ቢያቀርቡም ግብጾች አልተቀበሉትም። በዚህ የተነሳ አንዳች የሰላም ውል ሳይፈረም ግብጾች የያዙትን ሳይለቁ እስከ 1884 ዓ.ም ድረስ ቆዩ።</p>

<p>በዚሁ ዓመት ግብጾች ከአፍሪካ ቀንድ ጦራቸውን ነቅለው፣ ቁርበታቸውን ጠቅልለው እንዲወጡ የሚያስገድድ አንድ የታሪክ ክስተት ተፈጠረ። ይኸውም ሱዳንን ከግብጽ ግዛት ነፃ ለማውጣት ቆርጠው የተነሱት ድርቡሾች (ማህዲስቶች) ከኢትዮጵያ ጋር በሚዋሰነው የምሥራቅ ሱዳን ክልል ሰፍሮ የነበረውን የግብጽ ጦር ቀለበት ውስጥ አስገብተው ሊፈጁት መቃረባቸው ነው። በዚህ ወቅት ከጠላቶቻቸው ከግብጾች ጋር መስማማቱን ትተው ከድርቡሾች ጋር ቢተባበሩና ግብጾችን ከኢትዮጵያ ምድር ቢያባርሩ ኖሮ አፄ ዮሐንስ መተማ ላይ አንገታቸው ባልተቆረጠም ነበር።</p>

<p>ይሁንና እንግሊዞች አፄ ዮሐንስን አታለሏቸው። የተከበቡት የግብጽ ወታደሮች በኢትዮጵያ በኩል ሾልከው እንዲያመልጡ ከፈቀዱላቸው ቦጎስ እንደሚመለስላቸውና በምጽዋ ወደብ እንደልባቸው የፈለጉትን ዕቃ ማሰገባትና ማስወጣት እንደሚችሉ ስላግባቧቸው እሽ ብለው ከእንግሊዙ መልዕክተኛ ከዋሊያም ሂወት ጋር አንድ ውል ተፈራረሙ። (ሐዊት ጥረአትይ) ያም ውል መጥፊያቸው ሆነ።</p>

<p>እንግሊዞችም ግብጾች የኢትዮጵያን ምድር ለቀው ሲወጡ ጣሊያኖችን አምጥተው ምጽዋ ላይ አስቀመጧቸው። ፈረንሳዮች ከጅቡቲ ተነስተው በኢትዮጵያ በኩል በማለፍ ወደ ነጭ አባይ እንዳይስፋፉ ምጽዋ በር ላይ ውሻ ማሠራቸው ነው። እንግሊዝ ዐባይና ጣናንም በጣም ትፈልግ ነበር። ቀስ በቀስ ግብጽንና ሱዳንን በቁጥጥራቸው ሥር ያዋሉት እንግሊዞች በ1902 ዓ.ም የኢትዮ - ሱዳንን ድንበር ከኢትዮጵያ መንግሥት ጋር ሲካለሉ የተፈራረሙት ውል ሦስተኛው አንቀጽ አፄ ምኒልክ በዐባይ ወንዝና በጣና ሀይቅ ግድብ ለመገንባት ጨርሶ እንዳይሞክሩ የሚያሳስብ ነበር።</p>

<p>በዐባይ ወንዝና በጣና ሀይቅ ላይ አነጣጥሮ የነበረው የግብጽ ምኞት ከእንግሊዝ ቅኝ ግዛት ማክተም በኋላ አገረሸ። በዚህ ሳቢያ ግብጽ ጠላቶቻችንን በማስታጠቅና ስውር ደባ በመፈጸም ፀረ - ኢትዮጵያ ዘመቻዋን በስፋት ተያያዘችው። የመጀመሪያው የኤርትራ ገንጣይ ቡድን (ጀብሃ) የተመሠረተው ካይሮ ላይ ነበር። ዋናው ዓላማዋ ኢትዮጵያን በጦርነት አዳክማ ስለልማት ጭራሽ እንዳታስብ በይበልጥም ዐባይን ገድባ ለሀገር እድገት እንዳታውለው ማደናቀፍ ነው። ምነው ቢሉ፣ የግብጽ ህይወት የተመሠረተው በዐባይ ወንዝ ላይ ነውና። በአንድ ወቅት ወደ አንድ የአውሮፓ ከተማ ስጓዝ ይኸው የግብጽ የደም ስር የሆነው ዐባይ ምድረ ግብጽን እያጠጣ ሜድትራንያን ባህር እስኪደርስ ድረስ ፍንትው አድርጎ በሚያሳይ የአየር መስመር ለመብረር እድል ገጥሞኝ ነበር። በዐባይ ወንዝ ግራና ቀኝ በብዙ ሺ ሄክታር የሚገመት በመስኖ የለማ መሬት አረንጓዴ ምንጣፍ መስሎ ከሌላው የሰሀራ ምድረ በዳ በግልጽ ተለይቶ ይታያል። በነጭ ሸማ ላይ የተጣለ አረንጓዴ ጥለት ይመስላል። ኢትዮጵያ የዐባይን ወንዝ ገድባ ጥቅም ላይ አዋለችው ማለት የግብጽን ጉሮሮ ዘጋች ማለት ነው። የግብጽ ሕዝብ ከባህር የወጣ አሣ መሆኑ ነው። ለዚህ ነው የግብጽ ባለሥልጣናት የዐባይ ነገር ሲነሳ ሰደቻ የሚመታቸው። ቡትሮስ ቡትሮስ ጋሊ የግብጽ የውጭ ጉዳይ ሚኒስትር በነበሩበት ወቅት «ወደፊት በግብጽና ኢትዮጵያ መካከል የሚነሳው ጦርነት በዐባይ ወንዝ ላይ ይሆናል» (ጥሀ ፉቱረ ዋር በትወአን ኤትሂኦፒአ አንድ ኤግይፕት ዊልል በ ኦቨር ትሀ ኚለ) ብለው ነበር። የግብጽ ፕሬዚዳንት የነበሩት አንዋር ሳዳት ግንቦት 30 ቀን 1978 ዓ.ም ተመሳሳይ ንግግር አድርገዋል። «ኢትዮጵያ በጣና ላይ ግድብ ለመሥራት ከተነሳች ግብጽ ጦርነት ታካሂዳለች» (ኤግይፕት ዎኡልድ ጎ ቶ ዋር ኢፍ ኤትሂኦፒአ ፕላንነድ ቶ ቡኢልድ አ ዳም ኦን ላከ ጣና) የሚል።</p>

<p>እስካሁን ድረስ የዐባይንና የጣናን ውሃ እንዳንጠቀም ውስብስብና ስውር ደባ ሲፈጸምብን ኖሯል። እውነቱ ይህ ሆኖ ሳለ መንግሥታችን ከግብጽ መንግሥት ጋር የዐባይን ውሃ አጠቃቀም በሚመለከት አንድ ምስጢራዊ ውል የተፈራረመበት ጊዜ ሩቅ አይደለም። እውነት ይህችን ሀገር የሚጠቅም ስምምነት ከሆነ ለምን ለሕዝብ ይፋ አልሆነም። በሌላም በኩል በደርግ ዘመን የጣና ሀይቅንና የበለስ ወንዝን በመጥለፍ መተከልን በመስኖ ለማልማት ሳሊኒ በሚባል የኢጣሊያ ኩባንያ ግዙፍ የልማት ፕሮግራም ተዘርግቶ የነበር ቢሆንም በዚህ መንግሥት እንዲቋረጥ ተደርጓል። በዚሁ የማደናቀፍ ተንኮልም የግብጽ እጅ የለበትም አይባልም። ሌላም እንጨምር። ባህር ዳር ከሚገኘው የዐባይ ድልድይ ከፍ ብሎ አንድ ግድብ ተገንብቷል። ከግድቡ የሚወጣ የመስኖ ቦይ አይታይም። ታዲያ የግድቡ ዓላማ ምን ሊሆን ይችላል። ምናልባትም ክረምት ጐርፍ፣ በጋ ደግሞ የውሃ መጠን መቀነስ ችግር እንዳይገጥማት ለግብጽ የውሃውን ፍሠት መጠን አስተካክሎ ለመላክ የታሰበ ይመስላል። መንግሥት እነዚህን የመሳሰሉ ስስ (ጸንሲቲቨ) ጉዳዮች ለሕዝብ ይፋ ቢያደርግ ከሀሜት በዳነ ነበር።</p>

<p>ባለሥልጣኖቻችን ሲያሽቃብጧቸው በነበሩት የግብጽ መሪ ሆስኒ ሙባረክ ላይ በመዲናችን የግድያ ሙከራ መደረጉ ለእኛ ሰዎች እጅግ አስደንጋጭ ነበር። የተጀመረውን ወዳጅነት የሚንድ መስሏቸው ወንጀለኞቹን ወዲያውኑ አሳደው ለመያዝ ሞከሩ። አልፈው ተርፈው የሱዳን መንግሥት ሰዎቹን አሳልፎ ካልሰጠን ሞተን እንገኛለን አሉ። ዐባይና ጣናን በሚመለከት የሆስኒ ሙባረክም ፖሊሲ ከአንዋር ሳዳት የተለየ እንደማይሆን የታወቀ ነው። ዛሬም ይኸውና ይህችን መከረኛ ሀገር እንደገና ለማዳከም ጥሩ አጋጣሚ በማግኘታቸው የግብጽ መሪዎች ከሻዕቢያ ጐን እንደቆሙ አንዳንድ ሁኔታዎች ይጠቁማሉ። የገዥዎቻችን እጅ እንዲህ አመድ አፋሽ ሆኖ ይቅር!!!</p>


</body>
</html>
