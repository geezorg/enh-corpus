<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>zati Tomar</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዛቲ ጦማር</h1>
<h1 class="align-center">ልንተሳሰብ እንችላለን?<br/>ተጠያቂነት ሲኖር</h1>


<p align="right"><span class="underline">ከስንሻው ተገኘ</span><br/>ከውቅያኖሶች መለስ</p>

<p>የድሮ ወሬ ነው። የኢትዮጵያ ብሔራዊ የእግር ኳስ ቡድን በውጭ አገር ሲጫወት ለማየት በርከት ያለ ዕድል ነበረኝ። በካርቱም፣ በሌጐስ፣ በዳሬሰላም፣ በናይሮቢ፣ በኪንሻሳ ጋዜጠኞች ቡድኑ በሌላ አገር ቡድን በተሸነፈ ቁጥር የሚቀርቡትን ሰበቦች እንደ መሳቂያ በማቅረብ እንተቻለን። «እናሸንፋለን! እናሳያቸዋለን... ብላችሁ አልነበረም ወይ?» የምትለዋ ትችት አትቀርም። «ምግብ ... መጠጡ አልተስማማቸውም» ሲባል «ቅቤው ጠቃ ያለ ክትፎ በአገልግል ሆኖ፣ ካቲካላ በቡቱሌ አለዚያ በጄሪካን ጭኖ መሄድ ይቻላል...» እያልን እናሾፋለን። በወቅቱ የመንግሥትን ፖለቲካ መንካት ነውር ስለነበርና ንጉሠ ነገሥቱን፣ ቤተሰባቸውንና መንግሥታቸውን መድፈርም ዋዛ ስላልሆነ ኳስ ተጨዋቾችንና ማዘጋጃ ቤትን በመዝለፍ የጋዜጠኛ አንጀት ቅቤ ጠጥቶ ያድራል። የመሰለንን ጽፈንባቸው በመግባባትና በፍቅር አብረን ኖረናል። ደጉ ዘመን!</p>

<p>የኢትዮጵያ ቡድን ግጥሚያውን አካሂዶ በምንም ውጤት ቢወጣ ከአቶ ይድነቃቸው ጋር ተገናኝቶ የጨዋታውን ግምገማ መስማት አለበት። ይድኔ ከቁጥር አንድ ይጀምሩና የሁሉንም ጥንካሬና ጉድለት ያሰማሉ። «ቁጥር አንድ ... ጌታቸው ዱላ! ጨዋታው በተጀመረ በሰባተኛው ደቂቃ አሥር ሜትር ርቀህ ቆመህ ነበር። አንድ የባላጋራ ቡድን ተጨዋች ረዥም ምት ቢመታብህ ወይም የራስህ ቡድን ተጨዋች ኳስ ሊያቀብልህ ቢመታ ተጨማሪ ግብ በሆነ ነበር። በ26ኛው፣ በ82ኛው፣ በ88ኛው ደቂቃ ግብ ጠባቂነትህን ረስተህ አብዶ መሥራት ፈልገህ ነበር። ቁጥር 2 በረከት - የምትጫወትበት የእልህ ስሜት በእውነቱ አስደስቶኛል። ነገር ግን የምትመታው ኳስ እየተጨረፈ ወደ ግብ ሊሄድ ነበር። ተከላካይ ሳይሆን አጥቂ መስለህ ነው የታየኸው። ቁጥር 3 ኃይሌ - እሺ ምንድነው ሲያሸብርህና ሲያርበተብትህ የዋለው? ቁጥር አምስት አዋድ መሐመድ በመሠረቱ አከፋፋይ መሆን ሲገባህ ተጨበጨበልኝ ብለህ ኳስዋን እየያዝህ ዋና አጥቂ መስለህ ወደ ግብ ትሮጣለህ! ያንተን ቦታ ማን ይሸፍንልህ? ቁጥር ሰባት - አንተም፣ ቁጥር 9 ...» ብዙ ጊዜ ቁጥር 8 ውጭ ይመስላል። ትልቁ ተጨዋቻችን እንደ ሌላው ባለሙያ ትችት የሚቀበል ትከሻ ያለው አይመስልም።</p>

<p>ለማንኛውም አቶ ይድነቃቸው ቡድኑ አሸነፈ፣ ተሸነፈ ዕለታዊ ምሁራዊ ግምገማ ያቀርባሉ። አሸንፎአልና መተቸት የለበትም አይሉም። ርኅራሄ በሌለው አኳኋን ይተቻሉ፣ ማናቸውም ትችት ጥቅም እንዳለው ስለሚያምኑ። በአቶ ይድነቃቸው ባህል መሠረት በየጨዋታው መሐል ቆም እያልን ድሉ እንዴት እንደተገኘ፣ ምን ያህል መስዋዕትነት እንደተከፈለበትና ከቀጠለም የማያቋረጥ አስተዋጽኦ ለማበርከት የሕዝብን የመንፈስና የተግባር ዝግጅት መመርመር አለብን።</p>

<p>እንደሚባለው ባድመን ከሻዕቢያ ለማጽዳት መቶ ሺህ ሠራዊት አሰልፈን፣ አሥርና ሃያ ሺህ የሰው ሕይወት ከፍለን ከሆነ ለሚቀጥለው የዘመቻ ነጥብ ወይም ዓላማ ተፈጻሚነት ያንኑ ያህል የሰው ኃይል፣ መሣሪያና የመሳሰለውን ለዘመናዊ ጦርነት አስፈላጊ የሆኑ ቁሳቁሶች ማቅረብ ያስፈልጋል። ግን እንዴት? የደጀኑን ኃይል ማዘጋጀትና ለተተኪነት በሙሉ ልቡ እንዲዋጋ ማድረግ ይቻላል?</p>

<p>እንደኔ እንደኔ ሌሎች ተዋጊ ወገኖችን ለመሳብ የሚያስችለው አንድ አቀራረብ በውጊያው ወቅት የወደቁትን በማስታወስና ከቶውንም «ይህን ያህል ሺህ ገደልሁ፣ ይህን ያህል ማረክሁ» ከሚለው መግለጫ ጋር «ውድ ወንድሞቻችን ለአገራቸውና ለወገናቸው ደህንነትና የግዛት አንድነት ሕይወታቸውን በመስዋዕትነት አቅርበዋል፤» ቢባል ምንኛ ባማረብን ነበር። «ሰላሣ ሺህ፣ አርባ ሺህ ሻዕቢያ» ስንደመስስ ከእኛ በኩልስ አንድም ሰው አልወደቀብንም? ለክብራችን (ለሁላችንም) የሚወድቁትን ተዋጊዎች ምን ያህል እናከብራቸዋለን?</p>

<p>በአቶ መለስ ቀኖናዊ አስተሳሰብ መሠረት ኢትዮጵያ ሰላማዊት አገር መሆን በመጀመርዋ እንደ ደርግ ጊዜ ያለ መጠነ ሰፊና ለቁጥጥር የሚያስቸግር ሠራዊት አያስፈልጋትም። አየር ኃይልን በተመለከተ ደግሞ ከጥቁር አፍሪካ (ከደቡብ አፍሪካ በስተቀር) ጠንካራ መባልዋ አግባብ የለውም። ምክንያቱም ከእንግዲህ ወዲያ የሰላም መንገድ ስለተከፈተና ከጐረቤት አገሮች ጋር ሁሉ በመከባበር መኖር ስለተጀመረ ለአየር ኃይል ማጠናከሪያ የሚውለው ገንዘብ መቀሌ ላይ፣ አዲግራት ላይ፣ ባሕር ዳር ላይ፣ ናዝሬት፣ በየዓመቱ አሥርና ሃያ ፋብሪካዎች ለማቋቋም ያስችላል። እንዲህ ያሉትን «ተምኔታዊ» (ኡቶፒአን) አመለካከቶች ለማጣጣል ይከብዳል።</p>

<p>ሰላም የሚናጋውና ጦርነት የሚመጣው ብሔራዊ ጥቅምና ደኅንነት ሲደፈር እንደ መሆኑ የአንዱ ወገን የሰላም እምነት በሌላው ወገን ካልተደገፈ በቀር እንዳሁኑ ጊዜ እጃችንን ተንተርሰን ተኝተን ልንያዝ እንችላለን። ስለሆነም ይህ ቀኖናዊ ፍልስፍና አገርን የመጠበቅ ዝግጅታችንን ስላቃወሰው ከሻዕቢያ ወረራ በኋላ ጦር ሰብስበን፣ አሰልጥነንና አስታጥቀን በጦርነት ሜዳ ለማሰማራት አሥር ወራት ጠይቆናል። እንደ ጦርነቱ ባሕርይና ይልቁንም ኢትዮጵያውያን ስንገናኝ እንደምንወያይበት ከሆነ በኤርትራም ሆነ በእኛ በኩል ከሥር ከሥሩ ተተኪ ኃይል እያስፈለገን ነው። ሰው የሚጠፈጠፍበት ፋብሪካ፣ ተዋጊ በቀላሉ ለማፍራት የሚቻልበት ሁኔታ በቀላሉ አይገኝም። የለምም።</p>

<p>ጦርነቱ የሻዕቢያ ሠራዊትን ከባድመና ከዛላንበሳ በማባረር እንዳልተወሰነና እንደማይወሰን የታወቀ ነው። በሒደቱ ላይ አንዳንድ መልካም ውጤቶች ሲገኙ አዳዲስ ፍላጐቶችም ይመጡ ይሆናል። ይህን መሳዩን ጦርነት በዚህ ዓይነት ስሜታዊና ወደር የሌለው ተለዋዋጭ ዓላማ መምራት በሕዝብ ሕይወት፣ ሰላምና ደህንነት፣ በአገር ኢኮኖሚና በመሳሰለው ላይ ሊኖረው የሚችለውን አሉታዊ ውጤት መርሳት ዛሬ የደገፉትን እንኳ ነገ ያርቃቸዋል። ጦርነት ማለት መሞት ማለት ነው። የምንሞትለት ዓላማ እየተወሳሰበ፣ ከተነሣንለት ዐቢይ ጉዳይ እየራቀ፣ ወዘተ፣ ሲሄድ፣ ይልቁንም ብዙ ሕይወት መገበርን ሲጠይቅ፣ ረዥም ጊዜ ሲወስድ፣ ዛሬ በሚካሄድበት መጠንና የድል ጉጉት መንፈስ ይራመዳል ማለት ዘበት ነው። ኃላፊነቱ እየበዛ፣ ግዳጁ እየተንዛዛ በሄደ መጠንና ይልቁንም ሻዕቢያ አልፎ አልፎ ወይ አደጋ ሲሰነዘርና በለስ ቀንቶት ያጣውን ሲያስመልስ ሁላችንም ዛሬ በባድመ ድል የፈነጠዝን ወገኖች በዚሁ መንፈስ እንቀጥላለን?</p>

<p>የሕዝብ ቁጣና የመደፈር እልህ ያቃጠለው ወገን ሁሉ በአንድነት መነሣቱ አይካድም። በዚህም የተነሣ ከወያኔ/ኢህአዴግ የመጀመሪያ የግዛት ቀን አንሥቶ ተነሥቶ የነበረው የዴሞክራሲ፣ የሰብአዊ መብትና የፍትሕ ጥያቄ፣ የሕሊና እሥረኞችና የጋዜጠኞች ጉዳይ እንዳይነሣ ተደርጐ ቆይቶአል። ወያኔ/ኢህአዴግ ዛሬ ያለውን ድጋፍ በማየትና ይልቁንም የሕዝብን ተአማኒነትና ፍቅር ያገኘ መስሎት ለመሠረታዊ ችግሮቻችን መፍትሔ ለመፈለግ አልሞከረም። ስለሆነም የአሁኑ ድጋፍ በየቀኑ እየተሸረሸረ በመሄድ በጦርነቱ ላይ አሉታዊ ውጤት እንዳይኖረው እፈራለሁ። ብዙዎቻችን የሚሰማን ወያኔ/ኢህአዴግ የውስጥ ቅራኔዎችን ለመፍታት የመንፈስም የተግባርም ዝግጅት ስለሌለው ይኼ የሕዝብ ድጋፍ ቀስ በቀስ እንደ ተራራ እየፈረሰ ይሄዳል ብለን ነው።</p>

<p>በእኛ አገርና በኢትዮጵያውያን ሥነ አእምሮ ብቻ ሳይሆን በሰው ልጆች ላይ በአጠቃላይ ባለው ድክመት መሠረት ቀኑ ዘንበል ያለበትን የመናቅና ድጋፍንም የመንሣት ዝንባሌ አለ። ወያኔ በሻዕቢያ እስከ መጨረሻው ድረስ ቢደመሰስ (አይበለውና) የሚኖረን አመለካከት የዛሬው ዓይነት አይሆንም። ወደ ጥፋትና ወደ ውድቀት መርቶናልና እንፋለመዋለን ማለት እንጀምራለን። ወደ ዘመቻ የላካቸውን ልጆቻችንን ያስረክበን የሚልም ትችት ይቀርብበት ይሆናል። ሽንፈቱን ለመቀበል ስለማንፈልግ ጦርነቱ የኢትዮጵያ ሕዝብ ያልነበረበትና የማይቀበለው መሆኑን እናስታውቅና፣ «ወያኔ ከሻዕቢያ ጋር ያካሄደው» መሆኑን ገልጸን በአዲስና ሕዝባዊ አመራር ውጊያውን ለመቀጠል እንፈልግም ይሆናል። በዚህ አኳኋን ሁላችሁም መላምት አዝማሚያዎችን ልታወጡና ልታወርዱ ትችላላችሁ።</p>

<p>በእርግጥ ከጠላት አምባ እንደሚነገረው ከሆነ (እግዚሩም ውሸት ያድርገው እንጂ) ሻዕቢያ ማረክሁ የሚለው መሣሪያ አንድ አምስተኛ ያህሉ ተወስዶብን ከሆነ እስከሚመጣው አንድ ዓመት ድረስ ከየትም ከየትም የሸመትነው መሣሪያ ሁሉ በእጃችን አይቀርም ማለት ይመስላል። እነዚህ ጥያቄዎችና ለጊዜው እንዲተኙ የተደረጉ የሕዝብ መሠረታዊ ጉዳዮች አይበለው እንጂ ቀን ዘንበል ሲል በግድ ይነሣሉ። ደጋፊዎችና በጦርነቱ ጅማሬ ላይ ዘልለው ወደ ሻዕቢያ ምሽግ የገቡ ወዶ - ገቦች የመጀመሪያ አውጋዦች ይሆናሉ። በመሠረቱ ወያኔ ራሱ ከእነዚህ ደጋፊዎቹ ጊዜያዊ ሆያ ሆዬ እንጂ የወዳጅነት ሞራሊቲና እስከ መጨረሻው ድረስ አብሮ የመቆምን ጓዳዊ አመኔታ የሚጠብቅ አይመስለኝም። በየምዕራፉና በየቦታው የወለዳቸው ልጆቹ በምግባርም፣ በባሕርይም መሰሎቹ መሆናቸውን የማያውቅ ተላላ አይደለምና። ሐሰን አሊን፣ ታምራት ላይኔን፣ አደም መሐመድንና ሌሎችንም ስማቸው የማይነሳ ደጋፊዎቹን ሁሉ እሱም ያውቃቸዋል። ስለዚህ ከደጋፊዎቹ (ከአባሎቹ ሳይሆን) ጋር ያለው ግንኙነትም በየደረጃው ከሚያገኙት ጥቅም ጋር የተሳሰረ መሆኑን አያውቅም አንልም። ጊዜና ዕድል ሲዘምሙ ሁሉም እንዳልነበረ ይሆናል።</p>

<p>ከሻዕቢያ ወረራ ማግሥት ጀምሮ አንዳንድ የተቃዋሚ ፓርቲዎች አባላትና ብዙ ጋዜጠኞች ወያኔ ከወራሪው ቡድን እኩል ኃላፊነትና ተጠያቂነት እንዳለው ሲገልጡ ነበር። በአንድ ጽሑፍ እንደገለጥነው በእኛ በኩል ችግሩ ከመድረሱ በፊት «ቤት ይቃጠላል» በማለት ለማስጠንቀቅ ስለቻልንና በዚህም የተነሣ ስለተንገላታን በእዚህ ጩኸት ውስጥ እምብዛም ለመመለስ አንፈልግም። ከዚያ ወዲህ የደረስንበት ድምዳሜ ደግሞ «እግዜር ይመስገን! እኛን የከፋፈሉንን ኃይሎች አምላኩም እያቧጨቃቸው ነው» የሚል አቋም ነው። ይህ ነገር ገፋ እያለና ሳይታሰብ በጦር አዝማቾቻችን፣ ጦር ኃይሎች ጠቅላይ አዛዥ፣ በዋና ዋና የመከላከያና የፓርቲ መሪዎች መካከል እንዳይከሰት ግን እናሳስባለን። ለምሳሌ በአንድ ወታደራዊ ግዳጅ አፈፃፀም ላይ ዋና ዋናዎቹ ሰዎቻችን ሲከራከሩ አለመግባባት ቢፈጠር በዚህ ሰዓት ሊከሰት የሚችለውን ከባድ ብሔራዊ ችግር ገምቱት። በእርግጥም እንዲህ ያለ ጦርነት በተለያዩ ፈርጆቹ ብዙ ተጠያቂዎች ቢኖሩትም ያለመታደል ሆኖ ሥርዓቱ በጦርነት ጊዜ ቀርቶ በሰላሙም ወቅት ኃላፊነትን ማወቅና መቀበልን፣ መጠየቅንና የመሳሰሉትን የመንግሥት ባሕርያት ስላልለመደ (እንዲመራበትም የሕግ ግዳጅ ስለሌለበት) አንዱ ባለሥልጣን በግድየለሽነትና በግብር ይውጣ መንፈስ የሠራው በሌላው ተሸፍኖ ይቀር ነበር። ይኸ ደግሞ በባለሥልጣኖቹ መካከል የቅራኔና የመወጣጠር ክፉ አዝማሚያ ተፈጥሮአል ለሚል አሉባልታ መንገድ ከፍቶአል። አሉባልታው አሁንማ የሻዕቢያን የአመራር ምሽግንም ይመለከተው ጀምሮአል።</p>

<p>የኢሳይያስ አመራር እንደ ጓድ መንግሥቱ ኃይለማርያም አመራር ሁሉ «ወሳኝና አማራጭ የለውም» የሚል መፈክር እንዳላስነሣ ሁሉ ጴጥሮስ ሰለሞንና ስብሐት ኤፍሬም ተነሥተውበት እነሱን ማስወገጃው ዘዴ በግንባር ማሰለፍ (ባይሆን በአዝማችነት) መሆኑን አምኖ በዚህ ስልት ሊያስወግዳቸው ነው በማለት አንዳንድ ኤርትራውያን ድምፃቸውን ቀብረው አጫውተውኛል። ታዲያ በሻዕቢያና በወያኔ መካከል ሲብላላ የቆየው ቅራኔ ወደ ጦርነት እንደተሸጋገረ ሁሉ እንደገና ደግሞ በሁለቱም ቡድኖች ውስጥ ያለው ቅራኔ እየጐላ ከሄደ በሁለቱም አገሮች የሥልጣን ክፍተት (ቫቹኡም) የሚፈጠርበትም አደጋ ሊኖር ይችላል። በእኛ በኩል አቶ መለስ ቅርብ በሆኑ ጋዜጠኞቻቸው እንዲጠየቁልን የምንወድደው «ለመሆኑ ውስጣችሁ እንዴት ነው?» ከሕዝብ ጋርስ አሁንም ቅራኔ አለዎትን? ከተቃዋሚዎች ጋር ያለዎትን ቅራኔ ለመፍታት ምን ርምጃ ወስደዋል? ኢሳይያስ አንዳንድ የስልት ስሕተት እንደነበራቸውና ይህም የኃይል ሚዛንን ለተወሰነ ጊዜ እንዳዛባው አምነዋል? በእርስዎስ በኩል የተፈጸመ አንዳች የጦርነቱ አመራር ችግር ካለ ይገልጡልናል? የውስጥ ሰላም የውጭ ጦርነት ላይ ለማተኰርና ለማሸነፍ መሠረት ስለሆነና ይልቁንም በዚህ የታሪክ ወቅት ይህ መንግሥት እስካሁን ያመሰቃቀለውን ጉዳይ ሕዝቡ ይቅር እንዲለውና እንዲረሳለት በዕድሉ ተጠቅሞአልን?» እርስ በርሱ ስምም ያልሆነ ቤት (መንግሥት) ሊቆም እንደማይችልና የአገርን የተለያዩ ኃይላት አስማምቶ መገኘት ወሳኝ መሆኑን ለባለሥልጣኖቻችን ዛሬ የምናስረዳው መሆን ባልተገባ ነበር። የመከፋፈልና የቅራኔ መክረር ውጤት የሆኑ አዝማሚያዎች ምልክት ከሌለ ደግሞ ከማንም ጋር ጭቅጭቅ አልፈልግም። የጦቢያ ነገር ስለሆነ ግን ነገ «ብለን ነበር» ማለቴ አይቀርም።</p>

<p>ከኳስ ጨዋታው በኋላ የሚሰጠው ትችት (ጶስት ሑሙስ) «ጅብ ከሄደ ውሻ ጮኸ» ቢመስልም ለሚቀጥለው ድል ትምህርት እንደሚሰጥ አይጠረጠርም። ዘላለም ከራሳቸው ውድቀት እንጂ ከሌሎች ጥፋትና ውድቀት የሚማሩ ገዥዎች አግኝተን ባለማወቃችን ካልሆነ በቀር ታሪክ ራስዋ ብዙ ትምህርት በሰጠችን ነበር። ናፖሊዮን ብዙ የአውሮፓ አገሮችን እያስገበረ ወደፊት ሲገሰግስ በየውጊያው ፍፃሜ ላይ ዛሬ ሴሚናር የምንለው ዓይነት ስብሰባ እያካሄደ ድል አድራጊ ጄኔራሎቹን በይድነቃቸው ቋንቋ ይተቻቸው ነበር ይባላል። «ጓዳዊ» መተቻቸትና መቻቻል፣ መከባበርና መፋቀር (ኤስፕሪት ድቾርፕስ) ስሜት በሠራዊት ውስጥ የሠረፀው በናፖሊዮን ጊዜ እንደነበረ የጦርነቶች ተከታታይ ግለሰቦች ይናገራሉ። ስለሆነም እኛም ከዚህ ደረጃ እስከ ደረስን ድረስ ያለፈው ውጊያ ገጽታ ምን ይመስል እንደነበር ማወቅ እንፈልጋለን። መብታችንም ይመስለኛል፣ እንደ ሕዝብና እንደ ደጋፊ። እዚህ አሜሪካን አገር የአገሪቱ ሠራዊት ወደ ኢራቅ በዘመተበት ወቅት የሚካሄደውን የየዕለቱን ውሎ የአገሪቱ «ኔት ወርኮች» በሙሉ ይዘግቡታል። አንድ ወታደር ቢሞት ሕዝቡ የማወቅ መብት አለው። ጄኔራል መኮንኖች፣ የመከላከያ ሚኒስትሩ፣ የምድር፣ የባሕርና የአየር ኃይሎች አዛዦች ተራ በተራ ለሴኔትና ለኮንግሬስ የሚሰጡት የጦር ስትራተጂ ሁሉ ለሕዝብ በቴሌቪዥን በዝርዝር ይቀርባል። በእኛ አገር ይኸ ምናልባት ምሥጢር ማዝረክረክ ይባል ይሆናል። በመሠረቱ ግን አይደለም። ስትራተጂክ ምሥጢር ከዚህ የበለጠ ረቀቅ ያለና ሳይንሳዊ ነው።</p>

<p>ይኸ ሁሉ ይቅርና ስለ ጦርነቱ በየጊዜው እርስ በርሳችን መነጋገራችን እስካልቀረና ፈረንጅ ሲገናኝ ስለአየሩ እንደሚያነሳው እየሆነብን እንደ መምጣቱ ጥቂት ነጥቦች ላይ በይድነቃቸው ስልት መሠረት መወያየት ይገባናል። ሕዝባችን ዳር ድንበሩን ለማስከበር ሳይወድ ተገድዶ ጦርነት ውስጥ ገብቷል። ይህን ሲያደርግ ግን ያለፈው ሰላሣ ዓመት ጦርነት ይመጣበታል። የልጆቹን እልቂት፣ የስደቱን ምክንያት ያስባል። ዛሬም ሌላ ተመሣሣይ ቀን ይመስለዋል። ስለዚህ ይህ ጦርነትም እንዳይንዛዛና የሕዝብን መንፈስ ጭምር እንዳይገድል ካልተደረገ ቀስ በቀስ በመንግሥትና በደጋፊዎቹ መካከል መሰላቸትም ይከተላል። «ሳናሸንፍ?» የሚለው ጥያቄ ብዙ መልሶች አሉት። ወደፊት እንከርምበታለን። ስለ ማሸነፍ በመወያየቱ ላይ። ለጊዜው በቀን አሥር ሚሊዮን ድረስ እያወጣን፣ በየቀኑ አያሌ ዜጐች እየገበርን (በሁለታችንም በኩል) በጦርነት ለመቀጠል የምንችል አይመስለኝም። አሜሪካም አትችልም። ገንዘቡ ቢኖራት ለመስዋዕትነት የተዘጋጀ (ለዚህ ዓይነት ጦርነት) ዜጋ የለኝም ባይ ትሆናለች።</p>

<p>ጦርነት እንደኛ ባለው ድሀ አገር ሲነሣ በአገዛዙ በኩል እንዲቆም አይፈለግም ይባላል። ደርግ የሰሜኑን ጦርነት ለመጨረስ ፍላጐት እንዳልነበረውና አንዳንድ ግለሰብ ባለሥልጣኖችም ውጥረቱን ለፖለቲካ ጠቀሜታ፣ ለግል ንግድና የገቢ ምንጭነት እየተጠቀሙበት እንደነበረ ሲተች ቆይቶአል። እንዲያውም ሻለቃ ዳዊት ወልደጊዮርጊስ «ሣሾሽ ሦሾሶብቦ» በተባለ መጽሐፋቸው እንዳመለከቱት አብዮታዊው ሠራዊት ሻዕቢያን በአንድ ኪሎ ሜትር ተኩል ከብቦ ሊጨርሰው ሲል የወቅቱ የመከላከያ ሚኒስትር የጓድ ሊቀመንበር 3ኛ ክፍለ ጦር ካልመጣ ብለው ለዛሬው ቀን ዳርገውናል። ለሁለተኛ ዙር እልቂትም አጋለጡን።</p>

<p>በአሁኑ ጊዜ ብዙዎቻችን ፈጣን ርምጃ ተወስዶ፣ ቶሎ ቶሎ ለጥብስ አድርሶ፣ ኢሳይያስን ቀጥቶ ድንበራችን እንዲከበር እንመኛለን። ጦርነት ደግሞ፣ ይልቁንም የዚህ ዓይነቱ፣ በአንድ ቀን የሚጠናቀቅ አለመሆኑን ባናጣውም ተንዛዝቶ የሚያስጠላውን፣ ብዙ ሕይወት ጠይቆ ከሥር ከሥሩ ሰው ልንገብርለት የማንሻውንና እስከመጨረሻውም ከኤርትራ ሕዝብ ጋር ያለንን እትብት የሚቆርጠውን ጦርነት ዕድሜ የማሳነስ ግዴታ ያለው በመሪዎቹ እጅ ነው። የማይቻለውን ለመፈጸም፣ የሚያምንበትን ከዳር ለማድረስ ወይም የአሥር ዓመት ጊዜ የሚጠይቀውን በሳምንት ለማጠናቀቅ የሚካሄድ ቀዥቃዣ አሠራርም በአፍንጫ ይደፋል። ለጦርነቱ እልባት ያለመስጠት ሞዛዛነት ወይም እየለጠጡ «ነገ ጥሩ ውጤት አገኛለሁ» በማለት በቀጠሮና ጠጠር እየጣሉ የሚካሄድ ትግል ለደርግ ውድቀት ምን ያህል አስተዋጽኦ እንደነበረው አይዘነጋም። ለሌላ ፖለቲካ ጠቀሜታ ካልተፈለገ በስተቀር ለመጭው ምርጫም ቢሆን የጦርነቱ መንዛዛት አንዳች ጠቀሜታ እንደማይኖረው እናረጋግጣለን። ስለዚህ ስሜታዊነትንና በየጊዜው ልናገኝ በምንችለው ድል መስከርን እንቆጣጠረውና እስኪ ስለሚያዋጣ ሰላም እናስብ።</p>


<h3 class="align-center"><span class="underline">ፖለቲካውስ?</span></h3>


<p>በዘመናዊ የጦር ስልት ፖለቲካውና የትጥቅ ትግሉ ጐን ለጐን መቀናበርና መተጋገዝ አለባቸው። ጦርነት የሚካሄደው ዓላማን፣ ጥቅምና አለኝታን ለማስከበር እንደ መሆኑ ያንን በሰላም የማራመጃው ዘዴ ደግሞ የፖለቲካ ሥራ የዲፕሎማሲው መስክ ነው። በፖለቲካ ሰዎች አነጋገር የዲፕሎማሲው ተግባር መስመር (ማማር) የጦርነቱ ግማሽ ድል ነው። በመስክ ያለው ተዋጊ ድንቅ ሕዝባዊ ጦርነት እያሳየ፣ ከጠላት ጋር ጉሮሮ ለጉሮሮ ተናንቆ ሲጥልና ሲወድቅ ጀግንነቱን የሚያወሳ፣ መስዋዕትነቱን የሚያነሣ አንድ መስመር ታሪክ ሳይቀርብለት የቀረ እንደሆነ በሞራሉና በጠቅላላውም በሥነ ልቡናው ላይ የሚያሳርፈውን በጐ ያልሆነ ስሜት መረዳት አያዳግትም። በዚሁ ልክ በምርኮኛነት ወደጠላት መንደር የሚገባውን ዘረጦ ጀግና አድርጐ ማቅረብ የሚኖረው ስሜት ቀላል አይደለም። «ጀግንነት» የሚለው ጽንሰ አሳብ ራሱ ትርጉሙን ያጣል። ስለዚህ የመስኩ ሐቅ ከፕሮፓጋንዳው ጋር እንዲጣጣም ማድረግ ያስፈልጋል። ፕሮፓንዳ በባሕርዩ ቅጥፈት ቢኖርበትም አንዳንዱ መግለጫ በቀጥታ ከሲኦል ተቀምሞ የመጣ መምሰል የለበትም።</p>

<p>በምሳሌ ለማስረዳት ይቻላል። ወያኔ/ኢሕአዴግና ሻዕቢያ ሥልጣን ከመያዛቸው በፊት በአዲስ ዘመን ጋዜጣ ላይ አንዲት ምፀት (አምጬ አምጬ) አሳትሜ ነበር። በዚያች አነስተኛ ጽሑፍ ላይ እንዳቀረብሁት እነዚያ (ዛሬ እነዚህ) ሽፍቶች በየቀኑ ገደልን፣ ደመሰስን፣ የሚሉትን የየዕለቱን የሠራዊት ብዛት በመደመር አንዲት ጋዜጠኛ ከኢትዮጵያ ሕዝብ ቁጥር በላይ መሆኑን ደርሳበታለች። ታዲያ አንድ ሰው ወዳጁን «ከኢትዮጵያ ሕዝብ የበለጠ ሞተ ሲሉ ለመሆኑ ሟቹን ሁሉ ከየት አመጡት?» ሲል «ከሚመጣው ትውልድ ተበድረው ገደሉ» ብዬ ነበር። ፕሮፓጋንዳው በሻዕቢያ «ፋሽን» ይባላል ዛሬም። ሻዕቢያ በባድመ፣ በፆረናና በዛላንበሳ ከኢትዮጵያ የደመሰስሁት ነው የሚለው ሚግና ሄሊኮፕተር ሥፍር ቁጥር አጥቶአል። የታንኩን ድምር እየረሳነው ሲሆን በጠቅላላው ሩሲያ፣ ዩክሬንያ፣ ቡልጋሪያ ወደፊት አምርተው የሚሸጡልንንም በአሳብ የደመሰሱት ይመስላሉ። በነገራችን ላይ ይቺን የምትመስለዋ አስገማች ቁጥር ከሻዕቢያ መንደር እየተለመደች መውጣትዋን የሞተውም ኢትዮጵያዊ በአጭር ጊዜ ውስጥ በሚሊዮኖች መቆጠሩ አንድ የፕሮፓጋንዳቸው ደካማ ጐን ይመስለኛል።</p>

<p>በመላው ዓለም የተበተነ ዜጋቸውን ሁሉ በፕሮፓጋንዲስትነት እያሰማሩ ማዕከላዊ የሚመስል ትዕዛዝ ለሚያስተላለፉት ብዙ የቀደሙን ይመስለኛል። ከኢትዮጵያ የተባረሩት ኤርትራውያን መረጃ ከንፈር ያስመጥጥላቸዋል። «ትንሽና አዲስ አገር፣ ሠላሣ ዓመት ለነፃነቱ የተዋጋ ሕዝብ ነው» በማለት የሚያቀርቡት ፕሮፓጋንዳ ወራሪነታቸውን፣ እብሪታቸውን፣ ጦር አውርድ ባይነታቸውን ዓለም እንዲረሳው እያደረገ ነው። በዚህ መካከል የወያኔ/ኢሓዴግ አገዛዝ በውጭም በውስጥም ያሉትን ኢትዮጵያውያን ለማሰባሰብ አልቻለም። ስለሆነም በራሳቸው አሳዛኝ ድህነትና ትንሽነት ዓለምን ለማባበል ከሚያደርጉት ልመና መሳይ አቀራረብ ሌላ የኢትዮጵያውያን በአንድ አምባ ለመሰባሰብ አለመቻል እጅግ ጠቅሞአቸዋል።</p>

<p>ለጊዜው የእኔ አነስተኛ ድምፅ (ሚኖሪትይ ቮኢቸ) ሊሆን ቢችልም በውጭ ጉዳይ ሚኒስቴርና በባለሥልጣኖቻችን አማካይነት የተጀመረው ፀረ አሜሪካ መሰሉ ዘመቻም አይስማማኝም። አንኳሩ አሳብ አሜሪካና ሌሎቹ ታላላቅ መንግሥታት የኤርትራን ወረራ እያወቁ አላወገዙአትም የሚልና ከቶውንም ኢትዮጵያችን የዲፕሎማቲክ ጥረትዋን አሟጥጣ ድንበርዋን ለማስጠበቅና የተወረሩትን አካባቢዎች ለማጽዳት በመታገልዋ ማናቸውም አገር የጦር መሣሪያ ለሁለቱም አገሮች እንዳይሸጥ አቋም መውሰዱ ትክክል አይደለም ተብሎ መግለጫ ወጥቶአል። በአንዳንድ አገሮችም ፀረ አሜሪካ ሰልፎች ተደርገዋል። ነገሩን በቅደም ተከተል እንየው።</p>

<p>ኤርትራ የኢትዮጵያን ድንበር መውረርዋ እንደተሰማ አሜሪካ ከሩዋንዳ ጋር ሆና ለማስታረቅ የወሰደችውን አቋም ኢትዮጵያ ተቀብላዋለች ተባለ። የተነሱት ነጥቦች ተቀባይነት ያጡት በኤርትራ በኩል ነበር። አለዚያ የአሜሪካ አቋም ኢትዮጵያና ኤርትራ ወደ ፖለቲካ ድርድር ውስጥ ይገቡ ዘንድ ኤርትራ ከወረራው በፊት ወደ ነበረችበት ሥፍራ እንድትመለስ ነበር። ተሳሳትሁ? ይኸም ቀረና የአፍሪካ አንድነት ድርጅት ጐሞቱ መሪዎች ጉዳዩን በአደራዳሪነት ያዙት። ኤርትራ ከኢትዮጵያ ጋር ያላት አለመግባባት በሥርዓት ይታይ ዘንድ ወደ ቅድመ ግንቦት ቦታዋ ትመለስ የሚል አቋም ያዙ። ጠቅለል ያለና አላስፈላጊ ቴክኒካዊ ጉዳዮችን በመተው የቀረበው ዐቢይ ነጥብ ይኸ ይመስለኛል።</p>

<p>አሜሪካ ይህን የአፍሪካ መሪዎች የድርድር ፎርሙላ ተቀብላ የአፍሪካ ጉዳይ ረዳት ሚኒስትርዋን (ሱዛን ራይት) ወደኤርትራ ላከች። ሴትዮዋ ከኢሳይያስ ጋር ዓይን ለዓይን ለመተያየት የማይችሉ ስለሆኑ አንቶኒ ሌክ ከአንዴም አራቴ ወደ አሥመራ በመመላለስ የአፍሪካ መሪዎች ያቀረቡትን የድርድር ፎርሙላ ኢሳይያስ ይቀበሉ ዘንድ ሞክረዋል። ይኸ የአሜሪካ አቋም ግልጽ ስለነበር ኢትዮጵያን ጨርሶ አልጐዳትም። ከዚሁ ጋር መነሣት የሚገባው ምናልባት «አሜሪካ የኤርትራን ወረራ አላወገዘችም» የሚለው ነጥብ ነው። እሱንም ነጥብ እንመርምረው። አንደኛ አሜሪካ የሁለቱም ወዳጅ በመሆኑ ለመሸምገል ተነስቶአል። በመካከሉ በይፋ ውግዘት ማካሄድ ከአደራዳሪና ከሽማግሌ የሚጠበቅ አይደለም። ሁለተኛ የድንበሩን ጉዳይ በተመለከተ ኤርትራ በመጀመሪያ ከባድመና ከዛላንበሳ፣ ወዘተ፣ መውጣት እንደሚገባት ኢትዮጵያ አጥብቃ ብትገልጽም ስለ ድንበር መካለል ተቃውሞ አላቀረበችም። ስለዚህ ጉዳዩ በኢትዮጵያ በኩል ይህ አቋም ስላለው አሜሪካ ወይም ሌላ መንግሥት አላወገዘምና ኤርትራን ይረዳል ብሎ መግለጫ የሚወጣበት አይመስለኝም። በውጭ ጉዳይ ሚኒስቴር በኩል እንዲህ ያለው መግለጫ ሲነደፍ ምን ያህል ክርክር እንደተደረገበትና መደበኛ ዲፕሎማሲያዊ ሥርዓቶችን (ዺፕሎማቲች ኖርምስ) እንደ ተከተለ አይገባኝም። ድፍረት ባይሆንብኝ ስሕተት ነው።</p>

<p>የመሣሪያ እገዳውንም ስንጽፍ በቁጭትና በቅሬታ ፋሺስት ኢጣልያ ኢትዮጵያን በወረረችበት ጊዜ ከተጣለብን ማዕቀብ ጋር ልናያይዘው እንሞክራለን። ረጋ ብለንና የውጭ ጉዳይ ሚኒስቴር ሊያስብበት በሚገባው ሰከን ያለ አመለካከት ብናየው ፖለቲካውንም ከውዥንብር ያድነዋል ባይ ነኝ። ለማስረዳት ልሞክር። በዲፕሎማሲው መስክ ይልቁንም በአገሮች መካከል በሚመራው ፖለቲካ (ጶሊቲችስ ኣሞንግ ኛቲኦንስ የሚለውን መጽሐፍ ያጤኑአል) ጦርነት በሁሉም ፈርጁ የተወገዘ ነው። ከቶውንም የአምባገነኖች አውሬአዊ ባሕርይ የሚገለጥበት መሆኑን የዘመኑ የፖለቲካ ሳይንስ ምሁራን የሚተባበሩበት አሳብ ነው። ይህም ማለት ኢሳይያስ አምሞአቸው ወይም ነባር ሕመማቸው ተነስቶባቸው ኢትዮጵያን ሲወጉ የመከላከል (አልሞት ባይ ተጋዳይነትም ቢሆን) ትግል ማካሄድ የመለስን ተመሣሣይ ሕመም ያሳያል ማለት አይደለም።</p>

<p>በፍልስፍናና በመርሕ ደረጃ ግን በሁለት አገሮች መካከል የሚንቀለቀል የጦርነት እሳት በዘመናዊ የግጭት ማስወገጃ ስልት መሠረት መፈታት አለበት የሚለው እምነት በአያሌው ሰፍኖአል። አሜሪካ ራስዋ ወደ ሩቅ አገሮች እየሄደች በጦርነት አማካይነት ጥቅምዋን ለማስከበር ወደኋላ ባትልም በጐረቤት አገሮች መካከል የሚነሡ ግጭቶች በግጭት ማስወገጃ ስልቶች አማካይነት መፍትሔ ያገኙ ዘንድ አያሌ ድርጅቶችን እየፈጠረችና እየረዳች ነው። ስለሆነም ሁለቱ አገሮች ሲዋጉ «እየተላለቀቁ ነውና የበለጠ እንዳይጨራረሱ መሣሪያ አታቀብሉአቸው፣ አትሽጡላቸው» ማለት ከአንድ ትልቅ መንግሥት፣ ከልዕለ ኃያል መንግሥት የሚጠበቅ ኃላፊነት ያለው አቋም ይመስለኛል። በበኩሌ የአሜሪካንን የፖለቲካ አመራር፣ «እን ጞድ ወ ጥሩስት» ከሚለው መፈክራቸው ይልቅ ጥቅም የሚገዛውንና ሞራሊቲ የተለየውን አቋማቸውን ወድጄ አላውቅም።</p>

<p>የውጭ ጉዳይ ምክትል ሚኒስትር ዶ/ር ተቀዳ ዓለሙ ፕሬዚዳንት ክሊንተን ለ46 የአፍሪካ አገሮች ሚኒስትሮች ባደረጉት ግብዣ ላይ በመጋቢት ወር የመጀመሪያ ሳምንት አካባቢ ተገኝተው ነበር። ከመጀመሪያው (የመክፈቻ ሥርዓት) ንግግር በኋላ አንድ ጋዜጠኛ (ሮይተር ነበር?) ሲያነጋግራቸው የክሊንተንን መንግሥት ነቅፈዋል። ኤርትራን ከኢትዮጵያ የበለጠ እንደሚወድድና እንደሚያደላላት ያላቸው ዲፕሎማሲያዊ ያልሆነ ቋንቋቸውን ዘርግፈዋል። ይኸ የማጥቃት ዲፕሎማሲ ለምን አስፈለገ? ፕሬዚዳንት ክሊንተን ባለፈው ዓመት ዴንቨር ኮሎራዶ ላይ ለተሰበሰቡ «የግሩፕ ኦፍ 77» አገሮች መሪዎች ባደረጉት ንግግር ለኢትዮጵያ ፍቅራቸውን ሲገልጡ 121/2 % በዓመት እድገት ያሳየች፣ ርጋታ ያላትና ተስፋ ያላቸው መሪዎች አገር አስመስለው ማቅረባቸውን አስታውሳለሁ። ወደድነውም ጠላነው አሜሪካ ብቸኛዋ ልዕለ ኃያል አገርና ክሊንተንም በዓለም ኃያሉ ሰው (ጥሀ ጽትሮንገስት ለአደር ኢን ትሀ ዎርልድ) እየተባሉ በተቃዋሚዎቻቸው ሳይቀር የሚጠቀሱ መሪ ናቸው። ታዲያ በጦርነት ላይ ላሉ አገሮች መሣሪያ ማቀበል አይገባም በማለታቸው በስም ተጠቅሰው መግለጫ ሊሰጥባቸው ይገባልን?</p>

<p>አቶ ተቀዳ የክሊንተን አመራር (አስተዳደር) ማለታቸውን አውቃለሁ። ይህም ዛሬ የተቃዋሚው ፓርቲ በኮሶቮ፣ በኢራቅ፣ በቻይና፣ በአፍሪካ (በመጠኑ) በሩሲያ፣ በመካከለኛው ምሥራቅ በሚከተሉት ፖለቲካ መተንፈሻ ባሳጣቸው ሰዓት የመጣ ተጨማሪ ውግዘት ክሊንተንን በመጠኑም ቢሆን የሚጐዳቸው መሆኑ አይጠረጠርም። ጥያቄው ኢትዮጵያ ከዚህ ዓይነቱ አነጋገር ምን ታገኛለች? ነው። ይኸ መግለጫ ብቻ ሣይሆን ከዚያም በፊት የተሰጡ ፀረ ክሊንተን አቋሞችና ሰልፎች የዲፕሎማሲን ሥነ ሥርዓት ያልጠበቁና ያልታሰበባቸው «ነፍጠኛ» አቋሞች ናቸው ወደሚል መደምደሚያ አዳርሰውኛል።</p>

<p>ከተሠራንበት ቅመም ይሁን በሌላ በፖለቲካው መስክ የየዋህነት አባዜ ያጠቃናል። ለምሣሌ የሚስማማው «አሜሪካ ከኢትዮጵያ ይልቅ ለኤርትራ ታደላለች» የሚለው አገላለጥ ሲሆን ኢሳይያስም ወደ አውሮፓ ሄደው በነበረበት ወቅት እጅግ ሸካራ በሆነና ባልተሞረደ ቋንቋ «እነዚህ አገሮች የአሜሪካ ሶሎጐች (ላችከይስ) ናቸው። አሜሪካ የምትደግፈው ኢትዮጵያን ነው» ብለዋል። ሁለቱም የዲፕሎማሲ ቋንቋ ካለመሆኑም በላይ ለትዝብትም የተመቸ ነው። ይልቁንም ክሊንተን ራሳቸው በጋበዙት መድረክ ላይ ተገኝቶ፣ አስተዳደራቸውን የመንቀፉ ፋይዳ ነው የማይዋጥልኝ። የኢሳይያስ ዳር ዳርታ እንደሆነ የ«ሐጂና የኡመራ መንገድ» መሆኑ፣ ለአረብሊግ አባልነት ራሳቸውን እያሳጩ መሆናቸው ይገባኛል። በግርጌ መስመርነት መልክ ለውጭ ጉዳይ ሚኒስቴር ሰዎች በጆሮአቸው የምነግራቸው አሳብ አለ። አዎን! ኤርትራን ከኢትዮጵያ የበለጠ ይፈልጉአታል። ኢትዮጵያ ምን ስትራቴጂክ ጠቀሜታ ልታበረክትላቸው ትችላለች?</p>

<p>አሜሪካኖች ኤርትራን ለራሳቸውም፣ ለእሥራኤልም ይፈልጉአታል። ኢሳይያስ ይፈለጋሉ። ሺህ ጊዜ ወደ ሊቢያ ቢመላለሱ እንዳይቀየም ብለው እሹሩሩ ይሉአቸዋል። ኢትዮጵያ ከኤርትራ የበለጠ እንድትፈለግ እንድትወደድና አድልኦም እንዲደረግላት ቢያንስ የአሰብ ወደብ ባለቤትና የቀይ ባሕር ይዞታ (ሊትቶራል ስታተ) መሆን ነው የሚያስፈልገው። በነገራችን ላይ ለጦርነቱ አመራር ሊሰጡ ሲችሉ በወህኒ ተቆልፎባቸው እንደቀሩት ባለሙያዎች ሁሉ በነባርና በሳል ዲፕሎማቶቻችን መጠቀም አልተጀመረም?</p>

<p>የሰሜኑን ጦርነት በተመለከተ ብዙሃኑ የደገፈው መሆኑን አልጠራጠርም። እኔም ብሆን የወያኔ/ኢሕአዴግ የምር ወዳጅ ባልሆንም የኢትዮጵያ ፍቅረኛ መሆኔን ማንም እንዲጠራጠር አልሻም። ትንሸ ውጤት ተገኘ ሲባል ትኩሳቴ ከፍ ሲል፣ ጥቃት ደረሰ የሚል መርዶ ስሰማ ሺህ ጊዜ ስለሞተ፣ ሽማግሌው ሰውዬ ሳላስበው በስሜት ስጋልብ አለሁት። ባይሆን የሚቆጠቁጡኝ ሁለት መሠረታዊ ነገሮች አሉ። ዜጋ የሆነ ሁሉ በቅንነትም ሆነ በቁጭት የሚያቀርበው አስተያየት አለ። አንዳንዱ ግምገማም ወፈርፈር ባሉ ቃላት ይገለጣል። የዚህ ዓይነት ትችት ያላቸው ወገኖቻችን ደግሞ የትየለሌ ናቸው። ታዲያ በተያዘው የፖለቲካ ፋሽን «ከሐዲ ወይም ከሻዕቢያ ተለይቶ የማይታይ» ይባላል። ለነገሩ ከወያኔ የበለጠ የሻዕቢያ ወዳጅ ለአሳር ሲሆን የአገርን ታላላቅ ጉዳዮች በአንድ የአሳብ ሐዲድ ውስጥ ላሉ ግለሰቦች ብቻ የተወሰነ አድርጐ መተው ራሱ የማግለል ወንጀል ይመስለኛል። «እንደኛ ማሰብ አለባችሁ» የሚለው አምባገነናዊ አቋም እየሰፈነ መምጣት አድርጌ አየዋለሁ። የአንድ አገር ዴሞክራሲ መሠረት የሆነውን «የተለየ አሳብ ባለቤት የመሆንን» መብት መጻረርም ነው። «ለምን እንዲህ ዓይነት አሳብ ኖረህ? »ከመባል የበለጠ የመብት መጋፋትን እኔ አላውቅም።</p>

<p>በሰሜኑ የአገራችን ክፍል ጦርነት ተደርጓል። አሁንም አለ። ጦርነት ዛሬም ነገም ይደረጋል። የሰፊው ሕዝብ ልጆች መስዋዕትነትን እየከፈሉ ናቸው፤ የደም፣ የአጥንትና የሥጋ። ሁላችንም በግልጽም፣ በተዘዋዋሪም በጦርነቱ ውስጥ ገብተናል። በቅርብም በሩቅም ያለን ኢትዮጵያውያን በሙሉ። ሕዝባችን በዐውደ ግንባሩ የሚፈጸመውን ከአሁኑ በበለጠና ምናልባትም የእውነት መጠኑ ሰፋ ያለ መረጃ ይፈልጋል። ዜና ልበለው? ካለውና ከሚያጋጥመው አስከፊ፣ የጦርነቱ ሥዕል በመነሣት ሕዝብ የመወያየት መብትና አስተያየት የመስጠትም ሥልጣን ስላለው የበለጠ ግልጽነት፣ ሐቀኝነትና ጉዳዩን የሕዝብ የማድረግ ግዴታ በወቅቱ መንግሥት ትከሻ ላይ ወድቆአል።</p>

<p>በዚህ ገለጻ ወገን ስንት ጥይት እንዳለው፣ ስንት ከባድና ቀላል መሣሪያ እንደታጠቀ፣ እና የመሳሰለው ስትራቴጄክ ምሥጢር ይውጣ አንልም። በእውነቱ ግን እንደ ምስጢር የሚታዩ የኢትዮጵያ ሠራዊት መረጃዎች ከደርግ ጊዜ አንስቶ በጠላት መንደር ቀድመው ሲታወቁ ኖረዋልና የእነዚያ ጉዳይ ምሥጢራዊ ይሆንብን ይሆናል እንጂ የእኛ ለእነሱ የጓዳ ጉዳይ ነው። ይኸ ለደርግ የውድቀቱ አንዱ ምክንያት ሆኖአል። የእነዚህም መጨረሻ እንዳይሆን ራሳቸው ድሮ ምን ሲያደርጉ (በደርግ ውስጥ መስረግ) እንደ ነበረ ትዝ ሊላቸው ይገባል።</p>

<p>«በኢትዮጵያ ውስጥ መጀመሪያ እንጂ መጨረሻ አይታወቅም» የሚል የጋዜጠኞች የዘወትር አስተያየት አለ። ሕንፃ ይጀመራል። ሲያልቅ አይታይም። የፋብሪካ ተከላ ሥራ ይጀመራል። ፋብሪካው አያልቅም። እቅድ ይጀመራል ወይም ይወጠናል። ሥጋና ደግሞ ግን አግኝቶ አይታይም።</p>

<p>በዚያው ልክ ደግሞ የተጀመረ ወይም የተቀሰቀሰ ነገርን ማቆም ያስቸግራል። ጦርነትን ያስቡአል። የኤርትራ ተገንጣዮች የጀመሩት ጦርነት 30 ዓመት፣ የትግራይ አስገንጣዮች 17 ዓመት ተዋጉ። በዚሁ ስሌት በሻዕቢያ የተከፈተው ጦርነት የዚህን ትውልድ ሕይወት አሳልፎ ከሚቀጥለው ክፍለ ዘመን ሃያና ሰላሳ ዘመን ሳይወስድ እንደማይቀር እገምታለሁ። ሌላው ዓለም በ2000 ዓ.ም. (ከዓመት በኋላ) በኢንተርኔት አማካይነት ልዩ ችግር እንዳይመጣ፣ የዛሬው ፖለቲካ ለሚመጡት ዘመናት የማይስማማ ስለሆነ ልዩ አመለካከት ለመቅረጽ፣ በሳይንስና በቴክኖጂ ረገድ አዲስ አቀራረብ ለማምጣት ወዘተ፣ ወዘተ፣ ከፍተኛ ግብግብ ላይ ይገኛል። የምሥራቅ አፍሪካ ድሀ አገሮች የሆኑት ኢትዮጵያና ኤርትራ መጭውን ምዕተ ዓመት (ያውም ከዘጠኝ ዓመት በኋላ) በጦርነት እንደሚቀበሉት አይጠረጠርም። ብቻችሁን ተቀምጣችሁ የዛሬ ዓመት የተቆሰቆሰውን ጦርነት መንስዔ እንደኔ ካሰላሰላችሁት እኛንም ወስዶ፣ ልጆቻችንንም ጨምሮ እንኳ የሚጠናቀቅ አይመስልም። ደም መቃባት ተፈጥሮአል። ባላሰበው አኳኋን ክፉኛ የተመታው ሻዕቢያ እንደ ገና ተደራጅቶ በእልክ ሊመጣ ይችላል። አደጋ ያደርሳል። በእኛም በኩል እያሳደድን ልንመታው እንችላለን። በፈረቃ እየተፈላለጉ የመጨራረሱ ዘመቻ አንድ ጊዜ ከተጀመረ ማቆሚያው ሩቅ ይሆናል። ከዚህም በላይ ኢሳይያስ ካለፈ በኋላ እንኳን የማያልፈው ከውካዋ መንፈሱ ኤርትራን ለብዙ ዘመናት ይገዛል። የእልቂቱ ጉዞ በቀላሉ የሚጠናቀቅ አይመስለኝም።</p>


</body>
</html>
