<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yemeSHef gmgema</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የመጽሐፍ ግምገማ</h1>

<h2 class="align-center">
<span class="underline">የመጽሐፉ ስም</span>፦ አሞራ<br/>
<span class="underline">ደራሲ</span>፦ ግዳይ ባሕሪሹም<br/>
<span class="underline">ገምጋሚ</span>፦ ስንሻው ተገኝ</h2>


<p>በእንግሊዝኛው አገላለጥ አንዳንድ መጻሕፍት ይነበባሉ። አንዳንድ መጻሕፍት ይታኘካሉ፣ ይሰለቀጣሉ (ዳይጄስት ይደረጋሉ)። አንዳንዶቹ ደግሞ ከሥጋና ከደም ጋር ይዋሐዳሉ። አሌክሳንደር ቃኘ ይሁን ቴኒሰን ማን እንዳለው ረሳሁት። ለዚህ አነጋገር ባለቤትነት ፍለጋ ብዬ ብዙ ጊዜ በማጥፋት ይልቅ ወደ ፍሬ ነገሩ መግባትን መርጫለሁ። እንዳቅሜ ያጠራቀምኋቸው መጻሕፍት ደግሞ ለጊዜው አጠገቤ የሉም።</p>

<p>በውጭው ዓለም ደራሲው የልቦለድ፣ የትዝታ፣ የወቅታዊ ሁኔታዎች፣ የ... ረቂቅ አዘጋጅቶ የሚሮጠው ወደ ታወቁ አሳታሚዎች ዘንድ ነው። አንዳንድ ባለ ታሪክ ሰዎችም የትዝታ መጻሕፍት ሲያዘጋጁ የደፈጣ ጸሐፊዎች (ጝሆስት ውሪተርስ) አሉአቸው። የዓለም እውቀታቸው፣ የቋንቋ ችሎታቸው፣ የአጻጻፍ ስልታቸው «አንቱ» ያሰኛቸው እነዚህ ሰዎች ራሳቸው በሚያቀርቡት የተዋጣለት መጽሐፍ ቀርቶ ባለጉዳይ እንደምንም ባልኮሰኰሰው ረቂቅ ላይም ሕይወት ይተነፍሱበታል። ቅርጽ ይሰጡታል። ውበት ያለብሱታል። ስለዚህ በፈረንጁ ዓለም አሳታሚ (ጱብሊስሀር) የሌለው፣ አዘጋጅ ያልደሰሰው ብዙም መጽሐፍ አይገኝም።</p>

<p>ግዳይ ባሕሪሹም ግን «አሞራ» ብሎ ያቀረበልንን መጽሐፍ ረቂቅ ይዞ የሄደው ውዶ ማተሚያ ቤት ይመስለኛል። ያለ አሳታሚ የወጣ መጽሐፍ መሆኑ ከዚህ መደምደሚያ አድርሶኛል። መጽሐፉን አብዛኛው ሰው በወሬ ደረጃ እንኳ ሲያነሳው ያልሰማሁትም በአንድ በኩል የአርታዊ (አዲቶር) እጅ ስላልነካውና ምናልባትም ርእሱም ቢሆን ስለማይጠራ መሆኑን እገምታለሁ። አማርኛ ሁለተኛ ቋንቋው ከሆነ ደራሲ ብዙ ቁም ነገር አላገኝም ከሚል የአንዳንድ ሰዎች የተሳሳተ ግምትም ይሆናል።</p>

<p>በነገራችን ላይ እነ አለቃ ጽጌ፣ ፕሮፌሰር አብርሃም ደመወዝ፣ እነ ሊቀ መዘምራን ሞገስ ዕቁበ ሚካኤል፣ እነ ፊታውራሪ ገብረ ክርስቶስ ወልደሚካኤል፣ እነ አቶ ወርቁ ሠረቀ ብርሃን ገብረ እግዚአብሔር፣ እነ ገብረ እግዚአብሔር ጊላ፣ እነ ዛኬዎስ (የማስታወቂያ ሚኒስቴር) ወዘተ በአማራነት የማይታወቁ የአማርኛ ፈጣሪዎች የሚመስሉ ሊቃውንት ነበሩ። እስከ ትናንት ድረስ ትግርኛ ተናጋሪዎች በገጠር ላሉ ዘመዶቻቸው ሁሉ ደብዳቤ የሚጽፉት በአማርኛ እንደነበረም የሚስቱ አሉ። ያም ሆነ ይህ ግዳይ ባሕሪሹም ትግሬ መሆን አለመሆኑ ቁምነገር የለውም። ኢትዮጵያዊ ታጋይ ነው። ኢትዮጵያዊና የኢትዮጵያን አንድነት ለማስከበር፣ ብዙ የደከመ ዜጋ ነው። ወታደራዊ አገዛዝን ለመቋቋም የተሟሟተ ወጣት ነው።</p>

<p>ከ1966ቱ አብዮት በኋላ ስለ ኢትዮጵያ ብዙ መጻሕፍት ወጥተዋል። አብዛኛው በልዩ ልዩ የአውሮፓ ቋንቋ የቀረበ ሲሆን በአማርኛም ከአንድ እጅ ጣቶች የማይበልጡ ገበያ ወጥተዋል። ማርክ ስጥ ቢሉኝ «አሞራ» የተባለው መጽሐፍ ከነ ዝግጅት ጉድለቱ፣ አልፎ አልፎ ከሚታይበት የቋንቋ ስሕተቱ ጋር ከሰማንያ አምስት ከመቶ በላይ ያገኛል። አማርኛው ሲወላከፍ አብሬ እየተወላከፍሁ፣ የምጠብቀው አሳብ ሲቀርብኝ ልቤ እየተሰቀለና «አይይ!» እያልሁ ጥሞኝ ያነበብሁት የአሥራ ሰባቱ ዓመት አንድ መጠነኛ መዘክር ይኸ መጽሐፍ ነው። (በሎስ አንጀለስ ከተማ ከሁለት ቢራ ይልቅ አንድ አሞራ ገዝተው የሰጡኝን ወዳጄና ወንድሜ የሆኑትን ፕሮፌሰር ንጉሤን እስካሁን አላመሰገንኳቸውም)</p>

<p>መጽሐፉ በሰሜን ኢትዮጵያ የነበሩት ወያኔ፣ ሻዕቢያ፣ ኢዲዩ፣ ኢሕዲሕ፣ (ኢፒዲኤ) ወዘተ፣ ሲያካሄዱት የነበረውን ትግል ባሕርይ፣ ማን ከማን ጋር እንደነበረ፣ ይልቁንም የኢሕዲሕ ትግል እንዴት እንደሞተ በዝርዝር የዓይንና የተሳትፎ ምስክርነት ያቀርባሉ። ወያኔ ከጀብሃ ጋር፣ ወያኔ ከሻዕቢያ ጋር፣ ወያኔ ከኢዲዩ ጋር፣ ወዘተ፣ ምን ግንኙነት ነበረው? ኢሕዲሕ በአሜሪካ ጭምር እየተረዳ (5 ሚ. ዶላር ከሬገን መንግሥት ቃል ገብቶአለት) ትግሉ ለምን አልሰምር አለ? የዘር ጉዳይ! የጐሣ በሽታ! ወያኔ በሰፈረችባቸው ቀበሌዎች በሕዝብ ላይ ምን ይፈጽም ነበር? እነዚህን ለመሳሰሉት ጥያቄዎች ትክክለኛ መልስ ለመስጠት የሚሞክረው ይህ መጽሐፍ ብዙ ሥርጭት ያገኘ አይመስልም። ለምን ቢባል ቀደም ብዬ ያነሣሁትን የሙያ ድጋፍ (የዝግጅት ርዳታ) ባለማግኘቱ ብቻ ነው።</p>

<p>ለምሳሌ አንድ ሁለት ዐበይት ነጥቦችን አነሳለሁ። አንዳንድ ምዕራፎች የቀረቡበት አማርኛ ውብ የሆነ ጐንደርኛ ነው። ከዚያ በኋላ ያሉ አንዳንድ ምዕራፎች ደግሞ ደራሲው በትግርኛ እያሰበ በዚው አግባብ ያቀረባቸው ይመስላሉ።</p>

<p>በመጽሐፉ ውስጥ ጥቂት ጉዳዮች እየተወሱ ሰፊ መግለጫ እየፈለጉ ወደ ሌላ ርዕስ መዝለል አለ። «በዚህ ነጥብ ላይ እመለስበታለሁ» እያለ ሳይመለስበት ይቀራል። በዚህ መልክ በእንጥልጥል የቀሩ መሠረታዊ ጉዳዮችን ሳገኝ መናደዴ አልቀረም። ኢርታኢ ቢኖረው፣ የድርሰት አማካሪ ቢይዝ ኖሮ እያልሁ ንባቤን በቁጭት አልፈዋለሁ። ለዚህ መጽሐፍ ኦክሲጂን ሊሰጡ የሚችሉ አዘጋጆችን ሳስብ አሰፋው ዳምጤና አማረ ማሞ ትዝ አሉኝ። በእውነቱ ግን መጽሐፉ የሚበላም፣ የሚሰለቀጥም ነው። የደራሲውን ጀግንነት እንዳልጠራጠር የሚያደርጉ ውል ነገሮችም እንዳከብረው ረድተውኛል።<li></li></p></li>


</body>
</html>
