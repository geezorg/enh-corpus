<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከመንግሥት ግልጽነትን - ከፕሬስ እውነተኝነትን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1>ርዕሰ አንቀጽ</h1>
<h2 class="align-center">ከመንግሥት ግልጽነትን - ከፕሬስ እውነተኝነትን</h2>


<p>ነፃ ፕሬስ ከተባለ እንደስሙ ነፃ መሆን አለበት። አንድ ነፃ ፕሬስ በእውነትም ነፃ ሊባል የሚችለው ከመንግሥትም ሆነ ከወገናዊነት አስተሳሰቦች ነፃ ሆኖና የጋዜጠኝነትን ዓለም አቀፋዊ መርሆዎችን ማለትም ገለልተኝነትን፣ ሚዛናዊነትን፣ ወቅታዊነትንና ዕውነትን መሠረት አድርጐ፣ በመንግሥት አሠራር ግልጽነት (ጥራንስፓረንችይ) እና ተጠያቂነት (አችቾኡንታቢሊትይ) እንዲጠናከር የሕዝብ ዓይንና ጆሮ ሆኖ ሲያገለግል ነው። አንድ የፕሬስ ውጤት የቆመለትን ዓላማ ግልጽ አድርጐ የፈለገውን አስተሳሰብ ማራመድ መብቱ ነው። ከአብዮታዊ ዴሞክራሲና ከመሰሎቹ የምንጠብቀው የነፃ ፕሬስ አሠራር አይኖርም። በነፃ ፕሬስ ተጠልሎ በሕዝብ ዕውነትን የማወቅ መብት ላይ ደባ መፈፀምን ግን የነፃ ፕሬስ አሠራር ሥነ ምግባር አይፈቅድም። አንድ «ነፃ ነኝ» የሚል የፕሬስ ውጤት የፖለቲካ አቋም ይዞ ወቅቶች በተለዋወጡ ቁጥር የፖለቲካ ዥዋዥዌ እንዳይጫወት የጨዋታው ሕግ ይገድበዋል።</p>

<p>ነፃ ፕሬስ ነፃ ሀሳብን ያራምዳል ሊባል የሚችለው የሚጽፍበትን ወይም የሚዘግብበትን ጉዳይ በተመለከተ ከራሱ ከፕሬሱ አዘጋጅ ወይም ዘገባውን ከሚያዘጋጀው ጋዜጠኛ የሞያ ሥነ - ምግባርና የሕሊና ዳኝነት በቀር ከየትም አቅጣጫ የሀሳብ ተጽዕኖ ካልተደረገበት ነው። ከመንግሥትም በኩል ቢሆን ፕሬሱ ለሚፈጽመው ጥፋት በሕግ መሠረት ተጠያቂነቱ እንዳለ ሆኖ ቅድመ ሕትመት ምርመራና ጫና አይኖርበትም ማለት ነው።</p>

<p>ይህ ሲሆን ብቻ ነው ፕሬስ የሕዝብ ዘብ ሆኖ የመንግሥት አመራር አካላትና ሌሎችም ባለሥልጣኖች በሕግ ከተሰጣቸው ኃላፊነት አንፃር ሥራቸውን በአግባቡ መወጣታቸውን፣ ከሕዝብ እይታ ተሰውሮ በሚፈፀም ሤራና ደባ የአገርና የሕዝብ ጥቅም እንዳይጐዳ የመከላከል ሚናውን በአግባቡ መወጣት የሚችለው። የዴሞክራሲያዊ ሥርዓት ዋልታና ማገር የሆነው ነፃ ፕሬስ ፋፍቶና ጐልብቶ የሚጠበቅበትን ሚና ሊወጣ የሚችለውም ወደ ነፃው ፕሬስ ሰርገው በመግባት ስለፕሬስ አሠራር ሕዝቡ የተሳሳተ አሉታዊ ግምት እንዲኖረው የማድረግ ተልዕኮ የተሰጣቸውን ወይም የሕዝብን አስተሳሰብ ወደ አንድ አስቀድሞ ወደ ታሰበበት አቅጣጫ ለመምራት፣ ካልተቻለ ደግሞ በማደናገር የሚንቀሳቀሱትን በጽናት መዋጋት ሲችል ነው።</p>

<p>ከዚህ በላይ ስለእውነተኛ ነፃ ፕሬስ ያሰፈርነውን ሀሳብ ለማንሳት የፈለግነው በዚሁ ጋዜጣ በ«እንነጋገርበት» ዓምድ አንድ አንባቢያችን በ«ሪፖርተር» ጋዜጣ ላይ ያሰሙት ቅሬታ ነው። እኛም «በጄ!» በተባለው የካርቱን መልዕክት ማስፈሪያ የጋዜጣችን ክፍል ላይ አንድ የሪፖርተር ካርቱን አስፍረን የራሳችንን ጥያቄዎች ጠይቀናል። እዚህም ተጨማሪ ጥያቄ እንጠይቅ። ሻዕቢያ አንዲት ሉዐላዊና ነፃ ናት በምትባል አገር የስለላ፣ የአፈናና የግድያ፣ የኢኮኖሚ አሻጥር መረቡን ዘርግቶ ያ ሁሉ ደባ ሲፈፀም የመንግሥት አመራር አያውቅም ነበር ማለት ነው?</p>

<p>ሪፖርተር ለቀረበበት ትችትና ለእኛም ጥያቄዎች መልስ ቢሰጥ የነፃ ፕሬስ ቤተሰብነቱን አምነን እንቀበላለን። ጥርጣሬንም ያስወግዳል። አለዚያ ግን ሕዝብ ላለፉት ሰባት ዓመታት ሲከታተለው የነበረውን፣ ግን ምን ማድረግ እንደሚገባው ግራ ገብቶት በዝምታና በትዝብት ሲያየው የነበረውን ዕውነት፣ በተፈፀመው ሁሉ ቢያንስ ይቅርታ መጠየቅ በሚያስፈልግበት ጊዜ፣ እንደማይታወቅና እንደአዲስ ግኝት ቢነግረን ነገሩ የሕዝብ ንቀትም ድፍረትም ነው እንላለን።</p>

<p>በመሠረቱ የኢትዮጵያ ሕዝብ ሤራ ሰልችቶታል። ሤራ በቀጣይነት በፕሬስ ሥራ ሲታገዝ ደግሞ እኛን የነፃውን ፕሬስ ቤተሰቦች በጣም ያሳስበናል። ሻዕቢያና ተባባሪዎቹ በክህደትና በሸፍጥ በዚች አገርና በሕዝቧ ላይ ምን ደባ ሲፈፅሙ እንደነበር ይፋ እየወጣ ነው። ምናልባት ወደፊትም ታሪክና ጊዜ ቀሪዎቹን ያሳውቁን ይሆናል። ከእንግዲህ ግን በአገራችን የዴሞክራሲ ዘር በለመለመ መሬት ላይ ተዘርቶ ፍሬ ሲያፈራ ማየት እንመኛለን። በጋዜጠኝነታችን ለሕዝቡ ስለዴሞክራሲያዊ መንግሥት አሠራር፣ ስለነፃ ኢኮኖሚ፣ ስለነፃ ዳኝነት፣ ስለመንግሥት ባለሥልጣኖች የአሠራር ግልጽነትና ተጠያቂነት እውነቱን ልንነግረው ይገባናል። ሕዝቡ ከመንግሥት ግልጽነትን፣ ለዚች አገርና ሕዝብ ቆመናል ከሚሉ ሀቀኝነትን፣ ከፕሬሱ ደግሞ እውነተኝነትን ይጠብቃል። በዚህ መንገድ ብቻ ሌላ ዙር ጥፋት በዚች አገርና በሕዝቧ ላይ እንዳይፈፀም ለመከላከል እንችላለን።</p>


</body>
</html>
