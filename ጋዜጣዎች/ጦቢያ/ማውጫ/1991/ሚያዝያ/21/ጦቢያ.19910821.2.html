<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፖለቲካ አለመረጋጋት የኢኮኖሚ ዕድገትን ይጐትታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የፖለቲካ አለመረጋጋት የኢኮኖሚ ዕድገትን ይጐትታል</h1>

<h2 class="align-center">የዓለም ባንክ የመዋቅር ማስተካከያ ፕሮግራም ውጤት አላስገኘም አለ - የግል ሚድያዎችን መጠናከር ይፈልጋል</h2>


<p>በዓለም ባንክ የተነደፈው የመዋቅር ማስተካከያ ፕሮግራም ውጤት እንዳላመጣና ያስገኛል ከተባለው የኢኮኖሚ ጠቀሜታ ጐንም ሊያስከትል ስለሚችለው ጠንቅ ፕሮግራሙን ለተቀበሉት አገሮች አለመነገሩን አንድ ከፍተኛ የባንኩ ባለሥልጣን ፓና (ጵኣኝኣ) ለተባለው የመላ አፍሪካ የዜና ወኪል ሰሞኑን አስታወቁ።</p>

<p>ይህን ያስታወቁት በዓለም ባንክ የአፍሪካ አህጉር የውጭ ጉዳይ ኃላፊ የሆኑት ሮበርት ካልዴረሲ ናቸው። ኃላፊው ፕሮግራሙን እንዲቀበሉ በተገደዱት አገሮች ላይ ስለደረሰው ማህበራዊ ቀውስ ያላቸውን አዘኔታም ገልፀዋል። በመዋቅር ማስተካከያው ፕሮግራም ይቀረፋል የተባለው ድህነት እንዳልተወገደና እንዲያውም ይበልጥ ተባብሶ እንደሚገኝም እኝሁ ባለሥልጣን ጨምረው አስረድተዋል።</p>

<p>የመዋቅር ማስተካከያ ፕሮግራሙ በሥራ ላይ መዋል ከጀመረ 15 ዓመት ቢያልፈውም ያስገኘው አንድም ፋይዳ እንደሌለ ያስረዱት ሮበርት ካልዴረሲ ፕሮግራሙ ያስከተለውን ጠንቅ በዝርዝር ባይገልጹም፣ ከሥራ የመፈናቀል አደጋ ግን ዋናው ችግር መሆኑ እንደሚታመንበት አስምረውበታል። ፕሮግራሙ ሲቀረጽም በአጭር ጊዜ ውስጥ ሊከተሉ የሚችሉ አደጋዎችን ለመቋቋም በቂ መርሃ ግብር እንዳልነበረውም በርካታ ባለሙያዎች ይስማሙበታል።</p>

<p>«እኔ እራሴ አፍሪካዊ ብሆን ኖሮ በአለም ባንክና በለጋሽ አገሮች ላይ ማማረሬ አይቀርም ነበር። ምክንያቱም በመጀመሪያ ደረጃ ከመዋቅር ማስተካከያው ፕሮግራም ምን እንደሚጠበቅ በቂ መረጃ አልቀረበም» በማለት ባለሥልጣኑ ገልፀው ባንኩ ለፕሮግራሙ ተቀባይ አገሮች በመረጃ አቅርቦት ረገድ የሚፈለግበትን ግዴታ እንዳልተወጣ ይፋ አድርገዋል።</p>

<p>ውጤቱ ባለማማሩም ባንኩ የተሻሉ ፖሊሲዎች ናቸው የሚላቸውን አንዳንድ መርሃግብሮችን ለመተግበር እየተዘጋጀ መሆኑንም ባለሥልጣኑ አመልክተዋል። ለኢኮኖሚ ዕድገት የተሟሉ መረጃዎች መቅረብ አስፈላጊ መሆኑ በመታመኑ የዓለም ባንክ በመንግሥት በሞኖፖል የተያዘውን የኢንፎርሜሽን ስርጭት ወደ ግሉ ሚዲያ ለማዞር እንደሚፈልግም እኝሁ የባንክ ኃላፊ ገልፀዋል። «የአፍሪካ ነፃ ሚዲያ ቢጠናከርና የመረጃዎች ግንኙነት ዋስትና ቢረጋገጥ በመንግሥታትም ሆነ በለጋሽ አገሮች ዘንድ የተሻሉ የኢኮኖሚ ውሳኔዎች ይኖራሉ» በማለት የመረጃ ማግኘትንና የማሰራጫ ጠቀሜታን ሚስተር ካልዴረስ አስምረውበታል።</p>

<p>ብዙዎቹ የአፍሪካ አገሮች ለጋዜጣ ህትመቶች የሚጠይቁት ከፍተኛ የገንዘብ ወጪ አፍሪካውያኖች በህትመት ሥራ ላይ እንዳይሠማሩ እንቅፋት እንደሆኑባቸውም የጠቀሱት ኃላፊው ባንኩ በአፍሪካ ላሉ ነፃ ሚዲያዎች እንቅስቃሴ የገንዘብ እገዛ ለማድረግ ፍላጐት እንዳለውም ጠቁመዋል።</p>

<p>የባንኩ ባለሥልጣን እንደሚሉት ከሆነ በሀገሪቱ የታየው አጠቃላይ የእድገት መጠን ድህነትን ለመቅረፍ ብቁ ሆኖ አልተገኘም። በማጠቃለልም ሲናገሩ፦ «የአፍሪካ መንግሥታት የመዋቅር ማስተካከያ ፕሮግራሙን ይዘት በትክክል ለህዝባቸው አላስረዱም። እነርሱ ራሳቸውም አልተረዱትም» ብለዋል።</p>

<p>ባንኩ የነደፈው የመዋቅር ማሻሻያ ፕሮግራም ከጅምሩ በበርካታ ባለሙያዎች ዘንድ ተቀባይነት ያላገኘና በብርቱ የተተቸ እንደነበረ የተለያዩ መረጃዎች ይጠቁማሉ። በአማራጭነት በአፍሪካ ኢኮኖሚክ ኮሚሽን (ኤጭኣ) የኢኮኖሚ ጠበብቶች ቀርቦ የነበረው የአፍሪካን የምጣኔ ሃብት ችግር ያገናዘበና የመፍትሄ ሃሳብ አካትቷል ተብሎ የታመነበት አንድ ረቂቅ በወቅቱ ለዓለም ባንክ ቢቀርብም ተቀባይነት ሳያገኝ መቅረቱ የሚታወስ ነው።</p>

<p>ለአፍሪካ ኋላቀርነት መንስኤ ናቸው ተብለው በአለም ባንክና በአፍሪካ ኢኮኖሚክ ኮሚሽን የሚቀርቡት ምክንያቶችና መፍትሔዎች በእጅጉ እንደሚለያዩ የሚጠቅሱት ምንጮች በአለም ባንክ በኩል ለአፍሪካ ድህነት የሚቀርቡት ምክንያቶች 1/ አገሮች በእርሻና በወጪ ዕቃዎች ላይ የተስተካከለ ፖሊሲ ስለሌላቸው 2/ የህዝብ ቁጥር በከፍተኛ ፍጥነት መጨመር 3/ የሰው ሃይል በብቃት አለማደግ 4/ የፖለቲካ አለመረጋጋት 5/ የየአገሩ የኢኮኖሚ ገቢ በጥቂት ምርቶች ላይ በመወሰኑና የመሳሰሉት ናቸው እንደሚል ያስረዳሉ።</p>

<p>በአንፃሩ የአፍሪካ ኢኮኖሚክ ኮሚሽን ጠበብት «የአለም ባንክ ያቀረበው የመዋቅር ማስተካከያ ፕሮግራም በንድፈ ሃሳብ ደረጃም ሆነ በተጨባጭ ማስረጃዎች የአፍሪካን የኢኮኖሚ የፋይናንስና የማህበራዊ ችግሮችን መንስኤ ያላገናዘበ ነው» ሲሉ ደጋግመው እንደተቹት ይናገራሉ። የአፍሪካ አገሮች ቁጥራቸው ውስን በሆነ የእርሻና የማዕድን ውጤቶች ላይ ጥገኛ ስለመሆናቸው፣ በዓለም ገበያ ያላቸው ተሳትፎ ለአውሮፓና ለአሜሪካ ኢንዱስትሪ ጥሬ ዕቃ አቅራቢ ሆነው እንዲቀሩ ስለመደረጋቸው፣ በሌሎች አገሮች ጥገኛ በመሆናቸውም በአለም ደረጃ በሚከሰቱ የኢኮኖሚ ቀውሶች (የነዳጅ ዋጋ መጨመር ያስከተለውን ቀውስ ያስታውሷል) የመጀመሪያዎቹ ተጐጂ ስለመሆናቸው ባንኩ በቂ ግንዛቤ አላደረገም በማለት ጠበብቱ እንደሚወቅሱም ምንጮቹ አመልክተዋል።</p>

<p>እነዚህ ውስጥ አዋቂዎች በአፍሪካ ኢኮኖሚክ ኮሚሽን ቀርበው ከነበሩ የመፍትሄ ሃሳቦች ውስጥ 1/ የማምረት ብቃትንና ምርታማነትን ማሳደግ፣ ያለውን ሀብት ውጤታማ በሆነ መልኩ ማደራጀት፣ የሰው ሃይል የብቃት ደረጃን ማሳደግና የቴክኖዎሎጂና የሳይንስ መሠረቶችን ማጠናቀር 2/ የሚገኘውን ገቢ መጠኑን ማሳደግ፣ ክፍፍሎሹንም በማሻሻል ፖለቲካውን ማረጋጋት 3/ በአስፈላጊ ፍላጐት ላይ ማተኮር፣ በምግብ ራስን መቻልን፣ በገቢ ዕቃዎች ላይ የሚኖረውን ጥገኝነት መቀነስ፣ በማምረትና በፍጆታ መካከል ያለውን ግንኙነት በማስተካከል የዕዳ ጫናን መቀነስን የመሳሰሉት እንደሚገኙበትም ጨምረው ገልፀዋል።</p>

<p>በተወሰኑ ምርቶች ላይ ብቻ ያተኮሩ አገሮች ለምርቶቻቸው የዋጋ መርከስ አደጋ የተጋለጡ መሆናቸውን የሚጠቁሙት ምንጮች በወጪ ንግድ ገበያቸው ላይ በሚኖረው የገበያ አለመረጋጋት የሚከሰተውን የውጭ ምንዛሬ መቀነስ ለማካካስ እየተባለ የሚደረገው የአቅርቦት መጨመር ዋጋውን ይበልጥ እንዲያሽቆለቁል እያደረገው እንደሚገኝም አመልክተዋል። ይህም ሥርዓት አፍሪካን ከድህነት አዙሪት ውስጥ ከቷታል በማለት የአፍሪካ የኢኮኖሚ ባለሙያዎች እንደሚከራከሩበት ያስታወሱት ውስጥ አዋቂዎች የዚህ ጠንቅም ለኢንቨስትመንት የሚያስፈልገውን መዋዕለ ንዋይ ስለሚያዳክም የአፍሪካ አገሮች ለውጭ የፋይናንስ ሃይሎች የተጋለጡ እንዲሆኑና በመጨረሻም የባለ ብዙ ዕዳ ተሸካሚ እንዲሆኑ ያደረጋቸው መሆኑን የኢኮኖሚ ጠበብቶቹ መናገራቸውን በዋቢነት ጠቅሰዋል።</p>

<p>ፕሮግራሙ ያለበትን እንከን የዓለም ባንኩ ባለሥልጣን ቢያምኑም በኢትዮጵያ ውስጥ በመዋቅር ማስተካከያ ሰበብ ስለደረሰው የማህበራዊና የኢኮኖሚ መዛባት መንግሥት እስካሁን በይፋ ያስታወቀው ነገር አለመኖሩ ይታወቃል። ይሁንና ፕሮግራሙ ባስከተለው መዘዝ በአሥር ሺዎች የሚቆጠሩ ሠራተኞች ከሥራ ገበታቸው ተፈናቅለዋል። ከነዚህም ውስጥ በርካታዎቹ መተዳደሪያ ያላገኙ በመሆናቸው አሁንም ድረስ በከፍተኛ ችግር ላይ ናቸው።</p>

<p>ሁኔታውን በዝርዝር ያጠኑ ምንጮች እንደሚጠቁሙት መንግሥት በማህበራዊ ደህንነት (ሴፍቲኔት) እንዲታቀፉ ካደረጋቸው በሺዎች ከሚቆጠሩ ሠራተኞች መካከል ወደ 80% የሚሆኑት በአለፉት ሦስትና አራት አመታት ውስጥ ያስመዘገቡት ምንም ውጤት ካለመኖሩም በላይ «በነፃ ገበያ ተወዳድራችሁ ሠርታችሁ ትከፍላላችሁ» ተብሎ የተሰጣቸውን ቁሳቁስና ገንዘብ በሥራ ላይ አውለው እንዳይንቀሳቀሱ የገበያ ሥርዓቱ በኢህአዴግ ሥር ባሉ የንግድና የማምረቻ ድርጅቶች በሞኖፖል በመያዙ እንቅስቃሴያቸው ፋይዳ ያለው ውጤት ማሳየት አልቻለም።</p>

<p>አንዳንድ የተሻለ ውጤት ለማስመዝገብ የሞከሩ ጥቂት ተቋማት ቢኖሩም በኢህአዴግ ሥር የሚንቀሳቀሱ «የንግድ» ድርጅቶች ባላቸው የካፒታል አቅም ግዙፍነትና በቢሮክራሲው ድጋፍ ተቋማቱን ከገበያው ውጭ እያደረጓቸው መሆኑን የሚጠቅሱት ምንጮች በሴፍቲኔት ለታቀፉ ድርጅቶች በተሰጠው ብድር መመለሻ ላይ የተደረገው አጭር የጊዜ ገደብ፣ የተሞክሮ ማነስና በተለይም የሥራ አመራሩ በሥርዓት ያልተደራጀ በመሆኑ ድርጅቶቹ ለዝርክርክነትና ለሙስና የተጋለጡ እንዲሆኑ አስተዋጽኦ ማድረጉን ገልጠዋል።</p>

<p>የጠቅላይ ሚኒስትሩ የኢኮኖሚ አማካሪ የሆኑት አቶ ንዋይ ገብረአብና ሌሎች ባለሥልጣናት በተለያዩ መድረኮች ፕሮግራሙ ያስገኘውን ጠቀሜታ አጠቃላይ የአገር ውስጥ ምርት በጥቂት ዓመታት ውስጥ ወደ 9 በመቶ ማደጉን፣ የዋጋ ግሽበት ወደ 5 በመቶ መውረዱንና ቁጠባም ወደ 6 በመቶ ማደጉን ከመናገር ውጪ በፕሮግራሙ ሰበብ ከሥራ ስለተፈናቀሉ ዜጐች አንድም ጊዜ ተናግረው እንደማያውቁ ምንጮቹ ገልጠዋል።</p>


</body>
</html>
