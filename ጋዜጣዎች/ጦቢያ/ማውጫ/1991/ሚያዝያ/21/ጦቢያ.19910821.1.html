<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሻዕቢያ አመራር መካከል ልዩነት ተፈጥሯል - ለቀድሞ የጦር ጉዳተኛ ታጋዮች ጥሪ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3>ኤርትራውያን ወደ ሱዳን ስደት ይዘዋል</h3>

<h2 class="align-center">በሻዕቢያ አመራር መካከል ልዩነት ተፈጥሯል - ለቀድሞ የጦር ጉዳተኛ ታጋዮች ጥሪ ቀረበ</h2>


<p>የሻዕቢያው መሪ ኢሳይያስ አፈወርቂ የመንግሥቱንና የፓርቲውን ሥልጣን በሞኖፖል በመያዝ የግል ዝናቸውን ለመገንቢያ አውለውታል በሚል በአመራር አባላቱ መካከል የአመለካከት ልዩነት በመከሰት ላይ ሲሆን የሻዕቢያ መንግሥት ከባድመ ሽንፈት በኋላ ያጋጠመውን የሰው ኃይል እጥረት በ9ነኛ ዙር ብሔራዊ ውትድርና ምልምሎች ለማሟላት ያደረገው ሙከራ ከከሸፈበት ወዲህ በደረሰባቸው የአካል ጉዳት በክብር አሰናብቷቸው ከነበሩት የቀድሞ ታጋዮች ውስጥ ለወታደራዊ ሥራ ይመጥናሉ ተብለው የገመቱት በየዞናቸው (ዞባቸው) ሪፖርት እንዲያደርጉ ጥሪ ያስተላለፈላቸው መሆኑን ለጉዳዩ ቅርበት ያላቸው ወገኖች አስታወቁ።</p>

<p>በነፃነት ትግሉ ዘመን በደረሰባቸው የአካል ጉዳት ባለፉት «ጥቂት የሰላም ዓመታት» ከውትድርና አገልግሎት ተሰናብተው ከፍተኛ ዳረጐት ሲደረግላቸውና ለአገዛዙም ቅስቀሳ በማድረግ ሥራ ላይ ተሰማርተው ከነበሩት የቀድሞ ታጋዮች መካከል ለወታደራዊ አገልግሎት ብቁ ናቸው ተብለው የተመረጡት በየሚኖሩባቸው ቀበሌዎች ባሉ መዋቅሮቻቸው አማካኝነት ሪፖርት እያደረጉ መሆኑን ምንጮቹ አስረድተዋል።</p>

<p>እነዚሁ በተለይ ወታደሮችን ለማሠልጠንና ምግብ ለማብሰል እየተመዘገቡ ያሉት የቀድሞ ታጋዮች በዚህ ሽፋን ይጠሩ እንጂ ዓላማው ተጠቃሚ ሆናችሁ ስለቆያችሁ የደረሰብንን የሰው ኃይል እጥረት ክፍተት ሙሉ የሚል ግዳጅ እንዳለበት ውስጥ አዋቂዎቹ አስታውቀዋል።</p>

<p>አሁን ሪፖርት እንዲያደርጉ ከታዘዙት ውስጥም «ከነፃነት» በኋላ ብዙ ነገር እንደሚደረግላቸው ቃል ተገብቶላቸው ያልተፈጸመላቸውና በአገዛዙ ላይ ቅሬታ ያላቸው ታጋዮች የአሁኑን የሻዕቢያ የዘመቻ እቅድ ሊያጨናግፉ ይችላሉ ተብሎ በመሰጋቱ የተለያየ ምክንያት እየተሰጣቸው ከምልመላው ነፃ እንደሚደረጉ ጨምረው ገልጠዋል።</p>

<p>ይህ በእንዲህ እንዳለ የሻዕቢያ መንግሥት ከሳዋ ብሔራዊ ውትድርና ማሠልጠኛ እየጠፉ የሚኮበልሉ ወጣቶችን ለማፈስ ከሰሞኑ በተለይ በአሥመራና ዙሪያዋ የተለየ የአሰሳ ዘመቻ ሲያካሂድ ሰንብቷል።</p>

<p>በቅርቡ በታወጀው 9ነኛው ዙር ብሔራዊ ውትድርና በቂ የሰው ኃይል ማግኘት የተሳነው የአቶ ኢሳይያስ መንግሥት የተለያዩ አስገዳጅ አዋጆችን በማውጣት የሚፈልገውን ያህል የሰው ኃይል ለማግኘት ሙከራ ቢያደርግም በሁኔታው የተማረሩት ወጣቶች ግን ዓላማ ለሌለው ጦርነት ከመማገድ ይልቅ መሸሸግን አሊያም አገር ጥለው መሰደድን መምረጣቸው ተነግሯል።</p>

<p>በዚህ የተበሳጨው የኢሳይያስ መንግሥት ስልጠና አቋርጠው በወጡት ወጣቶች ላይ ልዩ ትኩረት በማድረግ ከሰሞኑ ቀን ከሌሊት የተጠናከረ አሰሳ በማካሄድ በርካታ ወጣቶችን እያስገደደ በማፈስ ላይ እንደሚገኝ ለመረዳት ተችሏል። በተለይ በቀንና በማታ ት/ቤቶች በሚማሩ ወጣቶች ላይ በተጀመረው አፈሳ ወላጆቻቸው ድርጊቱን በመቃወም ቢያወግዙም ከሕፃናትና ከአቅመ ደካሞች በስተቀር ሁሉንም በመኪና በማጐር ወደየማሰልጠኛዎች እያጓጓዘ መሆኑን ከአሥመራ የሚወጡ ዘገባዎች ያስረዳሉ።</p>

<p>የኢትዮጵያ አየር ኃይል አውሮፕላኖች ባለፈው ሳምንት አጋማሽ ላይ ሳዋ ተብሎ በሚጠራው የወታደሮች ማሰልጠኛ ማዕከል ላይ ባደረሱት ከፍተኛ የአየር ድብደባ አደጋ በመደናገጥና ሻዕቢያ የጀመረውን ይህንኑ አፈሳ በመሸሽ በብዙ ሺህ የሚቆጠሩ ወጣቶችና በርካታ ኤርትራውያን ወደ ሱዳን በመሰደድ ላይ መሆናቸውን ምንጮቹ ጠቅሰዋል። በኤርትራ ስደተኞች የተጥለቀለቀችው ሱዳን ማዕበሉ አቅሜ ከሚችለው በላይ ነው ብላ ለተባበሩት መንግሥታት የስደተኞች ከፍተኛ ኮሚሽነር ሪፖርት ማድረጓም ተመልክቷል።</p>

<p>የሻዕቢያ መንግሥት በኃይል ከያዛቸው የኢትዮጵያ ግዛቶች በአፍሪካ አንድነት ድርጅት በተነደፈው የማግባቢያ ሃሳብ መሠረት በሰላም ለቅቆ ካልወጣ ኢትዮጵያ ሉአላዊነቷን እንደባድመው ሁሉ በኃይል ለማስከበር በምታደርገው ጥረት ካሁኑ የበለጠ በብዙ ሺህ የሚቆጠሩ ኤርትራውያን አገራቸውን ጥለው ይሰደዳሉ የሚል ስጋት እንዳለ የገለጡት ዲፕሎማቶች ፕሬዚዳንት ኢሳይያስ ሕዝባቸውን ከማስጨረሳቸው በፊት በጉዳዩ ላይ መልሰው መላልሰው ቢያስቡበት እንደሚሻል መክረዋል።</p>

<p>በሌላ በኩል «ኤርትራ ከኢትዮጵያ ጋር የምታካሂደው ጦርነት ለአገሪቱ ሕዝብ አንዳችም ጠቀሜታ አልሰጠም፣ እንዲያውም ውጤቱ የአገሪቱን ወጣቶችና ኢኮኖሚ እየበላ ነው» የሚሉ የገዢው ፓርቲና የመንግሥት ባለሥልጣናት ከአቶ ኢሳይያስ አመራር ጋር ዓይንና ናጫ እየሆኑ መምጣታቸውን ከሰሞኑ የደረሱን ዜናዎች ጠቁመዋል።</p>

<p>በተለይ ከባድመ ሽንፈት በኋላ ከተከተለው ያልተሳካ መፈንቅለ መንግሥት ሙከራ ወዲህ አቶ ኢሳያስ በሰበብ አስባቡ በርካታ የአመራር አባላትን በማሰርና አንዳንዶቹንም በመግደል የወሰዱትን የበቀል ርምጃ በመቃወም ብዙዎቹ በፕሬዚዳንቱ ላይ ያላቸው አመኔታ እየተሸረሸረ መምጣቱ ታውቋል።</p>

<p>በአቶ ኢሳያስ ልዩ ትኩረት የተደረገባቸውና በጥርጣሬ ቀለበት ውስጥ የገቡ ጥቂት የአመራር አባላት ነገ በእኛም ላይ ተመሳሳይ እጣ ይደርሳል ብለው በመፍራት ከድተው ወደ ሱዳን መኮብለላቸው ተገልጦአል።</p>

<p>ባለፈው ሳምንት የኢትዮጵያ አየር በሳዋ ወታደራዊ ማሰልጠኛ በአዲቀይህና በመንደፈራ በሚገኙ በተጠኑ ወታደራዊ ዒላማዎች ላይ ከፍተኛ የአየር ድብደባ በመፈጸም ጉዳት ካደረሰ ወዲህ የሚይዝ የሚጨብጠውን ያጣው የሻዕቢያ መንግሥት በቁጥጥሩ ሥር የሚገኙ በርካታ የተቃዋሚ ድርጅቶች አባላትን መግደል መጀመሩንም ተያይዞ የደረሰን ዜና ያስረዳል።</p>


</body>
</html>
