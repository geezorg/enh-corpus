<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦብኮ ልሣኑን ማተም ጀመረ - በኦሮሞ ክልሎች ቢሮዎች ይከፍታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኦብኮ ልሣኑን ማተም ጀመረ - በኦሮሞ ክልሎች ቢሮዎች ይከፍታል</h1>


<p>«አንድ ሰው አንድ ድምፅ» የሚለው የፖለቲካ መርህ ተግባራዊ እንዲሆንና በሰፊዋ ኢትዮጵያ ውስጥ ዴሞክራሲያዊ ሥርዓት እንዲፈጠር ለመታገል ራሱን ከሦስት ዓመት በፊት ያደራጀው የኦሮሞ ብሔራዊ ኮንግረስ ለውስጥ ሥርጭት ሲያዘጋጀው የነበረውን «የኦሮሞ ሕዝብ ድምፅ» (ጹጋለአ ኡምማታ ኦሮሞኦ) የተባለውን ልሣኑን በማተም በይፋ ለሕዝብ ማሰራጨት የጀመረ ሲሆን ተጨማሪ ቢሮዎችን በኦሮሚያ ክልሎች እንደሚከፍት አስታውቋል።</p>

<p>መጀመሪያው ይፋዊ የህትመት ርዕሰ አንቀጹ «የዘመናት የኦሮሞ ሕዝብ የትግል ልምድን አገናዝቦ &lt;የአንድ ሰው፣ አንድ ድምጿ ዲሞክራሲያዊ መርህን አማራጭ ለኦሮሞ ሕዝብ በማቅረብ የዛሬ ሦስት ዓመት የተመሠረተው የኦሮሞ ብሔራዊ ኮንግሬስ ለነዚህ የሕዝባችን መሠረታዊ ችግሮች ተገቢ መልስ ለመስጠት ነበር «ይህ የኦሮሞን ሕዝብ የማደራጀቱ ተግባር ይሳካ ዘንድ ከአንድ ዓመት በፊት &lt;የኦሮሞ ሕዝብ ድምጿ የተሰኘው የውስጥ ጋዜጣ ሲወጣ ነበር። የዚህ ጋዜጣ አስፈላጊነት በመጨመሩና ለኦሮሞ ሕዝብም ሆነ ለተቀረው የኢትዮጵያ ሕዝብ በተሻለ መንገድ እንዲደርስ በገበያ ላይ ማዋል ጀምረናል። ይህ &lt;የኦሮሞ ሕዝብ ድምጿ የተሰኘው ጋዜጣችን በአንድ በኩል ድምፁ ለዘመናት ለታፈነበት የኦሮሞ ሕዝብ ነፃ ድምፅ ሆኖ የሚያገለግል ሲሆን በሌላ በኩል ደግሞ በኦሮሞ ብሔራዊ ኮንግሬስ ልሣንነቱ የኦሮሞን ሕዝብ ትግል ከሌሎች የኢትዮጵያ ሰፊ ሕዝቦች ዲሞክራሲያዊ ኃይሎች ትግል ጋር የሚያቀናጅ ድልድይ ሆኖ እንዲያገለግል ታስቦ ነው።» በማለት የጋዜጣውን ዓላማ አብራርቷል።</p>

<p>የድርጅቱ ሊቀመንበር ረዳት ፕሮፌሰር መረራ ጉዲና ከጋዜጣው ጋር ባደረጉት ቃለ - ምልልስ ድርጅታቸው ከሌሎች ለኦሮሞ ሕዝብ መብት እንታገላለን ከሚሉ ድርጅቶች የሚለይበትን ሲያብራሩ «የኦሮሞ ብሔራዊ ኮንግሬስ (ኦኝጭ) ለመገንጠል የሚደረገው ትግል የኦሮሞን ሕዝብ ጥያቄ የበለጠ ከማወሳሰቡም በላይ ከኦሮሞ ሕዝብ ቁመት ጋር የሚሄደው የፖለቲካ ጥያቄ ከመገንጠል ይልቅ ዲሞክራሲያዊ ሥርዓትን በኢትዮጵያ ደረጃ እንዲፈጠር መታገሉ፣ በሰፊዋ ኢትዮጵያ ለዲሞክራሲ የሚደረገውን ትግል መምራቱ፣ የአናሳ ፀረ ዲሞክራቲክ አገዛዝ እንዲያበቃ መታገሉ ይመረጣል፣ የኦሮሞ ሕዝብን ከሰፊው ኢትዮጵያ የሚያሸሸው ምንም ምክንያት የለም የሚል አቋም አለን።» ብለዋል።</p>

<p>እነዚህ የኦሮሞ ድርጅቶች ልዩነቶቻቸውን አቻችለው ለምን ሊተባበሩ እንዳልቻሉ ሲገልጡም «ልዩነቶችን አቻችሎ ለጋራ ዓላማ መታገል ያቃታቸው የኦሮሞ ድርጅቶች ብቻ አይደሉም። በሽታው የሁሉም የኢትዮጵያ ድርጅቶች ነው። ይህን ካልኩ ዘንዳ ወደ ጥያቄዎቹ በቀጥታ ስንሄድ።</p>

<p>በእኔ እምነት የችግሮቹ ምንጮች፣ የየድርጅቶቹ መሪዎች ያልተገደበ ሕልም፣ የድርጅቶቹ ውስጥ ሀሳቦችን የሚያንሸራሽር ዲሞክራሲያዊ የሆነ አሰራር መጥፋት፣ የአንዳንዶች ከኦሮሞ ሕዝብ ሕልውና በላይ ራሳቸውን ማስቀደም፣ ወ.ዘ.ተ. ናቸው። በነዚህም ምክንያቶች የጋራ ዓላማን በጋራ ከማራመድ ይልቅ ለብቻ መዳከርን ይመርጣሉ።</p>

<p>በተለይ የኦሮሞ ሕዝብ ነገ በተሻለ ሁኔታ የሚረዳቸው ቡድኖች የሞኝ ዘፈን እየዘፈኑ፣ ነገር ግን በኦሮሞ ሕዝብ ኪሣራ ለራሳቸው እያተረፉም፣ ዋና ሥራቸው መበተን የሆነ በአንዳንድ ድርጅቶች ውስጥ ተሰግስገዋል። የኦሮሞ ብሔራዊ ኮንግሬስ የኦሮሞ ሕዝብን ከነዚህ የፖለቲካ በሽተኞች ለማዳን የሚችለውን ሲያደርግ ቆይቷል። ያለመታከት ለተባበረ ትግል ጥሪ አድርጓል። የተሻለ አማራጭ ስላለ ለወደፊቱም ትግሉን በዚሁ መንገድ ይገፋበታል።» በማለት አብራርተዋል።</p>

<p>የፖለቲካ የብሔራዊ አርነት እንቅስቃሴዎች ከመጀመራቸው በፊት ለኦሮሞ ሕዝብ አንድነትና ለልማት ሲንቀሳቀስ የነበረው የሜጫና ቱለማ ልማት ማህበር ለምን ተዳከመ? ተብሎ ለቀረበላቸው ጥያቄ «ለኔ ሁለት መሠረታዊ ምክንያቶች ያሉ ይመስለኛል። አንዱና ዋነኛው ምክንያት መንግሥት በተለያዩ መንገዶች በማኅበሩ ላይ ሲፈጥራቸው የነበሩት ጫናዎች ናቸው። የመንግሥት አፈናን ተቋቁሞ በዛሬዪቱ ኢትዮጵያ የሚፈልገውን ግብ መምታት ለማንም ቀላል አይደለም። ሌላው መሠረታዊ ችግር በጥያቄው ውስጥ እንደተንፀባረቀው፣ በራሳቸው ሥር ካልሆነና እነሱ በፈለጉበት መንገድ ካልተጠቀሙበት የኦሮሞ ሕዝብ አንድነት ቢናድ ጨርሶ ደንታ የሌላቸው አንዳንድ ወገኖች በማኅበሩ አካባቢ ሲራኮቱ እንደነበረ ይታወቃል።</p>

<p>እስካሁን የኦሮሞ ልጆችን ሲያባሉና ሲያናክሱ መቆየታቸው አንሶ ከቅርብ ጊዜ ወዲህ በኦሮሞ ልጆች የጋራ ቤትነት የቀራቸው ይህ ማኅበር ብቻ ስለሆነ፣ ሰው እንኳ ባይሆን የዚህን ሕዝብ ታሪክ ሳይፈሩ ዘመቻ የጀመሩ ይመስላሉ። ለምሳሌ፣ የደርግ ፖሊሲ የፕሮፓጋንዳና የስለላ ሠራተኞች የነበሩ ግለሰቦች እዚሁ ከተማችን ውስጥ በኦሮሞ ሕዝብ ስም በሚያትሙት ጋዜጣ ላይ በመከባበር ላይ ከተመሠረተው የኦሮሞ ሕዝብ ባህል ጋር ጨርሶ በማይገናኝና እጅግ በጣም አስነዋሪ በሆነ ቋንቋ፣ እነሱ ሳይወለዱ ለኦሮሞ ሕዝብ መብት መከበር፣ ሲታሰሩና ሲፈቱ የነበሩትን የ82 ወይም 83 ዓመት አዛውንት ኮ/ል ዓለሙ ቂጤሣን &lt;ከሌሎች ጋር አብረን እንኑር ይላሉ&gt; ብለው ዘለፋ ጽፈውባቸዋል።</p>

<p>ሐቀኛ የኦሮሞ ልጆች በቃችሁ እስካላሉዋቸው ድረስ እነዚህ እንግዴ የኦሮሞ ልጆች የለመዱት ትርፍ እስካስገኘላቸው ድረስ ያለምንም ማፈር ማንንም ከመንከስ የሚመለሱ አይመስለኝም። ይህ አጸያፊ ሥራቸው ደግሞ በኮ/ሉ ላይ ብቻ ያነጣጠረ ሳይሆን በአንጋፋ ማኅበሩ አንድነት ላይ የተቃጣ አደጋ መሆኑን ለአንድ አፍታ እንኳ መጠራጠር አያስፈልግም። ስለዚህ ሐቀኛ የኦሮሞ ልጆች ለነዚህ ለተለከፉ በሽተኞች አንድ ዓይነት መድኃኒት ካልፈለጉ በስተቀር ዘላለም አንድነት ያስፈልጋል ብሎ መጮህ የትም እንደማያደርስ ማወቅ ብቻም ሳይሆን እንቅስቃሴያቸው ካልተገታ ሕዝባችንን ለከፋ ችግር ሊያጋልጡ የሚችሉ መሆናቸውን ሁላችንም በውል መገንዘብ ይኖርብናል።» በማለት የችግሩን ምንጭ ይፋ አድርገዋል።</p>

<p>ለመጀመሪያ ጊዜ በጋዜጣ መልክ የታተመው የአብኮ ልሳን በአሁኑ ጊዜ በአባላቱ በመሠራጨት ላይ ሲሆን ወደፊት ለሕዝብ በገበያ ላይ እንደሚቀርብ ለማወቅ ተችሏል። ይህ በእንዲህ እንዳለ የኦሮሞ ብሔራዊ ኮንግሬስ (ኦብኮ) አዲስ አበባ ከሚገኘው ዋና ቢሮው ላለፉት ዓመታት ሲንቀሳቀስ ከቆየ በኋላ ትግሉን በተሻለ ሁኔታ ለመግፋትና በሌሎች የኦሮሞ አካባቢዎች ቢሮዎችን ለመክፈት ዝግጅቶችን እያደረገ መሆኑን በዚሁ ልሳኑ ይፋ አድርጓል።</p>

<p>የአዳዲስ ቢሮዎች መከፈት መጭው ምርጫ ዓለም - አቀፍ ደረጃን የጠበቀ፣ «ነፃና ፍትሐዊ» እንዲሆን የኢህአዴግ መንግሥት ዋስትና ከሰጠ ድርጅቱ በተሻለ ሁኔታ ሕዝቡን ለምርጫው ለማዘጋጀት እንደሚያግዝ ታምኖበታል። «ድርጅቱ ስለዚሁ ጉዳይ ለአባላቱ፣ ለደጋፊዎቹና ለመላው ኢትዮጵያውያን ባስተላለፈው ጥሪ ትግላችን የታለመለትን ግብ እንዲመታ ሐቀኛ የኦሮሞ ልጆችና ሌሎችም ቢሮዎችን ለመክፈት በሚደረገው ጥረት የየበኩላቸውን አስተዋጽኦ እንዲያደርጉ ጠይቋል።</p>


</body>
</html>
