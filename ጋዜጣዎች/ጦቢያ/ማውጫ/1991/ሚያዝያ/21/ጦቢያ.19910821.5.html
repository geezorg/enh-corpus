<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሪፖርተርስ «አፈ ንጉስ» ሊባል አይበቃም?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center"><span class="underline">እንነጋገርበት</span></h1>
<h2 class="align-center">ሪፖርተርስ «አፈ ንጉስ» ሊባል አይበቃም?</h2>


<p class="align-right">ከታዛቢዎች አንዱ</p>

<p>ትንሽ የዘገየሁ ይመስለኛል። ነገር ግን በአገራችን ፖለቲካዊ ክንዋኔና አካሄድ ላይ በመከሰት ላይ ያለውን አዝማሚያ ሳይ ዛሬ መነሳት ያለበት ጉዳይ ሆኖ ተሰምቶኛል። ህዳር 12 ቀን 1991 ዓ.ም. በሪፖርተር ጋዜጣ ላይ አቶ ታምራት ላይኔ በፍርድ ቤት የሰጡት ቃል ተብሎ የወጣውን ዘገባ ብዙዎቻችን ያነበብነው ይመስለኛል። በእለቱ እንደአጋጣሚ እዚያው ስለነበርኩ የሪፖርተር ጋዜጣን ዘገባ ሳነበው በጣም ታዘብኩት። አቶ ታምራት በዕለቱ የመንግሥት ሚዲያዎችን «አፈንጉሶች» በማለት ጥሩ ስም ሰጥተዋቸዋል። እኔ ግን ሪፖርተርንም «አፈንጉስ» ብለው ደስ ይለኛል። አካሄዱና ሁኔታው ሁሉ በነፃ ፕሬስ ስም በሕዝብ አስተሳሰብና በዴሞክራሲው ዕድገት ላይ ደባ ሊሠራበት የተዘጋጀ ሆኖ ይታየኛል።</p>

<p>ይህን ያልኩት ያለምክንያት አይደለም። ስለጋዜጠኝነት ስነምግባር ብዙ ጊዜ የሚናገረው ሪፖርተር ከአቶ ታምራት ቃል ውስጥ መንግሥትንና ገዥውን ፓርቲ የሚነኩትን ነገሮች፣ ጉዳቸውን የሚዘከዝኩትን ሁሉ ልቅም አድርጐ ቆራርጦ፣ በተከሰሱበት ላይ የሰጡትን ቃል እንኳ ለማንም ሊገባ በማይችል መንገድ ቦጫጭቆ ነው ያወጣው።</p>

<p>በእለቱ ከነበሩት ጥቂት ታዛቢዎች መካከል አንዱ ስለነበርኩ ከሁለት ሰዓት ተኩል እስከ ሦስት ሰዓት ከፈጀው ንግግራቸው፣ ሪፖርተር ቆራርጦ ካስቀራቸው ውስጥ የማስታውሰውን ያህል ላስነብባችሁና የራሳችሁን ትዝብት ውሰዱ።</p>

<ol>
 <li><p>አቶ ታምራት በሕገ - መንግሥቱ የተፃፉ መብቶች በእኔ ላይ ተጥሰዋል በማለት ያለፍርድ ቤት ትእዛዝ በአቶ መለስ ጠባቂ ኮማንዶዎች በቁጥጥር ስር መዋላቸውንና ጠዋት ከቤታቸው እንደወጡ መቅረታቸውን፣ ለቤተሰብ እንኳን እንዲናገሩ ያልተፈቀደላቸው መሆኑን ለፍርድ ቤቱ ተናግረዋል። በኋላም በታሰሩበት ጊዜ ከቤተሰብ የመገናኘት መብታቸውን ብቻ ሣይሆን ጠበቃ የማግኘት መብታቸውንም ተነፍገው ፍርድ ቤት ያለጠበቃ መቅረባቸውን ገልፀዋል።</li></p></li>

<p>በአጭር ጊዜ ውስጥ ፍርድ ቤት መቅረብ የሚለው የሕገ - መንግሥቱ መብት ተጥሶ ከጥቅምት እስከ መጋቢት ቆይተው ከ6 ወር በኋላ መቅረባቸውን ተናግረዋል። ሰው በማያገኙበት ለብቻቸው አንድ ክፍል ውስጥ፣ ብርሃንም በማያገኙበት ጨለማ ውስጥ ታስረው በየጊዜው ከሚሰጣቸው ማስፈራሪያ ጋር የሥነ አእምሮ ሽብርና የአይን ህመም ደርሶብኛል ብለዋል።</p>

<p>በዚህ ጊዜ በሁለት ጉዳዮች ላይ አፅንኦት ሰጥተው ነበር። ይኸውም <span class="underline">አንደኛ</span>፣ ሕገ - መንግሥቱን የጣሱት በእሳቸው አገላለፅ ዘወትር ስለሕግ የበላይነትና ስለሰብዓዊ መብቶች የሚለፍፉት ዋናዎቹ ባለሥልጣኖችና የመንግሥት አካሎች ማለትም ደህንነት፣ ፖሊስ፣ አቃቤ ሕግ መሆናቸውን፣ እነዚህ ሰዎች በየሴሚናሩ፣ በየሲምፖዚየሙ ሳይቀር ስለሰብዓዊ መብትና ስለ ሕገ መንግሥቱ ዴሞክራሲያዊነት ሲናገሩ የኖሩ መሆናቸውን ነው። <u>ሁለተኛ</u>፣ ማንም ሰው ያለፍርድ ቤት ውሣኔ ወንጀለኛ አይባልም። እኔ ግን ከታሰርኩበት እለት ጀምሮ በአገር ውስጥና በአለም አቀፍ መድረኮች ላይ ዋናዎቹ ባለሥልጣኖች ሳይፈረድብኝ ወንጀለኛ አድርገውኛል። የእኔንም ስም የእነአለም ባንክ መሳለሚያና መለመኛ አድርገውታል። አሜሪካኖች ለሚሰጡት ሽልማትና ዝና እኔ መስዋእት ሆኛለሁ በማለት ገልፀውታል።</p>

 <li><p>አቶ ታምራት ያጠፉት ነገር ሳይነገራቸውና በዝርዝርም ውይይት ሳይደረግበት፣ እንዲያውም እሳቸው ራሳቸው ሳያውቁት፣ በእሳቸው አገላለፅ ስብሰባውን የመምራት ኃላፊነት እንኳ የሌለው የፓርቲ ባለሥልጣን የማዕከላዊ ኮሚቴ አባል ሰብስቦ እንዲታሰሩ ማስወሰኑን፣ በኋላም ጠ/ሚኒስትሩ በተገኙበት ጥፋታቸውን ሳያውቁ እንዲታሰሩ መደረጋቸውን ሲገልፁ፣ ይህም ከእኔ በስተጀርባ አስቀድሞ ሲሰራበት የቆየ መሆኑን ያመለክታል ሲሉ በመፈንቅለ መንግሥት መስለውታል። አካሄዱ የኢሕአዴግ ውስጠ ድርጅት ዴሞክራሲ ገበናው የተጋለጠበት ጥሩ ምሳሌ ማለት እንችላለን።</li></p></li>

<p>የፓርቲው ም/ሊቀመንበርና የአገሪቱ ም/ጠ/ሚኒስትር የነበሩ ሰው በድርጅታቸው ውስጥ ኩዴታ እንደሚካሄድ፣ ዜጐችን የሚያስርና እንዳሻው የሚያደርግ ፓርቲው መሆኑ፣ ተደጋጋሚ ማስፈራሪያ በቤተሰባቸው ላይ እንደሚደርስ፣ እንዲሁም እህታቸውና የእህታቸው ባለቤት የአንድ ዓመት ህፃን ያለጠባቂ ትተው 5 ወር ሙሉ ያለወንጀልና ያለፍርድ ቤት ትዕዛዝ እንደታሰሩ፣ አሮጊት እናታቸውንና ህፃን ልጃቸውም ሊታሰሩ እንደሚችሉ ማስጠንቀቂያ እንደተሰጣቸው አጋልጠዋል።</p>

 <li><p>ሪፖርተር የደበቀውና በአቶ ታምራት የተጋለጠው ሌላው ጉድ ኋላቀር የሚባሉት ክልሎች የእንጀራ ልጆች መሆናቸውንና ኢሕአዴግ ልጆቼ የሚላቸው ክልሎች ባለሥልጣኖች ግን በገዛ ስልጣናቸው የመንግሥትና የሕዝብ ሀብት የሆነውን ባጀታቸውን ኢሕአዴግ ላቋቋማቸው የንግድ ድርጅቶች እየሰጡ ሥራ እንደሚያሰሩ ነው።</li></p></li>

<p>ኋላቀር የሚባሉት ክልሎች ማለትም አፋር፣ ሶማሌ፣ ጋምቤላ፣ ቤንሻንጉል እንደነ ትግራይ፣ አማራ፣ ኦሮሚያና ደቡብ ያሉት ጉና፣ አምባሰልና ዲንሾ ስለሌላቸው ባጀታቸው ጥቅም ላይ ሳይውል አመቱ ሲያልቅ ተቃጥሏል እየተባለ ተመላሽ ይደረጋል። እነትግራይና እነ አማራ ክልል በገዛ ሥልጣናቸው መንግሥትም ሳያውቅ ያለጨረታ እንዳሻቸው ሲሰጡ አልተከሰሱም። እኔ በጨረታ እንዲሠራ በማዘዜ፣ ለእነ ጉና ስላልሰጠሁ ተከስሻለሁ ብለዋል። ጉና፣ አምባሰልና ዲንሾ የኢሕአዴግ ንግድ ድርጅቶች መሆናቸው ፀሀይ የሞቀው ጉዳይ ነው።</p>

 <li><p>የሚሌ አሰብን መንገድ ጨረታ ያሸነፈው እያለ ማሸነፍ ለማይገባው እንዲሰጥ አድርገዋል ተብሎ ለቀረበባቸው ክስ በትክክለኛው መንገድ አሰርቻለሁ ብለው በሰፊው ከገለፁ በኋላ አንድ የተናገሩት ነገር ነበር። እኔ የተከሰስኩት በዚህ ከሆነ በአንድ ጨረታ ላይ ራሳቸው አቶ መለስ በወሰኑት ውሣኔ መሠረት አንደኛ ወጥቶ የነበረ ኩባንያ ተገልብጦ ከፍተኛ ገንዘብ ያቀረበ አንድ የአሜሪካ ኩባንያ እንዲወስድ ተደርጓል። ለምን ታዲያ አቶ መለስ አልተከሰሱም? በተመሳሳይ አሠራር ያውም እኔ በነፃ ሰርቶ በወሰነ ኮሚቴ እንዲታይ ስላደረግኩ ለምን ተከሰስኩ? በማለት የክሱን አድላዊነትና አጠያያቂነት ገልፀዋል።</li></p></li>

 <li><p>አቶ ታምራት በአለም ባንክና በኢሕአዴግ መንግሥት መካከል በራሳቸው አገላለፅ «የእከክልኝ ልከክልህ» ፖሊሲ መኖሩን አጋልጠዋል። በሶስተኛው ክስ ላይ ጨረታውን አፅድቀዋል የተባሉ የአለም ባንክ ሠራተኞች በሕግ አይገደዱም፣ ለምስክርነት ሊቀርቡ አይችሉም ብሎ አስቀርቷቸዋል። ይህን ሁኔታ ሲገልፁ አለም ባንክ ለፍትሕና ለሙያዊ ታማኝነቱ ሲል እንኳን ሠራተኞቹ እንዲመሰክሩ ማድረግ ነበረበት።</li></p></li>

 <li><p>አቶ ታምራት ያጋለጡት ሌላው የወያኔ (ኢሕአዴግ) ገበና ደግሞ የምክር ቤቱን አሠራር ጉዳይ ነው። ምክር ቤቱ ስብሰባ ላይ «አጥፍቻለሁ» ብለው ለምን እንዳመኑ ሲገልፁ ያልፈለጉትን እንዲሉ ስለተገደዱና ስላስፈራሯቸው ብቻ እንደፈፀሙ ተናግረዋል። ለዚህም ሶስት ምክንያቶችን አቅርበዋል። አንደኛ ኢሓዴግን ይወዱ ሰለነበር በእሳቸው ምክንያት ድርጅቱ እርስ በእርሱ እንዳይከፋፈል ብለው መሆኑን፣ በጊዜው እውነቱን ቢናገሩና የተያዙበት ነገር ያለአግባብ መሆኑን ቢገልፁ ድርጅቱ ይከፋፈል እንደነበር፤ ሁለተኛ በተደጋጋሚ ራሳቸውም ሆኑ ቤተሰቦቻቸው በሙሉ አደጋ ላይ እንደሚወድቁ ይዛትባቸውና ማስጠንቀቂያ ይሰጣቸው እንደነበር፤ ሶስተኛ የስነምግባር ጉዳይ ተብሎ በጠ/ሚኒስትሩ የተነገረው ከወ/ሮ ሻዲያ ጋር በነበረኝ የግል ግንኙነት ከሆነ ይህ ጉዳይ መንግሥትንም ሆነ ፓርቲውን የማይመለከተው የግል ጉዳዬ ስለሆነ በኋላ ልፈታው እችላለሁ ብለው በማሰብ እንደሆነ አስረድተዋል።</li></p></li>

<p>ከዚህ በተጨማሪ ምክር ቤቱ በድርጅታዊ አሰራር እንደሚሰራ አጋልጠዋል። ጉዳዩ ለምክር ቤቱ በይፋ ከመቅረቡ በፊት ራሳቸው እንደሚያውቁትና በተለመደው የኢሕአዴግ አሰራር መሠረት ለምክር ቤቱ የኢሕአዴግ አባሎች (እንደሚታወቀው ከጥቂቶች በስተቀር እነሱ ናቸው) አስቀድሞ በድርጅት አሰራር እንደተነገራቸውና የተባሉትን እንዲደግፉ ተዘጋጅተው እንደገቡ ተናግረዋል። ለዚህም አንድ የምክር ቤት አባል ብቻ ጥያቄ ማንሳታቸውንም አስታውሰዋል።</p>

 <li><p>በቃላቸው መጨረሻ ላይ የተናገሩትና ሪፖርተር የዘገበው በሕይወት እንድኖር የሚፈቀድልኝ ከሆነ ሁሉም ነገር ወደፊት ይገለጣል የሚለውን ኃሣብ ብቻ ቆርጦ ነው። ከዚህ የበለጠውን ቃላቸውን አስቀርቶታል። እስከማስታውሰው ድረስ ግን አቶ ታምራት ይህ ክስ በአንድ በኩል የቱጃር ተንኮል ያለበት በሌላ በኩል ደግሞ ጓደኞቻቸው የነበሩት እነ አቶ መለስ የፖለቲካ አላማ ያለበት መሆኑን ነው የገለፁት። አነጋገራቸው ወደፊት የሚያወጡት ብዙ ጉድ እንዳላቸውም ያመላከተ ነበር።</li></p></li>

<p>ይህን ሁሉ ያነሳሁት አቶ ታምራት ከጥፋት ነፃ ናቸው ወይም ወንጀለኛ ናቸው ለማለት አይደለም። ይህ ጉዳዩን የያዘው ፍርድ ቤት ሥልጣን ነው። የነፃውን ፕሬስ ቤተሰቦች ሁሉ በማግለል «በጋዜጠኝነት ስነምግባሩ» መንግስት የመረጠው ሪፖርተር ይህን ሁሉ ኃሣብ ቆራርጦ አውጥቷል እንዲባል ብቻ የፃፈው መሆኑን ለማመልከት ነው። እና ሪፖርተር «አፈ ንጉስ» ሊባል አይበቃም? ወይስ ሪፖርተር በአንድ ወቅት ጠቅላይ ሚኒስትር መለስ ለሕዝብ በገቡት ቃል መሠረት «በገተር ፕሬሶች» መቃብር ላይ የበቀለ የ«ዴሞክራሲው ጋዜጣ» መሆኑ ነው?</p>

<p>በእውነቱ ይህ አሠራር ለነፃ ፕሬስ እድገትም ሆነ ለዴሞክራሲው መፋፋት አይጠቅምም። ሥውር ዓላማ ይዞ መንቀሳቀስ አንድ ነፃ ፕሬስ ነኝ ከሚል ጋዜጣ አይጠበቅም። የነፃ ፕሬስ ሥነ ምግባርም አይፈቅድም። «ነፃ ፕሬስ፣ ነፃ ኃሣብ፣ ነፃ መንፈስ» የሚል መርህ ይዞ የሚንቀሳቀሰው ሪፖርተር ምን ያህል ነፃ ነው? በዋና ዋና የፖሊሲ ጉዳዮችና በተቃውሞ ፖለቲካ ላይ ለምን ሲዘግብ አናይም?</p>


</body>
</html>
