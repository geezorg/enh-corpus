<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ለጦርነት -- እኛ ለሰላም?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ኤርትራ ለጦርነት -- እኛ ለሰላም?</span></h3>
<h2 class="align-center">ውዝግቡን ለማርገብ ዓለም አቀፍ ጥረቱ ቀጥሏል - በግጭቱ አካባቢ ሰላም አስጠባቂ ኃይል ሉሠፍር ይችላል</h2>



<p>በኢትዮጵያና በኤርትራ መካከል ግጭት ተፈጥሮ ኤርትራ የባድመንና የሽራሮ አካባቢዎች ከተቆጣጠረች ስድስተኛ ወሯን የያዘች ሲሆን ዓለም አቀፉ ህብረተሰብ ጥረቱን በመቀጠሉ ግጭቱ ወደ አጠቃላይ ጦርነት ከማምራት ይልቅ የመቀራረብ አዝማሚያ እየታየ መሆኑን የዲፕሎማቲክ ምንጮች ይጠቁማሉ።</p>

<p>በወዲያኛው ሳምንት የአፍሪካ አንድነት ድርጅት ሰላም አፈላላጊ ቡድን የመፍትሔ ሀሳቦችን ማቅረቡ የሚታወስ ሲሆን የተባበሩት መንግሥታት የፀጥታው ምክር ቤት ኦጋዱጉ ላይ ያቀረበው ሀሳብ ሚዛናዊ በመሆኑ ሁለቱም አገሮች ሊቀበሉት ይገባል የሚል አቋም ይዟል።</p>

<p>የድርጅቱ ዋና ፀሐፊ ኮፊ አናን ልዩ ልዑክ አምባሳደር ሞሐመድ ሳህኑን በሰጡት መግለጫ እንዳስታወቁት የተባበሩት መንግሥታት የፀጥታው ምክር ቤት በአፍሪካ አንድነት ድርጅት የቀረበውን ሀሳብ ሁለቱም አገሮች ተቀብለው ወደ ጦርነት ከማምራት እንዲታቀቡ አሳስቧል። በማይቀበለው ላይ የኢኮኖሚ ማዕቀብ ሊጣል እንደሚችልም አንዳንድ ጥቆማዎች አሉ። የአውሮፓ ኅብረት ይህንኑ አዝማሚያ ሳይከተል እንደማይቀር ይገመታል።</p>

<p>ከኦጋዱጉው ስብሰባ ወዲህ ሌላው ሙከራ ሲደረግ የሰነበተው በቀድሞው የአሜሪካ የፀጥታ አማካሪ አንቶኒ ሌክ ሲሆን ሁለቱንም አገሮች ጐብኝተውና ባለሥልጣኖችን አነጋግረው ወደ አገራቸው ተመልሰዋል። ሁለቱም ወገኖች አሁን ከያዙት ቦታ 30 ኪሎ ሜትር አፈግፍገው ዓለም አቀፍ ሰላም ጠባቂ ኃይል ይስፈር የሚለው ሀሳባቸው በጥቅሉ ተቀባይነት ያገኘ መሆኑን፣ በኤርትራ በኩል ኃይሉ ከመስፈሩ በፊት አለቅም፣ በኢትዮጵያ በኩል የባድመ የሲቪል አስተዳደር እንደቀድሞው ይመለስ የሚለው አቋም ሊቀራረቡ ያልቻሉበት ነጥብ መሆኑን ዲፕሎማሲያዊ ምንጮቹ ይገልጣሉ።</p>

<p>30 ኪሎ ሜትር ሁለቱም ቢያፈገፍጉ ዞሮ ዞሮ መሬቷን የምትለቀው ኢትዮጵያ በመሆኗ ሀሳቡ ኢትዮጵያን የሚጫን ነው የሚሉም አሉ። በኢትዮጵያ በኩል በመንግሥታዊ መገናኛ ብዙሃን የፕሮፓጋንዳው መርገብም የዚሁ የሰላማዊ መፍትሔ መገኘት ምልክት አድርገው የሚወስዱ አልታጡም።</p>

<p>ከኤርትራ በኩል አሁንም «ፊት ለፊት እንነጋገር፣ ጥላቻና ዜጐችን ከየአገሮቹ ማባረር ይቁም፣ ጦርነቱን ማን ጀመረ የሚለው ጥያቄ መታዬት ያለበት ከግንቦት 4 ቀን 1990 ጀምሮ ሳይሆን በአፋር በኩል በባዳ አካባቢ ከተደረገው ግጭትም ጋር ተያይዞ መሆን አለበት» የሚሉ ጥያቄዎች በአጽንኦት እየተገለጡ ይገኛሉ።</p>

<p>ለአስታራቂነት እንደቀረበው ሀሳብ በግጭቱ አካባቢ ዓለም አቀፍ ሰላም አስጠባቂ ኃይል የሚሰፍር ቢሆን አሜሪካ ቀደም ሲል 20 ሚሊዮን ዶላር መድባ ካሰለጠነችባቸው አገሮች (ሩዋንዳ፣ ዩጋንዳ፣ ኬንያ፣ ግብፅና ደቡብ አፍሪካ) ሊሆን እንደሚችል ዲፕሎማቲክ ምንጮቹ ይገምታሉ።</p>

<p>የኢትዮ-ኤርትራ የመሬት ይገባኛል ውዝግብ እስካሁን በቀረቡት ሰላማዊ መፍትሔዎች ከተጨበጠ ስምምነት ላይ መድረስ ባለመቻሉ የአፍሪካ ቀንድን ፖለቲካ ይበልጥ ውስብስብ እያደረገ ለአካባቢው ሕዝቦች የስጋት ምንጭ እየሆነ መጥቷል። ጉዳዩ አስጊ እየሆነ የመጣው ልዩ ልዩ የውጭ ኃይሎችን ለመሳብ በመቻሉ ተዳክመው ለነበሩት የክልሉ መንግሥታት ተቃዋሚ ኃይሎች መጠናከር ሰበብ በመሆኑና ችግሩም ገና ሙሉ ሰላም ባልሰፈነበት አካባቢ በመድረሱ እንደሆነ የተለያዩ ምንጮች አመልክተዋል።</p>

<p>ኢህአዴግና ሻዕቢያ ሥልጣን ላይ የወጡት በመደጋገፍ እንደመሆኑ ሁለቱ የፖለቲካ ድርጅቶች ሥልጣን ላይ እስካሉ ድረስ ኤርትራና ኢትዮጵያ ዳግም ወደ ጦርነት ይገባሉ ብሎ የገመተ እንዳልነበር ጠቁመው በመሬት ይገባኛል ጥያቄና በንግድ ፖሊሲ ልዩነት ውዝግብና ግጭት መነሳቱ ዋናው ጉዳት የገዢ ፓርቲዎች እንደሆነና ህልውናቸው አደጋ ላይ ሊወድቅ እንደሚችል አስረድተዋል። ጦርነት እንዳይኖር በቅድሚያ መሥራት ያለባቸው እነዚሁ ኃይሎች መሆናቸውን ይጠቁማሉ።</p>

<p>እነዚሁ ምንጮች በማያያዝ ቀደም ሲል የነበረው የሻዕቢያና የወያኔ ቅንጅት የአሜሪካ ፍላጐትና ሥራ ቢሆንም የሌሎች መንግሥታትም በተለይም የእንግሊዝ፣ የጀርመን፣ የጣሊያን፣ እና የኖርዲክ ሀገሮች ስምምነት እንደነበረበት አመልክተው ዋናው ዓላማ በነሱ ትዕዛዝ ሥር የሚወድቁ መንግሥታትን በአሥመራና በአዲስ አበባ በማቋቋም የእስልምና አክራሪዎችን ከአካባቢው አስወግዶ የቀይ ባህርን የመርከቦች መተላለፊያ መስመር ደህንነት ለማረጋገጥ እንደነበር አስረድተዋል። እሥራኤልም ለራሷ ደህንነት ስትል ከአሜሪካና ከአውሮፓ መንግሥታት ጋር ግንባር በመፍጠር ከአሥመራና ከአዲስ አበባ መንግሥታት ጋር ልዩ ግንኙነት መመሥረቷ ተወስቷል።</p>

<p>ጉዳዩ ይህ ሆኖ ሣለ ባለፉት ስድስት ወራት ሰፍኖ የቆየው የኢትዮ-ኤርትራ ውዝግብ የአንዳንድ አረብ አገሮችን አሰላለፍ ቁልጭ አድርጐ ለማየት አስችሏል። ሊቢያ ውዝግብ በተፈጠረባቸው አካባቢዎች ገለልተኛ የሰላም ኃይል መሰማራት አለበት ብትልም ፕሬዚዳንት ኢሣይያስ ወደ ትሪፖሊ ያደረጉት ምልልስና የልዑካኖቿም በአሥመራ አዘውትሮ መታየት ገለልተኛነቷን ጥርጣሬ ላይ ጥሏል። በተለይም ጐረቤት ሶማሊያን በተመለከተ የምትከተለው ፖሊሲ፣ የጦር መሣሪያ አቅርቦትና የተጻፉባት ዘገባዎች በዓይነ - ቁራኛ እንድትታይ አድርጓታል።</p>

<p>በሌላ በኩል የአባይ ወንዝ ዋና ተጠቃሚና የኤርትራ ግንጠላ ጥንስስ የተጣለባት ግብፅ ሁለቱ ሀገሮች ከፈቀዱ ለመሸምገል ብትገልፅም ርዕሰ ከተማዋ ፕሬዚዳንት ኢሣይያስን ጨምሮ የኤርትራ ባለሥልጣኖች መመላለሻ ሆናለች። በአንፃሩ በሶማሊያ ዕርቀ ሰላም አፈፃፀምና በአባይ ውሃ አጠቃቀም ላይ ከኢትዮጵያ ጋር የአመለካከት ልዩነት አንፀባርቃለች።</p>

<p>ሱዳን ከኢትዮጵያና ከኤርትራ ጋር ሆድና ጀርባ ሆና ብትቆይም የኢትዮ - ኤርትራ ግጭት ከተከሰተ በኋላ ከአዲስ አበባ ጋር የመቀራረብ ዝንባሌ አሳይታለች። ይሁን እንጂ በሌሎች የአረብ አገሮች ግፊት ከኤርትራ መንግሥት ጋር መደራደር እንደምትፈልግ ፍንጭ አሳይታለች። በዚሁ መሠረት ሰሞኑን በኳታር መንግሥት አገናኝነት በርዕሰ ከተማዋ የኤርትራና የሱዳን ባለ ሥልጣኖች ተገናኝተው ተነጋግረዋል። ኤርትራ አረባዊ ነኝ በማለት የአረብ ሊግ አባል ለመሆን ደጅ እየጠናች እንደመሆኑ መጠን በአሜሪካ ኪሣራ የኋላ ኋላ መታረቃቸው እንደማይቀር ታዛቢዎች ይናገራሉ። ፍንጩም ሁለቱ መንግሥታት በሚያደርጉት ተደጋጋሚ የድርድር ግንኙነት እየታየ ነው።</p>

<p>ጅቡቲ ከኢትዮጵያና ከኤርትራ ጋር የምትዋሰን ሀገር እንደመሆንዋ መጠን ውዝግቡ ወደ ሙሉ ጦርነት አምርቶ የሁኔታው ተጠቃሚ ብትሆን የምትጠላ አይደለችም። የሻዕቢያ መስፋፋት ፖሊሲም እንዲነካት አትሻም። ከዚህ አኳያ የአፍሪካ አንድነት ድርጅት (አአድ) አስታራቂ ቡድን ውስጥ በገለልተኛነት በማገልገል ላይ ብትሆንም በቅርቡ የኤርትራ መንግሥት ውንጀላ በመሰንዘሩ ወታደሮችዋ በተጠንቀቅ እንዲቆሙ አዛለች። እዚያ የሚገኙት የፈረንሣይ ወታደሮችም ሁለገብ የጦር ልምምድ ማካሄዳቸው ተዘግቧል። ባለፈው ሳምንት ላይ በሁለቱ አገሮች ወሰን ላይ የተፈጠረው ግጭት የጅቡቲና የኤርትራ ግንኙነት በቅርቡ ወደመለሳለስ እንደማይመጣ አመልካች ነው።</p>

<p>ሶማሊያ ማዕከላዊ መንግሥት አልባ እንደመሆንዋ መጠን የጦር አንጃዎችዋ በተለያዩ የውጭ ኃይሎች ድጋፍ የሚንቀሳቀሱ ናቸው። ኢትዮጵያ እነዚህን አንጃዎች በማቀራረብ በሀገሪቱ ሰላም እንዲሰፍን ለማድረግ ከኢጋድና ከአፍሪካ አንድነት ድርጅት ኃላፊነት በመውሰድ የበኩሏን ጥረት ስታደርግ ብትቆይም በሁሉም አንጃዎች ዘንድ ተቀባይነት አላገኘችም። ሻዕቢያና ሌሎች የአረብ ሀገሮችም በዚሁ ቀዳዳ በመጠቀም ፀረ ኢትዮጵያ የሆነ መንግሥት በሶማሊያ እንዲቋቋም ይፈልጋሉ። በዚህም ሳይወሰኑ ኦነግን፣ አልአትሐድንና የኦጋዴን ነፃ አውጪ ግንባርን እያስታጠቁ የደቡብና ምሥራቅ ኢትዮጵያ ሰላም እንዲናጋ በማድረግ ላይ እንደሆኑ አንዳንድ ፍንጮች አመልክተዋል።</p>

<p>ሌላዋ የኢትዮ - ኤርትራን ግጭት በቅርብ የምትከታተል ሀገር የመን ናት። ይህች ሀገር የሻዕቢያ ወረራ ሰለባ በሆነችበት ጊዜ የኢትዮጵያን አቋም በጥርጣሬ ብትመለከትም ዛሬ ኢትዮጵያ በተራዋ መወረሯን አልወደደችም። ይሁን እንጂ በዓለም አቀፍ ፍርድ ቤት ውሳኔ የሐኒሽ ደሴቶች ከተመለሱላት በኋላ ፕሬዚዳንት ኢሳይያስን አስተናግዳለች።</p>

<p>የኢትዮ-ኤርትራ የድንበር ውዝግብና ግጭት ያልተጠበቀ ችግር የሆነባት ሌላዋ ሀገር እሥራኤል ናት። ይህች ሀገር በተለይ በዳህላክ ደሴቶች ላይ ወታደራዊ ተቋም መሥርታለች ተብላ ትታማ ነበር። የሻዕቢያንም ጦር ኃይል ታሰለጥን እንደነበር ተዘግቧል። ይሁን እንጂ ፕሬዚዳንት ኢሳይያስ ወደ ሊቢያና ግብጽ መመላለስ ከጀመሩ በኋላ በኤርትራ የነበራትን የሰው ኃይል እንደቀነሰች ልዩ ልዩ ምንጮች አመልክተዋል። በአንፃሩ ከኢትዮጵያ ጋር ይበልጥ ሳትቀራረብ እንዳልቀረች ተጠርጥሯል።</p>

<p>ከሶቪየት ህብረት መፈረካከስ በኋላ ብቸኛ ኃያል ሀገር የሆነችው አሜሪካ እንደልጆቿ የምትቆጥራቸው ፕሬዚዳንት ኢሳይያስና ጠቅላይ ሚኒስትር መለስ ጨርሶ እንዲጣሉና በውጤቱ ሁለቱም ተያይዘው እንዲወድቁ ባትፈልግም ከቀይ ባህር ጠቀሜታ አኳያ የኋላ ኋላ ከኤርትራ ጋር ልትሰለፍ እንደምትገደድ የፖለቲካ ተንታኞች ያስረዳሉ። ይህ ደግሞ እንደፈረንሳይና ቻይና ያሉትን መንግሥታት በሌላ አቅጣጫ ሊያሰልፋቸው እንደሚችልና የአካባቢውን ፖለቲካና ደህንነት ይበልጥ ውስብስብ እንደሚያደርገው ተገምቷል። ከዚህ አኳያ ቀደም ሲል የአሜሪካ ፀጥታ አማካሪ የነበሩት አንቶኒ ሌክ ሰላም የማውረድ ሩጫቸውን ቀጥለውበታል። አንዳንድ የመፍትሔ ፍንጮችም እየታዩ ናቸው።</p>

<p>ይህ በእንዲህ እንዳለ የኤርትራ መንግሥት የጦርነት ዝግጅቱን በውስጥም በውጭም ቀጥሏል። በዋሽንግተን ዲሲና በአካባቢዋ ማለትም በሜሪላንድና በቨርጂኒያ ስቴቶች ላሉ ኤርትራውያንና ለኢትዮጵያውያንም ጭምር ለፕሮፖጋንዳ የሚጠቅመው የሬዲዮ አገልግሎት ጀምሯል። «ድምፅ ሐፋሽ ኤርትራ» የተባለው ይህ አገልግሎት ካለፈው አሥራ አምስት ቀን ጀምሮ የቅስቀሳ ፕሮግራሙን የጀመረ ሲሆን ሥርጭቱ በትግርኛና በአማርኛ ነው።</p>

<p>ዘወትር ሐሙስ ምሽት በሚቀርበው የአንድ ሰዓት ፕሮግራም አስተናጋጆቹ ፕሮፓጋንዲስቶች በአማርኛ የተካኑ የአራዳ ልጆች መሆናቸውን ለመረዳት ተችሎአል።</p>

<p>በትግርኛ በሚሠራጭ ፕሮግራሙ የኢትዮጵያ መንግሥት በኤርትራ ላይ ስላደረሰው በደል፣ ስለ ኤርትራውያን ከኢትዮጵያ መባረር፣ የኢትዮጵያ ፖርላማ በኤርትራ ላይ የክተት አዋጅ ስለማወጁ፣ ወዘተ፣ በሰፊው ይዘረዝራል። በሌላም በኩል ጠቅላይ ሚኒስትር መለስ ዜናዊ ከዚህ ቀደም የሰጡትን መግለጫ ተንተርሶ «ከኢትዮጵያ ኤርትራውያንና የኤርትራ ዝርያ ያላቸው ኢትዮጵያውያን የሚባረሩት በዓይናቸው ቀለም ጭምር ነው» የሚል ነጥብ እያራገበ ይገኛል።</p>

<p>ከ15 ቀናት በፊት የኤርትራው የውጭ ጉዳይ ሚኒስትር ኃይለ ወልደተንሳይ ጠቅላይ ሚኒስትር መለስ የተናገሩትን ይህን ቃል ጐላ አድርገው ለማቅረብና እንደ ጃፓንና ሌሎችንም የእስያ አገሮች ዲፕሎማቶችን «ኢትዮጵያ እንደምትንቅ» ለማሳየት ሞክረዋል።</p>

<p>የራዲዮ ጣቢያው ደግሞ ከዚህ በተጨማሪ በሜትሮፓሊታን ዋሽንግተን አካባቢ ላሉ ኢትዮጵያውያን የመለስ ዜናዊ መንግሥት በዘረኝነት ተነሣስቶ በመሐል አገሩ ሕዝብና በተለይም በአማሮች ላይ የሚያደርሰውን በደል ለመዘርዘር ይሞክራል። ዳሩ ግን የዋሽንግተን ዲ.ሲ. ሪፖርተራችን ካነጋገራቸው ኢትዮጵያውያን መካከል ማናቸውም ለጣቢያው ቁም ነገር እንዳልሰጡና ከቶውንም ባልታሰበ ሁኔታ በኢትዮጵያውያንና በኤርትራውያን መካከል አሳዛኝ የጠላትነት ምልክት መታየቱን ለማጤን ተችሏል።</p>

<p>ይህ በዚህ እንዳለ ዋሽንግተን ዲሲ የሚገኘው የኢትዮጵያ ኤምባሲ ለቅስቀሳና ለፕሮፓጋንዳ ተግባር በርከት ያሉ ሰዎች ለመቅጠር ማስታወቂያዎችን በሬዲዮ እያሰማ ይገኛል። የቃላቱ ጦርነትም ከአዲስ አበባና ከአሥመራ ወደ ዋሽንግተንና ሎስ አንጀለስ እየተዛመተ የመጣ ይመስላል።</p>

<p>የዋሽንግተን ዲሲ ሪፖርተራችን እንደገለጠልን በኢኮኖሚው ግንባር የኤርትራ ብሔራዊ ባንክ ባለሥልጣኖች እየወደቀ የሄደውን የአገራቸውን ኢኮኖሚ ለጊዜው ለመጠጋገን በማለት የጠቅላይ ግምጃ ቤት ቦንድ (ዋስትና) ለመሸጥ ዋሽንግተን ዲሲ ገብተዋል። የግምጃ ቤቱን ቦንድ ለመሸጥ የተገደዱት ኤርትራ ከኢትዮጵያ ጋር የነበራት የኢኮኖሚ ግንኙነት (በአብዛኛው የጥገኝነት አቋም) በመቋረጡና የጦርነት አዝማሚያ በመፈጠሩ ቀደም ብሎም ያወጡት ገንዘብ (ናቅፋ) አያሌ ችግር ይዞ በመምጣቱ፣ በአገሪቱ ውስጥ አንዳች ኢንቬስትሜንት በመጥፋቱና ካሽ ምርት ባለመኖሩ መሆኑ ተሰምሮበታል።</p>

<p>ኤርትራ በኢትዮጵያ ላይ በሰነዘረችው የወረራ ጥቃት ሳቢያ በውጭ በሚገኙ ዜጐችዋ አማካኝነት አያሌ ሚሊዮን ዶላር በመዋጮ በመኪና ማጠብ፣ ሙዳየ ምጽዋት በማዞርና ምግቦችን በመሸጥ፣ ልብሶችን ለችርቻሮና ለጨረታ በማቅረብ ወዘተ፣ ለመሰብሰብ ሙከራ ተደርጐአል። በውጭ ከሚገኙ ኤርትራውያን ተደጋጋሚ መዋጮ (በአነስተኛ ተመን በአሜሪካ ከሚኖሩት በነፍስ ወከፍ አንድ ሺህ ዶላር) ቢዋጣም ለኤርትራ መንግሥት የሥራ ማስኬጃ፣ የደመወዝ መክፈያና ከውጭም የጦር መሣሪያና መለዋወጫ መግዣ ወዘተ፣ በቂ ገቢ ስለታጣ የጠቅላይ ግምጃ ቤት ቦንድ ሽያጭ ፕሮጄክት መፈጠሩ ሌላ የውድቀት ምልክት ነው ያሉ አልታጡም።</p>

<p>የኤርትራ ብሔራዊ ባንክ ባለሥልጣኖች እንደገለጡት ቦንዱ በአገር ወዳድ ኢትዮጵያውያን ዘንድ ተፈላጊና የዜግነት ግዴታቸውን የተወጡበት አጋጣሚ ይሆናል። የሚሸጠውም በቀጥታ በኤርትራ ብሔራዊ ባንክና በኤርትራ ኤምባሲዎች አማካይነት ይሆናል።</p>

<p>የኤርትራ መንግሥት የውጭ ምንዛሪ ምንጭ በውጭ የሚገኙ ግማሽ ሚሊዮን ኤርትራውያን ወደ አገራቸው የሚያስገቡት የውጭ ምንዛሪ ነው። «አሁንም ቦንድ ለመሸጥ የተነሣነው አገር ወዳድ ኤርትራውያን ያለምንም ትርፍ ለመንግሥት ብድር እንዲሰጡ ነው» ይላል የብሔራዊ ባንክ ባለሥልጣኖች ለዜጐቻቸው ያቀረቡት ጥያቄ።</p>

<p>የመጀመሪያው ደረጃ ቦንድ በ300፣በ500 እና በ1 ሺ ዶላር የተከፋፈለ ሲሆን የሚጐለምሰው በ2001 ይሆንና በዜሮ ትርፍ ይጓዛል። በሌላ በኩልም የኤርትራ መንግሥት የ410 እና የ820 ቦንዶች (በ2006 ዓ.ም የሚጐለምስ) እንዲሁም በ2008 ዓ.ም የሚጐለምሱ የ300 እና 600 ዶላር ቦንዶችን ለመሸጥ አቅዶአል። እነዚህ ደግሞ በ2008 ዓ.ም የሚጐለምሱና በአማካይ ከ4.0 እስከ 4.8 ከመቶ ትርፍ እንደሚያስገኙ ተገልጦአል።</p>

<p>ቦንዶች በመጀመሪያ በኤርትራውያን እንደሚገዙና የበጀት መናጋት እንደሚያስተካክሉ የኤርትራ ባለሥልጣኖች አመልክተው ከዚያ ቀጥሎ ለውጭ ኢንቬስተሮች እንደሚሸጡ ተናግረዋል።</p>


</body>
</html>
