<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተኛውን አንበሳ መቀስቀስ እንዳይሆን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h3>
<h1 class="align-center">የተኛውን አንበሳ መቀስቀስ እንዳይሆን</h1>



<p>ሰላም ከበጐ አእምሮ፣ ጦርነት ጥላቻን ካረገዘ አእምሮ እንደሚገኙ ይታወቃል። የሰላም ኃይላት የተበጠበጠ ሰላምን ለማምጣት በጦርነት መፍትሔነት አያምኑም። በሰላም ፀሮች የተበላሸውን «ሰላም» በጠመንጃ አፈሙዝ ለማስከበር የሚገደዱበት ሁኔታ ግን አለ። ለዚህ ነው ሰላምን ከፈለግህ ለጦርነት ተዘጋጅ የሚባለው።</p>

<p>ይህ ጋዜጣ መላልሶ ሥጋቱን እንደገለጠው ሁሉ በሻዕቢያ የተወረረችው ኢትዮጵያ ናት። ከዚህ መንግሥት ጋር ደብለን ስናወግዘው የነበረው ሻዕቢያ በዚሁ መንግሥት ሞግዚትነት ነፃ ወጥቶና ተቋቁሞ በማግሥቱ በዚሁ መንግሥት ላይ ክንዱን አነሳ። ኢሳይያስ አፈወርቂና ቡድናቸው ሠላሳ ዓመት በድሀይቱ አገር (ኢትዮጵያ) ላይ ጦር ሲሰብቁ ነበር። ያ አብቅቶ፣ እኛም እጅ ሰጥተን የተገላቢጦሽ እስከ መበዝበዝና የአዲስ አገር ገመና ከታችና አለማማጅ ሆነን ቆየን።</p>

<p>የአካባቢ አገሮችን ሁሉ ያለ አቅሙ ለመዋጥ የሚፈልገው የኤርትራው አምባገነን ሥርዓት ኢትዮጵያን ከወረረ ከ150 ቀናት በላይ ተቆጠሩ። እኛም የተደፈርንበትንና ዳር ድንበራችንም የተወረረበትን ቀን ከዚያች ዕለት ጀምሮ ስንቆጥረው ማለት ነው። ለነገሩማ</p>

<p>የተደፈርነውና ዳር ድንበራችንም የተጣሰው ግንቦት 4 ቀን 1990 አይደለም። የኢትዮጵያ አካል የነበረችው ኤርትራ በጦር ኃይል አስገዳጅነት ተገንጥላ፣ «አገራችንን ነፃ አውጥተናል» ያሉ ወገኖች በገዛ አገራችን አዛዥ ናዛዥ ሆነው «ኤርትራ የግላችን፣ ኢትዮጵያ የጋራችን» ያሉ ዕለት ነው።</p>

<p>ዛሬ በኢትዮጵያና በኤርትራ መካከል ያለው አለመግባባት ወደ ጦርነት ተሸጋግሮ አካባቢውን ሁሉ የሚያቃጥል እሳት እንዳያስከትል ጭንቀቱ የአያሌ አገሮችና ዓለም አቀፍ ድርጅቶች ሆኖአል። በዚህም የተነሣ የአፍሪካ አገሮች በአህጉራዊ ድርጅታቸው አማካይነት ጉዳዩ ሰላማዊ እልባት ያገኝ ዘንድ ሞክረዋል። የአውሮፓ ማኅበረሰብና አሜሪካም እንዲሁ የበኩላቸውን የአሳብ አስተዋጽኦ እያደረጉና በጐ ፈቃዳቸውን እያሳዩ ናቸው።</p>

<p>በዚህ መካከል ባለፈው ሰሞን የአፍሪካ አንድነት ድርጅት የመሠረተው ልዩ የመሪዎች ጉባዔ ኡጋዱጉ ላይ ሁለቱን ወገኖች አነጋግሮአል። ለሰላም ዕድል ይሰጣት ዘንድ ተገቢውን የሽምግልና ተግባር ለመወጣት፣ ሊመጣ የሚችለውን ነዲድና እልቂት ለማስቀረት የሚቻልበትን መንገድ ለማስቀረት ደክመዋል። ይሁንና የኤርትራው ወገን በጦረኝነቱ ለመግፋት ያለውን ቁርጠኝነት እየነገረን ነው።</p>

<p>የኤርትራው ወገን ወደ ተጠቀሰው ሥፍራ ከመሄዱና የአስታራቂውን አካል አሳብ ከመስማቱ በፊት ጀምሮ ኢሳይያስና የውጭ ጉዳይ ሚኒስትራቸው እንዲሁም የተለያዩ ካድሬዎቻቸው ለአፍሪካ መንግሥታት ተቋም ያላቸውን ንቀትና በወረራቸው ለመግፋት እንደሚሹ መላልሰው ገልጠዋል። ኢሳይያስ አፈወርቂ ለኤርትራ ሕዝብ ባደረጉት ንግግርና የውጭ ጉዳይ ሚኒስትራቸውም በግልጽ ለጋዜጠኞች ዋሽንግተን ዲሲ ላይ በሰጡት መግለጫ የሠላምን ጠረጴዛ ለመገልበጥ ያላቸውን ደፋር ዓላማ አረጋግጠዋል።</p>

<p>ብዙ እየተባለ፣ ብዙ አደጋም እየደረሰ ነው። በየአጋጣሚው ከኤርትራ መንደሮችና ከተወረሩ መሬቶቻችን የሚወረወሩ ከባድና ቀላል መድፎች ሕዝባችንን የእልቂት ሰለባ እያደረጉ ነው። ከቶውንም ጦርነቱን ወደ መሐል አገር ለመግፋት ያላቸውን ፍላጐት እስኪሰለች ድረስ እየገለጡልን ነው። ይህ ምን ማለት ነው? የኢሳይያስ አስተዳደር ጠንቀኝነቱና ጠላትነቱ ለትግራይ ሕዝብና ለጠቅላላው የኢትዮጵያ ሕዝብ ብቻ ሳይሆን ለመላው አፍሪካም ጭምር መሆኑን እያረጋገጠልን ይገኛል። አቅም የለውም እንጂ በቂ መሣሪያ፣ ገንዘብና የሰው ኃይል ቢኖረው ለዛሬውና ለአካባቢው ነዋሪ ሕዝብ ብቻ ሣይሆን በማሕፀን ላሉ ሕፃናትም ጠላት የሚሆን ይመስለናል።</p>

<p>እስካሁን ድረስ ለሠላም የተዘረጋው እጅ ሳይታጠፍ መቆየቱ አግባብ ነው። በጦርነት አማካይነት መፍትሔ ለማስገኘት አለመሞከሩም ይደገፋል። ወደፊትም ምናልባትም የቀረ ቀዳዳ ካለ ሠላም ዕድል ሊሰጣት ይገባል። ዳሩ ግን የኤርትራ መሪዎች ጦርነትን በተመለከተ ያላቸውን ግንዛቤ በጊዜው ቢያስተካክሉት የሚሻል ይመስለናል። ሊነግሩን እንደሚፈልጉት የሚዋጉት «ከሚያውቁት» ወያኔ ጋር አይደለም። ከመላው የኢትዮጵያ ሕዝብ ጋር ነው። ይህ የተኛ አንበሣን መቀስቀስ ሊሆን ይችላል። የተኛ አንበሳ እንዲቀሰቀስ ከተገደደ ደግሞ ሻዕቢያ በመጣበት መንገድ ሊጓዝ ይችላል። ስለዚህ የኢትዮጵያ ሕዝብ ክብሩንና ሰላሙን ሻዕቢያ በመረጠው የጠመንጃ ላንቃ ሊያስከብር ይገደዳልና ሁለት ጊዜ ማሰብ ይገባል። ከእንግዲህ በመሠሪዎች ሤራ እየታመሰ የሚቀጥልበት ሁኔታ አይኖርም።</p>


</body>
</html>
