<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yeikonomi `Idget ketkkleNa polisina amerar ymeneCal</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1>ኢኮኖሚው</h1>
<h1 class="align-center">የኢኮኖሚ ዕድገት ከትክክለኛ ፖሊሲና አመራር ይመነጫል</h1>


<p align="right">ከወልዱ ኃይሉ</p>

<p>በአገራችን በአሮጌ ቴክኖሎጂና ዝቅተኛ ችሎታ ባለው የሰው ኃይል በመጠቀም የሚመረተው ምርት በመጠንም ሆነ በዓይነት ዝቅተኛ በመሆኑ፣ በዘመናዊ ቴክኖሎጂና በተማረ የሰው ኃይል በመታገዝ በኢንዱስትሪ፣ በበለፀጉ አገሮች ከሚመረተው ምርት ጋር በነፃ ገበያ መወዳደር አልቻለም። በዚህም ሳቢያ አገር በቀሉ የኢንዱስትሪ ክፍለ ኢኮኖሚ አደጋ ላይ ወድቋል።</p>

<p>በዓለም አቀፍ ደረጃ በነፃ ገበያ ተወዳድሮ ለማሸነፍ የአገራችን ኢንዱስትሪ ብቃት ለማግኘት ከምን መነሣት አለበት? በምንስ ዘዴ ማሣደግ ይችላል? ከነፃ ገበያ ውጭስ ሌላ አማራጭ አለው?</p>

<p>የአገራችን የግል ኢንዱስትሪ ባለሀብቶች በየስብሰባቸው የገበያ ድጋፍ እንዲደረግላቸው መንግሥትን አሳስበዋል። ከምርታማነት ጋር በተያያዘ በሚፈጠረው ፉክክር ኪሣራም ሆነ ትርፍ መከተሉ አይቀሬ ነው። ከውጭ በዝቅተኛ ዋጋና በከፍተኛ መጠን እየተመረተ ወደ አገር ውስጥ እየገባ ያለው ሸቀጣ ሸቀጥ ኢትዮጵያዊ የኢንዱስትሪ ባለሀብቱን ከገበያ እያስወጣው ነው። ኢንዱስትሪዎቻቸውን ዘግተው ወደ ንግዱ ክፍለ ኢኮኖሚ ለመግባት የተገደዱ አሉ። ሌሎችም በኪሣራ ምክንያት ፋብሪካዎቻቸውን ለመዝጋት ተቃርበዋል።</p>

<p>መንግሥት በበኩሉ የኢንዱስትሪው እድገት ከአጠቃላይ የአገሪቱ ምርት በ11% አድጓል ይላል (ምንጭ፣ የኢኮኖሚ ልማትና ትብብር ሚኒስቴር፣ 1988)። በኢንቨስትመንቱ አዋጅ መሠረት ለፕሮጄክቶች ፈቃድ መስጠቱንም ይናገራል። ፕሮጄክቶቹ በሙሉ ተገንብተው ሥራ ሲጀምሩ ለ245ፏ 000 ሰዎች ቋሚ የሥራ ዕድል እንደሚፈጠርም አስታውቋል።</p>

<p>ይሁንና የመንግሥት አንድ ሌላ ይፋዊ መግለጫ እንደሚያስረዳው ከሆነ የኢንዱስትሪ ፕሮጄክት ፈቃድ ከወሰዱት ውስጥ የማምረት ተግባር የጀመሩት ከ20% አይበልጥም። መንግሥት ለኢንዱስትሪ ክፍለ ኢኮኖሚ ምንም ዓይነት ትኩረት አልሰጠም ድጋፍና ቅስቀሳው በእርሻው ክፍለ ኢኮኖሚ ላይ ብቻ ያነጣጠረ ነው ይላሉ፣ የግሉ ኢንዱስትሪ ባለሃብቶች።</p>

<p>በመሠረቱ 85% የሚሆነው የኢትዮጵያ ሕዝብ በገጠር የሚኖር ገበሬ ነው። በዚህ ደረጃ ላለ አገር የገጠርን ልማት በኢኮኖሚ መርሃ ግብር በዋናነት ሊያቅፍ ይገባዋል። በእርሻ ኢኮኖሚ የእህል ምርትን ከፍ በማድረግ ራስን መመገብ ያስችላል። ለኢንዱስትሪ ግብአቶች መግዣ የሚሆን የውጭ ምንዛሪ ያስገኛል። በአገር ውስጥ ደረጃም ለኢንዱስትሪው ጥሬ ዕቃን ለማቅረብ ያግዛል። ሆኖም መሬት በመንግሥት ባለቤትነት ሥር በመዋሉ የእርሻ ምርቱ ተፈላጊውን ተረፈ ምርት ለማስገኘት ዕድሉ የጠበበ ነው።</p>

<p>ወደ ኢንዱስትሪው ክፍለ ኢኮኖሚ እንመለስ። አንድ አገር ያለኢንዱስትሪ ዕድገት ዘላቂ የኢኮኖሚ ዕድገት ሊኖረው አይችልም። በዚህ ከተግባባን ይህን ዕድገት ለማምጣት ኢትዮጵያ ምን አማራጭ አላት የሚለውን ጥያቄ እናስቀድም። አማራጮቹ ሁለት ናቸው። በዳበረ የኢኮኖሚ ደረጃ ላይ ከሚገኙት የበለፀጉ አገሮች ጋር እኩል በነፃ ገበያ ተወዳድሮ የኢንዱስትሪ ዕድገቷን እስከወዲያኛው ማስጨፍለቅ ወይም ደግሞ የግሉ ኢንዱስትሪ ባለሃብት ከመንግሥት ጋር በመሆን ዘለቄታዊ የአገር ግንባታን ለማስገኘት ስትራቲጂያዊ ትብብርን መፍጠር።</p>

<p>በመጀመሪያ በዓለም አቀፍ ንግድ ውስጥ ነፃ ገበያ ምን ያህል ተግባራዊ ነው የሚለውን እንመለከት። ሁሉም አገሮች፣ የበለፀጉትም ጭምር፣ መጠኑ ይለያይ እንጂ ለአገራቸው ኢንዱስትሪዎች የዓለም አቀፍ የገበያ ስፋት ባልዳበረበት ወቅት እንግሊዝ የአገርዋን የኢንዱስትሪ ምርት ገበያ ለመከላከል አስፈላጊ ሆኖ አላገኘችውም ይሆናል።</p>

<p>አሜሪካ ከእንግሊዝ የኢንዱስትሪ ምርቶች ራስዋን ለመከላከል በምርቶቿ ላይ ከፍተኛ ቀረጥ ጥላ ነበር። ጀርመንም እንዲሁ አድርጋለች። በተለይ በአሁኑ ጊዜ በጃፓንና በደቡብ ምሥራቅ እስያ ውስጥ የሚመረቱ መኪናዎች ወደአሜሪካና አውሮፓ እንዳይገቡ በአሜሪካም ሆነ በአውሮፓ ጠንካራ መከላከል ይደረጋል።</p>

<p>ይሁንና አዳጊ አገሮች ለበለፀጉ አገሮች ዘላለም ጥገኛ ሆነው እንዲቀሩ በዓለም አቀፍ ደረጃ ራሣቸው የማያከብሩትን የገበያ ኢኮኖሚ፤ በሥራቸው ባሉት አለም አቀፍ የገንዘብ ድርጅት (እምፍ) ና በዓለም ባንክ (ዎርልድ ባንክ) አማካይነት በመጠቀም የነፃ ገበያ ሥርዓትን ተግባራዊ እንዲያደርጉ በብድርና በእርዳታ እያስፈራሩ በልማት ላይ ያሉ አገሮችን ሲያስገድዱ የታያሉ።</p>

<p>ከዚህ አጣብቂኝ የድህነት አዙሪት ውስጥ የወጡ አገሮች ግን አሉ። ከእነዚህ መካከል በደቡብ ምሥራቅ እስያ የሚገኙት ደቡብ ኮሪያ፣ ማሌዢያ፣ ታይዋንና ሲንጋፖር ይገኙባቸዋል።</p>

<p>የደቡብ ምሥራቅ እስያ አገር ወዳድ መሪዎች ጨቅላ ኢንዱስትሪዎቻቸውን ለመከላከል (ኢንፋንት ኢንዱስትርይ ፕሮተችቲኦን) ለመከላከልና ለማጠናከር ብሎም በዓለም አቀፉ የገበያ ኢኮኖሚ ውስጥ ብቁ ተወዳዳሪ ለመሆን የሚያስችላቸውን የኢኮኖሚ ፖሊሲዎችን በቅድሚያ ቀረጹ። የፖሊሲ መተግበሪያ ተቋሞችንም ባልተንዛዛ ቢሮክራሲ አማከሉ። ለኢንዱስትሪው ግብአት በዋነኛነት ከሚያስፈልገው ውስጥ አንድ የሆነውን የሰው ኃይል በትምህርት ቤትና በማምረት ተግባራዊ እንቅስቃሴ አሰለጠኑ።</p>

<p>መሪዎቹ የሕዝብ አመኔታ ነበራቸው። በግል ድርጅት ውስጥ ከሚሠሩ ከፍተኛ ደሞዝ ከሚከፈላቸው ቴክኖክራቶች ይልቅ በዝቅተኛ ደሞዝ የሚተዳደሩና ሕዝብን በማገልገል ሥራ ላይ የተሠማሩ የመንግሥት ሠራተኞች የሕዝብን ከበሬታ አገኙ። ተማሪው ከዘመናዊው ተግባራዊ ትምህርት በተጨማሪ በግብረገብ ትምህርት እንዲታነጽ ተደረገ።</p>

<p>ለአገር ወዳድ የኢንዱስትሪ ባለሃብቶች መንግሥት በባለሙያ ያስጠናውን የኢንዱስትሪ ኘሮጄክቶች በእኩልነት አሣወቀ። የብድር አቅርቦትን በዝቅተኛ ወለድ እንዲያገኝ እገዛውን አደረገ። የሚያገኙትን ትርፍ መልሰው ምርታቸውን ይበልጥ ለማሳደግ ለሚጣጣሩ ባለሃብቶች የታክስ ቅንሳ እንዲደረግላቸው ፈቀደ። የአገራቸውን ምርት ወደ ውጭ በመላክ የውጭ ምንዛሪ ሊያስገኙ ያስችላሉ በተባሉ ምርቶች ላይ ለተሰማሩ ባለሃብቶች ከገበያ ውጭ ያሉ ድጋፎችን አደረገ። የሙስና በሮች እንዳይከፈቱ መንግሥት ከሕዝብና ከግሉ ባለሃብት ጋር በመተባበር ጥብቅ ቁጥጥር እንዲኖር አደረገ። ሌላም ሌላም እርምጃዎች ተወሰዱ።</p>

<p>አገሮቹ ካስመዘገቡት የኢኮኖሚ ዕድገቶች ውስጥ ለግንዛቤ ይረዳን ዘንድ የአንዱን አገር ብቻ አጠቃላይ ምርትና የነፍስ ወከፍ ገቢ ከአገራችን ጋር በማነፃፀር እንመልከት። ሲንጋፖር ሕዝቧ ወደ 3 ሚሊዮን ይሆናል። ምንም የተለየ የተፈጥሮ ሃብት የላትም። አገር ወዳድ መሪ ነበራት። ሕዝቧ ታታሪ ሠራተኛ ነው። እ.ኤ.አ. በ1995 የእቃዎቿና የአገልግሎት ምርቶቿ ወደ 521 ቢሊዮን ብር ደርሷል። በዚሁ ዓመት በዓመት በአማካይ የአንድ ሰው የነፍስ ወከፍ ገቢ 173ፏ 818 ብር ሲሆን በወር 14ፏ 488 ብር ነበር ማለት ነው። ይህ (የአሜሪካ ዶላር 6.35 ብር በሆነበት ጊዜ ነው።) ኢትዮጵያ የነፍስ ወከፍ ገቢዋ በወር 53 ብር ሲሆን አጠቃላይ የዓመት ምርቷ 13 ቢሊዮን ብር ብቻ ነው። ሲንጋፖር ከዛሬ 30 ዓመት በፊት ከድሃ አገሮች ውስጥ አንዷ የነበረች ናት። (ምንጭ፣ አዲስ ትሪቡን /ሀሽሽቃቦ ሦብቃሸቫቋሾ/ እ.ኤ.አ፣ ማርች፣ 1996)</p>

<p>ወደ አገራችን ሁኔታ እንመለስ። አሁን ያለውን የኢኮኖሚ ፖሊሲያችንን ለመመርመርና አዲስ ፍትሃዊ የኢኮኖሚ ፖሊሲ ለመዘርጋት፣ መንግሥት እየተከተለ ካለው ኢ.ፍትሃዊ የኢኮኖሚ ፖሊሲ ለመላቀቅ የሚችልበት አጋጣሚ አግኝቷል። ዕድሉን መጠቀሙ ለእሱም ለአገርም ይበጃል።</p>

<p>ኤርትራ ኢትዮጵያን ወርራለች። መሬቷን ቆርሳ ወታደሮቿን በግዛታችን አስፍራለች። የኢትዮጵያ ሕዝብ በጐሣ ሳይከፋፈል በአንድ ላይ ሆ! ብሎ ተነስቷል፣ ለአገሩ ለመሞት። ሕዝቡ ለአገሩ ያለው ፍቅር ከምን ደረጃ ላይ እንዳለ ለወዳጅም ለጠላትም አሳይቷል። አስተዋይና አገር ወዳድ መሪ ከተገኘ ይህን የአገር ፍቅርና የአንድነት ስሜት ለሥራ በማነቃቃት ለአገር ግንባታ ሊያውለው ይችላል።</p>

<p>ሕዝቡ በአገሩ ጉዳይ ላለፉት ሰባት ዓመታት ባይተዋር እንዲሆን የተለያዩ ግፊቶች ተደርገውበታል። በኢኮኖሚው በተለይ በኢንዱስትሪው ዘርፍ የኢንቨስትመንቱን ፍሰት ብቻ እንመልከት። በአገሪቱ ካለው አጠቃላይ ኢንቨስትመንት በኢንዱስትሪ ክፍለ ኢኮኖሚው በኩል ፍሰቱ በአዲስ አበባ 60.9ፊ በኦሮሚያ 7.4%፣ በአማራ 2.8%፣ በትግራይ 16.3%፣ በደቡብ ኢትዮጵያ፣ 3.6%፣ በሌሎች 9.1% ነው። (ምንጭ፣ የኢኮኖሚ ልማትና ትብብር ሚኒስቴር፣ እ.ኤ.አ.፣ 1995) ይህ የኢንቨስትመንት ፍሰት ስርጭት በተፈጥሮ ሃብት፣ በገበያ አቅርቦትና ፍላጐት ላይ ላለመመሥረቱ ልብ ባዩ ቀርቶ ችላ ባዩም ተመልካች በቀላሉ ከላይ ከሰፈረው አሃዛዊ ማስረጃ ሊረዳው ይችላል።</p>

<p>በዚሁ በአሃዛዊ ማስረጃም ወያኔ/ኢሕአዴግ አድሎአዊ አሠራርን እንደሚከተል መገንዘብ አያዳግትም። ይሁንና ሰላም ፈጥሮ፣ ለአንድ አገር በጋራ ቆሞ አገርን መገንባት የሚጠቅም ለመሆኑ አገርን ከወረራ በመከላከል የታየው መተባበር ግልጽ ማረጋገጫ ሊሆን ችሏል። መሪዎች ከዚህ ብዙ ትምህርት ቀስመዋል ብሎ ሕዝቡ ይገምታል።</p>

<p>በአገር ግንባታው ላይ ሕዝብ በመሪዎች ላይ ያለው ዕይታ የጫወተውን ሚናና በዚህ እንግታና ወደግል ኢንዱስትሪ ግብይቶችና ምርታማነት እንመለስ። መንግሥት ለኢንዱስትሪ ግንባታው ሁለተኛውን አማራጭ ለመከተል አምኖ ከተነሳ ሳይዘገይ ከጐሳ ይልቅ የአገርን ጥቅም ያስቀደመ አገር አቀፍ የኢኮኖሚ ፖሊሲ መቅረጽ ይጠበቅበታል። የመሠረተ ልማት አቅርቦትን በአፋጣኝ ማሳደግ ይገባል። ኢንዱስትሪ ከአስተማማኝ የኃይል አቅርቦት ውጭ ስለማይታሰብ የተጀመሩ የኃይል ምንጮች ግንባታ ባስቸኳይ የሚጠናቀቁበት መንገድ መፈለግ ይኖርበታል። በትምህርትና በልምድ የሰለጠነ የሰው ኃይል ማፍራት የሚያስችሉ ተቋማትን መፍጠርም አለበት።</p>

<p>የሰው ኃይል ሥልጠና ከኢንዱስትሪው ግንባታና የማምረት ሂደት ጋር ጐን ለጐን የማይሄድ ከሆነ የሰለጠነ የሰው ኃይል በብዛት ማፍራቱ ከጥቅሙ ይልቅ ጉዳቱ እንደሚያይል ከወዲሁ ግንዛቤ መውሰድ ያሻል።</p>

<p>በዘለቄታ የአገር ግንባታ ሥራና የማምረት ሂደት ላይ ለተሠማሩ የኢንዱስትሪ ባለሃብቶች ልዩ እገዛ ከመንግሥት ይጠበቃሉ። በመሬት አቅርቦት፣ በአነስተኛ ብድር አሰጣጥ፣ ለተወሰነ ጊዜ ከግብር ነፃ የማድረግን ከውጭ የገበያ ውድድሮች የመከላከል ተግባራት ከመንግሥት በእጅጉ ይጠበቃል።</p>

<p>ወያኔ/ኢሕአዴግ የነበረውን የእዝ ኢኮኖሚ በእዝ ፖለቲካ ከመተካት መታቀብ ይኖርበታል። የፖለቲካ ቡድኖች በንግዱ ክፍለ ኢኮኖሚ እንዳይገቡ ማገድም አለበት። የብሔራዊ ኢንዱስትሪ ግንባታ ስርጭትም በአካባቢው የተፈጥሮ ሃብት የኃይል አቅርቦት፣ የሰው ኃይል የማግኘት ዕድል አመቺነት፣ ለገበያ ያለው ቅርበት፣ ወዘተ፣ ዋነኞቹ መሥፈርቶች መሆን ይኖርባቸዋል።</p>


</body>
</html>
