<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«meles ywred!» fasil ynge`s haymanot ymeles</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">«መለስ ይውረድ!»
<br/>ፋሲል ይንገሥ ሃይማኖት ይመለስ</h1>


<p>እስከ ደርግ መምጣትና ብሔራዊ ዴሞክራሲያዊ አብዮት ፕሮግራም መውጣት ድረስ የኢትዮጵያ መንግሥት ከኢትዮጵያ ኦርቶዶክስ ተዋህዶ ቤተክርስቲያን ጋር በቅርብ የተቆራኘ እንደነበረ ይታወሳል። በአጤ ኃይለ ሥላሴ የመጨረሻው ዘመን ላይ ጠቅላይ ሚኒስትር ልጅ እንዳልካቸው መኰንን ያቋቋሙት ሕገ መንግሥት አሻሻይ ጉባዔ ባወጣው ረቂቅ ውስጥ መንግሥትንና ሃይማኖትን ለያይቶ አቅርቦ ነበር። ይኸ በአገራችን ታሪክ ውስጥ ትልቅ «ሬቮሉሲዮን» ስለሆነ ጋዜጠኞች የተባልን ሁሉ ወደ ፓትርያርኩ ብፁዕ ወቅዱስ አቡነ ቴዎፍሎስ ቀዳማዊ ዘንድ ሄደን ጥያቄ አቀረብንላቸው። «ሃይማኖትና መንግሥት አይለያዩም። አይሆንም» አሉን። «የሕገ መንግሥቱን ረቂቅ አንብበውት የለምን?» አልናቸው። «አይሆንም» አሉ። እንደኔ ያሉ ችኮዎች «ቢሆንስ ቅዱስ አባታችን» አሉ። ብፁዕነታቸው በዚያችው አማርኛቸው «አይሆንም» አሉ። ሆነ። መሆኑ ምን እንዳስከተለ መተንተን ያስቸግረኛል። ከቶውንም ዛሬ ዛሬ ቤተክርስቲያንና ቅርሶችዋ የመንግሥት የመሆናቸውን ሐቅ ሳጤነውና መንግሥት ግን የሃይማኖት (የቤተክርስቲያን) አለመሆኑን ስመለከተው ምን ያህል ርቀት እንደተጓዝን ይገባኛል። ቤተክርስቲያን የክርስቶስ መሆንዋ ቀርቶ በአራት ኪሎ «ቤተ መንግሥት» የተሠራለቱ ቀያፋ ስትሆን ግን የበለጠ «ሬቮሉሲዮን» ይመስላል።</p>

<p>ከሃይማኖት ጋር በተያያዘ ሁኔታ ሁለት ነገሥታት ከሥልጣን መውረዳቸውን ከታሪካችን እንረዳለን። ሱስንዮስ ኮተለኩ፣ አቤቶ ኢያሱ ሰለሙ ተባሉ። ካህናትና መነኰሳት ተሰብስበው ሱስንዮስ የካቶሊክን እምነት ተከተለ ብለው አወረዱአቸው። በኋላ «ፋሲል ይንገሥ፣ ሃይማኖት ይመለስ» የሚል መፈክር ማስተጋባታቸው ይታወሳል። አቤቶ ኢያሱንም «የቀናችውን» የኦርቶዶክስ ተዋሕዶ ሃይማኖት ካዱ። ሰልመው፣ ሽርጥ አገልድመው መሄድ ጀመሩ። ቁባቶቻቸው በዙ... በማለት በመጀመሪያ የፖለቲካ ሞት እንደ ገደሉአቸው፣ ቀጥሎ ከሥልጣን እንዳባረሩአቸው ገና ረዥም ዘመን ያለው ትውፊት አልሆነም። ቤተክርስቲያን ይህን ያህል ሥልጣን ስለ ነበራት ብፁዕ ወቅዱስ አቡነ ቴዎፍሎስ «አይሆንም! አይሆንም! አይሆንም ብዬአለሁ» ብለው ነበር። ፋሲልም ነገሠ፣ ሃይማኖት ተመለሰ። ኢያሱ ወረዱ! ቤተክርስቲያንና ቤተ መንግሥት ሳይለያዩ ቆዩ። ዛሬ ሌላ ቀን ሆነ። ሃይማኖትና መንግሥት ተፋቱ። የማይሆን የሚመስለው ሁሉ ሆነ። የማይሆን የሚመስለው ይሆናል፤ የሚሆን የሚመስለው አይሆንም... ተአምር ግን አይደለም። ጐንደሬ ተባብሮ ሱስንዮስን አውርዶ ፋሲልን ያነግሣል፤ ሸዋ ተባብሮ አቤቶ ኢያሱን ሽሮ ዘውዲቱን ዙፋን ላይ ያወጣል ብሎ ያሰበ ላይኖር ይችላል። የሁሉቱንም መውረድና በእግራቸው የሌሎችን መተካት ብዙዎች በዘመናቸው አላሰቡትም።</p>

<p>በውጭ አገሮች ከቅርብ ጊዜያት ወዲህ ከምንሰማቸው መፈክሮችና ከወገኖቻችን ከሚቀርቡ ጥያቄዎች አንደኛው «መለስ ይውረድ» የሚል ነው። ለወያኔ ኢሕአዴግ ልበ አምላክ የሆነ አንድ ጋዜጣ ከቶውንም እንዲህ ዓይነት ጥያቄ ባላቸው ሰዎች ያሾፈበት ጊዜ አለ-- በርእሰ አንቀጹ። ያንን የመሰለ ጥያቄ አንስቶ በማሾፍና በማጣጣል ማለፍ ከባድ ነው። ጥያቄው ከክልል ክልል፣ ከአገር አገር ሕዝባችን እየተቀባበለውና ምንም ባያደርግም እየተነጋገረበት ያለ በመሆኑ በቸልታ ከሚታለፍ አንድ ቀን «ፋሲል ይንገሥ፣ ሃይማኖት ይመለስ» የሚል እንዳያስከትል እሰጋለሁ። «ሃይማኖት ይመለስ» ሲባል በዛሬው ፈሊጥ «የአገዛዙ ፍልስፍና ተወግዶ በምትኩ ሁሉም ዜጋ እኩል የሚታይበት ሥርዓት ይኑር! ዴሞክራሲ ይስፈን» እንደማለት ይሆናል።</p>

<p>ይቺን አሳብ እያነሳሁ ከወረቀት ጋር በማዋድድበት ሰዓት በአሜሪካ ውስጥ የክሊንተን ዴሞክራቲክ ፓርቲ ጐምቱ ጐምቱ ሰዎች (ጸናቶርስ አንድ ጮንግረስስመን) ባልታሰበ አኳኋን «ክሊንተን ወንጀለኛ ሰው ናቸው? ተከስሰው ፍርድ ቤት ይቅረቡ፣ በሕዝብ ዘንድ ይጋለጡ፣ ከሥልጣን ይወገዱ፣ በገዛ ፈቃዳቸው ሥልጣን ይልቀቁ...» የሚል ጩኸት አብዝተውባቸዋል። ሪፐብሊካኖች የመጀመሪያውን ደንጊያ ወርዋሪዎች በመሆን ቁምስቅላቸውን አሳይተዋቸዋል። ስለዚህ በዚች ሰዓት እንደ ክሊንተን የሚያሳዝነኝ ሰው የለም። ባለችባቸውና ልትለቅቃቸው ባልቻለች የወሲብ ሱስ ምክንያት ከሕዝብ ሕዝብ፣ ከባለሥልጣን ባለሥልጣን፣ ከሚስት ሚስት ወድቀህ ተነሳ የሚላቸው ጠፍቶአል። ሴትዮይቱም ለተወሰነ ጊዜ ጠንካራ አጋራቸው ሆነው ቢቆዩም አሁን አሁን ባይቆጭም ያንገበግባልና ለሕዝቡ የሚሰጡት ሳቅ! ከውሸት ጥርስ የሚመጣ ሆኖአል-- የትግል ሳቅ። ይቺ ማስታወሻ የቀኑን ብርሃን ሳታይ ክሊንተን (የአቶ መለስ የልብ ወዳጅ) ሥልጣን እንዳይለቅቁ እንጂ የ«ሥልጣን ይልቀቅ» ጥያቄ ነገር ሰደድ እሳት እንዲሆን ያለው ፍላጐት ከፍተኛ ነው።</p>

<p>በዚሁ «ክሊንተን ሥልጣን ይልቀቁ» በሚባልበት ሰሞን፣ አሜሪካን አገር በብዙ ከተሞች የሚገኙ ኢትዮጵያውያን መካከል ጥቂት ያልሆኑት ከሚያሰሙት መፈክር «መለስ ይውረድ» እጅግ የልብ ፍላጐት ሆኖ የሚቀርብ ይመስላል። ጭብጨባ እምነትን የሚያስተጋባ ከሆነ ይኸ የዛሬው ጩኸት ወደ ድርጊት ዓላማ ተለውጦ የመሪ ደሀ እንዳንሆን አያሰጋም ወይስ አያስደስትም ነው የሚባለው?</p>

<p>በምድረበዳ ብቻውን እንደሚጮህ ናዝራዊ የሚቆጠሩትን አብርሃም ያየህን ከዮሐንስ መጥምቁ ጋር የሚያመሳስላቸው ነጥብ አለ። ዮሐንስ ይላቅና እሱ የመጣው የጌታን መወለድ ሊያበስር፣ «የሚመጣውን» ደስታና ዘላለማዊ ሕይወት ለማብሰር ቢሆንም ብዙ ማስጠንቀቂያዎች በመዘርዘር ቀዳሚ ነቢይ ሆኖአል። «የሚመጣውን ዘመን» በሚባለው ሐረግም የታወቀ ነበር። አብርሃም ያየህ በኢትዮጵያ ላይ ስለሚመጣው የአንድነት ፈተና አውቀው አሳውቀዋል። በዚህ መታወቅ የሚበዛባቸው አይመስለኝም። ታዲያ በአሁኑ ጊዜም እየተናገሩ መሆናቸውን እንከታተላለን። ባለፈውም ወር ወደ አሜሪካ ዘልቀው ነበር። በዋሽንግተን ዲሲና አካባቢዋ በሲአትል ዋሽንግተን ለሚገኙ ኢትዮጵያውያን ንግግር ሲያደርጉ ለኢትዮጵያ ችግር እንደ መፍትሔ የሚያቀርቡትና ለንግግራቸው እንደ አዝማች ይጠቀሙበት የነበረው «መለስ መውረድ አለበት» የሚል ነው።</p>

<p>ከዚህ አቋም የምንረዳው እንደ አቶ አብርሃም ያሉ የአገራችንን ችግር፣ ያለውንና የሚመጣውን ለመመልከት የሚችሉ ዜጐችም አቶ መለስን እንደ ትልቅ የፖለቲካ ተቋም (እንስቲቱቲኦን) ይመለከቱአቸዋል ማለት ነው። ምናልባትም መለስ ከኢሕአዴግ አመራር ላይ ቢነሱ አንድ ትልቅ ቋጥኝ ከሕዝቡ ትከሻ ላይ እንደሚነሳ ይገምታሉ ማለት ነው። እንደገና «መለስ ይውረድ» ሲባል ፓርቲያቸው በመሠረቱ የማይናከስ፣ የማይራገጥ ሲሆን ለሁሉም ነገር ተጠያቂውና የፓርቲውም መዘውር እሳቸው ናቸው ማለት ነው። ለምሳሌም ኢሠፓንና ጓድ መንግሥቱን ያነሱአል። ኢሠፓአኮ ሲመሠረት «ጓድ መንግሥቱ ኃይለ ማርያም የኢሠፓአኮ ማዕከል ናቸው» የሚል የፍጹማዊ አምባገነንነት ሥልጣን ተሰጥቶአቸው እንደ ነበረ ይታወሳል። ወይም ማኦ ዜዱንግ፣ ቻይቼስኩ፣ ስታሊን፣ «ዘግሬት ሊደር» ኪምኢል ሱንግ ... እንደነበሩትና እንዳመኑበት፣ እሳቸው ከፓርቲው አመራር ዘወር ቢሉ ፓርቲያቸው ይፈርሳል ማለት ነው። አለዚያም ፓርቲውን ተክተው የሚሠሩ፣ ሠራዊቱ እንደ ግል ዘበኛ የሚታያቸው፣ ፖሊሲዎች በእሳቸው ፈቃድ የሚፈጸሙ፣ ለአገር ከእኔ ወዲያ የሚያውቅ የለም የሚሉ ናቸው። የእሳቸው ትንፋሽ ያልገረፈው፣ የእሳቸው ጣት ያላረፈበት ውሳኔ አለ ብዬ አላስብም።</p>

<p>አቶ መለስ «እዚህ ወንበር ላይ ልቀመጥ የምችለው የኢሕአዴግን ፍላጐት እስከ ፈጸምሁ ድረስ ብቻ ነው» ብለውናል። የእኛ ጥያቄ ደግሞ የኢሕአዴግን ፍላጐት የሚፈጥረው የእሳቸው አቋምና እምነት ወይስ የኢሕአዴግ ፍላጐትና አጀንዳ የሚፈልቀው ከምንና ከማን ነው? ማናችንም የአቶ መለስን አነጋገርና ውሳኔ ከቴሌቪዥን ንግግራቸው፣ ከፓርላማ ሪፖርታቸው፣ ከውጭ አገር መሪዎች ጋር ሲገናኙ ከሚሰጡአቸው አሳቦችና ለጋዜጠኞቻቸው ከሚናገሩት እንደምንገነዘበው ተራ አምባገነን አይደሉም። መንግሥቱ በኢሠፓ፣ እስታሊን በሶቪየት ኀብረት ኮሙኒስት ፓርቲ፣ ሖኒከር በጀርመን ሶሻሊስት አንድነት ፓርቲ ላይ የነበራቸውን ዓይነት የባለቤትነት መብት አላቸው።የእጅ ብቻ ሳይሆን እንደ ሖሊውድ ከዋክብት የእግር አሻራቸውም በኢሕአዴግ ላይ ምንኛ እንዳረፈ እንገነዘባለን። ሥልጣናቸውን ምናልባት ለፓርቲያቸው አልፎ አልፎ እየቆነጠሩ ቢሰጡ ይገርመኛል። ምክንያቱም በዚህ ዓይነት ሥልጣን ይዞ የቆየ ማናቸውም ግለሰብ ከወዳጆቹም ሆነ ከማናቸውም የትግል አጋሮቹም ቢሆን የሚነፍገው አንድ ነገር ሥልጣን ነው። በነገራችን ላይ ኢሕአዴግ እሳቸውን የመምሰሉ ምሥጢር እሳቸው በዚያ ድርጅት ላይ ያሳረፉትን ተጽእኖና አሻራ ያሳያል።</p>

<p>ትንታጉ አብርሃም ያየህ «መለስ ይውረድ» ሲሉ በዋሽንግተን ዲሲም ሆነ በሲያትል ዋሽንግተን ንግግራቸውን ለማድመጥ የወጣው ሕዝብ አጨብጭቦላቸዋል። «ይበል! ይበል!» ማለት እንደሆነ ግልጽ ይመስለኛል። መለስ የተለዩት ኢሕአዴግ ምናልባትም ቴዎድሮስ ያልተጐማለለበት መቅደላ ይሆናል የሚል እምነት አለኝ። ስለዚህም መለስና ወያኔ ኢሓዴግ አንድም ሁለትም ናቸው። ይልቁንም የአገሪቱን አገዛዝ ከያዙ ወዲህ ድርጅቱ እሳቸውን እንዲመስል ስለተደረገ የእሳቸው መሄድ የድርጅቱንም ፍጻሜ ያበስራል የሚል ግምት ተወስዶ ከሆነም ተላላ ያደርገናል። ምክንያቱም መለስን ለመሆን የሚለማመዱ፣ በጊዜ ብብት ውስጥ የሚገኙና ከወያኔ ኢሕአዴግ ማኀፀን ለመውጣት አዋላጅ የሚጠብቁም አሉ። በግልጽ ሲነገር የሚሰማውም የአንዳንድ የወያኔ አባላት ስም ነው። በተለይም ከኤርትራ ወረራ በኋላ ስዬ አብረሃ፣ ገብሩ አሥራት፣ አረጋሽ አዳነ፣ ዐባይ ፀሐይ፣ ወዘተ፣ የሚሉ ስሞች በብሔርተኛነት መልክ ይነሳሉ። የአዲስ አበባውን አላውቅም በውጭ ወሬው እንዲያ ነው። የውጭው የውስጡ ነፀብራቅ መሆኑን ካመንን ደግሞ በትግራይ አካባቢ ጠንካራ ብሔርተኛ (ናሺናሊስት) የመፍጠር አለዚያም የመፈለግ ከፍተኛ ስሜት አለ ማለት ነው።</p>

<p>የአቶ መለስን ችግር ሁሉም ያውቀዋል። ከሁለቱም አገር መወለዳቸው ለጥርጣሬና ለሐሜት ያጋልጣቸዋል። በእርምጃም አወሳሰድ ረገድ «እታማለሁ። እጠረጠራለሁ» በማለት የማይታሰብ ዓይነት ርምጃ ይወስዱ ይሆናል። አለዚያም ይሉኝታንና የሐሜትን ፍርሃት ከቁም ነገር ባለመቁጠር ማንም የፈለገውን ይለፍልፍ በማለት አገርን የሚያስጠቃ፣ ጥቅምዋን አሳልፎ የሚሰጥ ተግባር መፈጸም ይኖራል። ስለዚህ በዚህ አጣብቂኝ ውስጥ የገና ዳቦ (ወይም ሳንድዊች) ይሆናሉና ድርጅቱ በእውነት ጥርስም፣ ጥፍርም ካለው፤ ችግርንም ለመቆጣጠር ከፈለገ፣ ለእሳቸውም ስለሚበጅ ዘወር ብለው ቢቆዩ ይጠቅማል ባይ ነኝ። ምትክን በተመለከተ ደግሞ እስካሁን ድረስ ማንም በማንም መጫሚያ ውስጥ ለመግባት አልሆነለትም። ዮሐንስ በቴዎድሮስ ጫማ፣ ዘውዲቱ በምኒልክ፣ መንግሥቱ በአጤ ኃይለ ሥላሴ፣ መለስ በመንግሥቱ ጫማ ውስጥ ሊገቡ አልቻሉም። የተሻለ ስንመኝ እግዜር ሲሰጠን ኖሮአል።</p>

<p>ኢሳይያስ አፈወርቂ መለስን ለመቅጣት፣ ኢሕአዴግን ከሥልጣን ለማባረርና ኤርትራም ትናንት መንግሥት ሆና እንዳቅምዋ በኢትዮጵያ አሻንጉሊት መንግሥት ለማቋቋም እቅድ ስላላት ኢሳይያስ አሥመራ ላይ፣ አላሚን በአሜሪካ የማይናገሩት የለም። እዚህ ላይ የኢሳይያስና የወንድማችን የአቶ አብርሃም አገላለጥ አይገናኝም። አንደኛው ለማጥፋት ሌላው ደግሞ ለማዳን ይመስለኛል። ኢሳይያስ መለስን አወርዳለሁ ሲሉ ሊያጠፉአቸው ሲሆን አቶ አብርሃም «መለስ ይውረድ!» የሚለውን መፈክር የሚያዥጐደጉዱትና ብዙም ተከታይ በአውሮፓም በአሜሪካም ያገኙት መለስን በግል ጠልተው አይመስለኝም። ኢትዮጵያን የበለጠ ስለሚወድዱና ለማዳንም ስለሚፈልጉ መሆኑን ይናጋራሉ። ዩልየስ ቄሳር በሞተ ጊዜ በማርክ አንቶኒና በብራትስ መካከል የነበረውን የዲስኩር ፉክክር ያጤኑአል።</p>

<p>እስካሁን ድረስ በባለሥልጣኑ ፓርቲ ላይ ያለንን ቅሬታ ስናሰማ ቆይተናል። የሻዕቢያ ወረራ እስኪከሰት ድረስ የነበረውን የጣምራ ሥርዓት ሰቆቃ፣ የሕዝቡን ዋይታ ተከታትለናል። አሁን አሁን በውጭ ያለው የተወሰነው ክፍል ሻዕቢያን ግለኛ ጠላታችን ሲያደርገው የተወሰነው ክፍል ደግሞ ጠቅላይ ሚኒስትሩ ቢሄዱ በእነ ዐባይ ፀሐይ፣ ስዬ አብርሃና አረጋሽ፣ ወዘተ፣ እጅ የኢትዮጵያ ችግር መፍቻ ቁልፍ እንዳለ ይናገራሉ። በእኔ እምነት ደግሞ እኒህን የተወሰኑ የወያኔ መሪዎች ጀግናና ብሔርተኛ (ናሺናሊስት) ያደረጋቸው ከዚህ ቀደም ያበረከቱት ኢትዮጵያዊ አስተዋጽዖና የመሳሰለው ሳይሆን ኢሳይያስ በእነሱ ላይ ፕሮፓጋንዳቸውን ማነጣጠራቸው ነው። ታዲያ እኒህን ሰዎች ኢሳይያስ እንደ መረጡልን እንቁጠር ወይስ ወያኔ አመራር ውስጥ ያለው አንድነት እያሰጋ በመምጣቱ የተፈጠረ አማራጭ ነው እንበል? አሜሪካን አገር የሻዕቢያ ሰዎች የሚያወሩትና እኛም እነሱን ተቀብለን እንድናወራ የሚሞክሩት ብዙ ዓይነት ወሬ አለ። ለምሳሌ የዚህ ሰሞኑ ወግ የስዬ አብርሃ በሻዕቢያ የደፈጣ ተዋጊዎች መመታት ነው። ፍላጐታቸውን ነው የሚነግሩን? ሻዕቢያዎች በእርግጥ ከወያኔ ሹማምንት መካከል የሚፈሩትና የጠሉት እሳቸውን ነው? ሰባት ዓመት በዚሁ በአዲስ አበባ ከተማ ነበርሁ። ስዬን በጠቅላይ ሚኒስትርነት አላውቃቸውም። መለስን ሁለተኛና ሶስተኛ ቦታ ይዘው አላየኋቸውም። ባይሆን በሁለቱም መካከል አንዳች የአቋም ልዩነት ለማየት የሚቻል አይመስለኝም ነበር። የቋንቋ ልዩነት፣ የአሳብ ጉራማይሌነት፣ ሌሎችን ክልሎችና ሕዝብ በተመለከተ ያላቸው አስተያየት አንዳች ተቃራኒነት ያለው ሆኖ አግኝተነው አናውቅም። ስለዚህ በመለስ እግር ሥዬ ወይም ዐባይ ፀሐይ መጡና «ፋሲል ነገሠ ሃይማኖት ተመለሰ» አያሰኝም። መለስ ለኢትዮጵያ የሚገቡ ናቸው? ነው ጥያቄው። የኢትዮጵያ ሕዝብስ ፍላጐት እስካሁን ድረስ እኒህ ሰዎች ይሾሙልን ነው?</p>

<p>ይህም ማለት ደግሞ አንዳች ዓይነት ለውጥ (በመለስ መሄድ) አይመጣም ማለትም አይደለም። አካሄዱ «ወያኔ ሄዶ ወያኔ መጣ» የሚል ትርጉም ቢኖረውም የሰዎች ለውጥ በጐም ሆነ ክፉ ውጤት ያስከትላል። በእርግጠኛነት «እገሌ ቢሄድ የተበላሸው ሁሉ ይስተካከላል» የሚል ዋስትና መስጠት ግን ያዳግታል። ኢትዮጵያ ውስጥ ሊሆንም ላይሆንም ይችላል። በዛሬው ሰዓት መሠረታዊ ለውጥ ሊገኝ የሚችለው ግልገል ከእናት በመለየት አይደለም። አብረው ነው መሄድ የሚገባቸው።</p>

<p>የአቶ መለስ መሄድ ወይም መተካት ጥያቄ እየበረታ የመጣው ከሻዕቢያ ወረራ በኋላ ነው። ጥያቄውን አበክረው የሚያነሱት ወገኖች በሻዕቢያ ወረራ ወያኔ ኢሕአዴግን ተጠያቂ አድርገው የሚያቀርቡና በዚህ አጋጣሚ አንድ መሠረታዊ ለውጥ ይመጣል ብለው የሚገምቱ ናቸው። እንደ እውነቱ ከሆነ ደግሞ አገር በዚህ ዓይነት ወቅት ላይ ሳትገኝ ሁኔታውን ብሔራዊው ምክር ቤት (በእርግጥ የአንድ ወገን ያልሆነው) ይመረምራል። በሥልጣን ላይ ያለው ሥርዓት ምን ያህል ተጠያቂነት እንዳለው ይገመግማል። በዚህ ሰዓት ለመንግሥት ወገኖች ምድር ቁና የምትሆንባቸው ናት። እንዲያ ቢሆን ኖሮ አቶ መለስ የመንግሥት መሪ መሆናቸው አብቅቶ ድርጅታቸውም በወረዱ ነበር። ዳሩ ግን እዚህ አገር ማንም ማንንም ሊጠይቅ ስለማይችል በዚሁ የአገዛዝ ስልት ይቀጥላል። ከቶውንም አንዳንዱን ክስተት (ለምሣሌ ወረራውን) ላለፈው በደል ማረሳሻ እንጂ ራስን ለማረም እንኳ አይጠቀሙበትም። አንድ የኒውዮርክ ነዋሪ ኢትዮጵያዊ እንዳጫወተኝ የውጭ ጉዳይ ሚኒስትሩ አቶ ሥዩም መስፍን ለኢትዮጵያውያን ገለጣ አድርገው ነበር። በስብሰባው ላይ የተነሳው አንድ ጥያቄ «መለስ ይውረድ!» የሚል ሲሆን አቶ ሥዩም ለጠያቂው የሰጡት መልስ «አብረን ወደ አዲስ አበባ እንሂድና እናወርደዋለን» የሚል ነበር።</p>

<p>ይኸን ሁሉ ጥያቄ የሚያስነሳው ጉዳይ አቶ መለስ ለእናት አገራቸው በቁርጠኝነት በመሥራታቸው እንደሆነ አይጠረጠርም። በኢትዮጵያና በኤርትራ መካከል እንዳሁኑ ያለ የተበላሸ ግንኙነት ሲፈጠር ዋና ደጋፊያቸው መንግሥት ራሱ ሁኔታዎችን እያሳከረ ሳይመለከት አልቀረም። የፖለቲካ ሂሳብ ውስጥ ገብቶ ነበር። በኤርትራ በኩል ሲታይ (ለፈረንጆቹ) «ኢሳይያስ የሕዝብ ድጋፍ አለው። ሠራዊቱ ያውቀዋል። ይታዘዘዋል። የቀይባሕር ባለመብትና ስትራተጂያዊ ጠቀሜታ ያለው ነው። ኢሳይያስን የሚተካ ሰው ስላላዘጋጀን እሱን በሥልጣን ማቆየት ጠቃሚ ነው። ኢሳይያስ የአሜሪካንን የፀረ አክራሪ ጦርነት በመምራት ረገድ አስተማማኝነቱን አረጋግጦአል።» ይኸ የፈረንጆቹ አስተያየት ሲሆን ደካማ ጐኖችንም በቅደም ተከተል ያቀርባሉ።</p>

<p>በመለስ በኩል ደግሞ የነበራቸው አመለካከት የሚከተለውን ይመስላል። አሁንም እንደ ፈረንጆቹ ዕይታ «የኢትዮጵያ ሕዝብ በተለይም ታላላቆቹ ብሔረሰቦች አይቀበሉትም። በሚከተለው የጐሣ ፖለቲካ ምክንያት ፍትሐዊ የኢኮኖሚ ስርጭት የለም። በነጋዴው፣ በምሁሩ፣ በሠራተኛው፣ በጋዜጠኛው፣ የተጠላ ነው። ተቃዋሚ ኃይሎች በአገር ውስጥ መድረክ በመከልከላቸው፣ በሰብአዊ መብት ረገጣ፣ ወዘተ፣ ረገድ ዋናው ተጠያቂ ሆኖአል። የሚናገረውና የሚሠራው ለእኛ ለረዳቶቹ እንኳ አሳዛኝ ሆኖአል። የገንዘብ አወጣጥ፣ የርዳታ ስርጭት ትክክልና ሕጋዊ አይደለም። ፖሊሲዎች በሕዝብ ዘንድ ተቀባይነት የላቸውም። ከአይ.ኤም.ኤፍ ጋር ያለው ግንኙነት አጠያያቂ ነው። ይኸ ብቻ ሳይሆን በትግራይ ብሔርተኞች ዘንድ እንኳ አይወደድም። ስለሆነም ጦርነት ቢነሳ ኢትዮጵያ ትሸነፋለች።» እንዲህ ያለ አመለካከት በፈረንጆቹ ዘንድ ሲነገር ቆይቶ በኤርትራ ወረራ ማግሥት የኢትዮጵያ ሕዝብ ተቆጥቶ ሲነሳ ሳይደናገጡ አልቀሩም። አንዳንድ ግምቶቻቸውንም መዋጣቸውን ሰምቻለሁ።</p>

<p>በጠቅላላው አነጋገር የ«መለስ ይውረድ»ን ጥያቄ በተመለከተ መፍትሔውን አቶ ሥዩም መስፍን በትክክል አቅርበውታል ባይ ነኝ። «ወደ አዲስ አበባ ሄደን አብረን እናውርድ» ብለዋል። ሌላ ዘዴ ካለ ያ በኢሕአዴግ በኩል የሚፈጸም፣ አለዚያም ከኋላቸው ለሥልጣን የተኰለኰሉ ሰዎች የሚያካሄዱት ይሆናል። እኛ የለንበትም።</p>


</body>
</html>
