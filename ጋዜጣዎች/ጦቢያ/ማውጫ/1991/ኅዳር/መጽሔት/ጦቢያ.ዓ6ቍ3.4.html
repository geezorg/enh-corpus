<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yemaycalewn lemeqebel, yemicalewn lemeleweT</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዛቲ ጦማር</h1>


<p>ከባሕር ማዶ ወይም ከውቅያኖሶች ባሻገር ብዙ ወገኖች እንዳሉንና ምናልባትም ከጥቂት ዓመታት በኋላ ውጭ ያለው ከውስጡ ጋር መሳ ለመሳ ይሆናል የሚለውን ሥጋት ከእኛ ጋር ትጋሩ ይሆናል። የጦቢያ ዓምደኛ ስንሻው ተገኘ የስደቱን ዓለም ሽታ በየጊዜው ለማቅረብ እንደሚሞክር ቃል ገብቶልን ባለፈው ጊዜ በአንድ ርእስ ላይ ብዙ ትንተና አቅርቦ እንደነበረ ይታወሳል። እንዳሰበው የባሕር ማዶውን - ከውቅያኖሶች ምላሽ - ያለውን አገርን የሚያስተውል ጉዳይ ግን አላቀረበም። ወደ ትንተና ውስጥ ነበር የገባው። በዛሬ ጽሑፉ ግን የስደቱን ዓለም አመለካከት ጭኖ የላከልን ይመስለናል። «ጭኖ» ሲባል በብዛት አይደለም። እንዳያልቅበትም ይጠነቀቃል።</p>


<h1 class="align-center">የማይቻለውን ለመቀበል፣<br/>የሚቻለውን ለመለወጥ</h1>


<p align="right">ስንሻው ተገኘ</p>

<p>«በሰማያት የምትኖር አባታችን ሆይ!! ሊለወጥ የማይቻለውን ለመቀበል መልካም ልብ፣ የሚለወጠውን ለመለወጥ ብርታቱን፣ በሁለቱ መካከል ያለውን ልዩነት ለመረዳት ብልህነትን ስጠኝ»</p>

<p>የላይኛውን ጥቅስ ያነበብሁት አንድ ሰሞን ወደ አትላንታ ጆርጂያ ሄጄ በነበረበት ጊዜ ከወዳጃችን ከፕሬዚዳንት ካርተር ማዕከል ነው። ጸሎቱ በእንግሊዝኛው ልብ ያማልላል። ወደ አማርኛ ስመልሰው ውበቱን ገፍፌ ከሆነ ጥፋቱ የእኔ ስለሆነ «ኤቅሬታ» እለምናለሁ። ለማንኛውም ጸሎቱን ለመጀመሪያ ጊዜ የጸለየው አንድ ወታደር መሆኑ ተነግሮኛል። በተጨማሪ በአንጐሌ (ማስታወሻ ደብተሬ) ከከተብሁት በኋላ ብዙ ጊዜ አንብቤዋለሁ። የራሴ ጸሎትም አድርጌዋለሁ። እንደተባለው ይህን ጸሎት የጸለየው ወታደር ከሆነ እጅግ መልካም ወታደር መሆን አለበት። መቼ መዋጋት እንደሚገባ፣ ምን ለማስገኘት እንደሚዋጋና በመጨረሻም እንዴት መሞት እንደሚገባው የሚያውቅ ወታደር ነው። በዘመናት መካከል ይህን ክብርና ሞገስ ያገኛል የሚል አመለካከት አለኝ።</p>

<p>ባለፈው ወር በአንድ የአሜሪካ ከተማ የሚገኙ ኢትዮጵያውያን ንግግር ብጤ እንዳደርግላቸው ጋብዘውኝ ነበር። ያንንም፣ ይኸንንም ቁም ነገር ለካከፍሁና ስጨርስ ጥያቄ በጥያቄ ሆንሁ። አንቆራጠጡኝ ማለቱ ይቀላል። አንዳንድ ጊዜ እንደ ጮሌ ስለሚያደርገኝ (ስለሚሞክረኝ) እጄን አልሰጠሁም። ሰውየው በስብሰባ ላይ እንደ ተናገረው ከሁለት ወር በፊት ከኢትዮጵያ የመጣ የቀድሞው ሠራዊት አባል ነው። ኤርትራ ውስጥ ከሻዕቢያ ጋር ሲዋጋ ባጅቶ ከተማረከ በኋላ በመካከለኛው ክፍለ ዘመን አሸናፊው ኃይል ያደርግ እንደነበረው ሁሉ የኢሳይያስ መንግሥት ድንጋይ ፈላጭ ሆኖ ቆይቶ ወደ ሱዳን ለመግባት እግሮቹ የጠቀሙት ሰው ነው። ዋናው ጤንነት!</p>

<p>ዛሬ በርካታ የአገሩ ልጆች ብቻ ሳይሆኑ የወንዙ ልጆችም ባሉበት አካባቢ ገብቶአል። አሜሪካ ደግሞ የእኩልነት አገር ነው። እኩልነቱ ከምን ላይ እንደሆነ ታውቁ የለ? በፖለቲካል ሳይንስ፣ በኢኮኖሚክስ፣ በሕግ፣ በሕክምና፣ ወዘተ፣ ዶክትሬት ያለውም ሆነ ትምህርቱን ስምንትያ ክፍል ላይ ያቋረጠውም ያደለው ታክሲ ይነዳል (የሱም ፈተና አይጣል ነው) ሌላው ፒሳ ይዞ ይዞራል። ዴሊበሪ (ዸሊቨርይ) ይባላል። ጉርሻው ጠቀም ያለ ስለሆነ ለእሱም መታደል አለ። ወይም የድርጅት ዘበኛ መሆን (ስሙን ሲያሳምሩት ጸቹሪትይ ኦፍፊቸርይሉታል) አለዚያም መኪና መጠበቅ (ጳርኪንግ ሎትመሥራት) ወይም፣ ወይም ሰቨን ኤሌቨን (7 ኤለቨን) ሱቅ ውስጥ መሥራት አለ። ለእነዚህ ሁሉ ሥራዎች መዘጋጀት ይገባል- በገቢርም በመንፈስም! ለነገሩ እንደ ዕድል የሚታሰቡ ሰዎች ካልታሰበ ሥፍራ፣ ያልታሰቡ ሰዎች ካልታሰበላቸው ቦታ ላይ ይገኛሉ። አብዛኛውን ጊዜ እንደ ኮከባችን ስለሆነ «ወደቅን፣ ወደቅን» የሚሉና የሚተክዙ ሰዎች የእነሱም ኮከብ ቀስ ብሎ ይወጣ ይሆናል። አፈ ጉባዔን አታስቡም?</p>

<p>የጀመርሁትን ነጥብ ጭልጥ አድርጌ እንዳልረሳው ያረፍሁት ከኤርትራ እንደ ምንም ሸሽቶ ሱዳን ገብቶ በኋላ ወደ አሜሪካ በመጣው ሰው ላይ ነው። ሰውየው ከንግግሬ በኋላ ብድግ ብሎ «እኔ እዚህ አልቆየሁም። ነገር ግን ሻዕቢያ ዳር ድንበራችንን ወርራለችና ወደ አገሬን ተመልሼ እናንተ ወያኔ እያላችሁ ከምትጠሩት ጋር እሰዋለሁ። እኛ ድንበራችን ቀይ ባሕር ነው። ምጥዋ ነው» አለ። እኔ ወደዚያ ሥፍራ የሄድሁት ተዋጊ ሠራዊት ለመመልመል ስላልሆነ («አንኰን አልጋ ላይ ማን አወጣት» ይባላል) በጠቅላላው እዚያ የነበሩ ሰዎች እንዲያጨበጭቡለት ሞከርሁ። «ለኢትዮጵያችን በዚህ ሰዓት እንደርስዎ ያለ ሕይወቱን ለአገሩ ቤዛ ለማድረግ የተነሣ፣ ደሙ እንደ ጐርፍ ቢንዥቀዥቅ የማይጠላ ሰው ያስፈልጋታል። ይልቁንም እንደርስዎ የጦርነት ልምድ ያለውና በቁጭት የሚነሳማ ተፈልጐ አይገኝም። ትንሽ ከባድ መስሎ የታየኝ እርስዎ ወደዚህ ከመምጣትዎ በፊት ነበር የሻዕቢያ ወረራ የተጀመረው። ከእውነተኛው የጦርነቱ ሥፍራ፣ ቀዳሚ መምሪያውም ካለበት አካባቢ እየራቁ መጥተዋል። ስለዚህ ትራንስፖርቱ ሊበዛብዎ ነው እንጂ ነፍስን ያህል ነገር ለአገር ለመስጠት ሲዘጋጁ ማን ከመንገድዎ ላይ ይቆማል?» አልሁት። አንዴ «አንተ» አንዴ «አንቱ» እያልሁ። ሰውየው ከባድመ ርቆ መጥቶአል።</p>

<p>እዚህ በአሜሪካን አገር የሚታወቅና የሚደነቅ ደራሲ ነበር። ስለ ሴቶች ያለው አመለካከት ጠማማ ስለሆነ ሴቶቹም ይህን እየሰሙ ያወግዙታል። አንድ ቀን ለቴሌቪዥን ቃለ-መጠይቅ ተጠራና ስለ ልዩ ልዩ ጉዳዮች አስተያየቱን ይሰጣል። በመጨረሻ ግን ጠያቂው ጋዜጠኛ «ስለ ሴቶች መብትና ነፃነት ያለህ አስተያየት ምንድነው?» ሲለው «ትክክለኛውን መልስ እንደሰጥህ ከፈለግህ በመጀመሪያ መቃብሬን እንድቆፍር ፍቀድልኝ። ከመቃብሬ አፋፍ ላይ ቆሜ እውነቱን እናገርና ዘልዬ ከመቃብሬ ውስጥ ገብቼ አፈሩንና ድንጋዩን በራሴ ላይ መልሼ እተኛለሁ» አለ ይባላል።</p>

<p>እዚህ አካባቢ ያለው ወገናችን ብዙ እውነት ይናገራል። ቀደም ሲል ያነሣሁት ደራሲም ቢሆን «ሴቶችን በአውሬ አስመስሎ፣ ለዓለም ኃጢአት በተጠያቂነት አቅርቦ፣ እያረከሰና እያቆሸሸ» ተናግሮ ዘልሎ ከመቃብሩ ውስጥ ይገባል። እኛም ስሕተቱን ስሕተት ለማለት እንኳ እንፈራለን። አንዳንድ ጊዜ ከውጭው ፖለቲካ ይልቅ እዚያው አገር ቤተ መታሰር፣ መሰቃየቱ ይሻላል።</p>

<p>በዚህ በአሜሪካን አገር በሚኖሩ የፖለቲካ ቡድኖች መካከል የቆየ ቁርቋሶ እንዳለ ይነገራል። የአንዱ ቡድን አባላት ከሌላው ቡድን አባላት ጋር ብዙም ቅርበት የላቸውም። አብረው ተቀምጠው ለመወያየትና ከአንድ አሳብ ላይ ለመድረስ ሳይችሉ ቀርተው በመኖራቸው ለገዥው ድርጅት ጉልበት ሰጥተውታል የሚል ያሰለቸ ትችት አለ። ውሸት አይደለም። በሌላ በኩል ደግሞ ብዙ ስደተኛ ባለበት ሥፍራ ሁሉ ይኸ የማያጋጥም አይደለም።</p>

<p>የኤርትራ ተገንጣይ ቡድኖች ስንት ነበሩ? ምን ያህል ጦርነት በመካከላቸው ሲደረግ ኖረ? ሻዕቢያ ከጀብሃ፣ ከአልዋህዳ፣ ወዘተ፣ ጋርና ጀብሃ ከራሱ አንጀኞች፣ ሻዕቢያ በባዕዝ ፓርቲ ፍልስፍና በተወናበደበት ወቅት ከተራማጁ ክንፍ (መንካዕ ከተባለው) ጋር የነበራቸው ቅራኔና እልቂትጋ ኮ ከዚህ የባሰ ነበር። እንደኔ እንደኔ በየአቅጣጫው ያለው ፍላጐት የአንድነት ግንባር የመፍጠርና አብሮም የመሥራት በጐ ፈቃድ በመሆኑ ተስፋ ለመቁረጥና በአገራችን በሕዝብ የተመረጠና በሕዝብ እምነት መሠረት የሚያገለግል ሥርዓት በቅርቡ ሊኖር አይችልም የሚለውን ሥጋት ከአእምሮአችን ለማስወጣት የምንችልበት ጊዜ ሩቅ አይሆንም። የሚያሳዝነው ነገርስ ይቺ ከኤርትራ የተሰነዘረችው ወረራ ኅብረተሰቡን በሁለት ጐራ ለመሰንጠቅ መሞከርዋ ይመስለኛል።</p>

<p>ብዙ ጊዜ «አፍቃሬ ወያኔና የተቃዋሚው ጐራ» እየተባለ ይጠቀሳል። «አፍቃሬ ወያኔ» የሚባለው ጐራ «ሻዕቢያ የኢትዮጵያ ጠላት ስለሆነ በማናቸውም ሁኔታና ባለን ኃይል በሙሉ ልንወጋው ይገባናል። ለዚህም ወያኔ ኢሕአዴግን መተባበር አለብን ባይ» ነው። በዚህም ከማንኛችንም የሚቀርብ ጥያቄ አይቀበልም። «ቅድመ ሁኔታ» ይለዋል። በዚህም መሠረት በአሜሪካም በአውሮፓም የሚገኙ የዚህ ፍልስፍና አራማጆች በርከት ያለ የድጋፍ አስተዋጽዖ አሰባስበው ነበር። ይህንንም ርዳታ እስከ 80 የሚደርሱ ተወካዮች (ከአውሮፓና ከአሜሪካ) ወደ አገር ቤት አድርሰዋል። የሚያጣላቸው ጉዳይ በአንድ በኩል ተቃዋሚው ቡድን «ከስብሰባውና ከውይይቱ ተካፋይ መሆን ሲገባኝ ተገለልሁ» ማለቱ፣ በሁለተኛ ደረጃ ደግሞ ወያኔ ከኢትዮጵያ ሕዝብና ከተቃዋሚ ቡድኖች ጋር ለመታረቅና ትግሉም የበለጠ ይሰምር ዘንድ የፖለቲካ እሥረኞችን፣ ወህኒ የሚገኙ ጋዜጠኞችን፣ የሕሊና እሥረኞችን፣ ወዘተ፣ መፍታት እንዳለበት የቀረበው አሳብና «የፖለቲካ ቡድኖች ያለ ገደብ በአገር ውስጥ ይንቀሳቀሱ ዘንድ መፈቀድ አለበት» የሚለው ጥያቄ «ቅድመ ሁኔታ» ተብሎ በመሰየሙ ነው።</p>

<p>ይህ ተራ ጉዳይ እንደ ፍልስፍናዊ ጥያቄ ሲያነታርክ ሰንብቶአል። በእኔ በኩል «ቅድመ ሁኔታ» የሚባል ቋንቋ በእንግሊዝኛውም (ጵረቾንዲቲኦን) በአማርኛውም አይገባኝም-- በጽንሰ አሳብም፣ በተግባርም፣ በሰዋስውም ጭምር። «ቅድመ ሁኔታ» ምን ማለት ነው? "ጵረቾንዲቲኦን" ማለት ነው እንደማልባል እገምታለሁ። በእንግሊዝኛውም ቢሆን ጮንዲቲኦንየሚለውን ቃል አውቃለሁ። ጵረሲጨመርበት ምን ለማለት እንደሆነ ግን አይገባኝም። የፕሬዚዳንት ኒክሰን ዲስኩር ጸሐፊና በእንግሊዝኛ ቋንቋ የእያንዳንድዋ ቃል ታሪክ ምሁር የሆኑትን የኘው ዮርክ ጢመስጋዜጣ ዓምደኛ (ላንጉአገየሚለው ዓምድ) በማፈላለግ "ጵረቾንዲቲኦን"ምን ማለት እንደሆነ ጠየቅኋቸው በስልክ። "ዊትሆኡት አንይ ቾንዲቲኦን"ማለት ምን ማለት እንደሆነ አውቃለሁ። "ዊትሆኡት አንይ ፕረቾንዲቲኦን...."ምን ማለት እንደሆነ ግን እስካሁን ሳላውቅ አለሁ ብለውኛል። እኛም መወታተፍ ስለምንወድድ «ቅድመ ሁኔታ» እንላለን። ምን ማለት ነው? አንድ ነገር ላይ ብቻ እንስማማለን። ቋንቋ አዳጊ (ዽይናሚች) ስለሆነ «የስ፣ የስነገሩ ገብቶናል» ብለን ልናልፈው እንችላለን። ቅድመ ሁኔታ ማለት የሁኔታ (ምናልባት የነገር) መጀመሪያ ማለት ነው። ያለ አንዳች ጥያቄ ወይም ዊትሆኡት አንይ ቾንዲቲኦንከተባለ ደግሞ ያከራክራል። ይህን በተመለከተ ሚና ላለመለየት እንዲሁ ጉዳዩን አንጠልጥዬ ማለፍን እመርጣለሁ።</p>

<p>በነገራችን ላይ ቅድመ ሁኔታን ይቃወማሉ የተባሉት ወገኖች በተግባር ግን ጠቅላይ ሚኒስትሩን በልዩ ልዩ አንገብጋቢ ጉዳዮች ላይ ማነጋገራቸውን እናጤናለን። እንደምገምተው እነሱም እንደኛ በጠቅላይ ሚኒስትሩ አንዳንድ መልሶች ቆሽታቸው ብዙ ሐሞት ሳይረጭ አልቀረም። ከዚህ ዓይነቱ ጉንጭ አልፋ ሙግት ውስጥ ሳንገባ አጥሩ ላይም ሳንንጠለጠል ወዲህም በጠጉር ስንጠቃ ዘመናችንን ሳንፈጅ ሁላችንንም በሚያገባን የአገር ጉዳይ ላይ ለመነጋገር አንችልም?</p>

<p>በመጀመሪያው አንቀጽ ለመግለጥ እንደሞከርሁት በኢትዮጵያም ሁኔታ ሊለወጡ የማይችሉ ጥቂት ነገሮች አሉ። ሊለወጡ የሚችሉ አያሌ ነገሮችም አሉ። እነዚህን ለይቶ ማወቁ ደግሞ ከፍተኛው ጸጋ ነው። በዚህም አገር የጦርነት ግንባሮች ብዙ ብዙ ናቸው። ችግራችን የጦር ግንባር ሲባል ፈጥኖ የሚታየን ባሩድና የከባድ መሣሪያ ተኩስ መሆኑ እንጂ ማናቸውም የሰላማዊ ትግል ግንባርም ቢሆን «የጦርነት ግንባር ወይም ዐውደ ጦርነት» ነው። ቃሉን እንፈራዋለን። በጦርነት መሞቱንም እንጠላዋለን። የማገኘው ሰው ሁሉ ደግሞ የወያኔ ፖለቲካ ለአገር መሞትን ሳይቀር ያግዳል ባይ ነው።</p>

<p>የዛሬው የተለያዩ ተቃዋሚ ቡድኖች የመነጣጠል ምክንያት የኢትዮጵያን ችግር አለማወቅ ወይም የሚለወጠውን ለመለወጥ በሚያስችሉ መንገዶች ላይ የመነታረክ አለዚያም የመጨቃጨቅ ጉዳይ አይደለም። የሚለወጠውንና ሊለወጥ የማይችለውንም ያውቁታል። የሚለወጠውን ለመለወጥ ገና አልተስማሙም። ስለዚያ ወታደር እንደ ገለጥሁት መቸና እንዴት መጋደል፣ መታገልና መሞት እንደሚገባቸው ገና አልተረዱም። በዚህ መካከል ታሪክ የመመስከር ዕድል ነፍገውናል።</p>

<p>የአንድ ሕዝብ ከፍተኛው ደስታ፣ ከፍተኛው ጸጋና ክብር ለአገር መሞት፣ መሰዋት ነው። በአሁኑ ጊዜ የተዘረጋው መንግሥታዊ ፖሊሲ ግን ብዙሃኑን ከመድረኩ እንደማግለሉ ሁሉ ሞትንም የሚነፍግ መሆኑ ለብዙሃኑ ክፍል እጅግ እየተሰማው ነው። በዚህ ረገድ ብዙም ላማው የማልፈልገው ደርግ በአሥራ ሁለቱ እውቅ ጄኔራሎች ላይ የፈረደውን ሞት አስታውሳለሁ። ከአሥራ ሁለቱ ጄኔራሎች መካከል አንደኛው « እኔ የቀበሮ ጉድጓድን እንጂ አዲስ አበባን ረስቻለሁ። አዲስ አበባ ውስጥ ከመሞት እዚያው ከገንጣዮች ጋር እየተታኰስሁ የመሞትን ዕድል እንዴት ትነሡኛላችሁ?» እንዳለ ይጠቀስለታል። አሁንም ይኸ ሥርዓት «ሞትን እንኳ ነፈገን» የሚለው ክፍል ብዙ ሆኖአል። (በዚህ በኩል ኢትዮጵያን እናድን የሚለው ክፍል ከፍተኛ ጥረት ቢያደርግም - ከሞት አገራዊ በረከት - ከሞት ብሔራዊ ግዴታ የሚያግዱ መሰናክሎች መቸ ነው ሊወገዱ የሚችሉት? ገዥዎቻችን ዘወትር የሚፈልጉት ሮጠው ከብብታቸው የሚገቡ ጋንጐችን ብቻ ነው።</p>


</body>
</html>
