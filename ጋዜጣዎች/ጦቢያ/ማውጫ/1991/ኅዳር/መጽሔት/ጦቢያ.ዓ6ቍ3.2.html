<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>poletikana yebeg gebeya-- yerasacn yemnhonew mecE new?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ፖለቲካና የበግ ገበያ-- የራሳችን የምንሆነው መቼ ነው?</h1>


<p class="align-center">ከፀጋዬ ገብረ መድኀን አርአያ</p>

<p>ሁለተኛው የዓለም ጦርነት የዓለምን የፖለቲካ ገጽታ፣ የኃይል አሰላለፍና ሚሊታሪ ሁኔታ ምን ያህል እንደለወጠው ይታወቃል። በቃል ኪዳን አገሮች ደጋፊነትና የራስዋም ፐርልሐርበር በጦረኛዋ ጃፓን በመደፈሩ ከጦርነቱ ውስጥ የገባችው ዩናይትድ ስቴትስ በአውሮፓው ፍልሚያ ግንባር ቀደም ሚና መያዝዋ ይታወሳል። ከዚህ ጦርነት ውስጥ እንደ ጄኔራል ድዋይት አይዘንሐወር፣ ጄኔራል ፓተንና ሌሎች አያሌ የጦር መሪዎች የወጡትን ያህል በእርግጥ ከአውሮፓውያኑም መካከል ታላላቅ መሪዎችና የጦር አዛዦች ሊበቅሉ ችለዋል። በአጠቃላይም አሜሪካ ምዕራቡን ዓለም፣ ሶቪየት ኀብረት ደግሞ ካፒታሊስት ባልሆነ ጐዳና ውስጥ ገብተዋል የተባሉትን «ሕዝባዊ ዴሞክራሲዎች» (ጰኦፕለስ ዸሞችራቺአስ) ለማስገኘት ችለዋል። በዚህ መነሻ ዓለም በሁለት መሠረታዊ ካምፕ (ምሽግ) ተከፈለ ሊባል ይገባው የነበረው ከ1945 የጦርነቱ ፍጻሜ እንጂ በ1917 በሩሲያ አብዮት አማካይነት አይደለም የሚሉ አሉ። የዚህን ክፍፍል በደንብ የሚገልጠውና የሁለቱን ምሽጐች የፖለቲካ ሥዕል ወለል አድርጐ የሚያሳየው ፕሬዚዳንት ኒክሰን ከሥልጣን እንደ ወረዱ በጻፉት «መሪዎች» በሚለው መጽሐፍ ውስጥ ያለው ቋንቋ ነው። ኒክሰን ስለ አሜሪካኖች ሳይሆን ቸርቺልንና ማርሻል ስታሊንን እያወዳደሩ ሲጽፉ «ቸርቺል ባይኖሩ ምዕራብ አውሮፓ ነፃ ባልሆነ፣ ስታሊን ባይኖሩ ምሥራቅ አውሮፓ ባርያ ባልሆነ ነበር» ይላሉ። የዓለም የፖለቲካ መልክ በአንድ ዓረፍተ ነገር ሲገለጥ ይህንን ሲመስል ቆይቶአል። ቢያንስ ቢያንሰ እስከ 1989 እ.አ.አ. ሁለቱ ኃያላን በመሠረቱ ሲሻሙን የቆዩት ለእኩልነት አልነበረም። ለነፃነት አልነበረም።</p>

<p>በእንግሊዝ ምትክ የዓለም መሪ የሆነችው አሜሪካ ሠራዊቷን ከአውሮፓ ስለ ማስወጣትዋ ጉዳይ ዋሽንግተን ውስጥ ብዙ ውይይት ይካሄድ ነበር፣ በ1945 ላይ። አሜሪካ ወታደሮችዋን በጦርነቱ ፍጻሜ ላይ በሙሉ ከአውሮፓ ብታስወጣ ምዕራብ አውሮፓውያንን «አዲሱ የዓለም ጠላት» ማለትም ኮሙኒዝም ይበላቸዋል የሚል ስጋት ተፈጠረ። ውሳኔ ሰጭዎቹ የኋይት ሐውስ፣ የስቴት ዲፓርትሜንትና የፔንታጐን ሹማምንት ብዙ ውይይት ማካሄድ ያዙ። አውሮፓን መልሶ መገንባቱ የአሜሪካንን ሠራዊትም አውሮፓ ውስጥ አቆይቶ በቀለብ፣ በትጥቅ አቅርቦትና በመሳሰለው ሁኔታ ማንም ሊሸከመው የማይችለው ወጭ መመደቡ ያስቸግራልና ጦራችንን እንመልስ የሚሉት ሲከራከሩ ያደነዝዙ ነበር። በዚያው ልክ «ከእንግዲህ ወዲያ የሰው ዘር ጠላት የሚሆነው ሰር ዊንስተን ቸርችል &lt;የብረት መጋረጃ&gt; ብለው የሰየሙት ኮሙኒዝም ስለሆነ አውሮፓን ለጅብ ሰጥተን መውጣት የለብንም» በማለት የሚገልጡት ደግሞ ሲሟገቱ ያደነግዙ ነበር። እኩል ለእኩል ድምጽ ሲመጣ «ሶስተኛ አሳብ አለ?» ተብሎ የወቅቱ የአሜሪካ የውጭ ጉዳይ ሀሳብ በጄኔራል ማርሻል ሲጠየቅ አንድ እጅ ታየ። «ሶስተኛው አሳብ ጸሎት ነው» ተባለ።</p>

<p>ከጦርነቱ በኋላ በርከት ያሉ የምሥራቅ አውሮፓ «ሕዝባዊ ዴሞክራሲዎች» ለሶቪየት ኀብረት ኮሙኒስት ፓርቲ ዕድሜ እየለመኑና ቀዩን «ነፃ አውጭ ሠራዊት እያመሰገኑ እስከ 1990 አካባቢ ደርሰዋል። በመካከሉ ሁሉም የድርሻውን ለማንሳት የሶቪየትም፣ የቻይናም፣ የኩባና የአልባንያም እጅ እንደየ አቅማቸው እየተንጠራራ አፍሪካን፣ የእስያንና የካሬቢያን አገሮች መዳበስ ጀመረ። የሶቪየት ኃይል በ1989 መዝመም ሲጀምር ወደ አንድ መቶ የሚጠጉ ሥልጣን ላይ የወጡና ገና ለሥልጣን ለመብቃት የሚፍጨረጨሩ ኮሙኒስት ፓርቲዎች (የሠራተኛ ፓርቲዎች ጭምር) ተመዝግበው ነበር። ይኸ ሁሉ በሶቪየት ምሽግ የሚገኝና የዓለም ኃይል የነበረውን ያን ሥርዓት እንደ ወርካ ያደረገ መሆኑ አይካድም። ጐርባቾቭን መመረቅ ወይም መርገም ይገባን እንደሆነ አላውቅም። ኮሙኒስቶች የራሳቸውን መንግሥት አፍርሰው፣ ለምዕራቡ ዓለም ግዳይ ጥለው፣ በአደባባይ እንኳ ተዝናንተው የማይጓዙበት አዲስ ዓለም ሩሲያ ውስጥ ፈጠሩ። ሶቪየትን የተጠጋ አገርና መንግሥት ወዲያው ዕጓለ ማውታ ሆነ። አሜሪካ ሁሉንም ብቻዋን ተረከበችው። ስለዚህ ዛሬ በመንግሥታት ሕይወት ሁሉ ማዘዝ ችላለች ሲባል አንዳች ቃለ አጋንኖ የለበትም።</p>

<p>የኢትዮጵያም ዕድል፣ ምናልባትም ለረዥም ጊዜ የአፍሪካ ዕጣ ፈንታ በዚችው ልዕለ ኃያል እጅ ገብቶአል። ስለ እጅ አዙር ቅኝ አገዛዝ አይደለም የማወሳው። ሕሊናን ስለሚገዛ ሥርዓት፣ ኢኮኖሚን ስለሚያስተዳድር፣ አገርን ስለያዘ ስውር መንግሥት፣ ስለዚያ ስለዚያ ነው የማነሳው።</p>

<p>ኢትዮጵያ ለሰላሳ ዓመታት በጦርነት ስትታመስ ቆይታለች። አረቦች ኢሳይያስን ሲረዱት ስለነበረ ነው ይባላል። አሜሪካ አልነበረችበትም ማለት ነው? ኢሳይያስ ከአጋ ተራራ (አካለ ጉዛይ) እየወረደ ማታ ማታ ስኮች የሚጠጣውና አፍ የሚሞላ ሲጋራ ሲምግ የነበረው ካፕላን ከተባለው የሲ.አይ.ኤ ወኪል ጋር እንደነበረ የመገንጠሉን ታሪክ የተከታተሉ ሁሉ ያውቁታል። ዛሬም ኢትዮጵያን ለብተና አብቅተው ከፋፍሎ ለመግዛት በቅተዋል። በዚህ መካከል ለአፍሪካ ሰላም፣ ለኢትዮጵያ ሰላም፣ ለጊዜው ለተፈጠረው የኢትዮጵያና የኤርትራ ጉዳይ ሽምግልና፣ ለኮንጐ ሰላም፣ ለአንጐላ ሰላም፣ ለቡሩንዲ ሰላም፣ ለቻድ ሰላም፣ ለላይቤርያ ሰላም፣ ለሶማሊያ ሰላም፣ ወዘተ፣ ትልቅ መቆርቆር እንደሚሰማቸው ይነገረናል። የችግሩ ምንጭ ምንና ማን ሆነና? ልዕለ ኃያልዋ የችግሩ መፍትሔ ሳትሆን ምክንያቱ እንደ ሆነች የሚመለከተውን አቅጣጫ (ጳራዲግም) እንተወውና አብሮ በመሥራት ዴሞክራሲ እንዲሰፍን፣ ሰላም እንዲነግሥ መጠነኛ አስተዋጽኦ ልታበረክት ትችላለች ወይም እየቻለች ነው የሚለውን አቀራረብ እንመልከተው።</p>

<p>ነገሩን ከአገራችን አንጻር ስናየው ልዕለ ኃያሉ መንግሥት ቀስ በቀስ ጥቅሙን በእኛ አገር የበለጠ ለማቆናጠጥ ይፈልጋል ወይስ ትቶን ይሄዳል? የኢትዮጵያ ሕዝብ ከነሱ ምን እየፈለገ ነው? የእነሱስ ፍላጐት ምንድን ነው? የእንግሊዙ ዘኢኮኖሚስት በኦክቶበር 1998 መጀመሪያ እትሙ እንደ ገለጠው በአሁኑ ሰዓት ጦርነት አፍሪካን ከናሚቢያ እስከ ኢትዮጵያ (የአፍሪካ ቀንድ) ድረስ እየበላ ነው። ከሰሐራ በታች ካሉ 42 አገሮች ሲሶዎቹ በዓለም አቀፍና በርስ በርስ እልቂቶች ተጠምደዋል። ሌሎች አገሮች ደግሞ በታጠቁ ወንጀለኛ ቡድኖች እየታመሱ ናቸው። የፖለቲካ ሽፍቶች እየተኰሱና አገር እያጠፉ ወደ ሥልጣን ስለሚመጡ፣ ባለሌላ ማዕረግ ወታደሮች በ «ከማን አንሼነት» መጠነኛ ጽናት ያላቸውን መንግሥታትና አልፎ አልፎም በሕዝብ የተመረጡ መሪዎችን ገልብጠው በኃይል መግዛት ይይዛሉ። ይኸውና ይህ የብጥብጥ ሁኔታ በአሥራ ሰባት ዓመት ብቻ ለሁለተኛ ጊዜ ኢትዮጵያ ውስጥ በመፈጠሩ ሰላም ነስቶናል። አንደኛው አሳዛኝ ክስተት በሕገ ወጥ መፈንቅለ መንግሥት መልክ (በወቅቱ ሁላችንም ብንደግፈውም) የመጣውን አገዛዝ ሌላ ሽፍታ ከጫካ ወጥቶ መገልበጡ ነበር። ሁለተኛው ይህ ሥርዓት የአገሪቱን አንድነት በመበታተኑ ረገድ «ሙሴ» (ሊቀመንበር) መሆኑ ነበር። በእንቅርት ላይ ጆሮ ደግፍ በአገር፣ በሕዝብና በመሬት ኪሳራ እንኳ ሰላም ለማግኘት አልቻልንም። ኤርትራ በመሄድዋ ሰላም አላገኘንም። ወትሮ በመገንጠል ስም አሁን ደግሞ በተስፋፊነት መልክ ከአንድ ዓይነት የጦርነት ሕይወት ወደ ሌላ የጦርነት ሕይወት ታንከራትተናለች።</p>

<p>ታሪካዊ ሀብታችንን፣ መሬታችንን፣ ወደቦቻችንን፣ ይበልጥ ደግሞ ሕዝባችን የምንለውን ወገናችንን አሳልፈን ከሰጠን በኋላ ጦርነት የማይቀርልን፣ እልቂት ዘወትር ከእኛ ጋር መሆኑም የሚቀጥል ከሆነ የዓለም ታላቅዋ ኃያል መንግሥትና የዴሞክራሲ አብነትም አጠገባችን ሆና በባሰ ሁኔታ የመገኘታችን ምሥጢር ምንድነው? መቼ ነው ሰላማችን የሚከበረው? ከኮሙኒስቶች ጋር በነበርንበት ወቅት ሲግቱን የነበረው ፖለቲካ፣ ዓለም ሰላም የምታገኘው የሰው ዘር በሙሉ ኮሙኒስት ሲሆን፣ የግል ሀብት ሲጠፋ፣ ከዚያም በሒደት የጋርዮሽ ሥርዓት ሲመሠረትና «ለእያንዳንዱ እንደፍላጐቱ ከእያንዳንዱ እንደ ችሎታው» ተግባራዊ ሲሆን ነው ተብለን ነበር። ያን ጊዜ ጦርነትም፣ የርስ በርስ ግጭትም የለም። ከምዕራቡ ፍልስፍና አንጻር ሲታይ ግን ነገሩ ሁሉ ግራ የሚያጋባ ይመስለኛል። እንየው!</p>

<p>ተቀባይነትን አግኝቶና ከቶም አድናቆትን አትርፎ የኖረው አንድ አመለካከት እንደሚያብራራው የቀዝቃዛው ጦርነት መዘጋት በዓለም አቀፍ ፖለቲካ በኩል በሚያስከትለው ለውጥ የተነሳ መሠረታዊ ግጭቶችን ያስወግዳል። ሰላማዊ፣ እርስ በርሱ የሚስማማና የሚተጋገዝ ዓለምም ይፈጥራል። የዚህን ሞዴል የፖለቲካ ቅርጽ ያወጣው ፍራንሲስ ፉኩያማ «የታሪክ ፍጻሜ» (ጥሀ ኤንድ ኦፍ ሒስቶርይ)» በሚለው ነባቤ አእምሮው ነበር። ፉኩያማ «የታሪክን ፍጻሜ በዚህ አኳኋን ልንመሰክር እንችላለን። ይህም የሰው ልጅ የርዕዮት አድማስ የመጨረሻው ነጥብና የምዕራቡ ሊበራል ዴሞክራሲ ዓለም አቀፋዊነት፣ የመጨረሻው የሰዎች መንግሥት ቅርጽ ነው። እውነቱን ለመናገር አንዳንድ ጥቃቅን ግጨቶች በሶስተኛዋ ዓለም ይፈጠሩ ይሆናል። ይሁንና የዓለም አቀፋዊ ግጭቶች ፍጻሜ ደርሶአል» ይላል።</p>

<p>አዎን! የበርሊን ግንብ ፈርሶአል። ኮሙኒስት መንግሥታት ወድቀዋል። ከዚያ ወዲህ ባለው ጊዜ የሰላም ጥበቃና የሰላም ግንባታ ሥራ ትልቁ ኃላፊነት ሆኖአል። የፉኩያማ «የታሪክ ፍጻሜ» ጽንሰ ሃሳብ ግን በብዙ ምሁራን፣ የፖለቲካ ሰዎችና ሐያስያን ክፉኛ ተተችቶአል። እንዲሁ ብቻ «ሮሟንቲክ ፍልስፍና» (ሮማንቲች ፕሂሎሶፕህይ) እየተባለ አሁንም ይጠቀሳል። ጦርነት አሁንም በሽበሽ ነው። አዲስ ገዥ ነው ያገኘነው። ወያኔዎች ወደ ሥልጣን የመጡት በልዕለ ኃያሉ መንግሥት እየተረዱ በመሆኑ፣ ኢ- ዴሞክራሲያውና ጐሰኛ ሥርዓት በመደገፋቸው ብዙዎቻችን ቅሬታ ነበረን። ይበልጥም የኩሩና ጀግና ሕዝብ ልጆች ነንና በእኩልነት ደረጃ ላይ የተመሠረተ ወዳጅነት ሳይሆን የጌታና የሎሌ ግንኙነት አመጡብን በማለት ወያኔንም አማነው። ይህ ሥርዓት ፍርደ ገምድል፣ ፀረ አንድነት፣ በመሠረቱም በራሱ ሁኔታ አፓርታይዳዊ ሆኖአልና ልዕለ ኃያሉ መንግሥት ይዳኘን ብለን ጠየቅን። የራሳችንን መንግሥት ሰዎች እኛ ማረም፣ መገሰጽና በሒደትም ማስወገድ (በሕግና በሌላ ስልት) አቅቶን አውሮፓውያንና አሜሪካውያን ርምጃ እንዲወስዱ ጠበቅን።</p>

<p>በእኔ አመለካከት ወያኔ ኢሕአዴግ ለአውሮፓና ለአሜሪካ መንግሥታት እንደ ገበረ አድርገን ስናወግዘው እኛም በግልጽ ስሞታ የምናሰማው፣ ዳኝነት እንዲታይልን አቤቱታ የምናቀርበው ለእነዚሁ መንግሥታት እንደመሆኑ የበላይነታቸውን አረጋግጠናል። ከኩሩ ሕዝብ የሚጠበቀው መንፈስ ምንኛ እንደራቀን ይኸ ማስረጃ ይመስለኛል። እንደ አሜሪካ ያሉት መንግሥታት ደግሞ ግዙን ብለን ስንጠይቃቸው ምን ይበሉ? አንድ ጊዜ ከሶስት ዓመት በፊት በጀርመን ውጭ ጉዳይ ሚኒስቴር ተገኝተን በኢትዮጵያ ስላለው ሁኔታ ከአንድ ባለሥልጣን ጋር ስንወያይ ወደ ሙግት የሚወስደን ነጥብ ላይ ደርሰን ነበር። ጀርመናዊው ሹም ይሉኝታ እንደሚያጠቃው ያገሬ ሰው አሳቡን በአእምሮው ውስጥ ሲያስጨንቅና በምላሱ ላይ ሲያንከራትት ቆየና «የውጭ ጉዳይ ፖሊሲያችን የተመሠረተው በጀርመን ጥቅም ላይ ነው። በግልጽ እንድንነግራችሁ ከፈለጋችሁ ደግሞ ከኢትዮጵያ የምናገኘው አንዳች እስትራተጂያዊ ጠቀሜታ የለም» አለን። ጀርመኖች ለአንዳንድ የኢትዮጵያ ተቃዋሚ ቡድኖች ለምን ርዳታ እንደሚሰጡ ጠይቀነውም የተገፉና ሐቀኛ አጀንዳ ስላላቸው መሆኑን ሊያሳምነን ሞከረ። በመጨረሻ ግን ሰውየው እንደ ቀልድ አድርጐ «እናንተ ኢትዮጵያውያን እናውቃችኋለን። ስትስማሙና አንድ ስትሆኑ ማንም አይችላችሁም። ስለ እኛ ስለ ጀርመኖች የሚነገር ቧልት ታውቁ ይሆናል። አውሮፓውያን እንደሚገልጡት የጀርመን አንድነት ዘወትር የአውሮፓ የስጋት ምንጭ ነው። እኔ አፍሪካ ውስጥ ሠርቻለሁ። መካከለኛው ምሥራቅን በደንብ አውቀዋለሁ። የመካከለኛው ምሥራቅና የአፍሪካ ቀንድ አገሮችና እንዲሁም የቀድሞ ቅኝ ገዥዎች ኢትዮጵያን የሚፈሩት በብጥስጣሽ የአገር መዋቅር ስለማታምኑ ነው። &lt;ፓን አፍሪካኒስት&gt; እምነታችሁ፣ ኩሩ ሕዝብ መሆናችሁ፣ የበታችነትን መንፈስ በመናቃችሁ ይፈሩአችኋል።» አለን። ዘወትር በተረፈ፣ አፍሪካ መንግሥታት (ኤክስትራ አፍሪካን) የመጠቃታችንን ምሥጢር የጀርመናዊው አነጋገር ግልጽ ያደርገዋል። እግረ መንገዱንም ጀርመን ከኢትዮጵያ የምታገኘው ስትራተጂካዊ ጥቅም ባይኖርም ለእኛ ርጋታና ሰላም ጠንቅ የሆኑ የውስጥ ኃይላትን ማስነሳታቸውን አልካደም። ለምን?</p>

<p>ከጥቂት ወራት በፊት ፕሬዚዳንት ቢልክሊንተን ወደ አፍሪካ ከመሄዳቸው በፊት ዋሽንግተን ፖስት ጋዜጣ በርእሰ አንቀጹ ላይ እንዳመለከተው ከዚህ ቀደም የነበሩት የአሜሪካ አስተዳደሮች አፍሪካን ጨርሶ አያውቁትም ነበር። የክሊንተን አስተዳደር ግን አፍሪካን ከማወቅም ባሻገር ሄዶአል። ፕሬዚዳንቱ ስድስት የአፍሪካ አገሮችን በጐበኙበት ወቅት ደግሞ «የአፍሪካን አዳዲስ መሪዎች» አወድሰው ስለ አፍሪካ ድሎች ሲነግሩን እጅግ አሙቀውናል። ከቶውንም «ከአንድ መቶ ዓመት በኋላ የልጅ ልጆቻቸሁና የእኔም የልጅ ልጆች ወደ ኋላ በመመልከት የአፍሪካ ትንሳዔ መነሻ ይኸ ነበር ይላሉ» ማለታቸውን አስታውሳለሁ።</p>

<p>ኢትዮጵያን በግል በተመለከተ በ1997 ዴንቨር ኮሎራዶ ላይ ለተሰበሰቡት የሰባት እንዱስትሪያል አገሮች መሪዎች የኢትዮጵያን የእድገት ጉዞ አንስተው ዓመታዊ እድገትዋ 12.5% መሆኑን ገልጠው ነበር። አቶ መለስ ይህን ሲሰሙ 50% አለማለታቸው ሳይቆጫቸው አልቀረም። ክሊንተን እጅግ የሚደነቁና ማንም ምንም ይበል ለአገራቸው ጠቃሚ ውጤት ያመጡ ታላቅ ፕሬዚዳንት ናቸው። የአሜሪካ የውጭ ጉዳይ ፖሊሲ የአሜሪካ ብሔራዊ ጥቅም መከበር በመሆኑም አፍሪካንም በቀጣና በመከፋፈል በአገራቸው ዙሪያ እንዲሽከረከሩ ብዙ ሞክረዋል። በፈጣን ጣልቃገብ ጦር፣ በሰላም ጥበቃ ኃይል ምሥረታ፣ በዓለም ባንክና በዓለም የገንዘብ ድርጅት (እምፍ) ጢሰኛነት ስም በርካታ አገሮች ብሔራዊ አጀንዳቸውንና ሕዝባዊ ራእያቸውን መስዋዕት አድርገዋል። እንደሚታወቀው ደግሞ እኛ ጢሰኛ የሆናቸው እንደ ዓለም ባንክ ያሉት ድርጅቶች ዘመናዊ ቅኝ አገዛዝ የሚፈጸምባቸው የልዕለ ኃያሉ ሥርዓት ክንዶች ናቸው።</p>

<p>ኢሳይያስ አፈወርቂን አወድሼ አላውቅም። በቅብጠት ይሁን በአጉል ጀብደኝነት ወይም በብሔራዊ ኩራት የተነሳ እንደ ዓለም የገንዘብ ድርጅትና የዓለም ባንክ ያሉት ድርጅቶችን ርዳታም ሆነ ብድር አልፈልግም ይላሉ። ባለፈው ወር የወጣው ዋሽንግትን ታይምስ ጋዜጣ ሲያወድሳቸውም አሥመራን ለማስዋብ ከአውሮፓ ሕብረት 80 ሚሊዮን ዶላር የርዳታ ተስፋ ሲሰጣቸው «በልመናና በርዳታ ሳይሆን እኛው ራሳችን በራሳችን ጥረት ከተማችንን እናስውባታለን» እንዳሉ ተጠቅሶአል። ይኸ አነጋገር በልዩ ልዩ መንገድ ሊተረጐም ቢችልም ከመሠረታዊ እምነትና በትክክለኛ አእምሮ ብለውት ከሆነ ብዙ አድናቆት ያተርፋሉ። ምክንያቱም እንደ ዓለም ባንክ ያሉትን ድርጅቶች የብድር ፖሊሲ የሚያውቁ ተመልካቾች እንደሚነግሩን ተበዳሪዎች የውጫሌ ውልን የሚፈርሙና ለሞግዚትነት አስተዳደር የተዘጋጁ ብቻ ናቸው። ከብድሮቹ ሁሉ ጋር ትንሽ ትንሽ ሥልጣነ መንግሥትን የመልቀቅ፣ ትንሽ ትንሽ ብሔራዊ ነፃነትን የማስደፈር ሁኔታ አለና።</p>

<p>ጥንታዊ (ጭላስሲቻል) የሆነውን የቅኝ ገዢዎችን ወደ አፍሪካ መምጣት የሚገልጠው አሜሪካዊው እስታሊን እንግሊዛዊውን ዶክተር ሊቪንግስተንን ፍለጋ መጥቶ ሲያገኘው «ዶክተር ሊቪንግስተን ይመስሉኛል» ያለበት አኳኋን ነው። ዛሬ ያ ሁኔታ ተቀይሮአል። አፍሪካን በ20ኛው ክፍለ ዘመን መጨረሻና ምናልባትም በ21ኛው ክፍለ ዘመን ላይ ከዚህ በፊት ከነበረው ቅኝ አገዛዝ ሁሉ እንደ አረቄ መርፌ በረቀቀ ሁኔታ ማስገበርያው ስልት ራሱ ውስብስብ ይመስለኛል። ኮምፒዩተር፣ ኢንተርኔት፣ ኮሙኒኬሽንስ ሱፐርሐይዌይ፣ ወዘተ ስልቶች አሉ። "እ ፕረሱመ ዽር. ሊቪንግስቶነ" በድንጋይ ዳቦ ጊዜ ቀርቶአል። በ1954 ዓ.ም. እ.ኤ.አ. የእንግሊዙ የውጭ ጉዳይ ሚኒስትር አርነስት ቤቪን «ታላቅዋ ሶማሊያ» ብለው ለእንግሊዝ የምትገብር ሱማሊያ ለመፍጠር የነበራቸውን ሕልም የሚመስለው የክሊንተን «ግሬተር ሖርን» የፖለቲካ ቀመርም ተመሣሣይ እንደ ነበረ ይሰማኛል። አልሠራም። አይሠራምም። ላይ ላዩን የተነገረውን «የአፍሪካ ችግር እየሟሸሸ ነው» የሚለውን የክሊንተንን ሕልም ስድስት ወር ሳይሞላው ጦርነት እያሟሸሸው ይገኛል። አሮጌ አምባገነን ወዳጃቸውን (ሞቡቱን) በአዲስ አምባገነን በመለወጣቸው ለሠላሳ ዓመት ደህና ይግደረደራል ብለው ያሰቡአቸው የኮንጐው ሽፍታ ፕሬዚዳንት ሳይውሉ ሳያድሩ ነፍስ ግቢ ነፍስ ውጭ ላይ ናቸው። ኢትዮጵያ፣ ኤርትራና ኡጋንዳ የአሜሪካንን ጦርነት ይዋጋሉ ተብለው ትንሽ ትንሽ ዶላር ከተርከፈከፈላቸው በኋላ እነሱ ራሳቸው ጦር መማዘዝ ይዘዋል።</p>

<p>መቀመጫው ለንደን ላይ የሆነው ዓለም አቀፍ የስትራቴጂክ ጥናት ኢንስቲቲዩት (እንተርናቲኦናል እንስቲቱተ ፎር ጽትራተጊች ጽቱዲአስ) ኦክቶበር 22 ቀን 1998 እንደገለጠው ከሆነ የምዕራብ መንግሥታት አፍሪካ በአሥራ አሥር ዓመታት (2000 ዓ.ም.) በጦርነት እሳት እንድትነድድ ያደርጉአታል። የኢንስቲቱቱ ረዳት ዲሬክተር ቴሪ ቴይለር የዚህ ምክንያት የሰላም አስከባሪዎችን የማሰልጠን የፖሊሲ ለውጥ ነው ይላሉ።</p>

<p>ከዚህ ቀደም በዚህ መጽሔት ውስጥ ከሌላ ጉዳይ ጋር በማያያዝ ለማቅረብ እንደ ተሞከረው ሁሉ የክሊንተን አስተዳደር ታላላቅ ሹማምንት ከሁለት ዓመት በፊት ጀምረው እነዚህን «አዳዲስ የአፍሪካ መሪዎች» በሚመለከት አዲስ ፖሊሲ መንደፍ እንደሚገባ አስምረውበታል። የአሜሪካ የውጭ ጉዳይ ሚኒስቴር ሦስተኛው ባለሥልጣን ሚስተር ፒከሪንግ የኢትዮጵያን፣ የኤርትራን፣ የኡጋንዳን፣ የሩዋንዳንና የአንጐላን መሪዎች አቋም መመርመር እንደሚገባ ገልጠው ነበር። አካሄዳቸውን በሙሉ ተከታትለውታል ማለት ነው። እነዚህ አዳዲስ አምባገነኖች የያዙት ፖሊሲ፣ የሚከተሉት ፍልስፍናና የሚያራምዱት አሳብ ሁሉ ወደ ጥፋት የሚጓዝ መሆኑን ምዕራባውያኑ ከማስጠናታቸው በፊት ሁላችንም እንደ ክፉ ቆፈን እስኪያንዘረዝረን ድረስ ሲሰማን ነበር። አሁን ጊዜው ደርሶ በምዕራባውያኑ ኃያላን አማካይነት ርስበርሳቸው የተሳሰሩበት ቀጫጭን ክር መበጣጠስ ጀምሮአል። የኃይል አሰላለፉም በሚያስደንቅ ሁኔታ እየተፋለሰ መጥቶአል።</p>

<p>እኛንና ኤርትራን ለአፍታ እንመልከት። «ተስፋ የተጣለባቸው የአፍሪካ ወጣት መሪዎች» ከተባሉት መካከል መለስና ኢሳይያስ ይገኛሉ። በግንባር ቀደምትነት። ለሦስቱ አገሮች (ኡጋንዳን ጨምሮ) የተሰጣቸው ኃላፊነት የእስልምና አክራሪነት አስፋፊ ናት የምትባለውን የሱዳንን መንግሥት ማስገልበጥ ነበር። በዚህ የተነሣ በኤርትራ ማዕከልነት ሙሴቬኒና መለስ የዶክተር ቱራቢን «አብዮታዊ እስላማዊ» ሥርዓት ለማውረድ ብዙ ደክመዋል። ዳሩ ግን ሳይታሰብ ኢሳይያስ ኢትዮጵያን ወረሩ። መለስ ኤርትራን ለማግለል ከሱዳን ጋር አዲስ ፍቅረኛ ሆኑ። የሚመለከተው የዩናይትድ ስቴትስ አስተደደር ምን ይሰማዋል? ከዚሁ የኃይል አሰላለፍ ጥልፍልፍ ሁኔታ አንጻር የኤርትራስ አካሄድ እንዴት ነው?</p>

<p>ይህ ጽሑፍ ወደ ዝግጅት ክፍሉ ሲያመራ ከአሜሪካ ምርጥ ልጆችና ተስፋ ከተጣለባቸው ወጣት የአፍሪካ አምባገነኖች አንዱ የሆኑት ኢሳይያስ አፈወርቂ ከአምስት ጊዜ በላይ ወደ ሊቢያ ተመላልሰዋል። ቀይ ባሕርን የአረብ ሐይቅ ላለማድረግ ምዕራባውያንና እሥራኤል ተስፋ የጣሉባቸው ኢሳይያስ ወደ አረቡ ዓለም ለመጠጋትና ከቶውንም የሊጉ አባል ለመሆን ፍላጐታቸውን በግልጽ አሳይተዋል። ይኸ በበኩሉ ሁኔታው ዛሬና ነገ ምን ሊመስል እንደሚችል በግልጽ ለማየት እንዳያስችል ሥዕሉን አደብዝዞታል። በአጠቃላይም ለአሜሪካ ከባድ እንቆቅልሽ የሆነ ችግር ጥለውባታል። አሜሪካ ጥለኞችን ማስማማት አልቻለችም። ይልቁንም በአንድ ጊዜ ሁለቱም ከእጅዋ እያሟለጩ በመውጣት ላይ ያሉ መስለዋል።</p>

<p>ወያኔ ኢሕአዴግ የአሜሪካ ጠላት ከሆነው የሱዳን አብዮታዊ የእስልምና ሥርዓት፣ ኤርትራ በተመሣሣይ ሁኔታ የምዕራቡ ዓለም ጠላት ከሆነው ከሙአማር ቃዛፊ የሊቢያ መንግሥት ጋር ሽርጉድ ሲያበዙ የአሜሪካ የጡት ልጅነታቸውን እየተው መሆናቸው ግልጽ ይመስላል። ከአሜሪካ ሲርቁ ደግሞ በተለይ የመለስ ዜናዊ ወያኔ ኢሕአዴግ ከምዕራቡ ሁሉ ጋር ይቆራረጣል ማለት ነው። ከአውሮፓ ማኅበረሰብ፣ ከዓለም ባንክና ከአይ.ኤም.ኤፍ.፣ ወዘተ፣ ዘንድ የሚያገኙት ጥቅም ሁሉ ይቀራል።</p>

<p>አንድ የሶማልኛ ተረት አዲስ ጫማ ሳትገዛ አሮጌውን አትጣለው ይላል። ኤርትራ ከአሜሪካ ጋር ልትጣላ ወይም ልትፋታ ትፈልጋለች? የወያኔ ኢሕአዴግ ወደ ሱዳን ማየት መጀመር በአሜሪካ ፈቃድ የሚከናወን ነው ወይስ «ነፃነታችንን» እያወጅን ነው? መቸም ከዚህ ቀደም እነ ዶክተር ኪሲንጀር (የፕሬዚዳንት ኒክሰን የውጭ ጉዳይ ሚኒስትር) በዶሚኖ ቲዎሪ፣ በቼክቦርድ ቲዎሪ፣ ወዘተ፣ መሠረት የአንዱ ልዕለ ኃያል ደጋፊ የነበረ መንግሥት ሲለወጥ የሚመጣው መንግሥት የሌላው ልዕለ ኃያል መንግሥት ወዳጅ መሆኑ አያጠራጥርም ነበር። በቀዝቃዛው ጦርነት ፍጻሜ ላይ ደጋፊ ልዕለ ኃያል (ጹፐር ጶወር) ስለሌለ ማን ከማን ጋር ሊያብር ነው? ለኢትዮጵያ ትልቁ ሞት ከነቱራቢ ጋር መቆም ነው። ለኤርትራ ትልቁ ውርደት (ውርደት ከነኢሳይያስ መንደር ከታወቀ) ከሊቢያ ጋር መሰለፍ ይመስለኛል።</p>

<p>ቀደም ብሎ በነበረው የፖለቲካ ጊዜ ጨዋታ ምሽግ መለወጥ ነበር። ወይም ከአንደኛው ዘንድ በጐ ነገር ሲጠፋ ወይም የሚናገረው እንኳ ሲያስቀይም ወደ ተቃራኒው ጐራ ብቅ ማለት ያለ ነበር። ቀዳማዊ ኃይለ ሥላሴ በአንድ ወቅት ወደ አሜሪካ ሄደው ያሰቡት ሁሉ አልፈጸምላቸው ይላል። ወደ አዲስ አበባ ተመልሰው ሳይውሉ ሳያድሩ ወደ ሶቪየት ኅብረት አመሩ። አቶ መለስ ይህንን ሳይሰሙ አልቀሩም። ስለዚህ ወደ አሜሪካ ሄደው ግንባራቸውን ካስመቱ በኋላ ሁሉም ነገር ሳያስደስታቸው ይቀራል። ወደ አዲስ አበባ እንደተመለሱ ነበር ወደ ቻይና የሄዱት። የሚያሳዝነው ቻይና ሶቪየት ኅብረት አይደለችም። ቻይና የፖለቲካ ተጽእኖ አድማስ በማስፋፋት ዓለምን በርዕዮቷ ለማጥመድ የተነሣች አገር እንዳለመሆንዋ አሜሪካ አስቀየመችን ብሎ ሮጦ የሚገቡባት የመሆንን አማራጭ አልያዘችም። ቻይና ዛሬ የያዘችው እሽቅድድም የዓለምን ገበያ የመቆጣጠር የኢኮኖሚ ዘመቻ ሆኖአል። ሰሜን ኮርያም ብትሆን በዓለም ፖለቲካ በኩል ያላት ሚና የለም።</p>

<p>ጊዜና ቦታ ሳልፈጅ በአጭሩ ለማስረዳት የምሞክረው በሶቪየት ኃይል መዳከምና መሞት ምክንያት ሰብሳቢ ያጡትና የብቸኛውን ልዕለ ኃያል ደረቅ ጡት የሚጠቡት መንግሥታት (የአፍሪካዎቹም ሆኑ ሌሎቹ) «ታላቅ ወንድም» (ቢግ ብሮትሀር) ቢቆጣ እንዴት ይኖራሉ? አንድ ኃያል መንግሥት እንደ ጥላ ያልያዘ የአፍሪካ መሪስ ማን አለ? ኮስተር ያሉና ነፃነታችንና ክብራችን መነካት የለበትም የሚል እምነት ያላቸው እንደ ሙአመር ቃዛፊ ያሉት ምን እየደረሰባቸው እንደሆነ ይታወቃል። ከመጋፋታቸውና ጠብ ያለሽ በዳቦ የሚሉ ከመምሰላቸው በቀር ብሔራዊ ኩራታቸውና እምነታቸው ከፍ ያለ ኪሣራ አድርሶባቸዋል። ስለዚህ በአሁኑ ጊዜ በአንድየው ልዕለ ኃያል መንግሥት ሥር ካልተጠለሉ የሕልውና ዋስትና እየጠፋ ሲሆን ምትክ ጌታ ፍለጋውም ከባድ ሆኖአል። ምዕራባውያን እንደ ድሮው ያገኙትን አገር ሁሉ መቆጣጠር አይፈልጉም። የሚጠቅሟቸውን ይመርጣሉ።</p>

<p>በአሜሪካ መንግሥት ርዳታ ወደ ሥልጣን ከመጡት ሽምቅ ተዋጊዎች መካከል የኮንጐው ካቢላ፣ የኢትዮጵያው መለስ ዜናዊና የኤርትራው ኢሳይያስ አፈወርቂ ይገኛሉ። እነዚህንና ሌሎችንም አመጸኛ ሽፍቶች በብሔራዊ የ«ሀርነት ንቅናቄ» መልክ ያዘጋጁና ለብዙ ዘመናትም በርዕዮትና በትጥቅ ትግል ረገድ ያደራጁአቸው የሶቪየቱ፣ የቻይናው፣ የአልባንያው፣ የኩባው ኃይሎች ነበሩ። በመጨረሻ ግን ሥልጣን ኮርቻ ላይ የወረወሩአቸው ምዕራባውያኑ ሆነዋል። እነዚህ ሞግዚቶቻቸው ምዕራባውያን መንግሥታት በአፋቸው ሙሉ የሚነግሩን ለሚቀጥሉት መቶ ዓመታት በእነዚህ (የኢሳይያስ፣ መለስ፣ ካቢላ፣ ካጋሜ፣ ወዘተ) አዳዲስ የአፍሪካ አመራር ሕዝባዊነት የተነሣ የመቶ ዓመታት የአፍሪካ ሰላም (ጳሽ ኣፍሪቻና) ተረጋግጦአል። ይሁንና «አናርኪስት» እየተባሉ በአሜሪካ የፖለቲካ ሰዎች የሚጠቀሱት ቁንጥንጡ ለንደን ላሮሽ በ«ዚፌደራሊስት» ጋዜጣቸው ላይ በተደጋጋሚ እንደሚጠቅሱት የምዕራቡ ዓለም - በተለይ እንግሊዝ በሙሴቪኒ (የኡጋንዳው መሪ) አማካይነት የአፍሪካን ገጽ ሳይቀር ሊያጠፉ አቅደዋል። የሰላም አድራሻ እስኪጠፋ ድረስ!</p>

<p>የአፍሪካ መንግሥታት በየጊዜው መሰነጣጠርና በቀበሌ ደረጃ መንግሥት መመሥረት የወቅቱ ጥያቄ መሆኑን አበክረው የሚደግፉት ፕሮፌሰር ሐንቲንግተን (የሐርቫርዱ እውቅ መምህር) ዛሬ የተባበሩት መንግሥታት ድርጅት አባል አገሮች 182 ሲሆኑ ቁጥሩ በክፍለ ዘመኑ ፍጻሜ ላይ 500 እንደሚሆን ያላቸውን ግምት ገልጠዋል። ኣ ጭላስህ ኦፍ ጪቪሊዛቲኦን አንድ ትሀ ረማኪንግ ኦፍ ዎርልድ ኦርደርየሚለውን መጽሐፋቸውን ያነብቡአል። በዚህ መካከል ሶቪየት ኅብረት ራሱ ፈርሶ፣ ዩጐዝላቪያ ከኪሳራ (ቁማር) መጫወቻ እንደ ተሠራ ቤት ተበታትኖ፣ ኢትዮጵያም ሁለት አገር፣ እንደ ቼኮዝሎቫኪያ ያሉትም ሁለትም ሦስትም ሆነው ኮሙኒዝምም ባይቀበርም አስከሬኑ ተጋድሞ ትንፋሽ ለመዋጥ እንኳ የሚያስችል የሰላም ጊዜ አልተገኘም። ፕሮፌሰር ፍራንሲስ ዴንግ ለብሩክሊን ኢንስቲቱት ባቀረቡት ጥናት ላይ የሚከተለውን እውነታ አስፍረዋል።</p>

<p> «ከ1993 ወዲህ 48 የጐሣ ጦርነቶች በመላው ዓለም ተካሂደዋል። 164 ጐሣ ጠቀስ የድንበር ግጭቶችና ከረር ያሉ አለመግባባቶች ሲፈጠሩ 30 የትጥቅ ጦርነቶችንም አስከትለዋል።»</p>

<p>የኢትዮጵያና የኤርትራ ግጭቶች ከዚህ ተራ ውስጥ ሲቆጠሩ ሁለቱም መንግሥታት ከምዕራባውያን፣ በተለይም ከዩናይትድ ስቴትስ ጋር ያላቸውን ግንኙነት አሁን የሚከተሉት አቋም እጅግ ከጥያቄው ውስጥ እንደሚያስገባው አትጠራጠሩ። የመለስን ከሱዳን ጋር ሽርጉድ ማለት (የሱዳንን መንግሥት እንዲያስገለብጡ እንዳልተሰማሩ ሁሉ) የኢሳይያስን ከሙአመር ቃዛፊ ጋር እፍ እፍ ማለት ያጤኑአል። በተጨማሪም በጠብ ያለሽ በዳቦ መንገድ ኢሳይያስ አሜሪካንና እሥራኤልን በአደባባይ ለማውገዝና የአሜሪካንን መንግሥት መልእክተኛ በዲናነት (በጠላትነት) ማየትና ለማንኳሰስ የተደረገውን ሙከራ፣ ስለሚስስ ሱዛን ራይስ የተባለውን ያስታውሱአል። በተጨማሪም የቀድሞው የብሔራዊ ፀጥታ ሹም ሚስተር አንቶኒ ሌክ ጦርነት የሚቀርበትንና ሰላማዊ መፍትሔ የሚገኝበትን መንገድ ለመቀየስ ወደ አሥመራ ለመጓዝ ሲያቅዱ ኢሳይያስ የይሁንታ መልስ የሰጡት በአፍንጫ ንግግር ነበር። ይህ ሁሉ ሲደማመር እንኳን ኢሳይያስ መለስም ቢሆኑ በሥልጣን ላይ ቢቆዩ ከአሜሪካ ክልል (ኦርቢት) እየወጡ የመሄዳቸው ጉዳይ የማያጠራጥር ይመስላል። በሃያኛው ምዕተ ዓመት ፍጻሜ ላይ ደግሞ የሕልውና ዋስትና (ለማናቸውም አነስተኛ መንግሥት) ለማግኘት ሳይወድዱም ቢሆን «ወዳጅነታቸውን ማክበር» አለባቸው። መጠነኛ «ነፃነት» የሚያሳዩትን አሜሪካኖች ባይደግፉአቸውም ሲበዛ ደግሞ ከመቅጣት ወደኋላ እንደማይሉ እገምታለሁ። አብራራለሁ።</p>

<p>በ1970ዎቹ ሊቀመንበር መንግሥቱ ኃይለማርያም ኢትዮጵያ ከአሜሪካ ጋር ያላትን የዲፕሎማቲክ ግንኙነት ለማቋረጥ እንደዳዳቸው ብዙዎቻችን እናስታውሳለን። በኢትዮጵያ የአሜሪካ ጉዳይ ፈጻሚ የነበሩት ዴቪድ ኮርን ይህን አሳዛኝ ክስተት ለማስቀረት ምንም ኃይልና ችሎታ እንደሌላቸው ቢያውቁትም በዲፕሎማቲክ ተልእኮአቸው ላይ አንዳች ጥቁር ነጥብ እንዳይጥል በማለት ሲጨነቁ እንደነበረም እየሰማን አዝነንላቸዋል። አንድ ሰሞን ወደ ቦካ ጥል የሚወስድ ተግባር ይፈጸማል። ከገንጣይ ሻዕቢያዎችና ከወያኔ ወዳጆቻቸው፣ እንዲሁም ከኢዲዩና ከኢፒዲኤ ጋር ግንኙነት አላቸው የተባሉ ኢትዮጵያውያንና እንዲሁም የሲ.አይ.ኤ ተወካዮች መሆናቸው የተገለጠ አሜሪካውያን ታሰሩ። ዜናው በቴሌቪዥን ፊልም ታጅቦ ለኢትዮጵያ ሕዝብ በየቀኑ ተገለጠ።</p>

<p>ኢትዮጵያ በወቅቱ በሶቪየቶች የተጽእኖ ክልል ውስጥ ብትሆንም ዜጋዎቻቸው ታስረው በዝምታ ሊያልፉት ስላልፈለጉ ፕሬዚደንት ሬገን ልዩ መልዕክተኞቻቸውን በወቅቱ ሊቀመበር መንግሥቱ ወደ ነበሩበት ወደ አሥመራ ላኩ። በቴዎድሮስ ዘመን እንግሊዞች የመቅደላ እሥረኞቻቸውን በወረራ አማካይነት ለማስለቀቅ ናፒየርን እንደ ላኩ ሁሉ የሬገን ሰዎችም «በመጣንበት አኤሮፕላን የታሰሩትን አሜሪካኖች ይዘን መሄድ አለብን» አሉ። ቀልድ አልነበረም። እንደሚፈልጉትም ሰዎቻቸውን አስለቅቀው በመጡበት አኤሮፕላን ጭነው ወስደዋቸዋል። ወቅቱ ፕሬዚዳንት ሬገን ለሁለተኛ ጊዜ የሚመረጡበት ጊዜ ስለነበር ወሬው ከአሜሪካ ጋዜጠኞች ተሰውሮና በኢትዮጵያም ለሹክሹክታ እንኳ ሳይበቃ ቀርቶአል።</p>

<p>አሜሪካኖቹ እዚህ ደረጃ የሚደርሱበት ጊዜ ስላለ ባለፈው ወር አንቶኒ ሌክ አሥመራ ደርሰው አዲስ አበባ ያሉትን የወያኔ ባለሥልጣኖች አነጋግረው ወደአሥመራ ይመለሳሉ የሚል ግምት ነበር። አዲስ አበባ ደርሰው ወደ ዋሽንግተን ዲሲ መረሹ። ስላስቀየሙአቸው ይሆን? ላይሆን ይችላል። «ጦርነት መደረግ የለበትም። ይኸ የአሜሪካ አቋም ነው። የፀረ አሜሪካ ፕሮፖጋንዳችሁንም አቁሙ!» ሊሉ ይችላሉ። ምናልባትም ከቅርብ ጊዜ ወዲህ ከመሐል አገርና ከየክልል የተሰበሰቡት አረጋዊያንና ወጣቶች ደማቸውን ሊያፈሱለት የተነሡለትን የትጥቅ ትግል «እርሱት። ርስበርሣችሁ እንድትዋጉ አንፈቅድም» ብለውም ሊሆን ይችላል። ከዚህስ ቀደም ፕሬዚዳንት ክሊንተን «በአየር የምትዋጉትን ነገር ተውኝ!» በማለት አንዱንና ዋናውን የጦርነት ዓይነት አስቀርተውት አልነበረምን? ኢሳይያስ አሜሪካኖችንና እሥራኤሎችን እንኳ የማይፈሩ ናቸው ተብሎ እንዲወራ ይፈልጉ ይሆናል። ዛሬ ሥልጣን ላይ ያሉት የኤርትራ ሕዝብ ስለወደዳቸው ሣይሆን በአሜሪካ ፈቃድ መሆኑን አላወቁትም።</p>

<p>ወደማይወጡበት ሰፊ ዓለም ገባን እንጂ አነሣሣችን ከምዕራባውያን ጋር ያለን ወዳጅነት ብሔራዊ ኩራትን የሚያስለውጥና አደገኛ መሆኑን ለማሣየት ነበር። ዳግመኛም በእኛም ላይ ሆነ በመላዋ አፍሪካ ላይ ልዩና ረቂቅ የምዕራባውያን ቅኝ አገዛዝ እያገረሸ መምጣቱን እንድንወያይበትና ምናልባትም በሰል ያለ አመለካከት ያላቸው ምሁራን እንዲነጋገሩበት ለመቀስቀስ ነበር። ለምሣሌ የኢትዮጵያን ሁኔታ እንኳ ስናገናዝበው በልዕለ ኃያሉ መንግሥት ተደጋግሞ ሲነገር የምንሰማው የአሜሪካ ጥቅምዋና የአሜሪካ እሴቶች የመጠበቃቸውን ጉዳይ ነው። በዚህ መካከል የኢትዮጵያ ጥቅምና የኢትዮጵያ እሴቶች ቀስ በቀስ አይጠፉም ወይ? በአፍሪካ በተለይና በዓለምም በአጠቃላይ አገራችን ያላት ሥፍራና ሚና ዝቅ እያለ አልመጣም ወይ? ከጥቅማችንና ከእሴቶቻችን ለምዕራቡ ዓለም ምን ያህሉን መስዋዕት አድርገን እናቀርባለን? ከብሄራዊ መርሐችንና አገራዊ ክብራችን ምን ያህሉን እያነጽን የምዕራባውያኑን ጥቅምና እሴት እናዳብራለን? ረቂቅ የሆነ ነገር ይመስለኛል። ምክንያቱም ዛሬ እንደሚታየው ምዕራባውያኑ ለአገራችን በቀጥታና በሶስተኛ እጅ (ዓለም ባንክ ወዘተ) የሚሰጡት እነሱ ከእኛ በአኀዝ ከሚቀበሉን ሊበልጥ ይችላል። ጥያቄው ግን ብሄራዊ ጥቅምና እሴት የሚለካው ዘወትር በብርና በወርቅ አለመሆኑ ላይ ነው። ፖለቲካችን ይህን ካልተከተለ የበግ ተራ ግርግር ከመሆን አያልፍም። ይህ አካሄድ ደግሞ አያስከብርም።</p>

<p>ከአምስት ዓመት በፊት ይመስለኛል። አቶ መለስ ወደ አሜሪካ ሄደው ሲመለሱ ዩናይትድ ስቴትስ ከአፍሪካ ጋር ያላትን ግንኙነት በእሳቸው አማካይነት ለማስፈጸም ስምምነት ላይ ስለመድረሳቸው መግለጫ ሰጥተው ነበር። የመጽሄታችን አንድ ቋሚ ዓምደኛ በወቅቱ ይህን የውጫሌ ውል የመሰለ ግንኙነት ሌሎች የአፍሪካ መሪዎች ቢያውቁ ለእኛም ውርደት፣ ለሌሎችም ድፍረት እንደሚሆን በሰፊው ገልጦ ነበር። አቶ መለስ አነሰም አደገ በአመራሩ መንበር ላይ እንደ መቆየታቸው ዛሬ እንዲህ ዓይነት ቋንቋ እንደማይናገሩ ይሰማናል። ትችት እንዳስከተለባቸው ሁሉ የበለጠ ለተቃዋሚዎች መሣሪያ እንደሚሆን ሊረዱ ይችላሉ ባይ ነኝ። ከዚሁ ጋር ግን ደስ ሊለን የሚገባን የኢትዮጵያንና የኢትዮጵያውያንን ብሔራዊ ክብርና ኩራት ለመገንዘብ ችለው ከሆነ ነው። ይህንን ለማለት የሚያስደፍረኝ እዚህ ደረጃ ላይ ከደረስን በኋላ እንኳ ብዙዎች የዚህ መንግሥት ሹማምንት ይህ ሕዝብ የሚያምንበትንና የሚያከብረውን ብሄራዊ ቁምነገርና እሴት፣ ባሕልና ታሪክ ሊያውቁለትም፣ ሊያከብሩለትም አለመቻላቸው ነው።</p>

<p>ለዚህ መጣጥፍ መነሻ የሆነኝ የለንደኑ የስትራተጂ ኢንስቲቱት ጽሑፍ መደምደሚያ ነበር። በአንድ ወቅት በአፍሪካ ውዳሴ የተርከፈከፈባቸው የአፍሪካ አምባገነኖች ከማያልቅ የርስበርስ ግጭትና ጥላቻ ውስጥ መግባት፣ ብሎም አገራቸውንና ሕዝባቸውን ወደ ጥፋት መምራት የደረሱበት አቋም መሆኑ ሲገለጥ ያስደነግጣል። ሌላው የሚገርመኝ ነገር በተለይ እንደኛዎቹ ሰዎች ያሉት በአማራጭ መልክም ይሁን ምናልባትም በጌታ ለውጥ ዓይነት ከአንድ የፖለቲካ ምሽግ ወደሌላው የመንሸራተት ሁኔታ ማሳየታቸው ነው። ፖለቲካን የበግ ገበያ ያደረጉት ይመስለኛል። ፖለቲካችን ክብር ያለውና ላቅ ያለ እሴቶችን የሚያስከብር ካልሆነ ማንም ይንቀናል። ፖለቲካችን ከአንዳንድ ታላላቅ መንግሥታት ርጥባን ማግኛና እነሱን ማወደሻ ከሆነ ያስንቀናል። አንድ ጊዜ ወደ አክራሪዎች፣ ሌላ ጊዜ ወደ ቻይና፣ አንድ ጊዜ ወደ ምዕራባውያን፣ ወደ ጁቼ ፈላስፎችና ወደሌሎችም እየተዘዋወርን «አስጠጉን» የምንል ከሆነም «ለባርነት» እንኳ ልንናቅ እንችላለን።</p>

<p>ከሁሉ ጋር በእኩልነት መኖር መሥራትና ማቀድ ከቻልን ደግሞ ማንም ሊተቸን አይችልም። ጥያቄው አሜሪካ አንዳንድ ነገሮችን እንድትሰጠን፣ እንድታደርግልን፣ ወዘተ፣ አይደለም። ጥያቄው አሜሪካ ከኤርትራ ጋር ያለንን ግጭት እንድታስወግድልን መለማመጥ መሆን የለበትም። ከአሜሪካም ጋር ሆነ ከምዕራቡ ሁሉ ጋር ምን ለመሥራት እንደሚገባን ነው መጤን ያለበት። እዚህ መስመር ውስጥ አልገባንም። ይህን ያመጣው የገዥዎቻችን ሳይኮሎጂ ይሆን? ለመሆኑስ ከአገሮች (በተለይም ከታላላቆቹ) ክንፍ ውስጥ ሮጦ መግባትን የምንተወውና በድህነታችን ኮርተን ከደረጃዎች ላይ ስንቆም ዝቅ ካለው ላይ መቆምን የምናስቀረው መቼ ነው?</p>

<p>በኢትዮጵያ የአሜሪካ ዲፕሎማቲክ ሚሲዮን ኃላፊ የነበሩት ዴቪድ ኮርን የጻፉት መጽሐፍ ርእስ «ኢትዮጵያ፣ አሜሪካና ሶቪየት ኀብረት (ኤትሂኦፒአ፣ ጥሀ ኡኒተድ ጽታተስ አንድ ጥሀ ጾቪአት ኡኒኦን)» የሚል ነበር። ይዘቱም ከአሜሪካ እጅ ወጥታ ከሶቪየት ጉያ ገባች የሚል ቁጭት ነው። ኢትዮጵያም ሆነች አፍሪካ የራሣችን የምንሆነው መቼ ነው?</p>


</body>
</html>
