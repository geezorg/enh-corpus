<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርዕሰ አንቀጽ፦</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">የኢንፎርሜሽን ሞኖፖሊ እስካለ</h1>


<p>በወዲያኛው ሳምንት ላይ በሬዲዮና በቴሌቪዥን ብዙ የተባለለት «ሰባተኛ ዓመት የኢንፎርሜሽን ቀን» ተከብሯል። በዕለቱ ከተሠራጩት ዝግጅቶች ለመገንዘብ እንደተቻለው የቀኑ መታሰብ ያስፈለገው በተገኘው አጋጣሚ ለሕዝቡ ስለኢንፎርሜሽን ጠቀሜታ ግንዛቤ ለማስጨበጥ ነው። በዚህ ዓላማና ፍላጐት ላይ ልዩነት የለንም። ልዩነቱ ያለው «የማን ዕውነትና የማን ኢንፎርሜሽን?» በሚለው ጥያቄ መልስ ላይ ነው።</p>

<p>በመሠረቱ የኢንፎርሜሽን ጠቃሚነት አከራካሪ አይደለም። ከሚሰባሰቡ ወይም ከሚሠራጩ ኢንፎርሜሽኖች ተጠቃሚነት ሊኖር የሚችለው ግን የኢንፎርሜሽን ክምችት በሳይንሳዊ ምርምር ላይ የተመሠረተ ሲሆን፣ ሁሉም የኢንፎርሜሽን ምንጮች ሲንቀሳቀሱና ኢንፎርሜሽኑ ያላቸው ወገኖች የሕዝቡን የማወቅ መብት በማክበር ኢንፎርሜሽን ማግኘት ላለበት ሀሉ ሲያደርሱት ነው።</p>

<p>በፕሬስ ነፃነት አዋጅ ቁ. 34/85፣ አንቀጽ 8/1 «ማናቸውም የፕሬስ ተቋምና ወኪል በሌሎች ሕጎች የተሰጣቸው መብቶች እንደተጠበቁ ሆነው፣ ከማናቸውም መንግሥታዊ የዜናና የመረጃ ምንጭ ዜናና መረጃ የመጠየቅ፣ የማግኘትና የመመዝገብ መብት አላቸው» ይላል። በዚሁ አዋጅ አንቀጽ 19 መሠረት ደግሞ «የመንግሥት ባለሥልጣኖች ሁሉ ሕዝቡ የመንግሥትን ሥራ ለማወቅ ያለውን መብትና የመንግሥት ባለሥልጣኖች ያለባቸውን የተጠያቂነት መርህ በመከተል ከፕሬስ ጋር የመተባበር ግዴታ አለባቸው»። ይህ በሕግ ለኢንፎርሜሽን ሰዎች የተሰጠ መብትና በመንግሥት ባለሥልጣኖች ላይ የተጣለ ግዴታ በአፈፃፀሙ ምን ደረጃ ላይ እንዳለ የመብቱ ተጠቃሚዎች፣ በተለይም የነፃው ፕሬስ አባሎች እናውቀዋለን። በአሁኑ ጊዜ ከመንግሥት ጓዳ ኢንፎርሜሽን ማግኘት የማይቻል መሆኑ ፀሐይ የሞቀው ዕውነት ነው።</p>

<p>ይህ ብቻ አይደለም። ኢንፎርሜሽንና እውነት በገዥው ፓርቲ በሞኖፓል ተይዟል። በመንግሥታዊና በፓርቲ የመገናኛ ብዙሃን የሚፈሰው ኢንፎርሜሽን ከአንድ ምንጭ የሚቀዳ ሆኗል። የአንድን መስመር ሀሳብ ብቻ የሚያስተጋባ የሬዲዮ አውታር ተዘርግቶ ጧት ማታ ይለፈልፍብናል። በአገር አቀፍና በክልል፣ የመንግሥትና የፖለቲካ ድርጅቶች እትሞች እየተባሉ በሚፈበረኩ ወረቀቶች የሚተላለፈው አንድ ዕውነትና ኢንፎርሜሽን ብቻ ነው፣ የገዥዎች እውነትና ኢንፎርሜሽን።</p>

<p>የሕዝቡ የመብት ማስከበሪያ፣ የመንግሥትና የሕዝብ ግንኙነት መርህ ተብሎ በተሰጠን ሕገ፡መንግሥት አንቀጽ 29/5 «በመንግሥት ገንዘብ የሚካሄድ ወይም በመንግሥት ቁጥጥር ሥር ያለ መገናኛ ብዙሃን የተለያዩ አስተያየቶችን ለማስተናገድ በሚያስችለው ሁኔታ እንዲመራ ይደረጋል» ቢልም አፈፃፀሙ አሁንም ችግር ያለበት ነው። አሁን በቅርቡ እንኳን የፓሪስ ሕብረት ተካፋይ ሦስት የፖለቲካ ድርጅቶች በኢትዮጵያ መብራት ኃይል ኮርፖሬሽን አዳራሽ ያደረጉትን ስብሰባ በተመለከተ በስብሰባው ላይ የተነሱት የሕዝብ ኃሣቦች መስተጋባታቸው ቀርቶ ስለስብሰባው መደረግ በየትኛውም የመንግሥት ሚዲያ አልተጠቀሰም። ለምን?</p>

<p>ይህ ሁሉ ችግር ባለበት ሁኔታ፣ ስለዚህ ዓይነተኛ የዴሞክራሲ ችግር አንድም ቦታ ሳይወሳ፣ በአሁኑ ጊዜ ኢንፎርሜሽን በማስተላለፍ ዕውቅ ሚና ያላቸው የነፃው ፕሬስ ቤተሰቦች ወደመድረኩ ሳይጋበዙ ወይንም ስለእነዚህ ተቋሞች ችግር ምንም ነገር ሳይባል «የኢንፎርሜሽን ቀን ተከበረ» መባሉ የሚያስተዛዝብ ነው። የጉዳዩ አስተናጋጆችና ገላጮችም ሊያፍሩበት ይገባል። በግብር ከፋዩ ሕዝብ ገንዘብ የተቋቋሙትና የሚደጐሙት መገናኛ ብዙሃን የኢንፎርሜሽንና የዕውነት ሞኖፖሊ አለን የሚሉ ወገኖችን ሀሳብ ብቻ ሲያስተናግዱ መኖራቸው አስተዛዛቢም፣ አስጠያቂም ነው።</p>

<p>ስለዚህ ለወደፊቱ የኢንፎርሜሽን ቀን በብሄራዊ ደረጃ የሚከበር ከሆነ ሁሉንም የኢንፎርሜሽን አካሎች ያካተተ፣፣ በኢንፎርሜሽን መቀበልና ማሠራጨት በኩል ያሉትን ችግሮች፣ ይህም በዴሞክራሲው ዕድገት ላይ የሚኖረውን ተጽዕኖ በሚያይና ለችግሮቹ መፍትሔ በሚያስገኝ መልኩ ሊሆን ይገባዋል። የኢንፎርሜሽንና የእውነት ሞኖፓሊ እስካለ ድረስ ደግሞ ስለኢንፎርሜሽን ጠቀሜታ መነጋገር ፋይዳ የለውም።</p>


</body>
</html>
