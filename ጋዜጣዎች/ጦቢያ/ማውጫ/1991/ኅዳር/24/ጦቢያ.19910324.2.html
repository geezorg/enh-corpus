<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአፋር የፖለቲካው አለመረጋጋት ልማቱን ገትቶታል - የፍትህ ሥርዓቱም አልተሟላም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በአፋር የፖለቲካው አለመረጋጋት ልማቱን ገትቶታል
- የፍትህ ሥርዓቱም አልተሟላም</h1>


<p class="align-right">ሪፖርታዥ (2)</p>

<p>በፖለቲካ አለመረጋጋትና በንቅዘት የልማት እንቅስቃሴ እምብዛም የማይታይበት የአፋር ክልል አሁንም ከኋላ ቀርነት ተርታ የሚያወጣው ሐቀኛ አመራር በማጣቱ የሕዝቡ የኑሮ ሁኔታ ከድጡ ወደ ማጡ እንደሆነ ነዋሪዎቹ ገለጡ።</p>

<p>በክልልነት መታወቅ ከጀመረበት ጊዜ ጀምሮ የተረጋጋ ሰላም አግኝቶ የማያውቀው አፋር በየዓመቱ ከፌዴራል መንግሥቱ የሚመደብለት በጀት ችሎታ በሌላቸውና በፖለቲካ ታማኝነታቸው ብቻ በተሾሙ ግለሰቦች እጅ ስለሚገባ ለሕዝቡ የሚጠቅም የረባ የመሠረተ ልማት አውታር ሳይገነባበት እየባከነ እንደሚገኝ ምንጮቹ አስረድተዋል።</p>

<p>ቀደም ሲል በተካሄደ የክልሉ ም/ቤት ስብሰባ ሰመራ በርዕሰ ከተማነት ተመርጣ አንድ ሰሞን የተለያዩ ግንባታዎች ሲሰሩ ቢቆዩም የተዘረጉት የመሠረተ ልማት አውታሮች አንድን ከተማ ከተማ ሊያሰኙ የሚችሉ ነገሮችን ሊያሟሉ ባለመቻላቸው እስካሁን ከአይሳይታ ወደ ሰመራ ዝውውር ሊደረግ እንዳልተቻለ አስረድተዋል።</p>

<p>በጤና፣ በት/ቤት፣ በመንገድና በመገናኛ ረገድ በክልሉ እስካሁን ከሕዝቡ አኗኗር ጋር በተገናዘበ መልኩ የታቀዱ የልማት ሥራዎች እንዳልተሠሩ የገለጡት ነዋሪዎች በአንዳንድ ሥፍራዎች ለፕሮፓጋንዳ ጠቀሜታ ሲባል ብቻ ጥቂት ግንባታዎች እንደናሙና መታየታቸውን አልሸሸጉም።</p>

<p>ክልሉ ካለው አስቸጋሪ የአየር ንብረት ጋር ተያይዞ በየጊዜው የሚከሰተውን የወባ ወረርሽኝ ለመከላከል በወቅቱ በቂ መድኃኒት ወደ ክልሉ ስለማይገባ በየዓመቱ በብዙ የሚቆጠሩ የአካባቢው ነዋሪዎች ለሞት እንደሚጋለጡ የጠቆሙት ምንጮች ዘንድሮ በዞን 3 ለተከሰተው ወረርሽኝ የተሰጠው አነስተኛ ትኩረት ለዚህ በዋቢነት እንደሚጠቀስ አስታውቀዋል።</p>

<p>ካለፉት ሁለት ዓመታት ወዲህ የአዋሽ ወንዝ ከወትሮው በተለየ መልኩ እየሞላ በአካባቢው በሚኖሩ ከብት አርቢዎች ላይ ያደረሰው የጐርፍ ማጥለቅለቅ ለበርካታ የአካባቢው ነዋሪዎች መፈናቀል፣ ለውሃ ወለድ በሽታዎች መጋለጥ፣ እንስሳትና ንብረቶቻቸውን ማጣት ምክንያት መሆኑ እየታወቀ ችግሩን ለመፍታት የተወሰደው ርምጃ ግን ጊዜያዊ መሆኑ የክልሉን አመራር ድክመት እንደሚያመለክት ገልጠዋል።</p>

<p>በእንስሳት ርባታ የሚተዳደረውን ኅብረተሰብ አኗኗር ለመለወጥ የተለያዩ የመሠረተ ልማት አውታሮችን በመዘርጋት ማስተማር ሲቻል «አንድ ቦታ ካልሰፈራችሁ ምንም ዓይነት ርዳታ አይደረግላችሁም» የሚለው አስተሳሰብ የትም እንደማያደርስ ያስታወሱት ነዋሪዎች ሁኔታዎች ከተመቻቹላቸው እንደማንኛውም ዜጋ ጥሩ መኖርን እንደሚፈልጉ አስምረውበታል።</p>

<p>በክልሉ መስተዳድር ከሚካሄደው እንቅስቃሴ ይልቅ በቅርቡ ብቅ ብቅ ያሉት ጥቂት መንግሥታዊ ያልሆኑ ድርጅቶች ከከተሞች ራቅ ወዳሉት ከብት አርቢዎች ዘንድ በመዝለቅ በጤና፣ በመሠረተ ትምህርት፣ በሕፃናት አመጋገብና በሌሎች ማኅበራዊ ጉዳዮች የሚያከናውኑት ተግባር አጥጋቢ ውጤት ማምጣቱን ነዋሪዎቹ አስረድተዋል።</p>

<p>እነዚህ ድርጅቶች በእናቶችና በሕፃናት ጉዳይ ትኩረት በማድረግ፣ ሕክምናና መሠረታዊ የጤና ትምህርት በመስጠትና በማሠልጠን የኅብረተሰቡን ሥነ ልቡና በመለወጥ ረገድ የማይናቅ ተግባር ማከናወናቸውን ምንጮቹ ጠቁመዋል።</p>

<p>ክልሉ ከኢትዮ - ኤርትራ የድንበር ግጭት ወዲህ አንዱ የጦር ግንባር ከመሆኑ ጋር የአሰብ ተፈናቃዮች የሚያርፉትና ወደ ኤርትራ የሚሸኙ ኤርትራውያን መውጫም ስለሆነ ከፍተኛ የሕዝብ መጨናነቅ እንደሚታይበት የገለጡት ነዋሪዎች በነበረው ኋላ ቀር አኗኗር ላይ አዲሱ ክስተት ጫና ማሳደሩን አመልክተዋል። በአካባቢው ይካሄዱ የነበሩ ትላልቅ የመንገድ ሥራ ፕሮጀክቶች በመተጓጐላቸውና የአሰብ ወደብም ከሥራ ውጭ መሆን በተለያዩ የሥራ ዘርፎች ተሰማርተው የነበሩ የአፋር ተወላጆችን በማፈናቀል በርካታ ቤተሰቦችን ጦም አዳሪ እንዲሆኑ ማድረጉን ምንጮቹ ይገልጣሉ።</p>

<p>በክልሉ የሚንቀሳቀሱ የፖለቲካ ድርጅቶች ለጋራ ዓላማ አንድ ላይ መቆም አለመቻል፣ ሥልጣን ላይ ያለው የአፋር ሕዝቦች ዴሞክራሲያዊ ድርጅት (አሕዴድ) በውስጥ ችግር መወጠርና መሻኮት በሕዝቡ ኋላ ቀር አኗኗር ላይ ተጨማሪ ጋሬጣ መፈጠሩንም ምንጮቹ አስታውቀዋል። ይህ በእንዲህ እንዳለም በክልሉ የሚንቀሳቀሱ የፖለቲካ ድርጅቶችን ለማዋሃድ አሳይታና አዲስ አበባ በተከታታይ የተደረጉት ስብሰባዎች ያለውጤት ከተበተኑ ወዲህ የክልሉ ም/ቤት ስድስተኛ መደበኛ ጉባኤውን በቅርቡ አይሳይታ ውስጥ አካሂዶ ለ1991 ዓ.ም 270 ሚሊዮን ብር በጀት ማጽደቁ ታውቋል።</p>

<p>168 ሚሊዮን ለካፒታል፣ ቀሪው ከ101 ሚሊዮን ብር በላይ ደግሞ ለመደበኛ ወጪ እንደተመደበ በተጠቀሰው በዚሁ ዘገባ የካፒታል በጀቱ በያዝነው ዓመት ለታቀዱት 104 ነባርና 36 አዳዲስ ፕሮጀክቶችና ፕሮግራሞች ማስፈፀሚያ እንደሚውል ም/ቤቱ ገልጦአል።</p>

<p>የክልሉ ም/ቤት ባለፈው ዓመት ለተከናወኑት ፕሮጀክቶች ማስፈፀሚያ ከመደበው 174 ሚሊዮን ብር የካፒታል በጀት ከግማሽ የሚበልጠው ሥራ ላይ መዋሉን የም/ቤቱ ፕላንና ፋይናንስ ዘርፍ አስታውቋል።</p>

<p>ለግብርና፣ ለውሃ ሀብት ልማት፣ ለትምህርት፣ ለጤናና ለመንገድ ኮንስትራክሽን ፕሮጀክቶች 116 ሚሊዮን ብር መከፈሉ ቢነገርም በፕሮጀክቶቹ አፈፃፀም ሂደት የሥራ ተቋራጮችና የቢሮዎች ክትትል ማነስ፣ የዲዛይንና የጨረታ ሂደት መጓተት፣ የፕሮጀክቶች በበቂ መረጃና ጥናት ላይ አለመመሥረት ጐላ ብለው የታዩ ችግሮች መሆናቸውም ተጠቅሷል።</p>

<p>በክልሉ ከሚገኙ 29 ወረዳዎች ውስጥ እስካሁን በ19ኙ ብቻ አንዳንድ ዳኞች ተመድበው እንዲሰሩ ሲደረግ በአሥሩ ግን ፍትህን የሚያስተናብር ዳኛ አለመመደቡ የፍትህ ሥርዓቱ ምን ያህል ያልተሟላና የዜጐች ሰብአዊ መብቶች ሲረገጡ እንደቆዩ እንደሚያመለክት ችግሩ የደረሰባቸው ነዋሪዎች ይናገራሉ። የኢትዮጵያ ማኅበራዊ ተሃድሶ ልማት ፈንድ ለክልሉ ፍትህና አቃቤ ሕግ ቢሮ 31 የሕግ ባለሙያዎችን ስላሰለጠነ በቅርቡ በአሥሩም ወረዳዎች ቢያንስ አንዳንድ ዳኛ ተመድቦ የፍትህ አገልግሎቱ እንደሚጀመርና በአቃቤ ሕግ በኩልም ከ29 ወረዳዎች በ19ኙ ዐቃቤ ሕግ የሌለ ስለሆነ በቅርቡ የባለሙያዎች ምደባ እንደሚደረግም ተገልጦአል።</p>

<p>ይህ ሁሉ የሚያመለክተው በክልሉ ከፖለቲካ ሥራ በስተቀር ሕዝቡን ከኋላ ቀር አኗኗሩ ለማላቀቅ ጥረት አለመደረጉንና ፍላጐትም እንደሌለ ነው የሚሉ ጥቂቶች አይደሉም።</p>


</body>
</html>
