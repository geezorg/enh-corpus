<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንነጋገር፦ የፊተኛው ግመል ሲለግም የኋለኛውን መደብደብ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h3>
<h1 class="align-center">የፊተኛው ግመል ሲለግም የኋለኛውን መደብደብ</h1>


<p class="align-right">አይቲሌ (ከአፋር)</p>

<p>ይኸ የጽሑፉ ርዕስ ያደረግሁት የአፋሮች ብሒል አሁን ካለው ሁኔታ ጋር የተገናዘበ ነው። በአፋር የአመራር ችግር እንዳለ ተደጋግሞ ተወስቷል። አመራር ላይ ያሉት ሰዎች የብቃት ማነስ ችግር እንዳለባቸው የክልሉ ሕዝብ በተለያዩ ኮንፈረንሶች ላይ ገምግሞአቸዋል። የፖለቲካ ድርጅቶች ውህደት ተፈጥሮም የአፋር ምሁራን ተሳትፎ እንዲኖራቸው በተደጋጋሚ ተጠይቋል። የፖለቲካ ድርጅቶቹም ሕዝባዊ ጥሪውን ተቀብለው ወይም በኢህአዴግ ተገፍተው ለመዋሀድ ከዓመት ላላነሰ ጊዜ ተዘጋጅተዋል። ኢሕአዴግ ከልጅነት ዕድሜው አንስቶ በአምሳሉ የቀረፀውን እስማኤልንና መሰሎቹን በውህደቱ ቦታ ለማስያዝ ያደረገው መከራ ሳይሳካለት ቀረ።</p>

<p>የፖለቲካ ድርጅቶችን ተጠሪዎች አዲስ አበባ ድረስ በማስጠራት ለማግባባት ቢሞክርም ከያዙት አቋም/እስማኤልን ያለመፈለግ/ ፍንክች አላሉም። ስለዚህ ሌላ ብልሃት ዘየደ። ለአፋር ሕዝብ ጥያቄ በፅናት የቆሙ ናቸው የሚባሉት ምክትል ርዕሰ መስተዳድር ኡስማን አኒሳ የዞን ሁለት ዋና አስተዳዳሪ አሊ አብደላና፣ የዞን ሶስት አስተዳዳሪ ሁመድ አሊ ደበሎ ከሥልጣን ተባረሩ። ከሥልጣን ለማባረሩ የተሰጠው ምክንያትም ውህደቱን ስላሰናከሉ የሚል ነው። ውህደቱን ያሰናከለው ግን ራሱ ኢህአዴግ ነው። «የፊተኛው ሲለግም የኋለኛውን መደብደብ» ይሏል እንዲህ ነው።</p>

<p>ኢሕአዴግ ዕድሜያቸው የማይመጥኑና በአካባቢያዊ ተሰሚነታቸው እምብዛም የሆኑ፣ በሕዝብ ያልተመረጡ ሽማግሌዎችን ሰብስቦ ወደ አዲስ አበባ አምጥቶ በአበል ስም ከፍተኛ ገንዘብ ወጥቷል። «እነ አቶ ተፈራ ዋልዋ ሽማግሌዎቹን ሰብስበው እነ አቶ ኡስማን ከሥልጣን ካልተባረሩ ኢህአዴግ ከአፋር መንግሥት ጋር አይሠራም» በማለታቸው ሽማግሌዎቹ ፈርተውም ይሁን አማራጭ አጥተው የተስማሙ መሰሉ። ሁሉም -- ፖለቲከኛውም ሕዝቡም ወደ ክልሉ ተመለሰ። ግራ የተጋባና የተዘበራረቀ ግንዛቤ ያዘ። በክልሉ ልማት የለም። አመራር የለም። ሕዝቡ ይህን ይቃወማል።</p>

<p>ሱልጣን አሊሚራህ የተበላሸውን ሁኔታ ሊያስተካክሉ እንዲችሉ ለማግባባት ልጃቸው አቶ ዑመር አሊሚራህ ወደ ሳዑዲ አረቢያ ተልከዋል። አቶ ዑመር በአሁኑ ጊዜ የአፋር ነፃነት ግንባር ፓርቲ (አ.ነ.ግ.ፓ) ሊቀመንበር ናቸው። በ1987 ምርጫ አሁን በሥልጣን ላይ ያለው ድርጅት አህዴድ እንዲያሸንፍ አነግፓ ለሁለት እንዲከፈል ተደርጐ ነበር። አነግፓ ትንሽ ወንበሮች ይዞ የሱልጣን አሊሚራህ ትልቁ ልጃቸው አቶ ሐንፈሬ አሊሚራህ የክልሉ ርዕሰ መስተዳድር ሆነው እንዲቀመጡ ማድረጉ፣ አህዴድ ሥልጣኑ ላይ ከተደላደለና ሁኔታውን ካረጋጋ በኋላ ከወንድሞቻቸው ጋር የተጋጩትን አቶ ሐንፍሬን ከፖለቲካው መድረክ እንዲወጡ ማድረጉ፣ በሽግግር ወቅት የክልሉ ፕሬዚዳንት የነበሩት ሌላው የሱልጣኑ ልጅ ወደ ሳዑዲ አረቢያ መሰደዳቸው የሚታወስ ነው። በመጨረሻም ሱልጣን አሊሚራህ አሁን ከበርካታ ልጆቻቸው ጋር በሚኖሩበት ሳዑዲ አረቢያ ከሻዕቢያ ጋር ግንኙነት ሊያደርጉ ይችላሉ የሚል ሥጋት በኢሕአዴግ በኩል አለ። ይሁንና ሱልጣኑ በኢትዮጵያ አንድነት ላይ ካላቸው ፅኑ እምነት አንፃር ይህ ይሆናል ብሎ መገመት ያዳግታል።</p>

<p>በቅርቡ ከሥልጣናቸው የተወገዱት የክልሉ ምክትል ርዕሰ መስተዳድር አቶ ዑስማን አኒሳ ደመወዛቸውና የተሰጣቸው መኪና እንዳለ እንደሚሆን ቢነገራቸውም ተባብሮ ለመሥራት ፈቃደኛ ሳይሆኑ ቀርተዋል። የአቶ ኡስማን ከሥልጣን መወገድ ምክንያቶች ከአፋር ክልል መሬት ለኢሳ መሰጠቱን በመቃወማቸው፣ አዲስ ለሚፈጠረው የፖለቲካ ድርጅት አቶ እስማኤል አሊ ሴሮ መሪ ሆነው እንዲመረጡ ኢህአዴግ የሚያደርገውን ግፊት ባለመደገፋቸው፣ የፖለቲካ እምነታቸው በኢሕአዴግ ዘንድ በቅጡ ባለመታወቁና በሕዝብ ዘንድ ሰፊ ተቀባይነት ስላላቸው ነው።</p>

<p>ክልሉን በርዕሰ መስተዳድርነት የሚመሩት አቶ እስማኤል አሊ ሴሮ ትምህርት የሌላቸው፣ ስሜታዊነት የሚያጠቃቸው፣ ኢህአዴግ ከሚያዛቸው ውጭ የአፋርን ሕዝብ ወክለው መሥራት የማይችሉ መሆናቸው የሚነገር ሲሆን እሳቸው ግን በሕዝብ ዘንድ ያላቸውን ተቀባይነት ለማስፋት አንዳንድ እርምጃዎች እየወሰዱ ነው።</p>

<p>የአገር ሽማግሌዎችን/በፀጥታ ስም ከፍተኛ ገንዘብ በማውጣት/ ለመያዝና የተለያዩ የአፋር ጐሣዎችን በጋብቻ ሰንሰለት ለማሠር እየተሞከረ ነው። በክልሉ ያለው የፖለቲካ ትርምስ ግን የልማቱን ነገር በእጅጉ እየጐዳው ነው። ለዘመናት የኢትዮጵያ የባህር በር (በአሰብ በኩል) ጠባቂ የሆነው አፋር በድህነትና በዘላንነት እስከመቼ?</p>


</body>
</html>
