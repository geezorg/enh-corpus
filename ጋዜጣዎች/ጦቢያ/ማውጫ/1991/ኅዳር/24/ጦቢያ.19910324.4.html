<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ዜናዊ የፕሬስ ጠላት በመባል ተወገዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መለስ ዜናዊ የፕሬስ ጠላት በመባል ተወገዙ</h1>


<p>የጋዜጠኞች መብት ተከራካሪ ድርጅት የሆነው ሪፖርተር ሳን ፎሮንቴር በፓሪስ ከተማ ባዘጋጀው የተቃውሞ ሰልፍ ላይ ጠቅላይ ሚኒስትር መለስ ዜናዊ መወገዛቸውን ህዳር 22 ቀን 1991 ዓ.ም ታትሞ የወጣው ቤዛ ጋዜጣ ዘገበ።</p>

<p>በ20ኛው የፈረንሳይ አፍሪካ ስብሰባ ላይ ከተገኙት የአፍሪካ መሪዎች መካከል ጋዜጠኞችን በማሳደድና በማሰር የዜጎችን የመናገርና የመፃፍ መብት ረግጠዋል የሚባሉትን መሪዎች ለማውገዝ በተጠራው በዚህ የተቃውሞ ሰልፍ ላይ የሪፖርተር ሳን ፎሮንቴር አባላትና ደጋፊዎች ከፍተኛ ተቃውሞ አሰምተዋል።</p>

<p>ሰልፈኞቹ የፕሬስ ነፃነት ጠላቶች በመባል በዓለም ጋዜጠኞች ማኅበራትና በሌሎችም የሰብአዊ መብት ተከራካሪ ድርጅቶች ተለይተው የሚታወቁትንና የተወገዙትን አፍሪካውያን መሪዎችን ምስልና መፈክሮች የተጻፉባቸውን «ቲ ሸርቶች» በመልበስ ልዩ ልዩ መዝሙሮችንና መፈክሮችን በማሰማት ተቃውሞአቸውን አስተጋብተዋል። የፕሬስ ጠላቶች ተብለው ምስላቸው ከተያዘው መሪዎች መካከል የመለስ ዜናዊና የኢሣይያስ አፈወርቂ ይገኙበታል።</p>

<p>ሰላማዊ ሰልፉን ያስተባበሩት የሪፖርተር ሳንፎርንቴር መሥራችና ፕሬዚዳንት ሚስተር ሮቤል ሜናር «እነዚህ መሪዎች የመናገርና የመጻፍ ነፃነት አፍነው ጋዜጠኞችን በማሠርና በማሠቃየት የሚገኙ ዲክታተሮች በመሆናቸው እነሱን በኦፊሲየል ጋብዞ በፈረንሳይ እንዲገኙ ማድረግና ከእነሱ ጋር እጅ ለእጅ መጨባበጥ ከፕሬዚዳንት ሺራክ የማንጠብቀው አስነዋሪ ተግባር ነው» በማለት ድርጊቱን በማውገዝ ለጋዜጠኞች መግለጫ ሰጥተዋል።</p>

<p>በሌላም በኩል አቶ ዳዊት ዮሐንስ በፓሪስ የሚገኙ ኢትዮጵያውያንን ባነጋገሩበት ወቅት ጋዜጠኞችን በሚመለከት ለቀረበላቸው ጥያቄ «ጋዜጠኞች ኃላፊነት በጐደለው መንገድ ሕግን እየጣሱ ጥፋት ሲሰሩ እያየን በዝምታ ማለፍ ስለማንችል በሕጉ መሠረት ፍርድ ቤት እናቀርባቸዋለን። ከዚህ ውጭ ያለፍርድ የተያዘና የታሠረ ጋዜጠኛ የለም። ለወደፊቱ እንዲያውም ጠበቅ ያለ እርምጃ ሊወሰድባቸው ይገባል። ይህም በምክር ቤቱ እየታሰበበት ነው። አንዳንዶቹ ጋዜጠኞች በሚጽፉት ጽሑፍ ከፍተኛ የሆነ ጉዳት እያደረሱ በቀላሉ በሁለት ወርና በ6 ወር እስራት ስለሚቀጡ ከዚህ ጠበቅ ያለ እርምጃ እንዲወስድባቸው ያስፈልጋል።» የሚል መልስ ሰጥተዋል።</p>


</body>
</html>
