<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ«አፍሪካ ሳዳሞች» እያሉ ሰላም፣ ልማትና ዴሞክራሲ የማይታሰብ ነው - ዓለም አቀፍ ሕብረተሰብ ኃላፊነት አለበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">አሜሪካ ሻዕቢያና ኦነግ የት ቆመዋል?</span></h3>
<h2 class="align-center">የ«አፍሪካ ሳዳሞች» እያሉ ሰላም፣ ልማትና ዴሞክራሲ የማይታሰብ ነው - ዓለም አቀፍ ሕብረተሰብ ኃላፊነት አለበት</h2>

<p class="align-right">ኬ.ዲ.አጃኬይ</p>


<p>ኢሳይያስ አፈወርቂን የመሳሰሉ ፍጹም አምባገነናዊ መሪዎች፣ የብዙ ፓርቲዎችን ሥርዓትና የዴሞክራሲያዊ ተቋሞችን ሥርዓት አስፈላጊነት ሳይቀበሉ ወይም ከሥልጣን ሳይወርዱና ሳይቀጡ አፍሪካውያን ዴሞክራሲያዊ ሥርዓትና ተቋሞች፣ የነፃ ገበያ ኢኮኖሚ ሊኖራቸው፣ ራሳቸውን ከኋላ ቀርነትና ድህነት ነፃ ሊያወጡ አይችሉም ሲሉ ኬ.ዲ.አጃኬይ (ኽ.ዽ. ኣጃካኢየ) የተባሉ የፖለቲካ ተመራማሪና አማካሪ (ጮንሱልታንት) አስታወቁ። የፖለቲካ ጉዳዮች አማካሪው «የወቅቱ የአፍሪካ ግጭቶች ከማንነት ቀውስ ይመነጫሉ -- የኤርትራውያን ራስን ማስቀደም» -- (ጩርረንት ኣፍሪቻን ሖት-ጽፖትስ ሮኦተድ ኢን እደንቲትይ ዺለምማ - ጥሀ ኤሪትረአን ኤጎቸንትሪስም) በሚል ርዕስ ባዘጋጁት ጥናታዊ ጽሁፍ «በአንድ ወቅት የአፍሪካን ትንሣዔ አስገኝተው አህጉሪቱን ወደ 21ኛው ክፍለ ዘመን ይዘዋት ይሸጋገራሉ ተብለው ተስፋ ተጥሎባቸው የነበሩ «አዳዲስና ወጣት መሪዎች» ወደ ፍጹም አምባገነንነት ተለውጡው አፍሪካን ከታየው ጭላንጭል የኋልዮሽ ወደ ጨለማ እየጐተቷት ይገኛሉ» ብለዋል።</p>

<p>ምሁሩ ከዚሁ አያይዘው «በአፍሪካ አንድነት ድርጅት፣ በአውሮፓ የኢኮኖሚ ኮሚሽንና በሌሎችም ዓለም አቀፍ ተቋሞች የሚሠሩ በሳሎች (ኤሽፐርትስ) አቶ ኢሳይያስና ተከታዮቻቸው በጐረቤቶቻቸው ላይ ያላቸውን የጦረኝነት ፖሊሲ ይገነዘባሉ። እስራኤላዊው ፕሮፌሰር ሀጋይ ኤሊች በአንድ የአገራቸው ጋዜጣ ላይ «ኢሳይያስ ጠበብ ያለና ከቁጥጥር ውጭ ያልሆነ ግጭት በመፍጠር የኢኮኖሚ ጥቅማቸውን ለማስጠበቅ ኢትዮጵያውያንን ወደ ድርድር ለማምጣት ይፈልጋሉ» ማለታቸውን ገልጠዋል።</p>

<p>በ1983 በብዙ ሺ የሚቆጠሩ ኢትዮጵያውያን ከኤርትራ ንብረታቸውን እየተቀሙ መባረራቸውን፣ ኤርትራ ነፃ አገር መሆኗን ይፋ ካደረገች በኋላ ከየአጐራባች አገሮች መሬት ለመንጠቅ ጦር መምዘዟን፣ ከየመን፣ ከሱዳን ከጂቡቲ በመጨረሻም ከኢትዮጵያ ጋር ጦር መማዘዟን፣ ሻዕቢያ በኦሮሚያ ክልል ማለትም በማዕከላዊ፣ በደቡብና በምዕራብ ኢትዮጵያ መረጋጋት እንዳይኖርና በከተሞችም ሽብርተኝነትን ለማስፋፋት የኦሮሞ ነፃነት ግንባር (ኦነግ) የተባለውን ድርጅት ሲያሰለጥን፣ ሲያስታጥቅና ለግጭት ሲገፋፋ መቆየቱን፣ በዚህም ምክንያት ስለፖለቲካ ሂደቶች ምንም የማይገነዘቡ፣ ለተከታታይ ትወልዶች ከኦሮሞዎች ጋር ተቀላቅለው የሚኖሩ የሌሎች ብሔረሰቦችን አባሎች ማስፈጀቱንና፣ ለስደት መዳረጉን አብያተ ክርስቲያናት እንዲቃጠሉ ማድርጉን ምሑሩ አብራርተዋል። ቀጥለውም «የኢትዮጵያን የአገርነት ተቋም ለማዳከም የሶማሌን የተለያዩ የጐሳ የጦር አበጋዞች በማሠልጠንና በማስታጠቅ በምሥራቅ በኩል ግጭትን አነሳስቷል። «አል - ኢትሃዷ የተባለውና በኢራኖችና በሱዳኖች የሚደገፈው የአክራሪዎች ቡድን የቁሳቁስና የፕሮፓጋንዳ ድጋፍ ከኤርትራ መሪዎች ያገኛል» ብለዋል።</p>

<p>ምሁሩ ቀጥለውም «የኤርትራ መሪዎች እንደ ዩጋንዳና ኢትዮጵያ ሁሉ «አክራሪነትን ለማዳከም» ከአሜሪካ መንግሥት እርዳታ የሚያገኙ ቢሆንም ኢትዮጵያን ለመበታተንና አሜሪካን ከአካባቢው ለማስወጣት የአፍጋኒስታን በጐ ፈቃድ ዘማቾች ጭምር የተሰለፉበትን «አል - ኢታሃድኗ ይረዳሉ። «ይህች ትንሽና ድሀ አገር የጐረቤቶቿን ሰላም ለማደፍረስ ለምን ሀብቷን እንደምታሟጥጥ አይገባንም። የኤርትራ መሪዎች ይህን ፖሊሲ ለምን እንደሚከተሉ ለማጥናት ሞክሬአለሁ። የአፍሪካ ፖለቲካ ምሁራን የኤርትራን አመራር የጦረኝነት ፖሊሲ ብሔራዊና አካባቢያዊ እውቅና ከማግኘት ፖሊሲ ጋር ያያይዙታል። ይህም የበረሃ ታጋዮችና ከኤርትራ ነፃነት ወዲህ ከውጭ የተመለሱ ኤሊቶች ስሜት ሆኗል። በዚህ መስመር የሚጻፉ መጻሕፍት በትግሉ ዘመን ከተጻፉት የበዙ ናቸው። ጠቅላላዋ ኢትዮጵያ በአፍሪካ ቅርምት ወቅት ከአውሮፓውያንና ከመካከለኛው ምሥራቅ ተሳታፊዎች ጋር ስላደረገችው ትግል ከተጻፉት መጻሕፍትም ሳይበዛ አይቀርም።» በማለት ገልጠዋል።</p>

<p>ከዚህ ጋር አያይዘውም «የኤርትራ አመራር ይህንኑ ታሪክ ለመፋቅ በሚያደርገው ጥረት የቀን አቆጣጠሩን ሳይቀር ወደ ግሪጐሪያን አቆጣጠር ለውጧል። ራሱን ለመፈለግ በያዘው አዲስ ጥረትም በሰሜናዊ አፍሪካ የአረብ አገሮች ቡድንን በመጠጋት የአረብ ሊግ አባል በመሆንና ከሰሐራ በታች ያለው አፍሪካ ወገንና የአፍሪካ አንድነት ድርጅት አባል ሆኖ በመቆየት መካከል እየዋዥቀ ነው። ከጥቂት ጊዜያት ወዲህ የሻዕቢያ አመራር ወደ ሊቢያ፣ ወደ መካከለኛው ምሥራቅ አገሮች፣ ወደ ማሌዥያ የሚያደርገው ጉዞ የአረቡንና እስላማዊ አገሮችን ልብ ለመማረክ የሚደረግ ጥረት ነው። ነገር ግን ግብጾችን፣ ሳዑዲዎችንና ሌሎችንም የአረብ አገሮችን የሚሰልል ዘመናዊ መሣሪያ እስራኤሎች በኤርትራ እንዲተክሉ ፈቅደዋል። በውጫዊ ዲፕሎማሲያቸው የአረቦች ወዳጅ መስለው ለመታየት ይፈልጋሉ።</p>

<p>«ይህ አስመሳይና ውሉ የጠፋበት ፖሊሲ በፍልስጥኤሞች በጽኑ እየተወገዘ ነው። ከጥቂት ዓመታት በፊት የኤርትራው መሪ አዲስ አበባ ላይ በተደረገው የአፍሪካ አንድነት ድርጅት የመሪዎች ጉባዔ ላይ ድርጅቱ ጠንካራ አመራር የለውም በማለት ዘልፈዋል። ብዙም ሳይቆይ ግን በኢትዮጵያና በኤርትራ መካከል በተፈጠረው ግጭት መነሻነት የተባበሩት መንግሥታት ድርጅትና የአፍሪካ አንድነት ድርጅት የአህጉሪቱን ሰላም ለማጠናከር የሚያደርጉትን ጥረት በሾኬ እየጠለፉ ያሉት እሳቸው መሆናቸው ተጋልጧል። የአፍሪካ ማፍሪያ ሆነዋል።</p>

<p>«እስከ ዛሬ በተደረጉት ጥረቶች በተለይም በቀድሞው የአሜሪካ ፀጥታ አማካሪ በአንቶኒ ሌክ ሰላምን ለማምጣት የሚደረገው ጥረት ተገቢ ትኩረት ያላገኘውና ፍሬ ማምጣት ያልቻለው አቶ ኢሳይያስና አማካሪዎቻቸው ሙሉ በሙሉ ጦርነት ቢከፈት ምን ጥፋት ሊከተል እንደሚችል መገንዘብ ባለመቻላቸው ነው። ከዚህ አንፃር ዓለም አቀፍ ህብረተሰብ የሻዕቢያን መሪዎች ወታደራዊ ጀብደኝነት የማምከን ኃላፊነት አለበት።</p>

<p>«በሕግ ለሚገዙ የዓለም ሕዝቦች የማስተላልፈው መልዕክት የተባበሩት መንግሥታት ድርጅት፣ የአፍሪካ ኢኮኖሚክ ኮሚሽን፣ የአፍሪካ አንድነት ድርጅትና ሌሎች ብሔራዊና ዓለም አቀፋዊ ድርጅቶች በጦረኛው የ«አፍሪካን ሳዳም» ኢሳይያስ አፈወርቂና ቡድናቸው ላይ ጠንካራ አቋም እንዲይዙ ነው» በማለት ጥሪ አድርገዋል።</p>

<p>በሌላ በኩል የአሜሪካው የቀድሞ የፀጥታ አማካሪ አንቶኒ ሌክ ለሌላ ዙር ጥረት ወደአካባቢው መምጣታቸው ተቀባይነትን ያገኘ ሲሆን የኤርትራው ፕሬዚዳንት ኢሳይያስ አፈወርቂ ባለፈው ሰኞ ምሽት በሬዲዮ በሰጡት መግለጫ «ሚስተር አንቶኒ ሌክ ይመጣሉ ተብሎ ተነግሮናል። ሚስተር አንቶኒ ሌክ ለምን ይመጣሉ? ምንስ አዲስ ነገር ይዘው ሊመጡ ነው? የሚለውን እናየዋለን። በአሁን ቀደሙ ሀሳብና ንግግር ላይ የምንሽከረከር ከሆነ ግን ጊዜ ማጥፋት ብቻ ነው የሚሆነው። ቁም ነገር ያለው አዲስ ሃሳብ ካላቸው ደግሞ እናየዋለን።» በማለት ተልዕኮአቸውን በጥርጣሬ አይተውታል።</p>

<p>የኢትዮጵያና የኤርትራ ጉዳይ በዚህ ሁኔታ ላይ እያለ የአሜሪካ መንግሥት በፖሊሲ ደረጃ የኢትዮጵያ መንግሥት በመጪው ምርጫ (2000 ዓ.ም እ.ኤ.አ) የኦሮሞ ነፃነት ግንባር (ኦነግ) ገብቶ እንዲወዳደር ገዥውን ፖርቲ እያግባባው መሆኑን በዶ/ር ትሩማን (ጥሩአማን) የሚመራው የኦሮሞ ደጋፊ ቡድን የዜና መፅሔት አስታወቀ።</p>

<p>እንደ ዜና መፅሔቱ አገላለፅ ኦነግ ሽብርተኝነትንና የኃይል አካሄድን በማውገዝ ሕገ መንግሥቱን ተቀብሎ በሠላም ወደ ምርጫው ጐዳና መግባት ወቅቱ የሚያቀርብለት ብቸኛ አማራጭ መሆኑን መገንዘብ እንደሚኖርበት አመልክቶ አሜሪካ ዛሬም ሆነ ቀደም ሲል በኢትዮጵያ ዴሞክራሲያዊ ሥርዓት እንዲኖር ያላሰለሰ ጥረት እያደረገች መሆኑን ገልጿል። በኢትዮጵያ ያለው የሰብዓዊ መብት አያያዝ መሻሻልን ማስመዝገቡንና የበለጠ ለማጠናከር ደግሞ የሕዝብ ድጋፍ አለን የሚሉ ተቃዋሚዎች በሥርዓቱ በሠላማዊ መንገድ መሣተፍን ማጐልበት ይጠበቅባቸዋል በማለት የስቴት ዲፓርትመንቱን ገለፃ በመንተራስ መፅሔቱ ዘግቧል።</p>

<p>መፅሔቱ በማያያዝ አሜሪካ ኦነግን ለምርጫው ትጋብዝ እንጂ ለአለፉት ዓመታትና እስከ አሁን ድረስ የኦነግ ተጠርጣሪ ደጋፊዎች የተባሉ ግለሰቦች በኢትዮጵያ ገዥ ፓርቲ ታድነው ሲታሠሩ፣ ሲገረፉ፣ የደረሱበት ሲጠፋና ያለ አግባብ ሲገደሉ እንደነበር አምንስቲ ኢንተርናሽናል፣ ሂይማን ራይትስዎች፣ አፍሪካና ሌሎችም የሠብአዊ መብት ተከራካሪ ድርጅቶች ሪፓርት ያቀርቡ እንደነበር ይገልፃል። ሌላው ቀርቶ የአሜሪካ ስቴት ዲፓርትመንት እንኳን የኦነግ ተጠርጣሪዎች በገዥው ፓርቲ የፀጥታ ኃይል እንደሚጠቁ ከማወቁም በላይ ኦነግ በሠላማዊ የሽግግር ሂደቱ ወቅት (1991-92) ሕጋዊ ወኪሎቹን በየዞኑ ሳያስቀምጥ የጥቃት ሠለባ በመፈፀሙ ለወደፊቱም የሚኖረውን መተማመኛ ክፉኛ ይጠራጠረዋል በማለት ያብራራል።</p>

<p>ይህ የአሜሪካ ግብዣ ኦነግን በሁለት አጣብቂኝ ውስጥ የከተተው መስሎ እንደሚገኝ ዜናው ሲያትት፣ በእንዲህ ያለ አስቸጋሪ ሁኔታ ውስጥ ገብቶ፣ አባላቱንና ደጋፊዎቹን አሣምኖ የኦሮሞን ሕዝብ የራስን ዕድል በራስ የመወሰን ዓላማውን ከግብ ለማድረስ መቁረጡ ትላንት ያለፈበትን አባላቱን በይፋ አሣውቆ በወያኔ የፀጥታ ኃይል ፊት የሞት ማኅተቡን በአንገት አንጠልጥሎ በቁርጠኝነት መጋፈጥን የሚጠይቅ ብርታት ሲሆን ሌላው ይህን ግብዣ አሻፈረኝ በማለት ሌላ ውድቀት ለዴሞክራሲያዊው ግንባታ የሚፈጥር የጦርነት መንገድ እንደሚሆን ዜናው ገልፆል።</p>

<p>የዜና መፅሔቱ በመጨረሻ የራሱን አስተያየት ሲሠጥ የኦነግ እርግጠኛው ውድቀት ጋባዡን የአሜሪካ መንግሥት ማሣመን ያቃተው እንደሆነ ነው በማለት ገልጾ ይህም ገዥው የወያኔ/ኢሕአዴግ ፓርቲ የሕዝቦችን የራስን ዕድል በራስ የመወሰን መርህ በሐቅ መቀበል እንዳለበት ሲገነዘብ፣ ወይም በኢትዮጵያ ሕዝብ ፍላጐት ተቻችሎ በሠላምና በእኩልነት ፌዴራላዊ ኢትዮጵያን በጋራ የመቀበል የሁሉም ዜጐች እኩል ግዴታ መሆኑንና በዚህ ሁኔታ መሣተፍና ያለመሣተፍ ለውድቀቱና ለልደቱ መንትያ መንገድ እንደሆነ ይገልፃል።</p>

<p>በሌላ በኩል የኢትዮጵያዊያን ተቃዋሚ የፓለቲካ ድርጅቶች በፓሪሱ ጉባዔያቸው ኦነግን ጋብዘውት ያለመሣተፉ ብዙ ኦሮሞዎችን እያነጋገረ ባለበትና የተቃዋሚዎቹ ሕብረትም ለመንግሥት ያቀረባቸው ጥያቄዎች እስካሁን መልስ ሳያገኙ ባለበት ሁኔታ አሜሪካ ለኦነግ የሚታቀርበው ግብዣ ከምን አንፃር እንደሆነ የታወቀ ጉዳይ የለም።</p>

<p>አሜሪካ ሻዕቢያን ወያኔንና ኦነግን በ1983 ለንደን ላይ ሰብስባ ለሥልጣን ያበቃች መሆኗ የሚታወቅ ሲሆን ሁለቱ ተባባሪዎች (ሻዕቢያና ወያኔ) ባላንጣዎች በሆኑበት እና ኦነግ ከሻዕቢያ ጋር ቆሟል በሚባልበት ወቅት ከሻዕቢያና ከኦነግ ጋር የምታደርገው ሽርጉድ አሜሪካ በኢትዮጵያ ጥቅም ላይ ያላትን አቋም አጠያያቂ እያደረገው መጥቷል።</p>

<p>በተለይም የሻዕቢያ ሥርዓት ዴሞክራሲን የብዙሀን ፓርቲንና ነፃ ገበያን የማያስተናግድ አምባ ገነናዊ መሆኑ እየታወቀ ኦነግና ሻዕቢያ በትብብር አሶሳ ላይ ሕዝብ በጭካኔ መፍጀታቸው፣ ኦነግ በአርባጉጉ በበደኖ፣ በወተርና በሌሎችም ለሕዝብ እልቂት ተባባሪ በመሆኑ አመራሩና ተባባሪዎቹ በዘር ማጥፋት ወንጀል እንዲጠየቁ ጥያቄ እየቀረበ ባለበት በአሁኑ ወቅት የዴሞክራሲና የሰብዓዊ መብት ጥያቄዎች አራማጅ ነኝ የምትለው አሜሪካ ሌሎች ሕብረ - ብሔራዊ የፖለቲካ ድርጅቶችን እንቅስቃሴ እንዳላየች በመሆን ከእነ ኦነግ ጋር የምታደርግው ሽርጉድ ሰፊ ጥያቄ በማስነሳት ላይ ይገኛል።</p>


</body>
</html>
