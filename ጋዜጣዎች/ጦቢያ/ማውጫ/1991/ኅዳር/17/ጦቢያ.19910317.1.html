<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሔራዊ ውይይት ጥያቄ ለመንግሥት ቀርቧል -- መልስ እየተጠበቀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">የፖለቲካው ባለሟሎች እርቅን ያጥላላሉ</h3>
<h2 class="align-center">የብሔራዊ ውይይት ጥያቄ ለመንግሥት ቀርቧል -- መልስ እየተጠበቀ ነው<br/><li>የአሜሪካ ከተሞች «ጫካ» ትግል ያብቃ</h2></li>


<p>በመንግሥትና በተቃዋሚ ኃይሎች መካከል ብሔራዊ ውይይት እንዲደረግ ከፓሪሱ ህብረት አስተባባሪ ኮሚቴ ለቀረበላቸው ጥያቄዎች በመንግሥት በኩል ገና መልስ ያልተጠሰ መሆኑን ሶስት የህብረቱ አባል ድርጅቶች መሪዎች ህዳር 13 ቀን 1991 ዓ.ም. በመብራት ኃይል ባለሥልጣን አዳራሽ ለተሰበሰበው ሕዝብ ገለጹ።</p>

<p>የኢትዮጵያ የሰላምና የዴሞክራሲ አማራጭ ኃይሎች ምክር ቤት ሊቀመንበር ዶክተር በየነ ጴጥሮስ፣ የኦሮሞ ብሔራዊ ኮንግረስ ሊቀመንበር ረዳት ፕሮፌሰር መረራ ጉዲናና የደቡብ ኢትዮጵያ ሕዝቦች ዴሞክራሲያዊ ህብረት ምክትል ሊቀመንበር አቶ ሙሉ መጃ በጋራ በሰጡት መግለጫ ህብረቱ ከመንግሥት ጋር በግንባር ቀርቦ ለመወያየት መጠየቁን አውስተው ጉዳዩ የፖለቲካ ድርጅቶች ቅዠት ብቻ ሳይሆን የሕዝብ ጉዳይ ስለሆነ መንግሥት አጣጥሎ ሊያልፈው እንደማይገባ አስገንዝበዋል። ሕዝቡም ባለው ሥርዓት ላይ ግፊት ማድረግ እንደሚኖርበት አሳስበዋል።</p>

<p>ተቃዋሚ የፖለቲካ ድርጅቶች በፓሪሱ ጉባዔያቸው የደረሱባቸውን ውሳኔዎች ለሕዝብ ለማብራራትና ለመወያየት በተዘጋጀው በዚህ ፕሮግራም ላይ ዶክተር በየነ ጴጥሮስ ከመስከረም 1-3/1991 ዓ.ም. ስለተካሄደው ሁለተኛው የፓሪስ ጉባዔ አጠቃላይ መግለጫ ሲሰጡ ረዳት ፕሮፌሰር መረራ ጉዲና ከመስከረም ሶስት በኋላ በአውሮፓና በአሜሪካ ስለተደረጉት አጠቃላይ የዲፕሎማቲክ ጥረቶች እንዲሁም አቶ ሙሉ መጃ ከአሁን ወዲያ ከኢትዮጵያ ሕዝብ የሚጠበቀው ምንድነው? ከመንግሥትስ? በሚሉ ርዕሶች ዙሪያ ሰፊ ማብራሪያ ሰጥተዋል።</p>

<p>የፓሪሱ ጉባዔ ሶስት አጀንዳዎች እንደነበሩት የጠቀሱት ዶክተር በየነ አጀንዳዎቹ የኢትዮጵያ ወቅታዊ ሁኔታ፣ የፖለቲካ ድርጅቶች የመርህ ጥያቄ መመርመር እና የምርጫ ጥያቄ (ዲሞክራሲያዊ ምርጫ ምንድነው?) የሚለውን መመርመር እንደነበረ አስረድተዋል። በእነዚህ ላይ ተመሥርተው የትግላቸው መርህ የሆኑ ሰነዶችን መርምረው ማጽደቃቸውንም ጨምረው ገልፀዋል።</p>

<p>የኤርትራ ኢትዮጵያን የመውረር ጥያቄ በጥልቀት ተመርምሮ የኢትዮጵያው ገዢ ፓርቲ ከፍተኛ አስተዋጽኦ አድርጓል ከሚል ድምዳሜ ላይ መደረሱን ዶክተር ጴጥሮስ አውስተው ወቅቱ የጌዶኦና ጉጂ ዜጎች የተጋጩበትም ስለነበር ይህም ተዳስሶ፣ የፖለቲካ ሂደቱ ምንድነው ተብሎና ተገምግሞ ያለው ሥርዓት የክልል አከላለል ፖሊሲ ውጤት መሆኑን ጉባዔው እንዳመነበት አብራርተዋል። የደረሰው ዕልቂት ለሕዝብ እንዳይገለጽ የማድረግ ወንጀል መፈፀሙንና ዓለም አቀፉ ህብረተሰብም በኢትዮ-ኤርትራ ግጭት ላይ የወሰደውንም አቋም ጉባዔው መመርመሩን አመልክተዋል።</p>

<p>ጉባዔው የጦርነቱ ሁኔታ በሰላም መፈታቱ ለሁሉም ሕዝቦች ጠቃሚ መሆኑን እንደተገነዘበ የጠቆሙት ዶክተር በየነ ሁለቱም ወገኖች የዓለም አቀፉን የዕርቅ ሃሳብ እንዲቀበሉ፣ የጌዶኦና የጉጂን ሕዝብ የእርስ በርስ ዕልቂት በተመለከተ የመረጃ አፈናው የመንግሥት ብቻ ሳይሆን በዲፕሎማቲክ ህብረተሰብም ቸል እንደተባለ መገንዘቡን አስታውቀዋል።</p>

<p>የፓሪሱ ጉባዔ አንድ ዓይነት ስምምነት ላይ ለመድረስ ብዙ ደንቃራዎች አጋጥመውት እንደነበር ያወሱት ዶክተር በየነ ጴጥሮስ አንደኛው ወገን ወያኔን ወደ ውይይት ጠረጴዛ ለማምጣት አስገዳጅ ኃይል ያስፈልጋል የሚል አቋም ሲኖረው ሌላው ወገን ደግሞ በመግባባትና በመቻቻልም ስምምነት ላይ መድረስ ይቻላል የሚል አቋም እንደነበራቸው አስረድተዋል። ያም ሆኖ ጐባዔው እነዚህንና ሌሎችንም የተለያዩ አመለካከቶችን በማቀራረብና ከስምምነት ላይ በማድረስ ህብረቱ ሊፈጠር መቻሉን ገልጸዋል።</p>

<p>ጉባዔው ዴሞክራሲያዊ ሥርዓት ለመመሥረት ነፃ ምርጫ ያስፈልጋል በሚለው ላይ በሚወያይበት ወቅት መቼ? በምን ዓይነት መንገድ ወደ ምርጫ ይገባል ወዘተ በሚለው የትግል መሣሪያው ላይ ልዩነት እንደነበረ ዶክተር ጴጥሮስ አስታውቀዋል።</p>

<p>በዚህ በኩል ወደ 1992 ምርጫ ለመግባት የሚያስችለውን መንገድ ማመቻቸት ሆኖ ግን ከድርድሩ ሂደት በኋላ ስትራቴጂክ ዓላማቸው ካለው ሥርዓት ጋር በመወያየት መሳተፍ መሆኑን ሊቀመንበሩ አስረድተዋል።</p>

<p>በመጨረሻም ጉባዔው ያሳለፋቸውን ውሳኔዎች በአገር ውስጥ በተግባር ለመተርጐም አካሄዱን የሚያቀናጅ አስተባባሪ ኮሚቴና ጉዳዩን የሚከታተል (ሴክሬታሪየት) መቋቋማቸውን ዶክተር በየነ ጠቅሰው በየክፍላተ ሀገሩም አስተባባሪና ድጋፍ ሰጪ ኮሚቴዎች እንደሚቋቋሙ አብራርተዋል። ከዚሁ ጋር ዲፕሎማሲያዊ ጥረቶችም መካሄዳቸውንና የሚጠበቀው መንግሥት ለቀረበለት ጥያቄ የሚሰጠው መልስ መሆኑን አመልክተዋል። ቀደም ሲል ተመሳሳይ ጥያቄ ከአማራጭ ኃይሎች ምክር ቤትና ከደቡብ ሕዝቦች ህብረት ቀርቦ በመንግሥት በኩል በዝምታ መታለፉን ገልጠዋል።</p>

<p>ረዳት ፕሮፌሰር መረራ ጉዲና በአገራችን የፖለቲካ ድርጅቶች ህብረት ፈጥረው በጋራ የመታገል ልምድ እንደሚጐድላቸው ጠቅሰው ለምን መተባበር እንዳልቻሉ ስድስት ነጥቦችን አንስተው አብራርተዋል።፡</p>

<p>ህብረቱ ለመጀመሪያ ጊዜ የተነሳው ከኢህአፓና መኢሶን በኋላ መሆኑን የጠቀሱት ፕሮፌሰር መረራ አንዱ በቦሌ ሌላው በባሌ ለመግባት ሲጣደፉ እርስ በርስ ተጠላልፈው መውደቃቸውን፣ የኢትዮጵያ ለውጥ ፈላጊ ትውልድም ማልቀስ የጀመረው ከዚያ ጊዜ ጀምሮ መሆኑን አስምረውበታል።</p>

<p>ድርጅት የሚባለው ነገር ከኢትዮጵያ ባህል ጋር የተፈጠረው ከአጭር ጊዜ በኋላ መሆኑን ፕሮፌሰሩ አውስተው «ወጣቱ አለመ እንጂ እንዴት ተግባራዊ ማድረግ እንደሚቻል ለማቀድ አልቻለም። ለሕዝብ በሚጠቅም መልክ ልምድ ያካበቱበት አልነበረም» በማለት አብራርተዋል።</p>

<p> «የፖለቲካ ድርጅቶች ከኢትዮጵያ ባህል ልምድ አላገኙም። ይህም ኢህአዴግን ጨምሮ በየጊዜው ከነበሩት ከኢትዮጵያ መንግሥታት የሚመነጭ ነው» የሚሉት ፕሮፌሰር መረራ በየመንግሥታቱ ተቃወሚዎች የአገር ጠላት ናቸው እንደሚባሉ አውስተዋል።</p>

<p>በንጉሡ ጊዜ ተማሪዎች ኢትዮጵያ በታሪክ ፍራሽ ላይ ተኝታ የምትሾሞነሞን አገር መሆኗን አንስተው ሲታገሉ እንደነበር፣ በደርግ ጊዜ ወታደሮች በታንክ ቤተመንግሥት ከገቡ በኋላ ሶሻሊዝም ምን እንደሆነ የማያውቅ ሁሉ ሶሻሊስት ሆኖ በመቅረብ ከተማሪዎችም ሆነ ከምሑሩ ለመማር ባለመፈለግ በዕውቀት የተሻለውን ትውልድ ፈጅቷል። ኢሕአዴግ እርሱን የሚቃወሙትን ሁሉ የኢትዮጵያ ሕዝብና የእርሱ ጠላቶች አድርጐ ከመቁጠር ውጪ አቅርቦ ለመምከር አልሞከረም። አሁን ደግሞ ብሔራዊ ዕርቅ የሚባለውን ለምን እንሰማለን እያሉ ነው በማለት በየዘመኑ የነበሩትና አሁንም ያሉት የኢትዮጵያ መንግሥታት በኢትዮጵያ የፖለቲካ ድርጅቶች ላይ የሚፈጥሩትን ችግር ለማሳየት ሞክረዋል።</p>

<p>የተቃዋሚዎች ጥያቄ በኢትዮጵያ ሕዝብ ውሳኔ የሚመጣ መንግሥት መሆኑን የጠቀሱት የአብኮ ሊቀመንበር ብሔራዊ ዕርቅ ለምን እያነቃቸው እንደሚመጣ እንደማይገባቸው አስረድተዋል። አያይዘውም «መድረክ ፈጥሮ ከፖለቲካ ድርጅቶች ጋር መሥራት አልፈለጉም። ስለሆነም ችግር አለ። በአሁኑ ጊዜ ኢሕአዴግ ብሔራዊ እርቅና ውይይትን የሚያጥላሉ ባለሟሎቹን አሰማርቷል። እነሱም ምናልባት ኢሕአዴግ ከተቃዋሚዎች ጋር ቢስማማ የሚያገኙት ፍርፋሪ ይቀርብናል የሚል ሥጋት አድሮባቸዋል» ብለዋል።</p>

<p>ሌላው ችግር የፖለቲካ ድርጅቶች ጠባብ የቡድን ስሜት መሆኑን የገለጹት ፕሮፌሰር መረራ «ከሌላው ጋር እንዴት እንወያይ የሚለውን ለማየት አይፈልጉም። አንድ ወንዝ እንዴት አብረን እንሻገር ከማለት ይልቅ ራስን አሳብጦ መገኘት፣ ተማምኖ መወያየት ጨርሶ አልተሳካላቸውም። ሁሉም በእየራሱ ምኒልክ ቤተመንግሥት ለመግባት ይፈልጋል።» በማለት አብራርተዋል።</p>

<p>ፕሮፌሰር ስለፖለቲካ ድርጅቶች መሪዎችም ሕልም አንስተው ቤተመንግሥቱ ሊያስተናግድ የሚችለው አንድ ሰው ብቻ ሆኖ ሳለ ድርጅቶቻቸው ከሌላው ጋር ተቀራርበው መሥራታቸውን እንደማይፈልጉ፣ የህብረት ጥያቄ ሲመጣ እንደሚልመጠመጡና ቀሚሴ ጠለፈኝ ዓይነት ምክንያት እንደሚደረድሩ አመልክተዋል። የአብዛኛው ድርጅቶች መሪዎችና አባሎች ትግላቸውን በህብረተሰቡ መካከል ከማካሄድ ይልቅ የአሜሪካን ከተሞች «ጫካ» መምረጣቸውን ጠቁመው ለኢትዮጵያ ሕዝብ መብት መከበር የሚደረግ ትግል ሁሉ በዋነኛነት በሕዝቡ መካከል መደረግ አለበት ብለዋል።</p>

<p>አምስተኛው ነጥብ ከብሔረሰቦች ጥያቄ የሚመነጭ መሆኑን የጠቀሱት ፕሮፌሰሩ ከዚያ የሚወጣው ኤሊት (የተማረ ኃይል) ሊተማመንና በአገራችን ችግሮች ላይ ተወያይቶ መሥራት አለመቻሉን አስታውቀዋል።</p>

<p>ሌላው ችግር ለሥልጣን የሚደረገውን ትግልና የጋራ አገርን ለማዳን የሚደረገውን ትግል ለይቶ ማየት አለመቻል ነው የሚሉት የአብኮ ሊቀመንበር ከዚህ ሁሉ በመነሳት የፓሪሱ ጉባዔ አንድ ታሪካዊ ውሳኔ ለመወሰን መሞከሩን አስረድተዋል። በእነዚህ የተለያዩ ምክንያቶችም ላለፉት 25 ዓመታት የኢትዮጵያ ሕዝብ እንባ አለመታበሱን ገልጠዋል።</p>

<p> «እስከ ዛሬ አብዛኛው ትግል የፖለቲካ ድርጅቶች ጨዋታ ሆኖ ተገኝቷል። አሁን ግን የፖለቲካ ድርጅቶች በተወሰነ ደረጃ የቤት ሥራቸውን ሠርተዋል። ስለዚህ ሕዝቡ መበርታት አለበት» ያሉት ፕሮፌሰር መረራ ጉዲና ህብረት ተፈጠረ ማለት አደገ ማለት ስላልሆነ ድርጅቶች አባሎቻቸውን አባላቱም መሪዎቻቸውን እንዳይጐትቱ አሳስበዋል።</p>

<p>በዲፕሎማቲክ ዘመቻው በኩል በአውሮፓ፣ በአሜሪካ ተዘዋውረው ሁኔታውን ለመግለጽና ድጋፍ ለማሰባሰብ መቻላቸውን ያብራሩት ረዳት ፕሮፌሰር መረራ ጉዲና በአገራችን የሚገኙ ዲፕሎማቲክ ሚሲዮኖች የሕዝቡን ብሶት ማዳመጥ እንደሚገባቸውና በተለይም አሜሪካ ኢትዮጵያንና የኢትዮጵያን ሕዝብ ጥቅምና ፍላጐት በማክበር በኩል በጐ ታሪክ ስለሌላት በዚህ ታሪካዊ ወቅት ልታስብበት ይገባል ብለዋል።</p>

<p>በመጨረሻም ፕሮፌሰር መራራ ጦርነቱ አምስት ነገሮችን እንደሚያመላክት ጠቁመው ከእነዚህ ውስጥ አራቱ አደጋ እንዳላቸውና በአንዱ ብቻ ዕልባት ሊገኝ እንደሚችል አውስተዋል። አራቱ አደጋዎች ካሏቸው መካከል የሕንድና የፓኪስታን ዓይነት አጣብቂኝ ውስጥ መግባት፣ የተራዘመ ጦርነት፣ ኢሕአዴግ ተሸንፎ ያለተጠበቀ ሁኔታ የመፈጠር፣ ከዚህ ሌላ ኢትዮጵያን በማይጐዳ ሁኔታ ሊመጣ የሚችል እርቅ በማለት አስተያየታቸውን አጠቃልለዋል።</p>

<p>የደቡብ ኢትዮጵያ ሕዝቦች ዲሞክራሲያዊ ህብረት ም/ሊቀመንበር አቶ ሙሉ መጃ በበኩላቸው «ህብረቱ ተፈጥሯል። ውጤቱ እንዲያድግ ባለቤቱ ማን መሆን አለበት?» በማለት ጠይቀው የኢትዮጵያ ሕዝብ አንድም ጊዜ ከትግል አርፎ እፎይ ብሎ የቆየበት አጋጣሚ አለመኖሩን አብራርተዋል። አያይዘውም በየጊዜው የሕዝብ ጥያቄ ያነገቡ ክፍሎች ሲሳደዱና ሲዋደቁለት መኖራቸውንም አውስተዋል።</p>

<p>ሕዝቡ ለ21 ዓመታት ሲታገል መቆየቱን የጠቀሱት አቶ ሙሉ በፓሪሱ ጉባዔ ተራርቀው የነበሩትን ድርጅቶች ለማቀራረብ የተደረጉትን ጥረቶች ተሰብሳቢው መረዳቱን ገልፀው የኢትዮጵያ ሕዝብ ለራሱ ጥያቄ ምሥክሩ ራሱ ስለሆነ ከህብረቱ ጋር ዕጅ ለዕጅ ተያይዞ መቆምና መደገፍ እንዳለበት አሳስበዋል። ከዚሁ ጋር የህብረቱ መሠረት ሕይወቱ ሕዝቡ ስለሆነ ለኢትዮጵያ ሕዝብ አንድነት የቆመ ሁሉ ከህብረቱ ጐን እንዲቆም ጠይቀዋል።</p>

<p>ከዚህ በኋላ ከተሰብሳቢዎቹ በርካታ ጥያቄዎች ተነስተዋል፣ አስተያየቶችም ተሰጥተዋል።</p>

<p>ከጥያቄዎቹ መካከል፦</p>

<p>1. ጥያቄ ለመንግሥት አቅርባችሁ መልስ አላገኛችሁም። መልስ ከሌለ ምንድነው የምታደርጉት? ጥርስ የሌለው አንበሳ እንዳትሆኑ።</p>

<p>2. የኢሕአዴግ መንግሥት በቻርተሩ መሠረት ከእኛ ጋር ተወዳደሩ ብሏል። ቻርተሩ እስካለ ድረስ እንዴት ትወዳደራላችሁ?</p>

<p>3. አገራችን ጦርነት ውስጥ ናት ለዚህ ምን አስተዋጽኦ አድርጋችኋል? በገንዘብም በሰው ኃይልም?</p>

<p>4. ስብሰባ ለመጥራት በሬድዮና በተለያዩ አማራጮች ለምን አልተጠቀማችሁም?</p>

<p>5. አቶ ዳዊት ዮሐንስ «የአገር ልዐላዊነት ተደፍሮ የብሔራዊ ዕርቅ ጥያቄ መነሳቱ ፌዝ ነው» የሚል ዓይነት ንግግር ስለማድረጋቸው ይገኙበታል።</p>

<p>ከተሰጡት አስተያየቶችም ውስጥ «ይህን መድረክ ደግፉ ወይም ዝንተ ዓለም ባርነትን ተሸክማችሁ ኑሩ። ማን ሞቶ ማን ነፃ እንዲወጣ ነው የሚፈለገው? እዚህ አገር ውስጥ እያንዳንዳችን ለራሳችን መቆም አለብን።» የሚሉ ነበሩ።</p>

<p>ከላይ ለተነሱት ጥያቄዎች ከመድረኩ የተሰጡት መልሶች ጠቅለል ብለው የሚከተለውን ይመስላሉ።</p>

<p> «አንዳንዶቹን ጥያቄዎች በውጭ ያሉት ኢትዮጵያውያንም አንስተዋቸዋል። ከዚህ ህብረት ቁርጥ ያለ ምላሽ አይጠበቅም። ሁኔታው አያመችም። ትግል ውስጥ ነው ያለነው። ከሕዝቡ ጋር ሆነን መታገል አለብን። የሕዝቡ ግፊት--ጫና መኖር አለበት። ሕዝቡ የእኔ ጥያቄ ነው ብሎ በመንግሥት ላይ ግፊት ማሳደር አለበት።</p>

<p> «ይህ መንግሥት ለነፃና ፍትሐዊ ምርጫ ዋስትና መስጠት አለበት። የእስካሁኑ ምርጫ ትያትር ነው። የአገር ውስጥም፣ የውጭም ታዛቢዎች መኖር አለባቸው። የፖለቲካ መድረኩ ለነፃ ምርጫ መመቻቸት አለበት። የምርጫ ቦርድና መገናኛ ብዙሃን ሥልጣን ከያዘው ፓርቲና መንግሥት ቁጥጥር ውጭ መሆን አለባቸው። ከዚህ ውጭ የኢሕአዴግን ሠርግ ለማሳመር ወደምርጫ መግባት ዋጋ የለውም። የኢትዮጵያን ሠርግ ለማሳመር ሁላችንም እኩል መወዳደር መቻል አለብን።» በማለት ማሳሰቢያዎች ተሰጥተዋል። በመጨረሻም የጉዳዩ ባለቤት የኢትዮጵያ ሕዝብና ለዴሞክራሲያዊ ሥርዓት ግንባታ የቆሙ ኢትዮጵያውያን በያሉበት በዕውቀት፣ በጉልበት፣ በገንዘብ በማገዝ የህብረቱ ክንድ መሆን እንዳሚገባቸው በተሰብባቢዎች ዘንድ ግንዛቤ ተወስዷል።</p>


</body>
</html>
