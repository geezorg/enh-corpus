<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንነጋገር፦ የኢትዮጵያ ሕዝብ በቋንቋ እና በጐሣ የመለያየት ፍላጐት አለው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">እንነጋገር</span></h3>
<h2 class="align-center">የኢትዮጵያ ሕዝብ በቋንቋ እና በጐሣ የመለያየት ፍላጐት አለው?</h2>

<dir><dir>
<h3><li>የላቲን ፊደል ምናችን ነው?</li>
<br/><li>የኦሮሞ ሕዝብ ፍላጐት ነው?</h3></li>
</dir></dir>


<p class="align-right">ከስዋሰው አወቀ (አ.አ)</p>

<p>የኢትዮጵያ ሕዝብ የአገሩን ሉዐላዊነት የማስከበር፣ ዳር ድንበሩን የመከላከልና የመጠበቅ ታሪካዊ ግዴታ ያለበት በመሆኑ የሻዕቢያን ወረራ ለመመከት ብሔር ብሔረሰቦች በቋንቋ፣ በጐሣ፣ በክልልና በሃይማኖት ሳይከፋፈሉ በኢትዮጵያዊ ወኔና ስሜት በአንድነት መሰለፋቸው ለፀረ አንድነትና ለፀረ ኢትዮጵያ ቡድኖች የፖለቲካ ክስረት፣ ለኢትዮጵያ ሕዝብ ደግሞ ታላቅ የምሥራች ነው። በአባቶቻችን አጥንትና ደም የተገነባው የኢትዮጵያ አንድነት ሽራሮና ባድመ አካባቢ ማቆጥቆጡ የአድዋ ድላችንን የሚያስታውስ የአንድነት መጠናከር ወጋገን ነው።</p>

<p>ወርቅ በእሳት ካልተፈተነ ወርቅነቱ አይታወቅም። የኢትዮጵያ አንድነትና ዳር ድንበር በሻዕቢያ ወራሪ ኃይል ባይደፈር ኖሮ አባቶቻችን የሞቱበት የኢትዮጵያ አንድነት ትርጉም ባልታወቀም ነበር። ብሔራዊ አንድነታችን ተጠብቆ የኖረው በጀግኖች አባቶቻችን መስዋዕትነት እንጂ እንደ ባልና ሚስት ፍቅር ሲጣሉ በሚተውት የፍቅር ዓይነት የተመሠረተ አንድነት ባለመሆኑ ምን ጊዜም ቢሆን የኢትዮጵያ አንድነትና ሉዐላዊነት ሲደፈር የኢትዮጵያ ሕዝብ ለመስዋዕትነት ዝግጁ ነው። ፀረ ኢትዮጵያና ፀረ አንድነት ቡድኖች ይህን ሊገነዘቡት ይገባል።</p>

<p>የኢትዮጵያን ሕዝብ የማይወክሉ ፀረ አንድነትና ፀረ ኢትዮጵያ ቡድኖች ጊዜ ሰጠን ብለው ጐሰኝነትና ጥላቻን በመንዛት በመስዋዕትነት የተገነባውን አንድነታችንን ለመበታተን ያላደረጉት ሙከራ የለም። ኢትዮጵያ ከአፍሪካ አገሮች ተለይታ የምትታወቅበት ኢትዮጵያዊ የግዕዝ ቋንቋ ፊደል እያላት የኦሮሞ ሕብረተሰብ ፍላጐቱን ሳይጠየቅና ሳይወስን በጥቂት ኤሊቶች ግፊት ባልሠለጠነበትና ዕውቀት ባልገበየበት የላቲን ፊደል ቋንቋውን እንዲጽፍና እንዲያነብ ተደርጓል። እንደእውነቱ ከሆነ ይህን የመሰሉ ጉዳዮች ሕዝብ ውሳኔ ሕዝብ (ረፈረንደም) ሊሰጥባቸው የሚገባ ጉዳዮች ናቸው።</p>

<p>ይህ ሳይደረግ ለኦሮሞ ሕዝብ ቆመናል የሚሉ ሕዝቡ ከማዕከላዊ መንግሥትና ከመላው የኢትዮጵያ ሕዝብ ጋር ከሚያገናኘው ኢትዮጵያዊ የግዕዝ ቋንቋ ፊደል የኦሮሞን ሕብረተሰብ ለይተው የቅራኔና የጥላቻ መስመሮች በኢትዮጵያ ብሔር ብሔረሰቦች መካከል መዘርጋታቸውን የኢትዮጵያ ሕዝብ በዝምታና በአንክሮ እየተመለከተ ይገኛል። በተለይም በኦሮሚያ ክልል የሚኖሩ ኢትዮጵያውያን በዜግነት መብታቸው ተጠቅመው አቤቱታ ለማቅረብ በላቲን ፊደል እንጂ በግዕዝ ቋንቋ ፊደል በኦሮምኛ የተጻፈውን ማመልከቻ አንቀበልህም በማለት አማራውን፣ ኦሮሞውን፣ ጉራጌውን ትግሬውን፣ ወላይታውንና፣ ሐረሪውን፣ ወዘተ፣ ያስቸግራሉ። የተማረበት እና የሠለጠነበት ኢትዮጵያዊ የግዕዝ ቋንቋ ፊደል እያለው የኢትዮጵያዊነት መብቱን በመግፈፍ ባልተማረበት የላቲን ፊደል ማመልከቻ እንዲጽፍ በመገደዱ ብር 30 እና 40 ድረስ እየከፈለ በላቲን ፊደል ማመልከቻ በማጻፉ የሕዝቡ እሮሮና ቅሬታ ከፍ እያለ ነው። ከዚህ በተጨማሪ «ነፍጠኛ» የሚባል ሥርዓት ፈጥረው ኢትዮጵያን የታሪክ ቅርስ ለማሳጣት በግንቦት 23 ቀን 1983 ዓ.ም ያደረጉት ፀረ ምኒልክ እና ፀረ አማራ እንቅስቃሴ በታሪክ ሠፍሮ ለዘለዓለም ሲታወስ ይኖራል። በተለይም በአርሲ አርባጉጉ በበደኖ፣ በአሰቦትና ቁልቢ ገብርኤል አካባቢ የተፈፀመው ኢ-ሰብዓዊ ግድያ የኢትዮጵያ ሕዝብ የማይረሳው የታሪክ ጠባሳ ምልክት ነው።</p>

<p>ፀረ ኢትዮጵያና ፀረ አንድነት ቡድኖች በይፋ ተደራጅተው የሥልጣን ጥማታቸውን ለማርካት የኦሮሞ ሕብረተሰብ በኢትዮጵያ የመንግሥት ሥልጣን ተካፋይና ባለቤት ሆኖ አልኖረም፣ አልነበረም በማለት ታሪካዊ ዕውነታ የሌለው ፕሮፓጋንዳ በመንዛት የኦሮሞን ሕብረተሰብ ታሪክ ለማጣመም ይሯሯጣሉ። በታሪክ መነፅር ታሪካዊ እውነታው ሲታይ ግን በአለፉት ምዕተ ዓመታት ኢትዮጵያን ዳር እስከ ዳር ከገዙት መካከል የኦሮሞ ባላባቶች ይገኙበታል። ከእነዚህም መካከል የቀዳማዊ ኃይለሥላሴ አባት ራስ መኮንን ወልደ ሚካኤል ጉዲሳ ይገኙበታል። የሐረርጌ ኦሮሞዎች ራስ መኰንን ጉዲሣን፣</p>

<p>«ያ- መኰንን ኢልማ ጉዲሣ</p>

<p>ዮ - ጃለቴ ወርቂ ኡፊሣ -</p>

<p>ዮ - ጂቤ ቢዮ ኛችሣ»</p>

<p>በማለት ያሞግሷቸው እንደነበር በሐረርጌ የሚኖሩ የኦሮሞ ሽማግሌዎችን ጠይቆ ታሪካዊ እውነታውን ማወቅና መረዳት ተገቢ በሆነ ነበር። ታሪካዊ እውነታነት በሌለው መስመር የሀሰት ፕሮፓጋንዳ እየነዙ የኦሮሞን ሕብረተሰብ «ኢትዮጵያዊ አይደለህም፣ የግዕዙ ኢትዮጵያዊ ፊደል የአንተ አይደለም የአበሾቹ ነው» በማለት በኢትዮጵያዊነቱ እንዳይኮራ ተደርጐ በሥነ ፅሁፍ ፊደል ከኢትዮጵያ ሕዝብ ተለይቶ ከባዕድ አገር በመጣ የላቲን ፊደል እንዲጽፍ ተደርጓል። «አባቱን አያውቅ አያቱን ናፈቀ» ይሏል ይህ ነው።</p>

<p>የኢትዮጵያ ሕዝብ በዴሞክራሲ ሥርዓት መገንባት እንጂ በቋንቋና በጐሣ መከፋፈል አይፈልግም። የኦሮሞን ሕብረተሰብ ከረሀብ፣ ከድንቁርና፣ ከኋላ ቀርነትና ከጐጂ ባህሎች ነፃ ማውጣት፣ ሕዝቡን የሥልጣኑና የሀብቱ ባለቤት ማድረግ የዴሞክራሲ መንገድ መሆኑን ፀረ - አንድነትና ፀረ - ኢትዮጵያ ቡድኖች ሊገነዘቡትና ሊረዱት ይገባል።</p>

<p>አፄ ምኒልክ በደቡብ ምሥራቅ ኢትዮጵያ ያለውን ግዛት ለማልማትና የኦሮሞን ሕብረተሰብ ወደ ዘመናዊ ሥልጣኔ ለመማጣት ሲነሱ በሐረርጌና በደቡብ ቦረና ያለውን ሰፊ መሬት ይዘው ሰላምን ለማስከበር ሰፍሮ ከነበረው የኢትዮጵያ ወታደር አብዛኛው የኦሮሞ ሕብረተ - ሰብ ተወላጅ እንደነበር - በጊዜው የነበረው የኢትዮጵያ መሬት ይዞታ ሥሪት ያረጋግጣል። የአፄ ምኒልክ የጦር አበጋዞች እና መኰንኖች የኦሮሞ ባላባት የነበሩት እነ ራስ ጐበና ዳጨ፣ እነ ደጃዝማች ባልቻ፣ እነ ፊታ/ሀብተጊዮርጊስ ዲነግዴ፣ እነ ደጃዝማች ኩምሣ ሞረዳ፣ እንደነበሩ ታሪክ ያስረዳል።</p>

<p>ባለፉት መቶ ዓመታት ኢትዮጵያን የገዙት የመተኮ - ጃራና የወልደ ሚካኤል (ጉዲሣ) የልጅ ልጆች አፄ ምኒልክና ቀ.ኃ.ሥላሴ ኦሮሞዎች ናቸው። ይህ የታሪክ እውነታ ጐልቶ እየታዬ የኦሮሞን ህብረተሰብ ታሪክ እያጣመሙ «ኦሮሞዎች የሥልጣን ተካፋይና ባለቤት አልነበሩም» በማለት ዘወትር በኦሮምኛና በአማርኛ ቋንቋ የሚነዙት ፀረ አንድነት ፕሮፓጋንዳ ወገንን ከወገኑ የሚለያይ ነው። ይህ ደግሞ የጠላቶቻችን ሥራ ነው። ታሪካዊ እውነታ በሌለው የእርስ በእርስ መለያየት የኦሮሞ ሕብረተሰብና ባጠቃላይ የኢትዮጵያ ሕዝብ ለረሀብ፣ ለስደት፣ ለሥቃይና ለመከራ ተዳርጐ ይገኛል።</p>

<p>ባለቅኔው ዮፍታሔ - ንጉሤ ከሃምሳ ዓመት በፊት ስለ ኢትዮጵያ አንድነት የተቀኘውን የአማርኛ ቅኔ ሰፋ ባለ አእምሮ ማንበብና ማመዛዘን ለፀረ አንድነት ቡድኖች ሳይጠቁም አይቀርም።</p>

<p>«አጥንቱን ልልቀመው መቃብር ቆፍሬ፣</p>

<p>ጐበና ከጋላ አሉላን ከትግሬ፣</p>

<p>አገሬ ተባብራ ካልረገጠች እርካብ</p>

<p>ነገራችን ሁሉ የእምቧይ ካብ የእምቧይ ካብ»</p>

<p>የሚለውን ቅኔ ስፋትና ታሪካዊ እውነታ በሚፈልግ አእምሮ መርምሮ በመረዳት ራስ ጐበና ዳጨና አሉላ አባነጋ ኦሮሞና ትግሬ ቢሆኑም ጽኑ የአንድነት ዓላማ የነበራቸው መሆናቸውን አገናዝቦ የኢትዮጵያ አንድነት የተገነባው እነዚህን በመሳሰሉ ጀግኖች አባቶቻችን ደምና አጥንት መሆኑን ፀረ ኢትዮጵያና ፀረ አንድነት ቡድኖች ሊገነዘቡ ይገባል።</p>

<p>ገንጣይና አስገንጣይ ቡድኖች በኢትዮጵያ መንግሥት የኦሮሞ ሕብረተሰብ የሥልጣን ተካፋይና ባለቤት አልነበረም በማለት የሚነዙት ፕሮፓጋንዳ ፋይዳ ቢስ መሆኑን የኦሮሞ ሕብረተሰብ ጠንቅቆ ያውቃል። የአፄ ምኒልክ የክርስትና ልጅ የነበሩት ደጃዝማች ኩምሣ ሞረዳ የወለጋ ተወላጅ ከመሆናቸውም በላይ በባላባትነትና በገዢነት ወለጋን ለረዥም ጊዜ አስተዳድረዋል። በዚያን ጊዜም የወለጋ ኦሮሞዎች እንዲህ እያሉ ያሞግሷቸው ነበር።</p>

<p>«አካም በለታ ቢያ ኢሣ</p>

<p>አካም በሬዳ ፉሊሣ</p>

<p>አካም ካታ ፈርዲሣ</p>

<p>ዱግዲ በከሬ - ሞረዳ ኩምሳ»</p>

<p>በቀ.ኃ.ሥላሴ ዘመነ መንግሥት፣</p>

<p>1ኛ) ራስ አበበ አረጋይ፣2ኛ) አቶ ይልማ ዴሬሣ፣ 3ኛ) አቶ አማኑኤል አብርሃም፣ 4ኛ) ራስ መስፍን ስለሺ (የወ/ሮ የሺመቤት ጉማ ባለቤት) እነ ጄኔራል ሙሉጌታ ቡሊ፣ እነ ጄኔራል ጃጋማ ኬሎ፣ እነ ጄኔራል አበበ ገመዳና ወዘተ....፣ በሠራዊቱ ውስጥ የፖሊስና የጦር ሠራዊት አዛዦች እንደነበሩ ታሪክ ያስረዳል። ለዚህ ታሪካዊ እውነታ ራስ አበበ አረጋይ በአርበኝነት ጦርነት ላይ በነበሩበት ጊዜ የፋሺስት ኢጣሊያ መንግሥት ባለሥልጣኖች ዕርቅ በጠየቁበት ወቅት በኦሮምኛ ቋንቋ እንዲህ እየተባለ ተዘፍኖላቸዋል፦</p>

<p>«ያ- አበበ ኢልማ አረጋይ</p>

<p>ኢንዱፍኒ አቹማ ታኢ</p>

<p>ያ አበበ ኢልማ ጐበና</p>

<p>ኢንዱፊኒ በሪ በረና»</p>

<p>ታሪካዊ እውነታው በኦሮሞ ሕብረተሰብ አንደበት በዚህ ሁኔታ እየተገለጠ የኦሮሞን ሕብረተሰብ «ኢትዮጵያዊ አይደለህምና በግዕዝ ቋንቋ ፊደል አትጻፍ፣ ከአበሾች አገዛዝ ነፃ እናወጣሃለን» እያሉ የሀሰት፣ ሮፓጋንዳ ሲነዙ ሀበሻ የማለትን ትርጉም በትክክል ሊረዱትና ሊያውቁት ይገባል። «ሀበሻ» ማለት «ውሁድ እና ቅልቅል ሕዝብ» ማለት እንደሆነ እና የኦሮሞ ሕብረተሰብ ከኢትዮጵያ ሕዝብ ጋር በአንድነት ተዋህዶ የኖረ መሆኑን ገንጣይና አስገንጣይ ቡድኖች ቢገነዘቡት ለእነሱም እንታገልለታለን ለሚሉት ሕዝብም ይበጃል። ኦሮምያ በሕዝቦቿ የውህደት አኗኗርም ሆነ በመልክአ ምድር አቀማመጧ የኢትዮጵያ መሀል አገር በመሆንዋ ምንም ኃይል ቢመጣ የኦሮሞን ህብረተሰብ ከኢትዮጵያ ሊገነጥለው የሚችል እንደሌለ ተገንዝበው አቋማቸውን አስተካክለው ለሰላም፣ ለዲሞክራሲ፣ ለእኩልነትና ለፍትሕ ተሰልፈው ቢታገሉ የተሻለ የፖለቲካ አማራጭ መንገድ ነው።</p>

<p>ፀረ ኢትዮጵያና ፀረ - አንድነት ኃይሎች ተቻችሎ በአንድነት የሚኖረውን የኢትዮጵያ ሕዝብ ለመበታተን እና በሩዋንዳ፣ በብሩንዲ፣ በሱዳን፣ በኮንጐ፣ በሱማሊያና በላይቤሪያ የሚታየውን የእርስ በርስ እልቂት ወደ ኢትዮጵያ በመጋበዝ በብሔር - ብሔረሰቦች መካከል የከፋ ጦርነት እንዲከሰት በኢትዮጵያ ሕዝብ ላይ ደባ እየሠሩ ይገኛሉ። ፀረ - ኢትዮጵያ ቡድኖች በሚያደርጉት ቅስቀሳ የእርስ በርስ ጦርነት ቢከስት የችግሩ ገፈት ቀማሽ በመሆን ለረሀብ፣ ለስደት ለመከራና ለስቃይ የሚዳረገው ሰፊው የኦሮሞ ሕብረተሰብ እና በአጠቃላይ የኢትዮጵያ ሕዝብ ነው። ሻዕቢያ ለ30 ዓመት ተዋግቼ ኢትዮጵያን አሸንፌ፣ ከኢትዮጵያ ተገንጥያለሁ ቢልም የኤርትራና የኢትዮጵያን ሕዝብ በጦርነት ውስጥ አስገብቶ ከትውልድ ወደ ትውልድ የሚተላለፍ ቅራኔ እየፈጠረና የኢትዮጵያን ሕዝብ ለስደትና ለመከራ እየዳረገ ይገኛል። ይህንን ተፈላጊ ያልሆነ ጦርነት ለመከላከል ስንቅ ማቀበልና ተፈናቃይ ወገኖቹን ለመርዳት የቆመው ሰፊው የኢትዮጵያ ሕዝብ ነው። ይህም የሚያሳየው የኢትዮጵያ ሕዝብ መከራና ደስታን በአንድነት ተካፋይ የሆነ፣ የማይለያይ ሕዝቡ መሆኑን ነው። ይህንን ታሪካዊ ሀቅ ፀረ - ኢትዮጵያና ፀረ አንድነት ቡድኖች ተገንዝበው አቋማቸውን በማስተካከል ለእኩልነት፣ ለዲሞክራሲ፣ ለአንድነትና ለሰላም በመሰለፍ አገራችንን ለመገንባትና ድህነትን ለመርታት በሚደረገው ትግል ሊሳተፉ ይገባል።</p>


</body>
</html>
