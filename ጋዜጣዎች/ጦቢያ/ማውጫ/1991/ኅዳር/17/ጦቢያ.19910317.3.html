<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርእሰ አንቀጽ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ፦</span></h1>
<h1 class="align-center">ወዴት ነው የምንሄደው? - ወደ ጦርነት ወይስ ወደ ሰላም?</h1>


<p>የአሥመራው መንግሥት ክብራችንን ደፍሮ፣ ከድንበራችን ገብቶ ከተንሠራፋ ወዲህ የሕዝባችን መንፈስ እንደገና በጦርነት አባዜ እየተበጠበጠ ነው። ሁላችንም ነፃነትንና መብትን የምናከብር ዜጐች እኛነታችን መከበርና መታፈር እንደሚኖርበት እናምናለን። የነፃነትና የዜግነት መነሻ ነጥብም የሥልጣነ ሕዝብነትና በሉዓላዊነት መከበር መሆኑን እናውቃለን።</p>

<p>የኤርትራን መሪዎች እብሪትና ወረራ በልዩ ልዩ መንገድ በማየት ሁሉም ዜጋ የሚያዝንበት ምክንያት አለው። በመጀመሪያ ደረጃ ኤርትራውያን ዘመዶቻችን፣ ይልቁንም ጊዜ ያመጣቸውና ጊዜ የጣለባቸው አምባገነኖች ኢትዮጵያዊነታቸውን እንዳረጀ ቡትቱ አውልቀው መጣላቸው ነው። አለዚያ ዛሬ የምንጣላበት ሕጋዊ፣ ታሪካዊና መልክአ ምድራዊ ክልል (ባድመ፣ ዛላንበሳ፣ ወዘተ፣) የሁላችንም በሆነ ነበረ። እኛ እስካልተፈለግን፣ የኢትዮጵያም እናትነት እስከ ተናቀና እስከተጠላ ድረስ በጉርብትና መንፈስ ተከባብሮ መኖር አለ። ይህንንም ከሚገባንና ከሚጠበቅብን በላይ አሳይተናል።</p>

<p>ኤርትራ ስትለየን ራስዋን ችላ ለመኖር፣ ባላት እንድትወሰንና የእኛንም የሌሎች ጐረቤቶችንም የግዛት አንድነትና ሥልጣነ ሕዝብ እንድታከብር ግዴታ አለባት። ዳሩ ግን ከመጀመሪያው የነፃነት ዕለት አንሥታ የመንን በታንኳ፣ ጂቡቲን በነጠላ ጫማ (በርባራሶ) ሱዳንን በታንክና መትረየስ መውረር ያዘች። ቀይ ባሕርን በመውረር ሒደት ሻዕቢያውያን ከውሃው ውስጥ ሰጥመው መቅረታቸውን አልሰማንም እንጂ ከሁሉም አገር ግድግዳ ጋር ተላትመዋል። በመጨረሻም ቢሆን እንደፈራናቸው ወርረውናል። ቁጥሩ ይነስም ይብዛ ወገኖቻችንን ጨፍጭፈዋል።</p>

<p>ይህን ጦርነት ወይም የኤርትራው ወገን የሚፈልገውን ውጊያ ለማሰቀረት የኢትዮጵያ ሕዝብ ከሚገባው በላይ ትዕግሥት አሳይቷል። አንድ ሲሲ የኢትዮጵያውያንና የኤርትራውያን ደም መፍሰስ የሌለበት ስለመሆኑ ሕዝባችን በያጋጣሚው ገልጦታል። በሰልፍ ገልጦታል። በመገናኛ ብዙሃን ገልጦታል። በእውነቱ ደግሞ ጦርነትን መጥላት ፈሪ አያሰኝም። ጦርነትን ለመውደድ ከእብደት ዳርቻ መገኘትን ይጠይቃል። ወይም ክፉውንና በጐውን የማይለይ፣ እሳት መጉረስ የሚያስከትለውን አደጋ የማይገነዘብ ያለ አይመስለንም።</p>

<p>የኤርትራ መንግሥት ባለፉት አሥር ቀናት ወደ ወገኖቻችንና ወደ ሕጋዊ መሬታችን፣ ከተሞቻችንና የልማት ተቋሞቻችን ከባድ መሣሪያዎችን እያነጣጠረ አያሌ ዜጐችን አጥቅቶአል። የልማት ሥራዎችን አሰናክሎአል። በሆስፒታል የሚገኙ ሕሙማንን፣ በትምህርት ማዕድ ላይ ያሉ ወገኖቻችንን በጭካኔ ጨፍጭፏል፣ ገድሏል። እንዲያም ሆኖ ሰላምና ዲፕሎማሲ ችግሩን እንዲፈቱ የሚደረገውን ጥረት ሁሉ እናከብራለን። እንዲያም ሆኖ ከኤርትራ ሕዝብ አጻፋውን በመጠበቅ ወገናችን መሆኑንና የአሥመራውን መንግሥት ወረራ እንዳይደግፈው ደጋግመን ጠይቀናል። ዛሬ የሚደረገው ሁሉ የኤርትራ ሕዝብ ፍላጐት አለመሆኑን ደግመን ደጋግመን እንገልጣለን።</p>

<p>እንዲህ ዓይነት አቋም ለፖለቲካ ድርድር ይበልጥም ለዲፕሎማሲያዊ መፍትሔ ለተነሣው ወገን እንግዳ አይደለም። ጦርነትን በማየትም በውስጡም በማለፍ እናውቀዋለን። ሰላምን በመፈለግ ረገድ ደግሞ መተማመኛችን ጦርነት መሆን የለበትም። ጦርነት ማለት በአንዲት ቃል ሲጠቃለል «የሰው መሞት፣ የሥልጣኔ መውደም፣ የሀብት መጥፋት፣ የቤት መፍረስ» ነው። ስለሆነም ጥያቄው «ጦርነትን ትፈልጋለህን?» የሚል ነው። እያንዳንዱ ኢትዮጵያዊ እያንዳንዱም ኤርትራዊ ይህን ጥያቄ መጠየቅ ይገባዋል። «ጦርነትን ትወድዳለህን?»</p>

<p>ይህን ካልን በኋላ ሌላው ራሳችንን የምንጠይቀውና ሁነኛ መልስም ልናገኝለት የሚገባን ጥያቄ በሁለቱ መዲናዎች የሚገኙት ባለጊዜዎች ወዴት እንደሚወስዱን ማወቅ ነው። ወደ ጦርነት ወይስ ወደ ሰላም? በዚህ መካከል ባለፈው ሳምንት አንድ የኢትዮጵያ የውጭ ጉዳይ ሚኒስቴር ባለሥልጣን ለአንድ ራዲዮ የሰጡትን መግለጫ መቀበል ያስቸግራል። «ከእንግዲህ ወዲያ ከኤርትራውያን ጋር እንዴት ለመኖር ይቻላል?» ሲሉ ገልጠዋል። ባለሥልጣኑ በኤርትራው ወገን የሚፈጸመው ተንኰል እንዳናደዳቸው ግልጽ ነው። እስካሁን እንደተከታተልነውም የኢትዮጵያ የውጭ ጉዳይ ፖሊሲ «ከኤርትራውያን ጋር መኖር» እንደሚቻል ያምናል። ኤርትራውያን በበኩላቸው ከእኛ ከኢትዮጵያውያን ወገኖቻቸው ጋር ለመኖር እንደሚችሉና እንደሚፈልጉ ቢያረጋግጡልን ደግሞ ያምርባቸዋል። ኤርትራውያን ከሻዕቢያ ጋር ብዙ ርቀት መሄድ ግን እንደማይቻላቸው ከወዲሁ ይታያል። ስለሆነም የሕዝብ፤ «ኅብረት» እንዲፈጠር እንሻለን። ለዚህ ደግሞ ኢሕአዴግ ወያኔ በሚወስዳቸው አንዳንድ ርምጃዎች እንዲያስብበት እናሳስባለን። በተጨማሪም አንዳንድ ሹማምንትና ግልገል ሹማምንት የሚሰጡት መግለጫ ሁሉ ኤርትራውያንን በተመለከተ ብዙ ጉዳት እንዳያደርስ እንመክራለን።</p>


</body>
</html>
