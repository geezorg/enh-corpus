<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመዐሕድ አመራር ነፃውን ፕሬስ ወቀሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የመዐሕድ አመራር ነፃውን ፕሬስ ወቀሰ</h1>


<p>የነፃው ፕሬስ አባላት ከምንም ተነስተው መዐሕድን ደክሟል፣ ሞቷል እያሉ ከማንቋሸሽም አልፈው የግለሰብ ስም እየጠሩ ይሳደባሉ ሲሉ የድርጅቱ አመራር አባላት በተለይ ጦቢያ ጋዜጣን በዋነኛነት በመጥቀስ ወቀሳ ሠነዘሩ።</p>

<p>የድርጅቱ አመራር አባላት ወቀሳውን የሠነዘሩት ጥቅምት 27 ቀን 1991 ዓ.ም ከቀኑ ሰባት ሰዓት ላይ በጠሩት ስብሰባ በጽ/ቤቱ የስብሰባ አዳራሽ ከተገኙት የነፃው ፕሬስ አባላት ጋር ባደረጉት ውይይት ነው።</p>

<p>የመዐሕድ ተቀዳሚ ምክትል ፕሬዚዳንት ቀኛዝማች ነቅዐጥበብ በቀለ ጦቢያ ጋዜጣ በጥቅምት 12 እትሟ በደብዳቤዎች ዓምድ ሥር «ሙት ይዞ ይሞታል» በሚል ርዕስ ከአንባቢ የተጻፈውን ደብዳቤ ይዛ መውጣቷን በምሳሌነት በመጥቀስ «ግለሰብ የጻፈውን ሁሉ ይዞ በመለጠፍ ድርጅቱን ማዋረድ፣ ለሕዝብ ምን ትምህርት ይሰጣል? ከዚህ ታላቅ ጋዜጣ ይኸ ይጠበቃል? የአባላቱንስ ሞራል አይነካም?» በማለት ጠይቀዋል።</p>

<p> «ይኸ ሁሉ መዓት የወረደብን በፓሪሱ ጉባዔ አልተሳተፋችሁም በሚል ነው» ያሉት ፕሬዚዳንቱ «ስላልቻልን አልተሳተፍንም። ባለመሳተፋችን ይህ ሁሉ ለምን ይደርስብናል? ምክንያት ስላለን አልተሳተፍንም። በዓላማቸው እናምናለን። ሕዝቡ ደስ ካለው አብረናቸው እንሠራለን። ነገር ግን በመጀመሪያ ትንሹ ኃይል መኖር አለበት። ከዚያ ወደ ትልቁ መሸጋገር ይቻላል። መዐሕድ የሰው ድጋፍ እንጂ የገንዘብ ድጋፍ የለውም» በማለት አቋማቸውንና ችግራቸውን አብራርተዋል።</p>

<p>ከጦቢያ ሌላ ፊያሜታን፣ ማዕበልንና ዘጋቢን የጠቀሱት ም/ፕሬዚዳንቱ «ስብሰባውን የጠራነው ለመወቃቀስ ሳይሆን እየተወያየን እንሥራ ለማለት ነው» ብለዋል።</p>

<p>አብዛኞቹ ጋዜጦች ከድርጅቱ ጋር ተቀራርቦ ከመሥራት ይልቅ ከድርጅቱ በድስፕሊን ጉድለት ከምክር ቤቱ ከተባረሩ አባላትና ብልሹ ወጣቶች የሚቀርቡላቸውን መዐሕድን ገዝጋዥ ጽሑፎች ማስተናገዳቸው ለወያኔ ዕርካታ ካልሆነ በስተቀር ለማንም እንደማይጠቅም የአመራር አባላቱ አስታውቀዋል።</p>

<p> «የትግል ፈራችሁን ለቃችሁ ወያኔን በሰላማዊ ትግል ለመጣል የሚታገለውን ድርጅት በብዕር እየታገላችሁት ነው» የሚሉት የመአሕድ አመራር አባላት «ድርጅቱ እንዴት እንደጠላት ሊታይ ይችላል? እኛ ይህን ቤት ለተቃዋሚዎቻችን ለቅቀን እንውጣ ብንል እናንተ ትፈቅዳላችሁ?» በማለት ጠይቀዋል።</p>

<p> «የጠላቶቻችንን አሉባልታ አታስተናግዱ» የሚሉት ተቀዳሚ ምክትል ፕሬዚዳንቱ የመዐሕድ ቢሮ ምን ጊዜም ክፍት ስለሆነ ችግር ካለ በግንባር መጥታችሁ ያለበለዚያም በስልክ ጠይቃችሁ ትክክለኛውን ሁኔታ ለመረዳት ትችላላችሁ ብለዋል።</p>

<p>የሰብአዊ መብት ረገጣን አስመልክቶ ስለ ጋዜጠኞች መታሠርና መዋከብ በቅድሚያ የታገለው መዐሕድ መሆኑን የጠቀሱት ቀኛዝማች ነቅዐጥበብ ትግላችን የርስ በርስ ሽኩቻ ሳይሆን ዲሞክራሲያዊ ሥርዓትን ለማምጣት ስለሆነ ከጐናችን መቆም አለባችሁ በማለት አሳስበዋል።</p>

<p>ቀኛዝማች «ሞተሃል ተብዬ እንዴት ይጻፍብኛል። ባይሆን ሸምግለሃል ሊለኝ ይችላል። በአባትነቴም መከበር አለብኝ» ብለው የግል ጋዜጦች ራሳቸውን ቢፈነክቷቸው እንኳ እንደማይከሷቸው አስታውቀዋል።</p>

<p> «ጋዜጠኞች መዐሕድን የሚተቹት ከጥላቻ ነው ብላችሁ ትገምታላችሁ? ምን ያህልስ ንጹሕ ናችሁ? ነቀፋም አትቀበሉም?..... ወዘተ፣» የሚሉ ጥያቄዎች ከጋዜጠኞቹ ቀርበውላቸው ተ/ም/ፕሬዚዳንቱ «ስህተት አንሠራም አንልም። ነቀፋም አንጠላም። ያለነቀፋ ዕድገት የለም። ግን በወጉ ይሁንልን። ሙስና እናንተ ጋ የለም ወይ? ለሚለው አለ ብለን መናገር አንችልም» የሚል መልስ ሰጥተዋል።</p>

<p>የመዐድ አመራር አባላት ድርጅቱ ከስሙ አንስቶ ችግር እንደነበረበትና በሰባቱ ዓመታት እንቅስቃሴው በየክልሎቹ ባሉት አማሮች ላይ የደረሰውን ግፍና በደል እንዲሁም በአባላቱ ላይ የደረሰውን ሰቆቃ በሰፊው አውስተው ከነበሩት 42 ጽ/ቤቶች በአሁኑ ጊዜ ሦስት ብቻ መቅረታቸውን አብራርተዋል።</p>

<p>ማናቸውም የፖለቲካ ድርጅት የቤት ኪራይ፣ የመብራት፣ የውሃ ...ወዘተ፣ እንደማይከፍል አባላቱ ጠቅሰው ለመዐሕድ ግን ይህ ዕድል እንዳልተሰጠውና የሚደርስበትም ተጽዕኖ ከዚህ መለስ እንደማይባል አስረድተዋል።</p>

<p> «መዐሕድ የመላ አማራ ሕዝብ ድርጅት ስለተባለ የአማራ ሕዝብ ድርጅት አይደለም» የሚሉት ም/ፕሬዚዳንቱ ድርጅቱ ለመላው የኢትዮጵያ ሕዝብ የቆመ «አንድ አገር፣ አንድ መንግሥት፣ አንድ ሕዝብ» የሚል ዓላማና ግብ የሚያራምድ መሆኑን አመልክተዋል።</p>

<p>ፕሮፌሰር አሥራት አሁን ላለቡት ሥቃይ የበቁት በኤርትራ ጉዳይ መሆኑን የጠቀሱት ቀኛዝማች ነቅዐ ጥበብ ሐኪሞች እርሳቸውን ለማከም ከአቅማቸው በላይ መሆኑን አሁንም ድረስ እየተናገሩ መሆኑን አስረድተዋል። ቀኛዝማች ከዚሁ ጋር አያይዘው በመንግሥት በኩል በፊት «የፍርድ ቤት ጉዳይ ነው» ሲባል ቆይቶ አሁን ደግሞ መስነበቻውን «ይቅርታ ይጠይቀን» መባላቸውን አስታውቀዋል።</p>

<p> «መሪ እሳትና ፍትፍት ይዞ ሕዝብ ፊት ይቀርባል። ሕዝብ የሚፈልገውን ይመርጣል። በአቶ መለስ ሁለቱም እጆች ላይ ያለው ግን እሳት ብቻ ነው» የሚሉት ተቀዳሚ ምክትል ፕሬዚዳንቱ በዚህም የተነሣ ድርጅቱን የገጠመው መሰናክልና ተጽዕኖ ከፍተኛ ስለሆነ በተለይ በገጠር እንደልብ ተዘዋውረው ከሕዝብ ጋር ለመገናኘት እንደማይችሉ አስረድተዋል።</p>


</body>
</html>
