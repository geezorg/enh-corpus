<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትግራይ የ208 ሚሊዮን ብር ብድር ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በትግራይ የ208 ሚሊዮን ብር ብድር ተሰጠ</h1>


<p>በትግራይ ብሔራዊ ክልላዊ መንግሥት፣ በማህበረ ረድኤት ትግራይ፣ በትግራይ የወጣቶች፣ የሴቶችና የገበሬ ማህበራት እ.ኤ.አ. በ1994 ዓ.ም የተቋቋመው የደደቢት የብድርና የቁጠባ አገልግሎት ወደ 208 ሚሊዮን ብር ብድር ለአባላቱቹ መስጠቱ ታውቋል።</p>

<p>በተመሳሳይም ከአንድ ዓመት በኋላ እ.አ.አ በ1995 ዓ.ም. በአማራ ክልል የተቋቋመው የአነስተኛ ብድር ቁጠባ ተቋም 15 ሚሊዮን ብር አበድሯል። የደቡብ ሕዝቦች 8 ሚሊዮን ብር፣ በኦሮሞ ክልል ገና በመቋቋም ደረጃ ላይ ነው የሚባለው የአነስተኛ ብድርና ቁጠባ አገልግሎት 1.2 ሚሊዮን ብር ማበደራቸውን በእንግሊዝኛ ቋንቋ በየሳምንቱ እየታተመ የሚወጣው አዲስ ትሪቡዩን ጋዜጣ ከሰሞኑ አስነብቧል። የኢኮኖሚ ጉዳይ ዘጋቢያችን ወልዱ ኃይሌ በዚህ ዙሪያ የሚከተለውን የዜና ትንታኔ አቅርቦአል።</p>

<p>የአነስተኛ ብድርና ቁጠባ አገልግሎት ተቋማት በሕግ መንቀሳቀስ የሚችሉት በብሔራዊ ባንክ ሲመዘገቡ ብቻ ነው። ፈቃድ የሚሰጠውና ቁጥጥር የሚያደርገውም በአዋጅ ቁ.40/1996 (እ.ኤ.አ) መሠረት ብሔራዊ ባንኩ ነው። እስካሁን 8 የሚሆኑ የአነስተኛ ብድርና ቁጠባ አገልግሎት ተቋማት በብሔራዊ ባንክ ተመዝግበዋል።</p>

<p>በመረሃ ግብሩ መሠረትም ተቋማቱ ለአገልግሎቱ ተጠቃሚዎች በዝቅተኛ ወለድ የገንዘብ ብድር ከመስጠታቸው ውጭ ሌሎች የንግድ ኩባንያዎች የሚያከብርዋቸውን የገበያ ሕግ ማክበር ይጠበቅባቸዋል። አትራፊ ከሆኑ ይቀጥላሉ። ኪሳራ ከመጣ በንግድ ተቋምነት መቀጠል አይችሉም። አባላቱ ለተበደሩት ብር ከሚከፍሉት ወለድ በተጨማሪ ከገቢያቸው የተወሰነ ገንዘብ በቁጠባ ሂሳባቸው እንዲያስቀምጡም ይገደዳሉ።</p>

<p>ብድሩ ለማዳበሪያ፣ ለምርጥ ዘር፣ ለተባይ ማጥፊያ መግዣ ያገለግላል። እንዲሁም ለጓሮ አትክልት፣ ለዶሮ እርባታ፣ ለዛፍ ተክል፣ ለከብት ርቢ፣ ለንብ ርባታና ለመሳሰሉት ሥራዎች ማስፋፊያ ከፍተኛ ጠቀሜታ ይሰጣል።</p>

<p>በአገራችን በዝቅተኛ የኑሮ ደረጃ ላይ የሚገኙ የህብረተሰብ ክፍሎች የአነስተኛ ብድርና ቁጣባ አገልግሎት ተጠቃሚ ሊሆኑ የሚችሉበት የፋይናንስ አቅም ከተፈጠረላቸው፣ ሥራቸውን የሚሠሩበት ነፃ መሬት ካገኙ፣ ችሎታቸውን ሊያዳብሩ የሚችሉበት ሥልጠና ከተመቻቸላቸው ትግሬ፣ ኦሮሞ፣ አማራ ሳይባል ውጤት የሚያስገኙ የኢኮኖሚ ልማት በማስገኘት ከራሳቸው አልፈው ለአገር ዕድገት የሚተርፉ ለመሆናቸው የትኛውም ወገን ያምናል።</p>

<p>በመሠረቱ የሰሜኑ የአገራችን ክልል በተለይም የትግራይ ክልል ለረዥም ዓመታት የጦርነት ቀጣና እንደነበረ ይታወቃል። ጦርነቱ ባደረሰው ውድመት ምክንያትም የትግራይ ክልል የማዕከላዊውን መንግሥት የተለየ ትኩረት እንደሚሻ በሽግግሩ ዘመን ሲገለጽ እንደነበር ይታወሳል። ይሁንና አሁን ሁኔታው በተገላቢጦሽ ተቀይሮ ሌሎች ክልሎች ወደ ኋላ ሲቀሩ ትግራይ በብድርና ቁጠባ አገልግሎት የፋይናንስ አቅምን በተመለከተ ከላይ ያየንው ከፍተኛ ልዩነት አምጥቷል።</p>

<p>በአንድ ተመሳሳይ በሆነ የአገር አቀፍ የኢኮኖሚ መረሃ ግብር በሚመሩ ክልሎች መካከል የአነስተኛ ብድርና ቁጠባ አገልግሎት የፋይናንስ አቅርቦትን በተመለከተ በትግራይና በሌሎች ክልሎች መካከል እንዲህ ለማመን የሚያስቸግር ልዩነት እንዴት ሊፈጠር ቻለ? በአማራ፣ በኦሮሞና በደቡብ ክልሎች ተመሥርተዋል የሚባሉት አነስተኛ የብድርና ቁጠባ ተቋማት የፋይናንስ አቅማቸውን የማጐልበቻ መንገድ የላቸውም ማለት ነው? ወይስ በማዕከላዊውና በክልላዊ መንግሥታት አካባቢ የአነስተኛ ብድርና የቁጠባ አገልግሎትን የፋይናንስ አቅም በማደራጀቱ በኩል አድሎአዊ አሠራር ይኖር ይሆን?</p>

<p>ሌሎችም ጥያቄዎች አሉ። ትግራይ ከሌሎቹ ክልሎች የተሻለ የሥራ ፈጠራና የተፈጥሮ ሃብት አላት ማለት ነው? በክልሎች መካከል ተመጣጣኝ የኢኮኖሚ ዕድገት «እንዲያስገኝ» ተብሎ የተነደፈው የኢሕአዴግ የኢኮኖሚ መርሃ ግብር የአነስተኛ ብድርና ቁጠባ አገልግሎትን አይመለከትም? መንግሥታዊ ያልሆኑ የውጭ አገር በጐ አድራጊ ድርጅቶች ለተቋማቱ መጐልበት መነሻ ገንዘብ ከመስጠቱ አንፃር ወደ አንድ ክልል ብቻ እንዲያዘነብል የሚያደርግ ተጽእኖ ተደርጐ ይሆን? ብሔራዊ ባንክስ ቁጥጥር በማድረግና ፈቃድ በመስጠት ረገድ በሕግ ያለውን መብት ምን ያህል እየተጠቀመበት ይገኛል?</p>

<p>የትኛውም ክልል በእኩልነት እንዲያድግ የሚመኝ ዜጋ ሁሉ ከላይ በጥቅሉ የቀረቡትን ጥያቄዎች መጠየቁ ተገቢነት አለው። ግልጽነትን ከማያራምድ መንግሥት ሥር ያለ ሕዝብ የሚያደርገውን ነው ያደረገው። እስከ ቅርብ ጊዜ ድረስ «ታጋዮች» ናቸው ብሎ ያመነባቸውና ከበረሃ የመጡ ሰዎች ድንገት የትላልቅ የንግድ ድርጅቶች የአክሲዮን ባለቤቶች መሆናቸውን ተመልክቷል። ይህም በራሱ የተለያዩ ጥርጣሬዎችን ማስከተሉ አይቀረም።</p>

<p>በእቅድ ደረጃም የተቋሙ ተጠቃሚዎችን ቁጥር በማሳደጉ በኩል በትግራይ ከነበሩት 158,00 ነባር ተጠቃሚዎች በቅርቡ ቁጥሩን ወደ 300,00 ለማሳደግ ታስቧል። በተመሳሳይም በአማራው ክልል ያሉትን 75,00 አባላት ወደ 165,00 ከፍ ለማድረግ ዕቅድ ተይዟል።</p>

<p>በደደቢት የአነስተኛ ብድርና ቁጠባ አገልግሎት ውስጥ የታየው ከፍተኛ የፋይናንስ ጥንካሬ በአማራው፣ በኦሮሞው፣ በደቡብና በሌሎች ክልሎች ቢሮና፣ ክልሎቹ ባላቸው የተፈጥሮ ሃብት በመታገዝ በዝቅተኛ የኑሮ ደረጃ የሚኖሩትን የማህረሰብ አባሎች ህይወት በእጅጉ ሊለውጥ ይችል እንደነበር ይታመናል።</p>


</body>
</html>
