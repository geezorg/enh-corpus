<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድነታችንን ይበልጥ ማጠናከር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">አንድነታችንን ይበልጥ ማጠናከር</h1>



<p>በኢትዮጵያና በኤርትራ መካከል የተፈጠረውን ውዝግብ ለመፍታት የአፍሪካ አንድነት ድርጅት ያደረገው ጥረት ባለፈው እሁድ አንድ ደረጃ ላይ ደርሷል። እኛ ሰላም ስንል፣ አቶ ኢሳይያስ በእብሪት ሲንጐማለሉብን ብሔራዊ ቴሌቪዥናችን አሳየን። ይህ የኤርትራ መሪዎች አካሄድ በዚያ ሰፈር ያለውን እሳቤ የሚጠቁም ይመስለናል። አቶ ኢሳይያስ ጦርነቱ እሳቸው በሚያውቁት ምክንያት በፍጹም አይካሄድም፣ ወይም ጦርነት ቢኖርም እሳቸው በሚተማመኑበት ኃይል ምክንያት (እዚህ በውስጣችንም ሊሆን ይችላል) ድሉ የእሳቸው እንደሆነ እርግጠኛ ሆነዋል። ይህ ባይሆንማ ኖሮ የሰው መሬት ይዞ፣ በዚህም በዚያም እየተነኮሱና በየምሽቱ «ይምጡ! እናስተናግዳቸዋለን» እያሉ እየፎከሩ የሚቀጥሉበት ምክንያት አልነበረም።</p>

<p>የኢትዮጵያ ሕዝብ ትክክለኛና ሐቀኛ የሆነውን ሕልውናውን ለማስከበር ያለውን ቁርጠኝነት አሳይቷል። የተጠየቀውን ሁሉ አድርጓል። ልጁንም፣ ገንዘቡንም ሰጥቷል። ጥያቄ ያለው መንግሥትን የያዘው የፖለቲካ ድርጅት (ወያኔ/ኢሕአዴግ) በአለው የአቋም ጥራት ላይ ነው። ሕዝቡማ ከመነሻው ጀምሮ አንድነቱንና ብሔራዊ ክብሩን በመስዋዕትነት የመጠበቅ አቋሙ ሊጠየቅ አይችልም። አይገባውምም። ሰላማዊ መፍትሔ ምን ጊዜም ቅድሚያ ሊሰጠው የሚገባ ጉዳይ ቢሆንም ብሔራዊ ክብራችንና ኩራታችን እየተደፈረ፣ በአዋሳኝ የሚገኘው ወገናችን እየተጠቃና ከመኖሪያው እየተፈናቀለ ለረጅም ጊዜ የሚቀጥል አይሆንም።</p>

<p>ባለፉት ሰባት ዓመታት በተለያዩ የአጀንዳ ግጭቶችና የተልእኮ ልዩነቶች ምክንያት በሥርዓቱና በብዙሃኑ ሕዝብ መካከል ትልቅ ግድግዳ፣ ምናልባትም የበርሊን ግንብ ተሠርቶ ቆይቶአል። ኢሳይያስና ጓደኞቻቸው፤ ራሳቸው ኤርትራ፣ ሆዳቸው ኢትዮጵያ የሆኑ ወገኖቻቸው ሲጠቀሙብንና ሲዘባበቱብን ባጅተዋል። ያንን የዘገበ ጋዜጠኛ እንደ ጥጃ ሲታሰር፣ አቋሙን በግልጽ ያሰማው ፖለቲከኛ ወደ ወህኒ ቤት ሲወረወር ነበር። በዛሬዎቹ ባላንጣዎቻችን ግፊት ጭምር በሀቀኛ ኢትዮጵያውያን ላይ ከፍርደ ገምድላዊ እስራት እስከ ሞት ድረስ ያለው የሰብአዊ መብት ረገጣ ደርሶባቸዋል። ይኸ መንግሥት በእነዚህና በመሳሰሉት ግዙፋን ኢሰብአዊና ኢዴሞክራሲያዊ ርምጃዎች ምክንያት ጥላቻን ከማትረፉም በላይ በዓለም አቀፍ መድረኮችም ወቀሳንና ነቀፋን ተቀዳጅቶአል።</p>

<p>ወያኔ ኢሕአዴግ ከተቃዋሚ ኃይሎች ጋር ከተራ ፖለቲካ እስከ ትጥቅ የሚያካሂደው ትግል የኋላ ኋላ ጉድ አፈላባት ተብሎ በሚታሰብበት ሰዓት ራሱ አግዞና ተሸክሞ፣ የትግራይን ልጆች መስዋዕት እያቀረበ ለሥልጣን ያበቃው የኤርትራ መንግሥት ተነስቶበታል። በፖለቲካ ድርጅቱ ላይ ብቻ ሳይሆን ፈጹም ዘረኛና ነውረኛ በሆነ ሁኔታ በትግራይ ሕዝብ ላይ የጥቃት ዘመቻ ከፍቷል። የየቀኑ የአሥመራ ዛቻ፣ ከዋሽንግተን፣ ከናይሮቢ፣ ከለንደን፣ ወዘተ፣ የኤርትራ ዲፕሎማቶች የሚሰጠው መግለጫ ወሰኑን እያለፈ መጥቷል። የዚህ አዝማሚያ አሳሳቢነት ለትግራይ ሕዝብና ለኢትዮጵያ አንድነት ብቻ ሳይሆን ለወያኔ ኢሕአዴግ ፖለቲካዊ ሕልውናም ነው።</p>

<p>የሻዕቢያ ወረራ ሁሉንም ኢትዮጵያዊ ይመለከታል። ዛሬ ደርሶ ለኢትዮጵያ ሕዝብ ያሰበ መስሎ ለመታየት የሚነዛው ፕሮፓጋንዳ የማንንም ልብ የሚያማልል አይሆንም። የኢትዮጵያ ሕዝብ ሻዕቢያንና ተባባሪዎቹን በሚገባ ያውቃቸዋል። ምን ግዴ ብሎ ወይም «እነዚህ ሁለት አጥፊ ኃይሎች በመጨረሻ አጥፊና ጠፊ ሆኑ» በማለት እጁን አጣጥፎ ሊቀመጥ አይችልም። ይልቁንም ሕዝቡ በብዛት በእልህና በቁጭት ተነስቶ በኩርፊያና እምብዛም ፍቅር ባልነበረበት ሁኔታ ያየው ከነበረው ሥርዓት ጋር ለመነጋገር ችሎአል።</p>

<p>ይኸ ሁኔታ ለወያኔ ኢሕአዴግ አንድ የዕድል በር እንደከፈተ ግልጽ መሆኑን እናጤናለን። ከቶውንም አንዳንድ ሒሰኞች «ወያኔ የከፋፈለውን ሕዝብና መንግሥት ሻዕቢያ አንድ አደረገው» እስከ ማለት ደርሰዋል። ጦርነትና ወረራ የከፈተውን የመግባባት መንፈስ እስከ መጨረሻው ማዳበርና መጠቀምን ሊያውቅበት የሚገባው የወያኔ ኢሕአዴግ መንግሥት ሊሆን ይገባዋል። ከተቃዋሚዎች ጋር የመሥራት፣ አገሩንና የፖለቲካውን ሂደት የበለጠ የመዝጋቱ አዝማሚያ እንዳይጐለብት ብርቱ ጥንቃቄ ያስፈልጋል። ዛሬ በማንኛውም መለኪያ የሕዝብ ህብረትና አንድነት የሚያስፈልግበት ጊዜ ነው። ለዚህ ደግሞ ተቃዋሚ ኃይሎችን ለብሔራዊ ውይይት ከመጥራት ጀምሮ ሰፊ አገራዊ የእናት አገር መከላከል ግንባር መጥራት፣ የብሔራዊ ዕርቅ ፖለቲካ ማራመድ የሚያስፈልግበት ወቅት ነው። የጠላትን እንቅስቃሴ ነቅቶ ከመጠበቅ ጋር አንድነታችንን የማጠናከሪያ እርምጃዎች ያስፈልጋሉ።</p>


</body>
</html>
