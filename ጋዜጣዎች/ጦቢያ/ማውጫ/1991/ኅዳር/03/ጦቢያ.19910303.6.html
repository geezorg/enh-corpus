<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>27 ቴክኒሽያኖች ከሥራ ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">27 ቴክኒሽያኖች ከሥራ ታገዱ</h1>
<h3 class="align-center">የአየር መንገድ ውዝግብ ተካርሯል</h3>



<p>የኢትዮጵያ አየር መንገድ ቴክኒሽያኖች በቅርቡ በተደረገው የደመወዝ ጭማሪ ስኬል ላይ ያላቸውን ቅሬታ ለሥራ አመራሩ ለማቅረብ ያደረጉት ሙከራ ልዩ ልዩ ምክንያት እየተሰጠው ተቀባይነት አለማግኘቱና የሁለት ቀን ደመወዛቸውን እንዲቀጡ መወሰኑ ችግሩን የበለጠ በማካረሩ በጉዳዩ ላይ ቦርዱና የትራንስፖርትና መገናኛ ኢንዱስትሪ ፌዴሬሽን አፋጣኝ እርምጃ እንዲወስዱ የሠራተኛ ማህበሩና ሠራተኞች ጥያቄ ማቅረባቸውን ውስጥ አዋቂ ምንጮች ገለጡ።</p>

<p>ማህበሩ ለአየር መንገዱ ቦርድ ጽ/ቤትና በግልባጭም ለድርጅቱ ዋና ሥራ አስፈፃሚ በላከው ደብዳቤ የድርጅቱ አስተዳደር ከሠራተኛው ጋር በሚያገናኙት አጠቃላይ የሥራ ሁኔታዎች በተለይ ደግሞ የደመወዝ ስኬል ጭማሪን በሚመለከት በአዋጁና በህብረት ስምምነቱ መሠረት ከማህበሩ ጋር ለመደራደር ፈቃደኛ አለመሆኑን ማስታወቁን ምንጮቹ አስረድተዋል።</p>

<p>ድርጅቱ በጀመረው የተናጠል እንቅስቃሴ ስለደመወዝ ስኬል ጭማሪ በማህበሩ የቀረበለትን ሕጋዊ የድርድር ጥያቄ እምቢተኝነቱን በጽሑፍ አረጋግጦ ለድርጅቱ አውሮፕላን አብራሪዎች (ካፕቴኖች) ከፍተኛ የደመወዝ ስኬል ጭማሪ ሲያደርግ ለሌላው ሠራተኛ ግን አለማድረጉን ደብዳቤው ጠቁሟል። ጭማሪው በመዘግየቱ ቅሬታ የገባቸው ቴክኒሽያኖች ላቀረቡት ጥያቄ ቀና መልስም ሆነ በቀጥታ ለማነጋገር ባልፈለገው የሥራ አመራር የድርጅቱንና የመላውን ሠራተኛ ሕልውና የሚነካ ሁኔታ መፈጠሩን የጠቆመው ይኼው ማሳሰቢያ ቦርዱ ባለው ሥልጣን ለችግሩ ተገቢውን አስተዳደራዊ መፍትሔ በአፋጣኝ ይሰጥበት ዘንድ አመልክቶ ማህበሩም ሕግ በሚፈቅደው መሠረት በራሱ በኩል ሕጋዊ ርምጃ ለመውሰድ በዝግጅት ላይ የሚገኝ መሆኑን አስረድቷል።</p>

<p>ለጥያቄያቸው መልስ በመጠባበቅ ላይ የነበሩት ቴክኒሽያኖች ጥቅምት 27 ቀን 1991 ዋና ሥራ አስፈፃሚው የቴክኒካል ሰርቪስ ሠራተኞችን እንደሚያነጋግሩ በቅርብ አለቆቻቸው የተላለፈውን መልእክት መሠረት በማድረግ በተባለው ቀን በ10 ሰዓት በምግብ አዳራሽ ቢገኙም ሁኔታው ተለውጦ የቴክኒካል ኦፕሬሽን ተጠባባቂ ሥራ አስኪያጅ አቶ አንበሴ አፈወርቅና ምክትላቸው አቶ ተወልደ ኪዳኔ በምትካቸው መገኘታቸው እጅግ ያሳዘናቸው መሆኑን ገልጠዋል።</p>

<p>በማኔጅመንቱ በጐ ፈቃድ የተደረገውን ጭማሪ ሠራተኛው በግል ጋዜጣ ላይ በማውጣት ሕዝብና መንግሥት እንዲሰማ ማድረጉ አግባብ አለመሆኑን ኃላፊው መግለጣቸው የአዋጁን በጆሮ ዓይነት ትዝብት ላይ መጣሉን ሠራተኞቹ ጠቁመዋል። በዕለቱ ስብሰባ አቶ አንበሴ ከዋና ሥራ አስፈፃሚው ቢሮ ወጣ የተባለውንና በየሥራ ክፍሉ የተበተነውን ማስጠንቀቂያ አዘል ጽሑፍ በቃል በመናገር ማኔጅመንቱ ለቀረበው ጥያቄ ድርድር እንደማያደርግና ትዕዛዙን በማያከብሩት ላይ ግን አስፈላጊውን የቅጣት ርምጃ ከመውሰድ እንደማይቆጠብ አስጠንቅቀዋል።</p>

<p>ዋና ሥራ አስፈፃሚው ያለውን መሠረታዊ ችግር ከሠራተኛው ጋር በመወያየት መፍትሄ መስጠት ሲገባቸው አለመምጣታቸው ለሠራተኛው ክብር እንዳልሰጡ ይጠቁማል ያሉት እነዚሁ ሠራተኞች ይባስ ብለው እስከ ጥገና ቦታ ድረስ ከጉዳዩ ጋር ቀጥታ ግንኙነት በሌላቸው የድርጅቱ የደህንነት ሠራተኞች የሚመራ ቡድን አቋቁመው ቴክኒሽያኖቹ ለምን ፔቴሽን እንደፈረሙ በተናጠል እየተጠሩ እንዲጠየቁ ማስደረጋቸው በአስተዳዳር በኩል ያለውን ክፍተትና ደካማ ጐን እንደሚያመለክት አስገንዝበዋል።</p>

<p>ይህ በእንዲህ እንዳለ በእረፍት ላይ ያሉ ቴክኒሽያኖች ወደ ውጭ አገር እንዳይሄዱና ቲኬት እንዳይሰጣቸው ለአለቆች የውስጥ መመሪያ መተላለፉና እረፍት ካልወጣን ወደ መደበኛ ሥራችን እንመለስ ላሉ ሠራተኞች ውሳኔ ተጠባበቁ መባሉ ማኔጅመንቱ ችግሩን በሰላም ለመፍታት ያለመፈለጉን እንደሚያመለክት ምንጮቹ ገልፀዋል። ሠራተኞቹ የላባችን ዋጋ ይከፈለን ብለው የኢኮኖሚ ጥያቄ ማቅረባቸውን ከወቅቱ ፖለቲካና ከመንግሥት ተቃዋሚ የፖለቲካ ድርጅቶች ጋር ለማያያዝ እየተሞከረም እንደሆነ የጠቀሱት ሠራተኞች መንግሥት ከሥራ ያገዳቸውን ኤርትራውያን 5 ወር ሙሉ ቁጭ አድርጐ በሠራተኛው ላብ የሚገኝን ገንዘብ ደመወዝ እየሰጠ ያለው ድርጅቱ ሆኖ ሳለ የሠራተኛውን የመብት ጥያቄ ከሻዕቢያና ኦነግ ጋር ለመፈረጅ መሞከር የማያዋጣ ታክቲክ መሆኑን አስምረውበታል።</p>

<p>የሁኔታውን አሳሳቢነት የሚጠቁም ተመሳሳይ ደብዳቤ የትራንስፖርትና መገናኛ ኢንዱስትሪ ፌዴሬሽን እንዲያውቀው መላኩንም ሠራተኞቹ ጨምረው አስረድተዋል።</p>


</body>
</html>
