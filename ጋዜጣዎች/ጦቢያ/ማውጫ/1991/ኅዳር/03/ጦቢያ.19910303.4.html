<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትንኮሳውና የጦርነት መሰናዶው ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ትንኮሳውና የጦርነት መሰናዶው ቀጥሏል</h1>


<p>የፀጥታው ምክር ቤት የኢትዮ- ኤርትራ ውዝግብ አሳስቦኛል አለ -- በሕዝብ ላይ ለሚደርሰው ጥፋት ሁለቱንም ተጠያቂ አደረገ</p>

<p>ስድስት ወራት ላስቆጠረው የኢትዮጵያና የኤርትራ የድንበር ውዝግብ ሰላማዊ መፍትሄ እንዲያፈላልግ በአፍሪካ አንድነት ድርጅት የመሪዎች ጉባኤ የተሰየመው አስታራቂ ቡድን ከጥቅምት 28 - 29/1991 ዓ.ም በቡርኪናፋሶ ርዕሰ ከተማ የጠራው ስብሰባ አንድም የስምምነት ውል ሳይቋጥር ያለተጨባጭ ውጤት መበተኑ የተባበሩት መንግሥታት የፀጥታውን ምክር በፅኑ ያሳሰበ ሲሆን በሁለቱም አገሮች የዲፕሎማሲው ዘመቻ በአዲስ መልክ ተጀምሯል።</p>

<p>ድርድሩ ከሶስት ወራት በፊት በነሐሴ ወር ውስጥ ከተካሄደው የመጀመሪያው ሽምግልና ብዙም የተለየ ለውጥ እንዳልታየበት የሚገልጹ ታዛቢዎች በተለያዩ ዐውደ ግንባሮች ከሚሰማው የጦር መሰናዶና ከኤርትራ በኩል እየተሰነዘረ ካለው ተደጋጋሚ ትንኮሳ በመነሳት ሁለቱ አገሮች በቅርቡ ወደ ሙሉ ጦርነት መግባታቸው አይቀሬ መሆኑን ይናገራሉ።</p>

<p>በዚህ ዙሪያ የተለያዩ የዜና አውታሮች የዘገቡትን፣ የዓለምና የአህጉር አቀፍ ድርጅቶችን ጉዳዮች በቅርብ የሚከታተሉ የፖለቲካ ታዛቢዎች የሰጡትን አስተያየት ሪፖርተራችን እንደሚከተለው አቀናብሮታል።</p>

<p>የወቅቱ የአፍሪካ አንድነት ድርጅት ሊቀመንበርና የቡርኪናፋሶ ፕሬዚዳንት ብሌስ ካምፖውሬ የሚመሩት የዚምባብዌው ፕሬዚዳንት ሮበርት ሙጋቤ፣ የጂቡቲው መሪ ሐሰን ጉሌድ ኦፕቲዶን፣ የአፍሪካ አንድነት ድርጅት ዋና ፀሐፊ ዶ/ር ሳሊም አህመድ ሳሊምና የተባበሩት መንግሥታት ድርጅት ተወካይ አምባሳደር አህመድ ሳህኑን የሚገኙበት የሰላም ጥረቱን የያዘው የመሪዎች ስብሰባ ሁለቱን ተፋላሚ መሪዎች ለሁለት ቀናት በተናጥል በማነጋገር ግጭቱ በሰላማዊ መንገድ እንዲፈታ ሊያግባቡ ቢሞክሩም ሊያስማሟቸው የሚችሉ ውሳኔዎች ላይ ለመድረስ ባለመቻሉ ስብሰባው ያለውጤት ለመበተን በቅቷል።</p>

<p>ኢትዮጵያ በወረራ ከተያዙት መሬቶች የኤርትራ ጦር ያለምንም ቅድመ ሁኔታ ሳይወጣና ቀደም ሲል የነበረው አስተዳደር ወደ ቦታው ሳይመለስ የፊት ለፊት ድርድሩ አይሞከርም ማለቷና ኤርትራ በበኩሏ የጋራ ድንበሮችን ለመካለል ካልሆነ በስተቀር የያዝኩት መሬት ስለሌለ በተባለው ጉዳይ ለመነጋገር ፈቃደኛ አይደለሁም የሚል ገታራ አቋም መያዟ ለሽምግልና ጉባኤው መክሸፍ ዋነኛ ምክንያት መሆኑን የተለያዩ የመገናኛ አውታሮች ካስተላለፉት ዘገባ ለመረዳት ተችሏል።</p>

<p>እንደ ጉባኤው ሊቀመንበር የቡርኪናፋሶ ፕሬዚዳንት ብሌስ ካምፖወሬ አባባል ግን «በጉባኤው ውጤት ረክተዋል። ለጊዜው ሁለቱም ከስምምነት ላይ በሚያደርሱአቸው ነጥቦች ላይ ተወያይተው ውል መቋጠር ባይችሉም በቀረበው የሰላም ሃሳብ ላይ ሁለቱም ወገኖች አገራቸው ከተመለሱ በኋላ የአውሮፓውያኑ ዓመት ከማለቁ በፊት በታህሣሥ ወር 1998 ለሚደረገው ሌላ ዙር ድርድር ራሳቸውን አዘጋጅተው ለሰላም እቅዱ ይቀርባሉ የሚል እምነት አሳድሯል።</p>

<p> «ጉባኤው ውጤታማ ነበር ለማለት የሚያስችለው ሌላው ምክንያት ሁለቱም ባላንጣዎች ለጉዳዩ ልዩ ትኩረት ሰጥተው በመሪዎች ደረጃ ልዑካን ይዘው መቅረባቸው ነው።</p>

<p> «ሁለቱ መሪዎች ፊት ለፊት ተገናኝተው በጉዳዩ ላይ ለመነጋገር ባይችሉም ከአግባቢ ቡድኑ ጋር በሁለቱም ቀናት በተናጥል በተካሄደ ዝግ ስብሰባ አቋማቸውን ግልጽ አድርገዋል።»</p>

<p>የሁለቱ መሪዎች አንድ ላይ ለመቀመጥ ፈቃደኛ አለመሆን ታዛቢዎችን አስገርሟል ያሉት ፕሬዚዳንት ካምፖወሬ ጠቅላይ ሚኒስትር መለስ ዜናዊ ገና ድርድሩ ሳይጀመር ኤርትራ ወራሪና የኢትዮጵያን ሉዓላዊነት ተዳፍራ የያዘች አገር መሆኗ በአአድ የአምባሳደሮች ቡድን የተረጋገጠ ስለሆነ በአንድ ላይ ከመቀመጣችን በፊት አስቀድማ ወታደሮቿን ከያዘቻቸው ግዛቶች ያለምንም ቅድመ ሁኔታ ማስወጣት ይኖርባታል ማለታቸውን ገልጠዋል።</p>

<p>ፕሬዚዳንት ካምፓወሬ ከዚህ በማያያዝም «እንደ አፍሪካውያን ባሕል ሁለት ወንድማማቾች ሲጣሉ ሩቅም ሆነ ቅርብ ያሉ ሌሎች ወንድሞቻቸው በመካከል ገብተው በማረጋጋት ወደ ጠብ ያመራቸውን ጉዳይ ቁጭ ብለው የመፍትሄ ሃሳብ በማቅረብ በጋራ ማየት የተለመደ ነበር። ነገር ግን ይህ አሠራር በሁለቱ ተፋላሚ ወገኖች ተቀባይነት ባለማግኘቱ ፊት ለፊት አገናኝቶ ለማነጋገር ታቅዶ የነበረው ፕሮግራም ሳይሳካ ቀርቷል» ብለዋል።</p>

<p>የስብሰባውን ያለውጤት መጠናቀቅ አስመልክቶ በተሰጠው ጋዜጣዊ ጉባኤ ኢትዮጵያ በቡርኪናፋሶ የተካሄደው ስብሰባ ከዚህ ቀደም አራቱ የሸምጋይ አገሮች መሪዎች ከደረሱበት ባለአራት ነጥብ ውሳኔ ጋር የሚጣጣም በመሆኑ የቀረበውን ባለ 11 ነጥብ የመፍትሔ ሃሳብ ሙሉ ለሙሉ እንደምትቀበል የውጭ ጉዳይ ሚኒስትር ሥዩም መስፍን ገልጠው ለኤርትራ ባለ ማስደሰቱ ከዚህ ውጭ የሚታሰብና የሚቻል ነገር እንዳልነበርም አስምረውበታል።</p>

<p>የቀረበው የመፍትሄ ሀሳብ መነሻና መሠረት ባለፈው ዓመት ሰኔ ወር የተካሄደው የአፍሪካ አንድነት ድርጅት የመሪዎች ጉባኤ ያስተላለፈው ውሳኔ መሆኑን የገለጡት አቶ ሥዩም ጉባኤው ባቋቋማቸው የአምባሳደሮችና የሚኒስትሮች ኮሚቴዎች አማካኝነት ሁኔታውን ሲከታተልና ሲያጠና ቆይቶ አሁን ከደረሰበት ውሳኔ ላይ ሊደርስ መቻሉን ጠቁመዋል።</p>

<p>ኢትዮጵያ በአስታራቂ ቡድኑ የቀረበውን የመፍትሄ ሀሳብ የአፍሪካ አንድነት ቻርተርንና ዓለም አቀፍ ሕግን መሠረት ያደረገ መሆኑን በማመን መቀበሏን የውጭ ጉዳይ ሚኒስትሩ ጠቅሰው ሻዕቢያ ግን ከባድመና አካባቢው ለቅቆ እንዲወጣ የተቀመጠውን የመፍትሄ ሃሳብ ባለመቀበል በቆየው አቋሙ እንደገፋበት ተናግረዋል።</p>

<p>የሻዕቢያ መንግሥት ጦር ከባድመና አካባቢው ለቅቆ በመውጣት ወደ ቀድሞ ይዞታው እንዲመለስ የተጠቆመው የመፍትሄ ሃሳብ በተባበሩት መንግሥታት ድርጅት የሚደገፍና የአፍሪካ አንድነት ድርጅት የሚያቋቁመው ታዛቢ ወታደራዊ ቡድን በአካባቢው እንዲመደብም ያመለክታል።</p>

<p>በቀረበው የመፍትሄ ሀሳብ መሠረት ታዛቢው ወታደራዊ ቡድን የሻዕቢያ መንግሥት ሠራዊቱን ሲያስወጣ የሚከታተልና በዓለም አቀፍ ሕግና ስምምነት መሠረት ባድመና አካባቢው የማነው ተብሎ እስኪለይ በሚኖረው የሰድስት ወር ጊዜ ውስጥ በአካባቢው ሰፍሮ የሚቆይ እንደሆነም አቶ ሥዩም አመልክተዋል።</p>

<p>የሻዕቢያ ጦር ከወጣ በኋላም ቀድሞ የነበረው የወረዳ መስተዳድር መልሶ እንዲተከልና ሁለቱም ወገኖች የጋራ ድንበር አካባቢያቸውን ከጦር ኃይል ነፃ እንዲያደርጉ የሚጠይቀው ይኸው የመፍትሄ ሃሳብ የድንበር መከለሉን በተመለከተ የተባበሩት መንግሥታት ድርጅት የካርታ ሥራ ባለሙያዎችና ሌሎች ደጋፊ ወገኖችን በመጠቀም ስድስት ወር ባልሞላ ጊዜ የድንበር ከለላ እንዲካሄድ መጠየቁንም የውጭ ጉዳይ ሚኒስትሩ አስታውሰዋል።</p>

<p>ከዚህ በተጨማሪ በንፁሐን ወገኖች ላይ ጉዳት የሚያደርሱ አላስፈላጊ ርምጃዎች ከመውሰድ የሁለቱም አገሮች መንግሥታት እንዲቆጠቡ በመፍትሄ ሃሳቡ ላይ መታከሉን የጠቀሱት አቶ ሥዩም ይህም በውዝግቡ ሳቢያ በሰላማዊ ዜጐች ላይ ጉዳት እንዳይደርስ ያስችላል ከሚል እምነት በመነሳት መሆኑን ተናግረዋል።</p>

<p>አቶ ሥዩም የኢትዮጵያ መንግሥት እንዲብራሩለት በርካታ ጥያቄዎች ማቅረቡን አስረድተው የጥያቄዎቹንም ምንነት ለአብነት ያህል ጥቂቶቹን በመጠቆም አስረድተዋል።</p>

<p>ከነዚህም መካከል ጦሩ ከያዘው ሥፍራ ይልቀቅ ሲባል የማን ጦር ማለቱ እንደሆነ የተጠየቀው አንዱ ሲሆን በምላሹም የኤርትራ ጦር ማለት እንደሆነ እንደተገለፀ፣ ታዛቢው ቡድን መስተዳድሩን ያግዛል የሚለው ምን ማለት እንደሆነም ለተጠየቀው ሲጋበዝ ብቻ እና በሁለቱም መካከል ግጭት ሲኖር ብቻ መሆኑ እንደተገለፀ አስረድተዋል።</p>

<p>በአዲግራት ሰላማዊ ሕዝብ ላይ ስለተደረገው ተደጋጋሚ ጥቃት ለቀረበው ጥያቄም ጉዳዩ የዘወትር ክስተት እንደሆነና ሻዕቢያ ያሉት የኤርትራ ጦር በባሕሪው በሰላማዊና ንፁሐን ዜጐች ላይ ማነጣጠሩ ከዚህ በፊትም እንደታየው ቀጣይነት ያለው መሆኑን በመግለጽ አስረድተዋል።</p>

<p>አቶ ሥዩም የሁለቱን ቀን የኡጋዱጉ ስብሰባ ውጤት አሉታዊ ነው ወይስ አዎንታዊ ተብለው ለተጠየቁት ሲመልሱም «በኢትዮጵያ መንግሥት እምነት ሁለቱም ገጽታዎች አሉት ማለት ይቻላል። በአዎንታዊ መታየት ያለበት የአአድ በኤርትራና በኢትዮጵያ መካከል በተከሰተው ችግር በሰላም ለመፍታት የሚያስችል የመፍትሔ ሃሳብ ያቀርባል ተብሎ ሲጠበቅ የቆየው በሁለቱም ተፋላሚዎች ብቻ አይደለም። መላው የዓለም ማኅበረሰብ የአአድ የሚያቀርበውን የመፍትሄ ሃሳብ እንደሚደግፉ በተለያዩ መንገዶችና አጋጣሚዎች ሲገልጹ ቆይቷል። ይዞት የሚወጣው የመፍትሔ ሃሳብም በብዙዎች ዘንድ በከፍተኛ ጉጉት ሲጠበቅ እንደነበረ ይታያል። በተለይ ደግሞ ጉዳዩ ለሚመለከታቸው ለኢትዮጵያ ሕዝብና መንግሥት በአአድ የሚቀርበው የመፍትሄ ሃሳብ መርህን የተከተለ፣ ፍትህን መሠረት ያደረገ እንዲሆን፣ ወራሪውን ኃይል የማይሸልምና ከወረራው ተጠቃሚ ሆኖ የሚወጣበት ሁኔታ እንዳይፈጠር፣ ምክንያቱም እንደዚህ ካደረገ ለራሱና ለድርጅቱ ህልውና በቻርተሩ ያሰፈራቸው መርሆዎች ትርጉም የሚያሳጣ ስለሚሆን በአአድ የሚሰጠው የመፍትሄ ሃሳብ ለአፍሪካ አህጉር በአጠቃላይ የሚኖረው እንደምታ ከፍተኛ መሆኑ አጠያያቂ አይደለም።</p>

<p> «መፍትሄ ማግኘት ካልተቻለ ይህ የአአድ ኃላፊነት ተብሎ የሚተው አይደለም። የአአድ ሰላማዊ መፍትሄ ለማስገኘት ያስችላል ያለውን ሃሳብ አቅርቦአልና ከዚህ በላይ የሚጠበቅበት ኃላፊነት ሊኖር አይችልም። የቀረበው የመፍትሄ ሃሳብ የመቀበልና ያለመቀበል ጉዳይ የሚመለከታቸው ወገኖች ኃላፊነት ነው።</p>

<p> «ስለዚህ ያለ ውጤት ተበትኗል የሚለው ሁለቱም የሚቀበሉት የመፍትሄ ሃሳብ አልነበረም። እብሪተኛውንና ወራሪውን የማያስደስት እነሱን ተጠቃሚ የማያደርግ ስለሆነ ረግጦ ወጥቷል።</p>

<p> «የአአድ ጉዞ አልተሳካለትም የሚለውን በአሉታዊ መልኩ ሊያስቀምጡ የሚችሉ ሊኖሩ ይችላሉ። ለማንኛውም ግን ይህ ለረጅም ጊዜ ሲጠበቅ የነበረው የአአድ የመፍትሄ ሃሳብ በእኛ በኩል አዎንታዊ ነው የሚል እምነት አለን» ብለዋል።</p>

<p>የመሪዎቹ ቡድን ባቀረበው የመፍትሄ ሃሳብ ላይ አዲስ አቋም ካለ በታህሣሥ ወር መጨረሻ እንዲቀርብ ጊዜ መስጠቱን የገለጹት የውጭ ጉዳይ ሚኒስትሩ ኢትዮጵያ እዚያው አቋሟን ግልጽ በማድረጓ የምታቀርበው አቋም እንደሌላት ተናግረዋል።</p>

<p> «ባድመና አካባቢው የችግሩ መነሻ አይደለም። የተፈጸመው ሕገ ወጥ ድርጊትም ኢምንት ነው የሚለው የሻዕቢያ መንግሥት መፍትሄ የሚገኘው ሁለቱም ኃይላቸውን ከድንበሮቻቸው አካባቢ ሲያስወጡና ወደ ድንበር መካለሉ ሂደት ሲገቡ ነው» የሚል አቋም ብቻ በማራመድ የመሪዎቹ ስብሰባ ያቀረበውን የመፍትሔ ሃሳብ እንዳጣጣለው ታውቋል።</p>

<p>ባድመ የድርድሩ ዋና የመነጋገሪያ ጉዳይ አይደለም የሚሉት የኤርትራ መሪዎች ምን ማለት እንደፈለጉ በግልጽ ለመናገር ባይደፍሩም በተዘዋዋሪ «የድንበር መካለል፣ ከኢትዮጵያ የተባረሩ ኤርትራውያን ወደነበሩበት ይመለሱና ካሣ ይከፈላቸው፣ ከዚህ ቀደም በመርህ ደረጃ የተስማማንባቸው በሁለቱም አገሮች ገንዘቦች እንገበያይና ነፃ የንግድ እንቅስቃሴ ይኑር» ማለታቸው እንደሆነ ለጉዳዩ ቅርበት ያላቸው ወገኖች ያመለክታሉ።</p>

<p>የሻዕቢያ መንግሥት ከባድመ ከመውጣትና ቃላቸውን ከሚያጥፉ የኤርትራ ሕዝብ ደም እንደ ጐርፍ ቢፈስ የሚመርጡ በመሆናቸው ሸምጋይ ቡድኑ በዚህ በኩል ቀና ምላሽ በመታጣቱ ጉዳዩን ለግጭት አስወጋጅ ማዕከላዊ አካል ለማቅረብ መገደዱ ታውቋል።</p>

<p>የኤርትራው ፕሬዚዳንት ኢሳይያስ አፈወርቂ «የአፍሪካ አንድነት ድርጅት ይህንን ሁኔታ ለመዳኘት አቅሙም የለውም። ስብሰባው ያለአንዳች ውጤት በዚህ ሁኔታ እንደሚጠናቀቅ ከአሥመራ ከመነሳታችን በፊትም እናውቅ ነበር» በማለት በአገራቸው ራዲዮ መግለጫ ሰጥተዋል።</p>

<p>አያይዘውም «በእኛ በኩል ያለው ይህ ሲሆን በወያኔ በኩል በኢጣሊያን ጊዜ የነበረውን ድንበር እንካለል ስንል መጀመሪያ በወረራ የያዙትን ባድመን ካለልቀቁ አንደራደርም ማለታቸውን አስታራቂዎቹ ነግረውናል።</p>

<p>በዚህ ዓይነት ሁል ጊዜ የሚቀርበውን የእርቅ ሃሳብ የማይቀበሉት የወያኔ መሪዎች ባድመን ከልለቀቁ አንደራደርም ክረምቱ ሲወጣ እንተያያለን እያሉ ጠዋት ማታ ለጦርነት ተዘጋጅተናል ሲሉ የሚለፍፉትን ዝግጅት ጨርሰናል ስላሉ ይህንኑ ተግባራዊ ያደርጋሉ ብለን እየጠበቅን ነው። «ወደ ፍልሚያው ከገቡም እንዳመጣጣቸው ለማስተናገድ ዝግጁ ነን» ማለታቸው ወደ ሰላምና እርቅ ሃሳብ ለመምጣት ገና ብዙ የዲፕሎማሲያዊ ሥራዎች እንደሚቀሩ የሚጠቁም ነው።</p>

<p>ያም ሆነ ይህ የኡጋዱጉው ስብሰባ ቀደም ሲል እንደተተነበየው ግቡን ሳይመታ በመቅረቱ ውጥረቱ እያየለ መሄዱን በሁለቱም ወገን ከሚደረገው የጦርነት መሰናዶ ለመረዳት እንደሚቻል የተለያዩ መገናኛ አውታሮች ዘግበዋል።</p>

<p>ኤርትራ ሊነሳ በሚችለው ጦርነት በይበልጥ ለመዘጋጀት በዓለም ፍርድ ቤት ከተሰጣት 90 ቀናት የጊዜ ገደብ በፊት ከሐኒሽ ደሴቶች ወታደሮቿን ማስወጣቷና ወደ ኤርትራና ኢትዮጵያ የፍጥጫ ግንባር ማዛወሯ በቀደምትነት የሚጠቀስ ርምጃ መሆኑ ተጠቅሷል።</p>

<p>ከዚህ በተጨማሪም ከጥቅምት 26 ቀን 1991 ጀምሮ አዲግራትን በተወንጫፊ ከባድ መሣሪያዎች መደብደቧና በቡሬና በዛላንበሳም ተመሳሳይ የትንኮሳ ድርጊት በመፈጸም ለበርካታ ሰዎች ሞትና በአካባቢው የሚኖሩ ከ30 ሺህ በላይ ሰላማዊ ዜጐች ቀዬአቸውን ለቅቀው እንዲሰደዱ ማድረጉ ሻዕቢያ ለጥቃት መዘጋጀቱን የሚጠቁሙ ፍንጮች መሆናቸውን ቢቢሲና የአሜሪካ ድምፅ ከሰሞኑ ባስተላለፉአቸው ዘገባዎች ተገልጦአል።</p>

<p>እንዲሁም ሻዕቢያ ከጂቡቲ ተቃዋሚዎች ጋር በመመሳጠር ወታደሮቹን ከጂቡቲ ወደ ኢትዮጵያ ነዳጅ በሚያመላልሱ ቦቴዎች ላይ ጂቡቲ ግዛት 20 ኪሎ ሜትር ድረስ ዘልቆ በማስገባት 5 የነዳጅ ቦቴዎችን ማጋየቱና 37 ሰዎች መግደሉ የጦርነቱ መጀመሪያ ምልክቶች እንደሆኑ የሚጠቆሙት ምንጮች ጅቡቲ የደረሱ ኤርትራውያን ሾፌሮችም ከነመኪኖቻቸው ወደ ኢትዮጵያ ላለመመለስ የወሰኑት ውሳኔም የዚሁ አካል ሳይሆን እንዳልቀረ ያሰምሩበታል።</p>

<p>በኢትዮጵያ በኩል በየግንባሮቹ የተሰለፉት ወታደሮች እንዳሉ ሆነው ከሰሞኑ ከዚህ በፊት ታይተው የማይታወቁ መሣሪያዎችን በከፍተኛ ደረጃ ማጓጓዝ መጀመሩ፣ በአዲስ አበባ ከተማ በሚገኙ ቀበሌዎች ለ2ኛ ዙር የተመዘገቡ ምልምል ወታደሮች አስቸኳይ የሕክምና ምርመራ ማካሄዳቸውና አዲስ የወታደራዊ ምልመላ ጥሪ መተላለፉ የዝግጅቱ አካል መሆናቸውን ጉዳዩን በቅርብ የሚከታተሉ ወገኖች ገልጠዋል።</p>

<p>በየደረጃው ያሉ የመስተዳድር አካላትና ካድሬዎች ራሳቸውን ለግዳጅ ዝግጁ አድርገው እንዲጠባበቁ ከተሰጠው መመሪያ ሌላ በየመኖሪያ አካባቢያቸው ኤርትራውያን ናቸው ብለው በሚጠረጥሩአቸው ግለሰቦች ላይ ክትትል እንዲያደርጉ መታዘዙ፣ በአዲግራት ላይ ዳግመኛ የተፈጸመው የከባዳ መሣሪያ ድብደባ በመቀሌም እንዳይከሰት የከተማው ነዋሪ በየአካባቢው ምሽግ እንዲቆፍር በመስተዳድር አካላት በምሽት ጭምር መቀስቀሱ የጦርነቱን አይቀሬነት እንደሚጠቁሙ እንደሆኑ ምንጮቹ ይጠቅሳሉ።</p>

<p>ይህ በእንዲህ እንዳለም ሁለቱም መንግሥታት ከጦርነት መሰናዶው ባሻገር በዲፕሎማሲ የበላይነትን ለማግኘት በየበኩላቸው እየተሯሯጡ ይገኛሉ። ኢትዮጵያ ከሱዳን ጋር የነበራትን አለመግባባት በማለዘብ ለዓመታት አቋርጣ የነበረውን የአየር በረራ በመቀጠል የዲፕሎማሲያዊ ግንኙነቷን ለማሻሻል ጥረት እያደረገች ባለበት ወቅት ኤርትራም በተመሳሳይ ሁኔታ በኳታር አማካኝነት ከሱዳን ጋር ተካርሮ ወደ ጦርነት ተሸጋግሮ የከረመውን የጠላትነት ስሜት ፍቃ ለመወዳጀት ይፋ ድርድር ጀምራለች።</p>

<p>ኢትዮጵያ ከየመን ጋር የነበራት ወዳጅነት የጠበቀ መሆኑን የተረዳው የኤርትራ መንግሥት በሐኒሽ የይገባኛል ጥያቄ ያነሳው ውዝግብ በዓለም አቀፍ ፍ/ቤት ውሳኔ ባገኘ ማግስት ጦሩን ከማስወጣቱም ሌላ ፕሬዚዳንት ኢሳይያስ ከኡጋዱጉው ስብሰባ በፊት ወደ ሰንአ በመሄድ ከአቻቸው አሊ አብደላ ሳላህ ጋር ተነጋግረው የትብብርና የወዳጅነት ስምነት ለመፈራረም መብቃታቸው የዲፕሎማሲ የበላይነት ለማግኘትና የመን ለኢትዮጵያ እንዳትወግን ለማግባባት የተደረገ ጉዞ መሆኑን ብዙዎቹ ይስማሙበታል።</p>

<p>ከዚህ በተጨማሪ የሁለቱ አገሮች የሃይማኖት መሪዎች በቀጥታ ተገናኝተው በጉዳዩ ላይ ሰላማዊ መፍትሄ ለማምጣት ባለመቻላቸው በኖርዌይ ቤተክርስቲያን ጋባዥነት ኦስሎ ላይ የሰላማዊ መፍትሄ ሽምግልና ማካሄዳቸውም የዚሁ ጥረት አካል መሆኑ ተጠቅሷል።</p>

<p>በሌላ በኩል የተባበሩት መንግሥታት ድርጅት የፀጥታው ጥበቃ ም/ቤት ኢትዮጵያና ኤርትራ በአፍሪካ አንድነት ድርጅት ጥላ ሥር የወሰን ውዝግባቸውን በሰላም ለመፍታት እንዲጥሩ አሳስቧል። ሁለቱ አገሮች ዜጐቻቸውን እርስ በርስ በማስወጣት የሚፈፅሙትንም ድርጊት እንዲያቆሙ ም/ቤቱ ጠይቋል።</p>

<p>ም/ቤቱ ቅዳሜ ዕለት በጉዳዩ ላይ ባወጣው መግለጫ ለውዝግቡ ወታደራዊ መፍትሔ መሻቱ ተቀባይነት እንደማይኖረው በማስገንዘብ በሕዝብ ላይ ለሚደርሰው ጥፋት ሁለቱም ወገኖች ከተጠያቂነት ሊያመልጡ እንደማይችሉ አስረድቷል።</p>

<p>በተመሳሳይ ሁኔታ የሁኔታውን አሳሳቢነት የተረዳው የአፍሪካ አንድነት ድርጅት ከኡጋዱጉው ስብሰባ በፊት ማሳሰቢያ አዘል መልእክት ያስተላለፈውም ከዚሁ ሥጋት የመነጨ እንደሆነ ነው ዘገባዎች የጠቆሙት።</p>

<p>የድርጅቱ ዋና ፀሐፊ ሳሊም አህመድ ሳሊም በጉዳዩ ላይ እዚያው ቡርኪናፋሶ በሰጡት መግለጫ በኢትዮጵያና በኤርትራ መካከል የሰፈነው የወሰን ውዝግብ ለሁለቱም አገሮች ጐጂ መሆኑን ጠቅሰው በጉባኤው ለችግሩ መፍትሄ እንደሚገኝ ተስፋ አለኝ ብለዋል።</p>

<p>ሳሊም አህመድ ሳሊም የውዝግቡ መባባስ በተጨማሪ ለአካባቢውና በአጠቃላይም ለአፍሪካ ጐጂ እንደሆነ ኡጋዱጉ አውሮፕላን ማረፊያ እንደደረሱ ገልጸዋል።</p>

<p>በሌላ በኩል የአይሁዶች ደህንነት ቡድን ጥረት፣ የቀድሞው የአሜሪካ የፀጥታ አማካሪ አንቶኒ ሌክ አዲስ አበባና አሥመራ ጉብኝት ለማድረግ ለሁለተኛ ጊዜ መምጣት ሁኔታው የአፍሪካ ቀንድም ብቻ ሳይሆን ለመካከለኛ ምሥራቅም ምን ያህል አደገኛ እየሆነ መምጣቱን እንደሚጠቁም ያመለክታል።</p>


</body>
</html>
