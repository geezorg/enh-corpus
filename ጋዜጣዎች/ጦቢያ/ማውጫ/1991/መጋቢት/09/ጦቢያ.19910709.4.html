<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መስዋዕትነት ሲታሰብ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h1 class="align-center">መስዋዕትነት ሲታሰብ</h1>


<p>የጦርነት ጉዳይ ሲነሣ ዘወትር የሚጠቀስ አሳብ «ጦርነት የሚፈጠረው በሰው አእምሮ ውስጥ ነው» የሚለው ሃሳብ ነው። ጦርነትን እንደ አውሬ አደን ስፖርት በመውሰድ ወይም መንግሥትን አስፍቶ በታሪክ ውስጥ በዝነኝነት ለመወሳት፣ አለዚያም እንደ ጥንታውያኑ አገር አሳሾች ለጀብደኝነት የጀመሩት የአገር መሪዎች ነበሩ። «እንዲህ ካለ አካባቢ ወርቅ፣ ከርቤ፣ የከበረ ድንጊያ፣ ነፋሻ አየር፣ወዘተ፣ ይገኛል» በማለት ሠራዊታቸውን ወዳልታወቁ ሥፍራዎች የላኩ ዝነኛ ገዥዎችም ነበሩ። ዛሬ ጦርነትን የሚቀሰቅሱ ፍላጐቶች፣ ዓላማዎችና ግቦች ከትሮይ ጦርነት፣ ከሐኒባልና ከጄንጂስካን፣ ከአቲላ እና ከመሳሰሉት የጥንት ዘመን ሰዎች ፍላጐት በዓይነትና በምክንያት ይለያሉ።</p>

<p>በጥንት ጊዜ የነበረው በድንበር ምክንያት ጦር መማዘዝና ለገላጋይ ማስቸገር በእርግጥ አሁንም አለ። በስትራቴጂ፣ በጂኦፖለታካና በኢኮኖሚ ጥቅም ሽሚያ የተነሣ ከባድ ጦርነቶች ተካሂደዋል። በታናናሽ መንግሥታት አማካይነት የሚቀሰቀሱ ጥቃቅን ግጭቶች ታላላቅና ኃያላን መንግሥታትን የሚያሳትፉ ግዙፋን ጦርነቶች እስከ መሆን ይደርሳሉ። በጠቅላላውም የቤተሰቦች ደጋፊ የሆኑ አያሌ ሺህ ወይም ሚሊዮን ሕይወቶች፣ የሥራ ኃይሎች ይዘው ያልፋሉ። የተሠራውን ያፈርሳሉ። የተመሠረተውን ይንዳሉ። ሁለተኛውንና የመጀመሪያውን የዓለም ጦርነቶች ያጤኑአል። ሌላው ቀርቶ ጦርነትና አውዳሚ የጦር መሣሪያ በተፈጥሮ ላይ መዛባትን እንደሚያስከትል በጃፓን፣ በሂሮሽማና ናጋሳኪ ተከታታይ ትውልዶች ላይ እየደረሰ ካለው መገንዘብ ይቻላል።</p>

<p>የረዥም ዘመን ታሪክ፣ ብሔራዊ ቅርስና ሥነ መንግሥት ባለቤት የሆነችውና በዓባይ ምክንያት የየዘመኑን ኃያላን መንግሥታት ቀልብ ስትስብ የኖረችው ኢትዮጵያ አያሌ ጦርነቶችን አካሂዳለች። ሁሉም የመከላከል ጦርነቶች የነበሩ ሲሆን አሁን ደግሞ እንደገና ትናንት የራሷ አካል ከነበረችውና በዓለም ታሪክ ውስጥ በቅርብ ጊዜ ከታወቀችው ጨቅላ መንግሥት ወረራ ተፈጽሞባት ተመሣሣይ የመከላከል ጦርነት ውስጥ ለመግባት ተገድዳለች።</p>

<p>ከኢሳይያስ መንግሥት የተሰነዘረውን ወረራ በመመለሱ ረገድ ወያኔ/ኢሕአዴግ አገርን የመከላከል ሕዝባዊ ኃላፊነትና አደራ ለመወጣት ይችላል ወይም አይችልም? የሚለው ጥያቄ ሲያከራክር ቆይቶአል። ወያኔ/ኢህአዴግ በትረ መንግሥት ከእጁ እንዳይወጣ ጦርነቱን ተገድዶ ገባበት እንጂ ይህን ችግር ለመምራት ብኩርናውና የሞራል ብቃቱ የለውም ብለው በመከራከር ሊያሳምኑ የሚችሉ ብዙ ተቃዋሚ ኃይሎችና ምሁራን አሉ።</p>

<p>የሰፊው ሕዝብ ወገኖች የሆኑ የሕሊና እሥረኞችን፣ ጋዜጠኞችንና ምሁራንን፣ መምህራንና መሪዎቻቸውን በየወህኒ ቤት የሚያጉርና ሺ በሺ የአገሪቱ ምሁራን ልጆች አገር ጥለው እንዲጠፉ ምክንያት የሆነው ሥርዓት ይህን ብሔራዊ ጉዳይ ሊያስተናብር እንደማይችል አጥብቀው የሚከራከሩ ሐያስያን ሞልተዋል። ኢትዮጵያ ልጆችዋ የተሰደዱባት አገር የሆነችው በሥርዓቱ ምክንያት መሆኑን፣ የጐሣው ፖለቲካ ለአገሪቱ ሕዝብ አንድነት መናጋት ትልቁን አስተዋጽኦ እያደረገ መሄዱን በማጤንና ሌሎችንም የዚህን መንግሥት አሳፋሪ አቋሞች የሚያቀርቡ ወገኖች ሞልተዋል። ለጊዜው ይህንን ሁሉ በመርሳት የአገርን ክብር በማስጠበቁ እንቅፋት እንዳያጋጥመው የሚመኙ ተቃዋሚዎችም አሉ።</p>

<p>በዚህ ሁሉ መካከል አንድ የወደፊቱን ተስፋ የፈነጠቀ ድል ተገኝቷል። በባድመና አካባቢው ጦርነት የተገኘው ድል ከአድዋ ድል 103ኛ ዓመት ጋር ተዳምሮ የኢትዮጵያን ሕዝብ የአንድነት ተስፋ አለምልሟል። ይህን ጦርነት የተዋጉት ደግሞ የመላው ሕዝብ ልጆች መሆናቸው ግልጽ ነው። ከአንዳንድ የፕሮፓጋንዳ አዝማሚያዎች እንደምናየው በጦርነቱ ማን ተዋጋ? ማን ድል አደረገ? እየተባለ የታሪክ ሽሚያ የሚደረግበትም አይደለም።</p>

<p>እኛ ኢትዮጵያውያን በድሉ የምንኰራው አገራችን ጠላቶቿ እንደሚመኙላት ሳይሆን ዛሬም ጠባቂና ተንከባካቢ ያላት መሆኑን፣ ትውልዶችዋ ሁሉ እየሞቱ ሊጠብቁአት ዘወትር ዝግጁ መሆናቸውን ድሉ ይፋ በማድረጉ ነው። ያለ እኛ የሰለጠነም፣ ጀግናም የለም እያሉ ሲኩራሩብን የነበሩትን ቅስም በመስበሩ ነው። ስለዚህ ምስጋናውም ለኢትዮጵያ አምላክና ለኢትዮጵያ ልጆች ብቻ ይሆናል።</p>

<p>ትናንት «ብዙ ሠራዊት የምናግበሰብስበት፣ ከአፍሪካ ትልቁን አየር ኃይል የምንገነባበት ምክንያት የለም» እያሉ ሊያዘናጉን ሞክረው የነበሩ ባለጊዜዎች ዛሬ ትምህርት አግኝተዋል ባንልም የቁርጥ ቀን ልጆቻችንን የዘወትር ዝግጁነት ማየታችን ያበረታታናል። የሞራል ስብራታችንን የጠገኑትን ጀግኖች ማስታወስም ግዴታችን ነው። ክብርና ሞገስ ትናንት ለወደቁትና ዛሬም በመዋደቅ ላይ ላሉት ጀግኖቻችን!</p>

<p>በመሠረቱ ከአገር አንድነትና ህልውና አንፃር በየታሪክ ወቅቱ የወደቁ ጀግኖቻችን መታሰብ ለቀጣዩ ትግላችን ጥንካሬ የራሱ አስተዋጽኦ አለው። በሌሎች የምንከበረውም ጀግኖቻችንን ስናከብር ነው። የአሁኑን ዘመን ጀግኖች መታወስ ለመጭው ጊዜ ትተን ዛሬ ቴዎድሮስን፣ ዮሐንስን፣ አሉላን፣ ምኒሊክን፣ ቀዳማዊ ኃይለሥላሴን፣ ዑመር ሰመተርን፣ ደጃዝማች አፈወርቅን፣ በላይ ዘለቀንና ሌሎችንም የአንድነት ጀግኖች በሀውልት ልናስባቸው አይገባም ትላላችሁ? የአንድነት ጀግኖቻችንን ለማሰብ አገር አቀፍ የታሪክ ተሃድሶ እንቅስቃሴ ቢጀመርስ?</p>


</body>
</html>
