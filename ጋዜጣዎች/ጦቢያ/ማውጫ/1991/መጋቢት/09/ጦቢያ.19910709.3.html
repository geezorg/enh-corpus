<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሮፌሰር አሥራትና ሎሬት ጸጋዬ በኩላሊት ሕመም እየተሰቃዩ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ጄኔራል ኃይሌ በሱዳን እሥር ቤት</span></h3>
<h2 class="align-center">ፕሮፌሰር አሥራትና ሎሬት ጸጋዬ በኩላሊት ሕመም እየተሰቃዩ ናቸው</h2>


<p class="align-right">ከጦ.ሪፖርተር (ከዋሽንግተን ዲ.ሲ)</p>

<p>የመላው አማራ ሕዝብ ድርጅት (መአሕድ) ፕሬዚዳንት ፕሮፌሰር አሥራት ወልደየስና ስመጥር ደራሲ - ተውኔትና ባለቅኔ ሎሬት ጸጋዬ ገብረ መድኅን በኩላሊት በሽታ በጽኑ ታምመው በአሜሪካ በሕክምና ላይ ይገኛሉ።</p>

<p>ፕሮፌሰር አሥራት ከአምስት ዓመታት የወህኒ ሥቃይና የመጨረሻው (አምስተኛው) የወህኒ ዓለም ዘመናቸው የጥቁር አንበሳ ሐኪም ቤት ቆይታ በኋላ ወደ ሒውስተን፣ ቴክሳስ የመጡት ከአምስት ወራት በፊት ነበር። ፕሮፌሰሩ በአሁኑ ወቅት በሒውስተን የቅዱስ ጴጥሮስ ሆስፒታል ውስጥ ከፍተኛ የህክምና ርዳታ እየተደረገላቸው ሲሆን በወህኒና በሆስፒታል በቆዩባቸው ዓመታት ብዙ ጉዳት ስለደረሰባቸው ሕክምናውንም ውስብስብ እንዳደረገው ታውቆአል።</p>

<p>ዶክተር አሥራት ወደ ሒውስተን ከመጡ በኋላ በሆስፒታሉ ርዳታ ተደርጐላቸው በተመላላሽነት እንዲረዱ ተወስኖ ነበር። በዚሁ መሠረት ለሦስት ቀናት ከሆስፒታል ወጥተው ከቆዩ በኋላ ለምርመራ ሲመለሱ እንደገና ተመልሰው ሆስፒታል እንዲገቡ በሀኪሞች ተወስኗል።</p>

<p>በክትትሉ ወቅትም የኩላሊታቸው መጐዳት ስለተረጋገጠ ከበድ ያለ ሕክምና እንዲደረግላቸው አስፈላጊ መሆኑ ተነግሮአል። «ዳዮሊሲስ» ወይም ኩላሊትን በየጊዜው የማጽዳት ጠንቃቃ ሕክምና እንዲደረግላቸው በማስፈለጉ በአሁኑ ሰዓት በሳምንት እስከ ሦስት ጊዜያት ድረስ ይኸው ድጋፍ እየተሰጣቸው መሆኑን የቅርብ ምንጮች ገልጠዋል።</p>

<p>በሥራ ዘመናቸው ከአገልግሎት በቀር ወደ ንብረት ማካበት ያላዘነበሉት ታዋቂው የቀዶ ሕክምና ባለሙያና የፖለቲካ መሪ እስካሁን ለተደረገላቸው ሕክምና በአገር ልጆች የተደገፉ ሲሆን የሆስፒታሉ ወጭ ከባድ እየሆነ ስለመጣ የበለጠ ድጋፍና ርብርቦሽ መጠየቁ አልቀረም። ፕሮፌሰር አሥራት ከኩላሊት መጐዳት ሌላ የልብ ሕመም፣ የስኳር በሽታና የደም ግፊት እንደሚያሰቃያቸው ታውቆአል።</p>

<p>በሌላ በኩል ደግሞ የኢትዮጵያ ባለቅኔ ሎሬት ጸጋዬ ገብረ መድኅን በስኳር በሽታና ስኳሩ ባስከተለባቸው የኩላሊት ሕመም የተነሣ በኒውዮርክ ከተማ በተመላላሽነት እየታከሙ ይገኛሉ። ደራሴ ተውኔት ጸጋዬ ገብረ መድኅን በወዲያኛው ቅዳሜ ዕለት ለጐበኙአቸው ኢትዮጵያውያን ወዳጆቻቸው እንደ ገለጡት በሳምንት ሦስት ቀናት የሚደረግላቸውን የ«ዳዮሊሲስ» ሕክምና ዋጋ መክፈል ወገብ የሚሰብር ነው። የኩላሊት ለውጥ (ትራንስፕላንት) ለማካሄድም የገንዘብ አቅሙና ኩላሊት ለማግኘትም ያለው ዕድል ቀላል አይደለም። ስለዚህ የወገን ድጋፍ ምትክ አልባ ጥሪ መሆኑ አያጠራጥርም ከሚል መደምደሚያ ላይ ተደርሶአል። ኩላሊት ለማግኘት ተመዝግቦ ተራ የመጠበቁ ጉዳይ ግዴታ እንደሚሆንና ለዚህም በመቶ ሺህ የሚቆጠር ዶላር ይዞ መገኘትም እንደሚገባ ተረጋግጦአል።</p>

<p>ለባለቅኔ ሎሬት ጸጋዬ በአገር አቀፍና በኢንተርኔት አማካይነት የድጋፍ ዘመቻ የተጀመረ ሲሆን በተለይ በውጭ አገር ያለው ጥረት ከፍ ይል ዘንድ ባለፈው ቅዳሜ የጐበኛቸው ቡድን አጢኖአል።</p>

<p>በጠቅላላው ግን ሁለቱን ታላላቅ ኢትዮጵያውያን (ፕሮፌሰር አሥራትንና ባለቅኔ ሎሬት ጸጋዬን) በማዳን ረገድ በአገር ውስጥና በውጭ ያለው ዜጋ እንዲረባረብ አድናቂዎቻቸው እያሳሰቡ ናቸው።</p>

<p>ይህ በእንዳህ እንዳለ የኢትዮጵያ አንድነት አርበኞች ግንባር ሊቀመንበር ጄኔራል ኃይሌ መለስ ባለፈው ዓመት ሱዳን ውስጥ ያለ አንዳች ያልተገለጠ ምክንያት ታስረው እየተሰቃዩ ሲሆን ባለፈው ሳምንት የረሃብ አድማ መጀመራቸውን የቅርብ ምንጮች አረጋገጡ።</p>

<p>የደርግ አባልና ብርጋዲየር ጄኔራል የነበሩት ኃይሌ መለስ በሰባቱ ዓመት በደብረታቦርና በአካባቢው እየተዘዋወሩ ለወያኔ አገዛዝ ሥጋት ፈጥረው የኖሩ መሆናቸውንና በዚህ የተነሣም የቅርብና የተቋጥሮ ዘመዶቻቸው ሳይቀሩ ለበቀል ተጋልጠው እንደቆዩ ታውቋል።</p>

<p>በአንዳንድ ሰዎች ግምትና ፍርሃት ሱዳን ከወያኔ ኢሕአዴግ መንግሥት ጋር ያላትን ቅራኔ ለመፍታት በምታደርገው ጥረት ጄኔራሉን በማስረከብ መታረቂያ ልታደርጋቸው ትችላለች በሚል ፍራቻ ባለፈው ሳምንት በዋሽንግተን ዲሲ በሚገኘው የሱዳን ኤምባሲና በአውሮፓ ልዩ ልዩ መዲናዎችም የሱዳን ኤምባሲዎች ፊት ለፊት የተቃውሞ ሰልፎች ተደርገዋል።</p>

<p>በዋሽንግተኑ ሰልፍ ጄኔራሉና አብረዋቸው የታሠሩት ጓደኞቻቸው ከእሥር እንዲፈቱ፣ ሌሎችም የኢትዮጵያ ታጋዮች ዋስትና እንዲኖራቸው ተጠይቆአል። ከጄኔራሉ ጋር ታስረው የነበሩ ሰባት ጓደኞቻቸው ከጥቂት ወራት በፊት መፈታታቸውን ለማወቅ ተችሏል።</p>


</body>
</html>
