<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀጠሮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቀጠሮ</h1>


<p>ባለፈው ሰሞን የዐድዋ ድል 103ኛ ዓመት በዓልንና በኢትዮጵያና ኤርትራ መካከል ከድንበር ውዝግብ ጋር በተያያዘ የተከሰተውን ጦርነት አስመልክቶ የአዲስ አበባ ዩኒቨርሲቲ ማኅበረሰብ ካካሄደው «የፀረ - ወረራ አንድነት ቀን» ስብሰባ በመነሳት በስብሰባው ላይ ተናጋሪ ከነበሩት የኢኮኖሚ ባለሙያ ከዶ/ር ብርሃኑ ነጋ ጋር ያደረግነውን ቃለ - ምልልስ የመጀመሪያ ክፍል አቅርበናል።</p>

<p>ዶ/ር ብርሃኑ የስብሰባውን ሂደት፣ የተማሪዎችና የመምህራን ተሣትፎ እንዴት እንደነበር፣ አሁን ያለውን የአዲስ አበባ ዩኒቨርሲቲ ማኅበረሰብ ከቀድሞው ጋር ያለውን ንጽጽር፣ ሻዕቢያን የኢትዮጵያ ግራ ኃይሎች ካሁን ካለው አቋሙ አንፃር መደገፍ ነበረባቸው ወይ? በኢትዮ - ኤርትራ የድንበር ውዝግብና በጦርነቱ ዙሪያ የነበረውን የዲፕሎማሲ ሥራ በሚመለከት ለቀረቡላቸው ጥያቄዎች ሰፊ ማብራሪያ ሰጥተዋል።</p>

<p>በ2ኛው ክፍል ደግሞ ከጦርነቱ ጋር በተያያዘ የምሁራን ሚና ምን መሆን እንዳለበት፣ ከጐሣ ፖለቲካው አንፃር ምሁራን ሊኖራቸው ስለሚገባው አቋም፣ አንቀጽ 39 ከአገሪቱ አንድነትና ልማት አንፃር የሚኖረው አንድምታ ምን እንደሆነና ለሌሎችም ጥያቄዎች የሰጡትን መልስ የዛሬው የቀጠሮ አምዳችን አድርገነዋል።</p>

<p><span class="underline">ጦቢያ፦</span> ከጦርነቱ ጋር በተያያዘ የምሁራን ሚና ምን መሆን አለበት?</p>

<p>ዶ/ር ብርሃኑ፦ እኔ ይሄን የማየው የኢትዮጵያ የፖለቲካ አካሄድ ምን ያህል ፈር የለቀቀና ጽንፈኛ (ሾተቨብሾቈቃቦቨ) እንደሆነ ያሳየበት አድርጌ ነው። በአገር ውስጥና በተለይ ውጭ አገር ያለው ኢትዮጵያዊ ከአገር እየተለየ ሲሄድ ነገሮች ሁሉ እየተጋነኑ ስለሚመጡና ከሚደርሱት መረጃዎች ተጨባጭ የሆነ ተስፋ ሲያጣ በሚገርም ዓይነት ጥግ የያዘ ፖለቲካ ይዞ ይታያል። የኢትዮጵያ የፖለቲካ አካሄድ ሁልጊዜ የሚገለጠው በጣም ፅንፈኛ በሆነ መልኩ ነው።</p>

<p>ኢሕአዴግ አገር አጥፊና ሊያጠፋ የመጣ ስለሆነ መጥፋት አለበት፣ ወይም ኢሕአዴግ ወርቅ ነው ከዚህ በላይ ልናገኝ አንችልም፣ ከእሱ የተሻለ መንግሥት አይኖርም፣ የሚል ዓይነት አቋሞች እንጂ በኢትዮጵያ ፖለቲካ ከበፊትም ጀምሮ በመሃል ያሉ ሁለቱንም ፅንፈኛ አመለካከቶች ለማገናዘብ የሞከሩ አቋሞች ብዙውን ጊዜ ተሰሚነት እያጡ ሲዋጡ ነው የሚታየው። ይህ የፖለቲካ አካሄድ ደግሞ በፍጹም ለአገራችን ሰላምም ሆነ እድገት የሚበጅ አይደለም።</p>

<p>ይህ ችግር ደግሞ አሁን የተጀመረ አይደለም። የ1966ቱን ሁኔታ መለስ ብለን ስንቃኝ በወቅቱ ከሶሻሊዝም በስተቀር በሌላ አመለካከት ላይ ውይይት ሊካሄድ አልተቻለም ነበር። እኔ ትዝ ይለኛል አቶ አዲስ ዓለማየሁ ይመስሉኛል ኢትዮጵያ ምን ዓይነት አስተዳደር ያስፈልጋታል? የሚል የሊበራል ዴሞክራሲ አስተሳሰብ ያለው ጽሑፍ ሲያቀርቡ ሁላችንም እርግፍ አድርገን ነበር የተውናቸው። አንዳችንም ልንሰማቸው አልፈለግንም። ውስጡ ገብተን እሳቸው ያቀረቡት ሃሳብ ምንድነው ያለው ጥቅም? አላልንም። በወቅቱ ሊኖር የሚችለው አመለካከት አንድም ተራማጅ መሆን አለበለዚያም አድሃሪ መሆን ብቻ ነው ብለን ነበር የደመደምነው። ይሄ በተወሰነ ደረጃም ቢሆን የፖለቲካ ጨቅላነታችንን ቁልጭ አድርጐ የሚያሳይ አስተሳሰብ ነበር። በደንብ ወደታሰበበት፣ ዘርዘር ወደአለ የፖለቲካ ውይይት ውስጥ አንገባም። ከዚያ ዓይነት አስተሳሰብ መላቀቅ ሲኖርብን በደርግ ጊዜም ይህንኑ ግትር አቋም ገፋንበት። አሁን ኢሕአዴግ ሲመጣም የቀጠለው እንደዚሁ ነው። የሚያሳዝነው ካለፈው ክፉ ታሪካችን አለማማራችን ነው።</p>

<p>ኢህአዴግን ጥቂት ሰዎች ከሞላ ጐደል ከብሔረሰብ ጋር በተያያዘ መልኩ እንዲሁም ውሱን ምሁራን ድጋፍ ሰጡት። ሌላው አገር ሊያጠፋ የመጣ ነው አለ። በመሃል ሌላ አማራጭ የሆነ ምንም ውይይት አልነበረም። ይሄ በተለይ በውጭ ያለውን አብዛኛውን ኢትዮጵያዊ ስንዴውን ከእንክርዳዱ ለመለየትና ጉዳዮችን በርዕስ እንኳን ለመተንተንና ለማገናዘብ አላስቻለውም።</p>

<p>አንድ መንግሥት ብዙ ነገር ነው። ማንነቱን የምትለካው በፖለቲካ ሥርዓቱ አወቃቀር ብቻ አይደለም። በኢኮኖሚ ፖሊሲውና በሰብዓዊ ገጽታው እየተለየ አቋሙ መታየት ይኖርበታል። ይሄ መንግሥት በዚህ ጥያቄ ላይ አቋሙ ምንድነው? በዚያኛውስ ላይ የሚያደርገው ምንድነው? እዚህ ላይ ስህተት ነበር፣ እዚያኛው ላይ ትክክል ነው፣ የሚል ዓይነት ውይይት ብዙም አልተለመደም። ብዙዎቹ ጥናቶቻችንም እንዲህ ዓይነቱን ሁኔታ ስለማያመላክቱ ከዚህ ድክመት የፀዱ አይደሉም።</p>

<p>በዚህ ምክንያት አብዛኛው ውጭ ያለው ኢትዮጵያዊ ለዘብ ያለ አቋም ሊይዝ አልቻለም። አሁን ለምሳሌ ኢሕአዴግ የአገር ጠላት ነው፣ አገር ሊገነጣጥል የመጣ ነው ብለህ ካሰብክ ችግር ሲመጣ ኢሕአዴግ ራሱ ችግር ነውና አገር ሊገነጥል የመጣን ድርጅት ለምን ብዬ ነው የምደግፈው ከሚል ድም ዳሜ ላይ ትደርሳለህ። ዋሽንግተን በነበርኩ ጊዜ እዚያ ለኢትዮጵያውያን በአማርኛ ቋንቋ ከሚሰራጩ የሬዲዮ ዝግጅቶች በጣም አስጸያፊ የሆኑ መልእ ክቶችና ውይይቶች ናቸው ሲተላለፉ የሰማሁት። አንዱ አገር ተወርራለችና በአንድነት ተሰብስበን እንቁም ሲል ሌላው ደግሞ ለእነኝህ አገር ሻጭ ወያኔዎች ለምን ድጋፍ እንሰጣለን የሚል በጣም ጥግ የያዘ አቋም ነበር ሲያስተጋባ የነበረው።</p>

<p>መሃል ላይ ሆኖ እስቲ አገራችን ተወርራለችና ዝም ብለን ከማየት እዚህ ላይ ተሰብስበን አንድ ድጋፍ እንስጥ። ከዚህ ጋር ግን ይሄ መንግሥት በአገር አንድነት ላይ የፈጠራቸውን ችግሮች እንዲያነሳ አብረን እንጠይቅ የሚል ዓይነት ውይይት እንኳን ለማድረግ ቀደምትነቱን የወሰደ የለም። መቻቻል የፖለቲካ ባህላችን ስላልሆነ ይህን ድክመት ገና መዋጋት ያለብን ይመስለኛል፣ እኔ እንደምገምተው ልክ ይሄ ጦርነት መጥቶ ድጋፍ ሲሰባሰብ የተወሰነው ኅብረተሰብ ይሄን ሲያደርግ የነበረው መንግሥት ይቅርታ ይጠይቀናል ብሎ በማሰብ ይመስላል፣ አብዛኛው ደግሞ ራሱን ከሁሉም ነገር አግልሎ ነው ያለው። እኔ በመንግሥትም በኩል በዚህ ረገድ በቂ ሙከራ የተደረገ አይመ ስለኝም። በተለይ የመንግሥት ተወካዮች ምንም አንደራደርም፣ አቋማችን ግልጽና የፀና ነው። በዚህ ጦርነት አማካኝነት ሌላ ነገር ልታገቡብን አትችሉም እያሉ አንዳንድ መግለጫዎችን ይሰጡ ነበር። ይሄ ዓይነት ሁኔታ በተለይ ውጭ ባለው ኢትዮጵያዊ አካባቢ የበለጠ ቂምን ፈጠረ።</p>

<p>ዋሽንግተን ከተማ ውስጥ 2 ሺህ የሚሆኑ ኢትዮጵያውያን በተገኙበት ስብሰባ የተዋጣው 20ሺህ ዶላር ብቻ ነበር። ይህ በነፍስ ወከፍ 10 ዶላር ማለት ነው። አገር ተወርሯል ብለህ የነገርከው ወገንህ ብዙ ማድረግ ሲችል ያንን ያህል ብቻ መዋጮ መለገሱ ቅሬታ እንዳለውና ምን ያህል ከልቡ እንዳልነበረ ያመለክታል። እዚህ ላይ በአገር የመጣን ችግር ከሌላ ነገሮች ጋር ለያይቶ ማየት እንዳልተቻለ እንገነዘባለን። ወይም በከፋ መልኩ ፖለቲካችን ከወሬ አልፎ በተግባር መተርጐም የሚችል አለመሆኑን ያመለክታል። ይህ በነገራችን ላይ በአገራችን በሰፊው የሚታይ ድክመት ነው። ዓላማን በወሬ ከመግለጽ ይልቅ በተግባር ማሳየት አለመቻል (ያውም በግልጽና በይፋ ሳይሆን በአሉባልታ ደረጃ) ልንታደገው የሚገባን ደካማ የፖለቲካና ማኅበራዊ ገጽታችን ይመስለኛል።</p>

<p>ሻዕቢያ አሸነፈ ማለት ችግሩ እዚያው ላይ አቆመ ማለት አይደለም። የአገራችንን ማንነትንም ጥያቄ ላይ የሚጥል ጭምር ነው። ይህንን ወረራ አንድ ላይ እንታደግና ሌሎች ጥያቄዎቻችንን ደግሞ በዚያው እናቅርብ የሚል ትንሽ ለዘብ ያለ አመለካከት ሊኖረን ይገባል። ይሄ የፖለቲካ ባህላችን ችግር ይመስለኛል። ይሄ ችግር ከፖለቲከኞችም አልፎ ምሁራንንም ተጠናውቷል። እኔ ለዚህም ይመስለኛል የኢትዮጵያ ምሁራን እንቅስቃሴ በዚህ ሁኔታ በጣም ደካማ የነበረው። ምሁራን ከጦርነቱ በፊት በጉዳዩ ላይ አስበው ቢነሱ ኖሮ የኢትዮጵያና የኤርትራ ግንኙነት ልክ ነው ወይ? በዚህ በዚህ ምክንያት ስህተት ነው። ይሄ ይሄ ነገር መታረም አለበት ቢሉ ኖሮ አሁን የተደቀነብንን ጦርነት ለማስቀረትም ይቻል ነበር የሚል አስተያየት አለኝ።</p>

<p>የምሁራን ሚና እኔንም ጨምሮ በጣም ደካማ ነበር። ከዚህ መማር ያለብን ይመስለኛል። የአገር ጉዳይንና በአገር ላይ የሚነሱ ጥያቄዎችን ዝም ብሎ ለመንግሥት ወይም ለጥቂት የፖለቲካ ቡድኖች ጨርሶ መተው አግባብ አይመስለኝም። የሁላችንንም ተሳትፎ ይጠይቃል። ወደፊትም ማድረግ ያለብንም ይህንኑ ነው።</p>

<p><span class="underline">ጦቢያ፦</span> ከጐሣ ፖለቲካው አንፃር ምሁራን ሊኖራቸው የሚገባው አቋም ምንድነው?</p>

<p>ዶ/ር ብርሃኑ፦ ይሄ ጥያቄ በጣም ከባድና ልዩ ጥንቃቄም የሚያሻው ነው። ከባድነቱ ለመንግሥት ምን መባል አለበት ብዬ ሳይሆን በኢትዮጵያ ብሔረሰቦች መካከል ያለው ጥያቄ ምን መሆን አለበት? እንዴትስ መሻሻል ይኖርበታል? ከሚል ተነስቼ ነው። የትኛው ነው ጥሩ ዓይነት አካሄድ የሚለው ጥያቄ አስቀድሞ በሕወሓት (ሦሞሖላ) የመጣ አይደለም። ከዚህ በፊት የነበረ ነው።</p>

<p>በኢትዮጵያ ተማሪዎች ማኅበር የብሔረሰብ ጥያቄ ሲነሳ በዋና አቀንቃኝነታቸው የሚነሱት እነዋለልኝ መኮንን ናቸው። አማሮች ናቸው። ያ አሁን ያለውን ነገር እነሱ አመጡት ለማለት አይደለም። በሃሳብ ደረጃ በኢትዮጵያ ብሔረሰቦች መካከል ያለው ግንኙነት ሙሉ ለሙሉ ፍትሃዊ አልነበረም የሚለው ስሜት በአብዛኛው የኢትዮጵያ ምሁራን ዘንድም ተቀባይነት የነበረው ስሜት ነው ለማለት ፈልጌ ነው ልዩነቶቹ የሚመጡት። ስለዚህ ምን ይደረግ? በሚለው ላይ ነው።</p>

<p>ፍትህ እንዲሰፍን፣ ብሔረሰቦች በአገር ውስጥ ያላቸውን አገራዊ ስሜት በእኩል እንዲቋደሱና የአገሪቱ ሀብት ተጠቃሚ እንዲሆኑ ምን ዓይነት አወቃቀር ነው የሚሻለው? የሚለው በጃንሆይ ጊዜ ውይይት ሲደረግበት ነበር። ደርግ ሲለፍፍለት የነበረም ጉዳይ ነው። እንዲያውም ደርግ የብሔረሰቦች ጥናት ኢንስቲትዩት ብሎ አንድ ተቋም አቋቁሞም ነበር። ስለዚህ ጉዳዩን እንደ አዲስ ማየት የለብንም። መጀመሪያ ማጤን ያለብንም ነገሩ አዲስ አለመሆኑን መገንዘቡ ላይ ነው። ጥያቄው ዝም ብሎ በሕወሓት የመጣ ሳይሆን ቀደም ብሎ ያለ መሆኑ መታወቅ ይኖርበታል።</p>

<p>ይሄ ጥያቄ እንዴት ይፈታ? ሲባል ልዩነት ይመጣል። ልዩነቱ አንድነታችንና አንድ አገርነታችንንና ኢትዮጵያዊነታችንን እናስቀድምና ከዚያ የውስጥ ችግሮቻችንን እንፍታ የሚል በአንድ በኩል፣ ሌሎች ደግሞ የለም የኢትዮጵያ ማንነት መገለጫ ራሱ ብሔረሰቦቿ ናቸው፣ ኢትዮጵያ ራሷ የብሔረሰቦች ድምር ነች። ስለዚህ የብሔረሰቦችን ችግር ሳንፈታ ኢትዮጵያዊነት የሚባል ነገር ሊኖር አይችልም የሚል አቋም ያራምዱ ነበር።</p>

<p>የፖለቲካ መስመሮች ትክክለኛ መሆንና አለመሆን ዋና መለኪያ የብሔረሰቦች ጥያቄ ነው የሚል አቋም በሌላ በኩል ሲስተናገዱና ክርክር ሲካሄድባቸው እንደቆዩ ይታወቃል። የኢትዮጵያ ዋንኛ ችግር በብሔረሰቦች መካከል ያለው ጥሩ ያልሆነ ግንኙነት ነው ብለው የሚያምኑና የዴሞክራሲያዊነት ዋና መለኪያ ደግሞ ይህንን የብሔረሰብ ጥያቄ አስቀድሞ የዚህን እኩልነት ማረጋገጥ ነው ብሎ የሚያምነው የፖለቲካ ኃይል በ1983 አሸንፎ ሥልጣን ያዘ። ይህን ከያዘ በኋላ በተወሰነ ደረጃ በብሔሮች መካከል አለ የሚባለውን እኩልነት ሥራ ላይ አውላለሁ በሚልበት ጊዜ ትልቁን ኢትዮጵያዊ ብሔረተኝነትን ባገኘው አጋጣሚ እየኮረኮመው ሲሄድ ነበር።</p>

<p>ይሄም ብዙ ኢትዮጵያዊ ነን ብለው የሚያምኑ ለብሔረሰብ ካላቸው እምነት ይልቅ ለኢትዮጵያዊነታቸው የበላይነት የሚሰጡ፣ የብሔር እኩልነት ተብሎ የሚወራው የብሔር እኩልነት ለማስፈን ሳይሆን የአንድን ብሔር ጥቅም ለማስጠበቅ ነው፣ በዚያም አንፃር ሌሎችን ብሔረሰቦች ለመኮርኮም ነው፣ በተለይ አማራውን ለመጫን ብለው የሚያምኑ ኃይሎች በተወሰነ ደረጃ ቁጭትና ብስጭት ተሰምቷቸዋል። እኔ አሁን ያለው ሁኔታ ብሔር ብሔረሰቦችን በሚመለከት ያሉትን እነኝህን ሁለት የፖለቲካ አስተያየቶች ወደ መሃል ይዞአቸው እየመጣ ይመስለኛል። በኤርትራ በኩል የተደረገው ወረራ እነኝህ ሁለት አቋሞች ጥግ በያዘ መልካቸው በተወሰነ ደረጃ ትክክል እንዳልሆኑ ያሳየና ራሱን አግልሎ የነበረውን ምሁርና ሌላውን የኅብረተሰብ ክፍልም ያቀራረበ ይመስለኛል። አጋጣሚው በተለይ የብሔሮች እኩልነት ዋና ነገር ነው ብሎ ለሚያምነውም ሆነ በኢትዮጵያ ውስጥ የብሔረሰብ ጥያቄ ብሎ ነገር የለም፣ ሁሉም ኢትዮጵያዊ ነው ብሎ ጽንፈኛ አቋም የያዘውን ክፍል መመለሻ ነው።</p>

<p>ወረራው ይዞልን የመጣው ሌላው አጋጣሚ እነኝህ ጥግ የያዙ መስመሮች የትም አያደርሱንም፣ እስቲ ወደ መሃል እንምጣ ኢትዮጵያዊነት የሚባል ነገር አለ የሚለውንም አስተሳሰብ የበለጠ እንድንገነዘብ ያስቻለ ነው። ኢትዮጵያዊነት ጠንካራ ነው። ኢትዮጵያዊነት ከብሔረሰቦች ድምርም በላይ ነው። ኢትዮጵያዊነት ዝም ብሎ የብሔረሰቦች ድምር ብቻ ሳይሆን ከዚያ ያለፈም ስሜት በውስጡ እንዳለ የሰሞኑ የኢትዮጵያውያን እንቅስቃሴ በገሃድ አስመስክሯል።</p>

<p>ብሔረሰቦች ሁሉ እኩል ናቸው፣ አንዱ ከሌላው ችግር የለበትም፣ ይወራ የነበረው ተረት ተረት ነበረ ብሎ ለሚያምነውም የለም ተረት ተረት ቢሆንማ ኖሮ እንዲህ ዓይነት ስሜትም ባልኖረ ነበር። በመካከል ችግር አለ ብሎ ማመንና ችግሩን ለመፍታት ግን ከኢትዮጵያዊነት ጋር አያይዘን በአንድ ላይ ለመፍታት የምንችልበትን ቀመር መፈለግ የበለጠ ያዋጣናል።</p>

<p>አሁን ፖለቲካው ወደ መሃል የሚመጣበት መንገድ እየተፈጠረ ነው። ይሄ አካሄድ እነዚያን ጥግ የያዙ መስመሮችን የሚያቀራርብ ነው የሚመስለኝ።</p>

<p><span class="underline">ጦቢያ፦</span> ከጐሣ ፖለቲካው አንፃር በሕገ-መንግሥቱ ላይ የሰፈረው አንቀጽ 39ን የሚያራምዱ ሰዎችን እምነት በምን መልክ ያዩታል? ይህስ ከአገሪቱ አንድነትና ልማት አንፃር የሚኖረውስ አንድምታ ምን ይመስልዎታል?</p>

<p>ዶ/ር ብርሃኑ፦ አንድን አቋም በበጐም በክፉም መልኩ ልታየው ትችላለህ። ለምሳሌ አንቀጽ 39 የብሔሮች የራስን ዕድል በራስ የመወሰን መብት እስከመገንጠል ድረስ መብት አላቸው ይላል። አሁን ይንን ሁለት ምሁራን በሁለት መልክ ሊያዩት ይችላሉ። አንደኛው ይሄ ወያኔ ኢትዮጵያን ለመገነጣጠልና ለማጥፋት ካለው ዓላማ ተነስቶ በግድ የሸነቆረብን አንቀጽ ስለሆነ በአስቸኳይ መነሳት አለበት ሊል ይችላል። በሌላ በኩል ደግሞ በበጐ መልኩ የሚያየው ሰው የለም ይሄ አንቀጽ የመጣው ለክፋት ሳይሆን በኢትዮጵያ ብሔረሰቦች መካከል ልዩነትና ችግር አለ ይንን በሰላም መንገድ ለመፍታት ከተፈለገ መብታችሁ ነው። ከፈለጋችሁ ከኢትዮጵያ ጋር የግድ አንድ መሆን የለባችሁም ለብቻችሁ መሄድ ትችላላችሁ። ከኢትዮጵያ ጋር አንድ ላይ መኖር የምትችሉት ወድዳችሁ ሲሆን ነው። ይህን ፈቃድ ከሰጠናችሁ እንዲያውም ኢትዮጵያዊነቱ የበለጠ ይሰማችኋል። ስለዚህ ይህ አንቀጽ የገባው ይበልጥ የኢትዮጵያን አንድነት አስበን ነው። ለሰላምና ለአንድነት ተብሎ የወጣ ስለሆነ እስቲ ታክቲካዊ ተጽእኖውን እንየው። በተግባር ግን ምን እያደረገ እንደሆነ እንይ የሚል ለዘብ ያለ ውይይት ማድረግ ይቻላል።</p>

<p>ከዚህ አንፃር ሳየው ለውይይት የሚመቸው ለዘብ ያለው ይመስለኛል። ጥግ ማስያዙ ምንም አይጠቅምም። አንድን ነገር ለዘብ አድርገን ካየን የሚሆነው በእርግጥም የብሔረሰቦችን የራስን እድል በራስ የመወሰን እስከ መገንጠል መብት በሕገ-መንግሥት ውስጥ ያስገባነው ሰላም ያመጣል፣ በሰላም አብረን እንድንኖር ያደርገናል ተብሎ ታምኖበት ከሆነ ይሄው ለኤርትራ የተሰጠው ይህ መብት ሰላም አልሰጠንም። እንዲያውም ከፍተኛ ጦርነት ውስጥ ከትቶናል። ያ መብት ስለተሰጠ ሰላምና አንድነት ይመጣል ማለት አይደለም። ያ መብት ከሌለ ብዙ ብሔረሰቦች ባሉበት አገር ውስጥ ሁልጊዜ ረብሻ ይፈጠራል ማለትም አይደለም። ምናልባት ኢትዮጵያ ብቻ ነች ይሄን መብት በይፋ ሰጥታ በሕገ-መንግሥቷ ያካተተችው። ብዙ አገሮች ይሄ መብት ሳይኖር በሌላ መልክ የብሔረሰቦች ችግራቸውን በሰላማዊና ፍትሃዊ መንገድ ፈትተዋል። እኛ ከዚያ የምንለይበት የተለየ ተፈጥሮ ያለን ወይንም ችግራችን በተለየ መልኩ ሌላ ዓይነት መፍትሄ የከለከለ አይመስለኝም።</p>

<p>እኔ አንዱ ምክንያት የሚመስለኝ እነዚህ አቋሞች ተግባራዊ ከሆኑ ነገሮች ላይ የተነሱ ሳይሆኑ ከርዕዮተ ዓለም የመነጩ መሆናቸው ነው። አሁን ደግሞ የርዕዮተ ዓለም ማስፋፊያ ዘመን ላይ አይደለም ያለነው። አሁን በእውነቱ ተግባራዊ ሆነን ይሄ ነገር ሊያስከትል የሚችላቸው ችግሮች ምንድን ናቸው? ከጥፋቱ የትኛው ይብሳል? ብለን አመዛዝነን የምናይበት ነው።</p>

<p>እኔ እንደምገምተው አንዱ ችግር የመሰለኝ በዚህ አንቀጽ ላይ አሁን ባልኩት ዓይነት መልክ የጉዳዩ ጠበብት በቂ ውይይት ሳያደርጉበት ነው ሕገ-መንግሥቱ ውስጥ የገባው። ተማምነን በደንብ በጉዳዩ ላይ በኃሣብ አልተፋጨንበትም። ፍርሃትም ስለነበር የዚህ ደጋፊና ተቃራኒ የሆኑ ጥግ የያዙ አቋሞችን ከማናፈስ በስተቀር የሰከኑ ውይይቶች አልተደረጉም። አሁን የደረስንበት የታሪክ ወቅት በተለይም ጦርነቱ እስቲ ይሄንና ሌሎችንም በሕገ-መንግሥቱ የተካተቱ አንቀጾች ረጋ ብለን እንመ ርምራቸው ወደሚለው አዝማሚያ እንድናተኩር አመቺ ሁኔታ የፈጠረልን ይመስለኛል። በተለይ ምሁራን ከስሜታዊነት ወጣ ብለው ስልታዊ በሆነ መንገድ አንቀጾቹ ለሀገር የሚበጁ ኃሣቦች ናቸው ወይ? ብለው ቢወያዩባቸው መልካም ነው።</p>

<p>አሁን በሕገ-መንግሥቱ ውስጥ የሰፈረው የመሬት ጥያቄ አለ። ይበጃል፣ አይበጅም ብለን መወያየት አለብን። የኢኮኖሚ ባለሙያዎች በአንድ ላይ ተቀምጠው የመሬት ጥያቄ ምን መሆን አለበት ብለው ምንም ርዕዮተ ዓለማዊ አመለካከት ሳይዙ ከምርት አንፃር፣ ከአገር ዕድገት አንፃር የትኛው ይጠቅማል ብለው መወያየት እንዳለባቸው ሁሉ፣ ይሄንን በፖለቲካው አንፃር ይሄ አንቀጽ ለሀገር አንድነትና ለፖለቲካ መረጋጋት በአጠቃላይም ለአገር እድገት የትኛው ነው የሚበጀው እንድንወያይበት መንገድ የከፈተ ቢሆን ጥሩ ነው ብዬ አምናለሁ።</p>

<p><span class="underline">ጦቢያ፦</span> በአገራችን ተግባራዊ በመሆን ላይ ነው የሚባለውን ዴሞክራሲያዊ ሥርዓት እንዴት ያዩታል?</p>

<p>ዶ/ር ብርሃኑ፦ ዴሞክራሲ በጣም ሰፋ ያለ ኃሣብ ነው። በተወሰነ ደረጃ በማነፃፀርም የሚታይ ነው። በአንፃሩ ደግሞ ዴሞክራሲያዊነት ሁሉም አገሮች ማክበር ያለባቸው አንዳንድ መሠረታዊ መርሆዎች አሉት። በጣም ዴሞክራሲያዊ ናቸው የምንላቸው አገሮች እንኳን ብዙ ዴሞክራሲን የሚፃረሩ ነገሮች ሲሰሩ እናያለን። ምናልባት ጠቃሚ የሚመስለኝ በኢትዮጵያ ውሰጥ ዴሞክራሲያዊ የፖለቲካ ማኅበረሰብን ለመፍጠር የሚያስችሉ መሠረታዊ መዋቅሮች ተጥለዋል ወይ? እነኝህ መዋቅሮች ደግሞ የፖለቲካ ድርጅቶች ብቻ ሣይሆኑ በኅብረተሰቡ ዘንድ የሥነ ልቡና መዋቅሮች አሉ ወይ? የሚሉትን መመልከቱ ነው።</p>

<p>እነኝህን መዋቅሮች ስናይ በኢትዮጵያ ውስጥ መሠረታዊ የሆነ የዴሞክራሲ ሥርዓት ለመመ ሥረት የሚገቡ ሥነልቡናዊ፣ ቁሣዊና ሌሎች መ ዋቅሮች ገና አልተዘረጉም የሚል እምነት አለኝ። ገና በጣም እንጭጭ ላይ ያለ ሙከራ ነው። ይህም ሙከራ ጉዳዩ በደንብ እንዲሰምር በስፋት ሚና ሊጫወቱ የሚችሉ ኃይሎች ሚናቸውን እየተጫወቱ አይደሉም። እንዲያውም አንዳንዶቹ እያደናቀፉት ነው የሚል አስተሳሰብ ነው ያለኝ።</p>

<p>ለምሣሌ የዴሞክራሲያዊ መርህ ዋና መዋቅራዊ መልኩ ነፃ የሆነ ምርጫና ጥሩ ፉክክር ያለበት የተለያዩ ፓርቲዎች የሚወዳደሩበት የምርጫ ተቋም ሲኖር ነው። እስካሁን አንድ ሙሉ ምርጫ አድርገናል። በዚያ ምርጫ ላይ ከ99% በላይ ያሸነፈው አንድ ፓርቲ ነው። ይሄ ድሮ በሶቭየት ጊዜ እንኳን ባለው ሁኔታ የምርጫውን ዴሞክራሲያዊነት፣ ወይም ምርጫው ችግር አልነበረ በትም፣ ኃይል አልተቀላቀለበትም ቢባልም የሥር ዓቱን ዴሞክራሲያዊነት ወይም ወደ ዴሞ ክራሲያዊነት የሚያደርገውን ጉዞ የሚጐዳ ነው።</p>

<p>ለምንድነው ሌሎቹ ፓርቲዎች ያላሸነፉት? ለምንድነው ሌሎቹ ፓርቲዎች ያልተወዳደሩት? ቢባል ግማሾቹ አንወዳደርም ብለው ጥለው ወጥተዋል። ከፊሎቹ ውድድር ከጀመሩ በኋላ አቋርጠዋል። ሌሎቹ ደግሞ በመንግሥት እንዳይወዳደሩ ተከልክለዋል። ይህንን ሁሉ ማየት ይኖርብናል። ነገር ግን በእርግጠኛነት መናገር የምንችለው በዚያ መለኪያ የኢትዮጵያ ዴሞክራሲያዊ አካሄድ በጣም ደካማ ነው።</p>

<p>የኢትዮጵያ ዴሞክራሲያዊ አካሄድ በጣም ደካማ የሆነበት ምክንያት በአንድ በኩል በመንግሥት ዘንድ ያለ ችግር፣ በተለይም መንግሥት እንደመንግሥትነቱ ዴሞክራሲያዊ ነኝ ካለ ዴሞክራሲያዊ ሥርዓት እንዲገነባ ሊደረጉ የሚገቡ ሁኔታዎችን ከመስመሩም ወጥቶ ቢሆን እነኛ መዋቅሮች እንዲያብቡና እንዲጠናከሩ ርምጃ መውሰድ ሲኖርበት እሱን አለማድረግ ብቻ ሣይሆን እንዲያውም አንዳንድ ጊዜ ሲያደናቅፋቸውም ታይቷል። በመንግሥት በኩል ለዴሞክራሲያዊነታችን የሚወሰደው ርምጃ በተወሰነ ደረጃም ቢሆን ከጠባብ የፖለቲካ ጥቅም ማሳደድ አንፃር በማየት ያንን የማዳከም ሁኔታ ይታያል።</p>

<p>ለዴሞክራሲ፣ ባህላችንና አሠራራችን የዚያኑ ያህል ድክመት ያለ የሚመስለኝ በተቃዋ ሚው በኩል ያለው ችግር ነው። ተቃዋሚዎች ቅድም እንዳልኩት ጥግ የያዘ መስመር ከማናፈስና መንግሥት እንዲህ አደረገን፣ መንግሥት በበቂ ሁኔታ ድጋፍ አልሰጠንም ከማለት በስተቀር የፖለቲካ ሥራ የሚጠይቀውን አድካሚ፣ መራራና ጠንካራ ትግል ለማድረግ የተዘጋጁ አይመስለኝም።</p>

<p>እኔ ባለፈው ጊዜ እዚህ ያለው የተቃዋሚ ድርጅቶች ኅብረት በመስቀል አደባባይ ሰላማዊ ሰልፍ ባዘጋጀ ጊዜ አንድ ከውጭ ከመጣ ጓደኛዬ ጋር ሁኔታውን ለመታዘብና ለመስማት ፈልገን ሄደን ነበር። እዚያ ስንሰማ በጣም የገረመን ነገር ሰባትና ስምንት የፖለቲካ ድርጅቶች ተሰብስበው የጠሩት ሕዝብ ያውም ጦርነቱን ደግፈው ባዘጋጅት ሰልፍ የተገኘው ሕዝብ ከ400 የማይበልጥ ነበር።</p>

<p>ይሄንን ሁኔታ በዕለቱ በየቀበሌው ሕዝቡን ለስብሰባ ጠርተውብን ነው ወዘተ፣ ብለው ማስተባበያ ሰጥተውበታል። ለእኔ ይሄ ምን ያህል በሕዝቡ ውስጥ ገብተዋል? ምን ያህልስ በሕዝቡ ውስጥ ለመሥራት ሞክረዋል? የሚለውን ድክመት ቁልጭ አድርጐ የሚያሳይ ይመስለኛል። የመንግሥት ድክመት እንደተጠበቀ ሆኖ «የለም ካልሆነ መሣሪያ እናነሳለን» ብሎ በየጊዜው ከማስፈራራት በመጀመሪያ ዴሞክራሲያዊ ሂደት ራሱ የሚጠይቀውን ጠንካራ ትግል ለመታገል መዘጋጀት ያስፈልጋል። በዚህ በኩል ተቃዋሚ ኃይሎች በቂ ትግል ያደረጉ አይመስለኝም። ወይንም በተለይ «የነቃው» ክፍል ገና እንደአማራጭ አልተቀበላቸውም ማለት ነው።</p>

<p>እኔ ከዚህ ሁሉ ይልቅ ከባዱ እዚህ አገር ዴሞክራሲያዊ ሥርዓት ለማስፈን ያለብን የተወሰነ የባሕል ችግር ይመስለኛል። ይህን ከበድ ያለ አስተያየት የምሰጠው ሁላችንም የጉዳዩ አሳሳቢነት ተሰምቶን ራሳችንን እንድንመረምር ፈልጌ ነው። የዴሞክራሲ አንዱ መልኩ የምርጫ ሂደት ይሁን እንጂ በአብዛኛው የመቻቻል ባህል ነው። በጣም የሚገርመኝና እዚህ አገር ከመጣሁ ጀምሮ የማየውና ውጭም ባሉት ኢትዮጵያውያን ዘንድ የሚንፀባረ ቀውም ይኸው የመቻቻል ባህል አለመኖር ነው።</p>

<p>የኢትዮጵያ ምሁራን የመቻቻል ባህል ለመፍጠር ካላቸው ኃይል ይልቅ ጥግ የያዘ ፖለቲካ ይዞ ለመታገል የበለጠ ኃይል አላቸው። በተራ ውይይቶች እንኳን አንድ ሰው አቋም ወስዶ አንድ ኃሣብ ከሰነዘረ ወይ የኢሕአዴግ ደጋፊ መሆን አለበት፣ አለበለዚያ የኢሕአዴግ ተቃዋሚ ሆኖ ይፈረጃል። በመሃል ሊያቀራርብ የሚችል አማራጭ ኃሣብ የለም። አንድ ሰው አስተያየት ሲሰጥ አስተያየቱ ትክክል ነው? ትክክል አይደለም? ብሎ ጠይቆ ኃሣብ ከመስጠት ይልቅ ወደ ኋላ ምን ፍላ ጐት አለው? (መቌቨቃቭሾ) መጠየቅ ይቀድምብናል። የኃሣቡን ትክክለኛ መሆን አለመሆን ሣይሆን ከምን ተነስቶ ነው? ብሎ መጠየቅ በምሁራኑ ዘንድም ያለ ባህል ነው። አንዳንዱም የምሁራዊ ብስለት ምልክት ሁሉ ተደርጐ ይታያል።</p>

<p>የግልና የመንግሥት ጋዜጠኞች ራሳቸው በሚያወጡአቸው ዘገባዎች የመቻቻል ባህል በኢትዮጵያ ውስጥ እንዲሰፍን እያገዙ አይደሉም ያሉት። የሚደረገው ሙከራ ሁሉ አቋም ማስያዝ ብቻ ነው። ይሄ ወንበዴ፣ ይሄ ወያኔ፣ ወዘተ፣ ማለት እንጂ የለም ሰውዬው ያለውን ነገር አይተህ፣ ይሄ በዚህ ጥያቄ ላይ የያዝከው አቋም በዚህ በዚህ ምክንያት ትክክል አልነበረም ብሎ የሚናገር ሰው ለማግኘት እኮ በጣም ከባድ ሆኖአል።</p>

<p>በምሁራን ደረጃ እንኳን እርስ በርስ መነጋገር በማይቻልበት ደረጃ ነው ያለነው። ይሄን ይሄን ሳየው ተስፋዬ በጣም ይዳከማል። እሱ ቢኖር፣ ሰፊ የሲቪል ማኅበረሰብ ቢኖር፣ እርስ በርሱ መወያየት የሚችል ሰፊ የምሁር ማኅበረሰብ ቢኖር፣ መንግሥት ራሱ ለመከላከል እንኳን ቢሞክር ከባድ ነበር የሚሆንበት።</p>

<p>እኔን በጣም ሲያሳስበኝ የነበረውና መንግሥት ሆን ብሎ ለሰባት ዓመት ሲያሸው የቆየው የብሮድካስት ሚዲያ ረቂቅ ሕግ ሰሞኑን ለፓርላማ ቀረበ መባሉ ደስ ብሎኛል። ኅብረተሰቡ በጣም ተሰሚነት ያለውን የመገናኛ ብዙሃን እንዲያገኝ መታሰቡ ራሱ ቸር ወሬ ነው። እነማን ይህን የመገናኛ አውታር ይዘው እንደሚጠቀሙበት ገና የሚታይ ነው የሚሆነው።</p>

<p>እንደ ጋዜጦቻችን በጣም ጥግ የያዙ አቋሞች ለማራመድ ከሆነ ለዴሞክራሲ ባህላችን ጐጂ እንጂ የሚበጅ አይሆንም። ነገር ግን የሰከኑ ሰዎች፣ በመሃል ላይ ያሉ፣ የመቻቻልን ባህል ለማስፋት የሚሞክሩ ሰዎች ከሆኑ ይህንን ሁኔታ ያጐለብቱልን ይሆናል። ይህ ነው ለዴሞክራሲ መሠረቱ። አሁን ባለንበት ሁኔታ ለዴሞክራሲ ባህል መጐልበት ምሁራኑ ወሳኝ ሚና መጫወት ይኖርባቸዋል። ለዚህም ነው በምሁራን ላይ የበለጠ አትኩሮት የምሰጠው። (ሶስተኛና የመጨረሻው ክፍል ሣምንት ይቀርባል።)</p>


</body>
</html>
