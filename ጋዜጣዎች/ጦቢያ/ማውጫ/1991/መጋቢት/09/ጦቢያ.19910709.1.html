<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጾረናና የዛላንበሳ ግንባሮች ጦርነት የሞት ሽረት ሆኖአል - በኤርትራ ከተሞች የቤት ለቤት አሰሳ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በዘመናዊ መሣሪያ ያልተቻለ በዱላ?</span></h3>
<h2 class="align-center">የጾረናና የዛላንበሳ ግንባሮች ጦርነት የሞት ሽረት ሆኖአል - በኤርትራ ከተሞች የቤት ለቤት አሰሳ ይካሄዳል</h2>

<h3 class="align-center"><li> ተቃዋሚዎች አስግተዋል</h3></li>


<p>በኢትዮጵያና በኤርትራ መካከል በመረብ ሰቲት ግንባር «ዘመቻ ፀሐይ ግባት» በሚል ስያሜ ከየካቲት 16 - 19/1991 ዓ.ም የተካሄደው የተጠናከረ ውጊያ በኢትዮጵያ የበላይነት ከተጠናቀቀ ወዲህ ለሁለት ሳምንታት ጋብ ብሎ የቆየው ጦርነት ባለፈው እሁድ በፆረናና በዛላአንበሳ ግንባር በአዲስ መልክ ተጀምሮ በመካሄድ ላይ ነው። በውጊያው ማን የበላይነት እንደያዘ ለጊዜው ባይገለጽም ሻዕቢያ መጋቢት 7 ቀን 1991 ጦርነቱን በድል ደምድሜያለሁ ብሏል።</p>

<p>ቀደም ሲል የሻዕቢያው መሪ ኢሳይያስ አፈወርቂ የባድመ ሽንፈታቸውን ለመጀመሪያ ጊዜ አምነው መላው የአገራቸው ሕዝብ የአገሩን ሉዐላዊነት በዱላ ጭምር ለማስከበር ዝግጁ ሆኖ እንዲጠባበቅ ጥሪ አቅርበዋል።</p>

<p>ጦርነቱ በሁለቱም ግምባሮች እንደቀጠለ ባለበት በአሁኑ ወቅት በአሥመራ የቤት ለቤት አሠሳ የሚካሄድ ሲሆን የአሥመራ ነዋሪም በተለይ በቅርቡ ሊደረግ በታሰበው የቤት ለቤት ፍተሻ ንብረቶቹን እያሸሸ መሆኑ ይሰማል።</p>

<p>በዚህና በጦርነቱ ዙሪያ የተለያዩ የዜና አውታሮች የዘገቡአቸውንና በመካሄድ ላይ ያሉ የዲሎማሲ ጥረቶችን አሰባስቦ ሪፖርተራችን እንደሚከተለው አጠናቅሮታል።</p>

<p>በአሊቴና መረብ ጦር ግንባር በተለይም በፆረና አቅጣጫ በእጋላ እሁድ ማለዳ በ2 ሰዓት እንዲሁም በዛላንበሳ ግምባር የተጀመረው የሁለቱ አገሮች አዲስ ዙር ፍልሚያ አሁንም እንደቀጠለ መሆኑን የዓለም የዜና ማሰራጫዎች በግንባር ቀደምት ዜናነት እየዘገቡት ይገኛሉ።</p>

<p>ይኸው ከአሥመራ በስተደቡብ 100 ኪሎ ሜትር ርቀት ላይ በመካሄድ ላይ ያለው ጦርነት በኢትዮጵያ በኩል ከዘጠኝ ወራት በላይ የተያዘውን ዛላንበሳና ዙሪያውን ነፃ ለማውጣት የሚደረግ ትግል ሲሆን በሻዕቢያ ወገን ደግሞ ይዞታውን እንዳለ ለማቆየትና ለመደራደሪያ ለማቅረብ የሚካሄድ የሞት ሽረት ትግል እንደሆነ የተለያዩ ምንጮች ይጠቁማሉ።</p>

<p>የእግረኛ ሠራዊት፣ ታንኮች፣ ከባድ መሣሪያዎችና የውጊያ አውሮፕላኖች እንደተካፈሉበት በተነገረለት በዚሁ ጦርነት የሻዕቢያ መንግሥት ከመጀመሪያው ዕለት የውጊያው ውሎ አንስቶ ለማመን የሚያስቸግሩ የተምታቱ ወታደራዊ መግለጫዎችን እያሠራጨ ይገኛል።</p>

<p>በውጭ ጉዳይ ሚኒስቴሩ በኩል የተሰጠው መግለጫ በኢትዮጵያ ሠራዊት ላይ የደረሰው ጉዳትና ኪሣራ በአሃዝ ዝርዝሩ ስላልቀረበ ለጊዜው መግለጽ አለመቻሉን ጠቅሶ በመጋቢት 5 ቀን 91 ዓ.ም በተካሄደው ፍልሚያ ብቻ 60 ታንኮች ማቃጠሉን፣ 3 ሌሎች ታንኮች መማረኩን አንድ ሚግ 23 ተዋጊ ጄት ተመትቶ መውደቁን አብራርቷል። መጋቢት 8 ቀን 1991 በተላለፈ ዜና የወደሙት ታንኮች ቁጥር ወደ 20 ከፍ ብሏል። የቢቢሲ ዜና ዘጋቢም ምስክርነቱን ሰጥቷል።</p>

<p>ኤርትራ አስመዘገብኩ ስለምትለው ስለዚሁ ግዳይ አስተያየት የተጠየቁት የኢትዮጵያ መንግሥት ቃል አቀባይ ወ/ት ሰሎሜ ታደሰ «ውጊያው እንደተባለው በአንድ ቀን የተጀመረ አልነበረም። የተለመደው የከባድ መሣሪያ የተኩስ ልውውጥ ሲካሄድ ከቆየ በኋላ ነው አሁን ወደለየለት ጦርነት የተሸጋገረው። ማረክንና ደመሰስን ስላሉት ግን ከዚህ ቀደም ሰምቼ የማላውቀው የመጨረሻ አስቂኝ ነገር» ሲሉ ገልጠውታል።</p>

<p>ይህ በእንዲህ እንዳለ «ባድመን ለቅቀን ወጣን ማለት ፀሐይ እስከዘለዓለሟ አትወጣም ማለት ነው» እያሉ ሲፎክሩ የነበሩት ኢሳይያስ አፈወርቂ በዘመቻ ፀሐይ ግባት ባድመን በጦርነት ተሸንፈው ለመልቀቅ መገደዳቸውን ለመጀመሪያ ጊዜ መጋቢት 6 ቀን 1991 ለሕዝባቸው በቴሌቪዥን ባደረጉት ንግግር በቀጥታ ባይሉትም በተዘዋዋሪ መንገድ ሽንፈታቸውን አምነዋል። የሽንፈቱንም ምክንያት የቦታ ለውጥ ነው ሲሉ ቆይተው በአሁኑ ንግግራቸው ሽንፈቱ ሽንፈት ነው ከስህተታችን ግን እንማራለን ብለዋል።</p>

<p>የሻዕቢያው መሪ በዚሁ ንግግራቸው «በጦር ሜዳ ከደረሰው ስህተት ትምህርት በመቅሰም ለወደፊቱ ይህ እንዳይደገም ብርቱ ጥንቃቄ ማድረግ ይጠበቅብናል። የኢትዮጵያ መከላከያ ሠራዊት በባድመ ግንባር ሊያሸንፈን የቻለው ብዛት ያላቸው ወጣቶችን ለጦርነቱ አሰልፎ በመማገዱ ነው» ብለዋል።</p>

<p>አቶ ኢሳይያስ የአገራቸውን ሕዝብ ቁጣ ለማብረድና የደረሰውን ሽንፈት ለመሸንገል በሚመስል መልኩ ባሰሙት በዚሁ ዲስኩራቸው «ኤርትራ ባሁኑ ጊዜ በቂ መደበኛ ሠራዊት ያላት ቢሆንም ወደፊት ሁኔታዎች ካስገደዱ ግን እያንዳንዱ ኤርትራዊ የአገሩ መከላከያ ሠራዊት አባል መሆኑን መረዳት አለበት። ሉዐላዊነቱን ለማስከበርም ያለው በመሣሪያ የሌለውም በዱላ ጭምር ለመፋለም መዘጋጀት ይኖርበታል» በማለት ብሔራዊ ጥሪ አቅርበዋል።</p>

<p>በሁለቱ አገሮች መካከል ያለው ጥያቄ ፖለቲካዊ እንጂ ወታደራዊ አይደለም የሚሉት ኢሳይያስ በንግግራቸው ማጠቃለያ «የፖለቲካው ጥያቄ እልባት ካላገኘ ማንም ስለድል ማውራት አይችልም። አገሬ የአፍሪካ አንድነት ድርጅትን የሰላም ሃሳብ ከተቀበለች በኋላ ኢትዮጵያ አዳዲስ ቅድመ ሁኔታዎችን በማስቀመጥ ከሰላም እቅዱ ለማፈንገጥ እየሞከረች ነው» በማለት እየደረሰባቸው ያለውን ወታደራዊና ፖለቲካዊ ኪሳራ በተዘዋዋሪ መንገድ ለማመላከት ሞክረዋል።</p>

<p>በአንድ በኩል ሽንፈታቸውን በሌላ በኩል ተማጥኖ እያሰሙ ያሉት የሻዕቢያው መሪ የአፍሪካ አንድነትን የሰላም ሃሳብ ተቀብያለሁና ኢትዮጵያም ትቀበል እያሉ የሚወተውቱት በእሳቸውና በመንግሥታቸው አተረጓጐም ባድመና አካባቢው ማለት በዘመቻ ፀሐይ ግባት የተለቀቀው መሬት ብቻ ስለሆነ ሌሎቹ በወረራ የተያዙ ቦታዎች ሳይነሱ ወደ ድርድር ይገባ እያሉ ነው።</p>

<p>ኢትዮጵያ በበኩሏ ባድመና አካባቢው ወይም ቀድሞ «የይርጋ ትሪያንግል» የሚባለው ሶስቱንም ግንባሮች ማለትም ፆረና ባድመና ዛላንበሳን የሚያካትት ሆኖ ከግንቦት 90 ዓ.ም በኋላ በሻዕቢያ በወረራ የተያዙትን አይጋ፣ ባዳ፣ ቡሬና እጋላ የተባሉትን የኢትዮጵያ መሬቶች ማለት ስለሆነ ከነዚያ አካባቢዎች ወራሪው ጦር ያለምንም ቅድመ ሁኔታ ለቅቆ ካልወጣና በተወረሩት አካባቢዎች የሲቪል አስተዳደር ካልተመሠረተ ድርድር የማይታሰብ መሆኑን ደጋግማ ገልጣለች። የጦር ካሣ ጥያቄም በኢትዮጵያ በኩል እየተነሳ ነው።</p>

<p>በኢትዮጵያ አተረጓጐም የአፍሪካ አንድነት ድርጅት የሚስማማ ቢሆንም ኤርትራ ግን ከሌሎቹ መሬቶች የምለቅቀው ኢትዮጵያም በተመሳሳይ ሁኔታ ከአካባቢዎቹ ኃይሏን ስታስወጣ ብቻ ነው በማለት የድርጅቱን የሰላም ሃሳብ ለራሷ ወደሚያመች መንገድ ለመጠምዘዝ እየሞከረች መሆኑ ታውቋል።</p>

<p>በዚህ ዓይነት የማደናገሪያ ስልቶች በመጠቀም የዓለም አቀፉን ኅብረተሰብና በተለይም የአፍሪካ አንድነትን የሰላም ሃሳብ ለማዛባት እየሞከረ ያለው የሻዕቢያ መንግሥት በመላው ዓለም በላካቸው ባለሥልጣኖቹና ካድሬዎቹ አማካኝነት በጦርነቱ ለመግፋት የቆረጠ መሆኑን በመግለጥ ከዜጐቹ ለጦርነቱ ማካሄጃ ገንዘብ የማሰባሰብ ዘመቻውን ቀጥሎበታል።</p>

<p>በዚሁ መሠረት ወደ ዩናይትድ ስቴትስ የተላከው ቡድን መሪ የሆኑት የኤርትራው የውጭ ጉዳይ ሚኒስትር አማካሪ የማነ ገብረ አብ ማርች 3 ቀን 1991 ዓ.ም በዋሽንግተንና አካባቢዋ ለሚገኙ ኤርትራውያን ባድመን እንዳልለቀቁ፣ የተወሰነ ክፍል ግን በስልታዊ ማፈግፈግ ወደ ኋላ መተዋቸውን ገልጠው አሁንም «ድል አድራጊዎቹ» እነርሱ መሆናቸውን ሳያፍሩ ተናግረዋል።</p>

<p>አቶ የማነ ገብረአብ በዚሁ ምሽት ንግግራቸው አገራቸው የዓለምን ግፊትና ተማጽኖ በማክበር የአፍሪካ አንድነት ድርጅት የሰላምን ፎርሙላ በመቀበልዋና በተጨማሪም እንደ ማዕበልና እንደ ጐርፍ «የመጣውን» ኃይል በመፍራት ሳይሆን በማሳለፍ ስልት ዘወር የማለት ርምጃ መውሰድዋ እንደ ተሸናፊ እንደማያስቆጥራት ተናግረዋል።</p>

<p>የማነ ገብረአብ በአንድ ሆቴል ውስጥ ባደረጉት በዚሁ ንግግራቸው አገራቸው የዓለምን ግፊትና ተማጽኖ በማክበር የአፍሪካ አንድነት ድርጅት የሰላምን ፎርሙላ በመቀበልዋና በተጨማሪም እንደ ማዕበልና እንደ ጐርፍ «የመጣውን» ኃይል በመፍራት ሳይሆን በማሳለፍ ስልት ዘወር የማለት ርምጃ መውሰድዋ እንደ ተሸናፊ እንደማያስቆጥራት ተናግረዋል።</p>

<p>የማነ ገብረአብ ብዙ ጭብጨባ ያስከተለላቸውን ጦርነት ለመቀጠልና «ኢትዮጵያን ብዙ ለመቅጣት» መንግሥታቸው ያለውን እቅድ ከገለጡ በኋላ የገንዘብ ስብሰባ ተካሂዶ ከ300 ሺ ዶላር በላይ ከሜትሮፖሊታን ዋሽንግተን ነዋሪ ኤርትራውያን ብቻ መሰብሰቡ ታውቆአል።</p>

<p>ገንዘቡ ሲሰበሰብ የደስታና የጭፈራ ሁኔታ የታየ ሲሆን አንዳንድ ግለሰቦች እስከ 10 ሺ ዶላር ማዋጣታቸውም ይነገራል። የመዋጮውን ጉዳይ በተመለከተ ኤርትራውያኑ ለጦርነቱ መርጃ ሁለተኛ (ተደራቢ) ሥራ በመሥራት የሚገኘውን ገቢ ወደዚህ ለማዞር ቀደም ሲል ወስነው እንደነበረ ይወራል።</p>

<p>የጦቢያ ሪፖርተር ሁለት ኤርትራውያንን ለርስ በርስ ውጊያና ለሕዝብ እልቂት ማካሄጃ የጥይት መግዣ ለማዋጣት እንዴት እንደወሰኑ ጠይቆአቸው አንደኛ ውሳኔው የመንግሥታቸው መሆኑንና ዳግመኛም ኢትዮጵያ የኤርትራን ነፃነት ከመቀናቀንዋም ባሻገር በኢትዮጵያ የሚኖሩ ብዙ ሺህ ወገኖቻቸውን በማባረርዋ ሊበቀሉአት እንደተነሡ ገልጠዋል። «የኢትዮጵያን ሕዝብ ሳይሆን ወያኔን የመቅጣትና ነፃነታቸውን ለማወጅ የሚታገሉ የአርነት ንቅናቄዎችን መርዳት» የኢሳይያስና የመንግሥታቸው ቀዳሚ እቅድ መሆኑንም ከየማነ ገብረ አብ አንደበት ተነግሮአቸዋል።</p>

<p>የማነ ገብረ አብ ስለ ኢሳይያስ አፈወርቂ ሲያነሱ «የአፍሪካ አንድነት ድርጅትን የእርቅ አሳብ በመቀበላቸው በፕሬዚዳንት ክሊንተን፣ በተባበሩት መንግሥታት ድርጅት፣ በአውሮፓ ኅብረትና በአፍሪካ መሪዎች የተደነቁ ታላቅ መሪ ናቸው» በማለት ተሰብሳቢው እንዲያጨበጭብ አድርገዋል። በሌላ በኩል ደግሞ ከዚህ ወር ጀምሮ ከእያንዳንዱ ኤርትራዊ በአነስተኛው በሰዓት አንድ ዶላር መዋጮ እንደሚጠበቅ ተወያይተዋል። ሻዕቢያ የሽምቅ ውጊያ በሚያካሂድበት ጊዜ በአሜሪካ ውስጥ እንደ ሰቨን ኢለቨን፣ ያሉ ሬስቶራንቶችን በግለሰብ ስሞች እንዳቋቋመም ይነገራል።</p>

<p>በሌላ በኩል ግን የሻዕቢያ መንግሥት የሚያካሂደውን የጦረኛነት ፖለቲካ በመቃወም እየተበራከቱ የመጡትን ተቃዋሚዎች በመስጋት በዋና ዋና ከተሞች ይፋ ያልሆነ የቤት ፍተሻ በተጠርጣሪዎች ላይ ለማካሄድ መታቀዱን በስሚ ሰሚ የተረዳው ነዋሪ ሊያስጠይቁ ይችላሉ ብሎ የገመታቸውን ንብረቶቹን እያሸሸ መሆኑን ውስጥ አዋቂ ምንጮቹ ይናገራሉ።</p>

<p>ሻዕቢያ የሀገሪቱን የፖለቲካ፣ የኢኮኖሚና የማኅበራዊ እንቅስቃሴዎችን በበላይነት የሚመራ፣ አንድ ለእናቱ ፓርቲ በመሆኑ የሕዝቡን ነፃ አስተሳሰብ ቀፍድዶ ይዟል። በአገሪቱ ጉዳዮች ላይም ሕዝቡ ገለልተኛ ተደርጓል በሚል ተቃውሞው እየተጠናከረ ይገኛል። በአሁኑ ወቅትም የቆላው ኤርትራ፣ የኩናማ፣ የአካለ ጉዛይ፣ የቋሄንና የአፋር የፖለቲካ ድርጅቶች የሻዕቢያ ፈቃድ ባይታከልበትም ተመስርተው ትግል እያካሄዱ ናቸው። የሻዕቢያ መሪዎች በሁለቱ አገሮች መካከል በተከፈተው ጦርነት በአብዛኛው ድሉን እየተነጠቀ የመጣ በመሆኑ ትኩረታቸውን ወደ ሁለት በመክፈል ስልታቸውን በድንበር ትግልና በውስጥ ጥራት በሚል መክፈላቸው ይነገራል።</p>

<p>እንደ ውስጥ አዋቂ ምንጮቹ ገለጣ ትግል በግንባር በሚለው መፈክራቸው በባድመ ለታየው የኤርትራ ክስረትና ሽንፈት ተጠያቂ ናቸው የተባሉ ወታደሮችና መኮንኖች እየተለቀሙ ወታደራዊ ሥነ ምግባርን «በእስር ቤቶች እንዲያጠኑ» እየተደረገ ነው። በውስጥ ጥራት ደግሞ በተለይ ትኩረት በተሰጠበት አሥመራና ሌሎች ዋና ዋና ከተሞች የተጠናከረ ፍተሻ ለማካሄድ የታቀደው አንዱ ክፍል እንደሆነ ተገምቷል።</p>

<p>ይህ በእንዲህ እንዳለ ሁለቱ አገሮች ወደ ሌላ ዙር ጦርነት የገቡት ውዝግቡን በሰላማዊ መንገድ መፍታት ስለሚቻልበት ሁኔታ ዋሽንግተንና አዲስ አበባ ውስጥ ሁለት የውይይት መድረኮች በተመቻቹበት ወቅት መሆኑ ሁኔታውን የበለጠ ያወሳስበዋል የሚል ፍራቻ እንዳሳደረ የዲፕሎማቲክ ምንጮች ይናገራሉ።</p>

<p>ከመጋቢት 7 - 9/91 ዓ.ም በዋሽንግተን ዲሲ በሚካሄደው የዩናይትድ ስቴትስና አፍሪካ ሚኒስትሮች የትብብር ጉባኤ ላይ የኢትዮጵያና ኤርትራ ግጭት ቀዳሚ አጀንዳ ሆኖ እንደሚቀርብ የገለጡት ምንጮች የውጭ ጉዳይ ሚኒስትሯ ማድሊን ኦልብራይት በግጭቱ ዙሪያ ንግግር ያደርጋሉ ተብሏል። በኢትዮጵያ በኩል የውጭ ጉዳይ ምክትል ሚኒስትሩ ዶ/ር ተቀዳ ዓለሙ የአገራቸውን አቋም ያስረዳሉ ተብሎ እንደሚጠበቅ ተገልጧል።</p>

<p>በዚሁ ጉባዔ ላይ የተባበሩት መንግሥታት ድርጅት ዋና ፀሐፊ ኮፊ አናን ሁለቱ አገሮች ጦርነቱን አቁመው ወደ ድርድር እንዲገቡ በሚኒስትሮቹ ፊት ተማፅነዋል። ሀሳቡ ተቀባይነት ማግኘት አለማግኘቱ ግን ወደ ፊት የሚታይ ይሆናል።</p>

<p>ይሁን እንጂ በጉባኤው ዋዜማ ጦርነቱ እንደገና ማገርሸቱና ኢትዮጵያም በአሜሪካ የአቋም መለዋወጥ ላይ ባላት ቅሬታ አጥጋቢ የመፍትሔ ሃሳብ ይገኛል ተብሎ እንደማይጠበቅ እነዚሁ ምንጮት ያስረዳሉ።</p>

<p>የዩናይትድ ስቴትስ የውጭ ጉዳይ ምክትል ሚኒስትር የአፍሪካ ጉዳዮች ኃላፊ የሆኑት ሱዛን ራይት የስብሰባው ዓላማ ከአለፈው ዓመት የፕሬዚዳንት ክሊንተን የአፍሪካ ጉብኝት ወዲህ አፍሪካ ስለምትገኝበት ሁኔታ ለመወያየት ነው ሲሉ መግለጫ ቢሰጡም ዋነኛው አጀንዳ ዋነኞቹ የአሜሪካ ሸሪኮች ይባሉ በነበሩት የአፍሪካ ቀንድ አገሮች ማለትም በኢትዮጵያና ኤርትራ፣ በኮንጐ ዲሞክራቲክ ሪፑብሊክ በአንጐላና በሴራሊዮን የተቀጣጠለው ግጭትና ጦርነት የአሜሪካንን አቋም ጥያቄ ላይ ስለጣለው ጉዳይ ለመነጋገር እንደሆነ ተገልጦአል።</p>

<p>ከዚህ በተጨማሪ የሁለቱን አገሮች ውዝግብ በሰላማዊ መንገድ ለመፍታት ጉዳዩን በባለቤትነት የያዘው የአፍሪካ አንድነት ድርጅት በነገው ዕለት በሚኒስትሮች ደረጃ በዚሁ አጀንዳ ዙሪያ አንድ ስብሰባ እንደሚከፍት ለሁኔታው ቅርበት ያላቸው ምንጮች አስረድተዋል።</p>

<p>በስብሰባው ላይ ሁለቱ ተፋላሚ አገሮች ይጋበዙ አይጋበዙ የታወቀ ነገር ባይኖርም የማግባቢያ ሃሳቡን በቅርቡ ለሁለቱም አገሮች አድርሶ ከየመሪዎቹ ጋር የተነጋገረው የአምባሳደሮች የልዑካን ቡድን ስለተልዕኮው ዘገባ እንደሚያቀርብ ለመረዳት ተችሏል።</p>


</body>
</html>
