<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን «ሰላም» ይላሉ -- ኤርትራ እንደ አገር መቀጠሏ አጠራጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የሀማሴን መኳንንት ልጆች የችግሩ ምንጭ ናቸው</span></h3>

<h2 class="align-center">ኤርትራውያን «ሰላም» ይላሉ -- ኤርትራ እንደ አገር መቀጠሏ አጠራጥሯል</h2>

<h3 class="align-center"><li> በውጭ ኤርትራውያት ሴቶች ይታፈሳሉ</h3></li>


<p class="align-right">(አጠቃላይ ሪፖርታዥ)</p>

<p>በኢትዮጵያ በኩል በፆረና ግንባር ቁኒ እና ቆኒቾ የተባሉ ስትራቴጅካዊ መወርወሪያ ቦታዎችና ምሽጐች በሺራሮ ባድመ ግንባር መጀመሪያ ገዛገረላሴ፣ ቀጥሎም ባድመና አካባቢው ነፃ የወጡባቸው ዐውደ ውጊያዎች ከመሆን አልፈው የሻዕቢያን ሠራዊት በተቀናጀ የአየር፣ የሜካናይዝድ፣ የከባድ ምድብተኛና እግረኛ ጦር፣ ሞራል፣ የሰው ኃይሏ አቅምና ቅስም የተሠበረበት፣ የአየር ኃይሉ ዳግም ላያንሠራራና አለ ለማስባል እንኳ ውርውር እንዳይል የተልወሰወሰበት ነው።</p>

<p>የጦቢያ ልዩ ዘጋቢ የጦርነቱን ሰሞናዊ ውሎና የወደፊት እርምጃ የኤርትራን፣ የፖለቲካ ድርጅቶችና ልዩ ልዩ ብሔረሰቦችን የወደፊት ዕጣ በተመለከተ የሚከተለውን አጠናቅሯል።</p>


<h3 class="align-center"><span class="underline">የጦርነቱ ዐውደ ግንባር ከዘመቻ ፀሐይ ግባት በኋላ፣</span></h3>


<p>ከመጋቢት 4 - 7/1991 ዓ.ም ድረስ ጠላት ባድመን መልሶ ለመያዝ ዝግጅት እንደሚያደርግ ስለተደረሰበት በዛላአንበሳ እገላ ግንባር እንደልቡ ኃይል ማንቀሳቀስ እንዳይችልና ትኩረቱን ባንድ ቦታ እንዳያደርግ የኢትዮጵያ መከላከያ ፈጣን የመልሶ ማጥቃት ውጊያ ከፈተ። በዚህ የጠላትን እንቅስቃሴና የኃይል ሽግሽግ የመግታት ውጊያ (በብ/ጄኔራል አባዱላ አገላለጽ አስሮ የመያዝ እንቅስቃሴ) የኢትዮጵያ መከላከያ ከ9, 000 በላይ ሙት፣ ቁስለኛና ምርኮ ሲያዝመዘግብ፤ 36 ታንክ በማቃጠል፣ ሦስት የመድፍ ባትሪዎችን (ከ12 - 15 መድፎች) ደምስሷል። ጠላት በዚህ ግንባር በተፈጠረበት ውጥረት ቀደም ሲል ካሠማራው 5 ክፍለ ጦር ሌላ፣ ባለፈው ሰኔ/1990 በቡሬ ግምባር አሰልፎት የነበረው 525ኛ ኮማንዶ ክፍለ ጦር እንደገና ተደራጅቶና ተጠናክሮ ለእርዳታ ገብቶ ነበር። ቢሆንም በኢትዮጵያ 24ኛ ክፍለ ጦር ክፉኛ ተመትቶ ለከባድ ውድቀት ተዳርጓል። በዚህ ግንባር ከአሥመራ 90 ኪሎ ሜትር ርቀት ላይ ፆረና፣ ሀዘቦ፣ ቅናፍራ ላይ ከፍተኛ የውጣ ውረድ፣ የመሄድና የመምጣት ማለትም ተደጋጋሚ የምልልስ (የመግፋት የማፈግፈግ) ውጊያዎች ተካሂደዋል። በቅናፍራ ደረአንቶ አካባቢ ተኸሎ ተራራ ዙሪያ ደግሞ ይበልጥ የባሰበት ውጊያ ነበር። በዚህ ግንባር በስተምዕራብ ሩባ በለሳ ላይ ሻዕቢያ ከ10 ሺ በላይ የኢትዮጵያን ሠራዊት ከሥራ ውጭ አድርጌአለሁ፣ ብዛት ያለው ታንክ ደምስሻለሁ ቢልም፣ የኢትዮጵያ የዘመቻ ኃላፊ ብ/ጄኔራል አባዱላ 10 ሺ ጦርም አላሰለፍንም፣ ታንክም አልነበረም ብለዋል።</p>

<p>የኢትዮጵያ መከላከያ ሠራዊት የኢሳይያስ አመራር ጦርነቱን ለማሳጠር በሚል ከፍተኛ ኃይል በማሰባሰብ ባድመን መልሶ ለመያዝ ዝግጅት እንዳደረገ መረጃ አግኝቶ ስለነበር ነው የዛላ አምባሳ እገላ ግንባርን መልሶ ለማጥቃት የመሣሪያ ውጊያ ያካሄደው። እንደተባለውም በመረብ ሽራሮ ግንባር ከመጋቢት 8 - 17/1991 ውጊያው ተካሄደ። ይህን ውጊያ የጀመረው ሻዕቢያ ቢሆንም የኤርትራ ድምፅ ፣ «የወያኔ ጭፍራ ከፆረና ግንባር በመዞርና የትኩረት አቅጣጫን ለማሳት በሸምበቆ አካባቢ የማደናገሪያ ውጊያ ጀምሯል» ሲል ገልፆት ነበር።</p>

<p>የጠላት ሠራዊት በመረብ ግንባር 8ኛ ዙር የብሔራዊ ውትድርና ሠልጣኞችን በመጨመር፣ በዘመቻ ፀሐይ ግባት የተበተነውን ከ40, 000 ያላነሰ ሠራዊት በማሰባሰብ ከሌሎች ግንባሮች በመቀነስና ተጠባባቂ ኃይል ወደ ውጊያው መስመር በማስገባት ጥቃት ሰነዘረ። ይሁንና በዛላ አንበሳ እገላ ግንባር ሊያንቀሳቅስ የፈለገው ሠራዊት ቀድሞውኑ ቅስሙና ሞራሉ በመመታቱ፣ በተጨማሪም በአየር ኃይላችን አደን አንገቱን ደፍቶ እንዲቀመጥ ተደረገ። የሻዕቢያ ጥሪ «አይሰማም» የሚሉት የልጆች ቀልድ ሆነ ነው የሚሉት ወታደራዊ ተንታኞች።</p>

<p>ይህም ሆኖ ባድመን መልሶ ለመያዝ ባደረገው ጥረት በሸምበቆ በስተምዕራብ በሽላሎ፣ በሸብሸቢትና በተኮምቢያ አካባቢ ከመረብ ወንዝ እየተነሳ ተደጋጋሚ የማጥቃት ውጊያ አካሂዷል። ይሁንና የኢትዮጵያ መንግሥት ባድመንና አካባቢውን የሚከላከል በቂ ኃይል መድቦ ስለነበረ ለዘጠኝ ቀናት በተካሄደው ውጊያ የበላይነት ከመጨበጥ ባሻገር በድል ተወጥቶ ለቀጣዩ ትግል አቅጣጫውን ቀይሷል። በዚህ ውጊያ ከ13, 000 በላይ የኤርትራ ወታደር ሙት፣ ቁስለኛና ምርኮ ላይ ወድቋል። 15 ታንኮች ተቃጥለው 4 ተማርከዋል። አንድ ትልቅ የተተኳሽ መጋዘን ሲቃጠል፣ ሁለት ባትሪ መድፍ (ከ8 - 15 መድፍ) ተደምስሷል።</p>

<p>የኢትዮጵያ አየር ኃይል የጠላትን ደጀን ከማሳሳት፣ ተተኪ ኃይል እንዳይመጣ ከመከላከል፣ ዋናውን ተዋጊ ኃይል ከመምታት ተግባሩ አኳያ ወደ ውጊያ መስመር ሲገባ የነበረ ከ30 በላይ በሆኑ መኪኖች የተጫነ የሻዕቢያ ወታደርን ከእነ መኪኖቹ እንዳለ አውድሟል። ሌላው በዚህ አካባቢ በተካሄደው ጦርነት የኢትዮጵያ አየር ኃይል የሠራው ትርኢት ነው። ሲዋጋ የነበረ ሂሊኮፕተር በሃይድሮሊክ ሲስተም መብረር ስለተሳነው የደረሰባቸውን ችግር የተዋጊ ሂሊኮፕተሩ ምድብተኞች ለአሠማሪያቸው ነገሩ። ጠላትን የሚያደባዩ አራት ሂሊኮፕተሮች ከጠላት ጀርባ ሄደው ፓይለቶቻችንን አንስተው ሲያመጡ የኤርትራ አየር ኃይል በአካባቢው ድርሽ አላለም።</p>

<p>እንደገና በመጋቢት 20/1991 የሻዕቢያ ሠራዊት አሁንም በዚሁ በባድመ ሺራሮ ግንባር ዙሪያ ተጠናክሮ በመምጣት ተደጋጋሚ የመልሶ ማጥቃት ሙከራ አድርጐ በኢትዮጵያ መከላከያ ሠራዊት የተመከተ መሆኑን ማክሰኞ ጠዋት የመንግሥት ቃል አቀባይ ጽ/ቤት ገልጿል። በዚህ ውጊያ ከ3, 400 በላይ የሻዕቢያ ሠራዊት ሙት፣ ቁስለኛና ምርኮ ሲሆን 8 ታንክ ተቃጥሎ አንድ ታንክ ሲማረክ፣ አንድ ዙ23 ፀረ ታንክና ፀረ አውሮፕላን መሣሪያ ወድሟል።</p>

<p>በዚህ ግንባር የሻዕቢያ አምስት ብርጌድ ተሰልፎ ነበር። ይህ ቁጥር ከ10, 000 ያነሰ አይደለም። የቀረው የተዳከመ 6, 000 ያህል ነው።</p>

<p>በጠቅላላው ከዘመቻ ምዕራፍ አንድ ጀምሮ (ከጥር 29 - መጋቢት 21/1991 ድረስ) ባለው ጊዜ ከ55, 400 በላይ የኤርትራ ወታደር ሙት፣ ቁስለኛና ምርኮ ሲሆን፣ ሻዕቢያ 121 ታንኮችን አጥቷል። ይህ የታንክ ብዛት ሻዕቢያ አለው የሚባለውን ከግማሽ በላይ እንዳሳጠው የተለያዩ ወታደራዊ ባለሙያዎችና ብ/ጄ አባዱላም ገልፀውታል።</p>

<p>ይህ በእንዲህ እንዳለ የሻዕቢያ ጦር በተለይ ዛላአንበሳ አካባቢ እንደተከበበ አንዳንድ ዲፕሎማሲያዊ ምንጮችና ውስጥ አወቅ የሆኑ ሰዎች እየገለጡ ነው። በዚህ በዛላአንበሳ ፆረና ግንባር የተሠማራው የሻዕቢያ ሠራዊት ከእገላ ሙሉ በሙሉ የወጣ ሲሆን፣ ራሱ «ምርኮኞቼ» ናቸው ብሎ በኤርትራ ድምፅ የሚያናግራቸው ወታደሮች እንደሚገልጡት ጦርነቱን ፆረና ውስጥ እንደተዋጉ ነው የሚናገሩት። ሻዕቢያ በሩባ በለሳ ውጊያ አካሂጀ ይህን ያህል ታንክ ማረክሁና አቃጠልሁ በሚልበት አካባቢ ተወላጆች እንደሚሉት ጭራሽ ቦታው ለሜካናይዝድ ውጊያ የሚያመች እንዳይደለ ነው የሚናገሩት። ስለዚህም ብ/ጄኔራል አባዱላ የተናገሩት ዕውነት አለው ነው የሚባለው።</p>

<p>የኤርትራ ሠራዊት ከዚህ ግንባር ሙሉ በሙሉ ከወጣ ሊገጥመው የሚችለው ዕጣ መበተን ነው የሚሉ አንዳንድ ወታደራዊ ባለሙያዎች አሉ። በሌላ በኩል፤ አካባቢውን በደምብ የሚያውቁ ሰዎች ከፆረና 15 ኪሎ ሜትር ያህል ርቆ ከምዕራብ ወደ ምሥራቅ የተዘረጋ አንድ አምባ ምድር (ፕላተአኡ) አለ። ሻዕቢያ እስከ አሁን ይህን ቦታ ምሽግ ይሥራበት አይሥራበት ባይታወቅም ከእንግዲህ ካፈገፈገ ሊዋጋ ቢችል እዚያ ቦታ ላይ ብቻ ነው ይላሉ። ያ ካልሆነ የሻዕቢያ ጦር ከበለሳ - ፆረና፣ ዛላአንበሳ - አሊቴና ግንባር ሙሉ በሙሉ ተሸንፎ መቼ እንደሚወጣ ባይታወቅም፣ እያሳደዱ በመምታት እንደ ኃይል የመቆሙን ሕልውና ማጥፋት ይቻላል ነው የሚሉት። እስከመጨረሻም ትጥቅ መፍታት ከሌለ (ጹርረንደር ካላደረገ) ኢትዮጵያ ልታርፍ አትችልም የሚሉ የፖለቲካና ወታደራዊ ተንባዮች፣ ለነገሩ በውስጡ እየተደራጁ እንቅስቃሴያቸውን በመግፋት ላይ ያሉት ተቃዋሚዎችም የሚያርፉለት እንዳልሆነ በአፅንኦት ያስረዳሉ።</p>

<p>በመረብ ሰቲት (ሸራሮ ባድመ) የሚካሄደው ውጊያም ሌላው ወሳኙ ግምባር መሆኑ በአፅንኦት ይነገራል። ሻዕቢያ የወታደራዊና ፖለቲካዊ ሽንፈትን የተከናነበበት የመጀመሪያው ቦታ ይህ አካባቢ እንደመሆኑ፣ ስሙን ለማደስ አሁንም የሞት ሽረት ፍልሚያ ሊያካሂድ እንደሚችል ይገመታል። በዚህ ግንባር ማሟጠጫ ኃይሉንና ሕዝቡንም ሳይቀር በግዴታ ሊያሰልፍ መሞከሩ አይቀር ይሆናል የሚሉም አሉ። በዚህ ግንባር ላይ ሙሉ ኃይሉ ከተመታ ደቡባዊና ምዕራባዊ ኤርትራ ውስጥ ያለው ኃይል ሁሉ በቀለበት ውስጥ በመግባት ለአደጋ ይጋለጣል። አሁንም አንዳንድ አካባቢ ያሉ የሠራዊቱ አባላት ይህንኑ ፍራቻ አንዳንድ እያሉ እየጠፉ በመሆኑ የሻዕቢያ ሄሊኮፕተሮች ከኢትዮጵያ ጋር ውጊያ መግጠም ትተው የራሳቸውን ሸሺ ወታደር እየተከተሉ በመደብደብ ላይ ማትኮራቸውን የዲፕሎማቲክ ምንጮች ይጠቁማሉ።</p>

<p>የሻዕቢያ ጦር በዛላ አንበሳ ግንባር መጋቢት 19 እና 20 በመጀመሪያው ዕለት የከባድ መሣሪያ ድብደባ፣ በሚቀጥለው ቀን ደግሞ የማደናገሪያ ተኩስ ከፍቶ ነበር። ምናልባትም ይህ ትንኮሳ ወደሙሉ ጦርነት ከቀጠለ ሌላው አስቸጋሪውና በሻዕቢያ ሠራዊት ሕልውና ላይ ወሳኝ ሊሆን የሚችለው ጦርነት ይከፈት ይሆናል።</p>


<h3><span class="underline">የኤርትራ ተቃዋሚ ፖለቲካ ድርጅቶችና ብሔረሰቦች ወዴት?</span></h3>


<p>ኤርትራ ከ8 ያላነሱ ብሔረሰቦች ያሉባት «ሀገር» ናት። እነዚህ ብሔረሰቦች ከጥንት ጀምሮ ስምምነት ያላቸው አይደሉም። የሃይማኖት፣ የጐሣ፣ የገዥና ተገዥ፣ ቅራኔ ወጥሮ ይዟቸው ብዙ ዓመታት አሳልፈዋል። በቅኝ ግዛት ዘመንም ይኸው ቀጥሎ፣ ቅራኔው በፌዴሬሽንም፣ ኋላም ኤርትራ አንድ ሀገር እስከምትሆንና ከሆነች በኋላም ውስጥ ውስጡን ሲብላላ የቆየ ነበር። ይህም ብቻ ሳይሆን ቀደም ሲል ኤርትራ የኢትዮጵያ ቅኝ ግዛት በመሆኗ ከቅኝ ተገዥነት ነፃ ለመውጣት እንታገላለን ብለው ትግል የጀመሩ የፖለቲካ ድርጅቶት አወቃቀራቸው ይህን የጐሳና የሃይማኖት ቅራኔ የሚያባብስ በመሆኑ ቂሙ የሻረ አይደለም።</p>

<p>እያንዳንዱ ብሔረሰብም የራሱ የውስጥ ችግር ያለው ነበር። ይህ ችግር ለምሳሌ በትግረና በቤጃ ብሔረሰብ ውስጥ ጐልቶ ሲታይ የቆዬ፣ ዛሬም ድኗል የማይባል የሚያመረቅዝ ቁስል የያዘ ነው። የትግረ ብሔረሰብ በሁለት ተከፍሎ በሽማግሌና በንድስና (ተራው ትግረ) ይጠራል። ንድስናዎች (ተራው ትግረ) የሚባሉት በሽማግሌዎች ይገዛሉ። ንድስና የሚለውን ስም የሰጡት ቤኒአሚሮች ሲሆኑ፣ እነሱ ደግሞ የተውጣጡት ከትግረና ከቤጃ መኳንንት ነው። ቀደም ሲል ትግረን በለዎች ይገዟቸው ነበር። በለዎች ደግሞ በምዕራብ ኤርትራ (ባርካ) ሥልጣናቸውን በቤኒአሚር የተቀሙ በመሆናቸው ለቤኒአሚር ጥሩ ዐይን የላቸውም።</p>

<p>የበለው ቤተሰብ (ጎሳ) በአሁኑ ወቅት የሚገኘው በቀይ ባሕር ጠርዝ ነው። እስከቅርብ ጊዜ ድረስ የነበረውን (ንድስናው ከሽማግሌ እንዳይገባ፣ ንድስና ገዥ የመሆን ዕጣ ፈንታ እንደሌለው የሚደነግገውን) ትውፊታዊ ደንብ በኤርትራ የመሠረቱ በለዎች ናቸው። ኡስማን ሳልህ ሳቤ (ከጀብሀ መሥራቾች አንዱ) የዚህ ቤተሰብ አባል ነበር።</p>

<p>በምዕራብ ኤርትራ (ባርካ) ያሉት ንድስናዎች የቤጃን ቋንቋ ነው የሚጠቀሙት። ቤኒአሚሮች (ገዥዎቹና ንድስናዎቹን የሚያጥላሉአቸው) ትግረ ይናገራሉ። ትግረ ከግዕዝ የተወለደና ፍፁም የሚመሳሰል ቋንቋ ነው። ቤኒአሚሮች በኤርትራ ብቻ ያሉ አይደሉም። በሰሜን ምሥራቅ ቀይ ባሕርን ተከትሎ ሱዳን ውስጥም ይኖራሉ። የሱዳን ዝንባሌም አላቸው።</p>

<p>ትግረዎች ይህ የበለውና የቤኒአሚር ጭቆናና መገለል አሰልችቷቸው ሼኮችን የማምለክ ትውፊትን ደግሞ መሥርተዋል። ይህም ሌላው ዓይነት የካሰት ሥርዓት መሆኑ ነው። ይህ የሆነው ከ200 ዓመት በላይ ነው። ከሚመለኩ ሼኮች ቤተሰብ የወረዱ የፖለቲካ ድርጅቶችን የመሠረቱ (በቅኝ ግዛት ዘመንም ሆነ በፌዴሬሽን፣ ኋላም ለ«ነፃነት» በተደረገው «ትግል») አዲሼክ አልአሚን (አምበረሚ) አዲሼክ ሙስጦፋ ይገኛሉ። የእነዚህ ርዝራዥ ዛሬም በአዲሶቹ ፖለቲካ ድርጅቶች ሕይወት ውስጥ ሚና አላቸው። የብዙዎቹ ፖለቲካ ድርጅቶች አመጣጥ ደግሞ በዚህ የካስትና የሃይማኖት ልዩነት ላይ ተመሥርተው የመጡ በመሆኑ ታሪካቸው ከደም መፋሰስ የፀዳ አይደለም።</p>

<p>ከዚሁ ከሃይማኖት ጋር የተያያዘው ሌላው የኤርትራን ሕዝብና ብሔረሰብ የሚከፋፍለው ደግሞ ታርቂያ ሙርቂኒያ ወይም ካቲሚያ የሚባለው የእስልምና ክፍል ነው። ከሱዳኑ ማሕዲያ ሥርዓት ጋር ይመሳሰላል። ዑስማን ሙርቃኒ በሚባል በትግረ ብሔረሰብ መሀከል የተቆረቆረ፣ በምዕራብና በምሥራቅ ኤርትራ፣ እንዲሁም በምሥራቅ ሱዳን ሠፊ ተቀባይነት የነበረው ነው። ፃድቃን ናቸው ተብሎ ይታመንባቸዋል። እኒህ ፃድቃን ቤተሰቦች ከማንም ጋር ስለሚጋቡ ፅድቅናው ይተላለፋል ተብሎ ስለሚገመት የተመረሩ ጭቁን ካስቶች ትግረዎች በተለይም ለቅምጥል የሙርቃኒ ቤተሰብ ለወንዱም ለሴቷም ላባቸውን ያፈስሳሉ።</p>

<p>ከልዩ ልዩ ካስቶች ወይም ብሔረሰቦችና ጐሳዎች የተውጣጡ፣ ለቅኝ ገዥዎች ታማኝ በመሆን ቢሮክራሲው ውስጥ ገብተው የነበሩ፣ ከነዘር ማንዘራቸው በሌላው ሕዝብ ላይ የበላይነት የሚሰማቸውና በፖለቲካውም ሆነ በኢኮኖሚው መስክ የገዥነት ሚና የነበራቸውም አሉ።</p>

<p>ሁሉም ካስቶችና ብሔረሰቦች የየራሳቸው ክልል (ዾማኢን) ፈጥረው አንዱ አንደኛውን አይቀበልም፤ ግን በጠላትነት ብቻ እየተያዩ ሲዳሙ ኖረዋል።</p>

<p>ቤኒአሚሮች (መሳፍንቱ) በጣሊያን ጊዜ የጣሊያን መሣሪያ ሆነው ስለነበር በጣሊያን ዘንድ ተከብረው ቢኖሩም በሌላው ዘንድ በጠላትነት ተፈርጀው ቆይተዋል። የበላይነት ታሪካቸውም ከዚህ ውጭ አያስኬዳቸውም ነበር።</p>

<p>የሙርቃኒ ቤተሰብ በቆላው አካባቢ ያለውን የእስልምና ተከታይ ሕዝብ በራሱ ቁጥጥር ሥር በማድረግ በሃይማኖት ስም ራቢጣ አልኢስላሚያ የሚባል የፖለቲካ ድርጅት ፈጠሮ ይንቀሳቀስ የነበረ ነው። መሪዎቹ እነሰይድ አቡበከር ኡስማን አልሙርቃኒ እና እነሐጂ ኢብራሂም ሡልጣን እንደነበሩ ታሪክ ያስታውሳል። ባሁኖቹም ድርጅቶች ውስጥ ይህ ስሜት የጠፋ አይመስልም። ከአንዳንዶቹ የድርጅት ስም አወጣጥም መገንዘብ የሚቻለው ይህንኑ ነው። ይህ ደግሞ ከትግራይ ትግርኙ ጋር ይቃረናል።</p>

<p>ትግራይ ትግርኙ ከ80% ያላነሰው የኤርትራ ሕዝብ የሚገኝበት ነው። ትግረው 12% ይሆናል። ቀሪዎቹ በሌላው መቶኛ ይጠቃለላሉ። ትግራይ ትግርኙ ሀማሴንን፣ አካለ ጉዛይን፣ ሠራዬን የሚያጠቃልል ነው። በትግራይ ትግርኙም ውስጥ ሌላ ችግር አለ። ሀማሴን የአሥመራ ዙሪያ ነዋሪ እንደመሆኑ የጣሊያንን ሥልጣኔም፣ ጭቆናም ቀድሞ መቀበሉን ይመፃደቅበታል። ሌሎቹን አውራጃዎች እንደባይታወርና እንደኋላ ቀር የመቁጠር ዝንባሌ ነበረው። ስለዚህም አውራጃዊ ክፍፍል ያጠቃው ነበር። ከዚህ በተጨማሪ እነዚህ ሦስት አውራጃዎች (አካለ ጉዛይ፣ ሀማሴንና ሠራዬ) ዘራቸውና ቋንቋቸው ጐንደር፣ ትግራይ፣ ወሎ ውስጥ ካለው ትግሬ ጋር አንድ መሆኑን እንደ ውርደት ያያሉ። ስለዚህም ኢትዮጵያ ውስጥ ካለው ትግሬ ጋር ላለመቀላቀል ወይም አንድ ዓይነት ስም ላለመያዝ ራሣቸውን «ከበሳዎች» ብለው ይጠራሉ። ይህ እንግዲህ ከቅኝ ግዛት ወዲህ የተፈጠረ ዕሳቤና የሥነ ልቦና ቀውስ ነው። ይህን አጠራር ያወጡት ግን የፖለቲካ ሰዎች እንጂ ሕዝቡ እንዳልሆነ የሚጠቁሙ ምንጮች አሉ። ከበሳዎች ኤርትራ ውስጥ ካሉት ብሔረሰቦች ሁሉ ይበልጥ የበላይ፣ ሥልጡን፣ ንፁሕ ዘርና የክፍለ ሀገሪቱ ዋና ባለቤት እንደሆኑ አድርገው ራሳቸውን ይቆጥራሉ።</p>

<p>እንግዲህ ኢ.ኤል.ኤፍ፣ ኢ.ፒ.ኤል. ኤፍ እና ሌሎች ዛሬ ስማቸው የከሰሙ የሚመስሉ፣ ግን ያ የክፍፍል፣ የጥላቻ፣ የበላይና የበታችነት ስሜት ሕሊና ተወግዷል በማይባልበት ሁኔታ በአዲስ ተዋቅረዋል የሚባሉት ተቃዋሚ የፖለቲካ ድርጅቶች አበቃቀል በዚህ ደም በታቀቡ የካስት፣ የሃይማኖት፣ የፖለቲካ ሥነልቡና መሬት ላይ ነው ማለት ይቻላል የሚሉ የፖለቲካ ተንታኞች ጥቂት አይደሉም።</p>

<p>ኩናማዎች በቤንአሚር፣ ቤጃዎች በቤኒአሚር፣ እንደገና ኩናማዎች በጀብሀ እና በሻዕቢያ፣ ሳሆዎች (ኢሮቦች - በትግራይ) የአካለ ጉዛይ መሳፍንትና ሻዕቢያ በደል ተፈጽሞባቸው ሀብት ንብረታቸው ተነጥቆባቸው ቂም ወርሰው ትውልዳቸውን ለማዳን ከማይወዱት ጋር ሲጠጉ ኖረዋል። ዛሬ የዚያ ውጤት ሁሉ በመታየት ላይ ነው። ሻዕቢያ ቁስላቸውን ከማድረቅ ይልቅ ይበልጥ ሹል እንጨት ይዞ ስለሰቀሰቀው ይበልጥ ቆስለው፣ ተደራጅተው ለመዋጋት ተነሱ። ኢሮቦች (ሳሆ) እንደአፋሮች፦</p>

<p>ትግራይ ትግረኞች ሁሉ በኢትዮጵያም ጠልቀው የሚኖሩ ናቸው። ኢትዮጵያ ውስጥ ካለው ኢሮብ ጋርም አንድ እንጂ የተለየን አይደለንም ይላሉ። እንዲያውም ኢትዮጵያዊነታቸውን እንጂ ኤርትራዊነታቸውን አይናገሩም። የኢህአፓ ኮማንደር ተብሎ በኢሕአዴግ የተገደለው ጋይም የዚህ ብሔረሰብ (እፀብ) አባል ነው።</p>

<p>አፋሮች አገራችን ኢትዮጵያ ናት እያሉ በግድ ግማሽ አካላቸው ተቆርጦ ወደኤርትራ ተቀላቅለው በማያምኑበት ላለመተዳደር ሲዋጉ የቆዩ ቢሆንም በሰላም እንኖራለን ያሉትም የግዳጅ ውትድርና ውስጥ ተዘፍቀዋል። ዛሬ ኩናማዎች የኩናማ ብሔራዊ ዴሞክራሲያዊ ግንባር፣ አፋሮች የቀይ ባሕር አፋሮች ነፃ አውጭ ድርጅትን መሥርተው ለነፃነት እየታገሉ ነው። ኩናማ ለኢትዮጵያ አንድነት የደማ እንደመሆኑ ሻዕቢያ በ«ነፃነት» ትግሉም ሆነ ዛሬ የጥቃት ዒላማው አድርጐ ይዞታል። ሲቪሉ ሳይቀር በጦርነቱ እንዲማገድ በግዳጅ ውስጥ ይገኛል። አፋሮች አዲስ በተዋቀረው በኤርትራ ተቃዋሚዎች ግንባር የተጠቃለለ አይደለም። ጥያቄውንም ከወዲሁ አንድ አፋር ከኢትዮጵያ ጋር የሚል አንድምታ ያለው ማቀንቀኛ ይዞ ትግሉን ጀምሯል።</p>

<p>ሳሆና አካለጉዛይ የራሳቸውን ተቃዋሚ ድርጅት ፈጥረው ቀድሞውኑ ሲታገሉ ስለነበር መሪዎቻቸው በሻዕቢያ እጅ ገብተው የደረሱበት አይታወቅም። ስለዚህም የአካለ ጉዛዩን እንቅስቃሴ ኢትዮጵያ ከተቀበለችን ከኢትዮጵያ እንቀላቀል፣ ካልተቀበለችን ነፃ ሀገር እንሁን የሚል ትግሉን በይፋም በሕቡዕም እያካሄደ ነው። አካለ ጉዛይ በኤርትራው ትግራይ ትግርኝ (ከበሳ) በዝቅተኝነት የሚታይና «የኤርትራ አጋመ» ተብሎ ፀያፍ አነጋገር የሚሰነዘርበት ነው።</p>

<p>ሠራዬም ጤነኛ አይደለም። ቋሂኖች የሚገኙት በዚህ አውራጃ ነው። ቋሂኖችና ትግላቸው ተዳፈነ እንጂ አልሞቱም። «ባገር እኖር ብዬ ልጅ አሳድግ ብዬ፤ ለአምሳ አለቃ ሰጠሁ ሚስቴን እህት ብዬ።» ዓይነት ሆኖበት አንገቱን ደፍቶ አመቺ ጊዜ ሲጠብቅ ነበርና ዛሬ የሻዕቢያ መመታት የተበተነውና ጠብንጃው የተነጠቀው የቋሂን 25, 000 ሕዝባዊ ሠራዊት፣ ቂም አርግዞ የተቀመጠው የአካባቢው ሕዝብ የበቀል ፅንስ የፀነሰበት ጊዜ እንደሆነ የፖለቲካ ሰዎች ይናገራሉ። ሀማሴን ደግሞ ሻዕቢያ ሊያድነው የሚችል አይደለም። ቀደም ሲል የነበረው ትምክህት ይበልጥ ከቆላው ኤርትራ፣ ባይበዛም ከሠራዬና ከአካለ ጉዛይ እንቅስቃሴ የሥጋት ቀስት ያነጣጠረበት ወቅት እንደመሆኑ አቋሙን አስተካክሎ ከኤርትራ ትግራይ ትግርኝ (ከበሳዎች) ጋር መሰለፍ የሚኖርበት ይመስላል። የሻዕቢያ ሕልውና ማክተም የእርሱም ሊሆን ይችላልና።</p>

<p>እንግዲህ ይህን ሁሉ ካየን የኤርትራ ብሄር ብሄረሰቦችና ተቃዋሚ የፖለቲካ ድርጅቶች ከፊታቸው የተደቀነው ምንድነው? ለሚለው ጫፉ ያተቋጠረ ገመድ ነው ብለን ብንተወው ይመረጥ ይመስላል።</p>


<h3><span class="underline">ለጦርነቱ ተጠያቂው የሀማሴን የገዢ መደብ ነው</span></h3>


<p>ኤርትራ ውስጥ የገዢው መደብ አባላትና ደጋፊ ከሆኑት ሀማሴኖች በስተቀር ሌሎች ብሔረሰቦች ሻዕቢያ ያለውን ከመቀበል ውጭ ለብሔረሰቦቻቸው ተቆርቁረው መናገር አደገኛ ሁኔታ እንደሚያስከትልባቸውና ስለጦርነቱም አስተያየት መስጠት እንደማይችሉ አንዳንድ ኤርትራውያን ገልጠዋል።</p>

<p>እነዚሁ ስማቸው እንዲጠቀስ ያልፈለጉ ሀማሴን ያልሆኑ የሌሎች ብሔረሰብ ተወላጆች እንደገለጡት ሻዕቢያ ራሱን እንደ ሀገሪቱ መንግሥት ሳይሆን እንደ ቅኝ ገዢ ኃይል በመቁጠር በሌሎች ብሔር ብሔረሰቦች አባላት ላይ ከፍተኛ በደልና ስቃይ በማድረስ ሰብዓዊ መብታቸውን እንደሚረግጥ አመልክተዋል።</p>

<p>ሻዕቢያ አሥመራ በገባ በማግሥቱ ምንም ሳያፍር አዲስ ካርታ ማውጣቱን የጠቀሱት እነዚሁ ኤርትራውያን በዚሁ ካርታ ላይ የሱዳን ግዛት የሆነው ከሰላ የኤርትራ አካል ሆኖ መሳሉንና ጋዜጦችም መንግሥት የዚህ ዓይነት ዓላማ እንዳለው በስፋት መጻፋቸውን ገልጠዋል።</p>

<p>የኢትዮጵያ ጉዳይ የሚታየው በልዩ ሁኔታ ነው ያሉት እነዚሁ ምንጮች እስከቅርብ ጊዜ ድረስ በአሥመራ ኮምፒሽታቶ ውስጥ በርካታ የገዢው መደብ አባላትና ደጋፊ የሆኑ ሀማሴኖች «ኢትዮጵያ ተራ ቅኝ ገዢ» እንደነበረች ሲገልጹ እንደነበር አስታውሰው ከጦርነቱ ወዲህ ግን ዝምታን መምረጣቸውን አስረድተዋል። ከአንድ ዓመት በፊት ማለትም የመጀመሪያው ጦርነት በባድመ ተከፍቶ ከበሮ እስኪደለቅ ድረስ «አዲግራት ላይ እንሸናለን። አዲስ አበባ እንጨፍራለን» እያሉ ሲፎክሩ የቆዩት የኢሳይያስ ወታደሮችና ደጋፊዎች ከዚህ ቀደምም በቋንቋና በሃይማኖት ጭምር ወንድማቸው የሆነውን የሰሜን ኢትዮጵያ ሕዝብ ሲወጉ እንደነበረው ሁሉ አሁንም የሚወጉት እነሱው መሆናቸውን ምንጮቹ አጋልጠዋል።</p>

<p>በፋሽስት ኢጣሊያ ወረራ ጊዜም ለሙሶሎኒ ቅጥረኛ ወታደር በመሆን ካገለገሉት ኤርትራውያን ውስጥ 99 ከመቶ የሚሆኑት የሀማሴን ተወላጆች እንደነበሩ ያስታወሱት እነዚሁ ምንጮች ሌሎቹ የኤርትራ ብሔረሰቦች ለፋሽስት ተቀጥረው አፍሪቃውያን ወንድሞቻቸውን እንዳልወጉም ተናገረዋል።</p>

<p>ጥቁር ሸሚዝ ለባሽ የሙሶሎኒ ባንዳ ወታደሮች የነበሩት አባቶቻቸው ሊቢያ ድረስ ሄደው ወንድም የሆነውን የሊቢያን ሕዝብ ለነፃነቱ እንዳይታገልና በተለይም የበረሃው አንበሳ በመባል ይታወቅ የነበረው ሙክታርን የመሳሰሉ መሪዎቹን ከግራዚያኒ ጋር ሆነው ይወጉ እንደነበር ምንጮቹ አስረድተዋል። ዛሬ በኤርትራ ሥልጣን የያዙት የእነዚያ የጣሊያን ባንዳ ልጆች አባቶቻቸው ድሮ ደግ ውለታ እንደአደረጉ ሁሉ የሊቢያን ሕዝብ ጦርነት የሚያካሂዱበት የጦር መሣሪያ እንዲሰጣቸው መጠየቃቸው ሐፍረተ ቢስ መሆናቸውን እንደሚያሳይ ምንጮቹ ጠቁመው፣ ይህም ወዳጅነት ጊዜያዊ እንጂ ዘላቂነት እንደሌለው ከሱዳን ተሞክሮ ለመረዳት እንደሚቻል አስምረውበታል። በኤርትራ ውስጥ ከሀማሴን ውጭ ያሉት ብሔር ብሔረሰቦች ከሌሎች አፍሪቃውያን ወንድሞቻቸው ጋር በሰላም ለመኖር እንደሚፈልጉ ምንጮቹ ጠቅሰው አሁን ያለምንም ታሪካዊ ማስረጃና በቂ ምክንያት የኢትዮጵያን ሉዓላዊነት ተዳፍረው ጦርነት ያወጁትም እነዚሁ በኤርትራ ሕዝብ ላይ ፈላጭ ቆራጭ ሆነው የተቀመጡት የሀማሴን የገዥ መደቦች መሆናቸውን አስረድተዋል።</p>

<p>እነዚህ ጦርነት ናፋቂ ገዥ መደቦች በየጊዜው ከጐረቤት አገሮች ጋር በሚፈጥሩት አምባጓሮና በሚለኩሱት ጦርነት የኤርትራ ወጣት ትውልድ ሳይወድ በግድ እየተማገደ እንደሚገኝ በሌሎች ዘንድ በቂ ግንዛቤ መወሰድ አለበት የሚሉት እነዚህ ሀማሴን ያልሆኑ የኤርትራ ተወላጆች ለሚደርሰው ሰብአዊና ቁሳዊ ጉዳት ተጠያቂዎቹ እነርሱ ብቻ መሆናቸውን አስምረውበታል።</p>


<h3><span class="underline">ኤርትራውያን በ25 የአሜሪካ ከተሞች የሰላም ሰልፍ አካሄዱ</span></h3>


<p>በዋሽንግተን ዲሲ የጦቢያ ሪፖርተር እንደገለጠው በዩናይትድ ስቴትስ የሚኖሩ በብዙ ሺ የኤርትራ ተወላጆች በሃያ አምስት ዋና ዋና የስቴት ከተሞች ሰልፍ በመውጣት የሰላም ፍላጐት እንዳላቸው በሚያሰሙአቸው መፈክሮች ማረጋገጣቸው ተረጋግጦአል።</p>

<p>የሃያ አምስቱም ከተሞች ሰልፎች ተወካይ የሆነውን የዋሽንግተን ዲሲውን ሰልፍ ሪፖርተሩ እንደተመለከተው ወጣቶች፣ አዛውንቶችና ጐልማሶች የተሳተፉበት ነበር። ሁለት ሺህ የሚሆኑ ሰልፈኞች ጰአቸ የስ - ዋር ኞ ሰላም እንፈልጋለን! ጰአቸ! ጰአቸ! ጰአቸ! ጰአቸ! የሚሉ ነበሩ።</p>

<p>ኤርትራውያኑ ሰላም አቀፍ መፈክሮችን እያስሙ፣ የኤርትራን ሰንደቅ ዓላማም ተሸክመው ማርች 26 ቀን ከጠዋቱ አምስት ሰዓት ጀምረው በኃይት ሐውስና ቀጥሎም በስቴት ዲፖርትሜንት በመገኘት ፍላጐታቸውን ሲያሰሙ ቆይተዋል።</p>

<p>ከጥቂት ሳምንታት (ሁለት ሳምንት) በፊት የኤርትራ ከፍተኛ ሹማምንት በተገኙበት ብዙ ገንዘብ እያዋጡ ሲሰጡና የበለጠም በየጊዜው ለማዋጣት ቃል ሲገቡ የነበሩ ኤርትራውያን ፍጥነው ወደ «ሰላም አውርድ» አቋም የተሸጋገሩበትን ምክንያት ለማወቅ ነበር አንዳንዶቹ «ከጦርነት ምን ይገኛል? ጦርነት ይጨርሰናል። እስካሁንም ወንድማማች የሆንነውን የኢትዮጵያና የኤርትራ ሕዝብ አጫርሶአል። ከዚህ መውጣት አለብን» ብለዋል።</p>

<p>በሥፍራው የተገኙ ጥቂት ኢትዮጵያውያን በኤርትራውያኑ አማካይነት ሲሰሙ ከነበሩ መፈክሮች መካከል «መንግሥታችንን እንደግፋለን (ወ ሱፕፖርት ኦኡር ጎቨርንመንት)» የሚለው በተደጋጋሚ በመነሣቱ ሻዕቢያ በጦርነቱ ስለተደቆሰ በሥላች ያዘጋጀው መሆኑን ገልጠዋል።</p>

<p>በዋሽንግተን ዲሲ የተካሄደው ሰልፍ ሥነ ሥርዓትን የጠበቀ፣ ሰላማዊና አንዳችም ችግር ያልነበረበት ሲሆን በቦስተን፣ በኒውዮርክ፣ ወዘተ፣ ከተባባሪዎቻችን እንዳረጋገጥነውም በተመሣሣይ ሁኔታ ተፈጽሟል። ተመልካቾችን ግራ ያጋባው ጉዳይ በዚሁ በዋሽንግተን አካባቢ ከአራት ሣምንት በፊት የኢሳይያስ አማካሪ የሆኑት እነዚሁኑ ተሰላፊዎች ባነጋገሩበት ጊዜ ከ300, 000 ዶላር በላይ ለጦርነቱ ማከናወኛ በአንድ ቀን ማዋጣታቸው ነው።</p>

<p>በውጭ የኤርትራ ሴቶች ታፈሱ</p>

<p>በተለያየ ምክንያት ከአንዳንድ የአፍሪካና አረብ አገሮች እየታፈሱ ወደ አገራቸው የሚመለሱት ኤርትራዊያት ለተደራራቢ ችግር እየተጋለጡ መሆናቸውን የአካባቢው የዜና ምንጮች አስታወቁ።</p>

<p>የሻዕቢያ መንግሥት የተረጋጋ አስተዳደር የሰፈነበት ባለመሆኑ በርካታ ኤርትራዊያት ወደ ትውልድ አገራቸው ከመመለሳቸው ይልቅ ኑሮዋቸውን መስርተው ከነበሩባቸው ጐረቤት አገሮች በሕጋዊም ሆነ ሕጋዊ ባልሆነ መንገድ በቤት ሠራተኛነት እየተቀጠሩ ወደ ሌሎች አገሮች መሄዳቸውን ጠቋሚዎቹ ገልጠዋል። በተለይም በቤት ሠራተኛነት ስም በኮንትራት ተቀጥረው የሄዱባቸው አንዳንድ የአፍሪካና የአረብ አገሮች የውጭ ዜጐችን በየምክንያቱ እያደኑ ወደየአገሮቻቸው በሚመልሱበት ወቅት አስከፊው ዕጣ የደረሳቸው ኤርትራዊያት ወደሸሹበት አገር መመለሳቸው እጅግ አስደንጋጭና ፍርሃት የሚያሳድርባቸው መሆኑ ተገልጧል። በአፈሳ የሚመለሱት ሴቶች ሪፍረንደም ያልሞሉ ወይም የኤርትራዊነት መታወቂያ ከሌላቸው እንደሰላይ የመቆጠር ወይም ሀገርን በችግር ወቅት ከድተው ሄደው ሳይሆንላቸው የተመለሱ በሚል ዝቅ ተደርገው መታየትና በጥያቄ የመወትወት ችግር የሚገጥማቸው መሆኑን ለመርዳት ተችሏል።</p>

<p>ኤርትራዊያቱ ሠርቶ ለማገኘት ሲሉ ውጪ ለመውጣት ለሚያደርጉት ጥረት የሻዕቢያ መንግሥት ባለው ጥብቅ ፖሊሲ አመቺ አለመሆኑ ተጠቁሞ፤ በተለይ ወጣቶቹ ሴቶች አፍጦ የሚጠብቃቸው «ከፍተኛ የዜግነት ድርሻና ግዴታ» ቢኖር ሳዋ መሠልጠንና ጠመንጃ ማንገብ እንደሆነ ተገልጧል። ሥልጠናውን ወጣቱ ትውልድ አምርሮ እየተቃወመው መሆኑን የሻዕቢያ መንግሥት ጠንቅቆ ስለሚረዳ ይህንኑ ለማስፈፀም የሚወስደው ርምጃ ወጣቱን ስንዝር የሚያራምደው እንዳልሆነም ታውቋል።</p>

<p>የተስፋፊነትና የተንኳሽነት ስሜት የተጠናወተው የሻዕቢያ መንግሥት ከየመን ጋር ባካሄደው ጦርነት በርካታ ዜጐቹ እየታፈሱ ወደአገራቸው የተመለሱ ሲሆን፤ ከሱዳን ጋርም ሻዕቢያ በፈጠረው ቁርቋሶ ወደ 250 ሺህ ከሚጠጉት ኤርትራዊያን አብዛኞቹ በግዳጅ ወደአገራቸው ተጓጉዘዋል። በጂቡቲ በኩልም በከተማ ውስጥ ሽብር በመፍጠር፣ ብሎም በብሔረሰቦች መካከል አለመግባባት እንዲኖር በሚያካሂደው ጣልቃገብነት በብዙ ሺህ የሚቆጠሩት ኤርትራዊያን ታፍሰው ወደ አገራቸው እንዲመለሱ ተደርጓል። በኢትዮጵያም በኃይል ዳር ድንበሯን ተዳፍሮ መሬቷን ከተቆጣጠረ በኋላ ወደ 55 ሺህ የሚጠጉ ኤርትራዊያን ወደ ሃገራቸው ተሸኝተዋል።</p>

<p>በዚህና በመሳሰሉት ምክንያቶች ከኑሮዋቸው ተፈናቅለው አገራቸው ከገቡት ውስጥም ቀደም ሲል «ለሻዕቢያ መዋጮ ሲያዋጡ የነበሩትና ኤርትራ ነፃነቷን አግኝታ ራሷን የቻለች መንግሥት እንድትሆን እንፈልጋለን» ሲሉ ምርጫ ያካሄዱት፤ ምንም ርዳታ ካላደረጉትና ምርጫ ካልመረጡት የተሻለ ተቀባይነት እንዳላቸው ጠቋሚዎቹ አስታውቀዋል። በመሆኑም በአገራቸው ባዕድ የሆኑት፣ ለፍተው ያጠራቀሙት ንብረት መና ሆኖ የቀረባቸው ሸሽተው ባዕድ አገር ቢሄዱም ታፍሰው የተመለሱት ሴቶች መሪር ሕይወትን መጋፈጣቸውን እየተናገሩ መሆናቸው ታውቋል።</p>

<p>እንደምሳሌም ከግብፅ፣ ከቤይሩት፣ ከሳዑድ ዐረቢያ፣ ከዱባይ.... ታፍሰው የተመለሱት ኤርትራዊያት በሕጋዊ መንገድ ወደሚፈልጉት አገር ሄደው ለመሥራት ቢሹም «አሁን ወቅቱ አይደለም» «ሁሉም ለዘመቻው ይነሳ» በሚለው የሻዕቢያ መፈክር ሥር መሰለፍ ግድ መሆኑን የውስጥ አዋቂ ምንጮቹ ገልጠዋል።</p>


</body>
</html>
