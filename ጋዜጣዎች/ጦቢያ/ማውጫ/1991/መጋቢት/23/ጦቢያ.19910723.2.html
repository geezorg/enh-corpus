<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢተፖድህ ማሳሰቢያ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢተፖድህ ማሳሰቢያ ሰጠ</h1>


<p>በሻዕቢያ መንግሥት ተንኳሽነት የኢትዮጵያን ልጆች ክቡር ሕይወትና የልማት አውታሮችን እያወደመ ያለው ጦርነት እንዲቆም፣ ወራሪው ሻዕቢያ ሠራዊቱን ከያዘው ክልል ሁሉ በአስቸኳይ እንዲያስወጣና ለሠላማዊ ውይይትና ድርድር እንዲቀርብ የኢትዮጵያ ተቃዋሚ ፖለቲካ ድርጅቶች ህብረት - ኢተፖድህ በዚህ ሣምንት መጨረሻ በሰጠው ብርቱ ማሳሰቢያ አስታወቀ።</p>

<p>ኢተፖድህ ከፍተኛ የአመራር አካሉ በሆነው በአስተባባሪ ኮሚቴው አማካይነት ለወራሪው የሻዕቢያ መንግሥት ማሳሰቢያውን የሰጠው ከመጋቢት 17 ቀን እስከ መጋቢት 19 ቀን 1991 ዓ.ም. በኔዘርላንድስ መዲና በአምስተርዳም ሶስተኛውን መደበኛ ጉባዔ ባካሄደበት ወቅት ነው።</p>

<p>በኤርትራና በኢትዮጵያ መካከል ለተቀጣጠለው ጦርነት ዋናው ተጠያቂ የሻዕቢያ መንግሥት መሆኑን የኢተፖድህ አስተባባሪ ኮሚቴ በአንክሮ ካስገነዘበ በኋላ ለእብሪተኛው ወረራና ለአስከፊው የወንድማማች ሕዝቦች እልቂት ተጠያቂ የሆነው የኢሣይያስ አፈወርቂ ሠራዊት በአስቸኳይ ከያዘው ክልል ሁሉ እንዲወጣ በጥብቅ አሳስቧል። የወያኔ ኢህአዴግ መንግሥት የተሳሳቱና የሀገሪቱን ብሔራዊ ጥቅሞች ያልጠበቁ ፖሊሲዎች፤ ለእብሪተኛው የሻዕቢያ ወረራ የራሳቸውን ከፍተኛ አስተዋፅኦ ማድረጋቸውን በጥሞና አስገንዝቧል።</p>

<p>በተጨማሪም የኢህአዴግ መንግሥት ያለፉ ስህተቶቹን በማረም ከጦርነቱ በአሸናፊነት ለመወጣትና የዜጐች የሥልጣን ምንጭ የሆነውን የዴሞክራሲዊ ሥርዓት ግንባታ እውን ለማድረግ በኢተፖድህ የቀረበውን የብሔራዊ ውይይት ጥሪ ተቀብሎ ተግባራዊ እንዲያደርግ ኮሚቴው በድጋሚ ጠይቋል። የኢትዮጵያ ሕዝብም አገሪቷን ቀፍድዶ ከያዛት ችግር ለማውጣት የሚያስፈልገውን ጥሪ ኢህአዴግ እንዲቀበልና ተግባራዊ እንዲያደርግ የበኩሉን ግፊት በተከታታይ እንዲያደርግ አስተባባሪ ኮሚቴው በአፅንኦት አስገንዝቧል።</p>

<p>ኮሚቴው ከዚሁ ጋር በማያያዝ እንዳስታወቀው፣ በመላው ዓለም የሚገኙ ኤርትራውያን የሻዕቢያ አምባገነን መሪዎች የኢትዮጵያን ክብርና ልዕልና በመዳፈር ወረራ ያካሄዱና እያካሄዱም መሆናቸውን ልባቸው እያወቀ ኢትዮጵያን ኤርትራ ወራሪ አስመስሎ ለማቅረብ ሰሞኑን እያደረጉ ያሉት እንቅስቃሴ፤ ኢሣይያስ አፈወርቂ በለኮሰው የወረራ እሣትን እየተቃጠሉ በሚረግፉት የኤርትራ ልጆች ደም መነገድና መጫወት መሆኑን ልብ እንዲሉት አሳስቧል።</p>

<p>ኤርትራውያኑ በአምባገነኑ መሪያቸው ቅጥፈት በመገፋፋት የሚያራምዱትን ይህንን አሳዛኝና አሣፋሪ ዘመቻ በማቆም ጦርነቱ ፍፃሜ እንዲያገኝ በሻዕቢያና በአምባገነኑ መሪያቸው ላይ አስፈላጊውን ተፅእኖ በሚያሣድሩ ጥረቶች ላይ እንዲሠማሩ የኢተፖድህ አስተባባሪ ኮሚቴ ጠይቋል። ኮሚቴው በሁለቱ ወንድማማች ህዝቦች መካከል የተከፈተው እልቂት የሚያስከትላቸውን አገራዊ፣ ክፍለ - አህጉራዊና አህጉራዊ ችግሮችን ከዳሰሰ በኋላ ችግሩን ምንጩ ላይ ለማገትና ብሎም ለማስወገድ የዓለም አቀፉ ህብረተሰብ የሻዕቢያ ሠራዊት በወረራ ከያዘው የኢትዮጵያ ግዛት ሁሉ በአስቸኳይ ለቅቆ እንዲወጣ በሻዕቢያ መንግሥት ላይ ተገቢውን ግፊት ያደርግ ዘንድ ጥሪ አድርጓል።</p>

<p>ዓለማቀፋዊውን በጐ ተፅእኖ ለማስተባበር፣ ለማጠናከርና ተጨባጭ ውጤትም እንዲያስገኝ ለመርዳት በኢተፖድህ አስተባባሪነት የሚቀናጅ አለም አቀፍ ኮንፈረንስ (ጉባዔ) እንዲጠራና በዚህ ለኤርትራና ለኢትዮጵያ የወቅቱ አንገብጋቢ በሆነ ጉዳይ ላይ እንዲወያይ ኢተፖድህ የወሰነ መሆኑን አስተባባሪ ኮሚቴው በዚሁ ወቅት አስታውቋል። የኢተፖድህን አገራዊና ዓለማቀፋዊ እንቅስቃሴዎች በቅርንጫፍ ጽህፈት ቤቶቹና በድጋፍ ኮሚቴዎቹ አማካይነት ለማስፋፋትና ለማጠናከር በታቀዱት አዲስ የአሠራር ሥልቶች ላይ ከተወያየ በኋላ ይኸው አስተባባሪ ኮሚቴው ተግባራዊ እንዲሆን ወስኗል።</p>

<p>በኢትዮጵያ ውስጥ እንዲገነባ ለታሠበው ዴሞክራሲያዊ ሥርዓት ምሰሶና ማገር ሆነው ፅናት የሚሠጡት የሲቪክና የሙያ ማህበራት የበለጠ እንዲጠናከሩና ኢተፖድህን በምክር፣ በፋይናንስ፣ በቁሳቁስና በሂሣዊ ድጋፍ እንዲያደራጁ የሚያግዝ መመሪያ መሰናዳቱንና በቅርቡም ይፋ እንዲሆን መወሰኑን የኮሚቴው መግለጫ ያስረዳል።</p>

<p>ለተሟላ ዴሞክራሲያዊ ሥርዓት ግንባታ፣ ለዘላቂ ሠላምና ዓብይ ሀገራዊ የጋራ ግቦች የሚደረጉት ትግሎች ተበታትነው፣ ተነጣጥለውና ቅንጅት አልባ ሆነው በመንቀሣቀስ ፋይዳ ያለው ውጤት ለማስገኘት እንደማይችሉ ኮሚቴው ጠቅሶ፤ የተደራጁት የኢትዮጵያ የፖለቲካና የሲቪክ ድርጅቶች ከኢተፖድህ ጋር እንዲቀላቀሉ አስተባባሪው ኮሚቴ እንደገና ጥሪ ከማቅረቡም በላይ ይህን ዓቢይ ርዕስ ጉዳይ የሚመለከት ዝርዝር መግለጫ በቅርቡ ይፋ የሚያደርግ መሆኑንም አስታውቋል።</p>

<p>በመጨረሻም በመዐህድ ተቀዳሚ ም/ፕሬዚዳንት በቀኛዝማች ነቅዓ ጥበብ ሪፖርተር ጋዜጣ ላይ ጥር 24/91 የተሠጠውና ህብረቱን ለማጣጣል የሞከረው መግለጫ ኢትዮጵያዊ ጨዋነት የጐደለው፤ ድርጅታዊና ብሔራዊ የሃላፊነት ስሜት ያልተላበሠ፤ የመዐሕድ አባላትና ደጋፊዎችን ስሜት ያላገናዘበ፤ በየእሥር ቤቱ የታጐሩትን የመዐሕድ መሪዎችንና ደጋፊዎችን ክቡር መሥዋዕትነት የረገጠ፤ የኢትዮጵያን ሕዝብ ህብረት ጥያቄ ከወያኔ ጐራ አስምጦ ለማስደቆስ የተቀነባበረ የእጅ መስጠት ሤራ ስለሆነ የመዐሕድ አመራር የእርምት መግለጫ እንዲሠጥበት ኮሚቴው አሳስቧል።</p>

<p>ሶስተኛው የኢተፖድህ አስተባባሪ ኮሚቴ መደበኛ የሶስት ቀናት ጉባዔ የተመራው በሊቀ መንበሩ በዶ/ር ነገደ ጐበዜ መሆኑ ታውቋል።</p>


</body>
</html>
