<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእኛ የሰላም ዋስትና ምንድነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h1 class="align-center">የእኛ የሰላም ዋስትና ምንድነው?</h1>


<p>በኢትዮጵያና በኤርትራ መካከል የበቀለው የድንበርና የመሬት ይገባኛል ጭቅጭቅ ወደ ጦር መማዘዝ ተሸጋግሮ ከሁለቱም ወገን አስር ሺዎች የሚሆኑት መውደቃቸው፣ መቁሰላቸውና መማረካቸው ይታወቃል። አንዳንድ ገምጋሚዎች ከጥር 29 ቀን 1991 ጀምሮ በመካሄድ ላይ ባለው ጦርነት የደረሰውን ሰብዓዊ ጥፋት ከ60-80ሺ ይገምቱታል። ሻዕቢያ ከ50ሺ በላይ የሆነ ሠራዊት ሙት፣ ቁስለኛና ምርኮኛ እንደሆነበት፣ እጅግ በርካታ ቀላልና ከባድ የጦር መሣሪያ እንደተደመሰሰበትና እንደተማረከበት የወታደራዊ አቅሙም «50% መውደሙ» ተገልጧል። ቀደም ሲል የኢሳይያስ አገዛዝ የደለቀና የአሥመራ ነዋሪዎችን ያስደለቀ ቢሆንም አኪር ተለወጠና የኢሳይያስ እብሪት ልብ ራሱን ተመትቶ አሥመራ ማቅ ስትለብስ አዲስ አበባ በድል ፈንድቃለች። ጦርነቱ አሁንም እየነደደ፣ እየተቃጠለና እያቃጠለ ነው።</p>

<p>በጦርነት ወቅት በተፋላሚ ወገኖች መካከል ጥላቻ ይነግሳል። ሰው የመሆን ባሕርይ በአብዛኛው በእንስሳዊ የጭካኔ ባሕርይ ይዋጥና መተላለቅ አለ። ግን ያበጠ ልብ ዘወትር ጥፋት ብቻ ስለሚያስብና ስለሚያጠፋም የድሀ ጐጆ ፈርሶአል። ደምና ላብ የጠየቀ የልማት ሥራ ባልተወለደ አንጀት ተደምስሶአል። የዚህ ድሃ ሕዝብ ቅርስና ውርስ ወድሟል። በወደፊቱ የኢትዮጵያና የኤርትራ ሕዝብ ሕይወት ላይ ጥቁር ነጥብ ጥሎአል። እንደገና የሕዝብ የታሪክ ጉዞ በአስቸኳይ ወደ ኋላ ሄዷል።</p>

<p>ጦርነት አገራችንን ሲጐበኛት ኖሯል። ከመቅደላው የእንግሊዙ የናፒየር ዘመቻ ወዲህ እንኳ የውጭ ኃይሎች ባለፉት አንድ መቶ ዓመታት ከሠላሳ ጊዜ በላይ በውጊያው መስክ ከጅለውን በተባበረ ክንዳችን ደቁሰን፣ የተረፉትን ረግጠን አባርረናቸዋል። ቅኝ ገዥዎች የሞከሩትን የቀጥተኛ ወረራ ሥልት ለውጠው ኢትዮጵያን በገዛ ልጆቿ ማስወጋት በመጀመራቸው የሃያኛው ክፍለ ዘመን የመጨረሻው የኢትዮጵያ ትውልድም (30 ዓመት) በርስ በርስ ግጭትና ፍጅት ዕሜውን አሳፏል። አሁንም ከዚህ አዙሪት ውስጥ አልወጣም። በኤርትራ ወራሪነትና ለዓለም ተማጽኖም ዋጋ ባለመስጠቷ የተነሣ በባድመ፣ በመረብና በዛላንበሳ አካባቢ ሌላ የእልቂት ዙር ጦርነት ተከፍቷል።</p>

<p>ሰላሣ ዓመታት ከኤርትራ ተገንጣዮችና አሥራ ሰባት ዓመታት ከወያኔ ጋር እርስ በርሳችን ስንዳማ ቆይተን ያ ጭራቅ ጦርነት ኢትዮጵያን ለመከፋፈል አብቅቷታል። መለያየቱ ግን የችግሩ መፍትሔ አልሆነም። ያ ጦርነት አገርሽቶ እርስ በርሳችን በመተላለቅ ላይ ነን። እርስ በርሳችን ተጨካክነናል። በጥላቻ ተውጠናል። አንዳችን በሌላችን ተሳልቀናል። አንዳችን ሌላችንን በመጸየፍና በመንቀፍ ተጠምደናል። የአገራችንና የአገራችን አየር በጥላቻ ቋንቋ ታውዶአል። የኢሳይያስ ወታደሮች ያገኙትን ኢትዮጵያዊ ሁሉ ኢሰብአዊ በሆነ ሁኔታ የማሰቃየታቸው መርዶ ይደርሰናል። ይህ ሁኔታ ከዚህ ቀደም ሻዕቢያ ነጭ ሰንደቅ ዓላማ እያውለበለበ፣ በሰላም እጁን በሰጠ የኢትዮጵያ ሠራዊት ላይ ያደረሰውን ታሪክና ትውልድ የማይረሱትን አበሳ እንድናስታውስና በቂምና በበቀል እንድንኖር የሚገፋፋን ይመስላል።</p>

<p>ትግራይን በክላስተር ቦምብ፣ አዲስ አበባን በናፖልም ለማጥፋት የከጀሉት ኢሳይያስ በታሪክ ውስጥ ምን ሥፍራ ሊኖራቸው ይችላል? ከእንግዲህ ወዲያስ ምን እያሰቡልን ይሆን? ይህ የአፍሪካ ቀንድና በጠቅላላውም አህጉራችንና ዓለም፣ ኤርትራውያንም ጭምር ነገና ተነገ ወዲያ ሌላ ሳዳም፣ ሌላ ሒትለር መፈጠሩን ያጤናሉ? ሰላምን በመጠየቅ ላይ ያሉት በውጭ የሚኖሩ ኤርትራውያንና ሌሎችም እነዚህን ጥያቄዎች እንዲያጤኑልን እንፈልጋለን።</p>

<p>በአሁኑ ጊዜ የኤርትራ ሕዝብ በሥጋትና በሽብር የተዋጠ ሕዝብ ሆኖአል። የኤርትራ ሕዝብ ካለፉት 30 ዓመታት በበለጠ የአሁኑ ዘመን ዕጣው የከፋ ሆኖአል። ነገና ከነገ ወዲያ በምን ሁኔታ ውስጥ ሊገባ እንደሚችል የሚያውቅ አይደለም። በአምባገነኖች የተናጠል ውሣኔ ምክንያት በማያዋጣውና በሚያቃጥለው ጦርነት ውስጥ ገብቷል። የእሳት እራት የሆኑት የኤርትራ ልጆችም ሕይወት ያሳዝነናል። ስለዚህ የኤርትራ ሕዝብ ሰላምን ቢጠይቅ አግባብነት አለው። ይሁንና እኛ እነኢሣይያስን የመሠሉ የሸፍጥና የሴራ ልጆች እስካሉና በሰሜኑ የአገራችን ወሰን እስከተጐራበቱ ድረስ የሰላም ዋስትናችን ምን ያህል የተረጋገጠ ነው? ነገ ሌላ ዙር ጦርነት እንደማይከፈትብን እንዴት እርግጠኞች እንሆናለን? ለ40 ዓመት የፈሰሰ ደም ለአንድ ድሃ አገር ከበቂ በላይ መሆኑን እንገነዘባለን። እኛ «ያለፈው ይብቃ! ምዕራፉም ይዘጋ!» ማለት የምንችለው ግን ነገ በዚያ ግንባር አንድም የኢትዮጵያ ልጅ ዳግም ደሙን የሚያፈስስበት ምክንያት እንደማይኖር ስናረጋግጥ ብቻ መሆን ይኖርበታል። የእኛ የሰላም ዋስትና ይህ ብቻ ነው።</p>

<p>«ሰላም!» የሚሉንም ይህንን ዋስትና ሊሰጡን ይገባል።</p>
</body>
</html>
