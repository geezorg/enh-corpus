<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>mn medereg alebet? ityoPyawinetna yegWesa poletika</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የመነጋገሪያ መድረክ</span></h3>

<h2 class="align-center"><span class="underline">ምን መደረግ አለበት?</span></h2>
<h1 class="align-center">ኢትዮጵያዊነትና የጐሳ ፖለቲካ</h1>


<p align="right">ከጐባቸው ሰንደቄ</p>

<p>ዛሬ በአገራችን እንደፖሊሲ ስለተያዘው የጐሣ ፖለቲካ ለመነጋገር «የራስን ዕድል በራስ መወሰን»፣ የብሔር ብሔረሰብ መብት» ምንድነው የሚለውን ጥያቄ መመለስ የሚያስፈልግ ይመስለኛል።</p>

<p>ከአገራችን ሁኔታ ለመነሳት የኢትዮጵያን ታሪክ አወራረድ መሠረት አድርጐ ሲታይ የመገንጠል መብት፣ እንዲያውም «የብሔረሰብ መብት» የሚባለው ሀሳብ ታሪካችን የማያውቀውና በጐጂነቱም በዛሬው ጊዜ ጨርሶ ሊነሳ የማይገባው ነገር ነው። እንደማንኛውም አገር ሁሉ የኢትዮጵያም ሕዝብ ዕድገት የመጠቅለል፣ የመስፋትና የመዋሀድ ሂደት የታየበት ነው።</p>

<p>ባለፉት ዘመናት ውስጥ በመሳፍንትና ባላባቶች ፍላጐት ላይ የቆመ የሥልጣን ፉክክር ወይም ከማዕከላዊ ሥልጣን የማፈንገጥ ትግል ሲካሄድ ኖሮአል። ይህም በኃይለኛው ወገን የበላይነት ሲደመደም ማዕከላዊነት ተጠብቆ ጉዳዩ ለጊዜው ያበቃለት መስሎ ታዬ። እርግጥ ይህ ውዝግብ አገሪቱ ለዕድገቷ የምታውለውን ኃይሏን በማባከንና አንዳንድ ጊዜም ለውጭ ጠላት መግቢያ ቀዳዳ በመክፈት ብዙ ጉዳት ሲያደርስ የኖረ ችግር መሆኑ አይካድም። የቅርቡን ታሪክ ብንመለከት እንኳን ይህ ሁኔታ ጐልቶ ያልተከሰተበት ወቅት ቢኖር ምናልባት በምኒልክ ዘመነ መንግሥት ሲሆን፣ ከአፄ ኃይለሥላሴ ዘመን ላይ ስንደርስ እንዳበቃ ሊቆጠር ይቻላል። ግን ይህ ሲባል «የጐጥ ስሜት» ጠፍቷል ማለት አይደለም።</p>

<p>በሺዎች ዓመታት ተቆጣሪ በሆነው የኢትዮጵያ ታሪክ ውስጥ ምናልባት በብዙ መቶዎች የሚቆጠሩ ልዩ ልዩ ነገዶችና ጐሳዎች ተቀላቅለው፣ ተወራርሰውና ተዋህደው ሥልጣኔአችንንና ዛሬ ያለውን የኢትዮጵያን ሕዝብ ሥዕል እንዲከሠት ምክንያት ሆነዋል። ዛሬ የጥንት ልዩነቱን ጠብቆ የሚገኝና መገንጠል የሚፈልግ አንድም ጐሳ እንደሌለ የሚያከራክር አይደለም።</p>

<p>በታሪካችን የሕዝብ መከፋፈልና የግዛት መቆረስ (መጥበብ) የመጣው የአውሮፓ ኃያላን አፍሪካን መቀራመት ከጀመሩበት ጊዜ ወዲህ ነው። በምሥራቅ በኩል የዛሬዎቹ የሶማሊያና የጅቡቲ አካባቢ፣ በምዕራብ ወደ ሱዳን የገባው ሰፊ መሬት በጠላት እጅ ወድቆ፣ የአገሪቱን ቅርፅ በክርን የተመታ እንዲመስል አድርጐታል። በሰሜንም ከታሪክ መነሻው ክፍል የባህረ ነጋሽ ግዛት በጠላት የተያዘው በዚያው መንገድና ጊዜ ነው።</p>

<p>ይህን ለጊዜው ከዚህ ላይ እናቁመውና የራስን ዕድል በራስ የመወሰን ወይም «የብሔር ብሔረሰብ ጥያቄ» የተባለው ሀሳብ ወደሀገራችን የገባው «በተማሪ ንቅናቄ» አማካይነት ነው የሚል አመለካከት ስላለኝ ስለታሪካዊ መሠረቱ ባጭር ባጭሩ እጠቃቅሳለሁ።</p>

<p>ይህ አስተሳሰብ የተስፋፋውና ዓለም አቀፍ ዕውቅና ያገኘው በሩሲያ አብዮተኞች አማካይነት ነው። የሀሳቡ መሠረት ከብዙ ምንጭና ከተለያየ ጊዜ ላይ ሊጠቀስ የሚችል ሲሆን፣ በ19ኛው መቶ ክፍለ ዘመን አጋማሽ ላይ የጀመረው የደካማው ሰው መብት መጠበቅ «የአናሳዎቹ (ሚኖሪቲአስ) መብት መከበር ይገባዋል» የሚለው አስተሳሰብ መወለድ ነው። ሀሳቡ በይዘቱ ዴሞክራሲያዊ ባህርይ ያለው እንደመሆኑ የሶሻሊዝም ፈላስፎች እነ ካርል ማርክስ የዘውዳዊና መስፍናዊ ሥርዓትን መዋጊያ፣ ኋላም እነ ሌኒን ለሶሻሊስት አብዮት ማራመጃ አድርገው ተጠቅመውበታል።</p>

<p>በጣም ባጭሩም ቢሆን ታሪኩን ትንሽ ከዚያ ወቅት ቀደም ብለን ብናነሳው ነገሩን ይበልጥ ግልጽ ለማድረግ የሚረዳ ይመስለኛል። በመካከለኛው ክፍለ ዘመን የአውሮፓ ኅብረተሰብ ኢኮኖሚያዊና ፖለቲካዊ አደረጃጀት እንዳለ ከቀበሌ ክልል የማያልፍና ጠባብ ነበር። ይህም ከመገናኛ አለመስፋፋት ጋር የተያያዘ ሁኔታ ነበር። በዚህ መካከል የኬላን ማነቆና ቁጥጥር እየበጠሱ፣ ሸቀጣቸውን ዳር እስከዳር እያዘዋወሩ በመሸጥና በማገላበጥ ገንዘብ በእጃቸው ያስገቡ ደፋሮችና ታታሪ «ነጋዴዎች» ይፈጠራሉ። ከዚህ በኋላ እነዚሁ ወገኖች የተመረተውን ጥሪት ከማገላበጥ አልፈው ራሳቸው ወደ አምራችነት ያሸጋግራሉ። ይህ አዲሱ መካከለኛ መደብ ወይም ቡርዥዋ ተብሎ የሚታወቀው መሆኑ ነው። ከዚህም ጋር መስፍናዊ ግዛቶችን አጠቃልሎ በመያዝ የሰፋፊ መንግሥታት መሪዎች የሆኑ ነገሥታት ተፈጠሩ። እያደርም ሥልጣናቸውን እያጠናከሩ፣ የቤተክርስቲያንን ሀብት እየነጠቁ፣ የንጉሡ ዋና አጋር ለሆነው ለከበርቴው መደብ መበልፀጊያ ሰጡት።</p>

<p>ከበርቴው የወታደራዊና የፍትህ አስተዳደር ሥልጣን ተጠቃልሎ በነገሥታቱ እጅ እንዲገባ ታግሎአል። በዚህ አኳኋን ከፊውዳል ክፍፍል ሲወጣ ንጉሣዊ ተቋምና ከበርቴ ተፈላላጊና ተደጋጋፊ ኃይሎች እንደነበሩ እናያለን። በዚህ ሂደት ንጉሣዊ ሥልጣን ወደ ፍጹማዊነት እየተለወጠ በመሄድ ፊውዳላዊ ሕጋዊነትንና ሥልጣኔው የቆመበትን የጥቃቅን ክልሎች ሥርዓት ገልብጦ ሊያጠፋው በቅቷል። በአንድ ማዕከል ስር ተጠቃልሎ አንድ ዘመናዊ ብሔራዊ መንግሥት በመፍጠሩ ሂደት ጀርመንና ኢጣሊያ ዘግይተው የመጡ ሲሆን እንግሊዝና ፈረንሳይ ቀዳሚዎች ናቸው።</p>

<p>እነዚህ በስም የጠቀስናቸውና ሌሎቹም የአውሮፓ መንግሥታት የተፈጠሩት ልዩ ልዩዎቹ ነገዶችና መስፍናዊ መንግሥቶች «ፈቃዳቸው» እየተጠየቀ ሳይሆን በአንድ ወቅት የጀርመን ጠቅላይ ሚኒስትር ቢስማርክ አለ እንደሚባለው «በእሳትና በብረት» ነው። ይህ ታሪክ ግልጽ የሆነ፣ አንድ አቅጣጫ የተከተለና የኅብረተሰቡን የአስተዳደግ ባህርይ የሚያሳይ ነው። ሂደቱም ከተበታተነ ትንሽነት ወደ አንድነትና ጠንካራነት፣ ወደ ሥልጣኔ የመራመድ ነው። በዚህ አኳኋን ብሔራዊ መንግሥታት ከተፈጠሩ በኋላ ቀጣዩ የታሪክ ምዕራፍ ለነፃነት (ግላዊና ብሔራዊ) የተደረገ እንቅስቃሴ ነው። እስከ 19ኛው መቶ ክፍለ ዘመን አጋማሽ ድረስ ለአውሮፓ ችግሮች መፍትሔ ሲፈለግ መመዘኛ ተደርጐ ተይዞ የቆየው በመሳፍንት/መኳንንት የሚደገፈውና በውርስ የሚያዘው የንጉሣዊ ዙፋን የበላይነት (ሌጂትሜሲ) ነበር።</p>

<p>የአብዮቶች ዘመን በመባል በሚታወቀው በ1948 የኢኮኖሚና የኢንዱስትሪ ችግሮች ጉዳይ በሰዎች አእምሮ ግንባር ቀደም ስፍራ ይዞ፣ ስለመፍትሔውም ብዙ የመንግሥታት መሪዎችና ፈላስፎች በሰፊው የተነጋገሩበት ሲሆን በተለይ እነ ካርል ማርክስ አዲሱን ንድፈ ሀሳባቸውን ሊያስተጋቡ ችለዋል። በዚህ ዘመን (1848) በምዕራብ አውሮፓ በብሔራዊ ደረጃ «የከበርቴ» አብዮቶች ተካሂደዋል። ብሔራዊ ነፃነት የመንግሥት ሁሉ መሠረት ነው በማለት በየስፍራው ፊውዳሊዝምንና «ፍጹማዊ የአንድ ሰው አገዛዝን» ሥርዓት መዋጋት ዋና ዓላማ ሆኖ ተያዘ። የአዲሱ አስተሳሰብ ፈላስፎች እነማርክስ የአውሮፓ ዴሞክራሲያዊ ንቅናቄዎች ሁሉ፣ በተለይ የመሻሻል ዋና ጠላት እንደሆነ ይቆጠር በነበረው የሩሲያ የዛር አገዛዝ ላይ «ጦርነት እንዲታወጅ» ጥሪ ሲያቀርቡ፣ በተመሳሳይ የነምሳ - ሀንጋሪን ኤምፓየርን መፈራረስ ይፈልጉት ነበር። በአንድ በኩል የጀርመን፣ የፖላንድ፣ የኢጣሊያ፣ የማጅያር ብሔራዊ መንግሥታት መፈጠር መሻሻል እንደሆነ ገና ከ1848 ጀምሮ ታምኖበታል። በሌላ በኩል ደግሞ በነምሳ - ሀንጋሪ ኤምፓየር ውስጥ የታቀፉትን የጀርመን፣ የፖላንድ፣ የጣሊያንና የማጅያር ብሔሮች ነፃ መውጣት (ማለት ወደየወገናቸው መንግሥት መጠቃለል) መደገፍ ተገቢና ተራማጅ አቋም ሆኖ ተይዞ ነበር። ይህ አካሄድ የዚህን ኢምፓየር ንጉሣዊ ቤት ለረጅም ጊዜ ሲያስረግደው ቆይቶ የኋላ ኋላ ለውድቀት አብቅቶታል።</p>

<p>ከ20 ኛው ክፍለ ዘመን ላይ ሲደረስ በዓለም አቀፍ ደረጃ የከበርቴ አብዮት ተጠናቅቆ ከሶሻሊስት አብዮት ዘመን ተገብቶአል በሚል ትንታኔ የትግሉ ስልት ተለወጠ። ከኢንዱስትሪ ሥልጣኔ ዕድገት ጋር ተያይዞ በኅብረተሰብ ውስጥ ጉልህ ሚና መጫወት የጀመረው «የወዝአደሩ መደብ» በነማርክስና በነሌኒን ቲዎሪ መሠረት እንደአሁኑ ለኑሮው መሻሻል በመታገል ብቻ ሳይወሰን ለመንግሥት ሥልጣን መታገል አለበት ተባለ። የሩሲያ አብዮተኞች ይህን አስተሳሰብ አንግበው የሀገራቸውን ብቻ ሳይሆን የዓለምን ሁኔታ ለመለወጥ በሚታገሉበት ጊዜ በስልት ደረጃ ለየት ያሉ መንገዶችን ተከትለዋል። ከፀናው መንግሥት ተነጥሎ የመውጣትን እንቅስቃሴ ጨምሮ ፊውዳላዊ መብቶችንና ሌሎች ጭቆናዎችን ለመዋጋት የተነደፉ ዴሞክራሲያዊ ፕሮግራሞችን (የቡርዥዋ የተባለውን) አራመዱ። ይህ ለወዝአደራዊው አብዮት እንቅፋት ሆኖ ሲገኝ ግን ይቃወሙታል። በዚህም ሆነ በዚያ በመርህ ደረጃ የመገንጠል ጥያቄ የወዝአደሩ ፕሮግራም ሊሆን አይችልም የሚል አቋም ነበራቸው። ቦልሼቪኮች የብሔር ብሔረሰብ ንቅናቄዎችን ለአብዮት ማካሄጃ (ለዴሞክራሲና ለሶሻሊዝም ግቦች) ተጠቀሙበት እንጂ ትግላቸው ግቡን ከመታ በኋላ በተግባር ሊተረጉሙት እንዳልሞከሩ ታሪክ ያረጋግጣል።</p>

<p>ሌኒን ራሱ የሕዝቦች ከፊውዳል እንቅልፋቸው መንቃት፣ ማኅበራዊ ጭቆናን ሲዋጉ፣ ለሕዝብ ነፃነትና ለማኅበረሰብ ነፃነት ሲቆሙ - ይህ ሁሉ ተራማጅነት ነው። ነገር ግን ለብሔረሰባዊ የተናጠል ዕድገት፣ «ለብሔረሰባዊ ባህል» መታገል ፈጽሞ ሊታሰብ የሚገባው አይደለም ይላል። የብሔረሰብ እሴት የሚባል ነገር የለም፣ በኃይል ወይም በእብሪት እስካልተፈጸመ ድረስ ወዝአደሩ የብሔረሰቦችን መዋሃድ (አስሲሚላቲኦን) ይደግፋል ነው የሚለው። እንደሌኒን አመለካከት ወዝአደሩ ብሔራዊ ኦቶኖሚ ምኑም አይደለም። የሚፈልገው ፖለቲካዊ የሲቪል ነፃነትና የተሟላ የመብቶች እኩልነት እንዲኖር ብቻ ነው። በቋንቋ፣ በትምህርትና በባህል ጉዳዮች ግን የእኩልነት መብቱ ይጠበቃል። ለምሳሌ ስዊስ ይህን አካሄድ ትከተላለች።</p>

<p>በ20ኛው መካከለኛ ክፍለ ዘመን የከበርቴ መንግሥታትን ኢምፔሪያሊዝም ለመታገል በቅኝ ግዛት የተያዙ ሕዝቦች የራስን ዕድል በራስ የመወሰን መብት ይጠይቃሉ። ከበርቴውና ሠራተኛው ከባዕድ ተገዥነት ነፃ ለመውጣት በሚደረገው ትግል የጋራ ጥቅም አላቸው። ዘመናዊ ብሔርተኝነት የኢምፔሪያሊስት ጭቆናና ብዝበዛ የሚፈጥረው የሕዝቦች እኩል አለመሆን ውጤት ነው። ይህ ሌኒን ያለው መሠረተ ሃሳብ በቬርሳይ የሰላም ውል በ1919 ፀንቷል። (የዊልሰን አሥራ አራት ነጥቦች)።</p>

<p>የብሔር ብሔረሰብ የራስን ዕድል በራስ መወሰን ማለት አንድ ብሔራዊ ቡድን ከአንድ መንግሥት ወጥቶ ከሌላ መንግሥት ለመግባት ወይም የራሱን መንግሥት ለመመሥረት ይችላል ማለት ነው። ሌሎች ትናንሽ የሕዝብ ቅሪቶች ረዘም ወይም አጠር ላለ ጊዜ በታሪክ መድረክ ላይ ታይተው ወደ ትላልቆቹ ሕዝቦች ውስጥ ይጠቃለላሉ። ለቀረው ኦቶኖሚ (የቋንቋ፣ የትምህርት፣ የባህል መብት መከበር) በቂ ነው ተብሎአል።</p>

<p>ሲጠቃለል፣ በማርክሲስት አመለካከት «የብሔር ጥያቄ» ሁለት ደረጃ አለው፣ ከሁለት ዓይነት አብዮት ጋር የሚሄድ። <span class="underline">የመጀመሪያው</span> በፊውዳል ሥርዓት ውስጥ ከበርቴው ለመብቱ ሲታገል የሚያነሳው ሲሆን ዓላማውም የተማከለ መንግሥት (ኛቲኦን ጽታተ) ለመፍጠር ነው። <u>ሁለተኛው</u> የከበርቴ አብዮት ከተጠናቀቀ በኋላ ያለው ሲሆን ዓላማው የሶሻሊስት አብዮት ለማካሄድ ነው። <u>ሶስተኛው</u> ደግሞ ከቅኝ አገዛዝ ነፃ ለመውጣት የራስን ዕድል መወሰን ተብሎ የሚነሳው የትግል ስልት ነው።</p>

<p>የመነጠልን መብት ማወቅና የጋራ ማህበራዊና ኢኮኖሚያዊ ግቦችን ለማስገኘት የአንድነትን ተጨባጭ አስፈላጊነት መገንዘብ የቦልሼቪክ የብሔርተኝነት አስተሳሰብ ይዘት ሆኖ ለድላቸው ታላቅ አስተዋጽኦ አድርጓል። ለቮልሼቪኮች ብሔርተኝነትን ከማህበራዊ ጉዳዮች መሻሻል ጋር አጣምሮ መቀበል እጅግ ጠቃሚ ነበር። ከዚህ በተረፈ ብሔርተኝነት በዓለም አቀፋዊ ሶሻሊዝም ዘንድ ቦታ የለውም። ማህበረሰባዊ ልዩነቶችና ቅራኔዎች እያደር ተመናምነው ጠፊ ናቸው። እንደ ትሮትስኪ አመለካከት የቦልሼቪክ ፓርቲ «ሠራተኛውን እርስ በርሱ ሊያፋጥጠው ወይም ሊከፋፍለው የሚችለውን ማንኛውንም ዓይነት ማህበረሰባዊ ተውሳክ በሙሉ በቆራጥነት በመታገል ጥብቅ ማዕከላዊነትን ተከትሏል» (ትሮትስኪ)</p>

<p>ወደኛው አገር ሁኔታ ስንመጣ አሮጌውን ሥርዓት በማስወገድ ለሕዝባችን የተሻለ ዕድል እንከፍታለን በሚል እምነት የኢትዮጵያ ተማሪዎች በየስፍራው እንቅስቃሴ ሲያደርጉ ዓለም-አቀፍ ሁኔታ ባሳደረው ተጽዕኖ የተነሳ (ይህም በመሠረቱ የሶቪየትና የቻይና አርአያነት ማለት ነው) አስተሳሰባቸው ከዝግመታዊ የመሻሻል ለውጥ ወደ አብዮታዊ (ሥር ነቀል) ለውጥ ተሸጋግሮአል።</p>

<p>በዚያን ወቅት በእስያ፣ በላቲን አሜሪካና በአፍሪካ ይካሄዱ የነበሩ አብዮታዊና የአርነት ትግሎች በወጣቱ አስተሳሰብ ላይ ከባድ ተጽዕኖ እንደነበራቸው ይታወቃል። የኋላው ችግር ጥንስስ የተጣለው (ከአገር ሁኔታ ጋር ያለማገናዘብ ሽምጠጣ) በዚህ ወቅት ላይ ነው ለማለት ይቻላል። ሌላውም የስህተት ምንጭ «የራስን ዕድል በራስ መወሰን» የሚለው ሀሳብ ትክክለኛ ይዘት ባለመረዳታቸው ተራማጅነት መስሎአቸው የትግል መርህ ማድረጋቸው ነው።</p>

<p>ኢሕአፓን በርሊን ላይ የመሠረቱት መሪዎች ቀደም ሲል ሶቪየት ህብረት ውስጥ ተደራጅተው ወደ ምእራብ እንደመጡ የድርጅቱ ታሪክ አጠናቃሪ አቶ ክፍሉ ታደሰ በጦቢያ መጽሔት ላይ አስነብበውናል። እንዲሁም ሻዕቢያዎች ይህንና ሌሎችንም የተማሪ ስብስቦች በተጽዕኖአቸው ስር ለማዋል ጥረት ያደርጉ እንደነበረና፣ ኋላም «የኢትዮጵያና የኤርትራ ግንኙነት የቅኝ ግዛት ግንኙነት ነው። ስለዚህም የራስን ዕድል በራስ የመወሰን መርህ ተግባራዊ ሊሆን ይገባዋል» የሚለውን አቋማቸውን በኢህአፓ ተቀባይነት እንዲኖረው ለማድረግ ችለው እንደነበረና ለዚህም ዋጋ ይህ ድርጅት የተዋጊ ሥልጠናና የገንዘብ እርዳታ ተጠቃሚ ሆኖ እንደነበር ይታወቃል።</p>

<p>መኢሶን ሲቋቋም የዚህም ሆነ የጐሳ አስተሳሰብ በውስጡ አልነበረም። ሆኖም አንገብጋቢ ከነበረው የጢሰኛ ሥሪት ጋር በተያያዘና ኋላም ወደ ሥልጣን በተጠጋበት ወቅት ላይ ጠባብ ጐሰኞች ስለተቀላቀሉት ሊሆን ይችላል፣ «የብሔረሰብ መብት» የሚለውን አስተሳሰብ ያስተጋባ ነበር። ሌሎች የጐሳ ፖለቲካ አራማጆች በነኢሳይያስ የተቋቋሙት ሕወሓትና ኦነግ ናቸው። እነዚህ ሁሉ እየዋለ እያደረ (ገሚሶቹ) የጠላት መሣሪያ ከመሆናቸው በቀር መነሻቸው «የተማሪ ንቅናቄ» ነው።</p>

<p>በመግቢያው ላይ እንደተጠቀሰው በታወቀው የኢትዮጵያ ታሪክ መሠረት ሕዝባችን የብዙ ነገዶች ቅልቅል መሆኑ እየታወቀ ብዙ ጊዜ «የያንዳንዱ» ብሔረሰብ «ባህል» ይከበር ይባላል። ነገር ግን ይከበር የሚባለው ኢትዮጵያዊ «ያልሆነው» «ልዩ» ባህል የቱ እንደሆነ በግልጽ አይነገርም። ታሪክ የሻረውንና ያለፈውን ተራ ልማድ ሁሉ «የልዩነት» መግለጫ ለማድረግ መሞከር ምን ትርጉም እንዳለውም አይገባንም። በአንድ አገር ውስጥ ያሉ (የነበሩ) ባህሎችና ቋንቋዎች በመወራረስ ወደላቀ ደረጃ፣ ወደ አንድ ኢትዮጵያዊ ባህልና አስተሳሰብ እንዲያደርሱን የማይፈለግበት ምን አሳማኝ ምክንያትስ ይኖራል? ኢትዮጵያዊነት እንደ ሕዝብ፣ እንደ ሀገር፣ እንደ መንግሥት መታወቅና መከበርን ከሁሉም በላይ የነፃነትን እሴቶች መሠረት ያደረገ እንደመሆኑ ከነፃ ሕዝብነት የሚፈልቀውን ልበሙሉነትና የመንፈስ እርካታ ሁሉ ያጐናጽፋል። በኢትዮጵያዊነት መንፈስና ይኸው ባስገኘልን ተጨባጭ ሥልጣኔ ላይ ተመሥርተን ብቻ ነው ወደፊት ለመራመድ የምንችለው። እስካሁንም የተሠራውና አለን የምንለው ነገር ሁሉ (የነፃ ሕዝብነት ክብራችን ጭምር) ሊገኝ የቻለው በኢትዮጵያዊነት አይደለምን? ኢትዮጵያዊነት የጋራ ታሪካችን መግለጫ ነው ስንል አንዱ የኢትዮጵያ ክፍል ሕዝብ የሆነውን ወይም ያለውን ሌላው ክፍል ሕዝብ ያልሆነው ነገር ቢኖር በጣም ኢምነት ነው ማለታችን ነው።</p>

<p>ይህ ሲባል ግን ሌላው ሁሉ ጠፍቶ «አንድ ባህል»፣ «አንድ ቋንቋ» ብቻ ይኑር ለማለት እንዳልሆነ ግልጽ መሆን አለበት። እንዲያውም በእያንዳንዱ የሕዝባችን ክፍል ሥነልቦና ላይ ማህተማቸውን ያኖሩ ሕዝባዊ እሴቶች ሁሉ በሥነ ጥበባት አማካይነት ጐልተው እንዲወጡና ለመላው ሕዝባችን መጠቀሚያና መዳበሪያ እንዲሆኑ ማድረግ አስፈላጊ ነው ብየ አምናለሁ።</p>

<p>በዜጐች መካከል ልዩነት አድርጐ (አበላልጦ) ማሰብ ካለ ግን ስለ አንድነትም፣ ስለ እኩልነትም መናገር አይቻልም። ጭቆናው፣ በደሉና ኋላ ቀርነቱ ሁሉንም ያደቀቀና ታሪካችንና ማንነታችንን፣ ክብራችንን ያዋረደ መሆኑ እየታወቀ ዘርና ቋንቋ እየለየ ለዚህ ወይም ለዚያ ጐሳ «መብት መከበር» እንታገላለን የሚሉ ወገኖች አንድም ከጊዜያዊና ጠባብ ፍላጐት አለዚያም ከጠባብ ብሔርተኝነት የሚነሱ ናቸው።</p>

<p>ነገሩ በስፋት ከታየ ባለፉት ዘመናት ውስጥ ኢትዮጵያን የአስተዳደሩ መሪዎች ፀንቶ የኖረውን መንግሥት ለመጠበቅ ሲሉ «በኢትዮጵያዊነት መሠረት ላይ ቆመው» የፈጸሙትን በወቅቱ አንድነትን ለማምጣት አስፈላጊ የነበረ የኃይል እርምጃ ሁሉ እየለቃቀሙ «ጭቆና» ተፈጽሞአል ማለትና «ነፃነትንም» መጠበቅ ሃሳባዊነት ነው። በሚናዊ ሕሊና ከተገመገመ እስካሁን ባለው ታሪካችን በኢትዮጵያ መንግሥት ውስጥ መታቀፍ ለእያንዳንዱ ነገድና ጐሣ መጨቆንን ሳይሆን በተወሰነ ደረጃም ቢሆን ዕድገትንና መሻሻልን አስገኝቶለታል ለማለት ብቻ ነው የሚቻለው።</p>

<p>አኩሪ የሆነውን የአንድነትና የነፃነት ታሪካችንን ለጠባብ ዓላማቸው ሲሉ ለመናድ የሚፈልጉ ጐሰኞች በዚህ ጥረታቸው እስከምን ድረስ እንደሚሄዱ ለማየት እንዲያስችል አንድ የታወቀ ምሳሌ እጠቅሳለሁ። የኦሮምኛ ተናጋሪውን ክፍለ ሕዝብ እንወክላለን የሚሉ «የጐሣ መኳንንት» ተደራጅተዋል። ኦነግና በሕዝቡ ስም የተደራጁ የኦሮሞ ኤሌቶች ከኢትዮጵያና ከኢትዮጵያዊነት ጋር እልክ ገብተው ኦሮሞን «ነፃ እናወጣዋለን» እያሉ፣ የኢትዮጵያ ሥልጣኔ ያስገኘውን ታላቅ ቅርስ ማለትም ፊደሉን ነጥቀውት፣ የተገዥነት ምልክት የሆነውን የፈረንጆችን ፊደል ሥራበት ብለው በማስገደድ ጭነውበታል። በዚህም የሰብዓዊና የዜግነት መብቱን የረገጡ መሆናቸውን አይገነዘቡም። መቸም ይህ ኃላፊነት የጐደለው ሙከራ እንድምታው ብዙ ነው። ጐጂነቱ በቅን ለሚያስብ ሁሉ ግልጽ ስለሆነ ዝርዝሩን አልፈዋለሁ።</p>


<h3><span class="underline">ምን መደረግ አለበት?</span></h3>


<p>እኛ በታሪካችንና በኢትዮጵያዊነታችን የምንኮራ ወገኖች ለምን የጋራ ጠላቶቻችንን ለማስወገድ በኅብረት መቆም አቃተን? የሚለው ተደጋግሞ የሚነሳ ጥያቄ ነው። ከረጅሙ ታሪካችን አንፃር የሰከነ ዘመናዊ መንግሥት ለማቆም አለመቻላችንና፣ ይልቁንም ዛሬ ወደ ኋላ ተመልሰን ከዘመነ መሳፍንት ዝብርቅርቅ ሁኔታ ውስጥ መውደቃችን ከምን የመጣ እንደሆነ የምሁራንን ትኩረት የሚጠይቅ፣ በስፋትና በጥልቀት መመርመር ያለበት ጉዳይ ይመስለኛል። የዓላማ ጽናትንም የሚጠይቅ እንደሆነ ይሰማኛል። ይኸንንም በሁለት ከፍለን አንዱን ጊዜያዊና ወቅታዊ፣ ሁለተኛውን ደግሞ ዘላቂና የረጅም ጊዜ ሥራ ብለን ልናየው እንችላለን።</p>

<p>የኢትዮጵያ ሕዝብ በአሁኑ ጊዜ ግራ የተጋባ ሆኖ ይታያል። በመጀመሪያ የዚህን ምክንያት መረዳት፣ ቀጥሎ ከራሱ ተሳትፎ ጋር በውይይት መፍትሔውን መሻት፣ ያንቀላፋውን መንፈሱን ማትባት፣ የጨለመውን ተስፋውን እንዲፈካ ማድረግ፣ መውጫውን ማሳየት ያስፈልጋል። ይህ ለጊዜው አንገብጋቢና አጣዳፊ ተግባር ነው። የግልጽ ፕሮግራም አለመኖር፣ ያለውን የሰውና ቁሳዊ ኃይል አስተባብሮ ወደሚፈለገው ግብ ለመራመድ አለመቻል፣ ይሄ ሁሉ ገና ፈጻሚውን እየጠበቀ ያለ ተግባር ነው። በፖለቲካ ድርጅትነት ብቻ ሳይሆን ልዩ ልዩ ንቅናቄዎችን በማደራጀት ቁልጭ ያለ ፕሮግራም ነድፎ ሕዝቡን በማስተባበር አገሪቱን የተቆጣጠረው ቡድን ሊገፋው የማይችለው ኃይል ሆኖ መጋፈጥ የወቅቱ ጥያቄ ነው። በዚህ ነው ጥቃትን ለመቋቋምና ወደ ግብ ለመራመድ የሚቻለው።</p>

<p>ለዚህ ሥራ እንቅፋት ከሚሆኑት ነገሮች ውስጥ ከነባሩ ጥንታዊ ባህል ያለመላቀቅ አንዱ ዋና ችግር ነው። የዘመነ መሳፍንት ህመም የሆነው የቀበሌ ድሁርነት መንፈስ ገና ከውስጣችን ተነቅሎ አልወጣም። አንድ ምሳሌ ልጥቀስ። ከመግቢያው ላይ ያነሳሁት የነገሥታትና የመሳፍንት የሥልጣን ፉክክርና የማፈንገጥ አዝማሚያ በዚህኛው ክፍለ ዘመን ውስጥ ከኢምፒሪያሊስቶች የእጅ አዙር ቅኝ አገዛዝ ፖሊሲ ጋር ሲገናኝ፣ ማለትም በመሣሪያነት ሲጠቀሙበት የምናውቀውን የዛሬውን ሻዕቢያ - ወያኔ - ኦነግ መልክ ሊይዝ ችሎአል። ይህም ማለት የሌላ አገርና ሁኔታ ቅጅ የሆኑት በዚህ ጽሑፍ መግቢያ ላይ የተጠቀሱት አባባሎች በአንዳንድ ተማርን በሚሉ ወገኖች የፖለቲካ ትግል ማካሄጃ ተደርገው መያዛቸው በአስተሳሰብ ደረጃ ያው የቀድሞው የመሳፍንትና የባላባት መንፈስ ነፀብራቅ ናቸው። በተግባርም የኢምፔሪያሊስቶች መሣሪያና ደቀመዝሙር መሆንን ያረጋግጣል።</p>

<p>የጐሣ ፖለቲካ ዓላማ ባጭሩ ሌላ ሳይሆን የአንድን ቋንቋ ተናጋሪ ክፍለ ሕዝብ በቀረው ሕዝብ ላይ የበላይ ለማድረግ መፈለግና በመብት ማስከበር ስም ወደ ሥልጣን ቁንጮ መረማመድ ነው። ይህ ባይሆን ኖሮ ጐሳንና ሃይማኖትን በፕሮግራሙ ሕገ ወጥ ያደረገ የፖለቲካ ድርጅት አቋቁሞ በመታገል ሊገኝ የማይችል ምን መብትና እኩልነት (በዴሞክራሲያዊ መልኩ) ኖሮ ነው ለይቶ ለዚህ ወይም ለዚያ ብሔረሰብ እቆማለሁ የሚባለው?</p>

<p>አገርን አለማወቅ፣ ሕዝቡንና ታሪኩን አለመረዳት፣ ዓላማ ቢስነትና ለዕውነት አለመጨነቅ በአንድ በኩል፣ የመቻቻልን ጥበብ አለመልመድ፣ የሌላውን ሀሳብ አለማክበርና እኔ እበልጥ ባይነት በሌላው በኩል የዚህ ትውልድ ታላቅ ድክመቶች ሆነው ይታያሉ። ሁሉም ለዴሞክራሲ እንቅፋት የሆኑ ባህላዊ ውርሶች ናቸው። የኢትዮጵያ አብዮት አንድም መንገድ ጠራጊ ኃይል ባልዳሰሰው የባህል አረንቋ ውስጥ ተዘፍቆ አርኪ ውጤት ሳያስገኝ፣ እንዲያውም ያልታሰበ ከፍተኛ ጉዳት አድርሶ አልፎአል። ለዚህም ተጠያቂው የተማረው ክፍል (ጥሀ ኢንተልሊገንቲአ) ሲሆን በአብዮቱ ሂደት ላይ የታየውም መፍረክረክና የርስ በርስ መበላላት ያሮጌው ባህላችን ነፀብራቅ ነው። የለውጥ ሥራ ሲጀመር ገና ማህበራዊና ባህላዊ አሜኬላው እንዲጠረግ ጊዜ ሳይሰጠው ቀጥታ ወደ «ኮሙኒዝም» አመራርና አስተሳሰብ መሄዱ የነፃ መንፈስን ዕድገት አቀጭጮ እንደጐዳው ግልጽ ነው። ከዚህ የምንጨብጠው አጥጋቢ ውጤት እንደማይኖር ከተረዳን የደረሰው ጉዳት ሁሉ በከንቱ አልነበረም ብለን ለመጽናናት እንችላለን።</p>

<p>ዘላቂና የረጅም ጊዜ ሥራ ወዳልሁት ስንመጣ የኢትዮጵያ ምሁራን የጊዜውን የሀገሪቱን ሁኔታ በሁሉም መልኩ እየመረመሩ ባለመታከት ሕዝቡን ቢያስተምሩ ከጊዜ በኋላ ደህና መሠረት ለመጣል ይቻላል። የአገሪቱን ታሪክ፣ የሕዝቡን ባህልና አስተሳሰብ ማበጠር፣ ማንፈስ መልሶ ማስተማር ይገባል። ይህም ባጭሩ ሕዝቡን ለነፃነት ማዘጋጀት ማለት ነው። በዚህ ምርምርና ዕውቀት ላይ ተመሥርቶ ከጊዜው ጋር የሚሻሻል አንድ ዘላቂነት ያለው ሥርዓተ ትምህርት መዘርጋት የግድ አስፈላጊ ነው። ይህ ሊሆን የሚችለው ደግሞ የሰከነ መንግሥት ሲኖር ነውና «ኢትዮጵያ ምን ዓይነት መንግሥት ይኑራት?» የሚለው በቅድሚያ በጋራ ውይይት ነጥሮ መውጣትና መወሰን ያለበት ነው። ታዲያ ለዚሁ ሁሉ በኢትዮጵያ ዘላለማዊነትና በኢትዮጵያዊነት ማመን ወሳኝ ነው። ይሄ እሴት በውስጡ የሌለ ሰው በዛሬይቱ ኢትዮጵያ ዋጋ ያለው ሥራ ለማከናወን አይችልም። ኢትዮጵያዊነት የእንቅስቃሴአችን ሁሉ መሠረትና መሣሪያ መሆን ይኖርበታል።</p>

<p>በኢትዮጵያ እስከ ዛሬ የሕዝቡን መንፈስ የሚማርክና ጊዜው የሚጠይቀውን አስተሳሰብ ይዞ የተነሳ ግለሰብ ወይም የምሁራን ስብስብ አልታየም። በሀገራችን በዚህ መልክ ሊጠቀስ የሚችለው አንድ የተናጠል ሥራ የአቶ ሀዲስ ዓለማየሁ <span class="underline">ፍቅር እስከ መቃብር</span> መጽሐፍ ነው። ይህ ሥራ ብዙ ሳይቆይ ለተከሰተው የለውጥ ማዕበል አስተዋጽኦ አላበረከተም ለማለት የሚቻል አይመስለኝም።</p>

<p>ሁሉም አዋቂ ነኝ ወይም መሪ ልሁን በሚልባት ኢትዮጵያ፣ ለዕውነትና ለሐቅ ከበሬታ በማይታይበት ህብረተሰብ ውስጥ እንደነ ፕሮፌሰር መስፍን ወ/ማርያም ያሉት ተናጠል ታጋዮች ድንበር የገፋ ተግባር ለማከናወን አልቻሉም። ይኸውም ከዕውቀትና ችሎታ ማነስ ሳይሆን ከርዕሰ ጉዳይና ከአቀራረብ መበታተንና ምናልባትም የህብረተሰቡን ማዕከላዊ ብሶት ፈልጐ ለማንፀባረቅ ካለመቻል የተነሳ ሊሆን ይችላል።</p>

<p>በውጭ የሚኖሩና ለአገር ጉዳይ ቅድሚያ ሰጥተው በአንድ ዓላማ ዙሪያ ለመሰባሰብ የሚችሉ ምሁራን እዚህ በሀገራቸው ከወገናቸው መሀል ተገኝተው ከዚህ በላይ የነካካሁትን ዓይነት ተግባር እንዲያከናውኑ ጊዜው ይጠይቃል። እኔ እንደሚሰማኝ አንድ ሁለት ተብሎ ባጭሩ ተዘርዝሮ ባጭር ጊዜ የሚያበቃ ሳይሆን ምናልባት የዕድሜ ልክ ዓላማና ኃላፊነት ተደርጐ መያዝ የሚኖርበት ነው። በኢትዮጵያ ጉዳዮች ላይ ብቻ የሚያተኩር ራሱን የቻለ አንድ ከፍተኛ የምርምር ተቋም ለመመሥረትም ይቻላል። ወይም አሁን በአ.አ. ዩኒቨርሲቲ ውስጥ ያለውን ዘርፍ በማጠናከር መሥራት ይቻላል። እንደዚሁም አሁን ያለውን «የኢትዮጵያዊነት» ማህበር እንደመነሻ በመድረክነት መጠቀም ይችላል።</p>

<p>አንዲት ፍየል እንኳን ብትሆን ያለ አግባብ ተነጥቆ አርፎ የሚተኛ የለም። ይህ ከሆነ ኢትዮጵያን ያህል አገር ታሪኳ ሲደመሰስ ዝም ብሎ ማየት እንዴት ይቻላል! እስኪ በጥልቀት እንወያይበት።</p>


</body>
</html>
