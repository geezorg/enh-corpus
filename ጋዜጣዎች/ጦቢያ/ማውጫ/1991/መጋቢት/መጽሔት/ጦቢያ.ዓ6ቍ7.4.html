<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>weyanEna xa`Ibiya - ruq `alamiwoc, baCr teqeCwoc?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ወያኔና ሻዕቢያ - ሩቅ ዓላሚዎች፣ ባጭር ተቀጭዎች?</h1>


<p align="right">ሐሰን ዑመር አብደላ</p>

<p>የዛሬ 9 ወር ከዬት መጣ ሳይባል፣ ለብዙዎቻችን እንደ ዱብ ዕዳ በሚቆጠር ሁኔታ የኢትዮጵያና የኤርትራ የድንበር ግጭት በፈነዳበት ሰዓት «ተጣላን ብለው በተለመደው ቲያትራቸው ሊያወናብዱን አዲስ መላ መቱ እንዴ?» ብለን የጠየቅን ጥቂቶች አልነበርንም። ዛሬ የሁለቱ መንትያ ድርጅቶች ደመኛ ጠላትነት ድንበር ጥሶ፣ አንዱ ሌላኛውን አስወግዶ «በመቃብርህ ካልቆምኩ። ካሳደርኩህ አያሳድረኝ» እየተባባሉ በሚዛዛቱበት በአሁኗ ሰዓት እንኳ በተለመደው የሥራ ክፍፍላቸው ዳግም ሊያሞኙን እያሴሩ ናቸው የምንል ሰዎች አልጠፋንም። መጠርጠሩ ጤነኛ ነው።</p>

<p>«ለአንድ ጊዜ እኔን ማሞኘት መቻልህ ጉብዝናህን ያስመሰክርልኛል። ለሁለተኛ ጊዜ እኔን ማሞኘት መቻልህ ግን የእኔን ሞኝነት ያስመሰክራል» ብሏል ፈረንጅ። በሃሳብ አፍላቂነቱ ብዙ ዝና ያተረፈው ታዋቂው የግብጽ ጋዜጠኛ መሀሐመድ ሓይካል «በታሪክ ውስጥ ብዙ ሴራዎች ተከስተዋል። ነገር ግን ታሪክ ሁሉ የሴራ ግትልትል አይደለም» ብሎ ሁሉንም ኩነቶች እንደ እስራኤል ሴራ የሚመለከቱትን የዓረብ ወገኖቹን የመከረበትን አባባሉን ለኢትዮጵያውያን ወገኖቼ ማስተላለፉ ክፋት የለውም።</p>

<p>ወያኔና ሻዕቢያ ብዙ ቲያትር በመሥራት በኢትዮጵያ ሕዝብ ለመሳለቅ የበቁበትን የታሪክ አጋጣሚዎች ሳንረሳ ሁል ጊዜ ሁሉን ማሞኘት እንደሚችሉ ድርጅቶች አድርገን መመልከቱ ከሚገባው በላይ የተጋነነ ብልሃት እያጎናጸፍናቸው መሆኑን አንርሳ። በኢትዮጵያ ሕዝብ ዘንድ በጥፋት መልዕክተኝነታቸው የሚታወቁት እነዚህ ሁለት ድርጅቶች ዛሬ ለቲያትሩ ፋታ በማይሰጥ የታሪክ አጋጣሚ ላይ የደረሱ ይመስላሉ። ጠባቸው የምር፣ ጥላቸው ክርር ያለ ይመስላል። «ቁርጺ ኢያ ሎሚ» እየተባባሉ ናቸው። «የዛሬው የምር ነው» ማለት ነው። ይህቺን በመጨረሻዪቱ ሰዓት ደርግ ለወያኔ ሲያዘፍናት የነበረችውን የትግርኛ ዘፈን የሚገባበዙ ይመስላሉ። የዚያን ጊዜውን የወያኔና የደርግ የሞትና የሽረት ፍልሚያ ውጤት ሳይቆይ ለማወቅ የበቃው የኢትዮጵያ ሕዝብ የአሁኑን ተፋላሚዎች ግጥሚያ ውጤት በከፊል እያየ ነው። እሱም በወዲህኛው ጐራ የትርዒቱ ተሳታፊ ነው፣ የዘመናት ጠላቱን ለማቃበር።</p>

<p>የጋራ መጠፋፋት ውጥናቸውን ቡራኬ የሚሰጥ ወገን ባይኖርም የእነዚህ ሁለት ድርጅቶች እርኩስ ቃል ኪዳን በእንጭጩ መቀጨት የትብብራቸው ዋና ዓላማ ከነበረው አገር ወዳድና ኢትዮጵያዊ ዜጋ የበለጠ የሚያስደስተው ሰው ያለ አይመስልም። ይህ ፀረ ሀገር ቃል ኪዳንና ሽርክና ባንድ ጀንበር ይተናል ብሎ የገመተ ሰው ባለመኖሩ ነው ዛሬ ለወያኔና ሻዕቢያ ግጭት መለኮታዊ ጣልቃ ገብነት ድረስ ምክንያት ፍለጋ የተኬደው።</p>

<p>በጦቢያ ጋዜጣ እንዳነበብኩት በስንት ፀሎትና እግዚኦታ እንዲወርድ ያደረግነውን ጦርነት አሜሪካ ልታስቀርብን ትከጅላለች ብሎ አማረረ የተባለው የአራት ኪሎ እብድም ደም አፍሳሽንና አውዳሚውን ጦርነት የተማፀነው ያለምክንያት አልነበረም። የአራት ኪሎ እብድ (አውቆ አበድ?) የብዙዎች ሀገር ወዳጅ ኢትዮጵያውያንን የልብ ምኞት ነው ያንፀባረቀው ቢባል ጉዳዮችን አለቅጥ እያገዘፋችሁ (ኦቨር ድራማቲዘ) ነው እንደማንባል እርግጠኞች ነን።</p>

<p>የሁለቱን ድርጅቶች ግንኙነት ስላደፈረሰው ግጭት መንስኤዎች ከየአቅጣጫው ብዙ ተብሏል። አሁንም ብዙ ምክንያቶችና ሰበቦች እየተደረደሩ ናቸው። እንደብዙዎቹ እምነት ጠቡ ሀገሪቷን ምንም ጊዜ የማይረሳት እግዚአብሔር ሊታደጋት ያወረደው ተዓምር ይሁን ወይስ ኮሎኔል መንግሥቱ ኃይለማርያም አሉ እንደተባሉት በምርኮው ክፍፍል ላይ የተጣሉ የሁለት ሌቦች አምባጓሮ ይሁን? ለማንኛውም የሁለቱ ድርጅቶች ጠብ ወደማይጠገን ደረጃ ተሸጋግሯል። ዛሬ ይህ ማንም ሊክደው የማይችል እውነታ ነው።</p>

<p>ትክክለኛውን የጠቡን መነሻ ለማድበስበስ በደፈናው ግጭቱ ኢኮኖሚያዊ፣ ፖለቲካዊና ታሪካዊ ምክንያቶች አሉት የሚሉት የምዕራቡ የአካባቢ ጉዳይ ተከታታዮች እንኳን ትናንትና የእነዚህ ሁለት ድርጅቶች መሪዎች ጥልቅና መጢቅ የሆነውን አሸጋግሮ የማየት ችሎታና ራዕይ ባወደሱበት አንደበታቸው «የሁለቱን ድርጅቶች መሪዎች» መናኛነት እየነገሩን ነው። እውነትም እነሱ በእነዚህ መሪዎች ላይ ተስፋ ከቆረጡ በእነሱ አማካይነት ዳግም ትንሣኤዋን ልታገኝ ለነበረችው አፍሪካ ሌላ መታደጊያ መርሃ ግብር መንደፍ ሊኖርባቸው ነው። በአካባቢያችን ላሰፈኑት ሰላምና መረጋጋት ግምት ተወስዶ ፕሬዚዳንት ኢሳይያስና ጠቅላይ ሚኒስትር መለስ ለታጩለት ለኖቤል የሰላም ሽልማት ተተኪ እጩዎች ፍለጋ መኳተን ሊኖርባቸው ነው።</p>

<p>ሁለቱ ድርጅቶች ጠላትን በሚያስቀና ሕብረታቸው በመደጋገፍ አንዱ ለሌላው የዋለለትን ውለታዎች ለመዘርዘር አዳጋች ነው። አንዱ ለሌላው ለድል መብቃት በጣም ወሳኝ እንደነበሩ አያከራክርም። ስለመደጋገፉ ውጤት ብዙ ሀተታ ሳናበዛ ሻዕቢያ ለወያኔ በትረ ሥልጣን መጨበጥ ወሳኝ የነበረውን ያህል፣ ወያኔ ለሻዕቢያ ነፃ መንግሥት ባለቤትነትም እኩል ወሳኝ ነበረ ብሎ ማለፉ ሳይቀል አይቀርም። ሁለቱ ድርጅቶች ንፋስ የማይገባበትን ሽርክናቸውን ተመልክተው ከባድ ስህተቶች ፈፅመዋል፣ በዛሬው እይታ ሲታይ ማለታችን ነው። አንዱ በሌላኛው ደጀንነት ተኩራርቶ አላስፈላጊ ጠላቶች ገዝቷል፣ በጣም ብዙ። በዚህ ምክንያት ወዳጅ መሆን የሚችለውን ሁሉ አርቀዋል። «እሱ እስካለልኝ ማን አባቱ ይነካኛል» ነበረ ነገሩ። ባጭሩ ወያኔም ሆነ ሻዕቢያ በቃል ኪዳናቸው ተማምነው ከሁሉም ሆድና ጀርባ ሆነዋል።</p>

<p>በወያኔ አለኝታነት ልቡ ባያብጥ ሻዕቢያ የሃኒሽ ደሴቶችን ለመውረር አይከጅልም ነበር። ዛሬ የሻዕቢያ መሪዎች «ምስጢር» በማጋለጥ ዘመቻ አማካኝተው «ካርታዎችን በማስረከብ ደሴቶቹ የኢትዮጵያ ግዛት አካል ነበሩ ብላ የገፋፋችን ኢትዮጵያ ነበረች» ማለታቸው እንደተጠበቀ ሆኖ ለዚህ ጀብደኛነት የልብ ልብ የሰጣቸው ከኢትዮጵያ ጋር የነበራቸው ወታደራዊ ቃል ኪዳን ነበር። በሙስሊም አክራሪነት ስም በአሜሪካ አስተባባሪነት በተፈጠረው ፀረ ሱዳን ግንባር ውስጥ ሻዕቢያ ከሁሉም የከረረና እርቅ የለሽ አቋም ለብቻው ፈንጠር ብሎ ተለይቶ አይወሰድም ነበር። ሻዕቢያ ወያኔ ላይ ባይተማመን ኖሮ ለ30 ዓመታት የኤርትራ «ነፃነት» ትግል ባለውለታ የነበሩትን ዓረቦች ጣል ጣል ከማድረግ አልፎ በማንቋሸሽ በነፃነት ማግሥት ከፀረ ዓረብ ጎራ አይቀላቀልም ነበር። ሻዕቢያ ተቃዋሚዎችን ማወያየትም ሆነ ማስተናገድ የሚባል ነገር እንዳልሰማ ብሎ የእርቁን በር ክርችም አድርጎ የዘጋው አሁንም በሁለቱ ድርጅቶች መካከል በነበረው እርኩስ ቃል ኪዳን ተማምኖ ነው። ሻዕቢያ እድሜ ለወያኔ እያለ በኢትዮጵያ ሀብትና ንብረት አዛዥና ናዛዥ ለመሆን በመብቃቱ ነበር ኤርትራን ያለ አቅሙና ያለ አቅሟ የምሥራቅ አፍሪካ ሲንጋፖር የማድረግ ቅዠታዊ የኢኮኖሚ ፕላን የነደፈው።</p>

<p>ሻዕቢያ በወያኔ ላይ ተማምኖ ጉድ የሆነበትን ብዙ ጉዳዮች መዘርዘር ይቻላል። በተመሳሳይ ሁኔታ ወያኔ ከሻዕቢያ በተሰጠው ሁለገብ ድጋፍ የልብ ልብ ተሰምቶት ከቀሪው የኢትዮጵያ ሕዝብ እየተነጠለ ስለመጣበት ሂደት ብዙ ድርሳን መፃፍ ይቻላል። እዚህ ላይ የምናወራው ብዙ ስለተባለለት ስለህወሓት ኤርትራን የማስገንጠል ተልእኮ አይደለም። ያ ራሱን የቻለ ረዥም ታሪክ ነው።</p>

<p>ከራሱ ጠባብ ክልል ውጭ ያሉትን ኢትዮጵያውያን ወገኖቹን በጥርጣሬ ዓይን በመመልከት ወያኔ ራሱን ከኢትዮጵያ ሕዝብ የነጠለው ዛሬ ከኢትዮጵያ በተባረሩ ኤርትራውያን ሁለገብ ድጋፍ በመመካት ነበር። ከ60 ሚሊዮን ኢትዮጵያዊ ለወያኔ ግማሽ ሚሊዮን ኤርትራውያን በለጡበት። ህወሓት በድል አድራጊነት አዲስ አበባን በተቆጣጠረበት ወቅት ከሁሉ በፊት ከበሮ እየደለቁ የተቀበሉት የተክለሃይማኖትና የፖፖላሬ ተቀማጭ ደጋፊዎቹ ነበሩ። ይህ ዛሬ ሁለቱ ሽርክ ድርጅቶች ሆድና ጀርባ በሆኑ ማግሥት የወጣ «ምስጢር» አይደለም። በነቂስ ወጥቶ ለድል አድራጊው ሠራዊት በየሄደበት የአበባ ዝንጣፊና ፍሪዳ አቅራቢ ማን እንደነበረ ሁላችን የምናውቀው ጉዳይ ነው። በሰላምና መረጋጋት ኮሚቴ፣ በመዋጮ አሰባሰብ፣ በምርጫና በሌሎች ሕዝባዊ ተሳትፎዎች ኤርትራውያኑ የነበራቸውን ሚና ዛሬ ሻዕቢያ ከአሥመራ ራዲዮ ሊነግረን አይችልም።</p>

<p>በፈረጠመው የጋራ ክንዳቸው ላይ ተማምነው ነው የማንንም ጩኸት ከመጤፍ ያልቆጠሩት። በማን አህሎኝነታቸውና በትዕቢታቸው የገፉት «በጋራ ክንዳችን ሁሉንም እናምበረክካለን» ብለው ነበር። ከድጋፉ በተጨማሪ መረብ ምላሾቹ ከመረብ ወዲህ ላሉት ትግሪኛ ተናጋሪ ዘመዶቻቸው (ምንም እንኳን እነሱ ዝምድናውን ቢጠየፉትም) በአንድ አጉል በሽታ አስለክፈዋል ማለት ይቻላል፣ አጉል ማን አህሎኝነት። ሻዕቢያን ለማይቀረው ውድቀት የሚያበቃው በሽታ።</p>

<p>ይህ ሻዕቢያን ለነፃ መንግሥትነት፣ ወያኔን ደግሞ ለምኒልክ ቤተ መንግሥት ያበቃው ሽርክና ሁለቱ ድርጅቶች ዛሬ ለገቡበት የቀውስ ማጥ የበኩሉን አስተዋፅኦ አበርክቷል ነው ባጭሩ ማለት የተፈለገው። አብረው ያቦኩት ጥንስስ ለዛሬው መጠፋፋት እርሾ ሆኗል ለማለት ነው።</p>

<p>ወያኔ ዛሬ ደግሞ የሚነግረን አንድ ሀቅ አለ። ሻዕቢያ ሰተት ብሎ ባድመን የተቆጣጠረው ህወሓት ከኢትዮጵያ ሕዝብ በመነጠሉ ከጎኑ የሚቆም ኢትዮጵያዊ አይገኝም ከሚለው የተሳሳተ ግምት በመነሳት ነው ብሎ ደጋግሞ ነግሮናል። የሻዕቢያ ግምት ትክክል ነው። ወያኔ ከኢትዮጵያ ሕዝብ ስለመነጠሉ አንድና ሁለት የለውም። ወያኔ በተከተለው ሌላውን የማናከስና የራስን ጠባብ ዓላማ የማራመድ ጐሰኛ ፖለቲካ ከኢትዮጵያ ሕዝብ ጋር ሆድና ጀርባ ለመሆኑ ጥያቄ የለውም። ሻዕቢያ የተሳሳተው ግን የኢትዮጵያ ሕዝብ ከወያኔ ጋር በመኮራረፍ ሀገሩ ስትወረር ፀጥ ብሎ ይመለከታል ከሚለው ግምቱ ላይ ነው። አልፎ ተርፎ ሕዝቡ ወያኔን ለማስወገድ ሻዕቢያን ከመሰለ ቀንደኛ ጠላቱ ጋር ያብራል ማለቱ የኢትዮጵያን ሕዝብ ማንነት በቅጡ አለመረዳት ነው። የፖለቲካና የአገሪቱን ታሪክ ሀሁ አለማወቅ ነው።</p>

<p>ሻዕቢያ ልክ ወያኔ ከእሱ ጋር አብሮ ኢትዮጵያን በጋራ ለማጥፋት የተቀበለውን የጥፋት ተልእኮ የኢትዮጵያ ሕዝብ ተባብሮ እዳር እንዲያደርስ በሻዕቢያ የሚቀርብለትን ጥሪ ይቀበላል ተብሎ መታሰቡ ነው። ተላላነት። ይህ ጥሪ ነው የኢትዮጵያን ሕዝብ ይበልጡኑ እሳት ጎርሶ፣ እሳት ለብሶ ከዳር እስከዳር እንዲነሳሳ የገፋፋው። «ምን ያህል ቢንቁን ነው?» ብሎ የተመመው። የአሥመራ ራዲዮ የአማርኛ፣ የኦሮምኛና የአፋርኛ ቋንቋዎች ፕሮፓጋንዲስቶች «የሚያስለቅሰኝ ያንተው አታልቅስ ነው» (ኢቲ አይትብከይ ኢንዱዩ ዘብኪየኒ) የሚለውን የትግሪኛ አባባል ልብ ባለማለታቸው ነው የኢትዮጵያን ሕዝብ ይበልጡኑ ከወያኔ/ኢሕአዴግ ጎን እንዲሰለፍ የሚገፋፉት። «አንተ ስታዝንልኝ ይከፋኛል» ለማለት ነው።</p>

<p>የወያኔ መሪዎች የኢትዮጵያን ህልውናና እድገት ከራሳቸው ጎሣ የሥልጣን አክሲዮን ድርሻ ለይተው ለማየት ባለመቻላቸው የፈጸሙትን ስህተት ቀሪው ኢትዮጵያዊ ዛሬ ይደግመዋል ተብሎ መታሰቡ የንቀትም ንቀት ነው። በህወሓት አመራር ውስጥ ያሉት ኢትዮጵያውያን ብሔርተኛና ዲሞክራሲያዊ ኃይሎች ውርደቱ ሞልቶ ሲፈስ ከእንግዲህ በቃ! - ኤኖኡግህ ኢስ አኖኡግህ- ለማለት የሚኖራቸው ድፍረት መረሳት አልነበረበትም። ሻዕቢያም በሎሌዎቹ ላይ ብቻ ተማምኖ ከግምት ያልወሰደው ዕውነታ ይኸው ነበር።</p>

<p>ልክ ሻዕቢያ ሰጥ ለጥ ብሎ ትዕዛዞቹን ካልፈጸመ በኢትዮጵያ ሕዝብ ጠላትነት እንደሚያስፈራራው ወያኔም ሻዕቢያን የሚያስፈራራበት ጭራቅ አላጣም። በኤርትራ የምዕራባዊ ቆላ የሚንቀሳቀሰው የጂሃድ ጭራቅ ከኋላው እንዳለበት እያመለከተ እሱም በተራው ያስፈራራዋል። ከሁሉም በላይ ፕሬዚዳንት ኢሳይያስን የሚያባንነው የዘወትር ህልምዥት የቆላ ሙስሊሞች አመፅ እንደሆነ ወያኔ አይስተውም። ልክ ሻዕቢያ ወያኔን «በእኔና በኢትዮጵያ ሕዝብ ተጣብቀህ ሆነህ ትጨፈለቃለህ» ብሎ እንደሚያስፈራራው፣ ወያኔም በተራው «እኔ ከፊትህ፣ ጂሃድ ከኋላህ ሆነን እንኳን በኤርትራ በሥልጣን ልትደላደል ቀርቶ የኤርትራን ነፃ ህልውና ጭምር አጠያያቂ የሚሆንበት ሁኔታ ይፈጠራል» በማለት ያስበረግገዋል። እነዚህ ሁለት ድርጅቶች ራሳቸውን ያስገቡበት ፈተና ቀላል አይደለም።</p>

<p>የማስፈራራቱ ሰይፍ ተመዞ ብቻ አልቀረም። ሁለቱም ተፋላሚዎች ማስፈራሪያቸውን ተግባራዊ እያደረጉት ነው። ወያኔም ሆነ ሻዕቢያ የባላንጣውን ተቃዋሚ ከጎኑ አሰልፎ የማጠፋፋት ፍልሚያ እያጧጧፉ ናቸው። በአዲስ አበባም ሆነ በአሥመራ አንዱ ሌላውን ለማስወገድ በሚደረገው ትንቅንቅ ሁለቱም የሌላውን ተቃዋሚ ማሠልጠን፣ ማስታጠቅና ማሰማራት ይዘዋል።</p>

<p>ስምንት የሻዕቢያ ተቃዋሚ ድርጅቶች በቅርቡ በካርቱም ባከሄዱት ጉባኤ የፕሬዚዳንት ኢሳይያስን መንግሥት ለማስወገድ ታጥቀው መነሳታቸውን ከማስታወቅ አልፈው በምትኩ ዲሞክራሲያዊ መንግሥት የሚመሠርቱበትን የሽግግር መርሃ ግብር እስከ መንደፍ ያካተተ ዝግጅት ማጠናቀቃቸውን ይፋ አድርገዋል። በአባልነቱ የተወሰኑ የደጋ ክርስቲያኖችን ከሚያቅፈውና አብዮታዊ ምክር ቤት (ረቮሉቲኦናርይ ጮኡንቺል) ከተባለው የቀድሞ ጀብሃ አንጃ በስተቀር እነዚህ ድርጅቶች ማኅበራዊ መሠረታቸው የኤርትራ ምዕራብ ቆላ ነው። ስሙን በቅርቡ «ወደ ኤርትራ መድኅን» የቀየረው የጂሃድ ለዘብተኛው ክንፍም የዚህ ጥምረት አባል ነው።</p>

<p>ሻዕቢያም ቢሆን የወያኔ ተቃዋሚን በማሰለፍ ተግባር አልቦዘነም። የጠላቱን ተቃዋሚዎች በማሠልጠን፣ በማስታጠቅና በተለያዩ ግንባሮች በኩል ጃዝ እያለ በመልቀቅ ከወያኔ እንደማይተናነስ በተግባር እያስመሰከረ ነው። ወያኔን ከምሥራቅ፣ ከደቡብና ከምሥራቅ ደቡብ ወጥረው ሠራዊቱ ፊቱን ወደዚያ አቅጣጫዎች እንዲመልስ የማድረግ ተልእኮ በአል -ኢቲሃድ፣ በኦሮሞ ነፃ አውጪና ከሡልጣን ዓሊሚራህ ልጆች ባንዱ በሚመራው በአፋር ነፃ አውጪ ግንባር ትከሻ ላይ የወደቀ ይመስላል።</p>

<p>ለጦር ታክቲኩ ማሃይማን የሆንነው ብዕር አንጋቢዎች እንኳ የማንሰተው አንድ እውነታ ግን አለ። አል - ኢትሃድና ኦነግ ደቡብና ምሥራቅ ኢትዮጵያን ዘልቀው በመቆጣጠራቸው አንድ ሺህ ኪሎ ሜትር ርዝማኔ ባለው በኤርትራና በኢትዮጵያ ግንባር ከሻዕቢያ ጋር የተፋጠጠው ሠራዊት ፊቱን እንዲያዞር ይገደዳል የሚለው ግምት የሚዋጥልን አይደለም። በ1977 ላይ ሶማሊያ 700 ኪሎ ሜትር ወደ ኢትዮጵያ ዘልቃ ገብታለች። ሠራዊቱ በተራው ፊቱን ወደ እሷ ባዞረ ማግሥት በመጣችበት ተመልሳለች፣ እስካሁን ሊጠገኑ ያልበቁ ስብራቶችን ይዛ።</p>

<p>በዚህ ጦርነት ፈጣን ድል አግኝቶ በበላይነቱ የሚፈነጥዝ ወገን አይኖርም የሚሉትን ባለሙያዎች አስተያየት ግን ለመቀበል እንገደዳለን። አንዱ ይህንኑ እውነታ ያረጋገጡልን የቀድሞ የህወሓት መሥራች አባልና የድርጅቱ የቀድሞ ወታደራዊ ኮሚሽን ሊቀ መንበር አቶ አረጋዊ በርሄ ናቸው። ጦርነቱ ሊቀጣጠል ጥቂት ቀናት ሲቀረው ለአሜሪካ ራዲዮ በሰጡት ቃለ - ምልልስ ነው ይህንን ያስጨበጡን። «አማተሮች ስለ እስትራቴጂ ያወራሉ። ባለሙያዎች ግን ስለ ሎጅስቲክስ ነው የሚጨነቁት» ያለውን ጀኔራል ስሙን ረስቼዋለሁ። እኛ የጦርነት አካሄድ አማተሮቹ ስለአጠቃላይ ነገሮች ማውራት ሲቀናን እነሱ ወይም ጄኔራሎቹ ጥልቅና ዘርዝር ያሉ ጉዳዮችን ግምት ውስጥ ያስገባሉ ለማለት መሰለኝ።</p>

<p>ስለጦርነት መናገር በእነሱ ስለሚያምርም ጉዳዩን ለእነሱ መተው በፈቀድኩ። ነገር ግን አንድ ዊንስተን ቸርቸል አሉ የተባለው ጥቅስ እየከነከነኝ ነው። ቸርችል «ጦርነት ለጄኔራሎች ብቻ መተው የሌለበት ከባድ ነገር ነው» የሚል አባባል አላቸው። ስለጦርነቱ ከተነሳ አማተሮች እንኳን የምናነሳቸው ቁምነገሮች አይጠፉም። ጦርነቱ «አውዳሚ፣ ደም አፍሳሽ፣ በማንም ወገን አሸናፊነት የማይደመደም፣ ረዥም ሂደት» ዓይነቱ ጉንጭ አልፋ አባባሎችን ማለቴ አይደለም። እኛ እስከምናውቀው ድረስ የኤርትራ ስስ ብልቶች የኢኮኖሚ አቅም ማነስ፣ ሊሰለፍ የሚችል ኃይል በሙሉ እስካሁን ተሰልፎ በግንባር መጠመዱ ብቻ አይደለም። አሥመራ የጾረና ግንባር በሞጆ ርቀት ላይ መገኘቱ፣ አሰብ ከቡሬ ግንባር በደብረዘይት ርቀት ላይ መገኘቷ ለጠላት አመቻችቶ የሰጠ አቀማመጥ መሆኑንም እንገነዘባለን። ከዚህ ሁሉ ተነስተን ነው መቼም ቢሆን ድሉ የኢትዮጵያ ወገን ነው የምንለው። ይህ ግንዛቤያችን «የማትሻሻሉ ሀገር ወዳዶች ናችሁ» ሊያሰኘን አይገባም።</p>

<p>ለእኛ ለብዕረኞች ወደሚቀናን ወደ ፖለቲካው ግንባር ስናዞር እነዚህ ከሻዕቢያ ጎን ቆመዋል የተባሉት ድርጅቶች በተለይም አል-ኢትሃድና ኦነግ በኢትዮጵያ ሕዝብ ዘንድ ያልተወደደላቸው የቆየ ችግር አለባቸው። ሁለቱም እንወክለዋለን የሚሉት ሕዝብና ብሔረሰብ ችግር በኢትዮጵያ አንድነት ውስጥ መፍትሄ ማግኘት እንደማይችል ያምናሉ። ይህም እምነታቸው «ለችግሩ ተግባራዊ መፍትሄ የራሳችንን ነፃ መንግሥታት መመሥረት ነው» ወደሚለው መደምደሚያ ያደርሳቸዋል። ኦጋንዴንንና ኦሮምያን ነፃ ማውጣት ማለት ነው። መገንጠሉ ለሀገሪቷ ሕልውና ከሚደቅነው ችግር አንፃር ሌላው ኢትዮጵያዊ ዓላማቸውን ሻዕቢያ ካለው ኢትዮጵያን የመበታተን እቅድ ለይቶ ማየት እስከተሳነው ድረስ የማንቀሳቀሻ አድማሳቸው በጣም ውሱን ነው።</p>

<p>ለችግሩ ቀላል መፍትሄ ሊኖር ይችል ይሆናል። ሻዕቢያ ኦነግ ለኦሮሞ ችግር በኢትዮጵያ አንድነት ውስጥ መፍትሄ ማግኘት የሚለውን እንዲቀበል ማድረግ ሊኖርበት ነው፣ ልክ የዛሬ 23 ዓመት፣ በ1968 ዓ.ም. ላይ ወያኔ የትግራይ ሪፐብሊክ ምሥረታ ፕሮግራሙን አንድ ዓመት ባልሞላ ጊዜ አስተካከልኩት እንደሚለው። ይህ ከቅርብ ጊዜ ወዲህ ተደጋግሞ የሚነገረን ታሪክ እውነት ከሆነ ሻዕቢያ በዚያን ጊዜ ለኢትዮጵያ ሕዝብ ትልቅ ውለታ ውሎለታል ማለት ነው። በለመደው እጁ ዛሬም ኦነግ የኢትዮጵያን አንድነት ለመቀበል የሚያደርገውን ማንገራገር ላንዴና ለመጨረሻ እንዲሰርዝ ካደረገው ሻዕቢያ ለኢትዮጵያ አንድነት ትልቅ ባለውለታ ይሆናል። በ1986 ዓ.ም. የሻዕቢያ ወታደሮች ከወያኔ ወንድሞቻቸው ጋር በመሰለፍ በኦጋዴን በረሃ የአል-ኢትሃድ ተገንጣዮችን በሚፋለሙበት ወቅት በአዲስ አበባ አንድ የአራዳ የስላቅ ዚቅ «ሻዕቢያ ለኢትዮጵያ አንድነት እየተዋደቀ ነው» ማለቱ ዛሬም ትዝ ይለኛል።</p>

<p>ሻዕቢያ ባድመን ከወረረ በኋላ በቀድሞ ቃል-ኪዳን ወዳጁ ላይ ማለትም በሻዕቢያ ላይ ማለትም በሻዕቢያ ላይ የወያኔ ልብ በእልህ ደንድኖ ሻዕቢያን ከሥልጣን ጭምር ለማስወገድ የሞት ሽረት ፍልሚያ ውስጥ ይገኛል። ላንዳንዶቹ ይህ ክስተት ሁለቱ ድርጅቶች ላለፉት 24 ዓመታት ተቧድነው ላራመዱት ፀረ-ኢትዮጵያ ፖለቲካ ክስረት ብቻ ተጨምሮ የራሳቸው የሁለቱ ድርጅቶች የፍፃሜ መባቻ መጀመሩን ያመለክታል ይላሉ።</p>

<p>ሁለቱም በከፍተኛ ቀውስ ውስጥ ቢዘፈቁም ሻዕቢያ የገባበት ማጥ ተገኘ የተባለውን የኤርትራን ነፃ ሕልውና ጭምር ስለሚፈታተን ሕይወቱ ባንድ ክር ጫፍ ላይ ተንጠልጥላለች። ምንም እንኳን የሻዕቢያ መሪዎች በመንገዳገድ ላይ ላለው የኢትዮጵያ መንግሥት ፋታ እንድንሰጥ ምዕራባውያን ሀገሮችና አሜሪካ በእኛ ላይ የበለጠ ጫና ያሳርፋሉ ብለው ቢከራከሩም የማናቸው ቀውስ ለሕልፈት እንደሚያበቃ የሚያውቅ ያውቀዋል። ጦርነቱ ከተጀመረ ወዲህ ከአሥመራ የሚሰማው ፋከራ ሳይሆን በተከላካይነት የምትገኝ ያንድ ሚጢጢ ሀገር ድረሱልኝ ጩኸት ነው።</p>

<p>ይህ የአሥመራ አገዛዝ ነፍስ ውጪ፣ ነፍስ ግቢ የጣዕረ ሞት ጩኸት አንድ አፋጣኝ እድገት የፈለገን ያንድን ድሀ ሀገር አስቂኝ አጣብቂኝ ታሪክ ያስታውሰናል። በዚያች ሀገር ፖርላማ ውስጥ ሀገሪቷ አፋጣኝ የኢኮኖሚ እድገት በምታስመዘግብበት አማራጮች ላይ ረዘም ያለና የጋለ ክርክር ያጧጡፋል። ብልሃቱን ውለዱ ተብሎ በጭንቀት ላይ እያሉ አንደኛው የፖርላማ አባል «ለመሆኑ ጀርመን በሁለተኛው የዓለም ጦርነት ከተንኮታኮተች በኋላ እንዴት አድርጋ ነው ከመቅፅበት እንደገና ተቋቁማ ለኢንዱስትሪ ሀገርነት የበቃችው?» የሚል ጥያቄ ይወረውራል። ሌላው «ነገሩ ቀላል ነበረ። በአሜሪካ ላይ ጦርነት አወጀች። ተሸነፈች። በኋላ አሜሪካ ጀርመንን በማርሻል ፕላን አማካኝነት እንደገና አቋቋመቻት» የሚል መልስ ያገኛል።</p>

<p>ለሀገሩ ችግር መፍትሄ ያገኘው የመጀመሪያው ፖርላማ አባል «ታዲያ እኛ ዛሬውኑ በአሜሪካ ላይ ጦርነት ብናውጅ ያው ታሸንፈናለች። ከዚያ በኋላ ደግሞ እንደ ጀርመን እንደገና ታቋቁመናለች» የሚል ኃሣብ ይሰጣል። ቤቱ ጭብጨባ በጭብጨባ ይሆናል። አንዱ የውይይቱ አካሄድ ያላማረው ሌላው የፖርላማ አባል «እኔ አንድ ጥያቄ አለኝ» ብለው ለመናገር ፍቃድ ይጠይቃሉ። «ለመሆኑ አሜሪካን እኛ ብናሸንፋት ከዬት አምጥተን ነው አሜሪካን እንደገና የምናቋቁማት» ብለው እርፍ! ነገርን ነገር ያነሳዋል ብዬ ነው። ፕሬዚዳንት ኢሳይያስን ያስጨነቃቸው ጦርነቱን ማሸነፍ ሳይሆን 60 ሚሊዮን ሕዝብ ያላትን ታላቅ ጎረቤት ሀገር ከተቆጣጠሩ በኋላ ሦስት ሚሊዮን ኤርትራውያን እንዴት አድርገው ኢትዮጵያን ያስተዳድሩ የሚለው ጥያቄ ይመስላል፣ ልክ እንደ ብልሁ የፓርላማ አባል።</p>

<p>ዛሬ አጠያያቂ የሆነው የፕሬዚዳንት ኢሳይያስ ኤርትራ የአፍሪካ ቀንድ ሲንጋፖር መሆን አለመሆን መቻሏ ሳይሆን ነፃ ሕልውናዋም ጭምር ነው፣ እድሜ ለኢሳይያስ ጦሰኛ ጉንተላና መክለፍለፍ። ምንም እንኳን የኢትዮጵያ ወገን የኤርትራን ነፃነትና ሉዓላዊነት ላለመድፈር ደጋግሞ ማረጋገጫ ቢሰጥም ለኢትዮጵያ ብሄራዊ ደህንነት የሥጋት ምንጭ ከሆነች አንድ የቀድሞ ጠቅላይ ግዛት ጋር የነጋ-ጠባ ጠብ አይፈልግም። ኢትዮጵያን የምታስፈራራ ሚጢጢ ጎረቤት ለብዙዎቹ ኢትዮጵያውያን የውርደት ውርደት ነው። ሊባኖስ ሶሪያን ልታስፈራራ አትችልም። ኩዌት ኢራቅን አስጠነቀቀች ቢባል አይጥ ድመትን ለፍልሚያ ጋበዘች የማለት ያህል ነው። ሩቅ ሳንሄድ ጎረቤታችን ትንሿ ጅቡቲ አቅሟን ተረድታ ከታላቅ ጎረቤቷ ጋር በሰላም ትኖራለች።</p>

<p>ለዚህ ሁሉ የተገለባበጡ ሁኔታዎች መሠረታዊ ምክንያት ሁለቱ ድርጅቶች ተቧድነው የተከተሉት ሀገር - አውዳሚ ፖለቲካ ነው። ወያኔ ይህንን ሀቅ ተቀብሎ 24 ዓመት ጉዞውን እንደገና መመርመር ሊኖርበት ነው። በተለይም ከሻዕቢያ ጋር አብሮ በራሱ ሀገር ላይ የሠራውን በደል እንደገና በአንክሮ መመርመር ይገባዋል። በሕወሓት አመራር ውስጥ አሉ የሚባሉት ሀቀኛ የኢትዮጵያ ብሄርተኞች ዋናውና ትልቁ አጣዳፊ ተግባር ይኸው መሆን አለበት፣ የሻዕቢያን ወረራ ከመመለስ በተጨማሪ ማለታችን ነው። የ1968ቱን እስትራቴጂካዊ የትግራይ ሪፑብሊክ ምሥረታ ፕሮግራም ስህተትነት 9 ወር ባልሞላ ጊዜ ደርሶበት መሰረዝ የቻለ ድርጅት ዛሬ በጉልምስና እድሜው ውስጥ እስትራቴጂካዊ የእርምት እርምጃ መውሰድ ይሳነዋል የሚል ግምት አይኖርም።</p>

<p>ይህን ማድረግ ካልቻለ የፕሬዚዳንት ኢሳይያስ የፖለቲካ አማካሪ የማነ ገብረአብ በአሜሪካ ራዲዮ ባስደመጡን ንግግር የትግራይ ችግር በኢትዮጵያ አንድነት ማቀፍ ውስጥ መፍትሄ ያገኛል ብለን ወያኔ የመገንጠል ዓላማውን እንዲሰርዝ ያስደረግነው እኛ ነን ብለው የነገሩንን «ምስጢር» መቀበል ልንገደድ ነው። አቶ የማነ ያልጨመሯት አንድ ዓረፍተ-ነገር አለች። «ወያኔ በአዲስ አበባ በሥልጣን ሲደላደል ብቻ ነው የኤርትራ ነፃነት ይሁንታና እውነተኛ ዋስትና ማግኘት የሚችለው» የምትለዋን ሀሳብ መጨመር ነበረባቸው።</p>

<p>ይህንን ዕሁፍ ለማጠቃለል አንዳንድ ጥያቄዎች መወርወር ሊኖርብን ነው። ሁለቱ ድርጅቶች ለሕዝቦቻቸው ይዘው ከተነሱት ሕልምና ራዕይ ምን ቀረ? የእነዚህ ድርጅቶች ኮኮብ ዘቅዝቆ የቁልቁለት ጉዟቸውን ጀምረዋል ወይ? እነዚህ ድርጅቶች ባንድ ታሪክ አጋጣሚ ብቅ ብለው ድርግም የሚሉ የታሪክ ውሎ-ገብ ክስተቶች ናቸው ወይ? በሁለቱ ሀገሮች ሕዝቦች ውስጥ የታሪክ ግርጌ ማስታወሻ ሆነው ሊያልፉ?</p>

<p>እነዚህን ጥያቄዎች መመለስ ያለባቸው ራሳቸው የእነዚህ ድርጅቶች መሪዎችና አባላት ናቸው። በእነዚህ ድርጅቶች ራዕይ ያለው ካለ ከሁሉም በላይ ከዚህ ቀውጢ ወቅት ይበልጥ የራዕይ ተፈላጊነት ጎልቶ የታየበት ጊዜ የለምና ባለራዕዮች መልሱን ይስጡን። «ለእኛ ለጊዜው የሚታየን ግን ወያኔና ሻዕቢያ -- ሩቅ አሳቢዎች ቅርብ አዳሪዎች?» ብሎ መጠየቅ ሆኗል።</p>


</body>
</html>
