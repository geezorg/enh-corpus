<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ager aydel?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዛቲ ጦማር</h1>
<h1 class="align-center">አገር አይደል?</h1>


<p align="right"kesnxaw tegeNe</p>

<p>በ1969 የዚያድ ባሬ መንግሥት ኦጋዴንን ሲወር ከሊቀመንበር መንግሥቱ ኃይለማርያም በፊት ቀብሪ ደሐር፣ ገላዲን፣ ቶጐጃሌ (ቶጐውጫሌ) ቡሕ፣ ወዘተ፣ መያዛቸውን የሰሙት የአሜሪካ ፕሬዚዳንት ነበሩ። የብሔራዊ ፀጥታ አማካሪያቸው ከሰላይዋ ሳተላይት ያገኙትን መረጃ ይዘው ሰማይና ምድር ሳይላቀቁ ወደ ኋይት ሐውስ ሄዱ። ፕሬዚዳንት ካርተር አልጋቸው ውስጥ እየተገላበጡ ከማናችንም በፊትና እስከናካቴውም ከአብዮታዊው መሪ ቀድመው ወሬውን አገኙት። ኢትዮጵያ «የኮሙኒስት ሰይጣን!» የገባባትና በግልጽም «ፀረ አሜሪካን» ስለሆነች እንድትቀጣ ፍላጐት እንደ ነበራቸው ይገመታል። ገንዘባችን የተከፈለበትን የመሣሪያ ሽያጭም ያገዱበት ሁኔታ የፖለቲካው ነፋስ «ቀይ» መሆኑን በማጤናቸው ነበር። የሶማሊያን ወረራ ሳያወግዙ፣ ዚያድባሬን ባያስጠነቅቁ እንኳ ሳይመክሩ ቆይተው ኢትዮጵያ አጸፋውን ስትመልስ «የሶማሊያን ድንበር አትጣሱ። መወረራችሁን እናውቅላችኋለን» ማለት ያዙ - ጅብ ከሄደ በኋላ!</p>

<p>በኢትዮጵያና በኤርትራ መካከል ባለፈው ወር የተጀመረውን ውጊያ በተመለከተ ግን በውጭ ያለው ኀብረተሰብ (ለምሳሌ በአሜሪካና በአብዛኛው አውሮፓ) ከአገር ቤቱ ወገናችን፣ ምናልባትም ከአዲስ አበባ ባለሥልጣኖች በፊት ኢሳይያስና ካቢኔአቸው፣ ወዘተ፣ ቀድመው ያውቁ ይመስለኛል። አሥመራዎች ዋሽንግተን ዲሲ ያለው ኤምባሲያቸው የኒውዮርኩ ቋሚ መልእክተኛ ጽሕፈት ቤታቸው፣ ግለሰብ ካድሬዎቻቸው ከክስተቶች እየቀደሙ የሚሰጡት መግለጫ ይህንን ይጠቁማል። ነገሩ እንዴት ነው? ያሰኛል።</p>

<p>ኮሎኔል መንግሥቱ ኃይለማርያም ወደ መጨረሻው ላይ ገና በአእምሮአቸው ውስጥ ያለውና ከሁለትና ከሦስት ታማኞቻቸው ጋር እንደዋዛ የተጫወቱት «ምሥጢር» በጠላት አምባ ሲብጠለጠል «አሁንስ ራሴንም መጠራጠር ጀምሬአለሁ» ማለታቸው ይጠቀሳል። ታዲያ በመጨረሻው የደርግ ሸንጐ ላይ አባላት እየተነሱ «ምን ወታደራዊ ምሥጢር አለን? ማናችንም ምሥጢሩን ሳናውቀውና ሳይደርሰን አጠገብዎ የተቀመጡ ሹማምንት ለወያኔና ለሻዕቢያ ያቀብሉታል» እስከ ማለት ደረሱ። በኋላ በኋላ ነው ብዙዎቻችን ትችቱን ለመቀበል የቻልነው። የቀዳሚ መምሪያው ምሥጢር ለሁላችንም ግልጽ ነው? በጦርነት ጊዜ አሜሪካ እንኳ ከሕዝቡ የምትደብቃቸው «የስትራተጂና የታክቲክ» ገመናዎች አሉአት። ግን ቀድሞ ለማን እየደረሰ ነው? የአድዋውን ጦርነት መልካም ውጤት ያስከተለው በጠላት መንደር ያለውን እንቅስቃሴ የኢትዮጵያ ሠራዊት ለማወቅ መቻሉ መሆኑ ይነገራል። አውአሎም ከጣልያኖቹ አምባ የሚያመጣው መረጃ ወሳኝና በኢትዮጵያ የጦርነት ታሪክ ውስጥ ሠራዊታችን የጠላትን እንቅስቃሴና አመጣጥ፣ ስትራተጂ፣ ወዘተ፣ አስቀድሞ ያወቀበት የመጀመሪያው አጋጣሚ ነበር ለማለት ይቻላል።</p>

<p>«ምሥጢር»፣ - ከባድ ሆነ ቀላል፣ የባቄላ ወፍጮ ሆነና አብዛኛውን ጊዜ የኢትዮጵያውያን ገመና ግልጽ ነው። ባለፉት ዘመናት (ቀደም ብዬ እንዳልሁት) የኢትዮጵያ ሠራዊት ከሻዕቢያና ከወያኔ ጋር ሲዋጋ ጦሩ የወያኔንም ሆነ የሻዕቢያን ውስጠ ምሥጢር ለማወቅና በዚያው መሠረት ለማቀድ አልቻለም። እነሱ ግን በሠራዊቱም ሆነ በከፍተኛው የአራት ኪሎ አመራር ውስጥ የውስጥ አርበኞች (ሞለስ ኦር ፊፍትህ ቾሉምኒስትስ) ነበሩአቸው። ይኸ ደግሞ ትጥቅ የሚያስፈታና እጅ እግር የሚያስር ነበር።</p>

<p>ለእነዚህ ኃይላት አሸናፊነት (አሸንፈዋል ከተባለ) ትልቅ አስተዋጽኦ የነበረው አንድ ክስተት ይኸ መሆኑን አምንበታለሁ። በዚሁ ዓይነት ዛሬም ሻዕቢያ በወያኔ መካከል የተከለው «ሞል» (ጵላንት) አለመኖሩን ማጣራት የሚገባ ይመስለኛል - ከማናቸውም ርምጃና እንቅስቃሴ በፊት። ይኸ የእኔ አሳብ ብቻ ሳይሆን የማገኛቸው ሰዎች ሁሉ አመለካከት ነው። ይህንን አሳብ ለጠቅላይ ሚኒስትሩ ደፍሮ ማቅረብ እንደሚከብድ አውቃለሁ። «ማንን ነው የምትሉት?» ቢሉ መልስ ይጠፋል። ብቻ «ቤቱ ምን ያህል ተጠርጐአል?» የሚለው ጥያቄ ሕሊናን እንዲቆረቁር እንጂ ይኸን ያህልም ተቀባይ ላይኖረው ይችላል።</p>

<p>ማንም ዜጋ ወያኔ ኢሕአዴግን ሊጠላ ይችላል። ፍቅር በግዳጅ እንደማይኖር ሁሉ ከእሱም በኩል የሕዝብ ፍቅረኛነት ሙከራ አላየንም። ያን ራሱን ችሎ የምንነጋገርበት ሲሆን የሁሉም ኢትዮጵያዊ የጋራ አመለካከት አለ። «ተደፈርን» ይላል ዜጋ ሁሉ። ከዚህም በላይ በዐውደ ግንባሩ የተሰለፉት «ልጆች» የሁላችንም ልጆችና የምንሳሳላቸው «ወገኖቻችን» ናቸው። አገርና ድንበር ብለውም የሚዋደቁ ናቸው። ከሻዕቢያ ጋር በመቆም ይህንን ከሕዝቡ መካከል በመጨረሻው ሰዓት የተመለመለውን ኃይል ውድቀት የሚመኝ አንድም ኢትዮጵያዊ አይኖርም።</p>

<p>በውጭ ያለውም ዜጋ የሚነጋገርበት ነጥብና የሚቆጨው በአንድ በኩል የጦሩ እንቅስቃሴና ዓላማ ከሻዕቢያ መንደር ቀድሞ እየታወቀ አሜሪካ ውስጥ መወራቱና ወዳጅ ናቸው የሚባሉ መንግሥታትና ተቋሞች እውነቱን የማያውቁ ይመስል «ያልታሰበ ሚና» ይዘው መገኘታቸው ነው። ሻዕቢያ ኢትዮጵያን መውረሩን የማያውቅ መንግሥት የለም። የሻዕቢያ አመራር የዓለምን አስተያየት መርገጡን፣ የአፍሪካ አንድነት ድርጅት ያቀረበውን የእርቅ አሳብ መናቁን፣ የጦርነት አባዜ እንደተጠናወተው፣ ወዘተ፣ ከእኛም በበለጠ ተረድተውታል። ይኸ የአገር መደፈርና በወራሪ ጦር መረገጥ ከባድ መሆኑ ቀረና የሚያተኩረው ሚሊዮን ከሚሆኑ ሰዎች መካከል ሠላሳ ሺህ የሚሆኑት በመውጣታቸውና ኢትዮጵያ በጦርነቱ ወቅት በተዋጊ አይሮፕላኖች መጠቀም ሆኖአል። የኤርትራውያንን መባረር በተመለከተ ከወያኔ አመራር ጋር የምለይበትና በዚህ ጽሑፍ ውስጥ የማላወሳው ነጥብ አለኝ። ከአገር መደፈር ግን አጉልቼ አላየውም። ልዩነቱ የደረጃ ጉዳይ ነው። በጠቅላላው አገላለጥ ጦርነቱ እንዲቆም አስፈላጊውን ተጽእኖ ከማድረግ ይልቅ የአየሩን ውጊያ የሚያወግዙት አሜሪካኖች አቋም በውስጥና በውጭ ያለውን ወገን በሰፊው እያወያየ ነው።</p>

<p>ኢሳይያስ አፈወርቂ አሜሪካ ውስጥ በሚታተሙ ዋነኛ ጋዜጦች (በተለይም በዋሽንግተን ታይምስና ዋሽንግተን ፖስት፣ ሎስአንጀለስ ታይምስና ኒውዮርክ ታይምስ) በተደጋጋሚ ይወደሳሉ። ከአምስት ለማያንስ ጊዜያት ወደሊቢያ ሲሽከረከሩ፣ አሜሪካንን ከፍ ዝቅ አድርገው ሲሰድቡ፣ የአውሮፓ፣ መንግሥታት መሪዎችን ሲሳደቡ፣ የተባበሩት መንግሥታትንና የአፍሪካ አንድነት ድርጅትን ሲዘልፉ፣ ወዘተ፣ እንኳ «ይህ ሰው አደገኛ አምባገነን ነው» አላሉአቸውም። በግልጽ ለመናገር ከእኛው መለስ ይልቅ ኢሳይያስን የሚፈቅዱአቸው ይመስላል። ምትክ አላዘጋጀንም፣ ሕዝቡ ይደግፈዋል፣ ወዘተ፣ በማለት ይሆናል። በኤርትራ የቀይ ባሕር ኃይል መሆንም ምክንያት ይሆናል። ዝርዝሩ ቢሰፋም በኢትዮጵያ በኩል ግን ወይ ከፖለቲካችን ልፍስፍስነት፣ ወይም የት ሊደርሱ ይችላሉ? በማለት አለዚያም አምነው የገበሩ መሪዎችን በማግኘታቸው (ወይም በሁሉም ምክንያት) ትንሽ ንቀት ይታያል።</p>

<p>ለጉዳያችን የሰጡት ክብደት ያሳዝናል። ኢሳይያስ ደግሞ «ለኢትዮጵያ የቆማችሁ ናችሁ» በማለት ያዙኝ ልቀቁኝ ይላሉ። ዓለም ኢትዮጵያን በቀድሞው መንግሥታት ማኅበር ዘንድ የካደበትና ትልልቁ መንግሥት ለፋሽስቶች አሳልፎ የሰጠበትን ሁኔታ እንድናስታውስ የሚያስገድዱ ሁኔታዎች በእርግጥ ተፈጥረዋል። እንዲህ ብለን ነበር ማለት አያስፈልግም እንጂ ዛሬ ወዳጅ የሚመስሉ፣ የሚደግፉና እፍ እፍ የሚሉ ኃያላን ነገ እንደሚከዱን መላልሰን ገልጠን ነበር።</p>

<p>የጦር መሪዎች የነበሩ ሰዎች በአሜሪካ ሞልተዋል። ከእነሱ ጋር ማውጋትም ያስደስታል። «ለዚህ ዓይነቱ ጦርነት እገሌ እገሌ ቢፈታ ቴያትር ነበር የሚያሳየው» የሚሉ አሉ። «እገሌ፣ እገሌና እነ እገሌ» ደግሞ ሻዕቢያን ወጋችሁ፣ በአይሮፕላን ደበደባችሁ ተብለው በእሥር ቤት እንደተቆለፈባቸው እንዲቀሩ የወሰነባቸው ዛሬ አዲስ ጦርነት የሚመራው የወያኔ አመራር ነው። ግማሽ ልቡ ከሻዕቢያ ጋር ነው እየተባለ የሚያስተቸው ይኸና የመሳሰለው ነው። እኔም ይህን ጦርነት ወያኔ ከህዝባዊ (በጠቅላላው የኢትዮጵያ ሕዝብ) ጦርነት ይልቅ ክልላዊ አድርጐታል፤ ዓላማው የትግራይን ሕዝብ ብቻ ለማስደሰት የተነሣ አስመስሎታል ብዬ ከመጀመሪያው በልቤ ያማሁትና ስለ ጦርነቱ ባሕርይ ካዋዩኝ ሰዎች ጋር የተነጋገርሁት በዚሁ አቅጣጫ ነው።</p>

<p>ወታደራዊ ምሁራን እንደሚሉት መልሶ የማጥቃት ርምጃ መውሰድ ያለበት የሳሳ መስመር ተፈልጐና በቁጥጥር ሥር ተደርጐ ነው። እንደ ባድመ ያለው ሥፍራ ደግሞ ከተያዘ በኋላ ሺህ በሺህ በሆነ ፈንጅ የታጠረ፣ የሻዕቢያ ሠራዊት ምሽግ ሠርቶ የሚገኝበትና ጥሶ ለመግባት አያሌ የሰው ሕይወትን የሚጠይቅ መስዋዕትነት የሚፈልግ ስለሆነ ኪሣራው ከፍተኛ እንደሚሆን ይነገራል። «አያሌ ወያኔዎች ማረክሁ፣ በሺህ ቤት ገደልሁ» እያለ ሻዕቢያ ሲያቅራራ «ውሸት ነው» ማለት አይከብድም?</p>

<p>በሳምንቱ አሰብ መሞከሩ ካልቀረ የመጀመሪያው መብረቃዊ ምት (ብሊትዝ) ለምን በዚያ ግንባር አልተሞከረም? ወይስ ሌላ ልንጥሰውና በቀላሉ ልንቆጣጠረው የሚገባን ወታደራዊ ገዥ መሬትና ፖለቲካዊ ወቅትም ያለው ስትራተጂያዊ ሥፍራ አልነበረምን? የጠላትን ኃይል መበተኛ፣ ሞራሉን መግደያና ሰማይ የወደቀ በሚያስመስል ኃይል ማደባያውና ከመነሻው ድል አድራጊነትን ማወጃ የሚሆን የማጥቃት ርምጃ በጦር ስልት አዋቂዎች ይነገራል። እነዚህ ወገኖች ደግሞ ለመዋጋትም ለመሞትም ዕድል የተነፈጋቸው ናቸው።</p>

<p>በውጭም በውስጥም የሚገኙ አርባ ዓመት፣ ሠላሳና ሰላሣ አምስት ዓመት የጦርነት ልምድ፣ ሥልጠናና ዝግጅት ያላቸው ጀግኖች ደግሞ በእርግጥ አሉን። ይህ ሀብት ያለን ኢትዮጵያውያን ጦርነቱን የሁላችንም የምናደርገው የአመራር ብቃት ያላቸው እነዚህ ወገኖቻችን እንዲሞቱልን ዕድሉ ሲሰጣቸው ነው። አለዚያ ግን ጦርነት በባህርዩ ማለቂያ ያለው ባይመስልም ሊመለሱበት የሚችሉትን ቦታ ለጊዜው በማስለቀቁ ረገድ ብቻ ብዙ ብዙ መስዋዕትነት ሊጠይቅ ነው። በመሠረቱ የጦርነቱ መፍትሔ የተኩስ ማቆምና ለጊዜው የሻዕቢያ ከባድመና ከዛላንበሳ መውጣት አይደለም ሻዕቢያ የኢትዮጵያን መሬት መመኘት ስታቆም እንጂ።</p>

<p>በጦርነት መፍትሔነት ለሚያምን ሁሉ ከአገራችን መዲና የሚወጡ መግለጫዎች ተስፋ የሚሰጡ ይመስላሉ። የኤርትራው ወገን ከአሥመራና ከዚህም አካባቢ በመረጃ በማስደገፍና ይልቁንም ከዚያው ለአውሮፓና ለአሜሪካ ጋዜጠኞች በራቸውን ክፍት በማድረግ «የመጀመሪያ ደረጃ» መረጃ እያቀረቡ ናቸው። አካሄዱ በአንድ ሰሎሜ ከመጠቀም በውጭ ጋዜጠኞችና የሰብአዊ መብት ድርጅቶች የመጠቀም ብልጠት አለው። በዚህና በመሳሰለው ምክንያት አብዛኛው ምሁርም በቀጥታ ከወያኔ ባለሥልጣናት ጋር የረባ ግንኙነት ስለሌለው ወይም የኤምባሲዎቹ የቅስቀሳ ተግባር እምብዛም በመሆኑ ሻዕቢያዎች ሰፊ ሜዳ ይዘው በመጋለብ ላይ ናቸው። ይኸ ሁኔታ በወያኔ በኩል በደንብ መለወጥ አለበት። ይልቁንም አንዳንድ አስተዳደራዊና ወታደራዊ ሁኔታዎችን በማስተካከልና የዴሞክራሲን ጥያቄዎች ለመፍታት በመሞከር ሁኔታዎችን ማሻሻል ይቻላል ባይ ነኝ፣ የጦርነቱ አንድ ዋና ግንባር ይኸ ነውና።</p>


</body>
</html>
