<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሻዕቢያ አከርካሪ መሰበር» በምሥራቅ አፍሪካ ተመልካቾችም ዘንድ እፎይታ ፈጥሮአል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">በውጭ የኢሳይያስ ደጋፊዎች «በመብረቅ ተመታን» አሉ</span></h3>

<h2 class="align-center">«የሻዕቢያ አከርካሪ መሰበር» በምሥራቅ አፍሪካ ተመልካቾችም ዘንድ እፎይታ ፈጥሮአል</h2>

<h3 class="align-center"><li> ሻዕቢያ «አስጥሉኝ» እያለ ነው</h3></li>


<p>የኤርትራ ወራሪ ሠራዊት ከባድመ ተመትቶና ተረግጦ መውጣት ለአፍሪካና ምናልባትም ለዓለም ትልቅ እፎይታ መሆኑን በዋሽንግተን ዲ.ሲ. የጦቢያ ሪፖርተር ያነጋገራቸው አፍሪካውያን ዲፕሎማቶችና የምሥራቅ አፍሪካ ተመልካቾች የሆኑ አሜሪካውያን የፖለቲካ ሰዎች እያረጋገጡ ሲሆን ለዘጠኝ ወራት በወረራ ከያዘው የኢትዮጵያ ግዛት እንዲለቅ በዓለም አቀፍ ኅብረተሰብ ሲለመን አሻፈረኝ ያለው የሻዕቢያ መንግሥት ሰሞኑን የ«አስጥሉኝ» ጩኸት እየጮኸ ነው።</p>


<h3><span class="underline">የሰሞኑ ዲፕሎማሲ</h3>


<p>ኤርትራ የአፍሪካ አንድነት ድርጅትን የሰላም ሃሳብ የተቀበለችው እውነተኛ ሰላም ፈላጊ ሆና ሳይሆን አሁንም በወረራ የያዘችውን የኢትዮጵያ ግዛቶች እንደተቆጣጠረች ለመቆየትና በቅርቡ በኃይል የተመለሰውን የባድመ አካባቢንም እንደገና ለመያዝ ያላትን ፍላጐት ለማሳካት ጊዜ ለመግዛት መሆኑን የመንግሥት ቃል አቀባይ፣ ፕሬዚዳንቱና ጠቅላይ ሚኒስትሩ ከሰሞኑ በሰጡአቸው መግለጫዎች አስምረውበታል።</p>

<p>ኤርትራ የሰላም ሃሳቡን ተቀብያለሁ በማለት የዓለም አቀፉን ኅብረተሰብ አመለካከት ለመቀየር ውትወታ ላይ ብትሆንም ከዛላንበሳ፣ ከአይጋና ከባድመ ምንም ምልክት አለማሳየቷ ጥርጣሬውን ያጐላው መሆኑን ኢትዮጵያ አስታውቃለች። የኢሳይያስ አፈወርቂ መንግሥት የጦር ምሽጐቹን እያጠናከረ ተጨማሪ ሠራዊት ወደ አካባቢው እያንቀሳቀሰ ባለበትና የፕሬዚዳንቱ አማካሪን ጨምሮ ከፍተኛ ባለሥልጣናቱ «ከተወሰነ የባድመ ክፍል ስልታዊ ማፈግፈግ ብናደርግም አሁንም የበላይነቱን እንደያዝን ነው» እያሉ እየፎከሩ ሳለ ዓለም አቀፉ ኅብረተሰብ በኢትዮጵያ ላይ ጫና ማሳደሩ ፍትሃዊነት የጐደለውና ኢትዮጵያም ራሷን የመከላከል መብቷን እንዳትጠቀም የሚያደርግ መሆኑን መግለጫዎቹ አስረድተዋል።</p>

<p>በኢሳይያስ መንግሥት ባለሥልጣናት በየጊዜው የሚሰጡት መግለጫዎችና በግንባርም እየተካሄደ ያለው ወታደራዊ መልሶ ማቋቋምና ማደራጀት ሻዕቢያ የሰላም ሃሳቡን ጭራሽ አለመቀበሉንና ጊዜ ወስዶ ሌላ ወረራ ለመፈጸም በዝግጅት ላይ መሆኑን የሚያረጋግጥ እንደሆነ መግለጫዎቹ አስታውሰው ይህም ሆኖ የዓለም አቀፍ ኅብረተሰብ ሀቁን እያወቀ ወራሪው ጦር ከኢትዮጵያ ግዛት ካለአንዳች ቅድመ ሁኔታ ለቅቆ እንዲወጣ ርምጃ አለመውሰዱንና ድርጊቱንም አለማውገዙ ኢትዮጵያን ያሳዘነ መሆኑን አስምረውበታል።</p>

<p>ይህ በእንዲህ እንዳለ የኤርትራ የውጭ ጉዳይ ሚኒስትር ኃይሌ ወልደተንሳይ ተቀማጭነታቸው አሥመራ ለሆነ አምባሳደሮችና የዓለም አቀፍ ድርጅቶች ተወካዮች ባደረጉት ንግግር የኢትዮጵያ መንግሥት የድንበር የይገባኛል ጥያቄን አሳቦ የኤርትራን ነፃነትና ሉዐላዊነት ለመድፈር የሚያካሂደውን የመስፋፋት ጦርነት ዓለም አቀፉ ኅብረተሰብ ያወግዝ ዘንድ ጥሪ አቅርበዋል።</p>

<p>«የኢትዮጵያ መንግሥት የሚያራምደው ታላቁ ስውር ሴራ በኤርትራ ሰላምና መረጋጋት እንዳይኖር እሳት ይጭራል» ያሉት ሚኒስትሩ በጥር 29/91 የተጀመረው ጦርነት ዓላማ የአሥመራን መንግሥት በማስወገድ ላይ ያነጣጠረ እንደነበር አስረድተዋል።</p>

<p>ሚኒስትሩ በአንድ በኩል ለዓለም አቀፉ ኅብረተሰብ የድረሱልኝ ተማፅኖ እያቀረቡ በሌላ በኩል ደግሞ የመንግሥታቸው ባለሥልጣናት አገራቸው ከኢትዮጵያ ጋር ባላት ጦርነት እጅ እንዳልሰጠችና ፍልሚያውን በአዲስ ጉልበት፣ በልዩ ስልትና በሚያስደንቅ ሁኔታ ለማካሄድ ዝግጁ መሆኗን ውጭ ለሚኖሩ ኤርትራውያን እየገለጡ ይገኛሉ።</p>

<p>በተለይ የሚኒስትሩ አማካሪ የሆኑት አቶ የማነ ገብረ አብ የካቲት 24 ቀን 1991 ዓ.ም በዋሽንግተን ዲሲ ለተሰበሰቡት የቨርጂኒያ፣ የሜሪላንድና የዲሲ ነዋሪ ኤርትራውያን ያደረጉት ገለጣ ለአዲስ ጦርነት በዝግጅት ላይ መሆናቸውን እንደሚያረጋግጥ የዋሽንግተን ዲሲ ሪፖርተራችን ከላከው ዘገባ ለመረዳት ተችሏል።</p>

<p>ኦምኒሻራም በተባለው ሆቴል አዳራሽ ለተሰበሰቡት የኤርትራ ተወላጆች አማካሪው ባደረጉት ገለጣ «ጀግናው ሠራዊታችን በአነስተኛ ኪሣራ ብዙ የወያኔ ሠራዊት ከጥቅም ውጭ ከማድረጉና ከማክሰሩም በላይ አሁንም በሰቲት ግንባር እየደመሰሰ ነው» ሲሉ መፎከራቸውን የጠቀሰው ሪፖርተራችን በዋሽንግተን ሜትሮ ፖሊታን በአንድ ቀን ብቻ 300 ሽህ ዶላር ለአሥመራ መንግሥት የጦርነት ድጋፍ መዋጣቱን አመልክቷል።</p>


<h3><span class="underline">የሻዕቢያ ባላንጣዎች ትግል</span></h3>


<p>ተጋድሎ ሓርነት ኤርትራ የተባለ የኤርትራ ተቃዋሚ ኃይል ድርጅት የኤርትራ የሽግግር መንግሥት የተቋቋመ ስለሆነ የኢትዮጵያ መንግሥት የኤርትራን ጉዳይ በተመለከተ ከዚህ በኋላ መደራደር ያለበት ከእኛ ጋር ነው በማለት መግለጫ አውጥቷል።</p>

<p>ይህ በትግርኛ ቋንቋ የወጣው የድርጅቱ መግለጫ የኢትዮጵያ መንግሥት አሁን በሥልጣን ላይ ካለው የኤርትራ መንግሥት ጋር የሚያደርገውን ስምምነት እንደማይቀበለው ዓይነት እንድምታ ያለው መልዕክት አስተላፏል። ድርጅቱ የኤርትራንና የኢትዮጵያን ግጭት ዋንኛ ምክንያት የኤርትራ ሕዝብ በውጭ እንደማያውቀው አስታውሶ በሌላ በኩል የአፍሪካ አንድነት ድርጅትን የድርድር ውሳኔ ሃሳብ የኤርትራ መንግሥት ተቀብሎ ቢሆን ኖሮ በኤርትራ ወጣቶች ላይ እልቂት አይኖርም ነበር ሲልም ሻዕቢያን ከስሶአል።</p>

<p>ችግሩን በሰላም ለመፍታት እንቅፋት የሆኑት የኤርትራ ባለሥልጣናት ናቸው ያለው ይኸው መግለጫ በሥልጣን ላይ ያለውን የፕሬዚዳንት ኢሳይያስ አፈወርቂን መንግሥት ለመጣል በሚደረገው ትግል የኤርትራ ሕዝብ ከጐኑ እንዲቆም ጥሪ አቅርቧል። ተጋድሎ ሓርነት ኤርትራ በኢትዮጵያ መንግሥት በኩል እውቅናን አግኝቶ የሚንቀሳቀስ ኃይል ሳይሆን አይቀርም የሚሉ ጥቂቶች አይደሉም።</p>

<p>አንዳንዶች ድርጅቱ አሁን ከኢትዮጵያ ጋር የወገነው ራሱን አጠናክሮ በኢትዮጵያ ትከሻ ወደ ሥልጣን ለመሸጋገር የሚያበቃውን እድል ለመጠቀም ነው ብለው ጥርጣሬያቸውን ቢገልጡም ዶ/ር በየነ ኪዳኔ የተባሉ የድርጅቱ ከፍተኛ አባል ይሄን አባባል ከእውነት የራቀ ነው በማለት አስተባብለዋል። ለአንድ መጽሔት በሰጡት ቃል «እኛ በፕሮግራማችን ከኢትዮጵያ ጋራ ብቻ ሳይሆን ከሌሎቹም ጐረቤት አገሮች ጋር ተባብሮ ሰላምን ለማስፈን ለትውልድ የሚያበቃ መግባባት ላይ ነው የደረስነው» ማለታቸው ተዘግቧል። ይሁንና የኤርትራን መንግሥት ለመጣልና ሥልጣን ለመያዝ ያለው ጥንካሬ ምን ያህል እንደሆነ ለማወቅ አዳጋች ሆኖአል።</p>

<p>የድርጅቱ ሥራ አስፈፃሚ አባል እንደተናገሩት ደግሞ ድርጅታቸው በሕቡዕ ሲንቀሳቀስ እንደቆየና የቀድሞ አባሎችን እያስተባበረ አሁንም አዲሶችን እየመለመለ መሆኑን አስታውቀዋል። እዚህ ያሉ የኤርትራ ተወላጆች የዚህ ድርጅት አባል በመሆን የተሻለ ዕድል የገጠማቸው መሆኑ ይነገራል። ይሄም በአንድ በኩል ለድርጅቱ ጥንካሬ አንድ ሌላ አጋጣሚ ሳይሆንለት አልቀረም።</p>

<p>ይሁንና አሁን ድርጅቱ በመግለጫው እንዳስታወቀው የሽግግር መንግሥት አቋቁሜያለሁና ኢትዮጵያ ከእኔ መንግሥት እንጂ ከኤርትራ መንግሥት ጋር መደራደር የለባትም ሲል ያስታወቀው በኤርትራ መንግሥት ላይ ጫና ከማሳደር ያለፈ ሕጋዊነቱ ምን ያህል እንደሆነ መገመት አልተቻለም። የኢትዮጵያና የኤርትራ ግጭት ወደ ጦርነት ባመራበት ሰሞን በሥልጣን ላይ ያለው የሻዕቢያ ተቃዋሚ የሆኑ ስምንት የፖለቲካ ቡድኖች የኢሳይያስን መንግሥት ለማስወገድ የሚያስችላቸውን አንድ ግንባር ለመፍጠር በካርቱም ባካሄዱት ስብሰባ የጋራ ፕሮግራም መንደፋቸውን ማስታወቃቸው አይዘነጋም።</p>

<p>በሌላ በኩል የሻዕቢያ መንግሥት በሚያራምደው ፖለቲካ ሣቢያ ማኀበራዊ ኑሮአቸውን በተረጋጋ ሁኔታ መምራት ያልቻሉት የአሥመራ ነዋሪዎች በቤት እጥረት፣ በምግብ እህሎች ዋጋ መናር፣ በመዋጮና በፀረ - ኢሣይያስ መንግሥት ተጠርጣሪነት ፍዳቸውን እያዩ መሆናቸውን የውስጥ አዋቂ ምንጮች ይናገራሉ።</p>

<p>ነዋሪው ካሉበት ተደራራቢ ችግሮች አኳያ ከፍተኛ ፍርሃት ውስጥ የከተተው ቢኖር በተቃዋሚ የፖለቲካ ድርጅት አባልነት የመጠርጠር ሁኔታ እንደሆነ ታውቋል። በተለይ ደግሞ በቅርቡ ኤርትራ በባድመ ግንባር በገጠመው ሽንፈት ሳቢያና ውስጥ ለውስጥ በሚሰሙ ተቃውሞዎች አንዳንድ የከተማዋ ነዋሪ ለጥያቄ የመፈለግ ብሎም የመታፈንና የመታሰር ሁኔታ እያጋጠመው መሆኑ ተገልጧል። ይህ ሁኔታም የከተማዋን ነዋሪ በበለጠ እያናጋው መሆኑንና የሻዕቢያ መንግሥት የሚመራበት የአንድ ፓርቲ ሥርዓት የበለጠ እንዲጠናከር በሚደረጉ ቅስቀሳዎች ነዋሪው ሙሉ ተሳታፊ እንዲሆን በካድሬዎች የሚደረገው ግፊት እየተጠናከረ መምጣቱን ለማወቅ ተችሏል።</p>


<h3><span class="underline">ኢሳይያስ ከሥልጣን ካልተወገደ ዘላቂ ሰላም አይታሰብም</span></h3>


<p>ይህ በእንዲህ እንዳለም መላው ኤርትራውያን ለኤርትራና ለአፍሪካ ቀንድ ዘላቂ ሰላምና ልማት እንቅፋት የደቀኑት አምባገነኑ ኢሳይያስ አፈወርቂ በሥልጣን ላይ እስካሉ ድረስ የአገሪቱ ሕልውናም አደጋ ላይ መሆኑን በመገንዘብ ሥርዓቱን ለመጣል መረባረብ እንዳለባቸው በትውልዳቸው ኤርትራዊ የሆኑት ዶ/ር ፍስሐ ጽዮን መንግሥቱና ተባባሪዎቻቸው ጥሪ አቅርበዋል።</p>

<p>ባለፉት 25 ዓመታት «የራስን ዕድል በራስ የመወሰን መብት እስከመገንጠል» የሚለውን ፍልስፍና በጽኑ ሲታገሉ እንደቆዩ የገለጡት እኝሁ ምሁር በሁኔታዎች አስገዳጅነት ኤርትራ ከኢትዮጵያ ተገንጥላ ነፃነቷን ብታውጅም አምባገነኑ ኢሳይያስ በሥልጣን ላይ ለመቆየትና ኤርትራውያንን አፍኖ ለመግዛት እንደ አማራጭ የወሰዱት ታክቲክ በሁሉም ጐረቤት አገሮች ላይ ጦርነት መክፈት በመሆኑ በአገሪቷ ሰላምና ልማት ሊሰፍን እንዳልቻለ አስረድተዋል።</p>

<p>ኢሳይያስ ወደ ሥልጣን የመጡት ባለፉት 20 ዓመታት የፖለቲካ ተቃዋሚዎቻቸውን እየገደሉ መሆኑን የጠቀሱት ዶ/ር ፍስሐ ጽዮን ኤርትራውያን ኢሳይያስን እንደ ብሔራዊ ጀግና ከመቁጠር ይልቅ በሰው ዘር ላይ በፈፀሙት ወንጀል ሊጠይቋቸውና ሊፋረዷቸው እንደሚገባ አመልክተዋል።</p>

<p>ኤርትራውያን የጦር ሜዳ ጀግኖች ለሰላም ጊዜና በተለይ ለልማት የማይበጁ መሆናቸውን ከእንግሊዝ ሕዝብ ተሞክሮ መረዳት እንዳለባቸው የጠቀሱት ምሁሩ የጀርመን ናዚ መሪ አዶልፍ ሂትለርን አይቀጡ ቅጣት ቀጥተው ድል የመቱት ዊንስተን ቸርችልን ጀግንነታቸውን ቢኮራበትም በሥልጣናቸው እንዳይቀጥሉ በፓርላማ ድምፅ የነፈጋቸው ፖሊሲያቸው ለሰላም ጊዜ እንደማይሠራ በመገንዘብ መሆኑን አስረድተዋል።</p>

<p>ብዙሃኑ ኤርትራውያን በጥቂት ጽንፈኛ የሻዕቢያ አቀንቃኞች ድምፃቸው በመታፈኑ በተለይ የተማሩ ኤርትራውያን የኢሳይያስን አምባገነንነትና ጦር አውርድነት ለመቃወም ድፍረት ማጣታቸውን ዶ/ር ፍስሐ ጽዮን ጠቅሰው፤ የዚህ ዓይነቱ አቋም ደግሞ እጅግ አሳፋሪና ታሪክ ይቅር የማይለው ስህተት መሆኑን አስምረውበታል።</p>

<p>የተጠናከረ ተቃዋሚ የፖለቲካ ድርጅት በሌለባት ኤርትራ ላይ የወደቀውን የፈላጭ ቆራጭ አገዛዝ ለማንኮታኮትና ሕዝቡን ለመታደግ ከሻዕቢያ ሠራዊት ከፍተኛ መስዋዕትነት እንደሚጠበቅ ያሳሰቡት ምሁሩ ለአንድ ግለሰብ አገልጋይነታቸው አክትሞ ኢሳይያስን ከሥልጣን በማስወገድ የሕዝብ ወገናዊነታቸውን ማሳያው ጊዜ አሁን ነው ብለዋል።</p>

<p>ዶ/ር ፍስሐ ጽዮን ለመላው የኤርትራ ሕዝብና በተለይም በስደት የሚገኙት ኤርትራውያን ለአገዛዙ የሚሰጡት ጭፍን ድጋፍና አይዞህ ባይነት ያስከተለውን መዘዝ ተገንዝበው ለራሳቸውና ለልጅ ልጆቻቸው አስከፊ ጠባሳ ጥሎ የሚያልፈውን የወራሪነት ፖሊሲ ለማስቆም ለአገዛዙ የሚያደርጉትን ድጋፍ እንዲነሱ፣ ፕሬዚዳንቱ ለአገሪቱ ሰላምና መረጋጋት ሲሉ ከወረሯቸው የኢትዮጵያ ግዛቶች ሠራዊታቸውን እንዲያስወጡና ራሳቸውም ሥልጣናቸውን በፈቃዳቸው እንዲለቁ የሚቻላቸውን ግፊት እንዲያደርጉ ጥሪ አቅርበዋል።</p>

<p>በአጋጣሚውም ከኢትዮጵያውያን ወንድሞቻቸው ጋር የተፈጠረውን አለመግባባትና ጥላቻን አስወግደው በሰላማዊ መንገድ ለመፍታት ስለሚቻልበት ሁኔታ ኃላፊነት ከሚሰማቸው ኢትዮጵያውያን ዘንድ በመቅረብ ውይይት መክፈት እንደሚኖርባቸውም አሳስበዋል።</p>


<h3><span class="underline">የሻዕቢያ መመታትና መበተን ለአፍሪካ ቀንድ እፎይታ ነው</span></h3>


<p>ስለ ውዝግቡና በሻዕቢያ ላይ ስለደረሰው ሽንፈት በዋሽንግተን ዲሲ የጦቢያ ሪፖርተር ያነጋገራቸው አንዳንድ ምሑራን የሚከተለውን ብለዋል።</p>

<p>የኢሳይያስ አፈወርቂን አቋም በአስጊነትና በእብሪተኛነት የሚያዩት እነዚህ ምሁራን «ሠላሳ ዓመት ጦርነት ላይ ቆይቶ ለአገሩ ነፃነት አስገኝቶአል በማለት ሁላችንም አድንቀነዋል። ዳሩ ግን ባለፉት አምስት ዓመታት በዓለም የፖለቲካ መድረኮች ሁሉ ላይ እየተገኘ ያቀረበውን አሳብ ስንገመግምና ከጐረቤት አገሮች ጋር ያበቀላቸውን ጠቦች ስናጤን አንድ ዓይነተኛ ችግር እንዳለበት ተገንዝብናል።</p>

<p>«በአፍሪካ አንድነትና በተባበሩት መንግሥታት ድርጅቶች ጉባዔዎች ላይ ተገኝቶ ያደረጋቸው ንግግሮች ጨዋነት የጐደላቸውና ዲፕሎማቲክ ባሕልን የማያውቁ ዘላን አገላለጦች ነበሩ። ለተወሰነ ጊዜ እሳት የላሰና ወጣት ለውጥ አራማጅ አድርገን አየነው።</p>

<p>«ዘመናዊ የጦር ሥልጠና የሌለውንና በጭካኔ የታወቀ ሠራዊቱን በኮንጐ የውስጥ ጉዳይ አስገብቶ መንግሥት ለማስገልበጥ ቻለ። ወታደራዊ ጀብደኝነትን በዋና ግብነት እንደሚሻ እንደ መካከለኛው ክፍለ ዘመን ተስፋፊ ኃይል ከአራት አገሮች ጋር ጦር መማዘዝን መረጠ። እንዲህ ያለ መዘዘኛ ርምጃ ሲወስድ ኢሳይያስ አብረውት ካሉ ምርጥ ሹማምንቱ ጋር እንኳ የሚመካከር አይመስልም።</p>

<p>«ሹማምንቱና አማካሪዎቹ የአቋሙን አደገኛነት ሊያስረዱት ካልቻሉ ወይ ሰውየው የተጠናቀቀ አምባገነን ሆኖአል። ወይም ሁሉም ተያይዘው አብደዋል። አለዚያም ሁለቱም ትክክል ነው። በአጭሩ ግለሰቡ እንደ ሳዳም ሑሴን ያለ አስጊና አደገኛ ነው» ብለዋል።</p>

<p>የኤርትራ ወረራ ከተጀመረበት ዕለት አንሥቶ በአህጉራዊው ድርጅትና በተጨማሪም በአሜሪካና በሩዋንዳ፣ እንዲሁም በኢጣልያ በግልና በአውሮፓ ኅብረት አማካይነት የተካሄደውን የሽምግልናና የዲፕሎማቲክ ጥረት ጠንቅቀው የሚያውቁ አንድ አፍሪካዊ ዲፕሎማት «በመሠረቱ የተወረረችው ኢትዮጵያ ናት። ማናችንም ኢትዮጵያ መልሶ የማጥቃት ዘመቻ ማካሄድ የለባትም። ጉዳዮ በሰላም ማለቅ አለበት። አፍሪካ ብልህና ጐምቱ መሪዎች ዛሬም አሉአት ስንል ነበር። ለማንም እንዳትናገር እንጂ ኤርትራን መኰርኰም በእርግጥ ያስፈልጋል። ማን፣ ትሀይ ደሰርቨ ኢት» ብለውኛል።</p>

<p>ፕሬዚዳንት ኢሳይያስ የአፍሪካ አንድነት ድርጅት ዋና ጸሐፊ ዶክተር ሳሊም አሕመድንና የጂቡቲውን አረጋዊ መሪ በተራና ተርታ ቋንቋ መዝለፋቸውን፣ የዚምባብዌና የሩዋንዳ ፕሬዚዳንቶችን ባልተሞረደና ለመሪዎች በማይስማማ አነጋገር ማስቀየማቸው፣ ወደ አሥመራ ሲመላለሱ የቆዩትን የአሜሪካ ባለሥልጣኖች እንዲሁ ማሳዘናቸውንና ለጋዜጠኞችም የሚሰጡአቸው የአይበገሬነት መግለጫዎችን እያነሡ የሰውየው ኩራት (ኢጐ) መመታቱ ትክክለኛ ነው ይላሉ።</p>

<p>ፕሬዚዳንት ኢሳይያስ ወደ ብራስልስ ሄደው ከአውሮፓ ማኅበረሰብ ተወካዮች ጋር ንግግር አድርገው ሲመለሱ የአውሮፓን መንግሥታት ሉዓላዊነት በመዳፈር «ከአሜሪካ ነፃ አልወጡም። የአሜሪካንን የልብ ትርታ ነው የሚያዳምጡት» በማለት የተናገሩትንና የአየር ማዕቀብ ከተደረገበት ከሊቢያ ጋር ሽርጉድ ማለታቸው ደፋርና ነፃ አቋም እንዳላቸው መስሎ የታያቸውን ደካማ ፖለቲካ በማውሳት ሰውየው «የድሃ አገር ደሃ አምባገነን» ናቸው ይላሉ፣ ሁለት የሐዋርድ ዩኒቨርስቲ ምሁራን።</p>

<p>«በምሥራቅ አፍሪካ አንድ ሳዳም ሑሴን እየወጣ መሆኑ የታየኝ ቀደም ብሎ ነው። አብረውት የተነሡትን የሽምቅ ተዋጊዎች ሁሉ ተራ በተራ ሲጨርስ ለነፃነት ቀን የበቁትንም ሲኮረኩምና እነሱም መጠናቸውን አሳንሰው ተከታትያለሁ። ቀስ በቀስ ደግሞ በዓለም ላይ ማንኛውም ኃይል ሊያሸንፈን አይችልም የሚል ስሜት አዳብሮአል። ከዚህም ሌላ ኢሳይያስ በጦርነት የሚያምንና የሚወድድ ስለሆነ በዚያው በመረጠው ሜዳ ምላሹን መቀበሉን ወድጄዋለሁ» ያሉኝ ስለ አፍሪካ የሽምቅ ውጊያ ጥናት ያደረጉ አንድ አፍሪካዊ ተመራማሪ ናቸው።</p>

<p>አብረዋቸው የነበሩ አንድ ሌላ ምሁር ግን «ኢሳይያስን ይህን ያህል አጋንናችሁ ከሳዳም ሑሴን ጋር አታመሳሰሉት። ኢሳይያስ የመንደር ደንፊ (ቪልሊአገ ጥይራንት) ነው። የአሜሪካኖች ጭንቀት የቀይ ባሕር ፖለቲካ፣ የእሥራኤሎች ጥቅም፣ ወዘተ፣ ነው። አለዚያ እነዚህ አገሮችና ኤርትራን የመሳሰሉት ደሀ መንደሮች ለአሜሪካ ዕዳ ናቸው። ለክሊንተን አስተዳደር ጦርነቱ አሳሳቢ የሆነው የአፍሪካ ፕሮግራማቸው አብሮ በመፈራረሱ ነው። ኢትዮጵያም ብትሆን የጠላቴ ጠላት ወዳጄ ነው በሚል ፈሊጥ ከሱዳን ጋር ወዳጅነት ማጠናከርን መርጣለች። በዚህ አቋምዋም መሠረት ለሦስቱ መሪዎች ተሰጥቶ የነበረው (ለኡጋንዳው መሪ ጭምር) የሱዳንን መንግሥት የመገልበጥ ሚናና የአሜሪካንን የተጽእኖ ክልል የማስፋፋት ኃላፊነት ተበላሽቶአል።» ብለዋል።</p>

<p>አንድ ኢትዮጵያዊ ፕሮፌሰር ደግሞ «ረጋ ብለን ስናስበው ጦርነቱን ያስከተለው ሁለቱም መሪዎች የተከተሉት የፖለቲካ መስመር ነው። የኢትዮጵያ ሕዝብ ሳያውቀውና አሳቡን ሳይጠየቅ፣ የኤርትራም ሕዝብ ተጭበርብሮ ሁለት አገሮች ሆንን። የጉርብትና ግንኙነት ሳይሆን የገዥና የተገዥ ግንኙነት ዳበረ። ይህ አለመግባባት ያስከተለውን ችግር ለመሆኑ ከእንግዲህ ወዲያ ለመመርመርና በጨዋ ደንብ በጠረጴዛ ዙርያ ተቀምጦ ለመወያየት ይቻላል? ወይስ ከዚህ ጦርነት በኋላም ተጠባብቀንና እንደ ድመትና እንደ አይጥ በጠላትነት መልክ ልንቀጥል ነው? ለመሆኑ በቅርብ ጊዜ ውስጥ «ሰላም» የሚባል ነገር ይመጣል ተብሎ ይታሰባል? ዛሬ መታናቸው። ነገ ተደራጅተው (ወይም ዛሬ ማምሻው ላይ) አይመጡም የሚያሰኝ ዋስትና አለን ወይ? የጦርነትን «ሀሳብ»ን ወደ ጐን ትተን «የሰለጠኑ» ሰዎች እንደሚያስቡት ማሰብ የሚገባን ይመስለኛል» ይላሉ።</p>

<p>አንድ ሌላ ኢትዮጵያዊም ተመሳሳይ አሳብ አቅርበውልኛል። «የኢትዮጵያን ማሸነፍ በኢትዮጵያዊነቴ ኮርቼበታለሁ። በወሎ እንደምንለው &lt;የገደለው ባልሽ፣ የሞተው ወንድምሽ፤ ኀዘንሽ ቅጥ አጣ ከቤትሽ አልወጧ የኢትዮጵያ ሕዝብና ኤርትራውያን ወንድማማች ብቻ አይደለንም። አንድ ሕዝብ ነን። ኢሳይያስ አፈወርቂ ምንድን ነው? እንደምሰማው ከግማሽ በላይ የትግራይ ተወላጅ ነው? የመለሰ ዜናዊን ትውልድ ማጤን ይገባናል። የመለስ እናት ኤርትራዊት ናቸው። ይህና የመሳሰለው ማስረጃ ሁሉ በኢትዮጵያና ዛሬ ኤርትራ በምንላት መካከል ያለው ግንኙነት ሊነጣጠልና ወሰን ሊለይለት እንደማይችል ነው።</p>

<p>«በአሁኑ ጦርነት ከሁለቱም ወገን ለቁጥር የሚያታክት ሠራዊት እንዳለቀ በትካዜ ማሰብ ይኖርብናል። ኃላፊነት እንደሚሰማው ሕዝብ የምናስብ ከሆነ ዘላለማዊና ዘላቂ ግንኙነታችንን በየምዕራፍ የሚከሰቱ ችግሮች ሊያበላሹት አይገባም። እነዚህ ከፋፋይ መሪዎች ነገ ወደሚሄዱበት ሲሄዱ እኛ አንድ ነን።</p>

<p>«በዚህ መካከል በአንድ ሳምንት ውስጥ ርስበርሳችን ስንተላለቅ ያለቀው የኢትዮጵያና የኤርትራ ተፋላሚ ወገን የኬንያና የታንዛንያን ድምር ጦር እንደሚበልጥ ይነገራል። አንዳንድ የፖለቲካ ተመልካቾች እንደሚያብራሩት የኤርትራ የመገንጠል ንቅናቄ በሠላሳ ዓመት ውስጥ ከጠየቀው መስዋዕትነት ጋር ሳይስተካከል አይቀርም። እነ ኢሳይያስ ከዚህ ቀደም ባቀረቡት ሪፖርት መሠረት ከሕዝቡም ከሻዕቢያ ተዋጊዎችም ያለቁት 63ሺ ናቸው። በብዙዎች እምነትም የኤርትራን አገር ወዳዶችና አረጋውያን የጨረሰው ሻዕቢያ ሲሆን ይህም በመረጃ ተጠናቅሮ ይገኛል። የሚያሳዝነው በዓለም አቀፍ መገናኛ ብዙሃንና በምሥራቅ አፍሪካ ፖለቲካ ገምጋሚዎች አመለካከት በአንድ ሳምንቱ ጦርነት ከ60 ሺ ተዋጊዎች በላይ መሰዋታቸውና የደረሱበት ያልታወቀ (ኡን አችቾኡንተድ ፎር) መሆናቸው ነው» ብለዋል።</p>

<p>ጦርነቱ በውጭ አገሮች መዲናዎች ለምሳሌ በአሜሪካ ዋና ዋና ከተሞች በሚገኙ ኢትዮጵያውያንና ኤርትራውያን የተለያየ ስሜት ፈጥሮአል። በኢሳይያስ አፈወርቂና በሻዕቢያ ላይ ከፍተኛ እምነትና የአይበገሬነት ተስፋ የነበራቸው ኤርትራውያን መብረቅ እንደመታቸው ሁሉ በአንድ አፍታ ጭብጥ ኩርምት ማለታቸው በገሐድ ታይቶአል። በየጊዜው እየተጠራሩና እየተሰባሰቡ በርካታ ገንዘብ ያዋጡ እንደ ነበር ሲታወስ ባለፈው ቅዳሜ የተባበሩት መንግሥታት ድርጅት የፀጥታው ም/ቤት አስቸኳይ ጉባዔ ማድረጉንና ኤርትራ የአፍሪካ አንድነት ድርጅትን የስምምነት አሳብ መቀበልዋን የቴሌቪዥን ኔትወርኮች ሲያብራሩ በአብዛኛው የኤርትራ ተወላጆች ቅስም መሰበሩን ለመታዘብ ተችሎአል።</p>

<p>በሻዕቢያ ላይ በደረሰው ውድቀት ፕሬዚዳንት ኢሳይያስን ከርቀት እንኳ ተደብቀው ማማት የሚፈሩ አንዳንድ ኤርትራውያን የመሪያቸው ድንፋታ በተግባር የሚገለጥ መስሎአቸው መታለላቸውንና በአሁኑ ሰዓት በታሪካዊ ውድቀት ላይ መገኘታቸው ሞራላቸውን እንዳንኰታኰተው ይናገራሉ። አንዳንዶቹ በኤርትራ ላይ ምንም ሽንፈት እንዳልደረሰና ከቶውንም ወታደራዊ ገዥ መሬት ይዘው፣ የበለጠ መሽገውና ተጠናክረው እንደሚጊኙ ለማሳመን ይሞክራሉ። አንዳንዶቹ እንደገና ደግሞ «ኢሳይያስ አስጨረሰን» በማለት በቁጭት ይናገራሉ።</p>

<p>የጦቢያ ተባባሪ አቶ ካሣ ልየው በተባበሩት መንግሥታት ድርጅት ጽ/ቤት ያነጋገራቸው አንድ ዲፕሎማት «ኢሳይያስ ባለፈው ሳምንት በወጣው ዋሽንግተን ፖስት ጋዜጣ ላይ ባለፉት ዓመታት የተማርሁት ትልቅ ቁምነገር ኃይል (ጉልበት) ትክክለኛነትን ያስገኛል። - ቈቃቁቂቨ ቃቦ ሣቃቁቂቨ - በማለት አስጊ አምባገነንነታቸውን ሲያረጋግጡና ይልቁንም በቢቢሲ ቴሌቪዥን ምፅዋ ላይ ሲናገሩ እንደሰማናቸው ከኢትዮጵያ ጋር ያላቸውን ጦርነት በሁለትና በሦስት ቀናት እንደሚጨርሱ ተረድተን ነበር። ያ ሁሉ ልበ ሙሉነትና እብሪት ከንቱ ድንፋታ መሆኑን ሳይውል ሳያድር አየነው። ከኢዲአሚን፣ ከሞቡቱ፣ ከመንግሥቱ፣ ወዘተ፣ በኋላ እነሱን የሚበልጥ አምባገነን አንፈልግም። አፍሪካ የዚህ ዓይነት መሪ አንገሽግሾታል። እዚህ በተባበሩት መንግሥታት ድርጅት የሚገኘው ቋሚ መልእክተኛም ይህንኑ የእብሪትና የጉራ ፖለቲካ ሲያራምድ ኖሮአል። ኤርትራ ምን ዓይነት አምባገነኖች ነው ያወጣችው? በእኔ እምነት የኤርትራ ጦር ተመታ ከማለት ይልቅ የኢሳይያስ እብሪት ተናደ ማለቱ ይቀልላል» ብለዋል።</p>

<p>በሌላም በኩል በተመድ ውስጥ ብዙ ጊዜ የሠሩ አንድ ኢትዮጵያዊ አዛውንት በሰጡት አስተያየት የኢሳይያስ ጦር በደንብ ከተመታ አህጉራዊ የፖለቲካ ኃይሎች ገጽም ይለወጣል። ግለሰቡ በአጠገቡ አንድም ሰው ብቅ እንዲል ስለማይፈቅድና እንደ ጣኦት፣ እንዲመለክ ሁኔታዎች ተመቻችተውለት በመቆየቱ እንጂ በደረሰበት ወታደራዊና ፖለቲካዊ ኪሣራ የተነሣ ወይ ወታደራዊ ርምጃ (ኮርት ማርሻል) ያሰጋው አለዚያም በአንድ ወታደሩ አማካይነት የመደምሰስ ዕድል ያጋጥመው ነበር።</p>

<p>እስካሁን የሻዕቢያ ሠራዊት ከአካባቢው ኃይሎች ትልቁ ነው መባሉን የሰሙት ዶክተር አሰፋ ይስማው የተባሉ የታሪክ ምሁር እንደገለጡት በኤርትራ በኩል ተገኘ የተባለው ወታደራዊ ድል በጥንቃቄ መታየት አለበት። «በጥንቃቄ መያዝ አለበት። ስለ ድል አውርተንና በድል ፈንድቀን ሳናበቃ ጅራቱ እንጂ ጭንቅላቱ ያልተቆጠረው እባብ እንደገና ሕይወት ሊዘራ ይችላል። ምናልባትም ባለፈው ጊዜ ካደረሰው ጥቃት የበለጠ ጉዳት ሊደርስና በፈንታው ባለድል ሊሆን የማይችልበት ሁኔታ የለም። ስለዚህ ነው ትግላችን በፖለቲካው መስክ ድል አድራጊ መሆን አለበት የምንለው።» በማለት ሁኔታው በጥንቃቄ እንዲታይ አሳስበዋል።</p>

<p>ዶክተር አሰፋ በተጨማሪ ሲገልጡ «እኔ ጦርነትን ወድጄ አላውቅም። ሚሊዮኖችን ሲያጠፋ ነው የማውቀው። ሥልጣኔንና የሥልጣኔን ውጤቶች ያፈርሳል። ዕድገትን ይገታል። ይህ ጦርነት ምናልባት በምሥራቅና በምዕራቡ የሚንቀሳቀሱ የወቅቱን ተገንጣይ ዓላማ የሚያካሄዱ ኃይሎች ቅስም ይሰብር ይሆናል። የእነሱ ደጋፊና የጡት አባት የሆነው ኢሳይያስ መመታት ተስፋቸውን የሚያጨልም ነው። እንዲህም ሲባል የአዲስ አበባ ባለሥልጣኖች በምድር ላይ የሚያሸንፈን አንዳች ኃይል የለም በማለት የፖለቲካ መፍትሔ የሚጠይቁ ችግሮችን በጥይት ለመመለስ ከሞከሩ ይዋረዳሉ። መንግሥታቸውም ጽናት ያጣል።</p>

<p>«የኢትዮጵያን መንግሥት የፖለቲካ ሬኮርድ፣ የሰብአዊ መብት አፈናና የጋዜጠኞች ጠላትነት እንዲሁም የጐሣ ርእዮት ስናገናዝብ የአሁኑን ሰዓት ከሕዝብ ጋር የሚታረቁበትና ራሳቸውንም የሚያድኑበት አድርገው ሊጠቀሙበት ይገባል። ይህ ውጤት እንደ ድል ከተቆጠረ የመላው የኢትዮጵያ ሕዝብ ድል ተደርጐ መታወቅ ይኖርበታል። ከጥቂት የሚታወቁ የፖለቲካ ድርጅቶች በቀር ማንም ኢትዮጵያዊ ከሻዕቢያ ጋር አልቆመም። ይሁን እንጂ ለወያኔ ኢሕአዴግ አንዳንድ ጠንካራ ጥያቄዎች የሚያቀርቡትንና ይልቁንም የዲሞክራሲን፣ የሰብአዊ መብትን፣ የፕሬስ መብት፣ ወዘተ፣ ጉዳይ የሚያነሱትን ሁሉ ጠላቶችና የጠላት ወዳጆች አድርጐ የማቅረብ ዝንባሌ አለ። ይህ ስሕተት ነው። ወያኔ - ኢሕአዴግም ራሱን ማስተካከልና የሕዝብን አስተያየት መቀበል፣ ያለአግባብ ማሰርና መግደሉን ማቆም አለበት» ብለዋል።</p>

<p>አንድ ስማቸውን ለመግለጥ ያልፈለጉ የሆቴል ባለቤት «ወያኔ - ኢሕአዴግ ሻዕቢያን በሥርዓትና በማያዳግም ሁኔታ መቅጣት አለበት» ይላሉ። «በየጊዜው ለሚነሣ ጠላት &lt;አይለምደኝሟ የሚልበት ቅጣት ስለማንሰጠው ሲያጠቃን ኖሮአል። ዓለም አቀፍ ቁጣና ውግዘት ሲመጣ ደግሞ በመጀመሪያ የሚነካው አገራችንን ነው። ለምሳሌ ሶማሊያ በ1956 ዓ.ም. ኢትዮጵያን እንደወረረች ተመትታ ስትወጣ እነ - ጄኔራል አማን አንዶም እያሳደዱ ለመቅጣት ሞክረው እንደነበረ ይታወሳል። ሐርጌሳ ሊደርሱ ሲሉ ጃንሆይ ተቆጥተው መለሱአቸው» ብለዋል። እኒሁ ግለሰብ «ጠላትን አሳድዶ እስከ ቤቱ ገብቶ መቅጣትን የመሰለ ትክክለኛ እርምጃ አይኖርም። አለዚያ በተመቸውና በደላው ቁጥር አንገቱን ሲመዝዝ ይገኛል» ባይ ናቸው።</p>


</body>
</html>
