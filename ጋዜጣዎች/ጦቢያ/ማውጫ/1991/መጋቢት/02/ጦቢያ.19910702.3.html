<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የራሱን ሞት በመሞት ላይ ነው - በደቡብና በምሥራቅ ዓለም አቀፍ ግጭት ለመጫር ይተነኩሳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የኦሮሞን ሕዝብ ስሜት ያላጤነው ኦነግ</span></h3>
<h2 class="align-center">የራሱን ሞት በመሞት ላይ ነው - በደቡብና በምሥራቅ ዓለም አቀፍ ግጭት ለመጫር ይተነኩሳል</h2>


<p>በመላው ኢትዮጵያ ከልዩ ልዩ ብሔረሰቦች ጋር ተሰበጣጥሮ የሚኖረውንና በኢትዮጵያዊነቱ የሚኮራውን የኦሮሞን ሕዝብ ነፃ አወጣለሁ እያለ የሚንገታገተው ኦነግ በምሥራቅ በኩል ከጦር አበጋዞች ጋር፣ በሰሜን ደግሞ ከኤርትራው አምባገነን መሪ ኢሳይያስ አፈወርቂና ከድርጅታቸው ከሻዕቢያ ጋር በመሰለፍ፣ የኢትዮጵያን አንድነት ለመፈታተን በመሞከሩ በሕዝቡ እየተተፋ፣ የራሱን ሞት እየሞተ ይገኛል።</p>

<p>በዓለም አቀፍ የዜና አውታሮች የሚተላለፉ ዘገባዎች እንደሚያመለክቱት ኦነግ በምሥራቅ በኩል ከአክራሪዎች ቡድን ከአል ኢትሀድና ከኦጋዴን ብሔራዊ ነፃ አውጪ ግንባር (ኦብነግ) ጋር በመሠለፍ፣ በሰሜን በሻዕቢያ ላይ የተሰለፈውን የአገሪቱን የመከላከያ ሠራዊት አቅም የመከፋፈል ሥራ እየሠራ ነው።</p>

<p>ኦነግ ከ1983 በፊት ከሻዕቢያ ሠራዊት ጋር በምዕራብ በኩል በአሶሳ አካባቢ በኢትዮጵያውያን ላይ አሰቃቂ ጭፍጨፋ ያካሄደ ሲሆን በወቅቱ የተፈፀመው ጥፋት በአንድ የሻዕቢያ ሠራዊት አመራር አባል ይመራ እንደነበረ ይፋ ወጥቷል።</p>

<p>የሽግግሩ መንግሥት አባል ድርጅት በነበረበት ወቅት በአረካ፣ በወተር፣ በበደኖ፣በአሰቦት ገዳም በአርባጉጉ ለተፈፀመው ጭፍጨፋ የድርጅቱ አመራርና የድርጊቱ ፈፃሚዎች በዘር ማጥፋት ወንጀል ተጠያቂነት እያለባቸው አሁን ደግሞ ከሻዕቢያ ጋር ተሰልፎ የአገሪቱን አንድነት በመፈታተን ላይ ይገኛል። በመሆኑም ኦነግ የሕዝቡ መወያያ ርዕስ እየሆነ ነው።</p>

<p>የኦነግ ጉዳይ መነጋገሪያ ርዕስ እየሆነ የመጣው ድርጅቱ ከቅርብ ጊዜ ጀምሮ በአንዳንድ አካባቢዎች በተለይም በደቡብ ኢትዮጵያ መጠነኛ አደጋ መጣል ከጀመረና በኢትዮጵያ - ኤርትራ ጦርነት ደግሞ ከሻዕቢያ ጋር ከወገነ በኋላ እንደሆነ ምንጮቹ ገልፀዋል።</p>

<p>ኦነግ የፖለቲካ ውድቀት እየገጠመውና በኦሮሞ ሕዝብ ዘንድ ተቀባይነት እያጣ በመሆኑ በደቡብ ኢትዮጵያ በኢትዮጵያና ኬንያ መካከል ባለው ወሰን ትንኮሳ በማካሄድ ግጭቱን ዓለም አቀፍ ለማድረግ እየሞከረ ነው።</p>

<p>ቀደም ሲል ከነበረው የሽግግር መንግሥት በመውጣት በዱርና በጐረቤት ሀገሮች የመሸገው የኦሮሞ ነፃ አውጪ ግንባር (ኦነግ) እንቅስቃሴ የኢትዮጵያን መንግሥትና የአካባቢ ሀገሮችን ሳያወዛግብ እንደማይቀር አንዳንድ ምንጮች እየጠቆሙ ናቸው።</p>

<p>በኬንያ ድንበር በኩል ያለው ሁኔታ ውስብስብና አስቸጋሪ እየሆነ ሄዷል የሚሉ አሉ። ማዕከላዊው የኬንያ መንግሥት የኢትዮጵያን ሰላምና የግዛት አንድነት ለማናጋት ባይፈልግም የኦነግ ታጣቂ ቡድኖች የቦረና ጐሣ በሚገኝበት በሰሜን ኬንያ (ቦረና) በተለይም በሞያሌ፣ በኢሲዮሎና በመርሳቢት አካባቢዎች እንደሚንቀሳቀሱ መነገር ከጀመረ ቆይቷል። የቦረና ዝርያ ያላቸው አንዳንድ ባለሥልጣኖችም ከኦነግ ጋር የተለየ ግንኙነት ሳይኖራቸው እንደማይቀር የሚጠረጠር ሲሆን እነዚህም ወገኖች ምናልባት የድንበር ዘለል ግጭት ሰለባ እንዳይሆኑ በስጋት ላይ መሆናቸውን እ.አ.አ የካቲት 21/99 ታትሞ የወጣው «ሰንዴይ ኔሽን» ጋዜጣ ገልጧል።</p>

<p>ሻዕቢያ ባካሄደው ወረራ ምክንያት የኢትዮጵያ መከላከያ ትኩረት ወደ ሰሜን ከዞረ በኋላ ኦነግ ባለፈው ታህሣሥ ወር በሞያሌ ወረዳ አደጋ በመጣሉ በኢትዮጵያና በኬንያ መንግሥታት መካከል ውይይቶች መካሄዳቸው ይታወሳል። የኬንያም መንግሥት በጋራ ድንበር ያለውን ፀጥታ ለማስከበር ተጨማሪ የፀጥታ ኃይሎችን ወደ አካባቢው ከማሰማራቱም በላይ የኦነግ ታጣቂዎች ከሀገር እንዲወጡ ማስጠንቀቂያ ሰጥቷል። ይሁን እንጂ በማስጠንቀቂያው መሠረት የኦነግ ታጣቂዎች ከኬንያ ስለ መውጣታቸው እስካሁን የወጣ ዘገባ የለም።</p>

<p>ኦነግ ከ1983 እስከ 1985 ድረስ በኢትዮጵያ መንግሥት ውስጥ ሲሳተፍ ከቆየ በኋላ ከኢህአዴግ ጋር በተፈጠረው አለመግባባት ምክንያት አመራሩ በቦሌ ሲወጣ ከኢህአዴግ ሠራዊት ከበባ ያመለጠው ጥቂት ታጣቂ ኃይል ደግሞ ለመገናኛ በሚያስቸግሩ አካባቢዎችና በጐረቤት ሀገሮች መሽጐ ቆይቷል። በተለያዩ ጊዜያት የወጡት ዘገባዎችም ኦነግ ከአውሮፓና ከአሜሪካ በተጨማሪ በሶማሊያ፣ በኬንያ፣ በሱዳንና በኤርትራ እንደሚንቀሳቀስ አመልክተዋል።</p>

<p>ኦነግ ቀደም ሲልም በአሥመራና ሁሴን አይዲድ በሚቆጣጠሩአቸው የሶማሊያ መሬቶች እንደሚታይ የተዘገበ ሲሆን በቅርቡም የሻዕቢያ መርከቦችና አይሮፕላኖች ልዩ ልዩ የጦር መሣሪያዎችን በሶማሊያ ወደቦችና ከተሞች እንዳራገፉለት ተዘግቧል።</p>

<p>በሌላ በኩል ከአዲስ አበባው የግብፁ ፕሬዚዳንት የግድያ ሙከራ በኋላ በአዲስ አበባና በካርቱም መካከል በተፈጠረው የግንኙነት መሻከር ምክንያት ኦነግ ቀደም ሲል በምድረ - ሱዳን እንቅስቃሴ እንዲያደርግ ተፈቅዶ መቆየቱን የዲፕሎማቲክ ምንጮች ቢያመለክቱም በቅርቡ በሁለቱ መንግሥታት መካከል በተፈጠረው መጠነኛ መግባባት መሠረት የድርጅቱ ቢሮ ሳይዘጋ እንዳልቀረ ይገመታል።</p>

<p>ኦነግ ዘላቂነትና ተቀባይነት የሌለውን «የቅኝ ግዛት» ጥያቄ በማንሳት ምን ጊዜም ቢሆን በተፈጥሮአዊ አቀማመጡ ምክንያት ለኢትዮጵያ አንድነት ሥጋት ሆኖ የማያውቀውን የኦሮሞን ሕዝብ ለጥቃት አጋልጦታል። በዚህ አገር ለዴሞክራሲ መብቀል መታገል የሚገባው የኦሮሞ ምሁርና ኤሊት፣ ከዚህም ተጠቃሚ የሚሆነው ሰፊው የኦሮሞ ሕዝብ «ኦነግ እባላለሁ» እያለ አቀርቅሮ ለአምባገነኖችና የጐሣ ፖለቲካ አራማጆች እንዲገዛ ምክንያት እየሆነ መገኘቱን ብዙዎች እየተቹበት ያለ ጉዳይ ሆኖአል።</p>


</body>
</html>
