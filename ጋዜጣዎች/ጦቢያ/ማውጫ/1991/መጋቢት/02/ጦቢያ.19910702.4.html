<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላምና የልማት ብቸኛው መንገድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h1 class="align-center">የሰላምና የልማት ብቸኛው መንገድ</h1>


<p>የሻዕቢያ የእብሪት ወረራና መላው የኢትዮጵያ ሕዝብ በእናት አገሩ ላይ የተቃጣውን ድፍረት ለመመከት ያደረገው መረባረብ አንድ ዓቢይ ትምህርት ሰጥቶን አፏል። ይህም ትምህርት ያለፉ ስህተቶቻችንን ሁሉ እንድንመረምር፣ ታሪካዊ ጠላቶቻችን ሊገቡበት የሚፈልጉትን ቀዳዳ እንድንደፍን፣ ሰላምን አግኝተን መላ አቅማችንን በድህነትና በኋላ ቀርነት ላይ እንድናሳርፍ የሚያስችለን ነው። ይህ ከአንድነታችንና ከኅብረታችን የሚመነጨው አቅም ደግሞ የጐሣ ፖለቲካ የተባለውን የጥላቻና የመለያየት ክፉ ህመም በመርታት የምናገኘው ጉልበት ነው።</p>

<p>አብዛኛዎቹ ታዳጊ አገሮች በአደገኝነቱና በአስፈሪነቱ ሲታገሉት የኖሩት የጐሣ ፖለቲካ፣ ቅኝ ገዥዎች የታዳጊ አገሮችን ሕዝቦች ለመግዛት፣ ጥሬ ሀብታቸውን ለመመዝበር፣ የጥሬ ዕቃቸው ማራገፊያ ገበያ ለማድረግ ሲጠቀሙበት የነበረ ነባር ሥልት ነው። ቅኝ ገዥዎች የጐሣ መከፋፈልን የሚፈልጉት የተባበረ የሕዝብ ተቃውሞ እንዳይገጥማቸው ነበር።</p>

<p>ሕዝብን በጐሳ የመከለልና የማደራጀት ስልት ከ1983 ወዲህ በአገራችን መንግሥታዊ ፖሊሲ ሆኖ ቆይቷል። ይህን ፖሊሲ ምንም እንኳን አንዳንድ ወገኖች የጥንካሬአችን ምንጭ ነው ለማለት ቢሞክሩም ኢትዮጵያውያን የጐሪጥ እንዲተያዩ ያደረገ፣ ኢትዮጵያ የሁሉም ኢትዮጵያውያን መሆኗ ቀርቶ እያንዳንዱ የአገሪቱ ክልል በአንድ ጐሣ ስም ተሰይሞ ባለክልል ነኝ የሚለው ጐሣ አባል በሌሎች ላይ አዛዥ ናዛዥ የሆነበት፣ ይልቁንም የቅኝ ገዥዎችን ባህልና ፊደል ተቀብሎ የራሱን የሚንቅበትና የሚያጥላላበት ሁኔታ የተፈጠረበት ነው።</p>

<p>በመሠረቱ የየትኛውም ብሔረሰብ አባል የለውጡ ተጠቃሚ ሊሆን የሚችለው በሰውነቱ ታውቆና ተከብሮ በየትኛውም የአገሪቱ ክፍል ተንቀሳቅሶና ሠርቶ የመኖር፣ የመማርና ኑሮውን የማሳደግ መብቱ ሲከበርለት፣ ወደሌላ አካባቢ ሲሄድ «መጤ» መባሉ ሲቀርለት እንጂ «የዚህ ወይም የዚያ ጐሣ አባል ነህ። ከዚህ ወይም ከዚያ በመለስ የአንተ ክልል ነው» በመባሉ አይደለም። ይልቁንም የጐሣ ክፍፍሉ ፖሊሲ ተጠቃሚዎች የሆኑት አንድም ሕዝቡን በጐሣ እየከፋፈሉ የራሳቸውን ጐሣ ጥቅም ለማስቀደም የሚፈልጉ ጠባብ ብሔርተኞች ካለዚያም እያንዳንዱን ብሔረሰብ እንወክላለን የሚሉ ጥቂት ኤሊቶች ሕዝቡ ሳይወክላቸው ራሳቸውን አደራጅተው፣ እንወክለዋለን በሚሉት ሕዝብ ላይ ሳይቀር የጭቆና ቀንበር የጫኑት ማይሞች ናቸው።</p>

<p>የጐሣ ሥርዓቱ አራማጆች ለራሳቸው በሚጠቅም መንገድ ከየብሔረሰቡ የተማረውንና ከብሔረሰቡ ባሻገር ስለአንድ የተባበረ ሕዝብ ማሰብ የጀመረውን የሰው ኃይል በማግለል ጠባብ ብሔርተኝነትንና የብሔር ትምክህተኝነትን ሲያስፋፉ ቆይተዋል። ይህ አካሄድ ሰላምንም እድገትንም ሊያመጣ እንደማይችል ግን ገሃድ ወጥቷል። ዴሞክራሲያዊም ይባል፣ ተራማጅ፣ ብሔርተኝነት ዞሮ ዞሮ የሥልጣኔ ምልክት አይደለም። የአውሮፓ ብሔራዊ መንግሥታት (ኛቲኦን ስታተስ) አመሠራረት ታሪክ የሚያሳየን ይህንኑ ነው። ብሔርተኝነት (ጠባብም ይሁን ትምክህት) በገበያ መሥፋፋትና በሥልጣኔ ማበብ እየከሰመ የሚሄድ ጊዜያዊ ክስተት በመሆኑ እንደዘላቂ መርህ ሊያዝ የሚገባው አይደለም።</p>

<p>ሕዝብ ከቤተሰብ ወደ ጐሣና ነገድ፣ ከዚያም ወደብሔርና ማኅበረሰብ እያደገ፣ በተለይ በከተሞች መስፋፋት እየተቀላቀለና እየተዋሀደ የመሄዱ ሀቅ የዓለም ታሪክ ሁሉ ያለፈበት አካሄድ በመሆኑ እኛ የተለየ መንገድ እንከተል ብንል አያስኬድም። ጐርፍ ከሚጐርፍበት በተፃራሪ የመዋኘትን፣ ከነፋስ በተፃራሪ ጀልባ የመቅዘፍን ያህል አስቸጋሪ ነው። ዛሬ በአገራችን ዋና ዋና ከተሞች ማለትም በአዲስ አበባና አካባቢው፣ በሐረር፣ በድሬዳዋ፣ በሻሸመኔ፣ በናዝሬት፣ በጅማ፣ በአዋሳ፣ ወዘተ፣ ሕዝብን ከጐሣ አንፃር መከፋፈል፣ የአንድ ጐሣ የበላይነትን ለማስፈን አስቸጋሪ የሆነው በዚህ ምክንያት ነው። ሰሞኑን የዐድዋን በዓል ምክንያት በማድረግ በተካሄደው ሰልፍ በየከተሞች ያየነው ይህንኑ የከተሜነትና የአንድ አገር ልጅነት ስሜት ነው። ሕዝቡ አማራ፣ ኦሮሞ፣ ትግሬ፣ ጉራጌ፣ ሶማሌ፣ ወዘተ፣ አላለም። በኢትዮጵያዊነቱ የአገሩን ባንዲራ አንግቦ ተሰፏል። ይህ ማንም ጠባብ ብሔርተኝነትን ስለሰበከ የሚለውጠው አይደለም። የታሪክ አካሄድ ነው።</p>

<p>የከተሞች ብቻ ሳይሆን የምሁራንም ጉዳይ ከዚሁ ከመቀላቀልና ከመዋሃድ አንፃር፣ ታሪክን ከመመርመር አንፃር መታየት አለበት። አእምሮ የኋልዮሽ አያድግም። ምሁራን ከልዩ ልዩ ጐሣና ማህበረሰብ የተገኙ ቢሆኑም በአንድ የትምህርት ሥርዓትና አካባቢ በረጅም ዓመታት ሂደት የጋራ አመለካከት የሚቀርጹ በመሆናቸው ወደ ጐሣ ጥላ ሥር እንዲሰባሰቡ ማድረግ አስቸጋሪ ነው። ትምህርትና ሥልጣኔ በተስፋፋ ቁጥር የጐሰኝነት ስሜት እየከሰመ የሚሄደውም በዚህ ምክንያት ነው።</p>

<p>ስለዚህ ካለፈው ስህተታችን፣ ከሕብረተሰብ ዕድገትና ከታሪክ አካሄድ ተምረን ኢትዮጵያዊነትን እናጠናክር። አድልዎን እናስወግድ። የሕግ ሥርዓት እንገንባ። ሰላምን ልናመጣና ድህነትን ልንረታ የምንችለው በዚህ መንገድ ብቻ ነው።</p>


</body>
</html>
