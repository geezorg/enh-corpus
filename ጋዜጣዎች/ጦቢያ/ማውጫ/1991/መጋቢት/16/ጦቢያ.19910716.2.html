<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ተቃዋሚ የፖለቲካ ድርጅቶች ኅብረት እንቅስቃሴውን እያጠናከረ ነው - በእንግሊዝና በአሜሪካ ስብሰባዎች ተጠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የኢትዮጵያ ተቃዋሚ የፖለቲካ ድርጅቶች ኅብረት እንቅስቃሴውን እያጠናከረ ነው - በእንግሊዝና በአሜሪካ ስብሰባዎች ተጠሩ</h2>

<h3 class="align-center"><li> የአድዋ ድል በጄኔቭ ተከበረ</h3></li>


<p>ስምንት ነባር የኢትዮጵያ ተቃዋሚ የፖለቲካ ድርጅቶችን በማቀፍ ባለፈው መስከረም ወር ላይ በፈረንሳይ ዋና ከተማ በፓሪስ የተመሠረተው የኢትዮጵያ ተቃዋሚ የፖለቲካ ድርጅቶች ኅብረት (ኢተፓድኅ) የእንቅስቃሴ አድማሱን እያሰፋ ሲሆን በእንግሊዝና በአሜሪካ የሚኖሩ ኢትዮጵያውያን ሕዝባዊ ስብሰባዎችንና ውይይቶችን በማካሄድ ላይ ናቸው።</p>

<p>የኅብረቱ የሰሜን አሜሪካ ቅርንጫፍ ጽ/ቤት እንዳስታወቀው ባለፈው እሁድ መጋቢት 12 ቀን 1991 ዋሽንግተን ዲሲ ላይ ኢትዮጵያውያን ውይይት አካሄደዋል። የኅብረቱ ቅርንጫፍ ጽ/ቤት ባሰናዳው ፕሮግራም የተብራሩት ዋና ዋና ነጥቦች፤</p>

<p>1ኛ/ ኅብረቱ ከተቋቋመበት ከመስከረም 1 ቀን 1991 ዓ.ም. ጀምሮ እስካሁን ድረስ የፈጸማቸውን የተለያዩ ተግባሮች፣</p>

<p>2ኛ/ የወቅቱ የሀገራችን ተጨባጭ ሁኔታዎች፣</p>

<p>3ኛ/ ኢተፓድኅ ወደፊት የሀገር ውስጥና የውጭ ሀገር እንቅስቃሴዎቹን በተቀነባበረ መንገድ ስለ ሚያሰፋበትና ከሕዝብ ጋር ስለሚኖረው ግንኙነት የሚሉት ይገኛሉ። በዚህ የሰሜን አሜሪካ የኢተፓድኅ ቅርንጫፍ ጽ/ቤት በአውሮፓውያን አቆጣጠር እሑድ መሶብሻቂ 21, 1999 ዓ.ም. ከቀኑ 2:30 ላይ ዋሽንግተን ዲ.ሲ በሚገኘው ኤምባሲ ስዊት (ኤምባስስይ ጹኢተ) የስብሰባ አዳራሽ ውስጥ ባደረገው ከፍተኛ የሕዝብ ስብሰባ አገር ወዳድ ኢትዮጵያውያን ተገኝተዋል።</p>

<p>ዶ/ር ሙሉጌታ ሥዩም (የኢትዮጵያ ዴሞክራሲያዊ ኃይሎች ቅንጅት ሊቀመንበር) ስለ ኅብረቱ መሠረታዊ አነሳስና የፖለቲካ ድርጅቶች ያሳለፉት ታሪካዊ የኅብረት ጥረት እስከ ፓሪሱ ሁለተኛ ጉባኤ ድረስ፣ ዶ/ር እጅጉ ደምሴ (የኢትዮጵያ መድኅን ዲሞክራሲያዊ ፓርቲ ሊቀመንበር) ስለ የኢትዮጵያ ተቃዋሚ የፖለቲካ ድርጅቶች ኅብረት (ኢተፓድኅ) በዳግማዊ የፓሪሱ ጉባዔ መመሥረትንና የዓላማው ተመክሮ ምንና ማንን እንዳዋሃደ፣ ዶ/ር በየነ ጴጥሮስ (የደቡብ ኢትዮጵያ ሕዝቦች ዴሞክራሲያዊ ኅብረት፣ እና በኢትዮጵያ የሰላምና የዴሞክራሲ አማራጭ ኃይሎች ምክር ቤት ሊቀመንበር) ስለ ኢትዮጵያ ተቃዋሚ የፖለቲካ ድርጅቶች ኅብረት (ኢተፓድኅ) እስካሁን የሠራቸውና ሊፈጽማቸው የሚንደረደርበትን ስልታዊ ተግባሮች፣ አቶ መኰንን ዘለለው (ከትግራይ ብሔራዊ ዴሞክራሲያዊ ትብብር) ስለ ወቅታዊው የሰሜኑ ግጭት ተጨባጭ ሁኔታ በስብሰባው ላይ ለተገኙት ኢትዮጵያውያን አብራርተዋል።</p>

<p>በሌላ በኩል ደግሞ በመጭው መጋቢት 26 ቀን 1991 በእንግሊዝ ተመሣሣይ ስብሰባ እንደሚደረግ በዚያ የሚገኘው የኅብረቱ ቅርንጫፍ አስታውቋል። ቅርንጫፍ ጽ/ቤቱ ስለዚሁ ጉዳይ ባወጣው መግለጫ የኢትዮጵያ ተቃዋሚ የፖለቲካ ድርጅቶች ኅብረት (ኢተፓድኅ) ስምንት ቀደምት የኢትዮጵያ ተቃዋሚ ድርጅቶችን በማቀፍ የፖለቲካ ትግሉን ማራመድ ከጀመረ ከስድስት ወራት በላይ ማሳለፉንና በሁለተኛው የፓሪስ ጉባኤ የተመሠረተው ይህ ድርጅት በኢትዮጵያ የፖለቲካ ኃይሎች አሰላለፍ አሁን በሥልጣን ላይ ያለው መንግሥት ተቃዋሚና አማራጭ በመሆን ለዲሞክራሲዊ ሥርዓት መስፈን፣ ለነፃና ርትዓዊ ምርጫ በመቆም በአገር ውስጥና ከአገር ውጭ ጽሕፈት ቤት አቋቁሞ በመታገል ላይ እንደሚገኝ ገልጧል።</p>

<p>ቅርንጫፍ ጽ/ቤቱ እብሪተኛው የሻዕቢያ አገዛዝ በአገራችን ላይ በፈጸመው ወረራ ለወንድማማች ሕዝቦች እልቂትና ለአስከፊ ጦርነት እንደተዳረግን አውስቶ ይህ ጦርነት ከድንበር ግጭት ባሻገር ዘልቆ በኢትዮጵያ ህልውና ላይ የተነጣጠረ ሴራ መሆኑን የወያኔ/ ኢሕአዴግ መንግሥት እንዲገነዘብና እያንዳንዱ ኢትዮጵያዊ ባለው ሁኔታ ላይ ተወያይቶ ተግባራዊ ተሳትፎው ምን መልክ መያዝ እንደሚገባው ማገናዘብ እንዳለበት አሳስቧል።</p>

<p>የኢትዮጵያ ተቃዋሚ ድርጅቶች ኅብረት ያከናወናቸውን ተግባራዊ ሪፖርት በማቅረብ ለማስተዋወቅ፣ እንዲሁም በወቅቱ የአገራችን ተጨባጭ ሁኔታ ላይና የወደፊት የተቃዋሚውን ኃይል የትግል አስተዋጽኦ በተመለከተ ከሕዝብ ጋር ለመመካከር እሁድ መጋቢት 26/1991 (04/04/1999) በሚደረገው ሰፊ ሕዝባዊ ስብሰባ ላይ ማንኛውም ኢትዮጵያዊ እንዲገኝ ተጋብዟል። በስብሰባው ዕለት ከኢተፓድኅ ዋና አስተባባሪ ኮሚቴ የተጋበዙ የውጭ ልዑካን ተገኝተው ገለፃ እንደሚያደርጉ ታውቋል።</p>

<p>የኢትዮጵያ መንግሥት ከኢትዮጵያ ተቃዋሚ ኃይሎች ጋር ተቀራርቦ እንዲነጋገር ለቀረበለት ጥያቄ እስካሁን አወንታዊ መልስ ያልሰጠ ሲሆን ይልቁንም አንዳንድ በህብረቱ ውስጥ ያሉ ግለሰቦችን ያለፈ ታሪክ ከቀይ ሽብር ጋር በማያያዝና አንዳንድ ቅጥረኞችንና የፓርቲ ጋዜጦችን በመጠቀም የተጀመረው የማጥላላት የፕሮፓጋንዳ ፍንጭ በኢሕአዴግ በኩል ከተቃዋሚዎች ጋር ተቀራርቦ የመሥራት ፍላጐት የሌለ ለመሆኑ አመልካች ነው የሚሉ አሉ።</p>

<p>በሌላ በኩል ደግሞ በስዊዘርላንድ የሚገኙ ኢትዮጵያውን ባለፈው ቅዳሜ ማታ 103ኛው የአድዋ በዓል «የመጀመሪያው የቅኝ ገዢዎች በጥቁር አፍሪካውያን የተመቱበት ቀን» የሚል መርሆና በባድሜ ድል ማግሥት ዕለቱን በድምቀት አክብረውታል። ሻዕቢያ የኢትዮጵያን ሉዓላዊነት መድፈሩን በማውገዝ የኢትዮጵያ የመከላከያ ሠራዊት በባድመ ላይ ያገኘውን ድል አድንቀዋል።</p>

<p>የኢትዮጵያውያን ማኅበር በስዊዘርላንድ በመባል በሚታወቀው ማኅበር አማካኝነት በተዘጋጀው ምሽት ላይ የኢትዮጵያን ታላቅነትና ታሪካዊ አገርነት የሚያወሱ ዘፈኖችና ንግግሮች ተደምጠዋል። በመጀመሪያም ኢትዮጵያን ለመድፈር የመጣውን የሻዕቢያ ጦር በመመከት ለተዋደቁት ወገኖች የኅሊና ፀሎት ተደርጓል።</p>

<p>የማኅበሩ ሊቀመንበር አቶ መላኩ ክፍሌ ባደረጉት ንግግር ኢትዮጵያ ምንጊዜም ብቸኛና ጠላት የበዛባት አገር ነች። የጣልያን ፋሺስት ሲወራት ቀዳማዊ ኃይለ ሥላሴ አቤቱታ ሲያቀርቡ ታሪክ እንደሚፈርድ ገልፀዋል። በዚያን ጊዜም በታጠቀው ወራሪው የኢጣልያ ወታደርና መሣሪያ በሌላት ኢትዮጵያ ላይ እኩል የመሣሪያ ማዕቀብ ተጣለ። አሁንም ቢሆን ኢትዮጵያ ከራስዋ ልጆች በስተቀር መተማመኛ የላትም ብለዋል።</p>

<p>አሁን ያንዣበበብን ሁኔታ በአንድነት በመሰለፍ ማንኛውንም የውስጥ ቅሬታ አቻችለን በአገራችን ሕልውና ጥያቄ ላይ የመጣውን ለማክሸፍ መነሳት አለብን ሲሉም አቶ መላኩ ክፍሌ አስገንዝበዋል። «በኢትዮጵያዊነታችን የምናምን፣ በኢትዮጵያዊነታችን የምንኮራ ሁሉ በአንድነት የመሰለፊያችን ጊዜው አሁን ነው። የኢትዮጵያን ክብርና ሉዓላዊነት የማስከበር ኃላፊነታችንን የምንወጣው ዛሬ ነው» ብለዋል።</p>

<p>በአሁኑ ጊዜ በጦርነቱ የተነሣ የሚሰማው ፕሮፖጋንዳ አንድ ወጥ መሆኑን አቶ መላኩ በመጥቀስ ከኢትዮጵያ ተባረሩ የተባሉት ኤርትራውያን ይህ ድርጊት የተፈፀመባቸው የኤርትራው የሻዕቢያ መንግሥት በፈጠረው ተውሳክ ነው እንጂ ችግር ላይ እንዲወድቁ ማንም አይደግፈውም ነበር ብለዋል።</p>

<p>የኤርትራ እህቶቻችንና ወንድሞቻችን እንዲሰቃዩ ማንም ሰው አይደግፈውም ሆኖም በአንድነታችንና በአገራችን ሕልውና የመጣብንን እንደጠላት በመቁጠር መመከት አለብን ብለዋል። በአገር ውሰጥም ሆነ በውጭ አገር የአንድ ወጡን ፕሮፖጋንዳ ለማክሸፍ ሁሉም ኢትዮጵያዊ በኃላፊነት መሰለፍ አለበት፣ የኢትዮጵያን ሕልውና ለማስጠበቅ ሁላችንም መረባረብ ይኖርብናል ሲሉ አቶ መላኩ ክፍሌ ለተሰበሰቡት ኢትዮጵያውያን በጽኑ አስገንዝበዋል።</p>

<p>በዠኔቭ የሚገኙ የኢትዮጵያ ቆንስል ጄነራልም ሆኑ የኢትዮጵያ ቋሚ መልእክተኛ ጽ/ቤት ተወካዮች በስፍራው አልተገኙም። ምሽቱ የአድዋን ድል፣ ቀጥሎም የባድመን ድል በማሰብ ድጋፍ ለመስጠትና ገቢውም ለተፈናቀሉት ወገኖች እንዲውል የተደረገ ሲሆን ተወካዮቹ ለምን እንዳልተገኙ የጥያቄ ምልክት አስቀምጧል።</p>


</body>
</html>
