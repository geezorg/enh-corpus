<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ደጀን እየተፈረካከሰ ነው - የቁርጥ ቀን ጦሩን አሰፏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በውጭ የማዘናጊያ ዘመቻ ተጀመረ?</span></h3>
<h2 class="align-center">የሻዕቢያ ደጀን እየተፈረካከሰ ነው - የቁርጥ ቀን ጦሩን አሰፏል</h2>

<h3 class="align-center"><li> የኤርትራ እናቶች ሻዕቢያን «ባለሁለት ስለት ካራ» አሉት</h3></li>



<p>በኢትዮጵያና ኤርትራ መካከል የሚካሄደው ጦርነት ከዛላንበሳ እጋላ ግንባር በተጨማሪ ኢትዮጵያን ከኤርትራ በሚለየው በመረብ ወንዝ ሸንበቆ አካባቢም በተካረረ ሁኔታ በመካሄድ ላይ እያለ አዲስ አበባ ውስጥ ለሁለት ቀናት የተካሄደው የአፍሪካ አንድነት ድርጅት 69ነኛው የሚኒስትሮች ም/ቤት ስብሰባ ችግሩን ለመፍታት ያደረገው ሙከራ ያለውጤት ተበትኖአል።</p>

<p>ሁለተኛ ሳምንቱን ባስቆጠረው በዚሁ ሁለተኛ ዙር ውጊያ የኢትዮጵያ አየር ኃይልና የከባድ መሣሪያ ምድብተኞች በሚሰነዝሩት ጥቃት የሻዕቢያ ደጀን ክፉኛ በመመታቱ ተተኪ ኃይል ከማያገኝበት ደረጃ የደረሰ ሲሆን ለቁርጥ ቀን ብሎ ያስቀመጣቸውን ምርጥ ወታደሮቹን ለማሰለፍ መገደዱንና ዘጠነኛ ዙር ብሔራዊ ውትድርና አገልግሎት በማወጅ ወጣቱ ወደ ሳዋ እንዲገባ እያደረገ መሆኑንም ለመረዳት ተችሏል።</p>

<p>በዛላንበሳ እጋላ ግንባር በሚካሄደው ውጊያ የኢትዮጵያ የመከላከያ ሠራዊት መጋቢት 9 ቀን 1991 ለኤርትራ ጦር ድጋፍ ለመስጠት በ30 ካሚዮኖች ሲጓጓዙ የነበሩ የሻዕቢያ ወታደሮች በተዋጊ ሄሊኮፕተሮች ሙሉ ለሙሉ መደምሰሳቸው ሲታወቅ ኤርትራ ለዚህ ማስተማማኛም ሆነ ማስተባበያ ከመስጠት ተቆጥባለች።</p>

<p>በተመሳሳይ ሁኔታ በመረብ ወንዝ ሸንበቆ ተብሎ በሚጠራው አካባቢ ስለተከፈተው ውጊያ ኢትዮጵያ ሠራዊቷ በከፍተኛ ጀግንነት መቀጠሉን በየምሽቱ ከመግለጽ ውጭ ዝርዝር ማብራሪያ አልሰጠችም። ኤርትራ ግን አርብ መጋቢት 10 ቀን 1991 ቀኑን ሙሉ በተካሄደው ውጊያ አንድ የኢትዮጵያ ተዋጊ ሄሊኮፕተር ማርካ፣ ቅዳሜ ሁለት ታንኮችን ከደመሰሰች በኋላ እሁድ አንድ የኢትዮጵያ ሚግ 23 ተዋጊ አውሮፕላን መትታ መጣሏን ገልፃለች።</p>

<p>ኢትዮጵያ ኤርትራ አገኘሁ የምትላቸውን እነዚህን ግዳዮች «የፈጠራ ሥራዎች» በማለት ውድቅ አድርጋለች። ከባድመ ምሥራቅ 160 ኪሎ ሜትር ርቀት በፆረና በተካሄደው ተመሳሳይ ውጊያም ኤርትራ ለማመን የሚያስቸግሩ አሀዞችን እየጠቀሰች በጦርነቱ የበላይነት መያዟን ብታመለክትም ኢትዮጵያ በተባለው ግንባር ያለው ውጊያ መቀዝቀዙን ጠቅሳ ኤርትራ በዚህ ግንባር ገደልኩ የምትለውን 10 ሺህ ሠራዊትና አወደምኩ የምትለውን 57 ታንኮች በጦርነቱ እጅግ ለተጐዳው ጦሯ ሞራል መገንቢያና የቅጥፈት ፕሮፓጋንዳ መሆኑን አስታውቃለች።</p>

<p>የጦርነቱ ዜና መዋዕል ይህን ሲመስል ጦር ጠማሽ የሆነው ሻዕቢያ የሞት ሽረት ፍልሚያ በሚያደርግበት በአሁኑ ወቅት ወጣቱን ከወላጆቹ ጉያ እየመዠረጠ በማውጣት ለጦርነት ከመማገዱ አኳያ፤ ያቀጣጠለውን ጦርነት ሕዝቡ በገንዘብና በቁሳቁስ እንዲያግዘው አፋጥጦ በመያዝ ሁለት ስለት ያለውን ካራ ሚና እየተጫወተ ነው ሲሉ እናቶች እያማረሩ መሆናቸውን ውስጥ አዋቂ ምንጮች ይናገራሉ።</p>

<p>እንደ ውስጥ አዋቂ ምንጮቹ አገላለፅ ለጦርነት የተማገዱት ልጆቻቸው በሕይወት መመለስ እጅግ ያሰጋቸው እናቶች ቀን ከሌሊት መጨነቃቸው አንሶ፤ «አገርን መርዳት ዛሬ ነው» በሚለው የአፍቃሪ ሻዕቢያዎች የእርዳታ ማሰባሰብ ጥሪዎች በፍርሃትና ይሉኝታ ወርቆቻቸውን በመለገስ ጥሪታቸውን እያሟጠጡ መሆናቸው ታውቋል። ሻዕቢያ የጫካ ትግል እያደረግሁ ነኝ በሚልባቸው ረጅም ዓመታት ኤርትራውያን ትግሉን ከገንዘብና ንብረት ዕርዳታ እስከ በረሃ ውጊያ ካላገዙ ይደርስባቸው የነበረው ማስፈራሪያና ማስገደድ ጭካኔ የተመላበት እንደነበረ ሁሉ በአሁኑ ወቅትም የሙዚቃውን ቅኝት ያልለወጠው ሻዕቢያ በየአካባቢው ለሚቆሰቁሳቸው ጦርነቶች ሕዝቡ ከንብረት እስከ ጦር ግንባር ተሳትፎ ካላሳየ «ቤት የለውም፣ መብት የለውም፣ መሬት የለውም» በአጠቃላይም አንድ ዜጋ ማግኘት የሚገባው መብት አይሟላለትም። ከዚህ ሌላም «ለምን አትረዱም» የሚለው ውትወታ እረፍት ነሺ እንደሆነም ከውስጥ አዋቂ ምንጮቹ ገለጣ ለመረዳት ተችሏል።</p>

<p>ይህ በእንዲህ እንዳለ በአንድ በኩል በኢትዮጵያ ሠራዊት ላይ ከፍተኛ ኪሣራ አድርሻለሁ የሚለውና በሌላ በኩል ደግሞ ለኢትዮጵያ ሕዝብና ለዓለም አቀፍ ኅብረተሰብ የድረሱልኝ ጥሪ በማስተላለፍ ላይ የሚገኘው የሻዕቢያ መንግሥት ከመጋቢት 13 -14 ቀን 1991 ዓ.ም በአዲስ አበባ ውስጥም በተካሄደው የአፍሪካ የውጭ ጉዳይ ሚኒስትሮች 69ኛ የም/ቤት ስብሰባ በውዝግቡ ዙሪያ ውይይት የሚካሄድ ከሆነ እንደማይሳተፍ ለዋና ፀሐፊው በላከው ደብዳቤ አስታውቋል።</p>

<p>ኤርትራ ለሚኒስትሮቹ ስብሰባ በላከችው ደብዳቤ የወረራ ጦርነት በከፈተችበት፣ የዓለም አቀፍ ድንበሮችን ለራሷ በሚያመች ሁኔታ እንደገና በከለለችው፣እዚያ ይኖሩ ከነበሩ 130 ሺህ ዜጐቿ 54 ሺህ የሚሆኑትን ሰላማዊ ሰዎች ሀብታቸውንና ንብረታቸውን ወርሳ ባባረችና በተለይም በኢትዮጵያና በአፍሪካ አንድነት ድርጅት የወከለቻቸው አምባሳደሯን ክብራቸውን ገፍፋ ባስወጣች አገር መዲና ስለ ጉዳዩ ለመወያየት እንደማትችል አስታውቃለች። በችግሩ ዙሪያ ውይይቱ የሚካሄድ ከሆነ ግን ሁለቱ ወገኖች በሚስማሙበት ገለልተኛ ሀገር ቢሆን እንደምትመርጥም ኤርትራ በዚሁ ደብዳቤዋ አሳስባለች።</p>

<p>በውጭ ጉዳይ ሚኒስቴሯ በኩል ኬንያ ከሚገኘው የኤርትራ ኤምባሲ የተላከው ይኸው ደብዳቤ ኢትዮጵያ የሰላም ሂደቱን ለማጨናገፍ የአፍሪካ አንድነት ድርጅት ባቀረበው የሰላም እቅድ ላይ አዲስ ቅድመ ሁኔታ ማስቀመጧንም አመልክቷል።</p>

<p>በተመሳሳይ ሁኔታ የኬንያው የኢትዮጵያ ኤምባሲ ኢትዮጵያ ሉዐላዊነቷን ከማስጠበቅ አኳያ የአፍሪካ አንድነት ድርጅት የሰላም እቅድን እንደገና ማብራራት ማለት አዲስ ቅድመ ሁኔታ ማስቀመጥ አለመሆኑን ጠቅሶ ኤርትራ እቅዱን ከልብ የምትቀበል ከሆነ ባለፈው ግንቦት ወር ጦርነቱ ከመጀመሩ በፊት በኢትዮጵያ ሥር ይተዳደሩ ከነበሩ ግዛቶች ወታደሮቿን በማስወጣት እቅዱን በተግባር ማሳየት ይኖርባታል ብሏል።</p>

<p>የኤርትራ የውጭ ጉዳይ ሚኒስቴር ኢትዮጵያን በመወንጀል ለሚኒስትሮቹ ስብሰባ ላሠራጨው ደብዳቤ አቻው የኢትዮጵያ የውጭ ጉዳይ ሚኒስቴርም መጋቢት 14 ቀን 1991 ዓ.ም የአፀፋ መልስ በደብዳቤ ሰጥቷል።</p>

<p>ሚኒስቴሩ በዚሁ ደብዳቤው የኤርትራ ኤምባሲ ባልደረቦች በሕገ ወጥ መንገድ ገንዘብ በማተም፣ የኢትዮጵያን ኢኮኖሚ ለማዳከም የተለያዩ አሻጥሮች በመፈጸምና አሸባሪ ቡድኖችን መሣሪያ በማስታጠቅ ኢትዮጵያን ለማፈራረስ ጥረት ሲያደርጉ እንደነበር አጋልጧል። ሚ/ር መ/ቤቱ አሻጥሩን ያጋለጠው የኤርትራ መንግሥት ሰኞ መጋቢት 13 ቀን 91 በአዲስ አበባ በተባበሩት መንግሥታት የስብሰባ ማዕከል ሲካሄድ የቆየው 69ኛው የአፍሪካ የውጭ ጉዳይ ሚኒስትሮች ስብሰባ ላለመካፈሉ ምክንያት ኢትዮጵያን በመወንጀል ላሰራጨው ደብዳቤ በሰጠው ምላሽ ነው።</p>

<p>የሻዕቢያ መንግሥት ያሰራጨው ደብዳቤ ኤርትራ በውጭ ጉዳይ ሚኒስትሮቹ ስብሰባ ያልተካፈለችው አምባሳደር ግርማ አስመሮም በመባረራቸውና መኖሪያ ቤታቸውም በመዘጋቱ እንደሆነ ላቀረበው ስሞታ የኢትዮጵያ የውጭ ጉዳይ ሚ/ር ለዚህ በሰጠው ምላሽ ኢሳይያስ አፈወርቂ ጦርነቱን መሐል ኢትዮጵያ አካሂዳለሁ ላሉት ዕቅድ ማሳኪያ አምባሳደር ግርማ አስመሮም ዋና ሚና በመጫወት ላይ እንደነበሩ ጠቁሞ የኢትዮጵያ መንግሥት ለዜጐቹና በኢትዮጵያ ላሉ የዓለም አቀፍ ማኅበረሰብ ደህንነት መጠበቅ ባለው ኃላፊነት መሠረት አምባሳደሩ ከአገር እንዲለቅቁ ወስኗል ብለዋል።</p>

<p>እንዲሁም የቪየናውን የዲፕሎማቲክ ግንኙነት በሚቃረን መልኩ የኤምባሲው ባልደረቦች ሕገ ወጥ መሣሪያዎችን በማስገባት ኤምባሲውን እንደመጋዘን በመጠቀምና አሸባሪዎችን በማስታጠቅ የኢትዮጵያን ደህንነት አደጋ ላይ ሊጥሉ እንደነበረ የሚኒስቴሩ የመልስ ደብዳቤ ጠቁሞአል። በዚህም መሠረት የአምባሳደሩ መኖሪያ ቤት ለጊዜው መዘጋቱንና ጉዳዩን የማጣራቱ ሂደት መቀጠሉን አስታውቋል።</p>

<p>የኢትዮጵያ መንግሥት ኢትዮጵያ የአፍሪካ አንድነት ድርጅት ዋና ጽ/ቤት መቀመጫ መሆኗን በመገንዘብ ኤርትራን ጨምሮ ሁሉም አባል አገሮች በስብሰባው እንዳይወከሉ ምንም ዓይነት አሉታዊ መንገድ እንዳልተከተለ ደብዳቤው ገልጦአል። የኤርትራ ኤምባሲ በጉዳይ ፈፃሚው በኩል በነፃነት ተግባሩን እየተወጣ እንደሆነም ተመልክቷል።</p>

<p>በሌላ በኩል የኤርትራ መንግሥት በስብሰባው ለመካፈል ፈቃደኛ አለመሆኑ ለድርጅቱ ያለውን ንቀት እንደሚያሳይ የጠቆመው ደብዳቤ ይህም የሰው ሕይወት በሚጠፋበት በዚህ ሰዓት ግጭቱን ለመፍታት ውይይት ለማድረግ አለመፈለጉን ያሳያል ብሏል።</p>

<p>ማንኛውም አገር በስብሰባው የራሱን አጀንዳ ለማቅረብ የሚኒስትሮቹ የመመሪያ ሕግ ቁጥር 15 እንደሚፈቅድ ያስታወሰው ደብዳቤው ኤርትራ በስብሰባው ላለመሳትፏ ተቀባይነት ያለው ምክንያት የላትም ብሏል።</p>

<p>ከዚሁ ከኢትዮጵያና ኤርትራ ውዝግብ ጋር በተያያዘ በጀርመን ወንጌላዊት ቤተክርስቲያን አካዳሚ ትብብር ጥቂት ኢትዮጵያውያንና ኤርትራውያንን ያሰባሰበና ጥቂት ጀርመናዊያን ጭምር የተገኙበት የሰላም አፈላላጊ የተባለ (ሻዕቢያን የማዳን ዘመቻ) የሶስት ቀናት ጉባኤ ከመጋቢት 7 - 9/1991 ዓ.ም ቦን ላይ መካሄዱን ሪፖርተራችን ከሥፍራው ከላከው ዘገባ ለመረዳት ተችሏል።</p>

<p>የጀርመን ሶሻል ዲሞክራቲክ ፓርቲ አባልና በብሔራዊው ሸንጐ የሕዝብ እንደራሴ ዶ/ር ቨርነር ሹስተር በስብሰባው መክፈቻ ላይ ባደረጉት ንግግር በዓለም ውስጥ የመጨረሻዎቹ ድሆች ከሚባሉት አገሮች ረድፍ የሚመደቡት ኢትዮጵያና ኤርትራ ራሳቸው የፖለቲካውን ውዝግብ ማስወገጃ መፍትሔ እንዲሹ አስገንዝበዋል።</p>

<p>አውሮፓውያን የአፍሪካን ውዝግቦች በተመለከተ እየተሰላቹ መጥተዋል በማለት እንደ ምሳሌ በጀርመን ብሔራዊ ሸንጐ ከ668 የሕዝብ እንደራሴዎች መካከል ስለአፍሪካ የምንቆረቆር ከእኔ ጋር አራት ብቻ ነን ሲሉ አስረድተዋል።</p>

<p>ጉባዔው ስለ ውዝግቡ አጀማመርና ሂደት፣ ስለ ሰብዓዊ መብት ይዞታ፣ ውዝግቡ ስለሚወገድበትና እንዲሁም የወደፊቱ የኤርትራና የኢትዮጵያ ግንኙነት ስለሚሻሻልበት ሁኔታ ከምሁራኑ የቀረበውን ንግግር አዳምጧል።</p>

<p>የኤርትራንና የኢትዮጵያን ግጭት በሠላማዊ መንገድ ለመፍታት የሚያስችሉ ዘዴዎችን ለመሻት በተካሄደው በዚሁ የጥናት ስብሰባ ላይ በአሜሪካና በአውሮፓ የሚኖሩ የኤርትራ ምሁራን በትምህርት ሰጪነትና በገለፃ አቅራቢነት ተጋብዘው ተሳትፈዋል። ከኖርዌይና ከጀርመን የተጋበዙ አውሮፓውያን የጉዳዩ ጠበብት በተናጋሪነትና በስብሰባ መሪነት ተሳትፈዋል።</p>

<p>ከኢትዮጵያ የተሳተፉት ተጋባዥ ገለፃ አቅራቢዎች ሁለት ብቻ ሲሆኑ እነርሱም ዶ/ር ክንፈ አብርሃምና ፕሮፌሰር እንድሪያስ እሸቴ ናቸው። የሠላም ዓላማዎች አራማጅና የአፍሪካ ቀንድ የሠላም ኮሚቴ ሊቀመንበር የሆኑት እውቁ ምሁር ኢትዮጵያዊ ፕሮፌሰር ኤፍሬም ይስሐቅ በግል ከአሜሪካ ተሳትፈዋል።</p>

<p>ለሶስት ቀናት በቦኑ የጀርመን ክርስቲያናዊ ወጣቶች የስብሰባ ማዕከል የተካሄደው ይህ ሴሚናር «የኢትዮጵያንና የኤርትራን ግጭት በሠላማዊ መንገድ ለመፍታት የሚካሄድ ውይይት» በሚል አጠቃላይ ርዕስ የተፈረጀ ነበር። ሴሚናሩ ከዚህም ሌላ «የባድመ ጦርነት ሥረ መሠረታዊ መነሻዎች፤ የጦርነቱ ፖለቲካዊና ኢኮኖሚያዊ ምክንያቶች፤ ጦርነቱ በሕዝብ ሰብዓዊ መብቶች ላይ ያደረሰው ጉዳት፤ ጦርነቱን ለማስወገድ የሚያስችሉ መላዎች፤ በኢትዮጵያና በኤርትራ መካከል ዕርቀ ሠላምና ወዳጅነት መልሶ ለመገንባት የሚያስችሉ የረጅም ጊዜ ታሳቢዎች» በሚሉ ዝርዝር ርዕሰ ጉዳዮችም ላይ ያተኮረ ጥናታዊ ውይይት ነበር።</p>

<p>ስብሰባው በርዕሶቹ ላይ በቡድን ተደልድሎ በዝርዝር ከተወያየ በኋላ መጠኑ ሊሠላ ለማይችል የሰው ሕይወትና የሕዝብ ንብረት ውድመት፤ እንዲሁም ለአገሮቹ የልማት ግንቦታ ጨርሶ መገታት ምክንያት የሆነውን ጦርነት በአስቸኳይ እንዲያቆሙና ሠላም የሚያወርድ ውይይት እንዲጀምሩ ለኢትዮጵያና ለኤርትራ መንግሥታት ማሳሰቢያ አቅርቧል።</p>

<p>ከዚሁ ጋር በማያያዝ ለሁለቱም አገሮች ቅርበት ያላቸው የአውሮፓ መንግሥታት ማህበር፤ በተለይ ደግሞ የጀርመን መንግሥትና የአሜሪካ መንግሥት የኢትዮጵያና የኤርትራ መሪዎች ወታደራዊ ዘመቻውን ገትተው የአፍሪካ አንድነት ድርጅት በቀረፀውና የተመድ የፀጥታው ምክር ቤት ባፀደቀው የዕርቅ ሃሣብ ላይ በመመሥረት ሠላማዊ ድርድር እንዲጀምሩ በጐ ተፅእኖ ያደርጉ ዘንድ ስብሰባው ተማፅኗል።</p>

<p>በተጠቀሰው ስብሰባ ላይ የኤርትራና የኢትዮጵያ መንግሥት ባለሥልጣኖች ተገኝተው ስለ ጦርነቱ መንሥዔዎች ከየራሳቸው መንግሥት አቋም አንፃር ገለፃ እንዲያደርጉ ተጋብዘው ነበር። ነገር ግን አንዳቸውም በይፋ በተወከሉ ባለሥልጣኖች አማካይነት አልተሣተፉም። ከዚህም በቀር ጦርነቱ በሰብዓዊ መብቶች ላይ ያስከተለውን ጉዳት እንዲገልጡ የተጋበዙት የተመድ የሰብዓዊ መብት ከፍተኛ ኮሚሽን ተጠሪዎች በስብሰባው ላይ ሳይገኙ ቀርተዋል።</p>

<p>በስብሰባው ላይ በተመልካችነት የተገኙት ግለሰብ ኢትዮጵያውያን ከስብሰባው ያገኙትን ግንዛቤ ተጠይቀው በሰጡት አስተያየት የስብሰባው አዘጋጆች በሁለቱ አገሮች ስም በተካሄደ ሴሚናር ላይ የኤርትራ ዜጐች በቁጥርና በዲስኩር አድራጊነት አይለው እንዲገኙ ማድረጋቸውን ማስተዋላቸውን ገልጠዋል።</p>

<p>የኤርትራ ምሁራን አሁንም የሻዕቢያ አፈቀላጤና ካድሬ ከመሆን አሣፋሪ ባሕሪያት ያለመላቀቃቸውን ተገንዝበናል ያሉት ሌላው አስተያየት ሰጪ በዚህም የተንሻፈፈ አቋማቸው ምክንያት ሻዕቢያ በኢትዮጵያ ላይ የፈጸመውን እርቃኑን የቆመ ወረራና የአገር ክብር አዋራጅ እርምጃውን የማውገዝና የመሄስ ሐቀኝነትን ማጣታቸውን በገሀድ ማስመስከራቸውን ተመልክተናል ብለዋል።</p>

<p>በውጭ የሚገኙት ኤርትራውያን ዛሬም ከስሕተታቸው ለመማር ያለመቻላቸውንና ለተከሠተው ጦርነት የኢሕአዴግን መንግሥት ተጠያቂ ለማድረግ እየተፍጨረጨሩ መሆናቸውን አይተናል፤ ያሉት አስተያየት ሰጪ «ጦርነት አሁኑኑ ይቁም፤ የሠላም ውይይት በአስቸኳይ ይጀመር!» የሚል ላዩ በማር የተለወሠ፤ ውስጣቸው ግን መርዝ የሆኑ ማራኪ መፈክር አንግበው ኤርትራውያኑ የየፈረንጁን በር በማንኳኳት በኢትዮጵያ መንግሥት ላይ ጫና ለማብዛትና ለሻዕቢያ ጦርነት ደራሲዎች የማንሠራሪያና የመልሶ ማጥቂያ ጊዜና አቅም ለማስገኘት የሚሯሯጡ መሆናቸውን ልብ ብለናል ብለዋል።</p>

<p>ለኤርትራም ሆነ ለኢትዮጵያ ሕዝብ ዘላቂ ሠላም፣ ዕርጋታ፣ ፍትሕና የማያሰልስ የልማት ግንባታ ለማስገኘት የሚያስችል ሥርዓት ለማስፈን ከሚታገሉት የኢትዮጵያ ዲሞክራሲያዊ ኃይላት ጋር ለመገናኘትና ትግሎቻቸውን ለማስተባበር ጨርሶውኑ የማይፈልጉ ናቸው ያሉት የተቃዋሚ ኃይል ደጋፊ የ30 ዓመት ትግል የሚሉትን አገርና ሕዝብ አውዳሚ ገድላቸውን እያነበነቡ ሌላውን የኢትዮጵያ ሕዝብ በቀጥታና በተዘዋዋሪ መንገድ የመበዝበዝ ሤራ ላይ የሚያተኩሩ መሆናቸውን ከስብሰባው ተረድተናል። የኤርትራ ምሁራን ስለ ዓለምና ስለሰብዓዊ ፍጡር ያላቸው አመለካከት ዛሬም እጅግ ጠባብ፣ ራስ ወዳድና ኤርትራን ብቻ ለይቶ የሚያተኩር በመሆኑ በየአገሮቹ በመንግሥታዊ ኃይሎች የሚካሄደውን ግዙፍ የሰብዓዊ መብት ረገጣ እንኳን ያስታወሡት በርካታ የኤርትራ ተወላጆችና ዜጐች ከኢትዮጵያ እንዲወጡ በተደረገበት ወቅት ብቻ መሆኑን ታዝበናል ሲሉ ግምገማቸውን ገልጠዋል።</p>

<p>በሌላ በኩል ግን የጦርነቱ እያደር መጋልና መስፋፋት፤ በተለይም ደግሞ በኢትዮጵያ ሕዝብ የሰውና የኢኮኖሚ ኃይል በሙሉ ፍላጐት መታገዝ በኤርትራውያን ምሁራንና ዜጐች ላይ ከባድ ሥጋት ማሳደሩንና ይህም ሐቀኛ ሥጋት ከኢትዮጵያ ወንድሞቻቸው ጋር ተቀራርበውና ተባብረው ለሠላም ግኝት እንዲታገሉ ሐቀኛ ፍላጐት እየቀሠቀሠ መሆኑን መረዳቱን ዘገባው ጠቁሞ ይህም ሰዓቱን ጠብቆ የተከተሠ የሞራል ተሐድሶ በሁለቱ የደም፤ የመሬት፤ የባህልና የታሪክ የማይበጠስ ግንኙነት፣ እንዲሁም ቁሣዊና መንፈሳዊ አንድነት ባላቸው ሕዝቦች መካከል በፖለቲካ መሪዎችና ካድሬዎቻቸው ሤራ የሚደነቀሩትን እንቅፋቶች እስከ ወዲያኛውም ለማጥፋት የሚበጅ ብርቅና ድንቅ ጅማሮ መሆኑን አስተውለናል ሲሉ ተመልካቾቹ አስተያየት መሰንዘራቸውን ገልጦአል።</p>

<p>በሌላ በኩል በሁለቱ አገሮች የድንበር ውዝግብ ሳቢያ በመካሄድ ላይ ባለው ጦርነት የሚሞቱ ወታደሮች አስከሬን ሥርዓት ባለው መልክ እንዲቀበር፣ ቁስለኞችም ተገቢ ሕክምና እንዲያገኙና የጦር ምርኮኞችም በአግባቡ ተይዘው ያሉበት ሁኔታ እንዲገለጽ የሚያዘውን የጄኔቫ ኮንቬሽንን ሁለቱም ተፋላሚዎች ተግባራዊ እንዲያደርጉ የዓለም ቀይ መስቀል ማኅበር ጥሪ አቅርቧል።</p>

<p>ማኅበሩ መጋቢት 10 ቀን 1991 ዓ.ም ጄኔቫ ከሚገኘው ዋና ጽ/ቤትና መጋቢት 13 ቀን 1991 ዓ.ም አዲስ አበባ ካለው ቅርንጫፉ ባሰራጨው መግለጫ በመካሄድ ላይ ባለው ጦርነት የተነሳ የሰብአዊ መብቶች ሊጣሱ እንደሚችሉ ስጋት እንዳለው ጠቅሶ ሁለቱም ወገኖች ራሳቸውን ለዓለም አቀፉ የሰብአዊ መብት ሕግጋት ማስገዛት እንደሚኖርባቸው አሳስቧል።</p>

<p>ጦርነት በሚካሄድበት አካባቢ ከዋናዎቹ ተፋላሚዎች በተጨማሪ ሰላማዊ ዜጐች የጥቃቱ ሰለባ እንደሚሆኑ የጠቀሰው ዓለም አቀፉ ማኅበር ይህንን ለማስቀረት ሁለቱም ከጦርነቱ ቀጣና ሰላማዊ ዜጐቻቸው ማስወጣት፣ ቁስለኞችን ማግለል፣ ሕክምና ወደሚያገኙበት አካባቢ ማድረስና እንዲሁም በጦርነቱ የሚማረኩ ወታደሮችን ሰብአዊ መብት ማክበር የጄኔቫው ኮንቬሽን ዋነኛ ውሎች በመሆናቸው ሊያከብሯቸው እንደሚገባ በዚሁ መግለጫው ተማፅኗል።</p>

<p>የዓለም አቀፉ ቀይ መስቀል ማኅበር በጦርነት ላይ ያሉ አገሮች የሰብአዊ መብት ረገጣ እንዳይፈጽሙ እስረኞችና የጦር ምርኮኞችን እንዳይበድሉ የሚያደርገውን እንቅስቃሴ የኤርትራ መንግሥት ለፕሮፓጋንዳ ጠቀሜታ ሲል ማንኳሰሱ ገለልተኛ በሆነው ቀይ መስቀል አሠራር ላይ ጣልቃ እንደመግባት እንደሚቆጠርም አስገንዝቧል።</p>

<p>በብላቴ ካምፕ በእስር ላይ ከሚገኙት ኤርትራውያን ዜጐች መካከል አንዱ የኢትዮጵያ የፀጥታ ኃይሎች ባደረሱበት «የአካልና የአእምሮ ሰቆቃ» ለሞት መብቃቱን ዓለም አቀፉ የቀይ መስቀል አረጋግጦልኛል ብሎ የኤርትራ የውጭ ጉዳይ ሚኒስቴር ያወጣው መግለጫ መሠረተ ቢስና የማኅበሩንም ገለልተኝነት ለፕሮፓጋንዳ ጠቀሜታው ሲል ጥያቄ ውስጥ ማስገባቱ ተገቢ አለመሆኑን በማመልከት ድርጊቱን አውግዟል።</p>

<p>ኤርትራ አራተኛውን የጄኔቫ ኮንቬሽንና ተጨማሪ ፕሮቶኮሎች ፈራሚ አገር ባትሆንም ኮሚቴው እስረኞችን፣ የጦር ምርኮኞችንና ያሉበትን ሁኔታ በየጊዜው ከመጐብኘት እንዳልተቆጠበ መግለጫው አስታውሶ በብላቴ ሞተ የተባለው ወጣት ሰቆቃ ተፈጽሞበት ሕይወቱ ስለማለፉ ግን ምንም ማረጋገጫ አለማግኘቱን አስረድቷል።</p>


</body>
</html>
