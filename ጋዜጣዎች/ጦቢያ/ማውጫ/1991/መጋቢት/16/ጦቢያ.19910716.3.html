<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአገር ጥበቃው በመለስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">ከአገር ጥበቃው በመለስ</h2>


<p>ሻዕቢያ በአገራችን ላይ ያካሄደው ወረራና የፈፀመው ድፍረት ኢትዮጵያውያንን ሁሉ በአንድነት አቁሟል። ይህ ደግሞ ዛሬ የተጀመረ ሳይሆን ጥንትም ሆድና ጀርባ የነበሩ፣ በጐጥ ተለያይተው እርስ በርስ ሲናቆሩ የነበሩ ሁሉ አገርን ደፋሪ የውጭ ወራሪ መጣ በተባለ ቁጥር እንደ አንድ ሰው በመቆም ጥቃትን ሲከላከሉ ኖረዋል። ይህ ደግሞ በተራው ኢትዮጵያዊነትን፣ የአንድ አገር ልጅነትን በማጠናከር የራሱን አስተዋጽኦ አድርጓል።</p>

<p>ዛሬም እንደትናንቱ በሻዕቢያ ወረራ ማግስት የአገሪቱ ልዩ ልዩ ብሔረሰብ ልጆች፣ በልዩ ልዩ የፖለቲካ ድርጅቶች ተደራጅተው ለዴሞክራሲና ለፍትህ የሚታገሉ ኢትዮጵያውያን ጭምር ከፖለቲካ ጥያቄአቸው በተጓዳኝ መከላከያ ሠራዊቱ ወረራውን ለመቋቋም ለሚያካሂደው ተጋድሎ በማድረግ ላይ ያሉት ድጋፍ የተደራጁበትን መሠረታዊ ጉዳይ እርግፍ አድርጐ እንዳስተዋቸው ተቆጥሮ ከአገር ጥበቃው በመለስ ዘላቂ ዴሞክራሲያዊ መሠረቶችን ለመጣል የሚደረገውን ትግል የሚያደበዝዝ ሊሆን አይገባውም። እንደ ሕብረተሰብ የመቀጠላችንና በልማት ጐዳና የመራመዳችን፣ በድህነት ውስጥ ዝንተ ዓለም የመኖራችን ወይም ከድህነት የመውጣታችን ጉዳይ የሚወሰነው የውስጥ ሁኔታችንን ለማስተካከል በምንወስደው እርምጃ ነው።</p>

<p>የመላው ሕዝብ ልጆች በግንባር ተሰማርተው ከወራሪዎች ጋር ለሚያደርጉት ፍልሚያ የሚሰጠው ድጋፍ እንዳለ ሆኖ የአገር መወረር የፈጠረው የአንድነትና የኢትዮጵዊነት መንፈስ ዳግም ጊዜ በዘረኞችና በጠባቦች እንዳይናድ፣ ከጐሣው ፖለቲካ ባሻገር የሕዝብ አንድነትን መሠረት ያደረገ፣ የሕዝብና ለሕዝብ የሆነ አስተዳደር የሚዘረጋበት ሁኔታ መመቻቸት ይኖርበታል። ለጋራ ዕድገታችን ሲባል በየአካባቢው ትምህርቱም፣ የሥራ ልምዱም የሌላቸውና ዕድሜአቸው የማይፈቅድላቸው፣ ነገር ግን ከተወሰነ ጐሣ በመወለዳቸው ብቻ በየአካባቢው ሕዝብ ላይ የተጫኑ የጐሣ ፖለቲካ አራማጆች ለጠቅላላው ሕዝብ ፍላጐት የሚገዙበት መንገድ መፈጠር አለበት። ይህ ካልሆነ ዛሬ የተፈጠረው ሁኔታ ይበልጥ የህዝቡን መብት የሚረግጡበትና መብቱን የሚጠይቀውን ሁሉ «ከሻዕቢያ ለይተን አናይም» እያሉ የሚያሰፈራሩበት ሁኔታ እየተጠናከረ መሄዱ የማይቀር ነው።</p>

<p>ያለፉ ስህተቶችን ከማረምና የመጭውን ዴሞክራሲያዊ ሥርዓት መደላድል ከማስቀመጥ አንፃር የከተሞች አስተዳደር ቀዳሚውን ዕይታ ማግኘት ያለበት ይመስለናል። ከተሞች በተፈጥሮአቸው ሕዝብ ተቀላቅሎ በስብጥር የሚኖርባቸው፣ ውስብስብ ኢኮኖሚያዊና ማህበራዊ ችግሮች ያሉባቸው ሆነው አመራራቸው ሞያተኛን የሚጠይቅ ነው። አሁን ያለው ሁኔታ ግን በአገሪቱ አሉ በሚባሉ ከተሞች ለምሣሌ ሀረር፣ ናዝሬት፣ ደብረዘይት፣ ሻሸመኔ፣ አዋሳ፣ ጅማ፣ ነቀምት፣ ወዘተ፣ በአንድ የተወሰነ ክልል ውስጥ በመከለላቸው ብቻ ከሚኖርባቸው ሕዝብ ፍላጐት ውጭ በአንድ ጐሣ ሰዎች አስተዳደር ሥር ወድቀዋል። በሕዝቡ ላይ የተቀመጡት ሰዎችም ለከተማ አስተዳደር የሚመጥን ዕውቀትና ልምድ ያላቸው አይደሉም። በፖለቲካ ሹሞች መለዋወጥ የታጣው የአመራር ቀጣይነት፣ ከችሎታ ማነስና ከጥቅም ፍላጐት በበጀት አጠቃቀም የሚደርሰው ብክነት የከተሞችን ልማት እየጐዳ ነው። ስለዚህ የተጠቀሱትና ሌሎችም የአገራችን ታዋቂ ከተሞች የብሔረሰብ ምንጭ ግምት ውስጥ ሳይገባ ሕዝብ ይሁንታውን በሰጣቸው፣ የብሔረሰብ ስብጥር አስፈላጊ ነው ከተባለም በየከተሞቹ የሚኖሩት ብሔረሰቦች እንደብዛታቸው ተወክለው አስተዳደሩን ሊመሩ ይገባል።</p>

<p>ሌላው የትኩረት አቅጣጫ የፖለቲካ ተቃዋሚዎችና እ.አ.አ በ2000 ዓ.ም ይካሄደል የሚባለው ብሔራዊ ምርጫ ሊሆን ይገባዋል። የምርጫው ጊዜ የቀረው አንድ ዓመት ያህል ነው። ይህ ጊዜ ደግሞ እንኳን ለፖለቲካ እንቅስቃሴ ጅምር ባህል አለው ለሚባል ሕብረተሰብ አይደለም ልምድ ላላቸውም አጭር ነው። የእንቅስቃሴ ጅማሮ ግን አናይም። ይልቁንም «ዛሬ ቀዳሚው ተግባር አገርን ከወራሪዎች መከላከል ሆኖ እያለ የራሳቸው የፖለቲካ አጀንዳ ያላቸው ከሃዲዎች የፖለቲካ ጥያቄ ያነሳሉ» በማለት ተቃዋሚ ኃይሎችን ማጥላላት ተይዟል። ተቃዋሚዎች የፖለቲካ አመለካከታቸውን እንደያዙ ሳይሆን «ወደ ጐን ትተው» ወያኔ/ ኢሕአዴግን እንዲደግፉ እየተጠየቁ ናቸው። ወደጦርነቱ ብቻ እንድናተኩር፣ የውስጥ ፖለቲካውን እንድንረሳ፣ ውስጣዊ የአገራችንን ሕይወት እንድንዘነጋ እየተሞከረ ነው። ይህ ጤናማ አካሄድ አይመስለንም። በዲሞክራሲው አካሄድ ላይ አንዳች ጥላ እያጠላ ለመሆኑ አመልካች ነው።</p>

<p>በእኛ እምነት ኢትዮጵያውን ምሑራን ኢትዮጵያዊነትን ለማጠናከር፣ የፖለቲካ ልዩነትን አቻችሎ በሚያግባቡ ነገሮች ላይ በአንድነት የመቆሙ ጅማሮ ተጠናክሮ ሊቀጥል ይገባል። ወያኔ/ ኢሕአዴግን ጨምሮ ሁሉም የፖለቲካ ኃይሎች በአገራችን የወደፊት ዕድል ላይ በጋራ ይመክሩ ዘንድ የወቅቱ ሁኔታ ይጠይቃል። ካለፈው አካሄዳችን የትኛውን ጥለን፣ የቱን አሻሽለን፣ የቱንስ ይዘን መቀጠል እንደሚገባን የመነጋገሪያ ወቅቱ ነገ ሳይሆን ዛሬ ነው። ለዚህም እንዲያግዝ «መልካም አስተዳደር» (ጞኦድ ጎቨርናንቸ) የተሰኘ አዲስ ዓምድ ጀምረናል። ሌላ ዙር ቀውስ ከመፍጠር ታቅበን መግባባት በሰፈነበት አገራዊ ፖለቲካ ወደ ልማት ፊታችንን በማዞር ከድህነት ለመላቀቅ የምንችለው በመነጋገር ነው። አዲስ የጀመርነው ዓምድም ለዚሁ ሂደት ያግዛል ብለን እናምናለን።</p>

<p>ወቀው ማኅበር አማካኝነት በተዘጋጀው ምሽት ላይ የኢትዮጵያን ታላቅነትና ታሪካዊ አገርነት የሚያወሱ ዘፈኖችና ንግግሮች ተደምጠዋል። በመጀመሪያም ኢትዮጵያን ለመድፈር የመጣውን የሻዕቢያ ጦር በመመከት ለተዋደቁት ወገኖች የኅሊና ፀሎት ተደርጓል።</p>

<p>የማኅበሩ ሊቀመንበር አቶ መላኩ ክፍሌ ባደረጉት ንግግር ኢትዮጵያ ምንጊዜም ብቸኛና ጠላት የበዛባት አገር ነች። የጣልያን ፋሺስት ሲወራት ቀዳማ</p>


</body>
</html>
