<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ ለተኩስ አቁም እየተማፀነ ነው - ኢትዮጵያ መሬቷንና የሰላም ዋስትና ትሻለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በዘመናዊ የጦር መሣሪያ በአንደኛው የዓለም ጦርነት ታክቲክ</span></h3>
<h2 class="align-center">ሻዕቢያ ለተኩስ አቁም እየተማፀነ ነው - ኢትዮጵያ መሬቷንና የሰላም ዋስትና ትሻለች</h2>

<h3 class="align-center"><li> ወረራው ኢትዮጵያውያንን ሁሉ አስተባብሯል</h3></li>


<p>በአፍሪካ ቀንድ የሚካሄደው ጦርነት በዘመናዊ የጦር መሣሪያ በአንደኛው የዓለም ጦርነት ታክቲክ የሚንተገተግና ውጤቱም ከፍተኛ እልቂት (ለትሃል ረሱልት) ነው ሲል ዋሽንግተን ፖስት የተባለው ዕለታዊ የአሜሪካ ጋዜጣ አስታወቀ።</p>

<p>ዋሽንግተን ፖስት ማርች 21 ቀን 1999 ባወጣው እትሙ የአገሪቱን ስትራተጂስቶች በመጥቀስ እንደዘገበው ጦርነቱ ከፍተኛ የሰው ኃይል እንደጠየቀና ይህም ቁጥር አሜሪካ በቪየትናም ካለቁባት ወታደሮች እንደማይተናነስ ገልጦአል። የደቡብ አፍሪካን «ኢንስቲትዩት ፎር ሲኩሪቲ ስተዲስ» ዲሬክተር ሚስተር ሪቻርድ ኰርንዎልን በመጥቀስ እንደገለጠውም «የጦርነት መግለጫዎቹ ምን ያህል ተጋንነው እንደተነገሩ አናውቅም። ይሁንና ዘመናዊ መሣሪያዎችና የአንደኛው የዓለም ጦርነት ታክቲኮች ሲዋሓዱ ብዙ እልቂት ሊኖር እንደሚችል የተረጋገጠ ነው» ብለዋል።</p>

<p>ሰፋ ያለው የጋዜጣው ሪፖርት እንዳሰፈረው ስማቸው እንዲገለጥ ያልፈለጉ በአዲስ አበባ የተመደቡ አንድ ዲፕሎማት በመገረም እንዳስረዱት ሁሉ የኤርትራው ወገን ለስምንት ወራት ያደራጀውን የመከላከያ ምሽግ ኢትዮጵያ በአጭር ጊዜ (በባድመ ግንባር) ለመያዝ መቻሏን አድንቋል።</p>

<p>በሌላ በኩል ደግሞ ካለፉት አሥር ቀናት በፊት ኤርትራ 10, 000 የኢትዮጵያ ሠራዊት ገድያለሁ ብላ ያወጣችውን መግለጫ የምዕራብ ወታደራዊ ገምጋሚዎች ማናናቃቸውንና ተቀባይ የሌለው ነው ማለታቸውን ጋዜጣው ዘግቧል።</p>

<p>የወታደራዊ ስትሪተጂስቶች እንደገመቱት 600 ማይልስ (1000 ኪ.ሜ) በሚሆነው በኢትዮጵያና በኤርትራ ድንበር ላይ የተሰለፈው የሁለቱ አገሮች ሠራዊት ቁጥርና ውጊያ አውሮፓውያንና አሜሪካውያን በሁለተኛው የዓለም ጦርነት ላይ ካደረጉት ጦርነት ወዲህ አቻ የሌለው ትልቅ ውጊያ ነው። በቡሽ አስተዳደር ከፍተኛ የመከላከያ ሚኒስቴር ባለሥልጣን የነበሩት ሚስተር ጀምስ ውድስ እንደገለጡት በሁለቱም ወገን በባድመና በፆረና የተሰለፈው ሠራዊት ከግማሽ ደርዘን የሚበልጡ የአፍሪካ አገሮች ወደ ኮንጐ ከላኩት ሠራዊት በእጅጉ ይበልጣል። «መደበኛ ወታደራዊ ፍልሚያና የቀበሮ ጉድጓድ ጦርነት» በማለት የሰየሙትን ይህን ውጊያ በመነሻው ላይ እስከ ግማሽ ሚሊዮን የሚደርስ ሠራዊት የተሰማራበትና ዓለምን ያላተኮረበት «እሳት» መሆኑን ምዕራባውያን መገመታቸውን ጋዜጣው በተጨማሪ አስረድቷል።</p>


<h3><span class="underline">ሻዕቢያ ለሰላም ይወተውታል</span></h3>


<p>በለኮሰው እሳት እየተለበለበ ያለው ሻዕቢያ የሰላም እቅዱን ተቀብያለሁ፣ የሰላም ያለህ! የተኩስ አቁም ተደርጐ ወደ ድርድር እንግባ እያለ በመወትወትና በመማፀን ላይ ይገኛል። ሻዕቢያ የኢትዮጵያንና የኤርትራን የድንበር ግጭት በሰላም ለመፍታት የአፍሪካ አንድነት ድርጅት ያቀረበውን ገላጋይ ሃሳብ ገቢራዊ ለማድረግ መዘጋጀቱን በተደጋጋሚ አስታውቋል። በኤርትራ የውጭ ጉዳይ መ/ቤት የአፍሪካ፣ የእስያና የአውስትራሊያ አህጉራት ኃላፊ የሆኑት አቶ ተስፋማርያም ተከስተ እንዳመለከቱት ኤርትራ ሃሳቡን ተግባራዊ ለማድረግ በመዘጋጀቷ ከእንግዲህ ጉዳዩ የሚመለከተው የኢትዮጵያን መንግሥት ነው ብለዋል።</p>

<p>በአፍሪካ አንድነት ድርጅት የተነደፈው አቀራራቢ ሃሳብ የኤርትራ ሠራዊት ባድመን ለቅቆ ይውጣ የሚል አንቀጽ ይገኝበታል ያሉት የሻዕቢያው ባለሥልጣን በዚሁ መሠረት የኤርትራ መንግሥት ከአወዛጋቢው ክልል ወጥቷል በማለት በኃይል ተደቁሰው እንዲወጡ መገደዳቸውን ለማስተባበል ሞክረዋል። ይህንን ሁኔታ የተረዱት የተባበሩት መንግሥታት ድርጅት የፀጥታው ጥበቃ ም/ቤትና የአፍሪካ አንድነት ድርጅት በአፋጣኝ በኤርትራና በኢትዮጵያ መካከል አፋጣኝ የተኩስ አቁም ስምምነት እንዲደረግ አሳስበዋል የሚሉት አቶ ተስፋማርያም በኃይል ከያዙአቸው ቀሪ የኢትዮጵያ ግዛቶች መውጣት እንዳለባቸው የሚያሳስበውን አንቀጽ ግን ሳይገልጹ አድበስብሰው አልፈውታል።</p>

<p>«የጠብ አጫሪነትና በጦርነት የመፈላለግ ስሜት ይገታ» ሲሉ ጥሪ ያቀረቡት የሻዕቢያው ሹም የኢትዮጵያ መንግሥት ቅድመ ሁኔታዎችን በማቅረቡ የማግባቢያው ሃሳብ ተግባራዊ ሳይሆን መጓተቱን ገልጠዋል። ባለሥልጣኑ ቅድመ ሁኔታ የሚሉት ከግንቦት 1990 ዓ.ም በፊት በወረራ ከያዛችሁት መሬት በሙሉ ለቅቃችሁ ውጡ የሚለውን የአአድን የሰላም ዕቅድና ኢትዮጵያም የተቀበለችውን የማግባቢያ ሃሳብ ነው።</p>

<p>«የኢትዮጵያ መንግሥት በሁለቱ አገሮች መካከል በተካሄደው ጦርነት ለጠፋው ሕይወትና ለወደመው ንብረት ተጠያቂው የኤርትራ መንግሥት ነው እያለ በመክሰስ ላይ ነው» ያሉት የሻዕቢያው ባለሥልጣን ሻዕቢያ በኃይል ወርሮ ከያዛቸው ከቀሩት ቦታዎች ለቅቆ ይውጣ ሲል የኢትዮጵያ መንግሥት ቅድመ ሁኔታ አስቀምጦአል በማለት የአዋጁን በጆሮ ለማለት ዳድቶአቸዋል።</p>

<p>የድንበር ላይ ውጊያው ከመጀመሩ በፊት የኢትዮጵያ መንግሥት በኤርትራ ላይ ጦርነት በማወጁ ለተፈፀመው እልቂትና ውድመት ተጠያቂ እሱ እንጂ ኤርትራ አይደለችም የሚሉት የሻዕቢያው ኃላፊ ኢትዮጵያን ወራሪ ለማድረግና ካሣ እንድትከፍልም ለመጠየቅ ሻዕቢያ ዕቅድ እንዳለው በተዘዋዋሪ መንገድ ለማመላከት ሞክረዋል።</p>

<p>የአአድ ቻርተር አባል ሀገሮች ሁሉ ቅኝ ገዢዎች ያካለሉትን ድንበር ማክበር አለባቸው በሚለው መርሁ መሠረት የኤርትራ መንግሥት ቅኝ ገዢዎች ያካለሉትን ድንበር ያከብራል ያሉት የሻዕቢያ ባለሥልጣን ኤርትራ የኢትዮጵያ አካል ሆና ቆይታ ከውስጧ የተገነጠለች መሆኗ እየታወቀ የቅኝ ገዢዎችን ድንበር እናከብራለን ያሉት የቱን ድንበር ማለታቸው እንደሆነ ያብራሩት ነገር የለም። ከአንድ ወር በፊት የአአድ ልዑክ ኤርትራን ጐብኝተው ነበር። ስለማግባቢያ ሃሳቡና ተግባራዊ ስለሚሆንበት መንገድ ከሚመለከተው ባለሥልጣን ጋር ተወያይተዋል የሚሉት አቶ ተስፋማርያም «አሁን ውሳኔ ላይ መድረስ ያለበት የኢትዮጵያ መንግሥት ነው። የአአድ የነደፈው አቀራራቢ ሃሳብ እውን ሊሆን የሚችለው ሁለቱም አገሮች ሲቀበሉት ብቻ ነው» በማለት ጠይቀዋል።</p>

<p>የኤርትራ መንግሥት የአአድን የሰላም ሃሳብ ተግባራዊ ለማድረግ ጉዳዩን የሚከታተል ከፍተኛ ኮሚቴ አዋቅሮ ሲጠባበቅ የኢትዮጵያ መንግሥት ግን አለመቀበሉን አቶ ተስፋማርያም ጠቅሰው የአፍሪካ አንድነት ድርጅት፣ የፀጥታው ጥበቃ ምክር ቤትና የዓለም አቀፉ ኅብረተሰብ ውሳኔውን እንድትቀበል በኢትዮጵያ ላይ ግፊት እንዲያደርግ ተማፅነዋል።</p>

<p>ይህንኑ የሻዕቢያ የተወነጋገረ አቋም በመላው ዓለም ያሉ ዜጐቹም እየተቀባበሉ «ሰላም! ሰላም!» እያሉ የሚወተወቱ ቢሆንም ትክክለኛው ሰላም ሊመጣ የሚችለው ግን በአፍሪካ አንድነት ድርጅት የማግባቢያ ሃሳብ ላይ የተነደፈውና ኢትዮጵያም የተቀበለችው ሻዕቢያ ከግንቦት 4 ቀን 1990 ዓ.ም በፊት በወረራ ከያዘቻቸው የኢትዮጵያ መሬቶች ለቅቆ ሲወጣ ብቻ መሆኑን ብዙዎች ይስማሙበታል። በኢትዮጵያ በኩል የተወረረው መሬት ሳይለቀቅ፣ የወደፊቱ ሰላም ሳይረጋገጥና ሻዕቢያ ላደረሰው ጥፋት ካሣ ሳይከፍል የሰላም ድርድር አይታሰብም የሚለው አቋም እየተጠናከረ ነው።</p>

<p>ኢትዮጵያውያን ተባብረዋል</p>

<p>የሻዕቢያ አቋም በዚህ ሁኔታ ላይ እያለ ኢትዮጵያውያን ለአገራቸው ሉዐላዊነት መከበር እስከመጨረሻው መቆማቸውን ያረጋገጡት ሰሞኑን በዩናይትድ ስቴትስና በእንግሊዝ በተከታታይ ባካሄዱአቸው ስብሰባዎችና የርዳታ ማሰባሰብ ፕሮግራሞች ፍፃሜ ላይ ባወጡአቸው የአቋም መግለጫዎች ነው። «ኢትዮጵያን አድን» የተባለውና ዓላማው ለጦር ጉዳተኞችና ለተፈናቃዮች ርዳታ ማሰባሰብ የሆነው ኮሚቴ ሰሞኑን ከዋሽንግተንና አካባቢዋ፣ ከፊላዴልፊያ፣ ከቦስተን፣ ከኒውዮርክ፣ ከኦሓዮ፣ ከላስቬጋስና ከሌሎች የአሜሪካ ከተሞች ለተውጣጡ ኢትዮጵያውያን ባዘጋጀው ምሽት ላይ ይኸው የአንድነትና ለአገር መቆርቆር ስሜት በገሃድ መታየቱን ዋሽንግተን ዲሲ ከሚገኘው የጦቢያ ሪፖርተር የተላከልን ዘገባ አመልክቷል።</p>

<p>ሪፖርተሩ በላከልን ዘገባ መሠረት በሻዕቢያ ወረራ ቤት ንብረታቸው የፈረሰ ወገኖችን ለመርዳት ዋሽንግተን ዲሲ ውስጥ በተደረገው የኪነት ምሽት ላይ ከሜትሮፖሊታን ዋሽንግተን ውጭ ጭምር የመጡ ሦስት ሺህ ኢትዮጵያውያን ቅዳሜ ኤፕሪል 3 ቀን 1999 (እ.አ.አ) ከምሽቱ ሁለት ሰዓት እስከ ሌሊቱ 8 ሰዓት ድረስ በተከናወነው የባህል ምሽት ላይ ከመደበኛው የመግቢያ ዋጋ (አርባ ዶላር) በተጨማሪ በየግላቸው በርከት ያለ ገንዘብ ለመስጠት ቃል ገብተዋል። ሌሎችም በሥፍራው ጠቃሚ መዋጮ አበርክተዋል።</p>

<p>ቀድሞ ሼራተን በነበረውና በአሁኑ ሰዓት ማርየት (ውድሊ ፓርክ) በሚባለው ሆቴል አዳራሽ ውስጥ በተደረገው የኪነት ምሽት ላይ ጥላሁን ገሠሠ፣ ኩኩ ሰብስቤ፣ ምኒልክ ወስናቸው፣ ሐና ሸንቁጤና ሻምበል በላይነህ ሕዝቡን ሲያዝናኑት አምሽተዋል።</p>

<p>በዚሁ ስብሰባ ላይ አምባሳደር ብርሃነ ገብረ ክርስቶስ ባደረጉት ንግግር የሻዕቢያ ወረራ በውጭም በአገር ውስጥም ያለውን ኢትዮጵያዊ ሁሉ እንዳስተባበረ አውስተው ይህ የአንድነት መንፈስ የበለጠ መጠናከር እንዳለበትም አሳስበዋል።</p>

<p>አምባሳደር ብርሃነ ገብረክርስቶስ ከዚሁ ጋር በማያያዝ በወታራዊ መስክ የተመዘገበው ድል በዲፕሎማሲው መስክም ታላቅ ውጤት መገኘቱንና በተባበሩት መንግሥታት በኩል ግን በኤርትራ ላይ በቂ ተጽዕኖ አለመደረጉ እንዳሳዘናቸው አመልክተዋል።</p>

<p>የርዳታ አሰባሳቢ ኮሚቴው ሊቃነ መናብርት የሆኑት አቶ አበበ ዘውዱና ዶክተር ፀሐዬ ተፈራም ባደረጉአቸው ገለጻዎች ኢትዮጵያውያን በዚህ የፈተና ሰዓት አርአያነት ያለው አንድነት መፍጠራቸው የጠላትን አምባ እንዳስደነገጠው ገልጠዋል።</p>

<p>በቅዳሜው ምሽት ላይ የሥዕሎችና ቅቦች፣ የባሕልና የታሪክ ዕቃዎች ወዘተ፣ የጨረታ ሽያጭ ተከናውኖአል። የአካባቢው ኢትዮጵያውያን ነጋዴዎች አስተዋጽዖም የሚያስደስት እንደሆነ የዝግጅት ኮሚቴው ቃል አቀባይ ገልጦአል።</p>

<p>በሌላ በኩል ግን የመላው አማራ ሕዝብ ድርጅት አንጋፋ አባላት የሆኑት እሥረኞች ከ3 ዓመት እስከ 20 ዓመት እሥራት እንዲቀጡ የተሰጠው ፍርድና የኢትዮጵያ አባት መምህራን ማኅበር ሊቀ መንበር የአቶ ከበደ ደስታ በእሥር ቤት በሥቃይ መሞት መርዶ መነገሩ ብዙዎችን ኢትዮጵያውያን አሳዝኖአቸዋል። «ለመሆኑ ይህ ግፍ የሚቆመው መቼ ነው? እንደ ጠላት መታየት የሚቀርልን መቼ ነው? » በማለት ከስብሰባው በኋላና በማግሥቱ እሁድ ቅሬታቸውን ሲያሰሙ የነበሩት ብዙዎች ናቸው።</p>

<p>የኪነቱ ቤተሰቦች ባለፉት ዘመናት ሁሉ የኢትዮጵያ ሕዝብ ወረራን፣ የመገንጠልን አደገኛ ጦርነትና ድርቅን ሲታገል አብረው በመቆምና በመታገል ድንቅ ስም አትርፈዋል። በአሁኑ ጊዜ እነዚያው ኢትዮጵያን ለማጥፋት የተነሡ ሻዕቢያዎች ብዙሃን አረጋውያን፣ ሕፃናትና ሕሙማንን በመግደል፣ የታሪክ ሥፍራዎችን፣ የልማት እቅዶችንና ከተሞችን ለማውደም ሞክረዋል። ስለዚህ የአሁኑ ትርዒት ወረራውን ለመደምሰስና ኢትዮጵያን ለመታደግ ለቻለው የኢትዮጵያ መከላከያ ኃይል ያላቸውን አድናቆት በመግለጽ ለወራሪው የእብሪት ጦርነት ሰለባ ለሆኑ ወገኖች መልሶ ማቋቋሚያ የሚሆን ገንዘብ ለማሰባሰብ የተደረገ ነው።</p>

<p>ልዩነቶቻችን እንዳሉ ሆነው ለአገራችን ዳር ድንበር መከበር በአንድነት መቆም መቻላችን ለወራሪው ሻዕቢያና ለሌሎች ሀገራችንን ለመድፈር ላሰፈሰፉ ኃይሎች ትልቅ መልእክት የተላለፈበት መድረክ ነው ያሉት ኢትዮጵያውያኑ ከገንዘብ መዋጮ ጀምሮ በተለያዩ ጨረታዎችና የቶምቦላ ሽያጭ ከመሳተፍ አልፈው የእጅ ሰዓቶቻቸውን፣ የአንገት ሀብሎቻቸውንና የጣት ቀለበቶቻቸውን ሳይቀር እያወለቁ በጦርነት ለተጐዱ ወገኖቻቸው እንዲውል መስጠታቸውን አስታውቀዋል።</p>

<p>የኢትዮጵያ ሕዝብ የትም ሆነ የት የአገሩ ህልውና፣ ነፃነቷና ክብሯ በሚደፈርበት ጊዜ እንደ አንድ ሰው ሆኖ መቆም የተለመደ ባህሪዩ መሆኑን ያወሱት የመድረኩ አዘጋጆች ልዩነቶች ቢኖሩንም ማንም ሉዐላዊነታችንን ሊፈታተን ቀርቶ ሊሞክርም እንደማይችል መረዳት ይኖርበታል ብለዋል።</p>

<p>በሌላ በኩል ደግሞ በወዲያኛው ቅዳሜ ምሽት (ማርች 27/99) በታዋቂው አርቲስት አያሌው መስፍን አስተባባሪነት አንድ ትልቅ የሙዚቃ ምሽት ተደርጐአል። በርካታ የኢትዮጵያ ዘፋኞችና ተወዛዋዦች በተገኙበት በዚህ ዝግጅት ላይ አዝናኝ ዘፈኖች አጫጭር አስቂኝ ቲያትሮችና ቁም ነገሮች ቀርበዋል።</p>

<p>በተመሳሳይ ሁኔታ በብሪታኒያ የሚኖሩ ኢትዮጵያውያንም ሰሞኑን ለንደን ውስጥ ባደረጉት ስብሰባ የሻዕቢያን ወረራ አውግዘው ከኢሕአዴግ ጋር የአስተሳሰብ ልዩነት ቢኖርም ልዩነቶቻቸውን ወደ ጐን በመተው የአገሩን ዳር ድንበር ለማስከበር ከሚዋደቀው ሠራዊት ጋር ለመሰለፍ ዝግጁ መሆናቸውን አረጋግጠዋል።</p>

<p>ለአንድ ሕዝብ መታወቂያው፣ መለያውና ክብሩ ሰንደቅ ዓላማውና የአገሩ ዳር ድንበር ታፍሮና ተከብሮ መኖሩ ነው ያሉት ኢትዮጵያውያኑ አገር እየደማች ባለችበት ወቅት ባይተዋር ሆነው መቀመጥ እንደማይችሉም ገልጠዋል።</p>

<p>ስብሰባውን በሊቀመንበርነት የመሩት ኢንጂነዬር ወንድሙ ወልደዮሐንስ ኢትዮጵያ ብዙ አቀፍ የሆኑ የፖለቲካ የኢኮኖሚና የማኅበራዊ ችግሮች ያሉባት ሀገር መሆኗ ሳያንሳት በአሁኑ ወቅት ጦርነት ውስጥ መዘፈቋ እጅግ ያሳዘናቸው መሆኑን ጠቅሰው ከዚህ አዙሪት ውስጥ እንድትወጣ ዜጐቿ ሊታደጉአት እንደሚገባ አስምረውበታል።</p>

<p>ጦርነቱ የሚያስከትላቸውን ማኅበራዊ፣ ፖለቲካዊ፣ ቁሳዊና ኅሊናዊ ችግሮች ለመቅረፍ በየትም ሥፍራ የምንኖር ኢትዮጵያውያን አገራችንን የመርዳት ግዴታ አለብን ያሉት ሰብሳቢው ከሁሉ በፊት ግን ጦርነቱ እንዲቆም ግለሰቦች፣ የፖለቲካ ድርጅቶች፣ የሙያና የሲቪክ ማኅበራትና የመንግሥት አስተዋፅኦ ምን መሆንና መምሰል እንዳለበት መለየት አለበት ብለዋል።</p>

<p>በኤርትራ ተንኳሽነት የተጀመረው ትርጉም የለሽ ጦርነት ለሁለቱም ወገኖች አይበጅም ያሉት ሌላው ተጋባዥ ተናጋሪ ዶ/ር ማሞ ሙጬ ችግሩን በሰላማዊ መንገድ በድርድርና በውይይት ከመፍታት ይልቅ ወደ ጦርነት መግባታቸው ትክክል አለመሆኑን ጠቁመዋል። የስብሰባው ተካፋዮች በማጠቃለያቸው የአቋም መግለጫም አውጥተዋል።</p>

<p>የኢህአዴግ መንግሥት የተቃዋሚ ድርጅቶች በውጭ አገርና በአገር ቤትም፣ ሕዝቡም ከፍተኛ ድጋፍ እየሰጠ ባለበት ወቅት በበጐ ፈቃደኝነት እንኳን እስረኞችን ማለትም መምህራንን፣ ጋዜጠኞችን፣ የታወቁ ፓይለቶችንና የፖለቲካ ድርጅቶች አባላትን ለመፍታት ፈቃደኛ አለመሆኑ፣ የተቃዋሚ የፖለቲካ ኃይሎች የኤርትራ ወረራን በመቃወም ከፍተኛ ድጋፍ እየሰጡ መንግሥት ግን አሁንም ለማቅረብ ፈቃደኛ አለመሆኑ ትክክል ስላልሆነ የፖለቲካ ሽወዳው እንዲያበቃ በመጠየቅ በፖለቲካ ድርጅቶችና በመንግሥት መካከል ያለውን ልዩነት ለማቀራረብ እንዲቻል ወደፊት ሁሉም የሚካፈሉበት ስብሰባ መጥራቱ ተገቢ መሆኑን ሕዝቡ በዕለቱ ተስማምቶ ተለያይቷል።</p>


<h3><span class="underline">የኢትዮጵያ የዲፕሎማሲ ሥራ ችግር አለበት</span></h3>


<p>በተለያዬ የፖለቲካ አመለካከት ምክንያት ተራርቆ የኖረው በውጪ ያለው ኢትዮጵያዊ ልዩነቱ እንዳለ ሆኖ በአገር ሉዓላዊነት መደፈር ላይ አንድ አቋም በመያዝ በራሱ ተነሳሽነትም ሆነ በሚደረግለት ቅስቀሳ እያካሄደ ያለው እንቅስቃሴ አበረታች ቢሆንም በኢትዮጵያ የዲፕሎማሲ ሥራ ብቃት ያለው የሰው ኃይልና የፋይናንስ ችግር አሁንም እንዳለ መሆኑን አስታወቁ።</p>

<p>ይህን የገለጡት የወቅቱን የአገራችንን ሁኔታ ለማሳወቅ ወደሰሜን አሜሪካ ተጉዞ የነበረው የከፍተኛ ትምህርት ተቋማት መምህራን ተወካይ የሆኑት ዶ/ር ኃይሉ አየለ የአዲስ አበባ ዩኒቨርስቲ የአካዳሚክ ምክትል ፕሬዚዳንት፣ ዶ/ር ተካልኝ ወልደማርያም በአዲስ አበባ ዩኒቨርስቲ የታሪክ ክፍል መምህር፣ አቶ ታፈሰ ኦሊ የአዲስ አበባ ዩኒቨርስቲ የፖለቲካል ሣይንስና ዓለም አቀፍ ግንኙነት መምህርና ዶ/ር ተጠምቀ መሃሪ የፋርማሲ ትምህርት ቤት ዲን ናቸው።</p>

<p>ምሁራኑ ለአንድ ወር በዩናይትድ ስቴትስና በካናዳ በሚገኙ አሥራ አንድ ከተሞች በመዘዋወር ለኢትዮጵያ ማኅበረሰብ አባላት፣ ለልዩ ልዩ መገናኛ ብዙሃን፣ ለከፍተኛ ትምህርት ተቋማት አባላት፣ ለመንግሥታዊና መንግሥታዊ ላልሆኑ ድርጅቶች አገራችን ተገድዳ በገባችበት ጦርነት ምክንያት የደረሰውንና እየደረሰ ያለውን ጉዳት በስፋት መግለጣቸውን አስታውቀዋል። የኢትዮጵያ ማኅበረሰብ በአገሩ ወቅታዊ ጉዳይ ላይ በቂ ግንዛቤ ጨብጦ ወያኔ ሻዕቢያን በመከላከልና፣ በጦርነቱ ለተፈናቀሉ ወገኖች አስፈላጊውን የፋይናንስና የማቴሪያል ድጋፍ እንዲያደርጉ በተካሄዱት ውይይቶች ጥሩ አቋም ላይ ለመድረስ መቻሉን የቡድኑ አባላት አመልክተዋል።</p>

<p>ከዚህ አያይዘውም ምሁራኑ እንደገለጡት ሻዕቢያ ለ30 ዓመታት ባካሄደው ትግል በእርዳታ አሰባሰብ ስልቱ ብሎም ለመገናኛ ብዙሃኑ ያሰራጭ በነበረው መረጃ ሰፊ ልምድ አካብቷል። ለሻዕቢያ አመቺ በሆነው መንገድ ብቻ ይነዛ በነበረው ፕሮፓጋንዳና በነበረው ቁርኝት አብዛኞቹ ሚዲያዎች ሚዛናዊነት በጐደለው አዘጋገብ ለኤርትራ ወገንተኝነታቸውን ሲያሳዩ ቆይተዋል። የአንዳንዶቹ ሚዲያዎች ባለሙያዎች በሚያነሱት ወቅት ያልጠበቀ ጥያቄም በኢትዮጵያና በኤርትራ መካከል ስላለው ሁኔታ በቂ ዕውቀት ያልጨበጡ መሆናቸው እንደሚንፀባረቅ ተገልጦ ቡድኑ በዚህም ረገድ የወቅቱን ትክክለኛ ገጽታ ለማሳየት የበኩሉን ጥረት ማድረጉ ታውቋል።</p>

<p>በሌላ በኩልም ነፃና አለም አቀፍ ተቆርቋሪነትን ያሳያል የሚባልለት «አሚኔስቲ ኢንተርናሽናል» በኢትዮጵያ ላይ በተለያዩ ጊዜያት የሚያቀርበውን የተዛባ መረጃ በተጨባጭ በማስረዳት ድርጊቱን መልሶ እንዲያጤነው ከሚመለከታቸው ጋር ተወያይቶ ወደፊት ትኩረት እንደሚሰጥበትም በጋራ መተማመን ላይ መደረሱን የምሁራን ቡድኑ አባላት ገልጠዋል።</p>

<p>በኢትዮጵያዊ ማኅበረሰብ አባላት ውስጥ የተጠናከረ ዲፕሎማሲያዊ ሥራ አለመስራትን በማስመልከትም ከጋዜጠኞች ለቀረበው ጥያቄ በሰጡት መልስ እንደገለጡት ቡድኑ ያነጋገራቸው አንዳንድ የኤምባሲ አባላት የሙያ ልምድ ያለው የሰው ኃይልና በፋይናንስ እጥረት ምክንያት የሚፈለገውን ያህል ለመስራት እንዳልተቻለ መረዳታቸውን ተናግረዋል። ይህ ሁኔታ ከ1983 ቀደም ብሎም ይታይ የነበረ መሆኑ ተገልጦ፤ በአሁኑ ጊዜ የኢትዮጵያ ማኅበረሰብ በብዛት በሚገኙባቸው አገሮች ውስጥ የዲፕሎማሲ ሥራን በጥልቀት ለማካሄድ ችግር እንዳለ ታውቋል።</p>

<p>ቀደም ሲል በነበረው ጊዜ የማኅበረሰቡ አባላት ባላቸው የተለያዬ የፖለቲካ አመለካከት ምክንያት እንዲህ እንዳሁኑ በአንድነት መንፈስ ተሰባስበው ሊገኙ አለመቻላቸውን ከሰጡአቸው አስተያየቶች መረዳታቸውን ተናግረዋል።</p>

<p>በአጠቃላይም ቡድኑ በያዘው ዕቅድ መሠረት በየመስኩ ከሚመለከታቸው ጋር ተገናኝቶ በመወያየትና የአገራችንን ትክክለኛ ገፅታ በማመላከት የተዛቡ ሁኔታዎች በሚስተካከሉበት ሁኔታዎች ላይ ያደረገው እንቅስቃሴ ውጤታማ እንደነበር ከተደረገው ገለጣ ለመረዳት ተችሏል። ከዚህ ቡድን ቀደም ብሎ ወደ አውሮፓ ተጉዞ የነበረው ሌላ የምሁራን ቡድንም ተልዕኮውን አጠናቆ ተመልሷል። በቅርብ ጊዜ ደግሞ ሌሎቹ ምሁራን በአፍሪካ አገሮች ተመሳሳይ ጉዞ እንደሚያደርጉ ተጠቁሟል።</p>


</body>
</html>
