<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለግማደ መስቀሉ ሸክም ተዘጋጅተናል?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀጽ</span></h1>
<h2 class="align-center">ለግማደ መስቀሉ ሸክም ተዘጋጅተናል?</h2>


<p>ከስቅለት በፊት በነበረው እሁድ ዕለት ሕዝቡ በኢየሩሳሌም መንገዶች ግራና ቀኝ ቆሞ በእግዚአብሔር ስም ለሚመጣ ሃሌ ሉያ! ማለት ጀመረ። ጌታ ኢየሱስ ክርስቶስ ወደ ኢየሩሳሌም እንዲገባ ታላቅ ግፊት ከመፍጠርም ይልቅ «ሆሳዕና በሰማይ! ጌታ ሆይ አድነን!» ማለትን ያዘ። እንደ ወንጌሉ አገላለጥ ከሆነ (ዮሐንስ 12/12-24) «ሆሳዕና! ምስጋና በአርያም - ጌታ ሆይ አሁን አድነን... እኛን ለማዳን የምታደርገውን አሁን አድርግ» «በማለት ጮኸ።</p>

<p>ከሕዝቡ መካከል ነፃ የማውጣቱን ተልዕኮ ማኅበራዊና ፖለቲካዊ አድርገው የቆጠሩ ነበሩ። ለአንዳንዶቹ ኢየሱስ የሮማን መንግሥት የሚያንበረክክ ወታደራዊ መሪ ሳይመስላቸው አልቀረም። የኢየሱስ ማንነት ግራ ሲያጋባቸውም ብዙሃኑ «ሆሳዕና! ጌታ ሆይ! አሁን አድነን» ብለው በተባበረ ድምፅ ጠየቁ። ጮኹ! ለመኑ!</p>

<p>በኢትዮጵያ ኦርቶዶክስ ተዋሕዶ ቤተ ክርስቲያንና በኢትዮጵያ ካቶሊካዊት ቤተክርስቲያን የዘመን አቆጣጠር መሠረት የክርስትና እምነት የማዕዘን ራስ የሆነው የጌታ ኢየሱስ ክርስቶስ በዓለ ስቅለት በነገው ዕለት የሚታሰብ ሲሆን ይህ ሳምንት በሙሉ የሕማማት ሰሞን ነው። የዛሬው ዕለትም በበኩሉ ጸሎተ ሐሙስ ተብሎ ይታወሳል። ሕማማት ሥቃይን፣ ስቅለት ቤዛነትን፣ ጸሎተ ሐሙስ ትህትናን፣ ትንሣዔው ተስፋን ይመሰክራል። አንድ ለሁሉም! አንድ ለደህንነት፣ አንድ ለተስፋ፣ አንድ ለትህትና! እሱ ራሱም «እኔ (እግራችሁን) እንዳጠብኋችሁ እናንተም ዕርስ በርሳችሁ እንዲሁ አድርጉ! እኔ እንዳገለገልኋችሁ እናንተም ርስበርሳችሁ እንዲሁ አድርጉ» ማለቱ አይዘነጋም። ከዚህም ሁሉ በላይ ግማደ መስቀሉን ተሸክሞ ወደ ቀራንዮ ተራራ እየተሰቃየ የመሄዱ ሐቅ አለ። አንድ ለሁሉ፣ ሁሉም ለአንድ!</p>

<p>የስቅለትን፣ የትንሣዔና የመጨረሻውን ራት ከሁለት ሺህ ዓመት በላይ ክርስቲያኑ ሕዝብ ሲያስበው ኖሮአል። በሃይማኖትነቱ ብቻ ሳይሆን በአርአያነቱ፣ ወደር በሌለው የበጐ ምግባርና የመስዋዕትነት ተግባርነቱ ክርስቲያኖች ያልሆኑ ሕዝቦች ሳይቀሩ ያከብሩታል። ከቶውንም ክርስትና የትህትና፣ የቸርነት፣ የመልካምነት ሁሉ መግለጫ መሆኑን በመቶ ሺህና ከዚያም የበለጡ ጣዖቶች የሚያምኑ የዓለም ሕዝቦች ሳይቀሩ ይቀበሉታል።</p>

<p>ይህቺ ዓለም በክፋት የተበከለች፣ በኃጢአት ያደፈች አምባገነኖች ሥፍር ቁጥር የሌላቸው ሰዎችን ደም በግፍ የሚያፈስሱባት፣ ነጣቂዎች የበዙባት፣ ሞራል የዳሸቀባት ናት። ሕዝብ ለሕዝብ እንዲተላለቅ ካራ እየተሳለ፣ ከሰማይ መዓት እየዘነመ በየትም ሥፍራ ሰላም ዋስትና ስላጣች የሁሉም ነፍስ እንደ ወፍ ነፍስ ቱር ቱር የሚልባት ናት። ድህነትና በሽታ የየራሳቸውን ድርሻ በመውሰድ ሰው ይፈጠራል እንጂ የመኖሩ (ሕይወት የመቀጠሉ) ጉዳይ አስተማማኝነት የጠፋበት ጊዜ ላይ ነን። አንዱ የሌላውን ደህንነት ለመታደግ፣ አንዱ ለሌላው ተስፋ ለመሆን፣ ሌላው ለወንድሙ ሰብዓዊ ፍጡር ነፍስ ለመዝራትና መስዋዕትም ለመሆን ያለበትን ግዴታ ይህ የክርስቶስ አርአያነት በዚህ የሕማማት፣ የጸሎተ ሐሙስ፣ የሥቅለትና የትንሣዔ ሰሞን ብዙ ሊያስተምር ይገባዋል።</p>

<p>ጌታ ኢየሱስ ክርስቶስ የሰውን ልጆች ነፃ ለማውጣት ወደሚሰቀልበት የቀራንዮ ጋራ (ተራራ) ሲወሰድ የሚቸነከርበትን መስቀል ተሸክሞና የእሾህ አክሊል በራሱ ላይ ተደፍቶ ነው። ይህን በማኅበራዊና በሰብአዊ ሁኔታ አንጻር ስናገናዝበው ሁላችንም ለወገኖቻችን ደህንነትና ሕይወት የምንሸከመው መስቀል፣ በራሳችንም ላይ የምንደፋው የአክሊል እሾክ፣ የምንጓዘው የቀራንዮ መንገድ እንዳለብን እንረዳለን። የመጨረሻው መስዋዕትነት ቢሆንም በእርግጥ የሞት ዕዳም አለብን።</p>

<p>ከሁሉም በላይ ለምንወድደው ወገናችን፣ ለምናፈቅራት አገራችንና ለሰው ልጆች አጠቃላይ ሰላምና ደስታ ይህንንም የቀራንዮ መንበርና የመስዋዕትነቱን ጉዞ ልንጀምረው እንችላለን? ሁላችንም ስለኢትዮጵያ ስናነሣ የዚህ ዓይነት መስዋዕት፣ የዚህ ዓይነት ቤዛነትና ይህን መሳይ ብሔራዊና ትውልዳዊ ዕዳ የሚከፍል ዜጋ እንደሚያስፈልግ እናወሳለን። ራሳችንን የቀራንዮው ጉዞ፣ የግማደ መስቀሉ ሸክም፣ የአክሊል እሾሁ ሥቃይ ዕጩዎች አድርገን ለማቅረብ ዝግጁ ሆነናልን?</p>


</body>
</html>
