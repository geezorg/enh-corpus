<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሮፌሰር ዓሥራት ሥርዓተ ቀብር ተፈፀመ - የመዐሕድ ጉባዔ እንዲጠራ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">አስከሬን አጃቢዎች በዱላ ተደበደቡ</span></h3>
<h2 class="align-center">የፕሮፌሰር ዓሥራት ሥርዓተ ቀብር ተፈፀመ - የመዐሕድ ጉባዔ እንዲጠራ ተጠየቀ</h2>


<p>የመላ አማራ ሕዝብ ድርጅት መሥራችና ፕሬዚዳንት የነበሩት ፕሮፌሰር ዓሥራት ወልደየስ ሥርዓተ ቀብር ትናንት ረቡዕ በመንበረ ፀባኦት ቅድስት ስላሴ ካቴድራል የመዐሕድ አባላት፣ የሙያ ባልደረቦቻቸውና ወዳድ ዘመዶቻቸው በተገኙበት ተፈፅሟል።</p>

<p>ቀደም ሲል በአሜሪካ ለፕሮፌሰር ዓሥራት ወልደየስ ጸሎተፍትሐትና የመሪ ልቅሶ የተደረገላቸው ሲሆን ከ10ሺ በላይ የሚሆኑ ኢትዮጵያውያን አስከሬናቸውን ሸኝተዋል።</p>

<p>የዋሽንግተን ዲሲ የጦቢያ ሪፖርተር እንደዘገበው ከዳላስ ቴክሳስ ሌሊት መኪና እየነዱ የመጡ ኢትዮጵያውያን ነበሩ። ከአትላንታ ብዙ ሰዎች ተገኝተዋል። ሕመም ያደቀቃቸውና መላ ሰውነታቸውን በከዘራ ላይ የጣሉት የኢትዮጵያ ባለቅኔ ሎሬት ጸጋዬ ገብረ መድኅን ቀዌሳ ከኒውዮርክ እንደምንም ብለው ደርሰዋል። ከሎስ አንጀለስ፣ ከለንደን፣ ከካናዳ፣ ወዘተ፣ የመጡት አያሌ ናቸው። የፕሮፌሰር ዓሥራት ወልደየስ የመላው አማራ ሕዝብ ድርጅት ፕሬዚዳንት አስከሬን ያለበት ሳጥን አረንጓዴ፣ ብጫ ቀይ በሆነው የኢትዮጵያ ሰንደቅ ዓላማ አጊጦ ነበር። አዳራሹ የሚይዘው ሦስት ሺህ አምስት መቶ ሕዝብ ሲሆን ከአስተናጋጆቹና መቀመጫ አጥተው የቆሙ ሰዎች 500 እንደሚሆኑ ተገምቶአል። ይህ ባለፈው እሑድ በቨርጂኒያ፣ ፓቶማክሚልስ፣ በሒይልተን ቤተክርስቲያን የተከናወነው ዋናው ጸሎተ ፍትሐትና ኦፊሲየላዊ የፕሮፌሰር ዓሥራት አስከሬን አሸኛኘት ፕሮግራም ነው።</p>

<p>ቀደም ሲል በቅዳሜው ሥነ ሥርዓት (ሜይ 22 ቀን 1999) በመቶዎች የሚቆጠሩ ኢትዮጵያውያን 18ኛው መንገድ ከተባለው መሐል ዋሽንግተን ዲሲ ተንቀሳቅሰው በሰልፍ ሆነው እስከ ገብርኤል ቤተክርስቲያን (16ኛው ጐዳና) ድረስ እያለቀሱና እያስለቀሱ ሄደዋል። በኋላም በቤተክርስቲያኑ አዳራሽ ውስጥ የልቅሶና የጸሎት ሥነ ሥርዓት ተፈጽሞአል።</p>

<p>ባለፈው እሑድ ሜይ 23/1999 ለዶክተር ዓሥራት ወልደየስ በቨርጂኒያ ፓቶማክ በተካሄደው ታላቅ ሥነ ሥርዓት ላይ ቀድሞ በኢዲንበራ ስኮትላንድ አብረዋቸው ይማሩ የነበሩ ጓደኛቸው፣ ከስድሳ አምስት ዓመት በፊት ጀምሮ የኢትዮጵያ መንግሥት የሕግና የፖለቲካ አማካሪና የኢትዮጵያ ሕዝብ ወዳጅ የሆኑት ፕሮፌሰር ስፔንሰር፣ ፕሮፌሰር ዓሥራት እንዲፈቱ ተቋቁሞ የነበረው ዓለም አቀፍ ኮሚቴ ሊቀመንበር የሆኑት አሜሪካዊ ጆናታን ኦሎ እጅግ የሚመስጥ፣ ሕዝቡን እንባ ያራጨ ንግግር አድርገዋል። ሚስተር ኦሎ ዶክተር ዓሥራት ወልደየስ ከታሠሩና ይልቁንም በሕመም መሰቃየት ከጀመሩ አንሥቶ በዓለም አቀፍ ደረጃ ከፍተኛ የማስፈታት ትግል ሲያካሂዱ የቆዩት ሚስተር ጆናታን ኦሎ (ጥቁር አሜሪካዊ) ናቸው። ባለፈው እሑድ ዕለት በተከናወነው ጸሎተ ፍትሐት ላይ ስለ ፕሮፌሰር ዓሥራት ሲናገሩ በየዐረፍተ ነገሩ መካከል ጣምራ ጣምራ የሆነ እንባ ሲያፈስሱ በሥፍራው የነበረውን ወገን በሙሉ እንባ በእንባ አድርገውታል።</p>

<p>ከእነዚህ አሜሪካኖችና እንግሊዞች በተጨማሪ የመላው ዐማራ ሕዝብ ድርጅት የዕርዳታና የልማት ኮሚቴ የሰሜን አሜሪካ ኃላፊ ፕሮፌሰር ጋሻው ላቀ፣ የዋሽንግተንና አካባቢዋ ሊቀ መንበር አቶ ኃይሉ በለጠ፣ ዶክተር ገብርዬ ወልደሩፋኤልና አቶ ኃይሉ ሰብስቤ ተራ በተራ ልብ የሚነካ ንግግር አድርገዋል። የባለቅኔ ሎሬት ጸጋዬ ገብረ መድኅን ሰም ለበስ ቅኔና የእሳቸውም አንጀት የሚያላውስ አቀራረብ ከፍ ያለ ብሔራዊ ስሜትን፣ ቁጭትና ንዴትን፣ ኀዘንና ቁጣን መፍጠሩ ከየሰዉ ገጽ ላይ ይነበብ ነበር።</p>

<p>የፕሮፌሰር ዓሥራት አሟሟት ጉዳይ ሐኪሞቹን ሲያነጋግር የቆየና ከአንድ ዓመት በላይ ለሆነ ጊዜ ምግብ ለመብላት ያለመቻላቸው ምስጢርም ግልጽ አለመሆኑ ብዙ ጥርጣሬን ፈጥሮአል።</p>

<p>የተባበሩት መንግሥታት ድርጅትዋና ጸሐፊ ሚስተር ኮፊ አናን ለፕሮፌሰር ዓሥራት ቤተሰቦች ባስተላለፉት የኀዘን መግለጫ ለእኩልነት፣ ለፍትሕና ለዴሞክራሲ ኃያልነት ሰላማዊ ትግል ሲያካሂዱ የነበሩትን የፕሮፌሰር ዓሥራትን የሞት ዜና በኀዘን ስሜት መስማታቸውን ገልጠዋል። እኒህን ታላቅ የኢትዮጵያ ልጅ ትግል ጠበቅ አድርገው በመግለጥም ለዴሞክራሲ፣ ለሕግ ልዕልናና ለእውነት የተሰዉ መሆናቸውን አስረድተዋል። ሚስተር ኮፊ አናን በራሳቸውና በተባበሩት መንግሥታት ድርጅት ስም የኀዘን መግለጫውን ከማስተላለፋቸው በፊትም የጽሕፈት ቤታቸው ሹምም ተመሣሣይ መልዕክት መላኩን ሚስተር ኦሎ ለተሰበሰበው ሕዝብ ገልጠዋል።</p>

<p>ፕሮፌሰር ዓሥራት በመዐሕድ መሪነት ይጠሩ እንጂ ብዙሃኑ ሕዝብ ትግላቸውን ኅብረብሔራዊና ሁሉን አቀፍ አድርጐ እንደተመለከተውና በጣዕር ላይ በቆዩባቸው ወራት ሳይቀር «የኢትዮጵያ ሕዝብን ይምሩት.... ይምሩን» የሚል ጥያቄ አንሥቶ እንደነበረ ተረጋግጦአል።</p>

<p>ፕሮፌሰር ዓሥራት ወልደየስ ኢሕአዴግ አገሪቷን ከተቆጣጠረ በኋላ በተካሄዱ የፖለቲካ እንቅስቃሴዎች በመሳተፍ የአማራውን ብሔረሰብ የሚወክል የመላ ዐማራ ሕዝብ ድርጅትን በመመሥረትና በማጠናከር «ሰፊ ሚና የተጫወቱ የዘመናችን ታላቅ አርበኛ» ለመባል የበቁ ናቸው።</p>

<p>የመዐሕድ ፕሬዚዳንት ክቡር ዓሥራት ወልደየስ በደብረብርሃን ከተማ ለሕዝብ ባደረጉት ንግግር ሣቢያ «በመንግሥት ላይ አመፅ አነሳስተሃል» በመባል በተለያዩ ወንጀሎች ተከስሰው ለ5 ዓመታት በማረሚያ ቤት ፈታኝ ጊዜን ያሳለፉ ሲሆን በእሥር ላይ በነበሩበት ወቅት በደረሰባቸው የልብ ድካም፣ የደም ግፊት፣ ስኳርና በኋላም በኩላሊት በሽታ ተሰቃይተዋል።</p>

<p>የፕሮፌሰሩ ጤና እጅግ አሳሳቢ ደረጃ በደረሰበትና ወደሞት አፋፍ በተጠጉበት አጥቢያ በአንዳንድ የውጪ አገር መንግሥታት «ጉትጐታ» (እንደሚባለው) ከእሥር ተፈትተው በአሜሪካ ሀገር ፊላዴልፊያ በሚገኘው ፔንሲልቬንያ ዩኒቨርስቲ ሆስፒታል ለእሳቸው ከፍተኛ አክብሮትና ፍቅር ባላቸው ኢትዮጵያውያን ጭምር በሕክምና ሲረዱ ቆይተው ግንቦት 6 ቀን 1991 ከዚህ ዓለም በሞት ተለይተዋል።</p>

<p>የእኝሁ ታላቅ ሰው አስከሬን ባለፈው ማክሰኞ በወዳጅ ዘመድ ታጅቦ ይገባል ተብሎ ከተጠበቀበት ሰዓት ዘግይቶ አመሻሹ ላይ አዲስ አበባ ገብቷል። በርካታ ሕዝብ የኢትዮጵያን ባንዲራ እያውለበለበ አስከሬኑን ተቀብሏል።</p>

<p>የፕሮፌሰር አሥራት አስከሬን በእግረኛና በመኪና ታጅቦ ስፖርት ኮሚሽን አካባቢ እንደደረሰም በወታደር መኪና ሙሉ ተጭነው በመጡ የብረት ቆብ በደፉና መከላከያ ጋሻና ቆመጥ በያዙ የፀጥታ አስከባሪዎች «ማን ይፈራል ሞት ማን ይፈራል ዓሥራት ጀምሮታል» እያሉ ይዘምሩ የነበሩ አስከሬን አጃቢዎችን በቆመጥ ዱላ እየደበደቡ ከአካባቢው እንዲርቁ አድርገዋል። በዚህም ግርግርና በዱላው ብዛት አብዛኛው ሲበታተን አንዲት እናት ወገባቸውን በዱላ በመመታታቸው ከፍተኛ ጉዳት ደርሶባቸዋል። አንድ ቪድዮ በመቅረፅ ላይ የነበረ ወጣትም ተመሳሳይ አደጋ እንደደረሰበት ከአይን ምስክሮች ጥቆማ ለመረዳት ተችሎአል። በርካታ ወጣቶችም ታስረዋል። የታጠቁ የመንግሥት ወታደሮች ወደ ፕሮፌሰር ዓሥራት መኖሪያ ቤት በመሄድ ለቀስተኛውን ሲያምሱ አምሽተው ነበር።</p>

<p>ይህ በአንዲህ እንዳለ የፖለቲካ ድርጅቶች የፕሮፌሰር አሥራትን ሞት ምክንያት በማድረግ መግለጫ በማውጣት ላይ ናቸው። የኢትዮጵያ ተቃዋሚ የፖለቲካ ድርጅቶች ኅብረት (ኢተፖድኅ) «የአንድ አዛውንት ታጋይ መስዋዕትነት» በሚል ርዕስ ባወጣው ጋዜጣዊ መግለጫ የመላ ዐማራ ሕዝብ ድርጅት (መዐሕድ) ፕሬዚዳንት ክቡር ፕሮፌሰር ዓሥራት ወልደየስ ለአምስት ዓመት በወህኒ ቤት እያሉ ባደረባቸው ሕመም በወቅቱ እንዳይታከሙ ተከልክለው፣ በኋላም ዘግይቶ ውጪ ሀገር ሄደው እንዲታከሙ ዕድል ቢያገኙም ሕይወታቸው ሊተርፍ አለመቻሉ ኅብረቱ የሚሰማው ጥልቅ ሀዘን ስሜት ብቻ ሳይሆን ከፍተኛ የቁጣም ስሜት ነው» ብሏል።</p>

<p>የኢትዮጵያ ተቃዋሚ የፖለቲካ ድርጅቶች ኅብረት ባወጣው በዚሁ መግለጫው «ኢትዮጵያውያን በመላው ዓለም ፕሮፌሰር ዓሥራት በቂ ሕክምና እንዲያገኙ መወትወታቸውን» አስታውቆአል። «አምኔስቲ ኢንተርናሽናል፣ ሂዩማን ራይትስ ዎች፣ ኢሰመጉና ሌሎችም የሰብአዊ መብት ተሟጋች ድርጅቶች የጤናቸው ሁኔታ ተባብሶ ሕይወታቸው አደጋ ላይ ከመውደቁ በፊት አስፈላጊው የሕክምና እርዳታ እንዲሰጣቸው ተማጽነዋል። ያም ሆኖ ግን የወያኔ ኢህአዴግ መሪዎች በዚህ ሀገራዊና ዓለም አቀፍ ጩኸት የዝሆን ጆሮ ይስጠን በማለታቸው ፕሮፌሰር አሥራት ወልደየስ በክብር እንደኖሩ በክብር ለኢትዮጵያችን ተሰውተዋል» በማለት አስታውቋል።</p>

<p>ቀጥሎም «ፕሮፌሰር አሥራት ወልደየስ ከተሰማሩበትና በዓለም አቀፍ ደረጃ ዝናና ዕውቅና ካገኙበት፤ ኢትዮጵያውያንን ትንሽ ትልቅ ሳይሉ በቅንነት ሲያገለግሉ ሕይወታቸውን በሙሉ ከቆዩበት የሕክምና ሙያቸውና ከተሟላ ኑሮአቸው አስወጥቶ ወደ ፖለቲካው የትግል ዓለም ያስገባቸውን ምክንያት የወያኔ መሪዎችም ሆኑ የኢትዮጵያ ሕዝብ ጠንቅቀው ያውቁታል» በማለት አስምሮበታል።</p>

<p>በመጨረሻም «ሰማዕታት ባላነሷት ምድራችን ለጐሠኞች እብሪት ሌሎች ተጨማሪ ሰማዕታትን መገበር የግድ ሆኖ ሲገኝ እኝህ ታላቅ ኢትዮጵያዊ በሕይወታቸው ማምሻ ላይ አውቀውና ፈቅደው ለኢትዮጵያና ለኢትዮጵያዊነት ያበረከቱት ታላቅ መስዋዕትነት ለኢትዮጵያችን ድል በቃላት ሊገለጽ የማይችል አስተዋጽኦ አድርጓልና በዚህ ታላቅ መስዋዕትነት ፕሮፌሰር ዓሥራት ወልደየስን የኢትዮጵያ ሕዝብ ሲያከብራቸው ታሪክ ደግሞ ሲዘክራቸው ይኖራል» ብሏል።</p>

<p>የፕሮፌሰር ዓሥራትን ሞት ምክንያት በማድረግና ወቅታዊ የአገራችንን ሁኔታ በተመለከተ ነገ ዐርብ ሜይ 28 ቀን 1999 (ግንቦት 20 ቀን 1991) በጀርመን ሀገር በቦን ከተማ ታላቅ የተቃውሞ ሰላማዊ ሠልፍ በኅብረቱ መዘጋጀቱ ታውቋል።</p>

<p>በሌላ በኩል የመላ ዐማራ ሕዝብ ድርጅት አሁን ካለበት ከፍተኛ ችግርና ውድቀት ተላቅቆ የቆመለትን ዓላማና የፖለቲካ ፕሮግራም በትክክል እንዲያራምድ ለማስቻል የድርጅቱ መተዳደሪያ ደንብ በሚፈቅደው መሠረት ጉባዔ እንዲጠራ የመዐሕድ የብሔራዊ ሸንጐ ጥሪ አስተባባሪ ቦርድ ውሳኔ አሳለፈ።</p>

<p>ቦርዱ በጠራው ስብሰባ ተሳታፊ የሆኑት አባላት ውሳኔውን ለማሳለፍ የተገደዱት የፈላጭ ቆራጭነት አመራር ተወግዶ፣ የዴሞክራሲያዊ አሠራር ባሕል እየዳበረ መተዳደሪያ ደንቡ ተከብሮ፣ መዐሕድ የቆመለትን ዓላማ ለማራመድ የሚያስችሉ ሁኔታዎች እንዲመቻች ደጋግመው ቢያሳስቡ ሰሚ በመታጣቱ፣ ጠንካራ አባላቱም በልዩ ልዩ ምክንያቶች እንዲባረሩ በመደረጉና የፖለቲካ ድርጅቱ እንቅስቃሴ መዳከሙ በመረጋገጡ እንደሆነ ቡድኑ በላከው ዜና ተገልጧል።</p>

<p>በአዲስ አበባ ከተማ ቃሊቲ በሚገኘው ራስ ዳሸን ሆቴል አዳራሽ በተካሄደው ጉባዔ በቀረበው አጀንዳ ላይ በስፋትና በጥልቀት ከተወያየበት በኋላ ባለስምንት ነጥብ ውሳኔዎችን በሙሉ ድምፅ በማሳለፍ መጠናቀቁን ቦርዱ ለጋዜጣው ክፍል በአባሪ ደብዳቤ በላከው ውሣኔ አስታውቋል። በጉባኤው የተሳተፉት የመዐሕድ አባላት ከ1988 - 1991 ዓ.ም ያለውን ከመጀመሪያዎቹ ዓመታት ከ1984 - 1987 ዓ.ም ድረስ ያለውን በማነፃፀር መመርመራቸውን ቦርዱ ገልጿል።</p>

<p>በዚህም መሠረት ድርጅቱ በመጀመሪያዎቹ ዓመታት ዓላማውንና የፖለቲካ ፕሮግራሙን ለማሳካት ትክክለኛውን ፈር ተከትሎ ሲንቀሳቀስ ከቆየ በኋላ፤ ከ1988 ዓ.ም ጀምሮ ግን በቀኛዝማች ነቅዓጥበብ በቀለ አመራር ጉድለት የተነሣ፤ ከፍተኛ ድካም የታየበትና በስፋት ይዞት የነበረውን ሕዝባዊ ዕምነቱን እያጣ መጥቶ አሁን ከአለበት አሣዛኝ ሁኔታ መድረሱን ጉባኤተኛው እንዳመነበት አስታውቋል።</p>

<p>ጉባዔው በድርጅቱ መተዳደሪያ ደንብ መሠረት ስለ መዐሕድ ፖለቲካዊ እንቅስቃሴና በተለይም የኦዲት ሪፖርት ተዘጋጅቶ ለጠቅላላ ጉባኤ ሪፖርት አለመቅረቡን አውስቶ ስለዚህ በድርጅቱ አስተዳደር በፖለቲካ አመራርና በተለይም በፋይናንስ ረገድ ያሉትን ሁኔታዎች የሚያጣራ ገለልተኛ ኦዲተር ተሰይሞ ሪፖርቱ ለጠቅላላ ጉባኤ እንዲደርስ አስፈላጊ የሆኑ ሥራዎች ሁሉ እንዲጀመር ወስነናል።</p>

<p>በተጨማሪም የመዐሕድ ዓላማና ፕሮግራም ሰኬታማ እንዲሆን ከኢትዮጵያ ውጭ የሚገኙ የመዐሕድ ድጋፍ ሰጭ ድርጅቶች አባላት እጅግ አስቸጋሪ ከሆነውና ከአልተሟላ ኑሮአቸው ከዕለት ቀለባቸውም ጭምር በመቀነስ ለድርጅቱ በመስጠት ላይ ያሉትን የፋይናንስ ድጋፍ እንዲሁም ተከታታይ የፖለቲካ ድጋፉና የሙያ አስተዋጽኦ ጉባዔው እጅግ አድንቋል። በተጨማሪም የዚህ ጉባዔ «የመዐሕድን እናድን ጥሪ» በመቀበል በውጭ አገር የሚገኙ የመዐሕድ ድጋፍ ሰጭ ድርጀቶች ሁሉ ለብሔራዊ ሸንጐው ስብሰባ ጥሪ የተቻላቸውን ሁሉ አስተዋጽኦ እንዲያደርጉ ይህንንም ጥሪ ለማሰናከል በሚሯሯጡ ኃይሎች ላይ አቅም የፈቀደውን ያህል ተፅዕኖ እንዲያደርጉ እንዲሁም በየድርጅታቸው ኮሚቴ በሟቋቋም የብሔራዊ ሸንጐውን ጥሪ እንዲያፋጥኑ በመጨረሻም በሚጠራው ብሔራዊ ሸንጐ የሚካፈሉ ተወካዮቻቸውን እንዲያዘጋጁ ጥሪ አቅርቧል።</p>

<p>በመጨረሻ «የመዐሕድ የፖለቲካ ፕሮግራም ሰላማዊና ዲሞክራሲያዊ መንገድን ተከትሎ የሕዝቡ አንድነትና የኢትዮጵያ ሉዐላዊነት ተከብሮ ፍትህ ሰፍኖ የሕዝባችን ብልፅግና ፈር እንዲይዝ የሚታገል እንደመሆኑ መጠን በሻዕቢያ አምባገነናዊ መንግሥት አገራችን ላይ የተደረገውን ወረራ የጉባዔው ተሣታፊዎች በጥብቅ እናወግዛለን። የኢትዮጵያ ሕዝብና የመከላከያው ሠራዊት እስካሁን የአስመዘገቡትን ድል እያደነቅን ጦርነቱን በአሸናፊነት ለመወጣት የሚደረገው ርብርብ እንዲቀጥል ጥሪያችንን እናስተላልፋለን። ይህም የድል ጅምር ሲጠናቀቅ የኢትዮጵያ ሕዝብ አንድነት እንደሚረጋገጥ እናምናለን።» ብሏል።</p>


</body>
</html>
