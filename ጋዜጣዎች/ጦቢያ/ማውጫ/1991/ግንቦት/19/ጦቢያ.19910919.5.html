<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአገር ደህነነትና ለዜጐች ጥቅም ሲባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርእሰ አንቀጽ</span></h1>
<h2 class="align-center">ለአገር ደህነነትና ለዜጐች ጥቅም ሲባል</h2>


<p>ከ1983 በፊት የአንድ አገር ሕዝብ የነበሩ ዛሬ ሁለት አገሮችና ሕዝቦች ለመባል በቅተዋል - ኢትዮጵያና ኤርትራ፣ ኢትዮጵያውያንና ኤርትራውያን። መለያየታቸውም የችግሩን ዘለቄታዊ መፍትሔ አላመጣ ብሎ ዛሬ ወደ ጦርነት ገብተዋል። በዚህ ጦርነት ምክንያት ላለፉት 40 ዓመታት ያላባራው የትውልድ ሞት ቀጥሏል። ችጋርና ስደት ተከትሏል። በጠላትነት መተያየቱ አገርሽቶበታል።</p>

<p>የኢትዮጵያ ሕዝብና ያለፉት የኢትዮጵያ መንግሥታት ከመለያየት አንድነትን በመምረጥ የአገሪቱን ወጣት ትውልድና አንጡራ ሀብት ለጦርነትና ለኤርትራ ኢኮኖሚ ግንባታ ሲገብሩ የኖሩት ዛሬ በመድረስ ላይ ያለው ጥፋት እንዳይደርስ ነበር። በታሪክና በጂኦግራፊያዊ አቀማመጥ፤ በባህል፣ በቋንቋ፣ በመልክ፣ በመጋባትና በመዋለድ ተሳስረው በኖሩ ሕዝቦች መካከል መጠፋፋት እንዳይኖር ነበር። አልሆነም። ተለያይተናል። ከዚያም አልፈን በጦርነት ውስጥ ነን። አንዳንድ ወገኖች ችግሩን አመራር ያመጣው ችግር ያድርጉት እንጂ በጦርነቱ ምክንያት ከወዲህ ኢትዮጵያውያን፣ ከወዲያ ኤርትራውያን እየሞቱ ናቸው። ደም መቃባቱ ቀጥሏል። ወገኖቻችን በግንባር ደማቸውን እያፈሰሱ ይገኛሉ።</p>

<p>በዚህ ሁኔታ ውስጥ ለአገራችን ደህንነትና ለዜጐቿ ጥቅም ሲባል ተጠናክረው ሊቀጥሉና ሊወሰዱ የሚገባቸው ጥንቃቄዎችና እርምጃዎች መኖራቸው የግድ ነው። ይህ ደግሞ በጦርነት ሁኔታ ውስጥ ባሉ አገሮች መካከል መወሰድ ካለበት ጥንቃቄ የሚመነጭ ነው። አንደኛውና መሠረታዊው ጉዳይ ለዜግነት ጥያቄ በአገሪቱና በዓለም አቀፍ ሕጐችና ልማዶች ላይ የተመሠረተ፣ ግልጽ የሆነ መልስ የመስጠቱ ጉዳይ ነው።</p>

<p>ጦቢያ ይህ ዓይነት መፍትሔ እንዲኖር ማሳሰብ የጀመረችው ኤርትራ «ናጽነቷን አገኘች» ተብሎ የሁለቱ አገሮች መለያየት ዕውን ከሆነበት ጊዜ ጀምሮ ነው። ያ ሳይሆን በመቅረቱ ብዙ ጉዳት ደርሶብናል። ማሳሰቢያችን አድማጭ በማጣቱ እነሆ ዛሬም «ኢትዮጵያ እያባረረች ያለችው የራሷን ዜጐች ነው» እየተባለ አገራችን የሻዕቢያ የቅጥፈት ፕሮፓጋንዳ ዒላማ ሆናለች።</p>

<p>በእኛና በብዙ ኢትዮጵያውያን ዕምነት ኤርትራን ነፃ አገር ባደረገው ሪፍሬንደም ድምፅ የሰጡ ሁሉ ኢትዮጵያዊነታቸውን ሰርዘው ኤርትራውያን ሆነዋል። የሻዕቢያ መንግሥት ባወጣቸው የዜግነትና የሪፍሬንደም አዋጆች «ማንኛውም ለሪፍሬንደም ምርጫ መመዝገብ የሚሻ ግለሰብ መጀመሪያ የዜግነት መታወቂያ (ማረጋገጫ) ወረቀት ማግኘት አለበት» ስለሚሉ ተመዝግበው የመረጡ ሁሉ አስቀድመው የዜግነት መታወቂያ አግኝተዋል። ኢትዮጵያዊ ዜግነታቸውን በፈቃዳቸው ትተዋል ማለት ነው። እነዚህ ወገኖች ኢትዮጵያ ውስጥ እንኖራለን የሚሉ ከሆነ እስከ ተወላጆቻቸው ማንኛውም የውጭ ዜጋ በአገራችን ሕግ መሠረት (ያለፈውን ሳምንት የ«ሚዛን» ዓምድ ይመልከቱ) መኖር ይጠበቅባቸዋል። ከኢትዮጵያውያን እኩል ለኢትዮጵያ ዜጐች የሚሰጥ ዕድል ተጠቃሚ ሊሆኑ አይገባም።</p>

<p>ከእነዚህ ወገኖች ማለትም ድምፅ በመስጠት ዜግነታቸውን ከለወጡት አካባቢ «ኢሕአዴግ አሳስቶናል» የሚል ድምፅ ይሰማል። ይህ እንደምክንያት ሊቀርብ የማይችልባቸው ምክንያቶች አሉ። አንደኛ ይህ ቅሬታ ኤርትራን ለአገርነቷ፣ ኢትዮጵያን ለኢኮኖሚ ጥቅሟ፤ ኤርትራን የግል፣ ኢትዮጵያን የጋራ አድርጐ ሁለት ዜግነት ይዞ የመኖሩ ምኞት ሳይሳካ ሲቀር የተነሳ ነው። ሁለተኛም የአንድ አገር ዜጋ መሆን ወይም አለመሆን የሰው ፊት አይቶ፣ ጥቅምን አሰላስሎ፣ ጊዜና ወቅት መዝኖ የሚለዋወጥ ሳይሆን በደም ውስጥ ያለና ከጥልቅ የአገር ፍቅር ጋር የተቆራኘ ነው። ይህም በመሆኑም ዛሬ የኢትዮጵያ ሕዝብ «አገራችን የሚሏትን መርጠዋል። አንፈልጋችሁም ብለውናል። እኛም አንፈልጋቸውም። እኛም በአገራችን፣ እነሱም በአገራቸው» እያለ ነው።</p>

<p>ይልቁንም አሁን ሕዝቡን እያሳሰበው ያለው የሻዕቢያ መንግሥት ተቃዋሚዎች ነን ብለው በአገራችን መሬት እየተደራጁ ያሉ ወገኖች «ኢትዮጵያን አንፈልግም» ያሉ ወገኖች መጠለያ እሆኑ የመምጣታቸው ጉዳይ ነው። ሁለት አገሮች በጦርነት ሁኔታ ውስጥ ባሉበት ወቅት የአንዱ አገር ዜጋ በሌላው ውስጥ ከአስፈላጊ ጥንቃቄ ጋር እንደስደተኛና ጥገኛ ከመኖር አልፎ የፖለቲካ ድርጅት አደራጅቶ የሚንቀሳቀስበት ተሞክሮ ከአገራችን የወደፊት ደህንነት አንፃር በቅጡ መመርመር አለበት። የኢትዮጵያዊነት መታወቂያ እያወጡ፣ ከከተማ ከተማ፣ ከቤት ቤት የሚሹለከለኩት ጉዳይም ሊታሰብበት ይገባል። ጥብቅ የዜግነት ማጣሪያ ያስፈልጋል። ይህ ካልሆነ ለሌላ ዙር ሤራ እንዳንጋለጥ ያሰጋል።</p>

<p>ሌላው የጥንቃቄ አካባቢ፣ በሁለቱ አገሮች አብሮ መኖር አጋጣሚ በደም ኤርትራውያን የሆኑ፣ ነገር ግን የኤርትራን ዜግነት ያልወሰዱ የኤርትራ ተወላጅ ኢትዮጵያውያን ጉዳይ ነው። ኢትዮጵያዊ መሆንን ለምን መረጡ አንልም። መብታቸው ነው። ነገር ግን ሁለቱ አገሮችና ሕዝቦች በጦርነት ሁኔታ ውስጥ እንደመሆናችን፣ ቢያንስ ይህ ሁኔታ እስከተለወጠ ድረስ፣ በዲፕሎማሲው እንቅስቃሴና በመንግሥት ሥልጣን ላይ ሊቀጥሉ የሚገባ አይመስለንም። የሕንድ ደም ያለው ፓኪስታን ውስጥ፣ የፓኪስታን ደም ያለው ሕንድ ውስጥ የመንግሥት ሥልጣን መያዙ እንደማይታሰብ ዓይነት ማለት ነው። ለሕንድ ጠቅላይ ሚኒስትርነት የታጩት የኢንድራ ጋንዲ ልጅ ሚስት ሶኒያ ጋንዲ የጣሊያን ደም አለባቸው ተብሎ የተነሳውን ተቃውሞ ተከታትለናል። እኛም ዛሬ ከኤርትራ ጋር ካለንበት የጦርነት ሁኔታ አንፃር ለአገራችንና ለሕዝባችን ደህንነት ሲባል የዜግነት ጉዳይና የመሪዎቻችን ማንነት ግልጽ የመንግሥት ውሣኔና ፖሊሲ ያስፈልገዋል እንላለን።</p>


</body>
</html>
