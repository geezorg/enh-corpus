<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጋዜጠኞችን በሚጫኑ መንግሥታት ላይ ተግባራዊ እርምጃ ያስፈልጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ነፃው ፕሬስ እልፍ ወዳጆች አሉት</span></h3>
<h2 class="align-center">ጋዜጠኞችን በሚጫኑ መንግሥታት ላይ ተግባራዊ እርምጃ ያስፈልጋል</h2>


<p class="align-right">አይ.ፒ.አይ 48 ጠ/ጉባዔ</p>

<p>ከ100 በላይ በሆኑ አገሮች የነፃ የጋዜጣና መጽሔት ዋና አዘጋጆችን፣ የግል የሬዲዮና ቴሌቪዥን ኃላፊዎችንና የዜና ወኪሎችን በአባልነት ያቀፈው የዓለም አቀፍ ፕሬስ ኢንስቲቲዩት (እጵእ) ጋዜጠኞችን በሚጫኑና በሚያንገላቱ መንግሥታት ላይ ከውግዘት ያለፈ ተግባራዊ እርምጃ መውሰድ እንደሚያስፈልግ የሚያስገነዝብ መግለጫ በማውጣት ታይፔ (ታይዋን) ከግንቦት 8 - 11/ 1991 48ኛ ጠቅላላ ስብሰባውን አካሄደ።</p>

<p>ጉባዔው በስብሰባው ማጠቃለያ መግለጫ በ33 አገሮች 139 ጋዜጠኞች በእስር ላይ እንደሚገኙ አውስቶና የመንግሥታቱን ድርጊት አውግዞ፣ ጋዜጠኞቹ ያለምንም ቅድመ ሁኔታ እንዲፈቱ ጠይቋል። የመግለጫና የውሣኔውን ግልባጭ ቱርክ፣ ቻይና፣ ኢትዮጵያን ጨምሮ ተጽዕኖ ያደርጋሉ ለተባሉ አገሮች መንግሥታት ይልካል።</p>

<p>በዚሁ ጉባዔ ላይ ከ60 በላይ ምሁራን፣ የፖለቲካ ሰዎች፣ ታዋቂ ግለሰቦች ጥናታዊ ጽሁፎች ያቀረቡ ሲሆን ከእነዚህም መካከል የቀድሞዎቹ የአውስትራሊያ፣ የኮሪያ፣ የታይዋን፣ የጃፓን የውጭ ጉዳይ ሚኒስትሮች፣ የቀደሞ የፊሊፒንስ ፕሬዚዳንት፣ የጋዜጠኛ ማኅበራት መሪዎች፣ የዕውቅ ጋዜጦች ዋና አዘጋጆች ይገኙበታል። ጽሁፎችም በዓለም ዙሪያ በፕሬስ ላይ ስለአለው ጫናና መወሰድ ስለሚኖርበት እርምጃ የሚያወሱ ነበሩ።</p>

<p>ከ500 በላይ እንግዶች በተገኙበት በዚሁ ጉባዔ ላይ የኢትዮጵያ ነፃ ፕሬስ ጋዜጠኞች ማኀበር (ኢነጋማ) እና አባላቱ በኢትዮጵያ ለፕሬስ ነፃነት መከበር ያደረጉትን ተጋድሎ፣ የከፈሉትን መስዋዕትነት፣ በአሁኑም ወቅትም የሚያደርጉትን እንቅስቃሴ የድርጅቱ ቦርድ መርምሮና ከበርካታ ዕጩ ተወዳዳሪዎች መካከል መርጦ የ«ፍረአ መዲአ ጲኦነአር - 1999» ተሸላሚ ሆኖአል። የዚህ ሽልማት ተቀባይ ለመሆንም ኢነጋማ የመጀመሪያው አፍሪካዊ የጋዜጠኞች ማኅበር ነው።</p>

<p>ይህ ሽልማት ለኢትዮጵያ ነፃ ፕሬስ እንዳይሰጥ ጀኒፈር ፓርሜርሊ በተባለች አፍቃሬ ወያኔ/ኢሕአዴግ አሜሪካዊት ጋዜጠኛ አስተባባሪነት የኢትዮጵያ ነፃ ፕሬስ ጋዜጠኞች ማኅበር (ኢነጋማ) የአማራዎች፣ የደርግ/ኢሠፓ ፕሮፓጋንዲስቶች፣ የተቃዋሚ ኃይሎች ደጋፊዎች ስብስብ ከመሆኑም በላይ አባላቱ የሞያ ማሻሻያ ሴሚናር ሲጠሩ አይሳተፉም የሚል የማጥላላት ዘመቻ ተከፍቶ እንደነበር ለማወቅ ተችሏል። ጀኒፈር ፓርሜርሊ ሪፖርተር ጋዜጣና መጸሔትን ከሚያሳትመው መህህ - ከተባለ ድርጅት ጋር በመተባበር በአገር ውስጥ የ«ጋዜጠኛ ሥልጠና» እንቅስቃሴ በማድረግ ትታወቃለች። ጋዜጠኛዋ በኢትዮጵያውያን ተቃውሞ ከዋሽንግተን ፖስት ጋዜጣ የተባረሩት ግለሰብ እንደሆነ ይታወቃል።</p>

<p>ኢነጋማ ከእነዚህ ወገኖች ተቃውሞ የቀረበበት ይሁን እንጂ ደቡብ አፍሪካ ሊቀመንበር፣ ጀርመንና ኮሪያ ም/ሊቃነ መናብርት፣ ስዊትዘርላንድ፣ አርጀንቲና፣ አሜሪካ፣ ኬንያ፣ ፊንላንድ፣ ጃፓን፣ ፈረንሳይ፣ ኔዘርላንድስ፣ ሕንድ፣ እስራኤል፣ ኖርዌይ፣ ፖላንድ፣ ሩሲያ፣ ጣሊያን፣ እንግሊዝ፣ ቱርክ፣ ኦስትሪያ፣ ካናዳ፣ ስፔይን፣ ታይዋን አባል የሆኑበት የድርጅቱ ቦርድ የኢነጋማና የአባላቱን የመስዋዕትነት ታሪክ መርምሮ እንዲሸለም በሙሉ ድምፅ በመወሰኑ ፕሬዚዳንቱ አቶ ክፍሌ ሙላት ታይዋን በመገኘት ሽልማቱን ተቀብለው ወደ አገር ቤት ተመልሰዋል። ፕሬዚዳንቱ የሽልማቱን ለኢነጋማ መሰጠት ለማስታወቅ ተቀማጭነታቸው አዲስ አበባ ለሆነ የአውሮፓ ኀብረት አገሮች ኤምባሲዎች ባሰራጩት ደብዳቤ «ሽልማቱ ለኢትዮጵያ ነፃ ፕሬስ የተሰጠ ብቻ ሳይሆን ለዴሞክራሲያዊ ሥርዓት፣ ለሕጋዊነት፣ ለሰብዓዊ መብት መከበርና ለሰላም ለሚታገሉ ኢትዮጵያውያን ሁሉ የተሰጠ አድርጌ እቆጥረዋለሁ» ብለዋል።</p>

<p>ከዚህም በተጨማሪ ሽልማቱ ኢትዮጵያና ሕዝቧን፣ ከዚያም አልፎ አፍሪካን የሚያኮራ፣ ጋዜጠኞች የሞያ ግዴታቸውን በኃላፊነት ስሜት እንዲወጡ የሚገፋፉ፣ ለፕሬስ ነፃነት በተሟላ መልኩ መስፈን ግፊት የሚያደርግ፣ መንግሥትም ራሱን እንዲመረምር የሚጠይቅ እንደሚሆን ተገምቷል። የሽልማቱ መገኘት፣ የጉባዔው ተሳታፊዎች ጥንቅርና ስፋት ሲታይ የኢትዮጵያ ነፃ ፕሬስ በዓለም ዙሪያ እልፍ ወዳጆች ያሉት መሆኑን ከማሳየቱም በላይ መንግሥት ነፃውን ፕሬስ በተመለከተ የሚያራምደውን አቋም ቢመረምር ተጠቃሚ እንጂ ተጐጂ እንደማይሆን አመልካች ነው።</p>

<p>ዓለም አቀፍ ፕሬስ ኢንስቲትዩት (እጵእ) እ.አ.አ በ1950 ከመላው ዓለም የተውጣጡ የጋዜጣ አዘጋጆች የመሠረቱትና ለፕሬስ ነፃነት መከበር የቆመ ድርጅት ነው።</p>


</body>
</html>
