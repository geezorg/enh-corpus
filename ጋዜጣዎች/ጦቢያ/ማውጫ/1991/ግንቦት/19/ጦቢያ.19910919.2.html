<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለስምንት ዓመታት ያለፍርድ የታሠሩ ዜጐች ጉዳይ ጥያቄ እያስነሳ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በደልን በበቀል ማካካስ?</span></h3>
<h1 class="align-center">ለስምንት ዓመታት ያለፍርድ የታሠሩ ዜጐች ጉዳይ ጥያቄ እያስነሳ ነው</h1>


<p class="align-right">ሪፖርታዥ</p>

<p>የወያኔ/ኢሕአዴግ መንግሥት በዓለም በቃኝ፣ በቃሊቲ እሥር ቤትና በፌዴራል ፖሊስ ምርመራ ማስተባበሪያ (ማዕከላዊ ምርመራ) ካለፉት 8 ዓመታት ጀምሮ ያሠራቸው ዜጐች ጉዳይ በአገር ውስጥና በውጭም የሰብዓዊ መብት ተቋማት የመነጋገሪያ ዐቢይ ርዕስ እየሆነ መጥቷል። የሰው ልጅ መብት ተከራካሪ ቡድኖች ተደጋጋሚ መግለጫ አውጥተውበታል። ይህንኑ ጉዳይ በተመለከተ ሪፖርተራችን ያጠናቀረው ከዚህ በታች ቀርቦአል።</p>

<p>ከአዲስ አበባ ከተማ በስተደቡብ በሚገኘው የቃሊቲ እሥር ቤት በአሁኑ ጊዜ 1380 ያህል እሥረኞች ታጉረው ይገኛሉ። ከእነዚህ ውስጥ ጄኔራሎችና ተራ ወታደሮች፣ በሲቪል በኩልም ከተራ ሠራተኞች እስከ ከፍተኛ ባለሥልጣኖች እንዳሉ በዓይን አይቶ ማረጋገጥ የሚቻል ጉዳይ ነው።</p>

<p>በዚህ በቃሊቲ እሥር ቤት ከሚገኙት ውስጥ የምድር ጦርና የአየር ኃይል ባልደረቦች የሙያ ግዳጅና የጦር ሜዳ ፍልሚያ ያካሄዱት ከኤርትራ ገንጣዮችና አስገንጣዮች፣ እንዲሁም ከወራሪው የሶማሊያ ሠራዊት ጋር በተደረጉት ፍልሚያዎች ሲሆን ከመሐከላቸው የጦር ሜዳ ጀብዱ ኒሻን ተሸላሚዎችም ይገኙባቸዋል።</p>

<p>የጠላትን ቅስም በመስበር ከታወቁትና በአሁኑ ጊዜ ክስ ሳይመሰረትባቸው በእስር ላይ ከሚገኙት የኢትዮጵያ አየር ኃይል ባልደረቦች መካከልም፣ ሜጀር ጄኔራል ዓለማየሁ አጎናፍር የአየር ኃይል ዋና አዛዥ የነበሩ፣ ብርጋዲየር ጄኔራል ኃይለ ሚካኤል ብሩ ዕውቅ ፓይለትና የአየር ኃይል ም/አዛዥ የነበሩ፣ ብርጋዲየር ጄኔራል ተሻለ ዘውዴ ዕውቅ ፓይለትና የጀብዱ ሜዳይ ተሸላሚ፣ ብርጋዲየር ጄኔራል መስፍን ኃይሌ ዕውቅ ፓይለት፣ ኮሎኔል ብርሃኑ ከበደ ዕውቅ ፓይለት፣ ኰሎኔል ጥላሁን ነብሮ ዕውቅ ፓይለት፣ ኰሎኔል አሥራት ተካልኝ ዕውቅ ፓይለት፣ ኰሎኔል ብርሃኑ ውብነህ ዕውቅ ፓይለትና የጀብዱ ሜዳይ ተሸላሚ፣ ኰሎኔል ጥግነህ ሀብተጊዮርጊስ ዕውቅ ፓይለት፣ ኰሎኔል ተካ ዕውቅ ፓይለት፣ ኰሎኔል ግዛው ድሪባ ዕውቅ ፓይለት፣ ኰሎኔል ብርሃነ መስቀል ኃይሌ ዕውቅ ፓይለት ፣ ሌ/ኰሎኔል በቀለ ዘገዬ ዕውቅ ፓይለት፣ ሌ/ኮሎኔል ደሣለኝ መብራቱ ዕውቅ ፓይለት፣ ሌ/ኰሎኔል አድምቀው ማሞ ዕውቅ ፓይለት፣ ሻምበል ጌታቸው ማሩ ዕውቅ ፓይለት፣ ሻምበል ሰሎሞን ከበደ ዕውቅ ፓይለት ሲሆኑ በጠቅላላው 29 ዝነኛ ፓይለቶች በአሁኑ ጊዜ እሥር ላይ እንደሚገኙ ታውቋል።</p>

<p>እነዚህ የሀገር ባለውለታዎች ለእስር ቤት ተዳርገው እንዲማቅቁ ማድረግ ተበድለናል የሚሉ ወገኖች በደላቸውን በበቀል ለማካካስ የሚፈጽሙት ካልሆነ በስተቀር ሌላ ምን ዓይነት ምክንያት ሊሆን ይችላል? በማለት ጉዳዩ የኢትዮጵያን ሕዝብ ከዳር እስከ ዳር በማነጋገር ላይ ይገኛል። በተለይ የኢትዮ - ኤርትራ ግጭት ከተከሰተ ወዲህ እንኳን ጉዳዩ መፍትሔ አለማግኘቱ ትናንት የኢትዮጵያን መከላከያ ሠራዊት ያፈረሱ ኃይሎች ዛሬም በኢትዮጵያ ፖለቲካ ቁንጮነት የመቀጠላቸው ውጤት ነው የሚሉ አሉ።</p>

<p>በቃሊቲ እሥር ቤት ውስጥ ሳይከሰሱ ከተቀመጡት 265 ሰዎች ውስጥ ሚሊሽያ ወታደር ዓሊ በርኬ ቱቾ የተባለ ስመ - ጥር ጀግና ይገኛል። ዓሊ በርኬ በቀድሞ ወለጋ ክፍለ ሀገር በአሶሳ አውራጃ ቤጊ ወረዳ ተወልዶ ያደገ ሲሆን በ16 ዓመቱ በፈቃዱ ለሚሊሽያነት ቀርቦ «ሕፃን ነህ» ቢባልም «ሕፃን ለሀገሩ አይዋጋም ያለ ማነው?» በማለት የእናት ሀገሩን ጥሪ በመቀበል የሶማሌን ወራሪ ሠራዊት ለመመከት ወደ ምሥራቅ የዘመተ ወጣት ነው።</p>

<p>በሕዳር ወር 1970 ዓ.ም በባቢሌ የጦር ግንባር አውሸሪፍ በተባለ ቦታ በእግረኛ ጦር የታጀቡ 3 ታንኮች ከቀዩ አፈር ጋር ተመሣስለው ወደ ወገን ሠፈር በመጠጋት በወገን ጦር ላይ ከፍተኛ ጉዳት በማድረስ ሠራዊቱ ቦታ ለቆ እንዲያፈገፍግ ሲያደርጉ፣ በሠራዊቱም ላይ ብርቱ ጉዳት ያደርሣሉ። ዓሊ በራሱ አነሳሽነት ማንም ሳያዘውና ለሕይወቱ ሳይሣሣ በተፋፋመ ውጊያ ውስጥ ተሽሎክሉኮ በመጠጋት 3 ቦንቦችን አከታትሎ ወርውሮ በውስጡ የነበሩትን ተኳሾች ከነታንካቸው ለመደምሰስ የቻለ የአገራችን የቁርጥ ቀን ልጅ ነበር።</p>

<p>ሚሊሺያ ዓሊ በርኬ ይህን ሲሠራ በቂ የውትድርና ልምድ አልነበረውም። ከዚያ በፊት በጦር ሜዳ ውሎ አያውቅም። ነገር ግን በልበ ሙሉነትና በጠንካራ ሞራሉ ብዙም አቻ የማይገኝለት ጀግና መሆኑን አዛዦቹ መስክረውለት የላቀ የጦር ሜዳ ጀብዱ ሜዳይ ተሸላሚ የሆነ የኢትዮጵያ ሕዝብ ባለውለታ ነው። ነገር ግን ይኸው እስካሁን እንደ ሀገር ጠላት ተቆጥሮ ክስ እንኳን ሳይቀርብበት 8 ዓመት ሙሉ ያለጠያቂ በእሥር ፍዳውን በመገፍገፍ ላይ እንደሚገኝና በቅርቡ የሰሜኑን ጦርነት በተመለከተ በቃሊቲ እስር ቤት በተደረገ ስብሰባ «የኢትዮጵያ ሕዝብ ሆይ! ውለታ እንዴት በደል ይሆናል?» እያለ ብስጭቱን መግለጡን ውስጥ አዋቂ ምንጮቹ ያስረዳሉ።</p>

<p>ክስ ሳይቀርብባቸው በየእስር ቤቱ የሚገኙ ከፍተኛ ሲቪሎችና ወታደራዊ መኮንኖች መካከልም ሜጀር ጄኔራል እምቢ በል አየለ የምድር ጦር ዋና አዛዥ የነበሩ፣ አቶ ሺመልስ ማዘንጊያ የኢሠፓ ማዕከላዊ ኮሚቴ የፖሊት ቢሮ አባልና የርዕዮተ ዓለም መምሪያ ኃላፊ የነበሩ፣ አቶ ወሌ ቸኮል የኢሕዴሪ ም/ጠቅላይ ሚኒስትር የነበሩ፣ አቶ ፋሲካ ሲደልል የኢሠፓ የፖለቲካ ቢሮ ተለዋጭ አባልና የፓርቲው የኢኮኖሚ ዘርፍ ኃላፊ የነበሩ፣ አቶ አንሙት ክንዴ የጎጃም ክፍለ ሀገር ዋና አስተዳዳሪ የነበሩ፣ አቶ ሸዋንዳኝ በለጠ የኢሠፓ የፖለቲካ ቢሮ ተለዋጭ አባልና የብሔረሰቦች ጉዳይ መምሪያ ኃላፊ፣ አቶ ዳሪሞ ሄና የሲዳሞ ክፍለ ሀገር ገበሬዎች ማኅበር ም/ሊቀመንበርና ሌሎችም በአዲስ አበባ ከተማ ባሉ 3ቱ እስር ቤት ውስጥ የሚገኙ ሲሆን በመላ ኢትዮጵያም በተመሳሳይ ሁኔታ ላለፉት ስምንት ዓመታት ታስረው የሚገኙ ሰዎች ቁጥር በርካታ መሆኑን ከየአካባቢው የሚደርሱን ጥቆማዎች ያመለክታሉ።</p>

<p>በየእሥር ቤቱ ከሚገኙት መካከል በዘር ማጥፋት ወንጀል ልዩ ዐቃቤ ሕግ ክስ መሥርቶባቸው በየፍርድ ቤቱ በቀረቡትም ላይ ቢሆን ምስክር በመስማት ብቻ ነገሩን በረዥም ቀጠሮ ማጓተት እራሱ ፍርድን ከመንፈግ እኩል ይታያል የሚሉ ታዛቢዎች አሉ። ምስክር ጠፍቶ ቢለቀቁ እንኳን በእጅጉ የተንገላታውና የተጎሣቆለው ሕሊናቸው ነፃ ተለቀቅሁ ብሎ ከማይገምትበት ደረጃ እየሆነ መምጣቱን ታሳሪዎቹ በምሬት ያወሳሉ። የቤተሰብ መፍረስ የደረሰባቸው ሰዎች ሕሊናስ እንዴት ሊጠገን ይችላል? ጧሪ ቀባሪ የሌላቸው እናት አባታቸውን፣ ልጆቻቸውን ሜዳ ላይ ጥለው የታሠሩ ሰዎች ምን ዓይነት የሕሊና እረፍት ሊያገኙ ይችላሉ?</p>

<p>በሌላ በኩል «ማንም ሰው ጉዳዩ በፍርድ ታይቶ ወንጀለኛ ነው እስከአልተባለ ድረስ እንደንፁሕ ይቆጠራል።» የሚለው ሕግ ተጥሶ በታሠሩና ክስ በቀረበባቸው ሰዎች ላይ መንግሥት በእጁ የሚገኙትን የመገናኛ ብዙኃን በመጠቀም የተዛባ አመለካከትና አስተያየት ተደጋግሞ በዜና አውታሮች ሲያስነግር ይሰማል። ታዲያ አንድን ተከሳሽ አስቀድሞ ወንጀለኛ እያደረጉ ማቅረቡ በፍርዱ ሂደት ላይ ተፅዕኖ አያሳድርም ወይ? የሚሉ ምሁራንም አሠራሩን አጥብቀው ይነቅፋሉ።</p>

<p>በቃሊቲ እስር ቤት በአሁኑ ጊዜ በሕክምና እጦት፣ በንፅሕና ጉድለት፣ ብዙዎች በሞት አደጋ እየተጎዱ ሲሆን እስካሁን ድረስም 159 እስረኞች መሞታቸውን ለመረዳት ተችሏል።</p>

<p>ከእስር ቤቶቹ የውስጥ ችግር በተጓዳኝ በተለይ በቃሊቲው እስር ቤት ከእስረኛ ጠባቂዎች መካከል አንዳንዶቹ ዘቦች በእሥረኞችና በጠያቂዎች ላይ የሚያደርሱት ማመናጨቅ፣ ማዋረድና ማንጓጠጥ አንዳንዴም የመሣሪያ ቃታ ላይ እጅን አስቀምጦ «ዱታ ነኝ» የሚሉ ሰዎች ሁኔታ ሲታይ «እውን ሀገሬ ውስጥ ነኝ?» ከሚያሰኝ ደረጃ ላይ መደረሱን አካባቢውን የቃኙ ሁሉ በአንክሮ ይገልጣሉ።</p>

<p>ከዚህም አልፎ ተርፎ የዘቦቹ ድርጊት አበሣጭቶት ድምፁን ከፍ አድርጎ የተናገረ እሥረኛ በሚያሣዝን ሁኔታ መላወስ እንዳይችል ተደርጐ በእግር ብረትና በእጅ ሰንሰለት ተጠፍሮ የሚቀመጥ ሲሆን ከ8 - 15 ቀናት ስንቅ እንዳይገባለት፣ ዘመድ መጥቶ እንዳይጠይቀው ይደረጋል። እንግዲህ የዚህ ዓይነቱ አሠራር በነገሠበት ሀገር ነው «ዲሞክራሲ ሰፍኗል» እየተባለ ለዓለም ሕዝብ ጆሮ እስኪሰለች ድረስ የሚለፈፈው በማለት ነው ሰዎቹ እያማረሩ ያሉት።</p>

<p>በቃሊቲው እሥር ቤት ባልና ሚስት፣ ታላቅና ታናሽ ወንድም፣ በስመ ሞክሼ የተያዙ፤ ለምስክርነት ትፈለጋላችሁ ተብለው ተጠርተው ገብተው የቀሩ፣ ፍርድ ቤት በነፃ አሰናብቷቸው ከወጡ በኋላ ከበራፍ ላይ እየታፈሱ እንዲገቡ የተደረጉ እስረኞች ይገኛሉ። ከነሙሉ ጤንነታቸው ገብተው ዓይናቸው የጠፋ 9 ሰዎች፣ የአልጋ ቁራኛ ሆነው ተነስተው ለመፀዳዳት ያቃታቸውና ያበቃላቸው 4 ሰዎችም አሉ። ሌሎች 6 ሰዎች በሰው እርዳታ የሚወጡና የሚገቡ መኖራቸው ታውቋል።</p>

<p>በሌላ በኩል ደግሞ ደሴ ያስቻለው የአማራ ክልል ጠቅላይ ፍ/ቤት 2ኛ ወንጀል ችሎት በዘር ማጥፋት ወንጀል ክስ ተመሥርቶባቸው በወህኒ ቤት ለ5 ዓመታት ታሥረው የነበሩትን አቶ ሁንልኝ ጥጋቡ የተባሉትንና በዋስ የነበሩ ወይዘሮ ጽጌ መኮንን የተባሉትንም ሞተዋል የተባሉት ሰዎች በሕይወት ስለተገኙ በነፃ እንዲሰናበቱ ከመወሰኑም በላይ የሰጠው ትዕዛዝም ለብዙዎች ትምህርት ሰጭ ሆኖ ስለአገኘው የጋዜጣው ዝግጅት ክፍል ቀንጨብ ቀንጨብ አድርጎ አቅርቦታል። ችሎቱ «በቦታም ሆነ በወንጀል ድርጊት የማይገናኙ 258 ሰዎችን በ87 ክሶች በአንድ መዝገብ ላይ አጭቆ ልዩ 0ቃቤ ሕግ ክስ ማቅረቡ በክርክርም ሆነ በማስረጃ አሰባሰብ ችግር ከማስከተሉም በላይ ተከሳሾቹ በአፋጣኝ ውሣኔ እንዳያገኙ ችግር ይፈጥራል። ስለዚህ ዐቃቤ ሕግ ተከሳሾችን እየለዬ ክሱን ነጣጥሎ እንዲያቀርብ አዟል» በማለት የልዩ ዐቃቤ ሕግን ክስ አቀራረብ ተችቷል።</p>

<p>ፍርድ ቤቱ ከዚሁ በማያያዝ «ልዩ ዐቃቤ ሕግ በሕይወት ያለን ግለሰብ ተገድሏል በማለት ያልተጣራ ክስ ማቅረቡ ክሱ ላይ ገና ከጅምሩ አግባብ ያለው ምርመራ አለመደረጉን ያሣያል» በማለት የዚህ ዓይነቱ አሠራር እንዲታረም ትዕዛዝ ሰጥቷል። የቀይ ሽብር ተከሳሾች የተከሰሱበት ሰው በሕይወት ተገኘ፣ ምስክር ሞተ፣ የክሱ አቀራረብ ትክክል አይደለም እየተባለ ሰዎች ለዓመታት ከታሠሩ በኋላ በነፃ ተለቀቁ መባሉ ብዙዎችን እያነጋገረ ያለ ጉዳይ ሆኖአል።</p>


</body>
</html>
