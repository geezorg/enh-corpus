<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግንባሩ የምድር ውጊያ ተጀምሯል - አንዱ ሌላውን መክቻለሁ ይላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የኢትዮ - ኤርትራ ግጭት</span></h3>
<h1 class="align-center">የግንባሩ የምድር ውጊያ ተጀምሯል - አንዱ ሌላውን መክቻለሁ ይላል</h1>


<p>ኢትዮ - ኤርትራ ውዝግብ የምድር ጦር ውጊያው በመረብ ወንዝ አካባቢ ሰሞኑን ከባድ ውጊያ ማካሄዳቸውን ሁለቱም ገልጠዋል። ኢትዮጵያ በወሰደችው የመልሶ ማጥቃት ዘመቻ ከ400 በላይ የሚሆኑ የኤርትራ ወታደሮችን ገድላ 1500 የሚሆኑትን ማቁሰሏንና በርካታ የነፍስ ወከፍና ከባድ መሣሪያዎችን የራዲዮ መገናኛዎች መማረኳን የመንግሥት ቃል አቀባይ ግንቦት 15 ቀን 1991 ዓ.ም. በሰጠው መግለጫ አስታውቋል።</p>

<p>በመረብ ወንዝ አካባቢ በምዕራብ ግንባር ለሁለት ተከታታይ ቀናት በተካሄደው ውጊያ የኤርትራ አራት ብርጌድ ጦር በኢትዮጵያ የመከላከያ ሠራዊት ላይ ጥቃት መሰንዘሩን ያመለከተው መግለጫ ሠሪዊቱ የተቃጣበትን ሙከራ በአየር ኃይል እየታገዝ መክቶ በጠላት ላይ ከባድ ጉዳት ማድረሱን ገልጦአል።</p>

<p>የቃል አቀባዩ ጽ/ቤት ኤርትራ ይህንን ጥቃት ከኢትዮጵያ በተገነጠለችበት 8ኛ ዓመት ዋዜማ ላይ የከፈተችው በዓሉን በድምቀት ለማክበር ታስቦ እንደነበር ጠቅሶ በደረሰበት ከፍተኛ ሽንፈት ግን ውጥኑ መክሸፉን አብራርቷል።</p>

<p>ኤርትራ በበኩሏ የኤርትራ 8ኛ ዓመት የነፃነት በዓል በደማቅ ሁኔታ እንዳይከበር ውዥንብር ለመፍጠር የኢትዮጵያ ሠራዊት ካለፈው ዓርብ ጀምሮ እስከ ሰኞ ግንቦት 16 ቀን ድረስ በመረብ ስቲት ጦር ግንባር የከፈተውን ጥቃት የኤርትራ ሠራዊት መክቶ አክፏል ብላለች።</p>

<p>የሻዕቢያ መንግሥት ቃል አቀባይ አቶ የማነ ገብረመስቀል ግንቦት 17 ቀን 1991 ዓ.ም. ለዜና ሰዎች በሰጡት ማብራሪያ በውጊያ 375 የኢትዮጵያ ወታደሮች መሞታቸውን፣ 980 መቁሰላቸውን 11 ሌሎች መማረካቸውንና አንድ መ.ሑ. 35 የኢትዮጵያ ተዋጊ ሄሊኮፕተር ተመትቶ መውደቁን ገልጠዋል ሁለቱ አገሮች ሰሞኑን ስላካሄዱት ውጊያ በየበኩላቸው ስላገኙት ድል ከመግለጽ ውጪ ስለደረሰባቸው ጉዳት ያላወሱ ሲሆን ስለውጊያው ውሎ ከነፃ ምንጭ ዝርዝር ማረጋገጫ አልተገኘም።</p>

<p>በሌላ በኩል ደግሞ በኤርትራና በኢትዮጵያ መካከል በተፈጠረው ጦርነት ሣቢያ በኢኮኖሚ፣ በማኅበራዊ ጉዳዮችና በፖለቲካው እንቅስቃሴ ከፍተኛ ውጥረት ውስጥ የወደቀው ሻዕቢያ የሳሳ የጦር ኃይሉን ለማጐልበት ሲል «ቀደም ሲል ኢትዮጵያውያንን በብሔረሰብ ከፋፍለናል የጦር ኃይሏንም እንዳልነበረ አድርገናልና ዛሬ ከባዶ ቤትና ገና ከሚያንሰራራ ኃይል ጋር ስለምንጋጠም ለሙሉ ነፃነትና አሸናፊነታችን ዛሬ በርቱ።» በማለት ለሕዝቡ በመገናኛ ብዙሃንና በየቀበሌው የማታለያ ቅስቀሳ እያደረገ መሆኑን ውስጥ አዋቂዎች ገልጠዋል።</p>

<p>ሻዕቢያ በየመስኩ የደረሰበትን ክስረት ለመሸፈን በርካታ ቅስቀሳ እያደረገ ሲሆን፤ ከዚህም ውስጥ ኤርትራ ነፃነቷን ባገኘችበት ወቅት እስከመሃል አዲስ አበባና በክልል መስተዳሮች እስከኃላፊነት ቦታ በያዙበት ወቅት «ኢትዮጵያን እንዳልነበረች አድርገናታል» በማለት በተገኘው አጋጣሚ ሁሉ እንደጀብዱ የሚናገሩት ከፍተኛውን ቦታ እንደሚይዝ ተገልጧል። በዚህም መሠረት አብዛኛው ወጣት ወደሳዋ ገብቶ እንዲሰለጥን የሚደረግበትን ግፊት ለማጠናከር ለተመዝጋቢ ወጣቶች የሚሰጠውን ካርድ ይዞ የማይንቀሳቀስ ወጣት የሚደርስበትን አፈሳ በመፍራት ያለውዴታው እየተመዘገቡ መሆናቸው ታውቋል። ከዚህ ሌላም ሻዕቢያ በወረራ የያዘቻቸው የኢትዮጵያ መሬቶች የራሱ መሆናቸውንና አሁንም በኤርትራውያን መስዋዕትነት የኔ ናቸው የሚላቸውን ሌሎች የኢትዮጵያ መሬቶችን ለመያዝ እስከመጨረሻው የመታገል ግዴታ በኤርትራውያኑ ላይ የወደቀ መሆኑን አስፈሪ በሆኑ የመቀጣጫ ቃላቶች ጭምር በየቀኑ እየተነገረ መሆኑም ታውቋል። በዚህ እንቅስቃሴ የማይሳተፍ ወደፊት ከኤርትራ የሚያገኘው አንዳችም ጥቅም እንደማይኖረውና ይህንን እንቅስቃሴ የሚያደናቅፉ ደግሞ የሚደርስባቸው ቅጣት ወደር እንደማይኖረው ማስጠንቀቂያ እየተሰጠ ነው።</p>


</body>
</html>
