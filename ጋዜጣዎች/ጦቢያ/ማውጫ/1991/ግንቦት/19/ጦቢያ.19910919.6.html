<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የላሊበላው መስቀል ጦስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የላሊበላው መስቀል ጦስ</span></h3>
<h1 class="align-center">የትናንቶቹስ ከዚህ የተለዬ ምን አደረጉ?</h1>


<p class="align-right">(ከተበዳዮች አንዱ የሆኑት አቶ መንገሻ አሰፋ ለዝግጅት ክፍላችን</p>
ከላኩት ሪፖርት በራሳቸው አንደበት እንዲነገር ሆኖ የቀረበ)</p>


<h3><span class="underline">ዬይምርሀነ ክርስቶሴ መስቀል</span></h3>


<p>ጊዜው ከ4 ዓመት በፊት ግንቦት 22/86 ዓ.ም. ነው። በሰሜን ወሎ መስተዳድር ኗሪ የሆነው ወላጅ አባቴ በቅርስ ዘረፋ ተጠርጥሮ መታሰሩን ሰማሁ። ከጥቂት ወራት በኋላ እኔም ከምኖርበት ከአዲስ አበባ ከተማ በፖሊሶች ተይዤ፣ እጄ በካቴና ታስሮ በሕዝብ አውቶብስ ወደ ወልዲያ ከተማ ተወሰድኩ። እዚያም እንደደረስኩ የታሰርኩበት ምክንያት «ይምርሀነ ክርስቶስ» በሚባለው ጥንታዊ ቤተክርስቲያን ውሰጥ የነበረውን ከእንቁ የተሠራ ቅርስ «ከአባቴ ጋር በመሆን የዘረፍኩ መሆኔ ስለተደረሰበት» መሆኑ ተነገረኝ።</p>

<p>እኔም ስለተባለው የቅርስ ዘረፋ የማውቀው ነገር እንደሌለና የተባለውንም ቤተክርስቲያን በአይኔ አይቼው እንደማላውቅ ቃሌን ሰጠሁ። ከፖሊስ በኩል ግን እንዲህ አይነቱ «ክህደት» እንደማያዋጣኝና እኔና አባቴ ቤተ ከርስቲያኑ ውስጥ በሌሉበት በመግባት በመሰላል ተንጠላጥለን ቅርሱን ከቤተ ክርስቲያኑ ውስጥ ጣራ ላይ ቆርጠን እንደወሰድን፣ ከዚያም በላይ ይህን ውድ ቅርስ በብዙ ሚሊዮን ዶላር ለውጭ ሀገር ዜጎች እንደሸጥነው በበቂ መረጃ ያረጋገጠ በመሆኑ ቀድመን የእምነት ቃላችንን ብንሰጥ ከብዙ ችግር የሚያድነን መሆኑ ተነገረኝ።</p>

<p>በዚያው ሰሞንም የላሊበላ ከተማ ሕዝብ በሰልፍ ወጥቶ ' ቅርሱን ሰርቀዋሌ የተባልነው እኔና አባቴ በሕዝብ ፊት በስቅላት እንድንቀጣ መጠየቁን ሰማሁ። በወቅቱ የቤተ ክርስቲያኑ ጠባቂ የነበሩት ቄስም የዘረፋው ተባባሪ ናቸው ተብለው በቁጥጥር ሥር ውለዋል። ከዚያም ለሦስት ጊዜ ያህል ፍርድ ቤት ቀርበን የጊዜ ቀጠሮ ከተጠየቀብን በኋላ ምርመራው አልተጠናቀቀም በሚል ምንም አይነት ክስ ሳይመሰረትብን ወደ እሥር ቤት ተወረወርን።</p>

<p>ያለምንም የምርመራ ውጤትና ለውጥ 6ወር አለፈን። ፍርድ ቤት መቅረባችንም ተረሳ። እኔም ሆንኩ አባቴ በሥራችን የምናስተዳድራቸው የቤተሰቦቻችን አባላት ችግር ላይ ወደቁ። ለማረሚያ ቤቱ አስተደደርም ሆነ ለፍርድ ቤቱ በርካታ አቤቱታ ብናቀርብም ሰሚ አጣን። ፖሊስ ያን ጊዜ ያለ በቂ ምክንያት ከሕግ ውጭ አስሮ «ምርመራዬን ቀጥያለሁ» ቢልም እኛ ቅርስ ዘራፊዎች መሆናችንን ማረጋገጥ ይቅርና ጠፋ የተባለው ቅርስ በትክክል በቤተ ክርስቲያኑ ውስጥ በቅርስነት ተመዝግቦ የሚታወቅ ንብረት እንደነበር እንኳ ማረጋገጥ አልቻለም። «የሕግ የበላይነት ተረጋግጧል» በሚባለበት ሀገር ያለምንም በቂ ምክንያት፣ ምንም አይነት ክስ ሳይመሰረትብን አንድ ዓመት ሙሉ በእሥር ማቀቅን። በመጨረሻም ሁሉም ነገር በጭፍን ጥላቻና በፈጠራ ወሬ የተቀነባበረ ውንጀላ መሆኑ ሲገባቸው የ2 ሺህ ብር ዋስ ጠርተን ተፈታን።</p>

<p>በዚያ የአንድ ዓመት እሥራት ምክንያት የእኛና የቤተሰባችን ሕይወት ለከፍተኛ ችግር ተጋለጠ። ከሕግ ውጭም ሰብዓዊ መብታችን የተጣሰ ቢሆንም ጉዳዩን እንደመጥፎ አጋጣሚ ቆጥረንና በእድላችን አዝነን ከማለፍ በስተቀር ግፍ ተፈፀመብን ብለን ለበላይ አካል አቤቱታ አቅርበን ጊዜያችንን ማጥፋት አልፈለግንም። አባቴም ወደ ላሊበላ ሄደ። እኔም ወደአዲስ አበባ ተመለስኩ። ከዚያም የተበላሸ ኑሮአችንን ለማቃናት ደፋ ቀና ማለት ጀመርን።</p>

<p>የነበረኝ ወረት በእሥር ላይ እያለሁ በስንቅ ተሟጦ በማለቁ መንቀሳቀሻ አጣሁ። በመጨረሻም የአንድ ዘመዴን የመኖሪያ ቤት በዋስትና አስይዥ ከባንክ ጥቂት ገንዘብ ተበደርኩና አንድ አሮጌ የጭነት መኪና ገዝቼ መንቀሳቀስ ጀመርኩ። በአሮጌ መኪና አዲስ አበባ ላይ ሠርቶ የባንክ ብድር መክፈል አስቸጋሪ ስለሆነብኝም ወደ ትውልድ አገሬ ወደ ላሊበላ ሄጄ ለመሥራት ወሰንኩ። አንዳንድ ወዳጆቼና ዘመዶቼ የደረሰብኝን በደል አያስታወሱ ወደ ላሊበላ መመለሴ ጥሩ እንዳልሆነ ሊመክሩኝ ቢሞክሩም ለእኔ ግን አልሆነልኝም። በደሉን ሁሉ እረስቼ ሠርቼ ለመኖር ስል ብቻ በስቅላት እንድቀጣ ወደፈረደብኝ ሕዝብ ተመለስኩ።</p>

<p>ስለእኛም ነፃነት ሆነ ሕዝቡ ሰላማዊ ሰልፍ እንዲያደርግ ሰለተደረገበት የቅርስ መጥፋት ጉዳይ የአካባቢው መስተደድር ምን ጭብጥ ላይ እንደደረሰ ማብራሪያ መስጠት ባለመቻሉ፣ በተለይም በቤተክህነት ዙሪያ ያለው ካህን በእኛ ላይ በጎ አመለካከት ሊፈጥር አልቻለም። ከኛ ጋር ታስረው የነበሩት የቤተ ክርስቲያን ጠባቂ በእሥሩ ምክንያት በደረሰባቸው ብስጭትና ችግር ምክንያት ታመው ሞቱ። የላሊበላ ካህናት በፍ/ቤት ያልተፈረደባቸውን ሰው (ቄሱን) እንደከባድ ወንጀለኛ በመቁጠር በማንኛውም ቤተ ክርስቲያን እንዳይቀበሩ በመከልከላቸው በጣም በሚያሰቅቅ ሁኔታ እድሜ ልካቸውን ሲያገለግሉት የኖሩትን የቤተ ክርስቲያን ጓሮ ተከልክለው በቤታቸው ኩሽና ውስጥ እንዲቀበሩ ተደረገ። ይህ ሁሉ ግፍ ሲፈፀም የአካባቢው መስተደድር ምንም አይነት ሕጋዊ እርምጃ መውሰድ አልፈለገም። በዚህም ምክንያት የአካባቢው ካህናት እነሱ በመሰላቸው ጉዳይ ሁሉ እየተሰባሰቡ ያሻቸውን ፍርድ መስጠት እንደመብታቸው አድርገው በመቁጠራቸው ከሕግ በሚቃረን መልኩ ራሳቸውን የአካባቢው መንግሥት አድርገው ማየት ጀመሩ።</p>


<h3><span class="underline">ሁለተኛው ዙር እስር - በ«አፍሮ አይገባ»</span></h3>


<p>ከእሥር ቤት ከወጣን ከአንድ ዓመት ከስምንት ወር በኋላ የካቲት 30 ቀን 1989 ዓ.ም. በላሊበላ ከተማ ሌላ አስደንጋጭ ክስተት ተፈጠረ። የቤተ መድኃኒአለም ገበዝ የሆኑት ቄስ ታደሰ ከሌሊቱ ሰባት ሰዓት ላይ የቤተ ክርስቲያኑን ደወል እያጮሁ እሪታ ያሰሙ ጀመር። በዚህ ጥሪ የተደናገጠው የላሊበላ ከተማ ሕዝብ፣ ካህናትና የፀጥታ ሠራተኞች ሁሉ በፍጥነት በቦታው ተገኝተው የተከሰተውን ችግር ሲጠይቁ «አፍሮ አይገባ» በመባል የሚታወቀው ጥንታዊ የቤተ ክርስቲያን መስቀል ባልታወቀ ሌባ መሰረቁ ተነገራቸው። ወዲያውኑም ከተማዋ በፀጥታ ሠራተኞች እንድትከበብና ከውስጥ ወደ ውጭ ምንም አይነት እንቅስቃሴ እንዳይደረግ የጠነከረ ጥበቃ ተደረገ። ፖሊስ እና ሕዝቡ ጥበቃውን አጠናከረው። በዚህ ሁኔታ ብዙ ቢደክሙም ወንጀለኛው ሳይያዝ ቀናቶች አለፉ። የቤተ ክርስቲያኑ ገበዝ ለጊዜው በቁጥጥር ሥር ከመዋላቸው በስተቀር ምንም አይነት ፍንጭ ጠፋ። ይህ ሁኔታ ግን ከማንም በላይ በእኛ ቤት ፍርሃትን አነገሰ።</p>

<p>ያለምንም የተጨበጠ ማስረጃና ክስ ለአንድ ዓመት ያህል በእሥር ስንሰቃይ ቆይተን እንደገና በአጭር ጊዜ ውስጥ በዚህ ዓይነት ነገር ተጠርጥረን እንያዛለን ብለን ብዙ ባናስብም ወንጀለኛው የሚያደርገውን ሲያጣ መስቀሉን በሌሊት አምጥቶ ወደ እኛ ቤት ሊወረውረው ይችላል በሚል ስጋት አባቴ፣ እኔና ወንድሞቼ በተራ እየተፈራረቅን ግቢያችንን ስንጠብቅ ማደር ጀመርን። ያለ ምንም ለውጥ አሥራ አምስት ቀን አለፈ። ድርጊቱ ለሁሉም ሰው እንቆቅልሽ ሆነ። የሚያደርገውን ያጣው የአካባቢው መስተደድር የኃሣብ መስጫ ሳጠን በከተማው መሀል አስቀምጦ «ስለወንጀለኛው የምታውቁትን ጠቁሙ» በማለት ሕዝቡን ጠየቀ። ያኔ ሰዎች የግል ቂማቸውን፣ ጥላቻቸውንና ተራ ጥርጣሬአቸውን የሚገልፁበት እድል አገኙ።</p>

<p>የፈራነው አልቀረም። መጋቢት 18 ቀን 1989 ከቀኑ 8 ሰዓት ላይ ከዞን መስተዳድር ላንድሮቨር ይዘው የመጡ አራት ሲቪል የለበሱ ፖሊሶች እኔና አባቴን ከቤታችን ድረስ መጥተው በመያዝ ወደ ወልድያ ይዘውን ከነፉ። ከምሽቱ 1 ሰዓት ላይ ወልድያ ገባን። የተረከበን ፖሊስ ጣቢያ ልብስ እንድናስገባ ሳይፈቅድልንና ክፍልም ሳይሰጠን እኔና አባቴን ከግቢው ሜዳ ላይ አራርቆ በማስቀመጥ ዝናብ ሲያስደበድበን አደረ። በማግሥቱ ጧት ፍርድ ቤት ቀርበን የጊዜ ቀጠሮ ተጠይቆብን ተመለስን።</p>

<p>በዚያው ቀን ምሽት ላይ የመከራችን ጅማሬ ሆነ። በሁለት ትልልቅ የፅህፈት ጠረጴዛዎች ላይ በተጋደመ እንጨት ላይ ተዘቅዝቀን ተሰቀልን። ራቁታችንን ነን። ስስ ገላችን ላይ ውሃ እየተርከፈከፈ፣ አፋችን በጨርቅ ኳስ ተጠቅጥቆ ድብደባው ተጀመረ። ጥያቄው ሁሉ «የሠረቃችሁትን መስቀል የት አስቀመጣችሁት? ለማን ሰጣችሁት? አምጡ? ውለዱ!» ብቻ ሆነ።</p>

<p>«አናውቅም፣ አላየንም፣ እኛ ንጹሆች ነን» ከማለት በስተቀር ሌላ መልስ አልነበረንም። የዱላውን ውርጅብኝ ዋጥ አርገን ልንቋቋመው ብዙ ታገልን። የማይቻል የለም ሙሉ ሌሊቱን ተቋቁመነው አነጋን፤ ግን ግርፊያው አላባራም። ከ10 የማያንሱ ፖሊሶች ዱላውን እየተቀባበሉ ጧትም ድብደባው ቀጠለ። አንዳችን ተዘቅዝቀን ስንገረፍ አንዳችን ደግሞ በአርማታ ጠጠር ላይ በተደበደበው የውስጥ እግራችን እንድንዘል ይደረጋል። በአንድ ለሊትና በአንድ ግማሽ ቀን በተፈፀመብን ግርፊያ ሰውነታችን አብጦ መፈንዳትና መድማት ጀመረ።</p>

<p>ለርሃብ ማስታገሻና ለውሃ ጥም የሚሰጠን ነገር የለም። ዱላው ግን ቀጠለ። ሰውነታችን ስቃያችንን በውስጣችን መዋጥ አልቻለም። ሕሊናችንን ስተን «እሪ!» ማለትና መጮህ ጀመርን። «እመኑ! አውጡ! ካላመናችሁ መላቀቅ የለም! ካላመናችሁ በቀር በእናንተ ምክንያት ከሥራችን አንባረርም» አሉን ፖሊሶቹ። «አልወሰድንም! እጃችን ንፁሕ ነው! እመኑን!» አልን። «የለም። ውለዷት» ተባልን፤</p>

<p>ስቃዩን ከዚያ በላይ መሸከም አልቻልንም። በደርግ ጊዜ ኢሕአፓ ላይ ተደረገ የተባለው በእኛም ላይ ደርሶ አየነው። እንዴት ብለን ከዚያ ስቃይ እንገላገላለን? ሌላ አማራጭ አልነበረም። «አዎ ወስደናል። እቤታችን ውስጥ ቀብረነዋል» አልን። ያኔ የኛ ስቃይ ብቻ ሳይሆን የእነሱም ክንድ አረፈ። ወዲያውኑ ባመጣን ላንድሮቨር ጭነው ወደ ላሊበላ ከነፉ። በዚያ ጉዞ ለግማሽ ቀን ያህል ተነፈስን። ግን እንደልብ መራመድ አንችልም። ርቦናል። ድብደባው አድክሞናል።</p>

<p>ላሊበላ ደርሰን ወደቤታችን ወሰዱን። «የታለ» አሉን። አይናችን ያረፈበትን ሁሉ «ቆፍሩት» አልናቸው። ቆፍረው ምንም ሲያጡ «የት አለና?» አሉን። እኛም ወደ እውነታው ተመለስንና «ከዱላው ብናርፍ ብለን እንጂ እኛ ከየት አምጥተነው? አልወሰድንም» አልናቸው። ያኔ ይበልጥ ደማቸው ፈላ። የሚያደርጉንን አጡት። እናቴን፣ ታናሽ እህቴንና ሶስት ታናሽ ወንድሞቼን ጨምረው፣ ቤታችንን ያለጠባቂ ዘግተው ወደ ወልዲያ ይዘውን ተመለሱ። ቱሪስት እየተከተለ እራሱንና ቤተሰቡን የሚያስተዳድር አንድ ጓደኛዬንም ከእናቱና ከትንሽ ወንድሙና አሥራ አምስት ቀን ካልሞላት አራስ ሚስቱ ጋር አስረው አመጡት። አሁንም በሁሉም ቤተሰብ ላይ ድብደባው ቀጠለ። የ55 ዓመት ወላጅ እናቴ፣ የ14 ዓመት ትንሽ ወንድሜ በፊቴ ላይ እንደኔው ተዘቅዝቀው ታስረው ሲገረፉ በአይኔ አየሁ። አካሌም ህሊናዬም ደነዘዙ። ራሴን የማጠፋበት ዘዴ ሁሉ ፈልጌ አጣሁ። ለመጀመሪያ ጊዜ መፈጠሬን አምርሬ ጠላሁት። መንግሥትም፣ ፈጣሪም የሌለኝ መሆኔ ተሰማኝ።</p>

<p>በዚያን ወቅት የቤተ ክርስቲያኑ ገበዝም ከአራት ልጆቻቸው ጋር ታስረው እንደኛው ስቃያቸውን እያዩ ነበር። ድብደባው እረፍት የሌለው በመሆኑ ፖሊስ ጣቢያው ውስጥ የምናሰማው እሪታ ከፖሊስ ጣቢያው ውጭ ያለው ሕዝብ እየሰማው ስለተቸገሩ የቀኑ ድብደባ ቆመልንና ማታ ማታ ብቻ እንድንገረፍ ሆነ። በሶስተኛው ቀን «ቄሱ መስቀሉን አውጥተው ለእናንተ መስጠታቸውን ስላጋለጡ አጉል እራሳችሁን አትጉዱ። እውነቱን አውጡ» ተባልን። «ውሸት ነው» ብንልም ሰሚ አላገኘንም። ድብደባው ይብሱን ጠንክሮ ቀጠለ። የምንገረፍበት ክፍል በሰውነታችን ግማት ሸተተ። ደማችን ከወለሉና ከግድግዳው አልፎ የቤቱ ኮርኒስ ላይ ሳይቀር ተረጨ። ምንም ማድረግ አንችልም።</p>

<p>አሁንም ትንሽ እረፍት ለማድረግ «እውነተኛውን የቀበርንበትን ቦታ እናሳያችሁ» በማለት ተናገርን። አሁንም እንደበፊቱ አንድ ግዜ ላሊበላ ደርሰን ትንሽ አረፍ ብለን ተመለስን። ግን የተገኘ ውጤት የለም። እንዳንሞት ትንሽ ትንሽ ምግብ እየተሰጠንና በገዛ ገንዘባችን መድሃኒት እየገዛን እንድንታከም እየተደረገ ድብደባው ቀጠለ። እርሙን አንድ ቀን ማታ መብራት ቢጠፋባቸው እንኳ ላንድሮቨሩን ወደ መግረፊያው ክፍል አስጠግተው መብራቱን እንዲያበራ በማደረግ ሲገርፉን አደሩ። ጭካኔአቸው ያንገፈገፈው ጓደኛዬ አንድ ቀን ጭንቅ ቢለው «መስቀሉን ቁርጥምጥም አድርጌ ዋጥ አደረግሁት» አላቸው። ግን መርማሪዎች የሰው ሕሊና ያላቸው አልነበሩም። አያገናዝቡም። ጭራሽ አያስቡም ማለት ይሻላል። የሰው ልጅ ከዚያ በላይ ስቃይ እንዴት ተቋቁሞ ሚስጥርን ሊደብቅ እንደሚችል እንኳ ሊጠራጠሩ የሚችሉ አልነበሩም። መልሳቸው «ውለዷት» እያሉ መደብደብ ብቻ ሆነ።</p>

<p>ከዚህ በኋላ የመንግሥት ሥራ ዝግ በሆነበት የአረፋ በዓል ቄሱ ብቻቸውን ፍርድ ቤት ቀርበው፣ በግዳጅ መስቀሉን አውጥተው ለእኛ እንደሰጡ አድርገው ቃላቸውን እንዲሰጡ ተደረገ። ወዲያውኑም ቄሱን ወደ ላሊበላ ከተማ በመውሰድ በሕዝብ ፊት ይህንኑ ቃል አምነው እንዲናገሩ አድርገው ተመለሱ። በማግሥቱም የኢትዮጵያ ሬዲዮ «መስቀሉን የሰረቁት ሌቦች በቁጥጥር ሥር መዋላቸውን» እርግጠኛ ሆኖ እንዲናገር ተደረገ። የኢትዮጵያ ሬዲዮ አባቴ የሌለውን ንብረት ሁሉ ባለአውቶቡስ፣ ባለጭነት መኪና እንደሆነ አድርጎ ከማቅረቡ በላይ የሌለ የውሸት ታሪክ በመፍጠር የተሳሳተ መረጃ ለኢትዮጵያ ሕዝብ አስተላለፈ። በዚያው ሰሞን የላሊበላ ሕዝብ እንደገና በሠላማዊ ሰልፍ ወጥቶ ንብረታችን እንዲወረስና እኛም እንድንረሸን መንግሥትን ጠየቀ። የመስቀሉ ሌቦች የመያዛቸውን ዜናም ከኢትዮጵያ ሬዲዮ በተጨማሪ አዲስ ዘመንና ሪፖርተር ጋዜጣ በፁሁፋቸው አስነበቡ። ከዚህ በኋላ ተስፋችን ተሟጠጠ። ከዚህ ወንጀል በስተጀርባ ከአቅማችን በላይ የሆነ ታላቅ ኃይል እንዳለ ተገነዘብን።</p>


<h3><span class="underline">መቃብሬ ተቆፈረ፣ ተኝቼ ለካሁት</span></h3>


<p>ድብደባው ለአንድ ወር ከአሥር ቀን ያለመቋረጥ ከቀጠለ በኋላ ሚያዚያ 28 ቀን 1989 ዓ.ም. በልብ ወለድ ታሪኮች ውስጥ እንኳ ተፅፎ ያላነበብኩት ጭካኔ በእኛ ላይ ተፈፀመብን። ከምሽቱ 4:30 ላይ ነው። ሬንጀር የለበሱ ወታደሮች ወደ ፖሊስ ጣቢያው ሲገቡ አየን። ወዲያውኑም ሶስት አካፋና ዶማ መኪናው ላይ እንዲጫን ትዕዛዝ ሲሠጥ ሰማን። ከዚያም እኔ፣ አባቴና ጓደኛዬ ተጋድመን ከምናቃስትበት ባዶ መሬት ላይ ተነሱ ተባልን። ተነሳን። ወዲያውኑ የራሳችን ካናቴራ እየተቀደደ አይናችን ከታሰረ በኋላ እጃችን የኋሊት በካቴና እንደታሰረ መኪና ላይ ጫኑንና ከግቢው ይዘውን ወጡ።</p>

<p>እንደዚያን እለት ደስታ ተሰምቶኝ አያውቅም። የምፈልገውን ሞት ላገኘው እንደሆነ ጠረጠርኩ። በጣምም ውስጤ ተደሰተ። «ፈጣሪ እረፍቴን ሊሰጠኝ ነው» አልኩ። ምክንያቱም ሞትን ናፍቄው ነው የከረምኩት። ከሳምንት በፊት ግድግዳ ቦርቡሬ ያገኘሁትን የኮረንቲ ሽቦ በጥርሴ ልጩ በደስታ ብጨብጠው ኃይል የማያስተላልፍ መስመር ሆኖ የተመኘሁትን ነስቶኛል። ዛሬ ግን እግዚአብሔር ያን ዕድል እንዳይነሳኝ ተማፀንኩት።</p>

<p>ከፖሊስ ጣቢያው ወጥተን ወደዋናው አስፓልት እንደደረስን መኪናዋ ወደ ግራ እንደታጠፈች ተሰማኝ። የምንሄደው የት እንደሆነ ባለውቅም ወደ ራያና ቆቦ አቅጣጫ መሆኑ ገባኝ። በግምት ወደ 15 ኪሎ ሜትር ያህል እንደተጓዝን መኪናዋ ፍጥነቷን ቀንሳ ወደ ቀራ በመታጠፍ ኮረኮንቻማ መንገድ ውስጥ መግባትዋ ታወቀኝ። ምንአልባት «ሃራ» ወደሚባለው በረሃማ አካባቢ እየወሰዱን እንደሆነ ገመትኩ። አምስት ኪሎ ሜትር ያህል ከተጓዝን በኋላ መኪናዋ ቆመችና «ውረዱ!» ተባልን። ወረድን። በካኔተራችን ቅዳጅ የታሰረው አይናችን ተፈታልን። አካባቢው ሜዳማ ሆኖ ቁጥቋጦ የበዛበት ነው። በአካባቢው መንደር ያለ አይመስልም። ፀጥ፣ እረጭ ያለ ነው።</p>

<p>አባቴና ጓደኛዬን ከጎኔ ቆመው አየኋቸው። እንደእንጨት ድርቅ ብለው ቆመዋል። ግን ጨለማ በመሆኑ ስሜታቸውን ከፊታቸው ማንበብ አልቻልኩም። «ምን ይሰማቸው ይሆን? ፈርተው ይሆን?» አልኩ በልቤ።</p>

<p>ወዲያውኑ እኔን በስተግራ፣ አባቴን በስተቀኝ፣ ጓደኛዬን ፊት ለፊት ወደ ተለያየ አቅጣጫ ለያይተው ወሰዱን። ከነበርንበት 200 ሜትር ያህል ከሄድን በኋላ «በቃ! እዚህ ቁም!» ተባልኩ። ከኔ ጋር የነበሩት መቶ አለቃ ማሞ አለሙ የተባለው የዞኑ የወንጀል መከላከያና ምርመራ ሹምና አንድ ሌላ ሬንጀር የለበሰ ወታደር ነበሩ።</p>

<p>መቶ አለቃው ከፊት ለፊቴ ቆሞ «የመጨረሻው እርምጃ ሊወሰድ ነው። የምትለው ነገር ካለ ተናገር» አለኝ። «ምንም የምለው የለኝም። የታዘዝከውን ፈፅም» አልኩት፣ ያለምንም መረበሽ። ወደ ኋላ ታስሮ የነበረውን እጄን ወደ ፊቴ በኩል አዙሮ አሠረና «ዶማውን ያዝና ቆፍር ያንተን መቃብር የሚቆፍር የለም» አለኝ። ዶማውን አንስቼ መቆፈር ጀመርኩ። ግን ብዙ መቆፈር አልቻልኩም። እጆቼ ተቀራርበው ስለታሰሩ አልቻልኩም። «ወይ ፍታኝና ልቆፍር» አልኩት። «እንደ አንተ አይነቱን ወንጀለኛ ፈትቼ እዳ አልገባም» አለና ዶማውን ተቀብሎኝ ላበቱ ጠብ እስኪል ቆፈረና «ይበቃል እስኪ ተጋደምና ለካው» አለኝ። ጉድጓዱ ውስጥ ገባሁና ተጋደምኩ። ወዲያውኑ አውቶማቲክ ተኩስ በቅርበት ተሰማኝ። አይኔን ጨፈንኩ። «አባትህ ተሰናበተ። አለቀለት» አለኝ። መልስ አልሰጠሁትም። አይኖቼን እንደጨፈንኩ መቃብሬ ላይ ተጋድሜ ዝም አልኩ። ወዲያውኑ ቀጠለና ሌላ የተኩስ ድምፅ ተሰማኝ። «ጓደኛዬንም ገደሉት። አሁን የእኔ ተራ ነው» አልኩ በሃሣቤ።</p>

<p>«እህ ምንም የምትናገረው የለህም?» አለኝ መቶ አለቃው። በድጋሚ «የለኝም። ምን አለበት ቶሎ ብትገላግለኝ!» አልኩት፣ በስጨት ብዬ። ግን ምንም አይነት የፍርሃት ስሜት አልነበረኝም። ቀድሜ እራሴን ገድዬዋለሁ፣ አብቅቻለሁ።</p>

<p>ወዲያውኑ ከአጠገቤ የቆመው ወታደር ጠብመንጃውን ሲያቀባብል ሰማሁት። ትንፋሼን ዋጥ አድርጌ የጥይቱን ድምፅ ጠበቅሁት። «ትንሽ ቆይ እስኪ» መቶአለቃው ይህን ሲናገር በቅርበት የመኪና ድምፅ ተሰማኝ። የመኪናው ድምፅ እየቀረበ፣ እየቀረበ መጣና ወደኛ ተጠግቶ ቆመ። «ከክልል ስልክ ተደውሎ አቆዩአቸው የሚል ትእዛዝ መጥቷል» አለ አንድ ሰው እየተጣደፈ። «ሌሎቹ ተገድለው የለም እንዴ ባለቀ ጉዳይ ላይ ምን አይነት ትእዛዝ ነው» አለ መቶ አለቃው፣ እየተበሳጨ። «ለሆነው ነገር ምንም ማድረግ አይቻልም። ለጊዜው ይህን አቆዩ» አለ መላክተኛው ሰው።</p>

<p>ዘግይቼ ስለእኔ እያወሩ መሆኑ ገባኝ። እንደሞትኩ አረጋግጨ ነበር። አካሌ ውስጥ ምንም አይነት ሕይወትና የተስፋ ቅንጣት አልነበረም። «ተነሳ ውጣ!» አለኝ መቶ አለቃው፣ እየተበሳጨ። ከጠባቡ መቃብር አፈሬን እያራገፍኩ ተነሳሁ። መልክተኛው ሰው መኪናውን አስነስቶ ወደ መጣበት ተመለሰ። እኔንም ወደ መጣንበት መኪና ይዘውኝ ተመለሱና የኋላ በር ከፍተው አስገቡኝ። አባቴና ጓደኛዬ መኪናውም ውስጥ ሆነ በአካባቢው የሉም። በዚያን ጊዜ መገደላቸውን አመንኩ። እኔንና አራቱን መታደሮች ይዛ ላንድሮቨሯ ወልዲያ ተመለሰች። የተመኘሁትን ሞት ሳላገኝ የሞተ በድኔን ተሸክሜ፣ አባቴንና ጓደኛዬን አጥቼ ወደ ነበርኩበት ጣቢያ ተመለስኩ።</p>

<p>ይህ ከሆነ በኋላ ድብደባው ቆመልኝ። አልፎ፣ አልፎ መርማሪዎቹ እየመጡ «የአባትህን እርም በላኸው! አንተ አረመኔ» በማለት ይሳለቁብኛል። እኔ ግን በዚያ ወቅት ባለ መሞቴ የምቆጭ እንጅ ሞተው ይህን የሲኦል ኑሮ ለተገላገሉ ሰዎች የማዝን ሰው አልነበርኩም። በዚያ ምሽት ሕግ አስከባሪ ነን የሚሉት ግብዞች በፈፀሙብኝ ወንጀል ህሊናዬን ገለው አካሌን ብቻ ነበር ያስቀሩት። ድርጊታቸው ከግፍ አገዳደል ጋር ይወዳደር እንደሆነ እንጂ ከነብሰ ገዳይነት ያነሰ ግን አልነበረም።</p>

<p>ይህ ከሆነ በ15ኛው ቀን ሌላ አዲስ ተአምራዊ ነገር አየሁ። ተገድሏል ያልኩትን አባቴን በጣቢያው በረንዳ ላይ ተቀምጦ አየሁት። አይኔን እየተጠራጠርኩ። አተኩሬ ተመለከትኩት። እሱም እንደእኔው ተገርሞ አተኩሮ ሲመለከተኝ አየሁት። ግን ብዙ አላስደነቀኝም። በስብእናችን ላይ ቲያትር ሲሠራ መክረሙ ገባኝ። ሶስት አራት ቀን ካለፈ በኋላ ከጓደኛዬም ጋር በተመሳሳይ ሁኔታ ተያየን።</p>

<p>ከዚያ በኋላ ምርመራውም ሆነ ድብደባው ቆመ። ምን እንደታያቸው ባናውቅም የተበጣጠሰውን እግራችንን ጧት ጧት እንድንታጠብና ቁስላችን ሁሉ እንድናደራርቅ ታዘዝን። እኛም «የስቃዩ ፍፃሜ መጀመሩ ይሆን? ብለን እራሳችንን ማስታመም ጀመርን። የህሊናችን ቁስል ለውጥ ባይኖረውም የገላችን ቁስል ማጠገግ ጀመረ። በኛ ደም የቆሸሸው የምርመራ ክፍላቸው አዲስ ቀለም ተቀብቶ ታደሰ።</p>


<h3><span class="underline">ጉዞ - ወደአዲስ አበባ</span></h3>


<p>ግንቦት 13 ቀን 1989 ዓ.ም. ሌሊት ላይ በድንገት ተነሱ ተባልን። «ወዴት ሊወስዱን ይሆን?» በማለት ስንጨነቅ ወደአዲስ አበባ ልንወስድ መሆኑ ተነገረን። እኔን ከቄሱ፣ አባቴን ከጓደኛዬ ጋር በካቴና አቆራኝተው መኪና ላይ ጫኑና ጉዞ ወደ አዲስ አበባ ተጀመረ።</p>

<p>ወደ አዲስ አበባ የተጀመረው ጉዞ «ፍትህ እናገኝ ይሆን?» በሚል ጥቂት ተስፋ በውስጣችን ቢጭርም «የባሰ ቢገጥመንስ?» የሚል ፍርሃት ገባን። ወንጀሉ የተፈፀመበት በቡግና ወረዳ፣ ከዚያም ምርመራው የተፈፀመበት በሰሜን ወሎ ዞን፣ ከዚያም በላይ ምርመራውን በበላይነት ሲመራ በነበረው በክልል 3 የፖሊስ፣ የአስተዳደር የፀጥታና የሚሊሽያ ኃላፊዎችና ወታደሮች ዐቃቤ ሕግና የ«ፍትህ» ተጠሪዎች እኛ ንፁሃን ዜጎች ሰብአዊ መብታችን ተጥሶ፣ የሀገሪቱ ሕገ መንግሥት በተጨባጭ ለመደፈሩ፣ ለ1 ወር ተኩል ጊዜ በተፈፀመብን የድብደባ ምርመራ ትእዛዝ በመስጠትና በመቀበል በተግባር የወንጀሉ ተሳታፊ ናቸው።</p>

<p>ከዚህ በተጨማሪ በስልክና በደብዳቤ ትእዛዝ በመስጠት በዚህ ሕገ ወጥ የድብደባ ምርመራ ላይ ብዙ የመንግሥት ባለሥልጣናት እጃቸውን እንደሚያስገቡ መገመት አስቸጋሪ አይሆንም። በጣም የሚያስደንቀው የሰሜን ወሎ ዞን የቤተክህነት ጳጳስ ሳይቀሩ ድብደባ ሲፈፀምብን ቆመው እየተመለከቱ የእምነት ቃላችንን እንድንሰጥ ይጠይቁን ነበር። ይህ የተቀናጀ የወንጀል አፈፃፀም ከግለሰብ ወይንም ከቡድን በላይ መንግሥታዊ ድርሻ የሚታይበት በመሆኑ አዲስ አበባም ስንደርስ ከዚህ የተለየ እድል እንደማይጠብቀን እንድናስብ አደረገን።</p>

<p>ከሙሉ ቀን ጉዞ በኋላ ደብረ ብርሃን ደርሰን። ፖሊስ ጣቢያ በአደራ አሳደሩንና በማግሥቱ ጧት አዲስ አበባ ማእከላዊ ወንጀል ምርመራ ገባን። አራታችንም በተለያየ ቦታ ተነጣጥለን እንድንታሰር ከተደረገ በኋላ ምርመራው በማግሥቱ ተጀመረ። ለመርማሪዎቹም የተላላጠ ገላችንን አገላብጠን አሳየን። ስለደረሰብን ስቃይና በማስገደድም የእምነት ቃል እንድንሰጥ ስለመደረጋችን አስረዳን። መሪማሪዎችም እስካሁን የደረሰብን በጣም ቀላልና ከምንም የማይቆጠር እንደሆነ በመግለፅ ከአሁን በኋላ ግን በእነሱ በኩል የሚካሄደው ምርመራ እንደበፊቱ በተራ ገበሬና ካድሬ ሳይሆን በረቀቁ ባለሙያዎች እንደሆነ፣ በዚህም ምክንያት ምንም አይነት ሚስጥር ደብቀን ማስቀረት እንደማንችል በማስፈራራት ነገሩን። ነገር ግን ምንም አይነት ድብደባ ሳይፈፀምብን በሳምንት ውስጥ አራዳ ጊዮርጊስ ወደሚገኘው ፍርድ ቤት ተወሰድን።</p>

<p>መርማሪው ፖሊስ በከባድ ወንጀል ምክንያት የተያዝን መሆኑን አስረድቶ የጊዜ ቀጠሮ እንዲሰጠው ጠየቀ። እኛም ዳኛ ፊት ለመቅረብ ባገኘነው ዕድል ተጠቅመን ችሎት ፊት ልብሳችንን አወላልቀን የደረሰብንን ግፍና በግዳጅም የእምነት ቃል እንድንሰጥ መደረጋችንን አስረዳን። ከእኛ ጋር የታሰሩት ቄስም በድብደባ ወቅት የወለቁ ጥፍሮቻቸውን በድብቅ ይዘው ኖሮ ለፍ/ቤቱ «ግፍ ተመልከቱ!» በማለት አሳዩ። ዳኛውም ሆኑ በችሎቱ ዙሪያ የነበሩት ሰዎች በድንጋጤ ተዋጡ። ተሸበሩ።</p>

<p>«እንዲህ ያለ ግፍ መንግሥት ባለበት ሀገር ይሰራል? ለዚህ ምርመራ የጊዜ ቀጠሮ አልሰጥም። ማነው ይህን የፈፀመው?» አሉ ዳኛው በቁጣ ግንባራቸውን አኮሳትረው። «ጌታዬ በእኛ በኩል ምንም ዓይነት ድብደባ አልተፈፀመም። የምናውቀው ነገር የለም።» አለ መርማሪው ፖሊስ። «የት ነው ይህ የተፈፀመባችሁ?» በማለት ጠየቁን፣ ዳኛው። እኛም ሰሜን ወሎ መስተዳድር፣ ወልዲያ ከተማ መሆኑን ነገርናቸው። ዳኛውም «ብዙ የምርመራ ዘዴ እያለ እንዲህ ዓይነት ግፍ ይፈፀማል?» አሉና ምርመራውን ያካሄደው አካል ቀርቦ እንዲያስረዳ አዘው የአጭር ጊዜ ቀጠሮ ሰጥተው አሰናበቱን።</p>

<p>ከዚህ በኋላ ወደዚህ ፍርድ ቤት ሁለት፣ ሶስት ጊዜ ለጊዜ ቀጠሮ ስንመላለስ እኒህን ዳኛ በድጋሚ አላገኘናቸውም። በእሳቸው ምትክ የነበሩት የሴት ዳኛ አቤቱታችን በአግባቡ ሳያዳምጡ የጊዜ ቀጠሮ እየሰጡ መለሱን። ቆይቶም የጊዜ ቀጠሮውም ቀረና ለ3 ወር ያህል በማዕከላዊ እስር ቤት ከረምን። በዚህ ጊዜ ውስጥ በተደረጉት ምርመራዎች አንድ ጊዜ አባቴ በጥፊና በእርግጫ ከመመታቱ በስተቀር ምንም ዓይነት ድብደባ አልተከሄደብንም።</p>


<h3><span class="underline">የሽጉጡን አፈሙዝ በአፌ...</span></h3>


<p>ይህን ያህል ጊዜ ምንም ዓይነት ክስ ሳይመሰረትብን ከቆየን በኋላ ጳጉሜ 4 ቀን 89 ዓ.ም በድንገት ከአዲስ አበባ ወደ ባህር ዳር ተወሰድን። በዚህ ጊዜ ፍትህ ለማግኘት የነበረችን ትንሽ ተስፋ እንደገና ተሟጠጠች። ምክንያቱም ወልዲያ በተፈፀመብን የስቃይ ምርመራ የባህር ዳር መርማሪዎች ተሳታፊ ስለነበሩ ወደ መከራ ቀጠና ተመልሰን መሄዳችን አሳዘነን። ከጳጉሜ 4 ቀን 89 ዓ.ም ጀምሮ ለሁለት ወራት ያህል በተለያዩ ፖሊስ ጣቢያዎች ለየብቻ ታስረን ያለምንም ምርመራና ፍ/ቤት መቅረብ ከቆየን በኋላ ጥቅምት 25 ቀን 1990 ዓ.ም ከየጣቢያው ሰብስበው ክልል ፖሊስ ቢሮ ወሰዱንና ወደ ወልደያ ልንላክ መሆኑን ነገሩን። እኛም ወደነበርንበት የገሀነም ኑሮ ልንመለስ በመሆኑ ይበልጥ ውስጣችን አዘነ። ተቃጠለ። እስከምሽቱ ሁለት ሰዓት ድረስ በክልል ፖሊስ ቢሮ ከቆየን በኋላ ወደ ወልዲያ መሄዳችን ቀርቶ ወደ ሁለተኛ ፖሊስ ጣቢያ ተወስደን። ከረጅም ጊዜ በኋላ ሁላችንም በአንድ ላይ አደርን። እኛም ወደ ወልዲያ መሄዳችን ተሰረዘ ብለን በመጠኑም ቢሆን «ተመስገን!» አልን። ግን በምን ዕድላችን። በማግስቱ ከምሽቱ ሶስት ሰዓት ላይ አሁንም ወደ ወልዲያ መሄዳችሁ ነው ተብለን ላንድሮቨር ላይ ተጫን።</p>

<p>በእርግጥም ላንድሮቨሯ በዚያ ምሽት ወደ ወልደያ የሚወስደውን መንገድ ይዛ ከባህር ዳር ከተማ ወጣች። ግን ብዙ አልራቀችም። አባይ ማዶ በመባል ከሚታወቀው ሥፍራ እንደደረስን መኪናዋ በድንገት ዳር ይዛ ቆመችና ውረዱ ተባልን። ከፊት ለፊታችን የመከላከያ ታርጋ የለጠፈ አንድ ኒሳን ስቴሽንዋገንና አንድ ቶዮታ ፒክ አፕ ቆመው አየን። እኛን ይዛ የመጣችው ላንድሮቨር ወደ ባህር ዳር ተመለሰች። አራታችንም አንድ ላይ ፒክአፕ ቶዮታው ላይ ተጫንና ጉዞው ወደ ፊት ቀጠለ። ከአዲስ አበባ ባህር ዳር ከገባን ጊዜ ጀምሮ በወባ በሽታ የሚሰቃየው ጓደኛዬ የምሽቱ ብርድ ተጨምሮበት ሰውነቱ ይንዘፈዘፋል። ጥርሱ ይንገጫገጫል። ግን ዝም ብለን ከማዘን በስተቀር የምንረዳው አልነበረም። ዕድል በሁላችን ላይ በሯን ዘግታለች። ሰው የመሆናችን ትርጉም ተረስቷል።</p>

<p>በግምት 20 ኪሎ ሜትር ከተጓዝን በኋላ ዋናውን ጎዳና ወደ ግራ ትተን ወደ ሌላ መጋቢ መንገድ ውስጥ ገባን። በመጋቢው መንገድ ላይ 5 ኪሎ ሜትር ያህል እንደተጓዝን ጥቅጥቅ ባለ ጫካ በተከበበ የወታደር ካምፕ ውስጥ ደረስን። «ዛሬ የፍፃሜው ዕለት ሳይሆን አይቀርም» በማለት አሰብን። «ውረዱ» አለን ከመኪናዋ ጋቢና ውስጥ የወጣው ወታደር። ወረድን። የተቆራኘንበትን ካቴና ፈቱና ለየብቻ አራርቀው ወሰዱን። እኔን እየጎተተ የሚመራኝ ወታደር ማካሮቭ ሽጉጡን በድንገት መዘዘና ሁለት ጊዜ ግንባሬ ላይ በአፈሙዙ መታኝ። በደከመ አቅሜ መሬት ላይ ሸብረክ አልኩ። በወታደር ጫማው ሆዴን፣ አንገቴንና ጭንቅላቴን እየዘለለ ረጋገጠኝ። ሆዴን ሲረግጠኝ ትንፋሽ አጠረኝ እና መሬቱ ላይ ተንፈራፈርኩ። አረመኔው ወታደርም አንገቴን ረግጦ በመያዝ የሽጉጡን አፈሙዝ አፌ ውስጥ ከተተና «ዛሬ የሚለቅህ የለም! እውነቱን አውጣ! አንተ ሌባ!» አለኝ። አንገቴ ተረግጦ አፌም ውስጥ ሽጉጡ ስለተቀረቀረ ምንም መልስ መስጠት አልቻልኩም። ሽጉጡን ከአፌ መዞ ሲያወጣው «ሌባ አይደለሁም። ከዚህ በላይ ብዙ ስቃይ ደርሶብኛል። ዝም ብለህ የምታደርገውን አድርግ» አልኩት። አሁንም ትንሽ እያገላበጠ ከረገጠኝ በኋላ «ተነስ!» ብሎ ወደ ካምፑ መሀል ወሰደኝ። ሌሎቹም በየፊናቸው ሲደበደቡ ቆይተው መጡ።</p>

<p>ከሌሊቱ ሰባት ሰዓት ላይ በመጣንበት ፒክ አፕ ቆዮታ መኪና ተጭነን እንደገና ወደ ባህር ዳር ተመለስንና መኮድ እየተባለ ወደሚጠራው በደን የተሸፈነ ወታደራዊ መሥሪያ ቤት ደረስን። ከመኪናዋ ወርደን ከአንድ ቢሮ ኮሪደር ላይ ተቀመጥን። ጓደኛዬ አሁንም ሰውነቱ ይንዘፈዘፋል። ሌሎቻችን በድካም ኃይል ቀዝቃዛው ሲሚንቶ ላይ ጋደም እንዳልን እንቅልፍ ሸለብ አደረገን።</p>

<p>ከንጋቱ 11 ሰዓት ላይ እንደገና ከኮሪደሩ አስነስተው ወደ ደኑ ውስጥ ይዘውን ገቡ። እኔና ቄሱን በአንድ ላይ፣ አባቴንና ጓደኛዬን በሌላ በኩል አራርቀው ከሰው ቁመት በላይ የሆነውን የሰንበሌጥ ሳርና ዛፍ የግድ እየገላለጡ በጣም ወደ ውስጥ አርቀው ጫካው ውስጥ አስቀመጡን። አንድ ጠባቂ ወታደር ከጎናችን አስቀምጠው ተመለሱ። ምን ማድረግ እንዳሰቡ በመገመት ባንችልም እዚያው ውስጥ እንደተቀመጥን ሌሊቱ ነግቶ ግማሽ ቀን አለፈ። ሁኔታው ያስገረመው ጠባቂ ወታደርም ከየት አገር እንደመጣንና ለምን እንደታሰርን ጠየቀን። እኛም ሁሉንም ነገር ከነገርነው በኋላ ለምን እዚያ ጫካ ውስጥ እንዳስቀመጡን ጠየቅነው። እሱም ቀን ወደ መሥሪያ ቤቱ የሚመጡ ሌሎች ሰዎች እንዳያዩን ተፈልጎ መሆኑን ነገረንና እንዲያውም በዚያው ግቢ ውስጥ የብረት ኮንቴይነር ውስጥ ታስረው የሚገኙ ሰዎች ጋር ባለመታሰራችን ዕድለኞች እንደሆን ነገረን። እንዳለውም ከምሽቱ ሁለት ሰዓት ላይ ከጫካው ውስጥ አውጥተው ወደ 2ኛ ፖሊስ ጣቢያ ወሰዱን።</p>

<p>የ2ኛ ፖሊስ ጣቢያ ዘብ የነበረው ፖሊስ ግን በዚህ ጨለማ ያመጣችሁትን እስረኛ አልረከብም በማለት አሻፈረኝ አለ። በፖሊስ ኮሚሽነሩ ትዕዛዝ የተላክን መሆናችንን ቢነገረውም «በዚህ ጨለማ አልረከብም» ብሎ እምቢ አለ። ወደ ጣቢያው ያመጡን ሰዎች ወደ ኮሚሽነሩ ደውለው ከተነጋገሩ በኋላ እንደገና ወደ ሶስተኛ ፖሊስ ጣቢያ ወሰዱን። ሶስተኛ ፖሊስ ጣቢያ ተረክቦ ከሌሎች እስረኞች ጋር ሳንቀላቀል ለብቻችን አንድ ክፍል ውስጥ አሳደሩን። ከዚያች ክፍል ሳንወጣ፣ አንድም ቀን ፍርድ ቤት ሳንቀርብም ሆነ ምርመራ ሳይካሄድብን ባህር ዳር ላይ 6 ወራት አሳለፍን። በዚያ ጊዜ ውስጥ ለክልሉ ፕሬዚዳንት ለአቶ አዲሰ ለገሠ በአድራሻቸው ፅፈን በፖሊስ ጣቢያው በኩል አቤቱታችን እንዲደርሳቸው ብናደርግም የሚሰማን አላገኘንም። ጭራሽም ተረሳን።</p>

<p>ጠቅላይ ሚኒስቴር መለስ ዜናዊ በወቅቱ ስለተሰረቀው መስቀል ከጋዜጠኞች ጥያቄ ቀርቦላቸው ጉዳዩ በምርመራ ላይ እንደሆነና በቅርብ ጊዜ ሊገኝ እንደሚችል ቢናገሩም የመስቀሉ ጉዳይ የውሃ ሽታ ሆኖ ቀረ። እኛም ከዛሬ ነገ ትክክለኛው ወንጀለኛ ይያዝና ነፃ ልንወጣ እንችላለን ብለን ብናስብም አበሳው ከእኛ ላይ ከመደራረቡ በስተቀር ሌላ ፍንጭ ጠፋ። ለነገሩማ የሃሳብ መስጫ ሳጥን አስቀምጦ ወንጀለኛውን ጠቁሙኝ ከሚልና በጭካኔ ድብደባ ብቻ ወንጀለኛን ለማግኘት ከሚጥር የፖሊስ ኃይል እንዴት የረቀቁ ወንጀለኞች ሊያዙ ይችላሉ?</p>


<h3><span class="underline">መልስ - ወደወልዲያ</span></h3>


<p>ሚያዝያ 15 ቀን 90 ዓ.ም በድንገት ከባህር ዳር ወደ ወልዲያ ተወስደን። ለሳምንት ያህል አንድ ላይ ከተቀመጥን በኋላ እንደገና በሰንሰለት እየታሰርን በየጣቢያው ተለያይተን እንድንቀመጥ ተደረገ። ወልደያ እንደገባን ከ10 ወር በላይ የታሰሩት ቤተሰቦቻችን በዋስ መለቀቃቸውን ሰማን። በዚያን ወቅት ቤተሰቦቼ አሳዳሪ ከማጣታቸው በላይ ሁለቱ ታናሽ ወንድሞቼ ለሁለት ዓመት ትምህርታቸው ተቋረጠ። ያለ ጠባቂ የቀረው ቤታችንም በሌቦች መዘረፉን ሰማን።</p>

<p>ከዛሬ ነገ ሀቅ ትወጣና ፍትህ እናገኝ ይሆናል ብለን በምናስብበት ወቅት ግንቦት 9 ቀን 90 ዓ.ም ባልገመትነው ሁኔታ እንደገና ሌላው የመከራ ምዕራፍ ተከፈተ። አዲስ የተቋቋመው የምርመራ ቡድን ከመጀመሪያው ጊዜ ባላነሰ ክንዱን ሰቅስቆ ድብደባውን ጀመረ። አፋችንን በኳስ እየጠቀጠቀ «ወፌ ይላላ» ተሰቅለን በጉማሬና በኤሌትሪክ ሽቦ ሌት ተቀን ድብደባው ቀጠለ። መዳን የጀመረው አካላችን እንደገና እያበጠና እየፈነዳ፣ እኛም እየጮህን ግቢው በሰቆቃ ተሞላ።</p>

<p>ይህ የድብደባ ቡድን ከማዕከላዊ፣ ከክልልና ከዞን መስተዳድር በተውጣጡ ሰዎች የተዋቀረ ነው።</p>

<dir>
<p>1ኛ. መ/አለቃ ፈለቀ ወልዱ፣ ከማዕከላዊ ምርመራ፣</p>

<p>2ኛ. መ/አለቃ ጫአ አያና፣ የክልል 3 የምርመራ ሹም፣</p>

<p>3ኛ. አቶ ኃብታሙ ክብረት፣ የሰሜን ወሎ ፍትህ ኃላፊ፣</p>

<p>4ኛ. አቶ ተመስገን፣ የሰሜን ወሎ ብአዴን ተወካይ ሲሆኑ አንድ ስሙን የማላ ውቀው የመከላከያ ሠራዊት ተወካይን ጨምሮ 5ቱ ሰዎች በዚህ የድብደባ ሥራ ላይ ቀጥተኛ ተሳታፊ ሆነዋል።</p>
</dir>

<p>አረመኔያዊ የድብደባ ምርመራ ለግማሽ ወር ያህል ከተካሄደ በኋላ አሁንም ያለምንም ውጤት ድብደባው ቆመና ወደ ወልዲያ ወህኒ ቤት ተላክን። በዚያ ማረሚያ ቤት ያለምንም ምርመራና ፍ/ቤት መቅረብ ለ7 ወራት ያህል ከረምን። ከዚህ በኋላ እስር ቤቱ ውስጥ በተከሰተ ተላላፊ በሽታ ምክንያት የተቅማጥ በሽታ ታመምኩ። ለአንድ ወር ያህል በተቅማጥ እየተሰቃየሁ ወደ ሕክምና የሚወስደኝ አጣሁ። ሰውነቴ በውስጡ ያለውን ፈሳሽ ጨርሶ ለሞት ተቃረብኩ። አለቀልኝ ብዬ ተስፋ ከቆረጥኩ በኋላ በአንድ ሰብዓዊነት በሚሰማው ዶክተር ጥረት ወልዲያ ሆስፒታል ገብቼ፣ ብዙ ግሉኮስ ጨርሼ፣ ለ2 ወር ያህል ተኝቼ፣ ነፍሴ ተርፋ፣ ወደ ወህኒ ቤት ተመለስኩ።</p>

<p>የወንጀሉ ዱካ ጠፍቶ፣ እኛም ተስፋ ቆርጠን የእስረኝነት ኑሮን ኑሮአችን አድርገን በፀጋ በመቀበል ቀናችን በመቁጠር ላይ እያለን አንድ ያልተጠበቀ ትዕዛዝ ደረሰን። «የዋስ መብታችሁ እንዲጠበቅ ማመልከቻ አቅርቡ» የሚል። የሰማነውን ማመን ቢያቅተንም የታዘዝነውን አደረግን። በሚገርም ሁኔታ ታህሣሥ 27 ቀን 91 ዓ.ም የአንድ ሺ ብር ዋስ ብቻ ጠርተን ከእስር ተለቀቅን። ይህ በሆነ በሳምንቱ ወደ ትውልድ ሀገራችን ወደ ላሊበላ ሄድን። «ወዳጅም ዘመድም» ገንቦ ጠላ ተሸክሞ በመምጣት እንኳን ለቤታችሁ አበቃችሁ እያለ ከንፈሩን መጠጠልን።</p>

<p>ግን አሁንም የመከራችን ፍፃሜ አልሆነም። ቤታችን በገባን በሳምንቱ የላሊበላ ካህናት ሕዝቡን ጠርተው ስብሰባ አደረጉና አሁንም በድጋሚ ንብረታችን እንዲወረስና እንድንገደል ውሳኔ አስተላለፉ። በአሁኑ ወቅት የወረዳው አስተዳዳሪ ሆኖ የሚሠራው ግለሰብም በደፈናው ይህን ለማድረግ እንደማይቻል ለቄሶቹ ገልፆ ችግር እንዳይደርስብን በማሰብ ቤታችን ለሶስት ቀን ያህል በፖሊስ እንዲጠበቅ አደረገ። በኋላ ለጊዜው ችግር እንዳይፈጠር በሚል ከአካባቢው እራሳችንን ገለል እንድናደርግ ተነገረን። ከእስር ብንፈታም ነፃነታችን ግን እንደታሰረ መሆኑ ተሰማን። አሁን በቅርቡ ጠፋ የተባለው መስቀል ቤልጅየም ውስጥ መገኘቱንና የኢትዮጵያ መንግሥት መረከቡን በዜና ማሠራጫዎች ብንሰማም ድርጊቱን ስለፈፀሙት ወንጀለኞች ማንነትም ሆነ ስለ እኛ ነፃነት እስካሁን የተሰጠ መግለጫ የለም።</p>

<p>ታዲያ በዚህ ሁሉ መከራና ስቃይ ውስጥ ላለፈ ሰው «በኢትዮጵያ ውስጥ የሕግ የበላይነት አለ። የሰዎች ሰብአዊ መብት ተከብሯል» ብሎ የሚያሳምነው ይኖራል? በዚህ የተሳሳተ የወንጀል ምርመራ ምክንያት እኔና አባቴ ከሌሎች አምስት ቤተሰቦቻችን ጋር፤ ቄሱ ከአራት ልጆቻቸው ጋር፤ ጓደኛዬ ከሶስት ቤተሰቦቹ ጋር አቶ አሰፋ ግርማይ እድሜ 56፣ እኔ መንገሻ አሰፋ፣ዕድሜ 31፣ ብርሃኑ አሰፋ ዕድሜ 28፣ ጥላሁን አሰፋ ዕድሜ 23፣ ደስታ አሰፋ ዕድሜ 18፣ ቴዎድሮስ አሰፋ ዕድሜ 14፣ የሻረግ ብርሃኑ፣ ዕድሜ 53፣ ወ/ሮ ጥሩወርቅ ጉግሳ፣ ዕድሜ 48፣ አቶ አስናቀ ዘበለው፣ ዕድሜ 38 እንዲሁም ሌሎች ሰዎችን ጨምሮ በአጠቃላይ ከሃያ በላይ የምንሆን ንፁሀን በድብደባና በእሥራት ስንሰቃይ ከርመናል። ቤታችን ፈርሷል፤ የወደፊት ህልውናችን ሁሉ ተፋልሷል። ታድያ የዚህን ሁሉ ግፍና በደል እንባ ማን ያብስ? ለማንስ አቤት ይባል?!</p>


<h3><span class="underline">መስቀሉ እንዴት ተገኘ?</span></h3>


<p>መስቀሉ ከጠፋ ከአንድ ዓመት በላይ ቆይቶ ወልዲያ ከተማ ማረሚያ ቤት ውስጥ አንድ እንዳየነ አስማረ የተባለ የሕግ እስረኛ አንድ ነገር ሲናገር ይደመጣል። ይኸውም በዚህ ምክንያት የታሠሩ ቤተሰቦች ሲንገላቱ በማየቱ «እነዚህን ንጹህ ሰዎች ምን አድርጉ ብለው ነው የሚያንገላቷቸው? በመስቀሉ ጉዳይ እኮ ፈፅሞ እጃቸው የለበትም» በማለት ይናገራል። ይህን አባባል የሰሙ ሌሎች እስረኞች ለጉዳዩ ብዙም ትኩረት ሳይሰጡ እንደቀላል በዝምታ ያልፉታል።</p>

<p>ከጥቂት ሣምንታት በኋላ ይኸው የሕግ እስረኛ በተመሳሳይ ሁኔታ «እነዚህን ንፁህ ሰዎች ምን አድርጉ ነው የሚሏቸው? ገንዘብ ቢሰጡኝ እኮ መስቀሉን ማን እንደወሰደው እኔ እነግራቸው ነበር» በማለት ሲናገር በድጋሚ ይደመጣል። በዚህ ጊዜ አሻግሬ መንግሥቱና የሃምሳ አለቃ መላኩ የተባሉ በቀይ ሽብር ምክንያት የታሠሩ ሰዎች በግለሰቡ ስለመስቀሉ ጉዳይ በተደጋጋሚ እንደቀልድ ለተነገሩት ነገሮች ትኩረት መስጠት ይጀምሩና ይበልጥ ግለሰቡን ለመከታተል ይሞክራሉ። አሁንም በተደጋጋሚ እስረኛው ስለመስቀሉ ሲያወራ በማድመጣቸው ለማረሚያ ቤቱ አዛዥ ጥቆማ ያቀርባሉ። አዛዡም የደረሰውን ጥቆማ ለዞኑ ፖሊስ ያቀርባል። ነገር ግን የዞኑ ፖሊስ ትክክለኛውን ወንጀለኛ በቁጥጥር ስለማዋሉ ቀደም ሲል በሬዲዮና በቴሌቪዥን አማካኝነት ለሕዝብ እንዲገለፅ በማድረጉና በእኛ ላይ ባደረሰውም ድብደባ ተጠያቂነት እንዳይኖርበት በመፍራት ከማረሚያ ቤቱ የደረሰውን መረጃ ችላ ብሎ ይተወዋል።</p>

<p>በዚህ መሀል የሕግ እስረኛው የእስር ጊዜውን ጨርሶ ከማረሚያ ቤቱ ይወጣል። እንደአጋጣሚ ሆኖ ከ2 ወር በኋላ ግለሰቡ ሌላ ወንጀል ይፈፅምና 7 ወር ተፈርዶበት ወደማረሚያ ቤቱ ይመለሳል። አሁንም እንደበፊቱ ስለመስቀሉ ማውራት ይቀጥላል። የማረሚያ ቤቱ አዛዥ ሁኔታው ይበልጥ ያሳስበውና ስለመስቀሉ ጉዳይ ለመመርመር ከማዕከላዊ ምርመራ ለሄደው ለመቶ አለቃ ፈለቀ ወልዱ ይነግረዋል።</p>

<p>የመቶ አለቃ ፈለቀ ወልዱ ከፍርድ ቤት ፈቃድ በመውሰድ በእስረኛው ላይ ምርመራ ማድረግ ይጀምራል። ሳምንት ባልሞላ ጊዜ ውስጥ ግለሰቡ ወልዲያ ወረዳ ፍርድ ቤት ቀርቦ ቃል ይሰጣል። «ቱሪስቶች ቤተክርስቲያኑን (መድኃኒዓለም) በመጐብኘት ላይ እያሉ ከቀኑ 10 ሰዓት ገደማ ቤተክርስቲያኑ ውስጥ ገብቼ ወንበር ሥር ተደበቅሁ። የቤተክርስቲያኑ ገበዝ ከጉብኝቱ በኋላ በሩን ቆልፈው ወጡ። እኔም ከመሸ በኋላ ከተደበቅሁበት ወጥቼ መስቀሉን ከተቀመጠበት በጨርቅ ጠቅልዬ ከላሊበላ - ወልዲያ ድረስ በእግሬ ተጉዤ ደረስኩ። ወልዲያ እንደደረስኩም መስቀሉን ለአቶ ካሣው መሐመድ ሰጠሁት። እሱም መስቀሉን በብረት ሣጥን ውስጥ ካስቀመጠው በኋላ በልጁ የውይይት መኪና ጭነን ወደ አዲስ አበባ ጉዞ ጀመርን። በመሐል መኪናዋ መንገድ ላይ ተበላሽታ ስለቆመችብን ከአዲስ አበባ ሌላ መኪና አስጠርተን አዲስ አበባ ደረስን። አዲስ አበባ መስቀሉን ለማቅለጥ ሞክረን የማይቀልጥ ነገር ሆኖ በመገኘቱ የተወሰነ ገንዘብ ሰጥተውኝ እኔ ወደ ወልዲያ ተመለስኩ» በማለት ቃሉን ሰጠ።</p>

<p>ፖሊስ አቶ ካሣው መሐመድንና ቤተሰቦቻቸውን በቁጥጥር ሥር አውሎ በአደረገው ምርመራ ከላይ ግለሰቡ የመጣውን መስመር ተከትሎ አዲስ አበባ መስቀሉን የተረከቡ የስጦታ ዕቃ ነጋዴዎች በመድረሱ ምርመራው ሲቀጥል መስቀሉ ለአንድ የቤልጂየም ዜጋ በ25.000 ዶላር መሸጡን የሚያመለክት መረጃ (የፋክስ መልዕክት) ያገኛሉ። ከዚህ በኋላ ጉዳዩን ማዕከላዊ መንግሥት ይዞ በውጭ ጉዳይ ሚኒስቴር በኩል ጥረት ተደርጐ መስቀሉ ወደ ሀገሩ ለመመለስ በቃ። በአሁኑ ሰዓት እንዳየን አስማረ፣ አቶ ካሣው መሀመድና እንዲሁም አንድ ስሙን የማላውቀው ተባባሪው በእስር ላይ መሆናቸውን አውቃለሁ። እንዲሁም ከእኛ ጋር ታስረው የነበሩት የቤተክርስቲያኑ ገበዝ ቄስ ታደሰ ሰፊው እስካሁን ከሰዎቹ ጋር ማዕከላዊ በእስር ላይ ይገኛሉ። እንደገና ልጠይቅ። በእኛና በቤተሰባችን ላይ ስለደረሰው ሁሉ ማነው ተጠያቂው? የትናንቶቹስ ከዚህ የተለዬ ምን አደረጉ?</p>


</body>
</html>
