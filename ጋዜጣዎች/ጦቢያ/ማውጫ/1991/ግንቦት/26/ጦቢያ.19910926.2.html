<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድ ሞተ፣ አንድ ቆሰለ፣ ብዙዎች ታፍሰው ተደበደቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ከፕሮፌሰር ዓሥራት አስከሬን አጃቢዎች</span></h3>
<h2 class="align-center">አንድ ሞተ፣ አንድ ቆሰለ፣ ብዙዎች ታፍሰው ተደበደቡ</h2>


<p>የታዋቂው የቀዶ ሕክምና ባለሙያ፣ የመላው ዐማራ ሕዝብ ድርጅት መሥራችና ሊቀመንበር የነበሩት የፕሮፌሰር ዓሥራት ወልደየስ አስከሬን አዲስ አበባ ገብቶ አራት ኪሎ በሚገኘው በዓለወልድ ቤተክርስቲያን እስኪያርፍ ድረስ፣ ፖሊስ በአስከሬን አጃቢዎች ላይ በፈፀመው ጥቃት አንድ ወጣት ሞቶ ሌላው ሲቆስል፣ ብዙዎች ታፍሰው ድብደባ የተፈፀመባቸው መሆኑን ለማወቅ ተችሏል።</p>

<p>የፕሮፌሰር ዓሥራት አስከሬን አዲስ አበባ በገባበት ዕለት አስከሬኑን አጅበው ወደ መኖሪያ ቤታቸው በመጓዝ ላይ ከነበሩት ተቆርቋሪዎቻቸውና ወዳጆቻቸው መካከል በፀጥታ አስከባሪዎች ታፍሰው በየማረፊያ ቤት ከተወሰዱት መካከል የቀድሞ የመዐሕድ የወጣቶች ካውንስል ሊቀመንበር የነበረው ወጣት ልደቱ አያሌው፣ ወጣት ፍቅረማርያምና የቀድሞ ፖሊስ አባል የነበረው ሰሎሞን ደምሴ አሰቃቂ ግርፋትና የማስፈራራት ዛቻ እንደደረሰባቸው ለሦስት ቀናትና ሣምንት ታስረው ከተፈቱ በኋላ ለዝግጅት ክፍላችን ገልጠዋል።</p>

<p>ተጐጂዎቹ እንዳሉት ግንቦት 17 ቀን 1991 አመሻሹ ላይ ቦሌ አውሮፕላን ማረፊያ የደረሰውን የፕሮፌሰር ዓሥራት አስከሬን እጅግ በርካታ ሕዝብ ጥልቅ በሆነ የሀዘንና የቁጭት ስሜት መቀበሉንና በዚሁ ጥልቅ የኀዘን ስሜትም የኢትዮጵያን ባንዲራ በያዙና በርካታ መፈክሮችን ባነገቡ አጃቢዎች እየተመራ ስፖርት ኮሚሽን አጠገብ እስከደረሰበት ጊዜ «አትነሳም ወይ አትነሳም ወይ፣ ዓሥራት የሞተው ላንተ አይደለም ወይ!» «ምናለ ዓሥራት ምን አለ? አገሬን ለጅብ አልሰጥም አለ» የሚሉና ሌሎች መፈክሮችን እያሰማ፣ እየዘመረና ሀዘኑን በእንባ በመግለጥ በሰላም መጓዙን ተናግረዋል። ያም ሆኖ ባልታወቀ ምክንያት ድንገተኛ ትርምስ በመፈጠሩ ቆመጥ የያዙ የፀጥታ አስከባሪዎች ሕዝቡን እየደበደቡና ከአጃቢዎቹ መካከል እየመረጡ መያዝ በመጀመራቸው ሁኔታው ዓላማውን ስቶ ሁሉም ለመበታተን እንደተገደደ አስታውቀዋል።</p>

<p>በዚህ ትርምስ መካከልም የፀጥታ አስከባሪ ፖሊሶቹ አሥር ያህል የሚሆኑትን አስከሬን አጃቢዎች አፍሰው ሜክሲኮ ወደሚገኘው ወደ ፖሊስ ጠቅላይ ቢሮ እንዳስገቡዋቸውና ከዚያም «የመዐሕድ አባል ናችሁ?» የሚል ጥያቄ በማቅረብ አባል የሆኑትንና ሁለት የፕሮፌሰር ዓሥራት ዘመዶችን እስከ ምሽቱ አምስት ሰዓት ባለው ጊዜ ውስጥ እንደለቀቅዋቸው ለማወቅ ተችሏል። ከምሽቱ ስድስት ሰዓት ገደማ የቀሩትን ታሳሪዎች ወደ ወረዳ 4 ፖሊስ ጣቢያ ወስደው ለያይተው እንዳሳደሩዋቸው ገልጠዋል።</p>

<p>በማግሥቱ ግንቦት 18 ቀን 1991 ዓ.ም ጠዋት ከፖሊስ ጣቢያው አስወጥተዋቸው ኮልፌ ወደሚገኘው ፖሊሶች ማሠልጠኛ ካስገቡዋቸው በኋላ የግቢው ፖሊሶች የሚለብሱትን ቱታ እንዲለብሱ አድርገው አንድ ዳቦና ሻይ እንደሰጡዋቸው ተናግረዋል። የተሰጣቸውን ተመግበው ካጠናቀቁ በኋላም ባለሥልጣን በሚመስሉ ስድስት ሰዎች በባዶ እግር በጠጠር ላይ እንዲሄዱ ታዝዘው በአጠና ያለማቋረጥ እንደቀጠቀጡዋቸው በከፍተኛ ኀዘን ገልጠዋል።</p>

<p>እነዚህ ጠቋሚዎች ግንቦት 19 ቀን 1991 ማታ በተለቀቁበት ወቅት ወታደሮችን ቀርፀሃል ተብሎ የተያዘበት ካሜራ ሲመለስ ፊልሙ እንደተወሰደበት ወጣት ልደቱ ገልጦ፣ ወጣት ፍቅረማርያም በበኩሉ ጃንጥላ ላይ አስሮ ሲያውለበልብ የነበረውን ባንዲራ በኤግዚቢትነት እንደተያዘበት አስታውቋል። ተጐጂዎቹ ሽንት የመሽናት ችግር፣ ከፍተኛ የጀርባ ሕመም፣ የጉልበትና የእጅ ሕመም እንደሚሰማቸው ተናግረዋል።</p>

<p>በተለይ ደግሞ የቀድሞ ፖሊስ ባልደረባ የነበረውና ሰሎሞን ደምሴ የተባለው የወረዳ 22 ቀበሌ 02 ነዋሪ ዝግጅት ክፍላችን ድረስ መጥቶ የደረሰበትን በደል እንደገለጠው የፕሮፌሰር ዓሥራት አስከሬን ቦሌ አውሮፕላን ማረፊያ ይገባል ተብሎ በራዲዮ በተገለጠበት ግንቦት 17 ቀን 1991 ጠዋት በ3 ሰዓት ቦሌ ተገኝቶ ሲጠባበቅ ከቆየ በኋላ ማታ ላይ አስከሬኑ ሲገባ ከሌላው ሕዝብ ጋር አጅቦ መሄዱን ገልጧል። መስቀል አደባባይ እንደደረሱም አንድ የማያውቀው ሰው ካሜራ ይዞ ሊያነሳው ሲል «ለምን ታነሳኛለህ?» ብሎ ሲጠይቀው መኪና ውስጥ ገብቶ መሄዱን ተናግሯል። ከዚያም ስፖርት ኮሚሽን አካባቢ ከሱ ጋር ወደ 20 የሚጠጉ ሰዎችን ፖሊሶች አፍሰዋቸው ቡናና ሻይ ሕንፃ ሥር ካስቀመጧቸው በኋላ ሜክሲኮ አደባባይ አጠገብ ከሚገኘው ፖሊስ ጠቅላይ ቢሮ አስገብተዋቸው በኋላ «የመዐሕድ አባል ነህ?» ተብሎ ለቀረበለት ጥያቄ አለመሆኑን ከገለጠ በኋላ ከሌሎች ሁለት ሰዎች ጋር ወደ ወረዳ 4 ፖሊስ ጣቢያ ወስደው እንዳሳደሯቸው ተናግሯል።</p>

<p>በማግስቱም ኮልፌ ወደሚገኘው ፖሊስ ማሠልጠኛ አስገብተው ከፖሊሶች ጋር ተመሳሳይ ቱታ ካለበሱዋቸው በኋላ እንደደበደቡዋቸው ተናግሯል። በእሱ ላይ ያደረሱበትን ድብደባ አስመልክቶ እንደገለጠው ጭንቅላቱን ፈንክተውታል። ኩላሊቱ አካባቢ ተደብድቦ ከፍተኛ ሕመም እየተሰማው ነው። ሰውነቱ ባጠቃላይ በደረሰበት ድብደባ ምክንያት ለመንቀሳቀስ አስቸጋሪ እንደሆነበት አሳይቷል። ይህ አልበቃ ብሎም በዓይነምድር ላይ ራቁቱን እንዲንከባለል አድርገው ካሰቃዩት በኋላ በቀዝቃዛ ሻወር እንዲታጠብ አዝዘው ጠጠር በፈሰሰበት ሜዳ ላይ በባዶ እግሩ እንዲሄድ እያደረጉ በመግረፍ የግፍ ግፍ እንደፈፀሙበት ገልጧል።</p>

<p>ይህ ሰው አብረውት ታስረው የነበሩት ከወጡ በኋላ የፈረሶች ማደሪያ በሚመስለው ሰፊና መብራት በሌለው አዳራሽ ካለበቂ ምግብ በመቆየቱ መጐዳቱንና የደረሰበትን በደሉንም ሕዝብ እንዲያውቅለት እንደሚፈልግ ሲቃ በተናነቀው ስሜት ገልጧል። ለአንድ ሣምንት በእስር ቆይቶ ባለፈው ማክሰኞ በተለቀቀበት ወቅትም «ሁለተኛ በማንኛውም ፖለቲካ ድርጅት ውስጥ ብትገባ በአድራሻህ ፈልገን እንይዝሃለን። ለዚህም በ3 ገጽ ወረቀት ላይ ፈርም» ተብዬ ወጣሁ ብሏል።</p>

<p>በሌላ በኩልም ረቡዕ ግንቦት 19 ቀን 1991 የፕሮፌሰር ዓሥራት ወልደየስ አስከሬን በመንግሥት መገናኛ ብዙሃን እንደተገለጠው ያርፋል ተብሎ የተጠበቀው በመንበረ ፀባኦት ቅድስት ሥላሴ ቤተክርስቲያን በመሆኑ ጋዜጣችንም ይህንኑ በመድገም ለሕዝብ መግለጡ አይዘነጋም። ያም ሆኖ ግን ግልፅ ባልሆነ ሁኔታ የፕሮፌሰሩ አስከሬን ያረፈው አራት ኪሎ በሚገኘው የባለወልድ ቤተክርስቲያን መሆኑ ሁሉንም ሲያነጋግረው የሰነበተ ሲሆን፣ አስከሬኑ ምሽት ላይ በገባበት ወቅት አጅቦ ይሄድ የነበረው ሕዝብ የአውራ መንገዱ መብራት እንዲጠፋበት መደረጉ ብዙዎቹን ቅር አሰኝቷል። የቀብሩ ሥነ ሥርዓት በተካሄደበት ወቅት አቡነ ጳውሎስ፣ ቀኛዝማች ነቅዓ ጥበብና የኢትዮጵያ የሰላምና የዴሞክራሲ አማራጭ ኃይሎች ም/ቤት የሃዘን መግለጫ ንግግር ያደረጉ ሲሆን፤ የተባበሩት መንግሥታት ድርጅት ዋና ፀሐፊ የሚስተር ኮፊ አናን ከፍተኛ ኀዘን መልዕክት በንባብ ተሰምቷል።</p>

<p>ሥርዓተ ቀብሩ ተጠናቅቆ ለቀስተኛው ወደየቤቱ በመመለስ ላይ እያለ ለምን ዓላማ እንደሆነ ባይታወቅም የተወሰኑ ቡድኖች ድንጋይ በመወርወራቸው ምክንያት በተነሳ ግርግር በፀጥታ አስከባሪዎች በተተኮሰ ጥይት አለም አንተ መልሳቸው የተባለ ወጣት ሆስፒታል እንደተወሰደ ሲሞት ሀብተወልድ አለመንጋ የተባለ ወጣት ደግሞ በተመሳሳይ ሁኔታ ጉሮሮው ላይ በጥይት ተመትቶ ክፉኛ በመጐዳቱ በጥቁር አንበሳ ሆስፒታል በሪከቨሪ ክፍል በሕክምና ላይ እንደሚገኝ ለማወቅ ተችሏል።</p>

<p>እንዲሁም የፕሮፌሰር ዓሥራት ተቆርቋሪ ወገኖች ግንቦት 16 ቀን 1991 በበተኑት በራሪ መግለጫ ፕሮፌሰሩ ለአገር አንድነትና ሉዐላዊነት በመቆማቸው፣ የሕዝብ ሰብዓዊና ዲክራሲያዊ መብት ይከበር ማለታቸው፣ በተለይ ደግሞ የሕዝባዊ ተቀባይነት ማግኘታቸው የኤርትራን መገንጠል ያመቻቸው ቻርተር በሰኔ 1983 ኮንፈረንስ ሲፀድቅ «ይህ ቤት የመወሰን ሥልጣን የለውም» ማለታቸው ተደማምሮ ለ5 ዓመታት ወህኒ ተወርውረው መከራና ስቃይ ማሳለፋቸውን አስታውቀዋል። በወህኒ ቤት ባሳለፉት የስቃይ ጊዜም ለከፍተኛ ሕመም ከተዳረጉ በኋላ በኢትዮጵያ ሕዝብና ዓለም አቀፍ የሰብዓዊ መብት ተከራካሪዎች ባደረጉት ተፅዕኖ ከእስር ተለቅቀው ወደ ውጪ ቢላኩም ከጅምሩም የተላከው ሕያው የሆነ በድናቸው መሆኑ ምንም እንደማያጠራጥር ጠቁመዋል።</p>

<p>ተቆርቋሪ ወገኖቹ በፕሮፌሰር አሥራት ሞት የተሰማቸውን መሪር ሃዘን ገልፀው፣ ለአለፉት አራት ዓመት ከአምስት ወር በእስር ሲሰቃዩ ቆይተው የተፈቱት አቶ ዓሊ እንድሪስ የመዐህድ ማዕከላዊ ኮሚቴ አባልና የአስተዳደር ዘርፍ ፀሐፊ፣ አቶ ወንዳየሁ ካሣ የማዕከላዊ ኮሚቴ አባልና የአዲስ አበባ ቀጠና መዐሕድ ሰብሳቢ በመፈታታቸው ደስታቸውን ገልጠዋል። አሁንም በእስር እየማቀቁ ያሉት ሻለቃ ጌታቸው መንግሥቴ የመዐሕድ ማዕከላዊ ኮሚቴ አባልና ዋና ፀሐፊ፣ ኮ/ል ጌታሁን እጅጉ የመዐሕድ ማ/ኮ አባልና የሕዝብ ግንኙነት ዘርፍ ኃላፊ፣ ከ1987 ጀምሮ ደግሞ በእስር ላይ ያሉት ከጐጃምና ከጐንደር የታፈሱ ገበሬዎችና በግፍ የታሰሩት ሁሉ ከእስር እንዲፈቱ ሕዝቡ የበኩሉን ተፅዕኖ እንዲያደርግ ጥሪ አቅርበዋል።</p>

<p>በሌላ በኩል ደግሞ የመላ አማራ ሕዝብ ድርጅት ግንቦት 19 ቀን 1991 በጦቢያ ጋዜጣ በወጣው እትም «የመዐሕድ ጉባዔ እንዲጠራ ተጠየቀ» በሚል ርዕስ የሰፈረውን ዜና አስመልክቶ የድርጅቱ ም/ሊቀመንበር ቀኛዝማች ነቅዓ ጥበብ በቀለ ማስተባበያ ለዝግጅት ክፍላችን ልከዋል።</p>

<p>ም/ሊቀመንበሩ በዚሁ የማስተባበያ ደብዳቤ እንደገለጡት ከመላ ዐማራ ሕዝብ ድርጅት መግለጫ ወጥቶ ለየጋዜጦች አዘጋጆች የሚላከው የድርጅቱ ዓርማ ባለው ወረቀት ተጽፎ የድርጅቱ ዓርማ ባለው ማኅተም መሆኑን ገልጦ፤ ከድርጅቱ ውጪ ያለ ግለሰብ ስለ መዐሕድ የስብሰባ ጥሪ መግለጫ ማውጣት እንደማይችል አስታውቀዋል።</p>

<p>የመዐሕድ ምክትል ፕሬዚዳንት አቶ ልዑልሰገድ ዘውዴ በርካታ የሥነ ሥርዓት ጉድለቶችን ሠርተው ከመዐሕድ ከተወገዱ ሁለት ወራት እንዳለፋቸው ገልጠዋል። አያይዘውም «እኝሁ ሰው ከሌሎች ለመዐሕድ አጥፊ እንጂ አልሚ ሆነው ባለመገኘታቸው በየጊዜው የተወገዱትን ግለሰቦች ሰብስበው ፊታውራሪ በመሆን የስም ማጥፋት ዘመቻ ከማካሄድ አልፈው እንደገና ወደ መዐሕድ እመለሳለሁ የሚለውን ሕልማቸውን ተከትለው በአየር ላይ የሚጓዙ ሰው ናቸው» ብለዋል። በመሆኑም እኚህን የመሰሉ ሰው ስለመዐሕድ መግለጫ ማውጣት እንደማይችሉ አስታውቀዋል።</p>

<p>«አቶ ልዑልሰገድ ዘውዴ የመዐሕድ ጽ/ቤት ይታሸግልን ለኢህአዴግ የሚጠቅም ሠነድ አለ ካሉት ከመዐሕድ ከተወገዱት ግለሰቦች ጋር ተዳብለው ፀረ - መዐሕድ ድርጊት ከማካሄድ አልፈው ስለመዐሕድ መግለጫ መስጠታቸው ፀረ - መዐሕድ መሆናቸውን ከማረጋገጥ ሌላ ፋይዳ ሊኖረው እንደማይችል» አስመልክተዋል።</p>

<p>መዐሕድ የፕሮፌሰር አሥራት አስከሬን በገባበት ወቅትም ይሁን ሥርዓተ ቀብሩ በተከናወነበት ወቅት ስለተፈጠረው ረብሻ፣ አፈሳና ግድያ የሰጠው መግለጫ የለም።</p>


</body>
</html>
