<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አፍሪካ ጉዞዋ ወደፊት ወይስ የኋሊት?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አፍሪካ ጉዞዋ ወደፊት ወይስ የኋሊት?</h1>
<p class="align-right">ከአርአያ ተግባሩ</p>


<p>በዓለም ላይ ብቸኛ የሆነው አኅጉር አቀፍ ተቋም (የአፍሪካ አንድነት ድርጅት) - አአድ ባለፈው ሣምንት (ግንቦት 17 ቀን ) 36ኛ የልደት በዓሉን ማክበሩ ይታወሳል። አኅጉሪቱን በአንድ ዓላማ ሥር የማቀፍ ተልዕኮ ያለውና ከሃምሣ በላይ መንግሥታትን ያቀፈው ይህ ተቋም በአንድ በኩል እንኳን ለ36ኛው የልደት በዓልህ አደረሰህ! መባል ሲኖርበት፣ በሌላ በኩል ግን ገና ብዙ ትግልና ፈተና ከፊቱ ያለ በመሆኑ እስቲ እግዚአብሔር ፅናቱንና ብርታቱን ይስጥህ ተብሎ ሊጸለይለት የሚገባው ድርጅት ነው። ድርጅቱ ሲቋቋም ጀምሮ እጅግ በጣም ፈተናዎች እንደነበሩበት ዕውቅ ነው።</p>

<p>የድርጅቱ የርዕሳነ ብሔርና የመንግሥታት መሪዎች ስብሰባዎች ሳይቀሩ «ምንም የማይፈይዱ የጨረባ ጫጫታዎች» (ጭሃትተር ቦሸስ) ተብለው የተተቹበት ጊዜ ሁሉ ነበር። እርግጥ ድርጅቱ ፍጹም ነው ድክመት የለበትም አይባልም። ሆኖም ግን የአፍሪካ አንድነት ድርጅት የአኅጉሪቱን ሕዝብ ድምፅ በጉልህ ለዓለም ለማሰማት ዓይነተኛና ብቸኛ መሣሪያ ሆኖ መቆየቱን መካድ አይቻልም። ይህ ብቻም አይደለም ድርጅቱ ከ36 ዓመት በፊት ሲፈጠር ግማሽ ያህሉ የአፍሪካ ክፍል በቅኝ ግዛት ቀንበር ሥር ሲማቅቅ ነበር። ዛሬ ግን የአፍሪካ አህጉር ከዳር እስከ ዳር ቢያንስ የፖለቲካ ነፃነትን ተቀዳጅቶ ይገኛል። እርግጥ ሰንደቅ ዓላማን እያውለበለቡ የፖለቲካ ነፃነት ተቀዳጅቶ በኢኮኖሚውና በባሕሉ ረገድ ደግሞ በእጅ አዙር ቅኝ አገዛዝ ሥር መዳከሩ የተሟላ ነፃነት ነው ሊባል አይችልም።</p>

<p>አኅጉራዊ ድርጅታችንን ለጊዜው ከነድክመቱ መቀበል ያለብን ጉዳይ ነው። ምክንያቱም የድርጅቱ አለመኖር የእጅ አዙር ቅኝ አገዛዝን ሁኔታ የበለጠ ማመቻቸትና የአኅጉሪቱን መንግሥታት የጋራ ድምፅ ማሳጣት ይሆናልና። አሁን የአፍሪካ አንድነት ድርጅት ወደፊት ሊያደርገው ስለሚገባውና በአፍሪካ ሕዝብ ላይ ዛሬ አንዣብቦ ስለሚገኘው አስከፊ ሁኔታ በአጭሩ ለመቃኘት እንሞክር። በመሠረቱ አንዳንድን ጉዳይ ነጥብ በነጥብ ለመተንተን መሞከሩ የአንባቢ ጊዜንም ይፈጃል፤ የጋዜጣውንም ዓምድ ያጣብባል። የአፍሪካን የወደፊት ዕጣ አስመልክቶ አአድ ያለበትን ጣጣ ለማሳየት በጥቂት ነጥቦች ዙሪያ ቅኝት ማድረግ ተገቢ ነው። አዎን አፍሪካ ጥንት ከቅኝ አገዛዝ ዘመኗ በፊት ከነበረችበት ሁኔታ በአንዳንድ መስኮች የኋሊዮሽ እንደሄደች ታዛቢዎች ይተቻሉ። ይህ ደግሞ እውነትነት ያለው ነው።</p>

<p>የአአድን የወደፊት ተግባር ውስብስብና ከባድም የሚያደርገው ይኸው ነው። የጐሣ ፖለቲካ፣ ዘረኝነት፣ የድንበር ግጭት፣ ስደት ፣ ረሃብ፣... ከአፍሪካ ችግሮች ጥቂቶቹ ናቸው። ከአንድና ሁለት ሺህ ዓመታት በፊት አፍሪካ የተራቡ፣ የተቸገሩና ልዩ ልዩ ፈተና የደረሰባቸው ሕዝቦችና ግለሰቦች መሸሺያና መጠጊያ ነበረች። በዚህ አጋጣሚም የታላላቆቹን ሃይማኖቶች መንገድ ጠራጊዎች ለምሣሌ ያህል መጥቀስ ይቻላል። መድኃኒታችን ኢየሱስ ክርስቶስ በቤተልሔም እንደተወለደ ይህ ሕፃን ካደገ በኋላ የአይሁድን ንጉሥ ሥልጣን እንደሚቀናቀን የዘመኑ ገዢ ሄሮድስ ስለተነገረው ኢየሱስን ለመግደል ሲል ወንድ ሕፃናትን ሁሉ ሰብስቦ ለመጨረስ ውሣኔ መስጠቱን የተረዱት የሕፃኑ እናትና ሌላው ቤተሰብ አራሱን ልጅ ይዘው የተሰደዱት ወደአፍሪካ ምድር ነበር።</p>

<p>ከ600 ዓመት በኋላም በነቢዩ መሐመድና በቁሬሾች መካከል የከረረ የሃይማኖት ጠብ ሲፈጠር የነቢዩ ተከታዮችና ቤተዘመዶች የችግሩን ወላፈን ለማሳለፍ ከለላና መሸሻ የፈለጉት አሁንም በአፍሪካ ነው፤ (ከአፍሪካም ኢትዮጵያ ነበረች ለነቢዩ ቤተሰቦችና ባለሟሎች መጠጊና መከታ የሆነችው።) ሌሎችንም ሥፍር ቁጥር የሌላቸውንና አፍሪካን መሸሺያና መጠለያ ያደረጉ ሕዝቦችና ታሪክ መዘርዘር ይቻላል።</p>

<p>ታዲያ ያችን ከአያሌ ከዘመናት በፊት የብዙዎች መጠጊያና መከታ የነበረች አፍሪካ ዛሬ ምን ዓይነት ሁኔታ ላይ ትገኛለች? በአሁኑ ወቅት አፍሪካ ወደሷ የሚሸሹባት ሳትሆን፣ ከእርሷ ወደ ሌላው ክፍል በሚኬድበት ሁኔታ ላይ ነው ያለችው። የተባበሩት መንግሥታት ድርጅት የስደተኞች ከፍተኛ ኮሚሽን (ኡኝሕጭር) መረጃ እንደሚያረጋግጠው የአፍሪካውያን ስደተኞች ቁጥር በዓለም ላይ ከከፍተኞቹ አንዱ ነው። በብዙዎች የአፍሪካ አገሮች በአሁኑ ወቅት ሰላም የለም፣ መረጋጋት አይታይም፣ የሰከነ የሕዝብ ዕድገትን ለማካሄድ የሚቻልበት ሁኔታ ሕልም እየሆነ ነው።</p>

<p>የአፍሪካ አንድነት ድርጅት ዋና ፀሐፊ ዶ/ር ሳሊም አህመድ ሳሊም ራሳቸው ከሣምንት በፊት በሰጡት መግለጫ እንዳረጋገጡት አኅጉሪቱ በልዩ ልዩ ቀውሶች እየተናጠች ትገኛለች። የተለያዩ መረጃዎች እንደሚያረጋግጡትም ሰላምና መልካም ሕዝባዊ ኑሮ ከታጣባቸው አገሮች መካከል ለአብነት ያህል እንደ ቡሩንዲ፣ ሩዋንዳና ሴራሊዮን፣ ሱዳን፣ ሶማሊያ፣ አንጐላ ኰንጐ (ኪንሻሳ)፣ ጊኒ ቢሳው፣ አልጄሪያ፣ ወዘተ... ያሉትን መጥቀስ ይቻላል።</p>

<p>የሚገርመውና ለሰሚውም ግራ የሚያጋባው ነገር አፍሪካ በዓለም ከታወቁትና በተፈጥሮ ሀብት ከበለጸጉት አኅጉራት መካከል አንዷና በጉልህ ተጠቃሿም መሆኗ ነው። የተለያዩ መረጃዎች እንደሚያስረዱት አፍሪካ እንኳን ለራሷ ቀርቶ ለሌላውም የሚተርፍ ከፍተኛ የሆነ ያልተነካ የሃይድሮ ኤሌክትሪክ ኃይል ያላት ናት። ይሁንና ኤሌክትሪክ ቀርቶ ለኩራዝ ብርሃንም ያልታደሉት የአፍሪካ ሕዝቦች ቁጥር እጅግ በጣም ከፍ ያለ ነው።</p>

<p>የአፍሪካ የማዕድን ሀብትም ገና ያልተቆነጠረ እንደሆነ ብዙ ጥናቶች ያመለክታሉ። የአፍሪካ መልክአ ምድርና የአየር ጠባይም ለእርሻ ተግባር በጣም ተስማሚና የሚያስቀና እንደሆነ ይጠቀሳል። ከፍተኛ የሰው ኃይልም ወደ አንድ ቢሊየን (ወደ 1, 000, 000, 000) የሚጠጋ እንዳላት እሙን ነው።</p>

<p>ግን አፍሪካ ይህ ሁሉ ድንግል ሀብት እያላት ሁልጊዜ ችግረኛ፣ ምፅዋተኛ ረሃብተኛና ስደተኛ የበዛባት አኅጉር ሆና ትገኛለች። ይህ እንዴትና ለምን ሊሆን ቻለ? ይህንን ሁሉ ችግር ለመፍታት እንግዲህ የአፍሪካ አንድነት ድርጅትና በተጓዳኝም የአፍሪካ ኢኮኖሚክ ኮሚሽን (ኢሲኤ) ትልቅና ፈታኝ ሁኔታ አለባቸው።</p>

<p>የአፍሪካ ሕዝቦች በርትተው ከሠሩ ፈተናው ሁሉ እንደሚወገድ አያጠራጥርም።</p>


</body>
</html>
