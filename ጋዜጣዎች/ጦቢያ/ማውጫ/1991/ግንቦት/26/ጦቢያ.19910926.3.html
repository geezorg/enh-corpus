<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኳሱ ወደዘመነኞች ሜዳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርእሰ አንቀጽ</span></h1>
<h2 class="align-center">ኳሱ ወደዘመነኞች ሜዳ</h2>


<p>ለፖለቲካ ሰዎች፣ ይበልጡኑም በሥልጣን ላይ ተቀምጠው አገርና ሕዝብን ለሚመሩ ወገኖች ወቅትን፣ የሕዝብ ስሜትን ማድመጥን የመሰለ ነገር የለም። በትረ ሥልጣንን የያዙ ሁሉ የሚኖሩበትን ወቅት ማገናዘብ፣ የሚመሩትን ሕዝብ ስሜት ማድመጥ ካቃታቸው ከታሪክ መማር አይችሉም ማለት ነው። ምክንያቱም ያለፉት መንግሥታት ሁሉ ችግር ውስጥ የገቡት ከመንግሥትና ከሕዝብ ግንኙነት አንፃር መፈጸም ያለባቸውን ባለማድረጋቸው ነው።</p>

<p>የቀዳማዊ ኃይለ ሥላሴ መንግሥት ሥልጣን ከሕዝብ የሚመነጭ መሆኑን ባለመቀበልና ሕዝብን በመናቅ ተገቢውን የኢኮኖሚና የፖለቲካ ለውጥ ጊዜው ሳይመሽ ባለማድረጉ የየካቲት 66 ማኅበራዊ ለውጥ ተደረገ። ያ ለውጥ መሠረታዊ የሥርዓት ሹም ሽር ያመጣ ቢሆንም እጅግ በጣም ብዙ ጥፋትን አስከትሏል። የአገሪቱ የተማረ ትውልድ ያለቀው በዚያ የለውጥ እንቅስቃሴ ሂደት ነበር።</p>

<p>ደርግ በወቅቱ የግራ ዘመም ፖለቲካ ግፊትና በሕዝብ ጥያቄ በአገሪቱ ታሪክ ውስጥ እንደ አንድ የማዕዘን ድንጋይ የሚቆጠር ማኅበረ ኢኮኖሚያዊ ለውጥ አምጥቷል። በዚያ ለውጥ ምክንያት የፊውዳሉ ሥርዓት እንደገና ላይመለስ ተሸኝቷል። መገንባት እንደማፍረስ ቀላል አይደለምና ችግሩ እየተፈጠረና ልዩነት እየሰፋ የመጣው ሟቹ ሥርዓት በምን ይተካ? የሚለውን ጥያቄ በመመለሱ ላይ ነው። የዚህ ጥያቄ መልስ ከሕዝብና ከአገሪቱ የፖለቲካ ኃይሎች አካባቢ አካባቢ ይፈለግ፣ ሕዝብ በጦርነት ተሰላችቷልና ለሰሜኑ ግጭት ፖለቲካዊ መፍትሔ ይበጅለት፣ በአገሪቱ የፖለቲካ ኃይሎች መካከል ተቀራርቦ መነጋገር ይኑር እየተባለ ሲነገረው ደርግ በጆሮው ላይ ተኝቶና ማድመጥ አቅቶት፣ ከራሱና ከጥቂት ወታደር ቀመስ ከሆኑ ሰዎች በቀር የራሱን ካድሬዎች ጭምር አላምን ብሎ ውድቀቱን አፋጠነ። በአስር ሺዎች የሚቆጠሩ የሥርዓቱን ሰዎች ለሞት፣ ለስደትና ለእስር ዳረገ።</p>

<p>ወያኔ/ኢሕአዴግ የደርግን ቦታ ወርሷል። የማያዋጣ መሆኑ በይፋ እየታየ ያለውን የጐሣ ፖሊሲ በአገሪቱና በሕዝቧ ላይ ጭኗል። በኤርትራ «ነፃ አገር መሆን» ለአንዴና ለመጨረሻ ጊዜ ሰላም አግኝተናል ስንል ወደሌላ ዙር አጥፊና አውዳሚ ጦርነት ውስጥ ገብተናል፡አምራች ኃይል የሆነው ወጣት ለጦርነት ተጠርቷል። የኢኮኖሚ ችግር፣ የሰላም መታጣት ከልዩ ልዩ ኃይሎች ግፊት ጋር ተዳምሮ ወጣቱ አገር ጥሎ እየተሰደደ ነው። ወትሮውንም ከዕድገት ኋላቀርነታችን የተነሳ በድህነትና በበሽታ የሚማቅቀው ወገናችን ወደባሰ የድህነት አዘቅት እየወረደ ነው። ከአለፉት 8 ዓመታት ወዲህ ሁለተኛ ዙር የሆነው ድርቅና ረሀብ አንዣብቧል። ከሁሉም በላይ ደግሞ የአገራችን የፖለቲካ አየር በቅራኔ ተወጥሯል። ግን ወያኔ/ኢሕአዴግ የአገሪቱን ኢኮኖሚያዊና ፖለቲካዊ ችግሮች በመፍታት ረገድ ከደርግ ምን ተምሯል? ወይስ ካለፉት መማር አይፈልግም?</p>

<p>ማንም በግልጽ ሊያየው እንደሚችለው የወቅቱ የአገሪቱ አመራር ካለፉት ውድቀት የተማረ አይመስልም። ከላይ የጠቀስናቸው የአገሪቱ ችግሮች በአንድ በኩል ከኋላቀርነታችንና ከድህነታችን የሚመነጩ ሲሆኑ በሌላ በኩል ችግሮቻችን ሰው ሠራሽ ናቸው። ለምሳሌ በአገራችን በፖለቲካ ኃይሎች መካከል ያለውን ልዩነት እንውሰድ። የኢትዮጵያ ተቃዋሚ ኃይሎች የአገራችንንና የሕብረተሰባችንን የወደፊት ዕድል በጋራና በምክክር እንወስን ይላሉ። ብሔራዊ ዕርቅና ውይይት ይጠይቃሉ። በአገሪቱ የፖለቲካ ኃይሎች መካከል ዕርቅ ይውረድ ይላሉ። ግን አድማጭ አጥተዋል። ለማን ጥቅም?</p>

<p>የወያኔ/ኢሕአዴግ መንግሥት የብሔራዊ ውይይትን ጥያቄ ወደ ጐን የሚገፋው የሦስት ምክንያቶች ይመስለናል። <span class="underline">አንደኛ</span>፦ የብሔራዊ ውይይትና እርቅ በውጤቱ ማለትም በሥልጣንና በአገሪቱ ሀብት ክፍፍል «ሁሉም እግሩን በአልጋው ልክ የመዘርጋት ጥያቄ» ስለሚያስከትል አናሳዎች በብዙሃን ላይ የበላይነት አይኖራቸውም። ዴሞክራሲ ማለት የብዙሃን የበላይነት፣ የአናሳዎች መብት መጠበቅ በመሆኑ ወያኔ በዚህ ሂደት አትራፊ አይደለም። ዛሬ እንደሚታየው ኢኮኖሚውን፣ ፖለቲካውን፣ መከላከያውን፣ የውጭ ግንኙነቱን፣ ደህንነቱን፣ ፖሊሱን፣ በአጠቃላይ ቢሮክራሲውን እየተቆጣጠሩ፣ በሌላው ኪሳራ የራስን ክልል መገንባት አይኖርም። <u>ሁለተኛ</u>፣ ብሔራዊ ዕርቅና ውይይት ባለፈው ላይ አጽንኦት ማድረግን ስለሚያስቀር ለቂምና ለበቀል ቦታ የለውም። የዕርቅና የብሔራዊ ውይይት ጥያቄ በቀልን እንደቀዳሚ ዓላማ ለወሰዱ ኃይሎች አመቺ አይደለም። <u>ሦስተኛ</u> በዚህ በጦርነት ወቅት ተቃዋሚ ኃይሎችን ማቅረብ እንደሽንፈት መቁጠር አለ።</p>

<p>እነዚህ የሚሰጡ ምክንያቶች የተወሰኑ ክፍሎች ኩራት (አጎ) እና ጥቅም ላይ ስብራት ከመፍጠራቸው አኳያ ግምት ውስጥ የሚገቡ ቢሆንም ወደፊት በአገራችንና በሕዝባችን ላይ ሊደርስ ከሚችለው ጥፋት አንፃር ሚዛን የሚደፉ አይደሉም። ችግሮች መፍትሔ ሳይበጅላቸው ወደ ጐን እንደተገፉ ሄደው ጥፋት ቢከተል ማንም ተጠቃሚ አይኖርም፣ ምናልባት ከጠላቶቻችን በቀር። ስለዚህ ጊዜው ሳይመሽ፣ በውስጥ አርበኞች ሤራ ጭምር ወደጥፋት ሳንገፋ ቆም ብሎ ማሰብ ያስፈልጋል። ኳሱ ወደዘመነኞች ሜዳ እንደተወረወረ ነው። አልተመለሰም።</p>


</body>
</html>
