<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአካባቢው ሰላም እንዳይናጋ ስጋት አለ አሜሪካ መለስንና ኢሳይያስን ለማገናኘት ትፈላጋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በኢትዮ - ኤርትራ ግጭት - ሱዳን አትራፊ አሜሪካ ከሳሪ?</span></h3>
<h2 class="align-center">የአካባቢው ሰላም እንዳይናጋ ስጋት አለ አሜሪካ መለስንና ኢሳይያስን ለማገናኘት ትፈላጋለች</h2>


<p>በኢትዮጵያና በኤርትራ መካከል ያለው ግጭት ለሱዳን እያተረፈና ለአሜሪካ ኪሣራን እያስከተለ በመምጣቱ ውዝግቡን በዲፕሎማሲ ስልትና በሰላማዊ መንገድ ለመፍታት ይቻል ዘንድ በአሜሪካ በኩል ጠቅላይ ሚኒስትር መለስ ዜናዊንና ፕሬዚዳንት ኢሳይያስ አፈወርቂን ዋሽንግተን ዲሲ ከተማ በግንባር ለማገናኘት ፍላጐት እንዳለ ለማወቅ ተችሏል።</p>

<p>በአሜሪካ የውጭ ጉዳይ ሚኒስቴር፣ የአፍሪካ ጉዳይ ረዳት ሚኒስትር ዶክተር ሱዛን ራይስ ይህንኑ ጉዳይ በተመለከተ ሜይ 25 እና 26 - 1999 ለኮንግሬስ የዓለም አቀፍ ግንኙነት የአፍሪካ ንዑስ ኮሚቴ ምስክርነታቸውን መስጠታቸውንና በማግሥቱም የጠረጴዛ ዙሪያ ውይይት ላይ የተጠየቁትን ጥያቄዎች ማብራራታቸውን በዋሽንግተን ዲሲ የጦቢያ ሪፖርተር አስታውቋል።</p>

<p>ሱዛን ራይስ «ዝርዝር ለማቅረብ አልሻም። ይሁንና እንደራምቡየው የኮሶቮ ዕድል የመወያያ መድረክ ሁሉ ማን እንደሚገኝና የማን ወንበር ባዶ እንደሚሆን ወደፊት ይታያል። የሁለቱን መሪዎች በግንባር መገናኘት ጉዳይ በተመለከተ ከውጭ ጉዳይ ሚኒስትር ማድሊን ኦልብራይትና ከብሔራዊ የፀጥታ ጉዳይ ኃላፊ ሚስተር በርገር ጋር እየተነጋገርንበት ነው። ሁለቱም ወገኖች በዚህ ዕድል ለመጠቀም መዘጋጀት ያለባቸው ይመስለናል» ብለዋል።</p>

<p>ሚስ ራይስ ሜይ 25 ቀን «የኢትዮጵያና የኤርትራ ጦርነት የአሜሪካ ፖሊሲ አማራጮች» በሚል ርዕስ በተካሄደው የኮንግሬስ ንዑስ ኮሚቴ ስብሰባ ላይ ሲገልጡ «ሜይ 1998 የተጀመረው የኢትዮጵያና የኤርትራ ግጭት የሁለቱን አገሮች የኢኮኖሚ ዕድገትና ልማት በአያሌው ጐድቶአል። በሁለቱም ድንበሮች ለአለው ሕዝብ ሰብአዊ ሥቃይ ፈጥሮአል። እልፍ አዕላፍ እልቂትና አካላዊ ጉዳት አስከትሎአል።» ብለዋል።</p>

<p>የደረሰውን ዕልቂት በተመለከተ ሚስ ራይስ አሀዝ ከመስጠት ቢቆጠቡም የካሊፎርንያ ዩኒበርሲቲ የፖለቲካል ሳይንስ ፕሮፌሰርና የጄምስ ኮልማን የአፍሪካ ጥናት ማዕከል ዲሬክተር የሆኑት ኤድመንድ ኬለር ግን ከኢትዮጵያ በኩል ከ60 ሺ እስከ 300, 000 ሕዝብ እንዳለቀና የኤርትራውን ወገን ቁጥር ለማወቅ እንደማይቻል ገልጠዋል። ከ60 - 300 ሺ የሚለው የተለጠጠ ቁጥር በአድማጩ ላይ ቅሬታ ፈጥሮአል። ከ60 - 80 ወይም እስከ 90 ሊባል ሲችል እስከ 300 ሺ የሚለው የተራዘመ ግምት ትርጉም አልሰጠም።</p>

<p>ሚስስ ራይስ ባቀረቡት የጽሑፍ ገለጣ እንዳመለከቱት የአሜሪካ መንግሥት ጦርነቱ ይቆም ዘንድ ፍላጐት ያለውና ለዚህም ተግባራዊነት ማናቸውንም ሙከራ ያደረገና የሚያስደርግም ነው። ይህ ግጭት በሁለቱ አገሮች ሰላምና ደኅንነት ላይ ካስከተለው ችግር ባሻገር የአካባቢውን ርጋታና ሰላምም እንዳያናጋው ትልቅ ሥጋት እንዳለ አመልክተዋል።</p>

<p>ዶክተር ራይስ አቶ መለስ ኤፕሪል 15 ቀን 1999 ኤርትራ ከያዘቻቸው የኢትዮጵያ መሬቶች ለመልቀቅ ቃል ከገባች የተኩስ ማቆም ተግባር ለመጀመር መስማማትዋን የገለጡትን አሳቦች አንስተው ይህም በኤርትራ በኩል ያገኘውን የተቀባይነት መንፈስ በማመዛዘን ሪፖርት አድርገዋል። በመጨረሻም የአሜሪካ መንግሥት፣ የተባበሩት መንግሥታትና የአፍሪካ አንድነት ድርጅት በጋራ ሰላማዊ መፍትሔ ለማስገኘት የሚያደርጉትን ጥረት መቀጠል እንደሚገባው አጠንክረው ገልጠዋል።</p>

<p>«ግጭቱን በተቻለ መጠን በአፋጣኝ ማስቀረት ብቻ ሳይሆን በዚህ የአፍሪካ ቀንድ የተበላሸውንም ግንኙነት በሒደት ለማከም መሞከር ዋናው ተግባር ይሆናል። አስቸጋሪው ጉዳይ ይኸ ነው። የድንበሩን ግጭት በሚመለከት ውሳኔ ሊደረግ ይችል ይሆናል። ሁለቱን አገሮች እንደገና ለመገንባትና በኤርትራና በኢትዮጵያ መካከል ሊኖር የሚገባውን ትስስር እንደገና ለመፍጠር እንዲሁም ዘለቄታ ያለው ሰላምና የጋራ ፀጥታ ለማስፈን ግን በእርግጥ ከባድ ይሆናል፡» ብለዋል።</p>

<p>የአሜሪካ የሕዝብ ተወካዮች ምክር ቤት (ኮንግረስ) አባል የሆኑት የኒው ጀርሲ ዴሞክራት ዶናልድ ፔይንና ሌሎችም አንዳንድ አስተያየቶች የሰጡ ሲሆን እኒህ የኮንግሬስ አባል ግን መረርና ከረር ባለ ሁኔታ እነዚህ ሁለቱ መሪዎች (አቶ መለስና ኢሳይያስ) የአሜሪካንን አስተዳደር እንዳታለሉ ገልጠዋል። «መለስ ዜናዊ በቢሮአቸው ወፋፍራም መጻሕፍት ደርድረው ሊቅ ይመስሉ ነበር። አመንናቸው። ክሊንተን አፍሪካን እንዲጐበኙ ሁላችንም የገፋፋናቸው ሐቀኛ መሪዎች ብቅ - ብቅ እንዳሉ በመገመት ነበር። በእውነቱ ፕሬዚዳንት ክሊንተን በአፍሪካ እንዳሉ በመገመት ነበር። በእውነቱ ፕሬዚዳንት ክሊንተን በአፍሪካ ያደረጉት የ14 ቀን ጉብኝት ታሪካዊ ነበር። የአሁኑ የነመለስ አቋም የአሜሪካንን ሕልምና አጀንዳ የሚንድ ነው» ብለዋል።</p>

<p>በዚሁ ግጭት 300 የሚጠጉ ኢትዮጵያውያን፣ 200 ሺ የሚገመቱ ኤርትራውያን ከቤት ንብረታቸው፣ ከእርሻ ቦታቸው መፈናቀላቸው፣ 60 ሺ ኤርትራውያን፣ 20 ሺ ኢትዮጵያውያን በመንግሥታቱ አስገዳጅነት ከሁለቱም አገሮች መባረራቸው ይህም ግልጽ የሆነ የሰብዓዊ መብት ገፈፋ መሆኑ ተገልጧል።</p>

<p>በጠቅላላው በኢትዮጵያና በኤርትራ መካከል ያለውን ግጭት እንዲመረምር የተጠራው ስብሰባ በመጨረሻ ላይ ያተኰረ ከኢትዮጵያ በተባረሩ ኤርትራውያን መብት መጣስ፣ የኢትዮጵያ መልሶ የማጥቃት፣ በአየር ድብደባና የመሳሰሉት ነጥቦች ላይ ሆኖአል።</p>

<p>በዚህ ስብሰባ ላይ በርከት ያሉ ኤርትራውያን ከመገኘታቸውም በላይ ከአሜሪካኖቹ ባለሥልጣኖች ጋር በቅርብ ሲሠሩ መሰንበታቸውን የሚያረጋግጡ ሁኔታዎች ታይተዋል። በኢትዮጵያ በኩል ግን አንዳችም የፖለቲካ ሥራ አለመሥራቱ፣ የዲፕሎማቶች ሁኔታዎችን ለማስተካከል ቸልተኝነት ንዝኅላልነት በግልጽ በሚያሳዝን ሁኔታ ተከስቶአል።</p>

<p>ይህ በእንዲህ እንዳለ የአሜሪካ ጡት ልጆች የሆኑት ሻዕቢያና ወያኔ የአራትዮሽ (አሜሪካ፣ ኢትዮጵያ፣ ኤርትራና ዩጋንዳ) ጥምረት ኢላማ ለነበረችው ሱዳን ከፍተኛ የፖለቲካ ትርፍ እንዳስገኘላት የተለያዩ ምንጮች አስተያየት ይሰጣሉ።</p>

<p>ሱዳን እስከ 1983 ዓ.ም. ወያኔና ሻዕቢያ የደርግን መንግሥት ጥለው ዓላማቸውን እንዲያሳኩ ከፍተኛ ሚና ብትጫወትም የኋላ ኋላ የአክራሪ እስልምና ኃይማኖት፣ የዓለም አቀፍ ሽብርተኞችና የተቃዋሚ ኃይሎች መፈልፈያ ሆናለች በማለት አሜሪካ መራሹ አራትዮሽ የጋራ ጥምረት ጥርስ ውስጥ እንዳስገባትና እስላማዊውንም መንግሥት መገልበጡ የተቀደሰ ዓላማ ተደርጐ በዚሁ መሠረት ለተለያዩ የሱዳን ተቃዋሚ ኃይሎች ፖለቲካዊና ወታደራዊ ድጋፍ ሲሰጥ መቆየቱ ይታወቃል።</p>

<p>ይሁን እንጂ ከ1990 ዓ.ም. ግንቦት ወር ጀምሮ ሲካሄድ የቆየው የኤርትራና የኢትዮጵያ ግጭት ለሱዳን እፎይታ እንደሰጠ ዲፕሎማቲክ ዘገባዎች አመልክተው ተፋላሚ ወገኖች ቀይሰው የነበረውን የጋራ ዓላማ በመተው ከሱዳን መንግሥት ጋር ያላቸውን ግንኙነት ለማሻሻል በተናጠል ጥረት በማድረግ ላይ እንደሆኑ አስረድተዋል። በዚህም መሠረት በአዲስ አበባና በካርቱም መካከል ተቋርጦ የነበረው የኢትዮጵያ አየር መንገድ መቀጠሉንና የዲፕሎማቲክ ግንኙነቱ ቀድሞ ወደነበረበት ደረጃ እንዲመለስ ለማድረግ ፍላጐት እንዳላቸው ሁለቱ መንግሥታት ገልፀዋል። አንዱ ለሌላው ተቃዋሚ ኃይሎች የሚያደርገውንም ድጋፍ እንዲያቋርጥ በመርህ ደረጃ ሳይስማሙበት እንዳልቀረ ምንጮቹ ጠቁመዋል።</p>

<p>በተመሳሳይ ሁኔታ ኤርትራም በሊቢያና በኳታር ብርታት ከሱዳን ጋር ያላትን ግንኙነት በማሻሻል ላይ ትገኛለች። ስምምነቱ ብዙም ፍሬ ሳያስገኝ እንደገና ወደግጭት ገቡ እንጂ ሁለቱም መንግሥታት የዲፕሎማቲክ ግንኙነታቸውን ለማደስ ተስማምተዋል። በአሥመራ ለተቃዋሚ ኃይሎች ተሰጥቶ የነበረው የሱዳን መንግሥት ኤምባሲ ህንፃ እንዲለቀቅ ተደርጓል። በጋራ ወሰን ላይ የሚካሄደው ንግድም እያደገ መጥቷል።</p>

<p>በምንም ደረጃ ቢሆን ይህ ኢትዮጵያና ኤርትራ ከሱዳን መንግሥት ጋር የጀመሩት ግንኙነት ለአሜሪካ መንግሥት ከፍተኛ ኪሣራ ሲሆን ለሱዳን መንግሥት ግን ያለተጠበቀ ድል እንደሆነ የፖለቲካ ታዛቢዎች ገልፀዋል።</p>

<p>በሌላ በኩል በአፍሪካ ቀንድ የነገሰው ውጥረት በአሜሪካና በምዕራብ አውሮፓ ተገልላ የቆየችው ሊቢያ በክልሉ የፖለቲካ ቀውስ ውስጥ እጇን እንድታስገባ ዕድል እንደሰጣት ዘገባዎቹ አስረድተው የፕሬዚዳንት ኢሣይያስና የሶማሌው አንጃ መሪ ሁሴን አይዲድ ወደትሪፖሊ መመላለስና በቅርቡም የተካሄደው የጠቅላይ ሚኒስትር መለስ ዜናዊ የሊቢያ ጉብኝት ይህንኑን እንደሚያረጋግጡ አመልክተዋል።</p>

<p>ሌላው በጦርነቱ ተጠቃሚ የሆነችው ጂቡቲ ስትሆን ዛሬ ከሞላ ጐደል የኢትዮጵያ የገቢና ወጪ የንግድ ሸቀጣ ሸቀጦች ሁሉ የሚመላለሱት በጂቡቲ ወደብ በኩል ሆኗል። በዚህም መሠረት ጂቡቲ ከወደብ አገልግሎት በዓመት ከአንድ ቢሊዮን የኢትዮጵያ ብር በላይ ሳታገኝ እንደማትቀር ታውቋል።</p>


</body>
</html>
