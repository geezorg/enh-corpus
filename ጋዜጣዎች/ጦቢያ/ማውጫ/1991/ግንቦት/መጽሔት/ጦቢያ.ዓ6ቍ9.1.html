<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአዘጋጁ ቢሮ</h1>


<p>ፖለቲካ - ጦርነት፣ ጦርነት - ፖለቲካ፣ እርስ በርስ ተወሳስበውና ተቆላልፈው ነገ ወደየትኛው አቅጣጫ በሙሉ ኃይላችን እንደምንገባ እርግጠኛ መሆን ባልቻልንበት ወቅት ላይ እንገኛለን። በአገራችን የፖለቲካ ሕይወት ሂደት መስቀልኛ መንገድ ላይ ቆመናል። ሁለቱም ጉዳዮች ለአገራችን የወደፊት ህልውና ወሳኝ እንደመሆናቸው ዛሬ የምናከናውነው ተግባር ነገ እጃችን ለሚገባው ፍሬ መሠረት ነው፣ ያልዘሩት አይታጨድምና።</p>

<p>የጦርነቱን ሁኔታ እንመልከት። በአገራችን ሰሜናዊ ክፍል ሲያወዛግብና የዚህችን ድሀ አገር አምራች ኃይል ሲበላ የኖረው ግጭት አገርሽቶበት ዛሬም እንደገና መፋጀቱ ቀጥሏል።</p>

<p>ችግሩ ከታሪካዊ ጠላቶቻችን ጋር የተቆራኘ፣ የረጅሙን ዘመን ታሪካችንን ምዕራፎች ስናገላብጥ ለ150 እና ከዚያም በላይ ለሆኑ ዓመታት የዘለቀ፣ የድህነታችንና የኋላቀርነታችን አንዱ ምክንያት ሆኖ የኖረ ነው። በዚህ ውዝግብ ምክንያት ቢሠራ አገር የሚገነባ ኃይል፣ ለአገር ግንባታ ሊውል የሚችል ሀብት ስንገብር ኖረናል። ችግሩ የማያዳግም መፍትሔ ካላገኘ ጊዜ ጠብቆ እያመረቀዘ ነገም የመሞታችንና ዝንተ ዓለም በድህነት የመማቀቃችን ምክንያት ሆኖ ሊቀጥል ነው።</p>

<p>የፖለቲካ ሜዳችንም እንዲሁ የዕይታ ለውጥ የሚጠይቅ ሆኖ ቀርቧል። ባለፉት ዘመናት የፖለቲካዊ ችግሮቻችን መፍቻ፣ የሥልጣን ሽግግር ዘይቤ የኃይል አማራጭ ሆኖ ቆይቷል። ዛሬም ይኸው የመቀጠል አዝማሚያ እየታዬበት ነው። በሥልጣን ላይ ባለው ኃይልና በተቃዋሚ የፖለቲካ ኃይሎች መካከል የመቀራረብ አዝማሚያ አይታይም። ይልቁንም የጦርነቱን ሁኔታ እንደ ምክንያት በመቁጠር የውስጥ ችግሮቻችንን በአዳሪ የመያዝ ዝንባሌ አለ። የአገራችንን የፖለቲካ ሕይወት በጋራና በምክክር እንወስን፣ በፖለቲካው መስክ በጠላትነት በሚተያዩ ኃይሎች መካከል ብሔራዊ ዕርቅ ይውረድ የሚለው የወቅቱ ጥያቄ በወያኔ/ኢሕአዴግ መንግሥት ወደጐን እየተገፋ ይገኛል።</p>

<p>አገራዊ የፖለቲካ እርቅን የሚገፉ ወገኖች ዛሬም እንደትናንቱ፣ ደርግ ወታደራዊ ሹሞች «ማን ያቦካውን ማን ሊጋግር?» የሚል ጥያቄ ማንሳት ጀምረዋል። ወይም ብሔራዊ ውይይቱን እንደሽንፈት ይቆጥራሉ። ወይም በብሔራዊ ውይይቱ ውጤት ሊያጡ የሚችሉትን ሥልጣንና ጥቅም ማስላት ጀምረዋል። ሦስቱም አካሄድ አገርንም፣ ሕዝብንም፣ እነሱንም አይጠቅምም።</p>

<p>ይህ ቁልፍ የፖለቲካ ጥያቄ ሳይመለስ ስለሰላምና ስለአገር ልማት ማሰብ እንደማይቻል መታወቅ አለበት። አካሄዱ የሕዝብን አንድነትም ይፈታተናል። ዛሬ በተሰነዘረብን ጥቃት ምክንያት የታየው የሕዝብ በአንድ ኃይልና ልብ መነሳት እንደገና በጠባብ ፍላጐትና በጐሣ ፖለቲካው ጭምር ተሸርሽሮ ወደሌላ ዙር ፍጥጫ እንዳንገባ ያሰጋል።</p>

<p>ስለዚህ በአጠቃላይ ጦርነቱም ሆነ ፖለቲካው ከዘለቄታው አገራዊ ጥቅማችንና ግባችን አንፃር፣ ከቂምና ከጥላቻ የፀዳ መፍትሔ ሊፈለግለት ይገባል እንላለን። የዚህ እትም ዝግጅቶቻችንም ይህንኑ እይታ የሚጠቋቁሙ ናቸው። ሀሰን ዑመር አብደላ፣ ክፍሉ ታደሰ፣ አሰፋ ጫቦ የችግሮቻችን መንስዔዎች ይጠቋቁማሉ። የወሩ እንግዳችን ሌተና ጄኔራል ወልደሥላሴ በረካ ከሕይወት ልምዳቸው የሚያካፍሉን ቁም ነገር ችግሮቻችንን የምናይበትን አቅጣጫ ያመላክተናል። ማሞ ውድነህ በእስራኤል የሚገኙ ገዳማትን ታሪክ በመተረክ የታሪካችንን ስፋትና ጥልቀት ያሳዩናል።</p>

<p>በተረፈ በሌሎች ዝግጅቶቻችንም እንደምትደሰቱ ተስፋ እናደርጋለን። አዲስ ለጀመርነው የመልካም አስተዳደር (ጞኦድ ጎቨርናንቸ) የመወያያ ጥያቄዎች የራሳችሁን ግንዛቤዎች ላካፈላችሁን የመጽሔታችን አንባቢዎች ምስጋናችን የላቀ ነው። ሀሳቦቻችሁን በተከታዮቹ እትሞች እናሰፍራለን። መልካም ንባብ!</p>


</body>
</html>
