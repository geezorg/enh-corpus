<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ya twld» Ina minaw bepoletika drjtoc wsT</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">«ያ ትውልድ» እና ሚናው በፖለቲካ ድርጅቶች ውስጥ</h1>


<blockquote>
<p>በአገራችን የፖለቲካ ሂደትና የሥርዓት ለውጥ ነባር የፖለቲካ ድርጅቶች (በአመዛኙ ኢሕአፓና መኢሶን) የተጫወቱት ሚና ዛሬም ሕብረተሰቡን እያነጋገረ ነው። አንዳንዶች ለተፈፀመው ጥፋት ተጠያቂ ሲያደርጉአቸው ሌሎች ወቅቱ የሚጠይቀውን መስዋዕትነት የከፈሉ «የትውልድ» ጀግኖች ያደርጓቸዋል። በጉዳዩ ዙሪያ ያለው ብዥታ እየጠራ እንዲመጣ በዚያን ጊዜ የአመራር አባላት የነበሩትን እያፈላለግን በማነጋገር ላይ ነን። ዶ/ር ነገደ ጐበዜን (ከመኢሶን) አነጋግረናል። ዛሬ ደግሞ አቶ ክፍሉ ታደሰን አነጋግረናል። የኢሕአፓ አመራር አባል ነበሩ።</p>

<p>አቶ ክፍሉ ታደሰ የተወለዱትና ያደጉት አዲስ አበባ ነው። ትምህርት የጀመሩትም ተፈሪ መኰንን ተብሎ ይጠራ በነበረው ት/ቤት ነው። ከዚያም ወደ ባህር ዳር በመሄድ ከባህር ዳር ፖሊቴክኒክ ኢንስትትዩት በኤሌክትሪክ ትምህርት ተመርቀዋል። ከበፊትም ቢሆን ዝንባሌአቸው ጽሑፍ በመሆኑ ወደ ሶቨየት ሕብረት በመሄድ በሞስኮ ስቴት ዩኒቨርስቲ (ሞስቾው ጽታተ ኡኒቨርሲትይ) ለአምስት አመት ጋዜጠኝነትን (ጆኡርናሊስም) ተከታትለዋል። አቶ ክፍሉ «ያ ትውልድ» በተባለው መጽሐፋቸው ይታወቃሉ። ፍላጐታቸው ባለመሆኑ ፎቶግራፋቸውን አልተጠቀምንም። ስለማንነታቸው ከራሳቸው ያገኘነውን ከገለጽንላችሁ ወደ ፖለቲካው ጉዳይ እንግባ።</p>
</blockquote>

<p><span class="underline">ጦቢያ፦</span> ወደ ኢሕአፓ እንዴት ተቀላቀሉ? በምን በምን ደረጃ አገለገሉ?</p>

<p><span class="underline">አቶ ክፍሉ፦</span> ኢሕአፓን የመሠረቱት አራት ቡድኖች ነበሩ። ሶስቱ አውሮፓ፣ አሜሪካና መካከለኛው ምሥራቅ ይገኙ የነበሩ ሲሆን፣ ዋነኛው ግን ሀገር ቤት የነበረ ቡድን ነበር። በ1964 ዓ.ም ላይ የኢሕአፓ የመጀመሪያ ጉባኤ ከመደረጉ በፊት በእነዚህ በአራት ቡድኖች መካከል ውይይት ሲካሄድ ቆይቷል። እኔም በምሥራቅ አውሮፓ የሚገኘው ቡድን አባል ነበርኩ። እኔ የነበርኩበት ቡድን ጭምር ነው ኢህአፓን የመሠረተው።</p>

<p>ኢሕአፓ ተመሥርቶ አመራሩ በሚፈጠርበት ወቅት ከሞላ ጐደል ከአራቱ ቡድኖች ሁለት ሁለት ሰዎች የኢህአፓ አመራር አባል እንዲሆኑ ተደርጓል። እኔና ሌላ ጓደኛዬ ነበርን በምሥራቅ አውሮፓ ከሚገኘው ቡድን በኢሕአፓ አመራር ውስጥ እንድንገባ በመጀመሪያው ጉባኤ የተመረጥነው።</p>

<p>ከ1964 እስከ 1969 ዓ.ም. መጨረሻ ወራት ድረስ በተለያዩ የኢሕአፓ የአመራርም ሆነ በሌላ እንቅስቃሴዎች ተሳትፌአለሁ። ከ1966 እስከ 1969 ዓ.ም. በነበረው ጊዜ ዋነኛዎቹ ሥራዎቼ በኢህአፓ የህትመት ሥራዎች መሳተፍና በተለይም በሠራተኛው አካባቢ ድርጅታዊ ሥራ ማካሄድን ያጠቃለሉ ነበሩ።</p>

<p><span class="underline">ጦቢያ፦</span> የቀድሞ የኢሕአፓ አባላትና እርስዎም ጭምር እንደገና በአዲስ መልክ አሁን በትግል ላይ ካለው የኢሕአፓ አካል ጋር ግንኙነት ጀምራችሁ ነበር። «መስኮት» እና «መድረክ» የተሰኙ ሁለት ማወያያና ማሰባሰቢያ መጽሔቶችም ማውጣት ጀምራችሁ እንደነበር ይታወቃል። አሁን ግንኙነታችሁ በምን ደረጃ ላይ ነው?</p>

<p><span class="underline">አቶ ክፍሉ፦</span> በ1994 ግንኙነቱ ተጀመረ። የስብስቡ ስም መድረክ ነበር። የመጀመሪያው መጽሔት «መስኮት» ነበር። ለመጀመሪያው ሁለት ዓመት ያህል የተደራጀና ያልተደራጀ ኃይል በጋራ ለማስኬድ ተሞከረ። ሙከራው ብዙ ሊያስገፋ አልቻለም። ያልተደራጀው ኃይል «አዲስ እይታ» የሚባል መድረክ በማውጣት ራሱን አሰባስቦ ቀጥሏል። ግንኙነትን በተመለከተ አቅሙና ዓይነቱ በፈቀደለት መጠንና ሁኔታ ግንኙነት ይደረጋል።</p>

<p><span class="underline">ጦቢያ፦</span> ፓሪስ ላይ በዘንድሮው ዓመት የተቃዋሚ ፖለቲካ ድርጅቶች የጋራ መድረክ ተሰብስቦ የጋራ መግለጫና ውሳኔም አሳልፎአል። በአሁኑ ወቅት በውጭም በአገር ውስጥም አንዳንድ እንቅስቃሴዎች እንደጀመረ ይነገራል። የእናንተ መድረክ (የቀድሞውና አሁን የፈጠራችሁት) ከፓሪሱ ጉባዔ ጋር ያለው ግንኙነት ምንድን ነው?</p>

<p><span class="underline">አቶ ክፍሉ፦</span> የፓሪሱን ጉባኤ ሙሉ በሙሉ እንደግፋለን። የምንደግፍበትም ምክንያት መድረክ ከዚህ ቀደም ይገፋቸው የነበሩ የሕግ የበላይነት፣ ሠላማዊ ትግል፣ ብሔራዊ እርቅና የመሳሰሉትን አቋሞቻችንን ስላስተናገዱና እነዚህ ተቃዋሚ ኃይሎች በመጨረሻ ሰከን ብለው ወደዚህ ድምዳሜ ላይ መድረሳቸው የሚያበረታታ ሆኖ በማግኘታችን ነው። እኛ ቀደም ሲል እነኝህን ጥያቄዎች ባነሳንበት ወቅት ተቃውሞ ያሰሙ ኃይሎች እንደነበሩ እናስታውሳለን። አሁን እነኝህ ኃይሎችም ወደዚህ ዓይነቱ ግንዛቤ መድረሳቸው የሚያበረታታን ነው።</p>

<p><span class="underline">ጦቢያ፦</span> እርስዎ፣ አቶ ያሬድ ጥበቡና ሌሎችም አንድ ድርጅት በመፍጠር በ2000 ዓ.ም. ለሚካሄደው የምርጫ ውድድር እየተመዘገባችሁ ነው ይባላል። ከወያኔ/ኢህአዴግ ጋር ድርድር ጀምራችኋል ነው የሚባለው። አባባሉ ትክክል ከሆነ ከምን ደረጃ ላይ ደርሳችኋል?</p>

<p><span class="underline">አቶ ክፍሉ፦</span> የመድረክ ዓላማ ሕዝቡን በፖለቲካ ሂደቱ ተሳታፊ ማድረግ፣ ሕዝቡ የሚፈልጋቸው ሰዎች ለምርጫ እንዲበቁና ሐገር እንዲያስተዳድሩ ማገዝ፣ የህዝብ ወገኖች የህዝብን ውክልና ለማግኘት በሚያደርጉት ጥረት ሙሉ ድጋፍና እርዳታ መስጠት ነው። እኛ ህዝቡን ተክተን ሥልጣን የመያዝ ዓላማ የለንም። በ2000 ዓ.ም. በሚደረገው ምርጫ እንደ ስብስብ አንሳተፍም። እቅዱም የለንም።</p>

<p>ከኢህአዴግ ጋር የ2000 ዓ.ም ምርጫን አስመልክቶ ድርድር ጀምራችኋል የሚለው የፖለቲካ አሉባልታ እንዴት እንደተጀመረ በአጭሩ እናስረዳለን። የሃያና የሠላሳ ዓመት የአገራችንን የፖለቲካ ሁኔታ በማጤን፣ በህዝቡና በአገሪቱ ላይ ያደረሰውን መከራና ችግር በመገንዘብ ከእንግዲህ ሕዝቡ በፖለቲካው ሂደት የሚካፈልበትን፤ የሚያዝበትን ሁኔታ ለመፍጠር ብዙ ካወጣን፤ ካወረድንና ከተወያየን በኋላ በሠላማዊ የፖለቲካ ትግል ሂደት ለውጥ ማምጣት የተሻለ አማራጭ ሆኖ አገኘነው። ይህ የፖለቲካ ሂደት አያሌ መሰናክሎች፣ ችግሮች፣ መስዋዕትነቶች እንደሚጠይቅ እናውቃለን። የሕዝቡን ተሳትፎ ልናረጋግጥበት የምንችልበት በጐ ጐዳና ይኸው ብቻ ነው ብለን እናምናለን።</p>

<p>አንድን ወታደራዊ ቡድን በሌላ ወታደራዊ ቡድን መቀያየርን ማቆም የሚቻለው ሕዝቡን በረጅሙ የሰላም ትግል ሂደት ውስጥ ማሳተፍ ሲቻል ብቻ ነው። እናም ሕዝቡ በሰላማዊ ሂደትና በምርጫ ፖለቲካው ውስጥ መሳተፉን ደገፍን። ይህንም አቋማችንን ይፋ አደረግን። በወቅቱ ሥልጣንን በጠመንጃ ኃይል እንነጥቃለን ያሉ ኃይሎች ይህ አቋማችን አልጥማቸው እንዳለ እንረዳለን። የፖለቲካ አሉባልታቸውን ጀመሩ። ይህ ከኢህአዴግ ጋር ድርድር ጀመሩ የሚለው ጩኸት ከላይ ከጠቀስነው አሉባልታ የተለየ አይደለም። ያም ቢሆን ለሕዝብ ይጠቅማል ብለን እስካመንበት ድረስ ይፋ በሆነ መንገድ ከማንኛውም ኃይል ጋር ለመወያየት፣ ለመደራደር፣ የሚያግደን ነገር የለም። መብታችንም ነው።</p>

<p><span class="underline">ጦቢያ፦</span> የእናንተ ቡድን ሰላማዊ ትግል ማካሄድ ይበልጥ ተመራጭነት አለው የሚል አቋም በመያዝ ወደ አገር ቤት ለመግባት እየገፋችሁበት መሆኑ ከተሰማ ቆይቷል። ይህ አቋማችሁ ከሆነ ከፓሪሱ ኅብረት ጋር ተቀናጅቶ ለመሥራት ምን ችግር አለባችሁ?</p>

<p><span class="underline">አቶ ክፍሉ፦</span> ከላይ እንደጠቀስነው ለፓሪሱ አቋም ያለንን ድጋፍ ለወደፊቱ በምርጫ ፖለቲካ ከሚሳተፉ ኃይሎችና ግለሰቦች ጋር ለመተባበር ያለንን ፍላጐት በታህሳስ ወር ላይ ባደረግነው ኮንፈረንስ ውሳኔ ላይ ደርሰናል። ዝርዝሩን እንደ ሁኔታው ወደፊት ግልጽ እናደርጋለን።</p>

<p><span class="underline">ጦቢያ፦</span> አሁን በቅርቡ ሀገር ቤት ውስጥ የሚታተም አንድ ጋዜጣ (ጐሕ-ቅጽ-1 ቁጥር 019/91) ተቃዋሚ የሚባሉ ፓርቲዎች በ2000 ዓ.ም. ምርጫ ተሣታፊ እንዲሆኑና የፕሮፓጋንዳና የቅስቀሣ ሥራ የሚጀምሩበት አዲስ መጽሔት የሚያሳትም ድርጅት ለማቋቋም በእርስዎ አማካኝነት የፕሮጀክት ፕሮፖዛል ለዩናይትድ ስቴትስ ዲፓርትመንት ቀርቧል ሲል ዘግቧል። በኢትዮጵያ ጉዳይ ጋዜጣና መጽሔት ለማውጣት የአሜሪካ የውጪ ጉዳይ መ/ቤት ይመለከተዋል?</p>

<p><span class="underline">አቶ ክፍሉ፦</span> ሀገር ቤት የሚታተም አንድ ጋዜጣ ስላወጣው ሃሳብ እኔ የማውቀው ነገር የለም። እነዚህ ሰዎች ይህን መጣጥፍ ሲያወጡ ዜናውን ከየት እንዳገኙ አላውቅም ወይም የሚመለከታቸውን ሰዎች የጠየቁ አይመስለኝም። ቢያንስ እኔን አልጠየቁኝም።</p>

<p>በደፈናው መናገር የምሻው አንዳንድ ጋዜጦች ወይም ከጋዜጦቹ ኋላ ያሉ ግለሰቦች፣ የጋዜጣ ሥራ መተዳደሪያቸው በመሆኑም ይሁን በሌላ ምክንያት፣ በፈጠራና በፍሬ ከርስኪ ሥራዎች ላይ ተሰማርተዋል። ጦቢያ ወደዚህ ዓይነት አሠራር መውረድ ያለባት አይመስለኝም። ሕዝቡ ግን አንድ ነገር ቢያደርግ ደስ ይለኛል። አንዳንድ ጋዜጦች፣ ከውስጥ አዋቂ በተገኘ፣ በደረሰን ዜና፣ ወዘተ፣ የሚባሉ አገላለጾችን በመጠቀም የሀሰትና የፈጠራ ወሬ ለመንዛት መሸሸጊያ ስላደረጉ፣ ሕዝቡ የዜና ምንጮችን አጥብቆ መጠየቅ ያለበት ይመስለኛል።</p>

<p><span class="underline">ጦቢያ፦</span> «የኢትዮጵያውያን ሕብረ ብሄራዊ ፖለቲካ መድረክ» የሚባለው፣ በእርስዎና በአቶ ያሬድ ጥበቡ የሚመራው ድርጅት ዓላማው ምንድነው?</p>

<p><span class="underline">አቶ ክፍሉ፦</span> መሠረታዊ ዓላማዎቻችን አምስት ናቸው።</p>

<dir>
<p>ሀ/ የተራዘመ ሠላማዊ የፖለቲካ ሂደት፣</p>

<p>ለ/ ሀገራዊ ሉዓላዊነት፣</p>

<p>ሐ/ የሕግ የበላይነት፣</p>

<p>መ/ የዲሞክራሲያዊና ሰብዐዊ መብት መከበር</p>

<p>ሠ/ ብሔራዊ እርቅ ናቸው።</p>
</dir>

<p>ከዚህ ውጭ ግን መድረክ ዝርዝር በሆኑ የሀገሪቱ የኢኮኖሚና የፖለቲካ ጥያቄዎች ላይ መርሃ ግብር የለውም። ቀደም ብዬ እንደገለጥኩት ጥያቄው ኢህአዴግን በምርጫ የማሸነፍና ያለማሸነፍ ጉዳይ አይደለም። ሕዝቡ በፖለቲካ ሂደቱ እንዴት ይሳተፍ? የሚለው ይመስለኛል መሠረታዊው ጥያቄ። ሕዝቡ በፖለቲካ የመሳተፍ መብቱን እንዴት እናረጋግጥ? የፖለቲካ ሥልጣን ባለቤት መሆኑስ እንዴት ይረጋገጥ? የሚል ነው። በአጣዳፊ ሕዝብ የሥልጣን ባለቤት ይሆናል የሚል ቅዠት የለንም። ኢህአዴግም እጁን አጣጥፎ ይቀመጣል የሚል የፖለቲካ የዋህነትም አልተጣባንም። የምርጫ ፖለቲካ ሂደት መጀመር ጉዳይ ግን አማራጭ የለውም።</p>

<p><span class="underline">ጦቢያ፦</span> እስቲ ደግሞ ወደ አሣተሟቸው መጻሕፍት እንመለስ። ደርግ የበላይነቱን ሊያገኝ የቻለው አንዳንድ መሠረታዊ ለውጥ ፈላጊ የፖለቲካ ኃይሎች፣ በተለይም መኢሶን «ሂሳዊ ድጋፍ» (ጭሪቲቻል ጹፕፖርት) በሚል ሥልት ከደርግ በማበሩ እንደሆነ በመጽሐፍዎ ገልፀዋል። አሁን ወደ ኋላ ሲያዩት እናንተ (ኢሕአፓዎች) ለዚህ አማራጭ ነው ብላችሁ የሄዳችሁበት መንገድስ ብቸኛው ነበር ብለው ያምናሉ?</p>

<p><span class="underline">አቶ ክፍሉ፦</span> ጥሩ ጥያቄ ነው። እንኳንስ የፖለቲካ እንቅስቃሴንና የፓርቲን ታሪክ፣ የአንድ ሰውን የፖለቲካ ሕይወት፣ የግል ሕይወትም ቢሆን፣ ወደ ኋላ ዞር ተብሎ ሲታይ፣ እንዲህ ቢደረግ ኖሮ፣ እንዲህ ባልተደረገ ነበር፣ ወዘተ፣ ማለት ይቻላል። ሰው ብዙ ጊዜ የሚረሳው ታዲያ፣ ከ20-25 ዓመት በፊት የነበረው የሰው ብስለት፣ አሁን ካለው በጣም እንደሚለይ፣ አሁን ያለን ዕውቀትና ግንዛቤ ከ20-25 ዓመታት በፊት እንዳልነበረ፣ አሁን ያለን ተሞክሮ በፊት እንዳልነበረን መረዳት ይቻላል። የኢትዮጵያም ሆነ የዓለም ሁኔታ ተቀያይሯል። ያኔ የነበረው ሁኔታ ከአሁኑ በእጅጉ ይለያያሉ።</p>

<p>ለማንኛውም ወደ ጥያቄው ልመለስና፣ በሀገሪቱ የነበሩ ለውጥ ፈላጊ ኃይሎች ሁሉ ቅራኔአቸውን አዋውጠው፣ ልዩነታቸውን አቻችለው፣ ለዘላቂ የሀገር ጥቅም፣ ለህዝቡ ደህንነትና ዋስትና ሲሉ ተባብረው መስራት ነበረባቸው። ያ አልተደረገም። ያ ጉዳይ ሁላችንም የፈፀምነው ስህተት ይመስለኛል። የዲሞክራሲ ባህል ስላልነበረን ይሁን ወይም እንከተለው የነበረው ፍልስፍናን በሚገባ አላዋሃድነው እንደሆነ አላውቅም። መቻቻል ይጐድለን ነበር። ያ ሁኔታ በጣም ጐድቶናል። ትንሹ ቅራኔ ወደ ትልቅነት እያደገ ሄዶ በኋላ በጥይት ወደመፈላለግ ደርሰናል። በዚህ ቃለ መጠይቅ ላይ እገሌ ልክ ነበር፣ እገሌ ተሳስቷል ብዬ ብጽፍ በጣም የተቆነፀለ ስለሚሆን በደፈናው መናገር የምሻው መኢሶን፣ «ሂሳዊ ድጋፍ» የሚል አቋም ቢወስድም፣ በደርግ ከመመተር አላዳነውም። ደርግ ጠላቱን ብቻ ሳይሆን ወዳጁንም ጭምር ነበር የሚበላው። አንገዛም ያሉትን ብቻ ሳይሆን ያገለግሉ የነበሩትን ጭምር ነው የጨፈጨፈው።</p>

<p>ኢሕአፓ በእርግጥ ከፍተኛ ጉዳት ደርሶበታል። ብዙ አባላቱ እየታገሉ ወድቀዋል፣ የአመራሩ አባላት ጭምር። ኢሕአፓ ጉዳት ሊደርስበት የቻለው፣ በተለይም በደረሰበት ከፍተኛ ጥቃት ሲሆን፣ ድርጅቱ የፈፀማቸው ስህተቶችና ግድፈቶች ነበሩ። አባላቱም ሆኑ ድርጅቱ እንደ ዓላማ ይዘው የተነሷቸውን ጉዳዮች ግን እስከመጨረሻው ድረስ በጽናት ይዘዋቸው ቆይተዋል።</p>

<p>የመኢሶንን ጉዳይ ስንመለከት ግን ሁለት ጊዜ ነው ጉዳትና ሽንፈት የደረሰበት። የመጀመሪያው የዴሞከራሲያዊ መብት ካልፈቀደ መንግሥት ጐን መቆሙ፣ ውሎ አድሮ አምባገነን ሊሆን ከሚችል ኃይል ማለትም ከደርግ ጋር መሰለፉ፣ እንዲያም በማድረጉ በሕዝብ ላይ ለተፈፀመ ግፍ በተባባሪነት ተጠያቂ አድርጐታል። ስለሆነም የመጀመሪያው የመኢሶን ሽንፈት ኢሰብአዊና ኢዴሞክራሲያዊ ከሆነ መንግሥት ጐን መቆሙ ነው። የዚያ መንግሥታዊ መዋቅር አንድ አካል አንድ አምሳል ሆኖ መታየቱ ነው። መሠረታዊውና ዋናው መኢሶን ላይ ጉዳት ያስከተለው ስህተት ይህ ይመስለኛል። በዓላማ ላይ የተፈፀመ ስህተት አድርጌ አየዋለሁ። ሁለተኛው ደግሞ መኢሶንም ቢሆን እንደሌሎች መጨፍጨፍ አልቀረለትም። መታረዱና መገደሉ አልቀረም።</p>

<p>አሁንም ቢሆን ነገ ኢሰብአዊና ኢዴሞክራሲያዊ ድርጊቶችን ከሚፈጽም መንግሥት ጋር መተባበር ለኢትዮጵያ ሕዝብ ይበጃል፣ ይጠቅማል ብዬ አላስብም። «ሂሳዊ ድጋፍም» አልነው ሌላ፣ ወንጀልና ፍጅት ከሚፈፅም መንግሥት ጋር ተባባሪ መሆን ለኢትዮጵያ ሕዝብ ይጠቅማል ብዬ አልገምትም። በወጣትነቱ የያዘው አባዜ አለቀቀውም ትሉኝ ይሆናል፤ አዎ አለቀቀኝም። አይለቀኝም። ቢያንስ ከህሊናዬ ጋር ታርቄ መቆየትን እመርጣለሁ። በፀፀት መኖር ምርጫዬ አይደለም።</p>

<p><span class="underline">ጦቢያ፦</span> ደርግ ኢሕአፓን ለማጥፋት ዘመቻውን በተለያዩ እርከኖች ወይም ምዕራፎች ከፋፍሎት እንደነበር በመጽሀፍዎ አውስተዋል። በእናንተ በኩል ይህንን ለማክሸፍም ሆነ ለማለዘብ የተወሰዱት የአፀፋ እርምጃዎች ፍሬ ያስገኙ እንዳልነበሩ የመጨረሻው ሁኔታ ይመሰክራል። ተሳስታችሁ እንደነበረ ግልፅ አይደለም?</p>

<p><span class="underline">አቶ ክፍሉ፦</span> ከደርግ ጋር በተደረገው ትግል ተሸንፋችኋል። ስለተሳሳታችሁ አይደለም ወይ? ነው ጥያቄው። በተለያዩ ቦታዎች እንደገለጽኩት በትግላችን ዘመን ስህተቶች ፈጽመናል። ድክመቶችም ነበሩብን። እነዚያ ስህተቶችና ድክመቶች በድርጅቱም ሆነ በአባላቱ ላይ ለደረሰው ጉዳት አስተዋጽኦ አበርክተዋል። እዚህ ላይ መጠቀስ ያለበት ዐብይ ነጥብ፣ ያ ትውልድ ላካሄደው ትግል ዋነኛ ችግሮቹ፣</p>


<ol>
 <li>በ1967 ዓ.ም. ደርግ በተከታታይ በወሰዳቸው የኢኮኖሚ እርምጃዎች፣ የመሬት ለአራሹ፣ የፋብሪካ ማገር (መውረስ)፣ ወዘተ፣ የዚያን ትውልድ መታገያ ጥያቄዎች ቀማ። ሕዝቡን ሊሰባሰብ የሚችልባቸውን ጥያቄች ቀማ። ትግሉንም እጅግ አስቸጋሪ አደረገ። የመጀመሪያው ፈተና ይህ ነበር።</li>

 <li>ከሁለት አመት በላይ የቆየና እጅግ አሰቃቂ ጭፍጨፋ አካሄደ። ተቃውሞ የሚባል ነገር ከሰው አእምሮ እንዲጠፋ የሚችለውን ሁሉ አደረገ።</li>
</ol>


<p>በእኔ እምነት ለደረሰው ችግር ዋነኛ ምክንያቶቹ ከላይ የጠቀስኳቸው ናቸው። የዚያ ትውልድ አባላት በትግሉ አውድማ ላይ ቢወድቁም፣ ድርጅቱ ቢዳከምም፣ ዋናው መፈረጃ የፖለቲካ ሥልጣን መያዝ መሆኑ ቢታወቅም፣ ከተማሪ እንቅስቃሴ ጀምሮ የታገሉላቸውና የታገሉባቸው ጥያቄዎቻቸው ከፊሉ ተፈጽመዋል። ገበሬው መሬት አግኝቷል። ይህ ድል ብዙ መስዋዕትነት ተከፍሎበታል።</p>

<p>የሕዝቦች የእኩልነት መብት ጥያቄ፣ የዴሞክራሲና የሰብዓዊ መብት ጥያቄዎች፣ ሙሉ ምላሽ ያላገኙ ቢሆንም በብዙ ሚሊዮን በሚቆጠሩ ሕዝቦች ዘንድ ደርሰው ተቀባይነት አግኝተዋል። እነዚህና የመሳሰሉት ድሎች፣ የዚያ ትውልድ አባላት እንደ ጧፍ በርተው እንደ ሰም ቀልጠው የተገኙ ድሎች ናቸው።</p>

<p><span class="underline">ጦቢያ፦</span> የውጭ ግንኙነታችሁ (ከመንግሥታትም ሆነ ከፖለቲካ ድርጅቶች ጋር) የተዋጣለት ነበር ለማለት ያስቸግራል። የዚህ ምክንያቱ ምንድነው?</p>

<p><span class="underline">አቶ ክፍሉ፦</span> የውጭ ግንኙነትን በተመለከተ የተዋጣላችሁ አልነበራችሁም የሚለው አስተያየት ትክክል ይመስለኛል። «ለምን?» የሚለውን ጥያቄ ማየት ከባድ ቢሆንም የራሴን አንዳንድ አስተያየቶች እሰነዝራለሁ። ኢሕአፓ ሲፈጠር ጀምሮ በጣም ግልጽ የነበረ ጥያቄ ቢኖር እርዳታ ከማ? እንዴት? የሚለው ነበር። ከመንግሥታት እርዳታ እናገኛለን የሚል ቅዠት አልነበረንም። መንግሥታት የራሳቸው ብሔራዊ ጥቅም ስላላቸው እሱን ያስቀድማሉ። እንደኢሕአፓ ከመሳሰሉ ትናንሽ ድርጅቶች ጋር ግንኙነት ፈጥረው ከኢትዮጵያ መንግሥት ጋር ያላቸውን ግንኙነት ማበላሸት አይሹም። ስለሆነም ከመንግሥታት ድጋፍ ለማግኘት ብዙም ጥረት አልተደረገም። ቢያንስ እስከ 1968 ዓ.ም. ድረስ ለእርዳታ ትኩረት ይደረግ የነበረው እንደኛው በችግርና በመከራ በእግራቸው ለመቆም ይውተረተሩ ከነበሩ ድርጅቶች ነበር።</p>

<p>ይህ ምርጫም ሌላ ጠቀሜታ ነበረው። መንግሥታት የሚሰጡት እርዳታ ከረዥም የፖለቲካ ክር ጋር ነው የሚመጣው። ሊቆጣጠሩ የሚችሉበት ወጥመድ ያዘጋጃሉ። ኢሕአፓ ደግሞ አጥብቆ ይፈራ የነበረው የነፃነቱን መቀማት ነበር። ድርጅቶቹን የመረጠውም ለዚህ ነበር።</p>

<p>ጥያቄውን ሰፋ አድርገን ሳናየው ግን ኢሕአፓ የአፄ ኃይለ ሥላሴን መንግሥት ተቃውሞ የተነሳ በመሆኑና የሚታገለውም ከምዕራቡ ዓለም ነፃ ለመሆን በመሆኑ ከምዕራቡ ዓለም ጋር (በመንግሥት ደረጃ ማለቴ ነው፣) ግንኙነት አልነበረውም።</p>

<p>ኢሕአፓ ገና ከመጀመሪያው ከሶቪየት ሕብረት ጋር ግንኙነት መሥርቷል። ባልሳሳት 1964 ዓ.ም. አካባቢ ይመስለኛል። ከዚያ በኋላም ግንኙነቱን ለመቀጠል ተሞክሯል። (ዝርዝሩን በ«ያ ትውልድ» ቅጽ 1 ላይ ያገኛሉ።) ሶቪየቶች ከደርግ ጋር እየተቀራረቡ በሄዱ መጠን ኢሕአፓን በጠላትነት እየፈረጁ ሄዱ። በኋላም ጠላት ነው አሉ። ከሶቪየት ሕብረት ጋር ግንኙነት የነበራቸው አጋር ሀገሮችና ድርጅቶች በሙሉ ኢሕአፓን ዓይንህን ላፈር አሉት። ደርግን መረጡ። የቀዝቃዛው ጦርነት ዘመን በመሆኑ ኢትዮጵያ ከምዕራቡ ዓለም ወጥታ ወደ ምሥራቁ ዓለም የምትገባበትን መንገድ ቀየሱ። ደርግ ለዚህ ሁኔታ ዝግጁ ነበርና ተባበራቸው። ደርግ እርዳታ ይፈልግ ነበርና እቅፋቸው ውስጥ ገባ። የደርግ ጠላቶች የሶቪየት ሕብረትና የአጋር ሀገሮቿ ጠላቶች ሆኑ። በጥቅሉ ለመናገር፣ የኢሕአፓ የውጭ ግንኙነት ችግር ከቀዝቃዛው ጦርነት ጋር የተያያዘ ይመስለኛል። ኢሕአፓ ከሁለቱም ኃይሎች ሳይወግን በነፃነት ለመራመድ ሞከረ። በእርግጥ ያለውጭ ኃይል ድጋፍ መታገል እንደሚቻል ኢሕአፓ አስመስክሯል። (እስከ 1971 ዓ.ም. ድረስ ኢሕአፓ ያገኝ የነበረው የውጭ ድጋፍ ከቋት የሚገባ አልነበረም) ካለውጭ ድጋፍ ማሸነፍ ይቻላል ወይስ አይቻልም? ለሚለው ጥያቄ መልስ የለኝም።</p>

<p>ይህ የእርዳታ ጥያቄ የዘመናችን ችግርም ይመስለኛል። ዓለም በአንድ ልዕለ ኃይል ሥር በወደቀችበት በአሁኑ ዘመን ረድፉን ያላሳመረ የት ሊደርስ ይችላል? ድሮ እንኳን ማኩረፊያ ነበር። ከምሥራቅ ወደ ምዕራብ፤ ከምዕራብ ወደ ምሥራቅ መሯሯጥ ይቻል ነበር። አሁን ዓለም በሙሉ ምዕራብ ሆኗል። ምሥራቅም ብንሄድ ምዕራብ ነው። ምዕራብም ብንሄድ ያው ምዕራብ ነው። ማምለጪያ የለም። በብሔራዊ ኩራትና በነፃነት ለማደግ ለሚፈልጉ ኃይሎች ታላቅ ፈተና ነው። መፈናፈኛው ጠቧል። የውጭ ግንኙነት የዚያን ጊዜው ኢሕአፓ ችግር ብቻ አይደለም። የወቅቱ ችግራችን ጭምር ነው። ነፃነትንና ኩራትን ጠብቆ ለመጓዝ መሞከር አዳጋች እየሆነ ሄዷል። አገልጋይነትና ሎሌነት ደግሞ ምርጫ አይደለም። ለሀገራችን ችግር መፍትሄ አይሆንም።</p>

<p>ከአቶ ክፍሉ ጋር ያደረግነው ውይይት በዚሁ አላበቃም። በሚቀጥለው ውይይት ክፍል 2 አቶ ክፍሉ የኢሕአፓን ውስጣዊ ሕይወት፣ ፖሊሲ፣ «በአንድ ትውልድ እልቂት» የነበረውን ሚና፣ ስለስደት ፖለቲካ ያነሳናቸውን ጥያቄዎች ይመልሳሉ።</p>


</body>
</html>
