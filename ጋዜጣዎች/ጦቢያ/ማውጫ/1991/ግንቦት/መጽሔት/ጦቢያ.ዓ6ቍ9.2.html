<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>manew tarikawi shtet yefe`Semew? - «wedi a`smera» weys meles?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ማነው ታሪካዊ ስህተት የፈፀመው? - «ወዲ አሥመራ» ወይስ መለስ?</h1>

<h3 align="right">ሀሰን ዑመር አብደላ</h3>


<p>ጠቅላይ ሚኒስትር መለስ ዜናዊ የቀድሞ ወዳጃቸው ኢሳይያስ አፈወርቂ ኢትዮጵያን በመውረራቸው ትልቅና ታሪካዊ ስህተት ፈፅመዋል አሉ። ትክክል ብለዋል። ከጠቅላይ ሚኒስትር መለስ ጋር ለመስማማት ልንገደድ ነው። መሬት ጠብ የማትል አባባል ናት የተናገሯት። አንዳንድ ጊዜም ቢሆን ከእሳቸው አፍ እያመለጠም እውነትነቱ የማያጠራጥር አባባል ይፈልቃል ማለት ነው። አንዳንድ ጊዜማ «በዋልድባም ይዘፈናል» ተብሎ የለ! ድሮውንም ቢሆን የተጠራጠርነው «ኢትዮጵያዊ አጀንዳቸውን» ነው።</p>

<p>ፕሬዚዳንት ኢሳይያስ ኢትዮጵያን በመውረራቸው ታሪክ ይቅር የማይለው ትውልዳዊ ስህተት ፈፅመዋል። 30 ዓመት የታገሉለትን የኤርትራ ነፃነት ብቻ ሳይሆን የአዲሲቷን ሀገራቸውን ህልውናም ጭምር ጥያቄ ውስጥ የሚያስገባ የጀብደኝነት ተግባር ነው የፈፀሙት። በትግራዊ ብሔረሰብና በ«ትግርኛ» ብሔረሰብ (ባንድ ስም ላለመጥራት የኤርትራ ትግሬኛ ተናጋሪዎች የሚጠቀሙበት አዲስ ስም ነው) መካከል በቀላሉ የማይሽር ጠባሳ ትቶ የሚያልፍ ቂም እንዲቋጠር አድርገዋል። ከተሳሳተ ግምት ተነስተው በለኮሱት ጦርነት ሳቢያ ራሳቸውን ካስገቡበት አጣብቂኝ ለመውጣት እየተደናበሩ ናቸው። ግራና ቀኝም እየተላተሙ ናቸው። አስታራቂ ሽማግሌዎችን ሳይቀር ያስቸገረ አጉል ፀባያቸው ገመናቸውን ይፋ እያወጣው ነው። ባጭሩ ከአቶ መለስ ቃል ለመዋስ «የቁማር ጨዋታቸው» ውጤት ለእሳቸውም ሆነ ለሀገራቸው መፃኢ ዕድል ወሳኝ አንድምታዎች እንደሚያስከትሉ በአካባቢ ታዛቢዎች ዘንድ ስምምነት ያለ ይመስላል።</p>

<p>ከጠቅላይ ሚኒስትሩ ጋር ያለን ስምምነት በፕሬዚዳንት ኢሳይያስ ጀብደኝነትና እብሪት ላይ ብቻ ተወስኖ እንዳይቀር እሰጋለሁ፤ ምክንያቱም በስህተቶቹ ቅደም ተከተልም ሆነ በተባባሪ ፈፃሚዎቹ ላይ መንገዳችን ለየቅል ነው። ታሪካዊ ስህተት የተፈፀመው ግንቦት 28 ቀን 1990 ዓ.ም ባድመ የተወረረች ዕለት ነው ወይስ አቶ መለስ ዜናዊ የህወሓት የርዕዮተ ዓለም ክፍል ኃላፊ ሆነው ተመድበው ድርጅቱን ለኤርትራ ግንጠላ መሣሪያ ማድረግ የጀመሩ ዕለት?</p>

<p>ታሪካዊው ስህተት ተፈፀመ የሚባለው የኢትዮጵያ ታሪክ ከኤርትራ የቅኝ ግዛትነት ታሪክ ጋር እንዲስተካከል ወደ 100 ዓመት ዝቅ እንዲል የተደረገ ዕለት ነው ወይስ የሁለቱ ሀገሮች ግብይት በዶላር ይሁን በመባሉ የሻዕቢያ አመራር ያኮረፈ ዕለት? ስህተቱ የተጠነሰሰው የኢትዮጵያን ብሔረሰቦች የሚከፋፍል ፖሊሲ የመንግሥት መመሪያ ሆኖ የተነደፈ ዕለት ነው ወይስ የአሥመራ መንግሥት በአሰብ ወደብ አጠቃቀማችን ላይ ሆን ብሎ መሰናክል መፍጠር የጀመረ ዕለት ነው? የታሪካዊ ስህተቱ እንብርት ከእንግዲህ ወዲያ ኢትዮጵያ ጠላት የላትም ብሎ መከላከያ ሠራዊቱን መበተኑ ነው ወይስ የሻዕቢያ ሠራዊት ሰተት ብሎ ወደ ዓዲግራት መገሥገሱ? የታሪካዊው ስህተት ጅማሮ አቶ መለስ በኢትዮጵያ ፕሬዚዳንትነታቸው ወቅት ኤርትራ እንድትገነጠል ለተባበሩት መንግሥታት ድርጅት ዋና ፀሐፊ ደብዳቤ የፃፉ ዕለት ነው ወይስ ፕሬዚዳንት ኢሳይያስ ገና የኢትዮጵያን ልብ (መዲና) እደበድባለሁ ብለው የደነፉ ዕለት? ባጭሩ ዛሬ ሀገሪቷ ለገባችበት ቀውስ ሁኔታዎቹ መመቻቸት የጀመሩት መቼ ነው? ተጠያቂውስ ማን ነው?</p>

<p>ምናልባት በወያኔ አመራር ዘንድ ዛሬ የሀገር ልዕልና ተደፍሮ፣ ድንበር ተጥሶ እነዚህን የመሳሰሉ «ከትግል የሚያዘናጉ ጥያቄዎች» ማቅረብ በአፍቃሬ ሻዕቢያ ጎራ እንደማያሰልፈን እርግጠኞች አይደለንም። ወያኔ በተለመደው ድርቅናው ምድረ - ነፍጠኛን «ፀረ - ኢትዮጵያ» አሰኝቶ ዘብጥያ ማውረድ ይሳነዋል ብለን አንገምትም። ይህንን ለማለት ሞራላዊ መብትም የለውም ብሎ መፅናናት ለራሱ በቂ አይደለም። ባለፉት ሦስት ወራት ውስጥ ብዙ ያልተጠበቁ ቲያትሮች ተመልክተናል። ገና ብዙ እናያለን። ጥያቄዎቹ ግን መጠየቅ ብቻ ሳይሆን መልስም ማግኘት አለባቸው። የታሪካዊ ስህተቶቹ አድራጊዎቹ /ፈፃሚዎች/ መታወቅ ያለባቸው መሪዎቻችን ከታሪክ እይታ አንፃር የሚኖራቸውን ሥፍራ ለመወሰን ሳይሆን ለደረሰው ውርደት አንዱ ወገን ተጠያቂ መሆን ስላለበት ነው። ስህተትን መቀበል እንደ ነውር በሚቆጠርበት ኅብረተሰባችን ጠቅላይ ሚኒስትር መለስ የፕሬዚዳንት ኢሳይያስን እብሪትና አጉል ፀባዮች መኮነንና ማጋለጥ እንደቀለላቸው ሁሉ ራሳቸውን መመርመሩ ቀላል እንደማይሆንላቸው እሙን ነው። ለማንኛውም «በሀገራቸው ዕድል ላይ ቁማር የተጫወቱት» እንደጠቅላይ ሚኒስትር አባባል ፕሬዚዳንት ኢሳይያስ ብቻ ከሆኑ የኢትዮጵያ ዕድል ባስተማማኝ አመራር እጅ ነው ማለት ነው። እንፅናናለን።</p>

<p>ጠቅላይ ሚኒስትር መለስ የቀድሞ ጓደኛቸውን እብሪት በሚገባ እንደሚያውቁ ባንጠራጠርም የባድመ መወረር ልክ ከእኛ እኩል ዱብ እዳና ድንገት ደራሽ እንደሆነባቸው ግልፅ ነው። የአንድ ሀገር ጠቅላይ ሚኒስትርና (ያውም የጦር ኃይሎች ጠቅላይ አዛዥ) እንደ ውሎ - ገብ ተራ ዜጋ ስለ ሀገር መወረር እኩል ሲሰሙ ይህ የመጀመሪያ ሳይሆን ይቀራል? እሳቸውም ይህንን ሀቅ ለመደበቅ አልሞከሩም።</p>

<p>«እነዚህ ሁለት ሀገሮች እኮ እስከ ትናንት ረቡዕ በጣም ወዳጆች ነበሩ» እንዳለው የፈረንጅ ጋዜጠኛ ሁሉ «የድንበሩ ጦርነት» ለአካባቢ ታዛቢዎቹም ሆነ ለሁለቱ ወገኖች ወዳጅ ለሆነችው ልዕለ - ኃያል ሀገርም ያልተጠበቀ ክስተት ነበር። ለኢትዮጵያ ተቃዋሚ ኃይሎችም ያልተዘጋጁበትም ክስተት ነው የሆነባቸው። ሁላችንም ጆሮዎቻችንን ማመን አቅቶን ላለማመን ብዙ ጊዜ ያንገራገርነው ለዚሁ ነበር።</p>

<p>ላለፉት ሰባት ዓመታት የምናውቀው ሁለቱ ድርጅቶችም ሆኑ መንግሥታቱ እጅና ጓንት ሆነው መጓዛቸውን እንጂ በውስጣቸው ስለሚንተከተከው፣ ሊፈነዳ ስለደረሰው ቅራኔያቸው የሰማነው እምብዛም ነው። እርግጥ በድንበር ጥያቄዎች ዙሪያ መለስተኛ አለመግባባቶች ተነስተው እንደነበሩ በጭምጭምታ የሰማን አንጠፋም። ከዚህ ውጭ ግን የምናውቀው ነፋስ የማይገባበት የወያኔና የሻዕቢያ ትብብርና ወዳጅነት ነው። ሻዕቢያ በአፍዓበት በደርግ ሠራዊት ላይ በተቀዳጀው ያልታሰበ ድል እነዚህ ቅራኔዎች ተድበስብሰው ቀርተዋል። ብዙ ሳይቆይም ወያኔ በሽሬ እንዳሥላሴ ላይ ወሳኝ ድል አስመዘገበ። ሁለቱ ድርጅቶች ከእነዚህ ድሎች በኋላ ዋና ትኩረታቸው የጋራ ጠላታቸው በሆነው ደርግ ላይ የማያዳግም ድል ለመቀዳጀት ወደ አዲስ አበባና አሥመራ መገሥገስ እንጂ ቀደም ብሎ በመካከላቸው ስለተነሱት ጉዳዮች ለመነታረክ ጊዜም አልነበራቸውም። ከሁሉም የህወሓት አባላት ይበልጥ አፍቃሬ ሻዕቢያ የነበሩት የህወሓት የርዕዮተ - ዓለም ኃላፊ መለስ ዜናዊ የድርጅቱን የዋና ፀሐፊነት ቦታ የያዙትም በዚህ ግርግር ውስጥ ነው። ጊዜው ወያኔ ሓርነት ትግራይ በሮም ከደርግ ጋር የመጀመሪያውን ዙር ንግግር ለማድረግ ዝግጅቱን ያጠናቀቀበት ሰዓት ነበረ፤ «እንዳጋጣሚ ሆኖ»። በኋላም የሚስተር ሄርማን ኮኸንና የፖውል ሄንዚ አማካሪነት ታክሎበት የለንደንና የአዲስ አበበ ኮንፈረንሶች ተካሂደው ወያኔና ሻዕቢያ የሁለት ሀገሮች ጌቶች ለመሆን በቁ። ቀሪው ታሪክ የሁላችን የቅርብ ትዝታ ብቻ ሳይሆን በጋራ የቆጠርነው የፍዳ ዘመናችን በመሆኑ መደጋገሙ በቁስሎቻችን ላይ እንጨት እንደመስደድ ስለሚሆን መታቀቡን መርጫለሁ።</p>

<p>ሁላችን ከምናውቀውና «ወያኔና ሻዕቢያ ባንድነት ተራ በተራ የጋራ ጠላቶቻቸው የሆኑትን ጀብሃን፣ ኢዲዩን፣ ኢህአፓንና ደርግን በጋራ ተፋልመው አስወገዷቸው» ከሚለው የሁለቱን ድርጅቶች የትብብር ገፅታ ከሚያጎላው ታሪክ ከአንድ ዓመት ወዲህ የምንመለከተው የሽኩቻና የመናቆር ገፅታም አለ። ምንም እንኳን የሰሜን ወገኖቻችንን ደመ - ቁጡነት ድፍን ኢትዮጵያ የሚያውቀው ቢሆንም የዛሬው መጨካከን ያንድ ጀንበር የደም ፍላት ድርጊት ውጤት ሊሆን አይችልም። ሲንተከተክ የቆየ የእምቅ ስሜቶች ውጤት ነው።</p>

<p>«ወዲ አሥመራ» ለቀሪዎቹ የኢትዮጵያ ብሔረሰቦች ያለው ንቀትና ዝቅተኛ ግምት ለትግርኛ ተናጋሪ ወገኖቹ (ዓጋሜዎች) ይላቸዋል እንዳለው ያደባባይ ምስጢር ነው። እንደ እነሱ ትግርኛና ጣልያንኛ እያቀላቀሉ መናገር ስለማይችሉ «ዓጋሜዎች» ያልሰለጠኑ ናቸው። በወ/ሮ ኤለን ገብራይ የፍጡራን ደረጃ ምደባ መሠረት «ዓጋሜዎች» ከ «አድጊዎች» የሚበልጡት ባንድ እርከን ነው። «ምንም እንኳን የእንስሳት ሀኪም ብሆንም «ዓጋሜዎችን» ማከም አያቅተኝም» ያለው የጀርመን ተማሪው ጴጥሮስ የወገኖቹን አስተያየት ያጠቃልላል። ጣራ የነካ ጥጋብ፣ ብልግናና ትምክህት ይሏል ይህ ነው። ከ«ነፍጠኞቹም ትምክህት» በደረጃው የላቀ!</p>

<p>በሸፍጥ ላይ የተመሠረተው የወያኔና የሻዕቢያ ሽርክና ፍፃሜው ባያምርም ባንድ ወቅት አንዱ ለሌላው በገንዘብ ሊተመን የማይችል ውለታ መዋሉ የማይታበል ሀቅ ነው። ወያኔ በ1967 ሲወለድ የመጀመሪያዎቹን ታጣቂዎች ያሰለጠነ ሻዕቢያ ነው። ተክሌ መሀሪንና (ሙሴ) የማነ ኪዳኔን (ጃማይካ) የመሳሰሉ ምርጥ ካድሬዎችን በመላክ ተጋድሎ ሓርነት ሕዝብ ትግራይ (ተሓሕት) በትግራይ ምድር የትጥቅ ትግሉን እንዲያቀጣጥል የረዳው የነፍስ አባቱ ሻዕቢያ ነው። የወያኔ አመራር ዛሬ ካልካደው በስተቀር የሻዕቢያ ውለታ «ተራሮችን ያንቀጠቀጠ ትውልድ» በተሰኙት ገድለ - መድብሎቹ (ቅጽ አንድ ?) ውስጥ በሚገባ ተዘርዝሯል። በእንዳሥላሴ ውጊያዎች የሻዕቢያ ታንኮች ከች ባይሉለት ኖሮ ወያኔ አከርካሪውን ሊመታ ነበር የሚሉ የደርግ ጄኔራሎች አጋጥመውኛል። ጠቅላይ ሚኒስትር መለስ ታጋይ ሙሴ የሞተ (በእነሱ አባባል የተሰዋ) ዕለት ስቅስቅ ብለው ያለቀሱት አላስችል ብሏቸው ነው።</p>

<p>ስለ ውለታ ከተነሳ ዘንዳ ወያኔ ለሻዕቢያ የዋለለት ባያመዝን እንደማይተናነስ አጠያያቂ አይደለም። የወያኔ ውለታ በጦር ሜዳ ደረስኩልህ እገዛ ብቻ ሳይወሰን ሻዕቢያ በቀንደኛ ጠላቱ ጀብሃ ላይ በ1971 ዓ.ም የማያዳግም ድል መቀዳጀት የቻለው በወያኔ እርዳታ ነው። የ1967ቱ የኮሎኔል አጥናፉ አባተ «የራዛ ዘመቻ» ሊከሽፍ የቻለው ወያኔ የደርግ ሠራዊት መረብን እንዳይሻገር በማገዱ ነው። በገፍ የሚማገድ የሰው ኃይል ባስፈለገበት የጦር ሜዳ ሁሉ የትግራይ ታጋዮች ለሻዕቢያ ሲሉ አጥንታቸውን ከስክሰዋል። ሻዕቢያ አከሸፍኳቸው የሚላቸው 8ቱ የደርግ የዘመቻ ዙሮች መና ሆነው የቀሩት በወያኔ ተዋጊዎች መስዋዕትነት እንደሆነ ይነገራል።</p>

<p>ከሁሉ በላይ ልቆ የሚገመተው ወያኔ በኢትዮጵያ የፖለቲካ ሥልጣን መዘውር ከጨበጠ በኋላ ለሻዕቢያ የዋለለት ውለታ ነው፤ በገንዘብ ብቻ ሊተመን የማይችል ውለታ። ወያኔ በኢትዮጵያ መንግሥትነቱ ባይስማማ ኑሮ የኤርትራ ነፃነት (አሥመራን ከተቆጣጠረ በኋላም) ከሀርጌሳው የሶማሌ ላንድ ነፃነት እጣ - ፈንታ የተሻለ እድል አያጋጥመውም ነበር፤ በተለይም ኢትዮጵያ የአዲሷን ሀገር ነፃነት አንድም ሀገር እንዳያውቀው ያላትን የዲፕሎማሲ ጫና ብትጠቀም። ሻዕቢያ ከግራ - ቀኝ እየተላተመ ኤርትራን የአካባቢ ኃይል ለማድረግ የተንጠራራው ከኢትዮጵያ መንግሥት ጋር በነበረው የጋራ መከላከያ ቃል -ኪዳን ተማምኖ ነው። የጋራ መከላከያ ውላቸው ሳይፈርስ እርስ በእርስ ጦርነት የገቡ ሀገሮች የዛሬዎቹ የወያኔና የሻዕቢያ መንግሥታት የመጀመሪያዎቹ ሳይሆኑ ይቀራሉ? በሀኒሽ ደሴት ውጊያ ላይ ወያኔ ለሻዕቢያ አሳልፎ የሰጣቸው ሮኬቶች ናቸው ዛሬ መልሰው ለመከላከያ ሠራዊቱ ጠንቅ፣ ለአገር ልጆች ማምረቻ ናቸው የሚባሉት።</p>

<p>ወያኔ ሻዕቢያን በኢትዮጵያ አንጡራ ሀብት ላይ አዛዥ - ናዛዥ አድርጎ ሁለቱ ድርጅቶች የሀገሪቷን ሀብት እንደ ጦር ምርኮ ሲቀራመቱ ከርመዋል። ጠቡም የተጀመረው ይህ በናቅፋ መውጣት ሳቢያ አጠያያቂ የሆነ ዕለት ነው። ጠቅላይ ሚኒስትር መለስ በቅርቡ ባንድ ቃለ - ምልልስ እንዳሉት እነዚህ ሁለት ድርጅቶች አንዱ ለሌላው የዋለውን ውለታ አለመናገሩ ይመረጣል፤ ምክንያቱም የምናውቃቸው ብዙ የጓዳ ምስጢሮች ይዘከዘካሉና። እነዚህ ሁሉ ቅርበቶችና ውለታዎች ግን በግንቦት 28 ቀን 1990 ዓ.ም የተቀጣጠለውን የድንበር ወረራ ሊያስቀሩ አልቻሉም።</p>

<p>የተለያዩ ሰዎች ለጦርነቱ መንስዔ ብዙ ምክንያቶች ደርድረዋል። አሁንም እየደረደሩ ናቸው። አንዳንዶቹን እንመልከታቸው። «ሱዳንን እንዲወጉበት በአሜሪካ በተሰጣቸው መሣሪያ አላህ እርስ በእርሳቸው እንዲጠፋፉበት አደረጋቸው» ያሉት የሱዳኑ ዶክተር ሀሰን አል - ቱራቢ ነበሩ። «የኢትዮጵያ አምላክ ይችን ሀገር ጥሎ አይጥላትምና ለኢትዮጵያ የደገሱት ጥፋት እርግማን ሆኖ እርስ በእርስ ለመጠፋፋት አበቃቸው» ያሉ ሀገር ወዳዶችም አልጠፉም። «በአወዛጋቢው ባድመ መሬት ሥር የኡራኒየም ክምችት ስለተገኘ ነው ጉዳዩ እንደዚህ ሊጋጋል የቻለው» ያሉም አሉ። «ኤርትራ በትግራይ በተሠራው ልማት ቀንታ ነው ለማውደም ታጥቃ የተነሳቸውም» ተብሏል። «ኤርትራ ባጭር ጊዜ ለአፍሪካ ልማት አብነት ሆና ስሟ ስለገነነ &lt;ቀኑብሽኗ ወደ ኋላ ለመጎተት የትግራይ ልጆች ያቀጣጠሉት ጦርነት ነው» ያለኝ ኤርትራዊም አለ። «የወያኔ መሪዎች ከዚህ በፊት ከወሎና ከጎንደር መሬት ቆርሰው ወደ ትግራይ ክልል እንዳጠቃለሉት ሁሉ አሁን ከኤርትራ መሬት ወስደው &lt;የታላቋን ትግራዯ ምስረታ የምር ስለተያያዙት ነው» ሲል አንድ ዶ/ር በርሄ የሚባል ኤርትራዊ ምሁር በአሜሪካ ድምፅ ሬዲዮ ሲናገር ሰምቻለሁ። ብዙ ምክንያቶች ከመዘርዘራቸው የተነሳ ግራ ተጋብተናል። የተደረደሩት ምክንያቶች ሁሉ እንደተጠቀሱቱ ሁሉ ፈገግ የሚያሰኙ አይደሉም። ከበድ ያሉና በግምት ውስጥ ሊገቡ የሚችሉም አሉ።</p>

<p>ለተወሰነ ዓላማ ግብ መምቻ የተመሠረተ ቃል ኪዳን ዓላማው የተሳካ ዕለት እርባናው እየቀነሰ መምጣቱ ሳይታለም የተፈታ ነው። የሻዕቢያና የወያኔ ቁርኝት ዋና ዓላማው ደርግን መጣልና የኤርትራን ነፃነት ማወጅ ነበር። ሁለቱም ግቦች በተሳኩ ማግሥት ቃል ኪዳናቸው የመሰነጣጠቅ ምልክቶች ማሳየት መጀመሩ አይገርምም። ወያኔ ዛሬ ሊያስረዳን እንደሚሞክረው ኤርትራ በኢትዮጵያ አንጡራ ሀብት እንድትንደላቀቅ የተደረገው በዚህ በመደለል ወደ ኢኮኖሚ ትብብር አምርታ ወደ ፖለቲካዊ ህብረት እንዲሸጋገር ለማግባባት ነበረ የተባለው ፖለቲካቸው ከስሯል። ኤርትራ የራሷን ገንዘብ በማውጣቷ ይህንን አካሄድ በእንጭጩ ቀጭታዋለች። ምክንያቱም የፖለቲካ ነፃነቷን በኢኮኖሚ ራሷን በመቻል መደገፍ ፈልጋለች። ተገቢም ነው። ሰንደቅ ዓላማው ብቻ ቢውለበለብ ዳቦ አይሆንም። በኢኮኖሚ ደግሞ ራሷን ለመቻል አቅሟ አይፈቅድላትም። እንቆቅልሹ እዚህ ላይ ነው፤ ፈረንጆቹ እንደሚሉት «ፓራዶክሱ»።</p>

<p>ዩሱፍ ሰዊዳ የተባለው ሊባኖሳዊ ፀሐፊ ሀገሩ ከሶርያ ጋር ያላትን ግንኙነት አስመልክቶ ያለውን አባባል ያስተውሏል። «ለሊባኖስ ከሶርያ ጋር መቀላቀል የፖለቲካ ሞት ነው። ነፃ ሊባኖስን ለብቻው መመሥረት የኢኮኖሚ ሞት ነው» ብሎ ነበር። ሊባኖስን እንደ ኤርትራ፣ ሶርያ በሚለው ምትክ ደግሞ ኢትዮጵያን ወስደን ጉዳዩን ለመመልከት እንሞክር። ነፃይቷ ኤርትራ ለኢኮኖሚ ነፃነት አቅም የላትም። ከኢትዮጵያ ጋር ቁርኝቱ 30 ዓመት የተታገለችለትን ነፃነት ዋጋ - ቢስ ያደርገዋል፤ የችግሩ እንብርት ይህ ነው።</p>

<p>ነገር ግን ሊባኖስ አቅሟን አውቃ ከታላቅ ጎረቤቷና እህቷ ጋር በሰላም ትኖራለች። ሊባኖስ ሶርያን ወረረች ሲባል አልተሰምቶም፣ አልታይቶም! የማይታሰብ። ኩዌት ኢራቅን ወረረች ማለት ነው። የኤርትራ ችግር የኢኮኖሚ አቅሟን አለማወቅ ብቻ አይደለም። በዚህ ኢኮኖሚ አቅም ላይ ተንደላቅቆ የአካባቢ ኃይል ለመሆን መንጠራራት ነው። «ለጌታህ አንድ ብር መፅውት» ያለ የቱርክ ለማኝ ዓይነት አካሄድ ነው። ቱርካዊው ለማኝ ይህንን ባለበት ጊዜ ዓረቦች በቱርክ ቅኝ አገዛዝ ሥር ነበሩ። «ለጌቶቻችሁ ጤፍ ካልላካችሁ እንወርራችኋለን» ለማለትም አቅም ያስፈልጋል።</p>

<p>ሌላው ትልቁ ስህተት ደግሞ የድንበር ግጭቱ የተተነኮሰበት የተሳሳተ የሂሳብ ስሌት ነው። በፕሬዚዳንት ኢሳይያስ ስሌት (ጫልቹላቲኦን) መሠረት በባድመ - ድንበር ግርግር ሳቢያ ከወያኔ አመራር ጋር ስለ ድንበሩ ብቻ ሳይሆን ስለ ጤፍ ጉዳይም መነጋገር ይቻላል ነበረ ትልሙ። ጉዳዩ ለኢትዮጵያ ፓርላማ ቀርቦ የጉዳዩ ባለቤት የኢትዮጵያ ሕዝብ ይሆናል የሚል ግምት በምናባቸውም አልታያቸውም። በጫካ ዘመናቸው ፓርላማና ሕዝብ የሚባሉ «ገለመሌዎች» ጣጣ አልነበረም። ይህ ሁሉ መንግሥትነት ያመጣው ጣጣ ነው ፕሬዚዳንት ኢሳይያስን ጉድ ያደረጋቸው። ደጋግመው «አንድ ጊዜ ፊት ለፊት ከጠቅላይ ሚኒስትር መለስ ጋር ተገናኝተን እንወያይ» የሚሉትም ለዚሁ ነው።</p>

<p>ሌላው ምክንያት ደግሞ የጠቅላይ ሚኒስትር መለስ የእናት ዘመዶች ወደር የለሽ እብሪት ነው። እሳቸውም ይህንኑ እብሪታቸውን በሚገባ እንደሚያውቁት ነግረውናል። ያላወቁት ግን «ወዲ አሥመራ» ትናንትና ከትቢያ ፈጠርናቸው ለሚሏቸው «ዓጋሜዎች» ያለው አነስተኛ ግምት አለመለወጡን ነው። ሻዕቢያ ያ የትናንትናው የእሱ ፍጡር ዛሬ ኢትዮጵያን የመሰለች የአካባቢ ኃይል ጌታና ባለቤት መሆኑን ሊዋጥለት አልቻለም። ሁለቱ ድርጅቶች አዲስ አበባንና አሥመራን ከተቆጣጠሩ በኋላ ግን ማን ለማን የላቀ ባለውለታ እንደሆነ በጥያቄ ዙሪያ የሚነሱ «እኛ ነን ለዚህ ያበቃናቸው» ፉክክር እንደነበረ ግልፅ ነው። ለዚህ ዓይነተኛው ምሳሌ የጄኔራል ሐየሎም አገዳደል ነው። ሐየሎም ገዳዩን ጀማል ያሲንን በጥፊ ያጮለው «ዕድሜ ለሻዕቢያ በል፣ ለዚህ ወግ ማዕረግ አበቃችሁ» ማለቱ ነው ተብሏል። ኢትዮጵያ የኤርትራን ወደቦች መጠቀም ካልቻለች ከውሃ እንደወጣች ዓሣ ተንፈራፍራ ትንፋሿ ቁርጥ የሚል የሚመስላቸው ኤርትራውያን በርካታ ናቸው። ኤርትራ በኢትዮጵያ ኢኮኖሚ ላይ ያላት ተደጋፊነት በወደቦች ማስፈራሪያ የሚካካስ እየመሰላቸው ራሳቸውን አታልለዋል። ይህ ደግሞ ሌላው የተሳሳተ የሂሳብ ስሌት ነው።</p>

<p>ለዚህ ጦርነት ከተደረደሩት ምክንያቶች ሁሉ በሰሚው ዘንድ እምብዛም ተቀባይነት ያላገኘ ምክንያት አለ። የሁለቱ ሀገሮች ድንበር በውል ታውቆ ችካል አስፈላጊ ሆኖ በመገኘቱ በሁለቱ ወዳጆች መካከል ጦርነት መለኮስ አስፈለገ የሚለው የኤርትራ ወገን ለማሳመን ምክንያት አድርጐ የሚያቀርበው ሰበብ ነው። ፕሬዚዳንት ኢሳይያስ የግድ ሳይውል ሳያድር አስመላሽ የሚፈልጉትን የኤርትራ መሬቶች (ኤሪትረአ እርረደንታ) ከሱዳን፣ ከየመን፣ ከጅቡቲና ከኢትዮጵያ መመለስ ከነበረባቸው በዋና ደጀናቸውና ደጋፊያቸው የሆነው ወያኔ የሚመራትን ኢትዮጵያን ማስቀደም አልነበረባቸውም፣ ሌላውን አለኝ የሚሉትን «መሬታቸውን» ከጅቡቲ፣ ከሱዳንና ከየመን የሚመልሱት በወያኔ አለኝታነት ነውና።</p>

<p>የአካባቢ ታዛቢዎች ይህንን «የድንበር ጦርነት» ባቀጣጠሉት ምክንያቶች ላይ በውል መስማማት ባይችሉም ጦርነቱ ለሁለቱ ድርጅቶች፣ ለሁለቱ መንግሥታትና ሕዝቦች የሚያስከትለውን ቀውስና በአካባቢ የኃይል አሰላለፍ ላይ ስለሚያሳድረው ተፅዕኖ ግን ስምም ናቸው። የዚህ ጦርነት ሰለባ የሚሆነው የትግራይ - ትግሪኝ ሪፐብሊክ ምሥረታ ብቻ አይደለም። የዚህ ጦርነት ሰለባ የሚሆነው በአካባቢው ሰፈነ የተባለው ሰላምም ብቻ አይደለም። ተነደፉ የተባሉት የልማት ጭላንጭሎች ብቻም አይደሉም። ብቸኛው ልዕለ - ኃያል ለአካባቢው የነደፋቸውን የትግሬና - የቱትሲ አናሣ የበላይነት የሰፈነበት የግዛት ማስተካከያዎችና የደህንነት አወቃቀሮች መና ሆነው ይቀራሉ።</p>

<p>ዛሬ እንደትናንቱ ካንዱ ጎራ ጋር አኩርፎ ከመቅፅበት ሌላ ማስጠጊያ ጎሬ ቢገኝ ፕሬዚዳንት ኢሳይያስ ዓይናቸውን ሳያሹ ተፃራሪ ደጋፊዎችን ፍለጋ በነጎዱ። ዓረብ - ሊግ እንገባለን ብለው በመወትወታቸው የዓረቡን ዓለም የሚያሞኙና ልዕለ - ኃያሉን ሀገር ደግሞ የሚያስፈራሩ ይመስላቸዋል። በዛሬዋ ዓለም ለብዙ ዥዋዥዌ ጨዋታ እምብዛም እድል የለም እንጂ ልክ ዚያድ ባሬ በ1970 ላይ ያሳየንን ቲያትር ፕሬዚዳንት ኢሳይያስ ደግመው ከማሳየት አይመለሱም ነበር። በመሀከሉ አሜሪካ ጨዋታ አደፍራሹን ገለል ለማድረግ የራሷን ጨዋታ ከጀመረች ፕሬዚዳንት ኢሳይያስ የተሳሳተ ሂሳባቸውን ዋጋ ከጎናቸው እንዳያገኙት ያሰጋቸዋል።</p>

<p>ከዚህ ጦርነት ወያኔም ሆነ ሻዕቢያ ተጠናክሮ ይወጣል የሚል እምነት ማንም የለውም። ተዳክመው እንደሚወጡ ግን በእርግጠኝነት መናገር ይቻላል። የሁለቱን የጥንት ወዳጆች ጠብ መሠረት አድርገው ተቃዋሚዎች ነን የሚሉ ወገኖች አጋጣሚውን ተጠቅመው አጀንዳዎቻቸውን ማራመድ ይችላሉ ወይ? ለሚለው ጥያቄ ግን የተጨበጠ መልስ የለንም። የምንፅናናባቸው እውነታዎች ግን አሉ። የወያኔ አሸናፊ ሆኖ መውጣት የኢትዮጵያ አንድነት ኃይሎች ድል መሆኑን አንጠራጠርም። ኢትዮጵያዊ ነኝ የሚል ወገን የሰማይ - ስባሪ የሚያካክሉ የወያኔን ስህተቶችን ከመጤፍ ሳይቆጥር ለወያኔ ድጋፉን የቸረው በዚህ ምክንያት ነው። ከአራቱ የዓለም ማዕዘናት ድምፁን ከፍ አድርጎ የሻዕቢያን ወረራ በውግዘት ያስተጋባውም ለዚሁ ነው። ጦርነቱ በወያኔ አሸናፊነት ከተደመደመ የኤርትራ አመራር አቅሙን አውቆ የጥፋት እጆቹን እንደሚሰበስብ እሙን ነው። ኤርትራ የአካባቢ እስራኤል አለመሆኗን ትገነዘባለች። ስለራሷ ከመሬት ተነስታ ያሳደረችውን የተጋነነ እምነትና አጉል መወጠር <span class="underline">«ማስተንፈስ»</span> ይቻላል፤ ጠቅላይ ሚኒስትር መለስ ከቀድሞ ፕሬዚዳንት መንግሥቱ ኃይለማርያም የተዋሷትን ቃል እኛም በተራችን እንዋሳቸውና።</p>

<p>ሽንፈቱ ለፕሬዚዳንት ኢሳይያስ እብሪትና ከአቅማቸው ጋር ላልተመጣጠነ ምኞት ገደብ ያበጅለት እንደሆነ ነው እንጂ ኤርትራ ከምትባለው «ከቀድሞ ቅኝ ግዛታችን» ጋር ጎን ለጎን በበይነ - መንግሥታዊ ጉርብትና መኖር ስለመቻላችን አፍ - ሞልቶ በእርግጠኝነት መናገሩ አዳጋች ነው። ብዙ ኢትዮጵያውያን የኤርትራን ተዝካር ቢያወጡም «ነፃይቱ» ኤርትራ ሄዳም አልሄደችም። ተገንጥላም ከእኛው ጋር ናት። የራሷ ነፃ ህልውና ባለቤት ከሆነችም በኋላ የችግሩ ምንጭ ናት። ይህ ደግሞ ይቺ የቀድሞ ጠቅላይ ግዛት እጣ - ፈንታ ከኢትዮጵያ ጋር ያለው የማይበጠስ ቁርኝት ምልክት ነው። እነ ኢሳይያስን ያስቸገረው አላህ አንድ አድርጎ የፈጠረውን ሕዝብና አገር መገነጣጠሉ ነው። ይህ ጦርነት የ30 ዓመቱ የእርስ በእርስ ጦርነት ተቀፅላ ካልሆነ ሌላ ምን ሊባል ነው?</p>

<p>እርግጥ ያሁኑ ጦርነት ኤርትራን እንደገና የማዋሃድ ዓላማ ላይኖረው ይችላል። የአሰብ ራስ - ገዝን እንደገና የመያዝ ዘመቻም ላይሆን ይችላል። ከአካባቢያዊና ዓለም - አቀፋዊ ሁኔታዎች እይታ አንፃር ይህንን ዓላማ አንግቦ መነሳቱ ጉዳቱ ሊያመዝን ይችላል። ነገር ግን አንድ ቀን ራሱን በቻለ ሂደትና መልክ ሊከናወን የሚችል የማይቀር ድርጊት ነው። ለጊዜው አስቸጋሪ መሆኑን ከጠቅላይ ሚኒስትር መለስ ጋር ለመስማማት ልንገደድ ነው። ምናለ ግን እሳቸው በኤርትራ ጉዳይ ላይ ዛሬም የሚያሳዩትን ጥበብና ትዕግሥት የቀሩትን የኢትዮጵያ ልጆችም ለማስተናገድ ቢያሳዩ? ምናለ ሻዕቢያን ለማስታገስ የሚኳትኑትን የ1000 ኪሎ ሜትር ሩቧን ያህል እንኳ ሆደ ሰፊነትን በማሳየት የፖለቲካ ተቃዋሚዎቻቸውን በመሀል መንገድ ቢቀበሉ? ለብሔራዊ ዕርቅ የሚመቻቹ፣ አመኔታን የሚያጎለብቱ እርምጃዎች (ጮንፊደንቸ ቡኢልዲንግ) መውሰዱ በመንግሥት ላይ ቅድመ - ሁኔታ እንደመጣል የሚቆጠረው በዬት ሀገር ነው? ወይስ ልክ «ወዲ አሥመራ» እንደሚሉት ይህ ጦርነት በኤርትራና በትግራይ ሕዝብ መካከል ብቻ የሚካሄድ ፍልሚያ እንዲመስል የሚፈልጉ ወገኖች አሉ?</p>

<p>ጠቅላይ ሚኒስትር መለስን ዛሬም የሚተናነቋቸው ሀቆች አሉ፣ ሊዋጡላቸው ያልቻሉ። ልክ እሳቸው በግድ እግታቸዋለሁ ብለው ላለፉት 7 ዓመታት ደስኩረው፣ ደስኩረው፣ ሊዋጡልን ያልቻሉ እውነታዎች ዓይነት መሆኑ ነው። ለእኛ ሊዋጥ ያልቻለ የኤርትራ ነፃ ህልውና ነው። ለእሳቸው የሚተናነቃቸው ኢትዮጵያዊነት የሚባለው ስሜት ነው። ለጠቅላይ ሚኒስትሩ ፍርድ ማቃለያ ሆኖ ያገለግል እንደሆነ አላውቅም እንጂ «የሰላ የአእምሮ» ተሰጥኦዋቸው በጥልቅ የአሸጋግሮ ማየት ችሎታ ካልተደገፈ አርቆ ማሰብ ያስቸግራቸዋል። በ17 ዓመታት የጫካ ገድላቸው ወቅት ጠቅላይ ሚኒስትሩ ወጣ ብለው የተመለከቱት የሱዳን - ገዳሪፍን የድንበር መንደር ካልዘለቀ ሰፋ ላለ አስተሳሰብ አለመጋለጣቸው (አሽፖሱረ) አያሳማቸውም። የአክሱም ሥልጣኔ ከኢትዮጵያውያን ንብረትነት አልፎ የዓለም አንጡራ ሀብት መሆኑን መረዳት የባህላዊ አድማስ ስፋት ጉዳይ ነው። ያ ደግሞ አብሮ አይፈጠርም።</p>

<p>ዛሬም ቢሆን መለስ ዜናዊና ኢሳይያስ አፈወርቂ ፈፀሙ የምንላቸውን ታሪክና ትውልድ ይቅር የማይሉዋቸውን ስህተቶች ለመድገም ራሳቸውን ያጩ አልታጡም። ትልቁን የኦሮሞ ሕዝብ አንዴ የመቀሌ ትግሬ፣ ሌላ ጊዜ ደግሞ የአሥመራ ትግሬ የሥልጣን መሣሪያ ማድረግ ኦነግ ከመረጠ ከራሱም ሆነ ከሌሎቹ ስህተቶች አልተማረም ማለት ነው። በአንድ ወቅት «ህውየት» ለተባለው የኤርትራ መፅሔት «ልጄ መለስ ከእሱ በፊት የነበሩት መሪዎች ስህተትን እንዳይደግም። የራሱን የሚያስጠራ ታሪክ ባለቤት ያደርገው ዘንድ» ምኞታቸውን ይፋ ያደረጉት የጠቅላይ ሚኒስትሩ እናት አደይ ዓለማሽ ፍላጐታቸው ለመሳካቱ እርግጠኞች አይደለንም። «እናቱ ከረገመችው ጋር የተቆራኘ የእናቱ ምርቃት ሊያድነው አይችልም» ይላሉ አፋሮች ሲተርቱ። የወያኔና የሻዕቢያ፣ የመለስና የኢሳይያስ ቁርኝት የብዙ ኢትዮጵያውያት እናቶች እርግማን ይሆን እንዴ?</p>

<p>ታሪካዊ ስህተቶችን የፈፀመው ማን ነው? ለሚለው ጥያቄ የምንሻው መልስ መሪዎቻችንን ከታሪክ እይታ አንፃር የሚገመግም፣ በወዲያኛው ዓለም የታሪክ ፍርድ ሳይሆን፣ በዚችው በምድራችን በሕዝቦቻቸው ላይ ላደረሱት በደል በተጠያቂነት፣ በሕዝብ ፊት፣ ለሕዝብ ፍርድ አጋልጦ የሚሰጥ ክንዋኔ መሆን ይኖርበታል። ያን ጊዜ የታሪካዊው ስህተት ፈፃሚም በውል ይታወቃል።</p>


</body>
</html>
