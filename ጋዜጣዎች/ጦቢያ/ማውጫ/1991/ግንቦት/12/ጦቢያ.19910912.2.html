<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንድ ኮከብ መውደቅ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የአንድ ኮከብ መውደቅ</span></h3>
<h2 class="align-center">የፕሮፌሰር አሥራት ሞት ሁሉን አላቀሰ - የታላቅ መሪ አሸኛኘት ይደረግላቸዋል - የመዐሕድ ዕጣ ምን ይሆን?</h2>


<p class="align-right">ከጦቢያ ሪፖርተር (ዋሽንግተን ዲሲ)</p>

<p>የመላው አማራ ሕዝብ ድርጅትን (መዐሕድ) በአሜሪካ በማቋቋምና በማጠናከር ረገድ ቁልፍ ሚና የተጫወቱት ዶክተር ገብርዬ ወልደሩፋኤል ባለፈው እሑድ «አንድ ኢትዮጵያ» በተባለው ራዲዮ ስለ ፕሮፌሰር አሥራት ማረፍ ተጠይቀው ሲናገሩ ወደ 50 ሺ የሚጠጋውን የዲሲ፣ የቨርጂኒያና የሜሪላንድ ነዋሪ ኢትዮጵያዊ በነቂስ አስለቅሰውታል። ቀድሞ የኢትዮጵያ ነርሶች ማኅበር ፕሬዚዳንት የነበሩትና በአሁኑ ሰዓት በአሜሪካ የጋፋት ድርጅት ባለቤትና የጋዜጣው ዋና አዘጋጅ የሆኑት ሲስተር እማዋይሽ ገማሪ በ«ነፃነት ለኢትዮጵያ ራዲዮ» ስለ ፕሮፌሰር አሥራት ሰብአዊነት፣ የሕክምና ችሎታና ስለራሳቸውም ሕመም እንደ ዶክተር ገብርዬ ሁሉ በእንባ በሚቃትት ድምፅ ሲናገሩ ሌሎችንም ለልቅሶ የጋበዙ ይመስሉ ነበር። ፕሮፌሰሩን በቅርብ በትምህርት ቤትና በሥራ ዓለም ጓደኝነት የሚያውቁአቸው፣ በትግል መስክ የሚያደንቁአቸው፣ እንዲሁም መሪነታቸውን የሚያደንቁ በርካታ እውቅ ኢትዮጵያውያን ቅዳሜ ዕለትና እሑድ ዕለት በዋሽንግተን ዲሲ በሚተላለፉ ራዲዮ ፕሮግራሞች አማካይነት አስተያየቶቻቸውን ሲያሰሙ ውለዋል።</p>

<p>ሦስት ሰዓት ሙሉ ግጥሞች፣ ልዩ ልዩ የትዝታ፣ ገለጣዎችና የተቀነባበሩ ፕሮግራሞች የቀረቡ ሲሆን በሚመጣው ቅዳሜና እሑድ ዝግጅት ከጸሎተ ፍታቱ በተጨማሪ ራዲዮዎቹ ልዩ ፕሮግራሞች እንደሚያቀርቡ ታውቆአል።</p>

<p>ባለፈው እሑድ ለአገር ውስጥ አድማጮች (ለኢትዮጵያ) መርዶውን በአሜሪካ ድምፅ ያቀረበው ሰሎሞን ክፍሌ በኅዘንና በትካዜ ውሎ ስሜቱን እንደምንም ከተቆጣጠረ በኋላ ነበር። ሰኞ ዕለት (ሜይ 17 ቀን) ዝነኞቹ የአሜሪካ ዕለታዊ ጋዜጦች ኒውዮርክ ታይምስና ዋሽንግተን ፖስት የእኒህን የፖለቲካ መሪ ዜና እረፍት በሚገባ ዘግበዋል። ዋሽንግተን ፖስት ጋዜጣ በተጠቀሰው ዕለት ባቀረበው ዜና ፕሮፌሰር አሥራትን የድሆችና የጐስቋሎች ጠበቃ ከመሆናቸውም በላይ ሽብርንና ጦረኝነትን የሚቃወሙው የመላው አማራ ሕዝብ ድርጅት ፕሬዚዳንት ናቸው ይልና የኢትዮጵያ ግንባር ቀደም ተወዳጅ (ሕዝባዊ) ገጸ ባህርይና የዴሞክራሲ ምልክት (ኤትሂኦፒአስ ሞስት ፖፑላር ፑብሊች ፊጉረ አንድ ኢትስ ስይምቦል ኦፍ ደሞችራችይ) ይላቸዋል። ኒውዮርክ ታይምስና ሌሎችም እንደ ሰን (ቦልቲሞር) ያሉት እውቅና ድንቅ ጋዜጦች በፕሮፌሰር አሥራት ላይ የቀረቡባቸውን የፈጠራ ክሶች በማንሣትና ከቶውንም ዶክተሩ ቀደም ሲል የአሜሪካ ኮንግሬስ አባልና የአፍሪካ ኮሚቴ ሊቀመንበር የነበሩትን የፍሎሪዳ ዴሞክራት ካነጋገሩአቸው ከሦስት ቀናት በኋላ ለእሥር መዳረጋቸውን ያትታሉ። ምርመራቸው የፌዝ (ፋርቸ) ነበር» ይላል ዋሽንግተን ፖስት።</p>

<p>የአሜሪካ ድምፅ ራዲዮ የእኒህን የታወቁ የፖለቲካ መሪና ዝነኛ የቀዶ ሕክምና ባለሙያ ከዚህ ዓለም መለየት በ52 ቋንቋዎች አስተጋብቶአል። በሌሎችም ራቅ ባሉ ስቴቶች በሚገኙ መገናኛ ብዙሃን የፕሮፌሰሩ ማረፍ ብቻ ሳይሆን የአሟሟት ሁኔታ መጠቀሱን አረጋግጠናል።</p>

<p>በብዙዎች ኢትዮጵያውያን አመለካከት ፕሮፌሰሩ ከጨቋኞችና ከግፈኞች እጅ ወጥተው ለይስሙላ የተለቀቁት «አንድ እግራቸው ከመቃብራቸው ጉድጓድ» ውስጥ ከገባ በኋላ ነው። አንድ ኢትዮጵያዊ የፖለቲካ መሪም «ምላጭ ስበው አንድ ጀግና ኢትዮጵያዊ እንደ ገደሉብን እቆጥራለሁ» ብሎአል።</p>

<p>ስለፕሮፌሰሩ አሟሟት ብዙ ደጋፊዎች ጠንከር ያለ ጥርጣሬ ያላቸው ሲሆን እንዲያውም አንዳንዶቹ የሐኪሞቹን የምርመራ ውጤትና የአስከሬን (ኦቶፕሲ) ጉዳይ ለማወቅ ጉጉታቸውን ይገልጣሉ። የፕሮፌሰር አሥራት አስከሬን ከፊላዴልፊያ ፔንሲልቬንያ በነገው ዕለት ወደ ዋሽንግተን ዲሲ ከመጣ በኋላ ቅዳሜ ከቀትር በኋላ ከስምንት ሰዓት ጀምሮ ከጸሎት አንሥቶ እስከ ልዩ ልዩ የሕይወት ታሪክ አክብሮት ድረስ ያለው ሰፊ ሥነ ሥርዓት ተደርሶ በማግሥቱ ወደ አገራቸው እንደሚያመራ ስለዚሁ የወጣው ፕሮግራም ይገልጣል።</p>

<p>የመዐሕድ መሥራችና ፕሬዚዳንት የነበሩት እኒህ ታላቅ ኢትዮጵያዊ የጐጃምን ገበሬዎች ለአመጽ በማነሣሣት፣ ፍርድ ቤትን በመዳፈር፣ ደብረ ብርሃን ላይ ሕዝቡን ለአመጽ በመጥራትና የደብረ ብርሃንን እሥር ቤት ሰብሮ (አሰብሮ) እሥረኞቹን እንዲያመልጡ በማድረግ ወንጀሎች በመከሰስ ከአምስት ዓመት በላይ ተፈርዶባቸው እሥር ቤት የቆዩ ሲሆኑ የመጨረሻውን ክስ በተመለከተ ግን ታክመው ሲድኑ ከበድ ያለ ቅጣት ሊጣልባቸው ታስቦ እንደ ነበረ በፍትሕ ሚኒስቴር ምክትል ሚኒስትር መስፍን ግርማ በዚህ አገር ሰፊ ስርጭት ላለው የራዲዮ አገልግሎት መግለጫ ሰጥተዋል።</p>

<p>አስከሬናቸው ማክሰኞ አ.አ. ይገባል - ረቡዕ ይቀበራል</p>

<p>በልብ ድካምና፣ በደም ግፊት፣ በስኳርና በኋላም በኩላሊት በሽታ በፊላዴልፊያ ፔንሲልቬንያ ዩኒቨርስቲ ሆስፒታል ግንቦት 6 ቀን 1991 ዓ.ም. ሕይወታቸው ያለፈው የታዋቂው ሐኪምና የመላው አማራ ሕዝብ ድርጅት (መዐሕድ) መሥራችና ፕሬዚዳንት የፕሮፌሰር አሥራት ወልደየስ ቀብር በመጪው ረቡዕ በከፍተኛ ሥነ ሥርዓት በአዲስ አበባ እንደሚፈፀም ለጉዳዩ ቅርበት ያላቸው ምንጮች አስታወቁ።</p>

<p>አስከሬኑን አጅበው የሚመጡ ኢትዮጵያውያን የቪዛና የማጓጓዣ አውሮፕላን ፎርማሊቲዎች እንደታሰበው ከተሳካ በዩናይትድ ስቴትስ ባሉ ኢትዮጵያውያን የተዘጋጀው የመታሰቢያ ፀሎት ከተደረገ በኋላ የፕሮፌሰር አስከሬን በመጪው ማክሰኞ አዲስ አበባ ይገባል ተብሎ እንደሚጠበቅ እነዚሁ ወገኖች ገልጠዋል።</p>

<p>በፕሮፌሰር የቅርብ ዘመዶች ጓደኞችና የትግል አጋሮች የተቋቋመው የቀብር ሥነ ሥርዓት አስፈፃሚ ኮሚቴ ያዘጋጀው ረቂቅ መርሃ ግብር እንደሚያመለክተው ሟቹ ፕሮፌሰር አሥራት የአርበኛ ልጅና ራሳቸው የዘመናችን አርበኛ በመሆናቸው አስከሬናቸው ለጀግኖች አርበኞች በተከለለው በመንበረ ጸባኦት ቅድስ ሥላሴ ካልተቻለም በአቅራቢያው ባለው የባለወልድ ቤተክርስቲያን አያሌ ወዳጆቻቸውና ኢትዮጵያውያን በሚገኙበት እንደሚፈፀም ይጠበቃል። ስለቀብሩ ሥነ ሥርዓት አፈፃፀም ለሕትመት እስከገባንበት ጊዜ ድረስ የተሟላ ማረጋገጫ ባለማግኘታችን ከዚህ በላይ ለመግለጽ አልቻልንም።</p>

<p>እኝህን የመላው አማራ ሕዝብ ድርጅት ፕሬዚዳንትና ታዋቂ የቀዶ ሕክምና ፕሮፌሰር ሕይወት ለማትረፍ የፔንሲልቬንያ ዩኒቨርስቲ ሆስፒታል ሐኪሞች «ትልቅ ጥረት» ማካሄዳቸውን ሪፖርተራችን ከዚያው ካስተላለፈልን ዘገባ ለመረዳት ችለናል። ፕሮፌሰር አሥራት ከኢትዮጵያ ከወጡ ከአምስት ወራት በፊት ጀምሮ ከነበሩበት ከሒውስተን ቴክሳስ የቅዱስ ሉቃስ ሆስፒታል ቤተሰባቸው ወደሚገኝበት ወደ ፊላዴልፊያ ፔንሲልቬንያ የመጡት ከአንድ ወር ወዲህ መሆኑን የጠቀሰው ሪፖርተራችን ሕመማቸው በየጊዜው ጽኑ እየሆነ በመሄዱ ሐኪሞቹንና አያሌ ኢትዮጵያውያንን ሲያስጨንቅ መቆየቱን አስታውሶአል።</p>

<p>እኒህን የፖለቲካ መሪና ዝነኛ ሐኪም በርካታ ኢትዮጵያውያንን ከተለያዩ የአሜሪካ ግዛቶች እየመጡ ሲጠይቋቸውና ሲያፅናኑ መሰንበታቸውን የገለጠው ዘገባ ለኢንፌክሽን ሲባልና ይልቁንም ባለፉት ዓመታት የደረሰባቸው ስቃይ ስላደከማቸው በልዩ ክፍል ተገልለው እስከመታከም መድረሳቸውን አስረድቷል።</p>

<p>የፕሮፌሰር አሥራት ሕመም የልብ ድካም፣ የደም ግፊትና ስኳር በሽታ መሆኑ ቀደም ሲል ቢታወቅም ወደአሜሪካ ከሄዱ በኋላ የኩላሊት በሽታ እንዳለባቸው መረጋገጡ ሁኔታውን እንዳወሳሰበውና ለሞታቸውም ምክንያት ሳይሆን እንዳልቀረ ሪፖርቱ አመልክቷል። ከተኙበት ሆስፒታል ድረስ ዘልቆ ለመግባት ዕድሉን ያገኘው የዚህ ሪፖርት አቅራቢ ከአስታማሚዎቹና ከራሳቸውም አንደበት እንደሰማው ምግብ ለመቀበል አለመቻላቸው ለጤንነታቸው ይበልጥ እየታወከ መሄድ አስተዋጽኦ አድርጓል። ከፍተኛ የመንፈስ ጥንካሬ በማሳየት «አይዞአችሁ! በርቱ!» የሚሉ ቃላትን እንደምንም ለመናገር የቻሉትን ዶክተር አሥራትን በወዲያኛው እሁድ ለመጠየቅ የቻለው ሪፖርተር ለተመሳሳይ ጉብኝት ወደዚያ የሄዱ ኢትዮጵያውያንን የሀዘን ስሜት ለመገንዘብም ችሎአል።</p>

<p>ከሆስፒታሉ መደበኛ አስታማሚዎች በተጨማሪ የቀድሞ የኢትዮጵያ ነርሶች ማኅበር ፕሬዚዳንት ሲስተር እማዋይሽ ገሪማ ከዋሽንግተን ዲሲ ድረስ እየተመላለሱ ሁኔታዎችን ሁሉ ይከታተሉላቸው እንደነበረ የጠቀሰው ዘገባ አዲስ አበባ ማረሚያ ቤት በነበሩበት ጊዜ በቂ ሕክምና በወቅቱ ባለማግኘታቸው የተወሳሰበ በሽታቸው ጥቁር አንበሳና በኋላም እንግሊዝና ዩናይትድ ስቴትስ በተሻለ ሁኔታ ክትትል ቢደረግለትም ሕይወታቸውን ለመታደግ አለመቻሉን አስረድቷል።</p>

<p>የዜና ዕረፍታቸውን ለመላው ዓለም በመረጃ መረብ (ኢንተርኔት) ያሰራጨው የመዐሕድ ድጋፍ ኮሚቴ በዩናይትድ ስቴትስ ፕሮፌሰር አሥራት ከሀገሪቱ ቀደምት የሕክምና ሐኪሞች ግንባር ቀደም መሆናቸውን አስታውሶ ሕያው ሥራቸው ዘለዓለም ሲያስጠራቸው እንደሚኖር ገልጦአል።</p>

<p>በታላቋ ብሪታኒያ የመላው ዐማራ ሕዝብ ድርጅት ድጋፍ ኮሚቴ በበኩሉ ግንቦት 8 ቀን 1991 ዓ.ም. ባወጣው ተመሳሳይ መግለጫ «ፕሮፌሰር አሥራት ወልደየስ በሀገራችን የመጀመሪያው የቀዶ ሕክምና ሐኪምና በሙያቸው የአያሌ ኢትዮጵያውያንን ሕይወት ከሞት ያተረፉና ለዚህ ተግባራቸው ቀንና ሌሊትን ከተማና ገጠርን ሰላማዊ ቦታና የጦርነት ሥፍራ ሳይመርጡ ሀገራቸው በምትፈልጋቸው ቦታ ሁሉ በመገኘት አርአያነት ያለው ሰብአዋ ተግባር ሲያከናውኑ የኖሩ ኢትዮጵያዊ ነበሩ» ብሏል።</p>

<p>መግለጫው ከዚህም ሌላ ፕሮፌሰር አሥራት በተሰማሩበት የሕክምና ሙያ ተተኪ ወጣቶችን ለማፍራት በአዲስ አበባ ዩኒቨርስቲ የሕክምና ፋካልቲ ከመመስረቱ አንስቶ አሁን እደረሰበት ደረጃ ለማድረስ ከፍተኛውንና ግንባር ቀደሙን ተግባር ማከናወናቸውንም ዘክሯል። የድጋፍ ኮሚቴው በመጨረሻም የኮሚቴው አባላት «በመሪያችን በክቡር ፕሮፌሰር አሥራት ወልደየስ ሞት ከፍተኛ፣ ጥልቅና መሪር ሀዘን ተሰምቶናል፣ በፕሮፌሰር አሥራት የተጀመረው ኢትዮጵያንና አማራውን ከጥቃት የማዳን ርምጃ ግቡን እስኪመታ ትግላችንን ከምንጊዜውም በበለጠ በጽናት እንደምንቀጥል እናረጋግጣለን» ካለ በኋላ ለሟች ቤተሰቦች፣ ጓደኞችና ለኢትዮጵያ ሕዝብ ብርታቱንና ጽናቱን አምላክ እንዲሰጥ የሚማፀኑ መሆኑን ገልጠዋል።</p>

<p>አጭር የሕይወት ታሪክ</p>

<p>ፕሮፌሰር ዓሥራት ወልደየስ ሰኔ 12 ቀን 1920 ዓ.ም. በቀድሞው የሐረርጌ ክፍለ ሀገር በድሬዳዋ ከተማ ተወለዱ። ዕድሜያቸው ለትምህርት እንደደረሰ በጊዜው ወደነበረው የቤተክህነት ት/ቤት በመግባት እዚያ የሚሰጠውን የቤተ ክህነት ትምህርት በሚገባ ተከታትለው በመፈፀም በድሬዳዋ ቅዱስ ሚካኤል ቤተክርስቲያን በዲያቆንነት እያገለገሉ በተጓዳኝ የፈረንሣይኛ ቋንቋ ይማሩ ነበር።</p>

<p>ፋሽስት ኢጣሊያ አገራችንን በወረረችበት ወቅት ወላጅ አባታቸው በፋሽስቶች ተይዘው በመገደላቸውና እናታቸውም ስለሞቱ ወጣቱ አሥራት ተደራራቢ መከራ ስለገጠማቸው ትምህርታቸውን ለማቆም ተገድደው ነበር።</p>

<p>ፋሽስት ኢጣሊያ ከኢትዮጵያ ከተባረረች በኋላ ዘመናዊ ትምህርታቸውን በቀድሞው ተፈሪ መኮንን ት/ቤት፣ ቀጥሎም ግብፅ በሚገኘው የቬክቶሪያ ኮሌጅ እንዲሁም በእንግሊዝ የኤደንበርግ ዩኒቨርስቲ የሕክምና ፋካልቲ ተከታትለው በሕክምና የዶክትሬት ዲግሪ ተመርቀዋል። ከዚያም በተለያዩ የእንግሊዝ ታዋቂ የሕክምና ኮሌጆች የስፔሻላይዜሽን ኮርሶችን ከተከታተሉ በኋላ በቀድሞው ልዕልት ፀሐይ ሆስፒታል (የአሁኑ የጦር ኃይሎች) የሕክምና ሥራቸውን እንደጀመሩም የሕይወት ታሪካቸው ያስረዳል።</p>

<p>ፕሮፌሰር ዓሥራት ለዚህ አገልግሎታቸው የምኒልክ መዳሊያ 2ኛ ደረጃ፣ የዓለም አቀፍ ጐልድ ሜርኩሪ የወርቅ ሽልማት፣ የቀይ ኮከብ አንደኛ ደረጃ ኒሻንና ሜዳሊያን ጨምሮ በርካታ ሽልማቶችን ከአገር ውስጥና ከውጭ ተቀብለዋል።</p>

<p>የአዲስ አበባ ዩኒቨርሲቲን በመወከል በሰኔ 1983 የሽግግር ወቅት ኮንፈረንስ ላይ ተገኝተው የነበሩት ፕሮፌሰር ዓሥራት ለኤርትራ መገንጠል ቡራኬ የሰጠውን ጉባዔ የአገር ማስገንጠል ውክልና አልተሰጠኝም ብለው በመቃወም ረግጠው በመውጣታቸው በወቅቱ ከፍተኛ ባለሥልጣኖች ጥርስ ውስጥ እንደገቡ፣ በቅርቡ በሰጡአቸው ቃለ-ምልልሶች መናገራቸው ይታወሳል። ፕሮፌሰር ዓሥራት ከዚያ ጉባዔ በኋላ አማራውን የሚወክል ድርጅት ባለመኖሩ በአርባ ጉጉ፣ በወተር፣ በበደኖና በአሰቦት ገደም የደረሰውን የሕዝብ እልቂት ለመታደግ የመላው ዐማራ ሕዝብ ድርጅት (መዐሕድ)ን መመስረታቸውና ይህንኑ ድርጅት ለማጠናከር ሲሉ በደብረብርሃን ከተማ ለሕዝብ ባደረጉት ንግግር «በመንግሥት ላይ አመፅ አነሳስተሃል» በመባል በተለያዩ ወንጀሎች ተከስሰው ለሕክምና ከመሄዳቸው በፊት ላለፉት አምስት ዓመታት በማረሚያ ቤት ሲማቅቁ እንደነበር አይዘነጋም።</p>

<p>የእኝህን ዕውቅ የሕክምና ባለሙያና የፖለቲካ ሰው ሕይወት ለማትረፍ በርካታ ዓለም አቀፍ የሕክምና ተቋማት፣ ታዋቂ ግለሰቦች የሰብአዊ መብት ተከራካሪ ድርጅቶች፣ በአገር ውስጥና በውጭ ያሉ ኢትዮጵያውያን ደጋፊዎቻቸው የተሻለ ሕክምና እንዲያገኙ ውጭ አገር ሄደው እንዲታከሙ ሲወተውቱ መክረማቸውና ይኸው ጩኸታቸውና ግፊታቸው ከአምስት ወራት በፊት እጅግ ዘግይቶም ቢሆን ሰሚ አግኝቶ ነበር።</p>

<p>በሌላ በኩል ባለፈው አሥራ አምስት ቀን በሰሜን አሜሪካ የሚገኙት አንድ ኢትዮጵያ፣ ኅብረትና ነፃነት ለኢትዮጵያ የተባሉት ራዲዮ ጣቢያዎች ፕሮፌሰር አሥራት ከነበሩበት ሆስፒታል ወጥተው ወደ ዘመዶቻቸው መኖሪያ ቤት በተመላላሽ ታካሚነት ለመረዳት ወጥተዋል ብለው ዘግበው ነበር።</p>

<p>ፕሮፌሰር አሥራት በየዓመቱ በሚከበረው የኢትዮጵያውያን የእግር ኳስ ውድድር ላይ የክብር እንግዳ ሆነው ጁላይ 4 (ሰኔ 27 ቀን 1991) ይገኛሉ ብሎ አዘጋጅ ኮሚቴው ጋብዞአቸው የነበረ ቢሆንም ሞት ቀድሞአቸዋል።</p>

<p>ባለፈው ዓመትም ተመሳሳይ ጥሪ ደርሶአቸው በኢሕአዴግ መንግሥት ክልከላ ሳይገኙ መቅረታቸውን ተያይዞ የደረሰን ዘገባ ያስረዳል።</p>

<p>ሟቹ ፕሮፌሰር ዓሥራት የሁለት ወንዶች ልጆች አባት ነበሩ።</p>


</body>
</html>
