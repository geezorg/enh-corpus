<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢተፖድኅ እየተጠናከረ ነው - የተቃውሞ ሰልፍ ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርእሰ አንቀጽ</span></h1>
<h2 class="align-center">ኢተፖድኅ እየተጠናከረ ነው - የተቃውሞ ሰልፍ ተደረገ</h2>


<p>ባለፈው መስከረም ወር ፓሪስ ላይ የተመሰረተው የኢትዮጵያ ተቃዋሚ ኃይሎች ኅብረት ዓለም አቀፍ ድጋፍ እያገኘ ሲሆን የኢሕአዴግ መንግሥት የሚያራምደው የጐሣ ፖለቲካ እንዲያከትም፣ የግፍ አገዛዝ እንዲያበቃ ወገኖቻችንን በግፍ ማሰር፣ በረሃብ በበሽታና በጥይት መግደል እንዲቆም የሚጠይቅ ታላቅ ዓለም አቀፍ የኢትዮጵያውያን የተቃውሞ ሰልፍ በኦታዋ፣ በዋሽንግተን ዲሲ፣ በለንደን በቤልጂየም ብራስልስ፣ በሔልሲንኪና በስቶክሆልም ከተሞች ከሚያዝያ 29- ግንቦት 7/91 ድረስ መካሄዱን የኢትዮጵያ ዴሞክራሲያዊ ተግባር ሊግ አስታወቀ።</p>

<p>ተቀማጭነታቸው በውጭ አገር የሆነ ከ30 በላይ የኢትዮጵያ የፖለቲካና የሲቪክ ድርጅቶች ያስተባበሩት ይኸው ዓለም አቀፍ የኢትዮጵያውያን ሰልፍ ለሕዝብ መብትና ጥቅም፣ ለኢትዮጵያ ነፃነትና ሕልውና ሲሉ በእሥር ለሚንገላቱት፣ በጦር ሜዳ ለሚዋደቁት ወገኖች የሞራል ድጋፍ መስጠቱን ሊጉ ጠቅሶ የአገር አለኝታና የሕዝብ መብት ተቆርቋሪ የነበሩትን አቶ አሰፋ ማሩን፣ ባህታዊ ፈቃደ ሥላሴንና አቶ ተስፋዬ ታደሰን በማስታወስ ያሰቡአቸው መሆኑን ገልጦአል።</p>

<p>በኦታዋ ካናዳ፣ በታላቋ ብሪታኒያ ለንደን፣ በዩናይትድ ስቴትስ ዋሽንግተን ዲሲ፣ በቤልጂየም ብራስልስ በፊንላንድ ሔልሲንኪና በስዊድን - ስቶክሆልም በተከታታይ በተካሄዱት በእነዚሁ የተቃውሞ ሰልፎች ላይ ኢትዮጵያውያኑ የአውሮፓው የክረምት ዝናብና ብርድ ሳይበግራቸው በሥልጣን ላይ ያለው የወያኔ/ኢሕአዴግ አገዛዝ በዜጐቹ ላይ እያደረሰ ያለው የመብት ረገጣዎች እንዲቆሙ ድጋፍ የሚሰጡ መንግሥታትና ድርጅቶች አቋማቸውን እንዲመረምሩ ጠይቀዋል። ሰልፈኞቹ ከዚህም በተጨማሪ የሻዕቢያ መንግሥት የኢትዮጵያ ሉዓላዊነትን በመዳፈር ያካሄደውን ወረራና በዜጐቻችን ላይ ያደረሰውን ጥቃት አውግዘው ይህንኑ ለመቋቋም ለሚዋደቁት የኢትዮጵያ የቁርጥ ቀን ልጆች ያላቸውን የትግል አንድነት በሁሉም መስኩ እንደሚያረጋግጡ አስረድተዋል።</p>

<p>ይህንን ዓለም አቀፍ የኢትዮጵያውያን ሰልፍ በጋራ የጠሩትና ያስተባበሩት የፖለቲካና የሲቪክ ድርጅቶች የኢትዮጵያ ተቃዋሚ የፖለቲካ ድርጅቶች ኅብረት፣ የአፋር አብዮታዊ ዴሞክራሲያዊ ኅብረት ግንባር፣ የኢትዮጵያ የሰላምና የዴሞክራሲ አማራጭ ኃይሎች፣ የኢትዮጵያ ዴሞክራሲያዊ ኃይሎች ቅንጅት (ኤዴኃቅ) ፣ የኢትዮጵያ መድኅን ዴሞክራሲያዊ ፓርቲ፣ የኦሮሞ ብሔራዊ ኮንግረስ፣ የደቡብ ኢትዮጵያ ሕዝቦች ዴሞክራሲያዊ ኅብረት፣ የትግራይ ብሔራዊ ዴሞክራሲያዊ ትብብር፣ ትግራይ ትግሪኝ ኢትዮጵያውያን ለሶሻል ዴሞክራሲ፣ የመላው ዐማራ ሕዝብ ድርጅት፣ የኢትዮጵያ ዴሞክራሲዊ አንድነት አርበኞች ግንባር፣ ሞዓ አንበሳ የኢትዮጵያ ሀገራዊ ጉባዔ፣ የኢትዮጵያ ሕዝባዊ ድርጅት ሸንጐ፣ ኅብረትና ነፃነት ለኢትዮጵያ ራዲዬዎች፣ ኢትዮጵያን ሪቪው፣ ላንዳፍታና እርካብ መጽሔቶች የኢትዮጵያ ነፃ ፕሬስ ደጋፊዎች፣ የኢትዮጵያ ሴቶች ለሰላም ለዴሞክራሲና ለስብዕና ማኅበር በአውሮፓ የኢትዮጵያ ማኅበራት ኅብረት፣ የተባበሩት ወጣት ኢትዮጵያውያን በቶሮንቶ ካናዳና የኢትዮጵያ ዴሞክራሲዊ ለተግባር ሊግ ናቸው።</p>

<p>ይህ በእንዲህ እንዳለም በቤልጂየም የሚኖሩ ኢትዮጵያውያን አቶ አሰፋ ማሩ የኢመማ ሥራ አስፈፃሚ ኮሚቴ አባልና ሌሎችም በግፍ የተገደሉ ኢትዮጵያውያንን ለማሰብ፣ በፖለቲካ እምነታቸው እና የግል አስተሳሰባቸው ምክንያት በእስር እየማቀቁ ካሉ ኢትዮጵያውያን ጋር የትግል አጋርነታቸውን ለመግለፅ ሜይ 8 1999 ዓ.ም በብራስልስ ከተማ በተጠራው ስብሰባ የኢትዮጵያውያን ማህበር በቤልጅየም የጋበዛቸው እንግዶች በኢትዮጵያ ወቅታዊ ሁኔታና በሰብዓዊ መብቶች አያያዝ ላይ የሰጡትን ገለፃ በማዳመጥና ሰፊ ውይይት በማድረግ የሚከተለውን ውሳኔ አሳትላፏል።</p>


<ol>
<p><li> ለሀገራችን አንድነትና ብሔራዊ ሉዐላዊነት መከበር በመቆማቸው፤ ለዲሞክራሲያዊ ሥርዓት መስፈንና በሕዝቦች መካከል ዘለቄታዊ ሰላም ለመፍጠር በመታገላቸው ብቻ እንደ ግንባር ቀደም ጠላት ተቆጥረው ለሞት፤ ለእሥራትና ለስደት የተዳረጉ ኢትዮጵያን ቁጥር እጅግ በጣም ብዙ ነው። በአሁኑ ወቅትም በተለያዩ ዓለም አቀፍ የሰብዓዊ መብት ተሟጋች ድርጅቶች እውቅና የተሰጠውና ተመዝግቦም የሚገኘው የኢትዮጵያ የፖለቲካና የህሊና እስረኞች ቁጥር አሥራ አምስት ሽህ ይደርሳል። በመሆኑም እነዚህ እስረኞች ካለምንም ቅድመ ሁኔታ በአስቸኳይ እንዲፈቱ እየጠየቅን ሕዝቡም ለተግባራዊነቱ ጠንክሮ እንዲታገል እናሳስባለን።</li>

<p><li> በሥልጣን ላይ ያለው ገዥ ፓርቲ (ኢህአዴግ) በሚያራምደው የጐሣ ፖለቲካ ሀገሪቱን ለጥፋት ከማዘጋጀቱም በላይ እራሱን ብቸኛ «የዲሞክራሲ» ቋሚ ተጠሪ በማድረግ ለኢትዮጵያ ሕዝብ ያለውን ንቀት በመግለፅ ላይ ይገኛል። ስለዚህም ሁሉም በሀገሩ ጉዳይ ላይ በጋራ ለመሞከር እንዲችል የተዘጋውን ብሔራዊ የእርቅ ጎዳና እንዲከፍት እየጠየቅን የኢትዮጵያ ሕዝብም የበኩሉን ግፊት እንዲያደርግ እንጠይቃለን።</li>

<p><li> የሻዕቢያን የመስፋፋትና የጦርነት ፖሊሲ እያወገዝን በግንባር ቀደምትነት የችግሩ ገፈት ቀማሽ ከሆነው ከትግራይ፣ ከአፋርና ከሰሜን ጎንደር ሕዝብ ጎን እንቆማለን።</li>

<p><li> ከስምንት ዓመት በፊት ከኤርትራ ተፈናቅለው አሁንም በየበረንዳውና በላስቲክ ቤት ተጠልለው ለሚገኙት፤ በሻዕቢያ ወረራ ምክንያት ለተፈናቀሉት የትግራይ፤ የአፋርና የሰሜን ጎንደር ሕዝብ፤ በቅርቡም ከደቡብ ኢትዮጵያ በእርስ በእርስ ግጭት ምክንያት ለተፈናቀሉት፣ ለችግራቸው ዘለቄታዊ መፍትሔ እስከሚገኝ ድረስ ኢትዮጵያዊ ሁሉ ሁለንተናዊ እርዳታ እንዲያደርግና እርዳታውም የመንግሥትን ማፈኛ ማሽን ማጠናከሪያ እንዳይሆን በቀጥታ ለተረጂው ወገን እንዲደርስ እንጠይቃለን።</li>

<p><li> ተቃዋሚ የፖለቲካ ድርጅቶችም ከድርጅታዊ ፕሮግራማቸው ባሻገር ኢተፖድን በመፍጠር የተሻለ አማራጭ ለማቅረብ የሚያደርጉትን ጥረት እየደገፍን በስፋት እንዲቀጥሉበት እንጠይቃለን።</li>

<p><li> ኢተፖድ ያሳለፈውን የጋራ ውሣኔ ሙሉ በሙሉ የምንደግፍ ሲሆን ለተግባራዊነቱም ጠንክረን እንታገላለን።</li>

<p><li> በመጨረሻም በአገሪቱ እየከፋ የመጣውን የማህበራዊና የጤንነት ችግር ሁኔታ ለማቃለልና በተለይም በኤድስና በወባ በሽታ እየረገፈ ያለው የህብረተሰብ ክፍል አሳሳቢ ደረጃ ላይ በመድረሱ መንግሥት ለችግሩ ከፍተኛ ትኩረት ሰጥቶ አፋጣኝ እርምጃ እንዲወስድ እየጠየቅን፤ የችግሩን አሳሳቢነት ከግምት ውስጥ በማስገባት ኢትዮጵያውን፣ ዓለም አቀፍ ድርጅቶችና መንግሥታት መፍትሔ በመፈለግ እንዲረባረቡ እናሳስባለን።</li>
</ol>

</body>
</html>
