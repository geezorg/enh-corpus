<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአየር ጥቃቱ የኤርትራን የመዋጋት አቅም አዳክሞአል - ኢሳይያስ የምፅዋን ጥቃት እበቀላለሁ ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የኢሳይያስ ብቀላ ምን አቅጣጫ ይይዛል?</span></h3>
<h2 class="align-center">የአየር ጥቃቱ የኤርትራን የመዋጋት አቅም አዳክሞአል - ኢሳይያስ የምፅዋን ጥቃት እበቀላለሁ ይላሉ</h2>

<h3 class="align-center"><li> የእግረኛው ጥቃት አይቀሬ ነው</h3></li>


<p>በአፍሪካ አንድነትና በመንግሥታቱ ድርጅት እንዲሁም በተለያዩ ሰላም ወዳድ መንግሥታት የቀረቡለትን የሰላም እጆች ላጠፈው የኢሳይያስ አገዛዝ የሰሞኑ የአየር ኃይላችን ተደጋጋሚ ጥቃት የመዋጋት አቅሙን በእጅጉ ያዳከመና ለቀጣዩ የእግረኛ ሠራዊት ወሳኝ ፍልሚያም ሁኔታዎችን ያመቻቸ ርምጃ መሆኑን ጉዳዩን በቅርበት የሚከታተሉ የጦር ስትራጂስቶች ገለጡ።</p>

<p>እንደነዚህ የጦር ጠበብት ከሆነ የኢትዮጵያ አየር ኃይል ተዋጊዎች ካለፈው ቅዳሜ ጀምሮ በሻዕቢያ ቁጥጥር ሥር ባለው በዛላንበሳ ግንባር በጠላት ቁሳቁስ ክምችት ማዕከልና በአንድ ሜካናይዝድ ኃይል ላይ እንዲሁም ሸምበቆ አካባቢ ቢንቢና በተባለው ሥፍራ በተከማቹ የከባድ መድፎች መጋዘንና ጐታች ካሚዎኖች ላይ የፈጸሙት የቦምብ ድብደባ የውጊያ ሞራሉ የወደቀውን ሠራዊት ደጀን የሚያሳሳና ለከፋ የእግረኛ ጦር የሚያጋልጠውም ነው።</p>

<p>በተመረጡና በተጠኑ ወታደራዊ ዒላማዎች ላይ ያነጣጠረው ተከታታይ የአየር ጥቃት ሻዕቢያ ኤርትራን ከኢትዮጵያ በኃይል በገነጠለበት የግንቦት 16 በዓል ዋዜማ ድረስ ተጠናክሮ ይቀጥላል የሚል ግምት እንዳላቸው የጠቀሱት ምንጮች ዓላማው የሻዕቢያን ቀቢፀ ተስፋ ጨርሶ የማሟጠጥና በሠራዊቱ መካከልም ፍርሃት እንዲነግስ የማድረግ ተልዕኮ ያለው ነው ብለዋል።</p>

<p>በሌላ በኩል የኤርትራ የባህር ወደብ የሆነው የምፅዋን ስትራተጂያዊ ይዞታዎች የኢትዮጵያ አየር ኃይል ግንቦት 8 ቀን 1991 ዓ.ም ከ30 ደቂቃ በላይ መደብደቡ ያስቆጣቸው የሻዕቢያው መሪ ኢሳይያስ አፈወርቂ ድርጊቱን እንደሚበቀሉ ግንቦት 10 ቀን 1991 ማለዳ በአሥመራ ራዲዮ አማካኝነት ባደረጉት ፉከራ አዘል ዲስኩራቸው አስታውቀዋል።</p>

<p>ይህንን የኢሳይያስን ' እበቀላለሁ' ቃል የሰሙ አንዳንድ ወገኖች ኤርትራ የአየር ጥቃቱን በተመሳሳይ ርምጃ መበቀል እንደማትችል የአየር አቅሟ በሚገባ የተፈተሸ መሆኑን ጠቁመው አራት የበቀል አማራጮችን ሊጠቀሙ እንደሚችሉ ግን አስጠንቅቀዋል።</p>

<p>የኢትዮጵያን መንግሥት ከምሥራቅና ከደቡብ በእነ ኦነግና ኦብነግ አማካኝነት ሰላም በመንሳት በመወጠር፣ የውስጥ አርበኞችን (አምስተኛ ረድፈኞችን) ተጠቅሞ በመሃል አገር ጥቃት ማድረስና ለኤርትራ ቀረብ በሚሉ ከተሞች ላይ ሚሳዬል ማስወንጨፍ ሊታሰቡ ከሚችሉት የብቀላ ዘዴዎች ጥቂቶች ሳይሆኑ እንደማይቀሩ የጠቆሙት ምንጮች ለዚህም ቢሆን አፀፋው የከፋና ምናልባትም ያን ጊዜ ርምጃው አሥመራን ዒላማ ያደረገ ሊሆን እንደሚችል ገልጠዋል።</p>

<p>በአሁኑ ጊዜ የኤርትራ ተቃዋሚዎች የሳሆ፣ የኩናማና የአፋር እንቅስቃሴዎች እየተጠናከሩ መሄድ ደግሞ ሌላው የሻዕቢያ መሪዎች ራስ ምታት መሆናቸውንና ይህም በኤርትራ ከነገሠው ፍርሃትና የኑሮ ውድነት ጋር ተዳምሮ አገሪቱን የመበታተን አደጋ ሊያጋጥማት እንደሚችል ምንጮቹ አስረድተዋል።</p>

<p>ኤርትራ የሰሞኑን የኢትዮጵያ ተደጋጋሚ የአየር ጥቃት አስመልክታ መግለጫ የሰጠችው ዘግይታ ቢሆንም ለዚያውም ያመነችው የምፅዋን ብቻ ነው።</p>

<p>የኤርትራ መንግሥት ቃል አቀባይ የማነ ገብረ መስቀልና የቢቢሲው አሌክስ ላስት እንደሚሉት ከሆነ በጥቃቱ ከፍተኛ ጉዳት ደርሶባቸዋል የተባሉት የባህር ኃይል መደቡ፣ ወደቡና የነዳጅ ማከማቻ ዴፖዎች ፈፅሞ አልተነኩም። በጥቃቱ አንድ ሰው ሲገደል ሶስት ቆስለዋል፣ አንድ መጋዘን ተቃጥሏል።</p>

<p>በአዲስ አበባ የሚገኙ ዲፕሎማቶች በበኩላቸው የሰሞኑ የኢትዮጵያ የአየር ጥቃት አንድ ዓመት አስቆጥሮ ወደ ሁለተኛው ዓመት የተሸሸጋገረውንና ለአንድ ወር ፀጥ - እረጭ ብሎ የነበረውን ውጊያ ለመጀመር የሚያስችል የማንቂያ ደወል መሆኑን ተናግረዋል።</p>

<p>ይህ በእንዲህ እንዳለ በቋፍ ያለውንና ለበርካታ ዲፕሎማሲያዊ ጥረቶች ያልተበገረውን የሁለቱን አገሮች የድንበር ውዝግብ ሊቢያና ግብፅ ሊሸመግሉ ነው ሁለቱን መሪዎች የጋበዙአቸው ተብሎ የተናፈሰውን ወሬ የመንግሥት ቃል አቀባይ ወ/ት ሰሎሜ ታደሰ መሠረተ ቢስ በማለት ሰሞኑን በሰጡት መግለጫ አጣጥለውታል። የጠቅላይ ሚኒስትር መለስ ዜናዊ የሊቢያ አረብ ጀማሀሪያና ግብፅ ጉብኝት ከየአገሮቹ ጋር ባለው ግንኙነት ዙሪያ የሚሽከረከርና ይህንኑ ለማጠናከር ከመሪዎቹ በተደረገ ግብዣ የተደረገ እንጂ ከኢትዮ - ኤርትራ ውዝግብ ጋር ምንም ዓይነት ግንኙነት የለውም ያሉት ቃል አቀባይዋ ኢትዮጵያ የአፍሪካ አንድነት ድርጅት ካፀደቀውና በዓለም አቀፍ ደረጃም ተቀባይነት ካገኘው የማግባቢያ ነጥቦች ውጭ ሌላ ያፈነገጠ አማራጭ ሃሳብ እንደማትቀበል አረጋግጠዋል።</p>

<p>የሰሞኑን የፕሬዚዳንት ኢሳይያስና የጠቅላይ ሚኒስትር መለስ ዜናዊን የሊቢያና የግብፅ ጉብኝት በርካታ የፖለቲካ ተንታኞች ሁለቱን መሪዎች በግንባር አገናኝቶ ለማነጋገር የታቀደ አድርገው መናገራቸው ይታወቃል።</p>

<p>ሌሎች ደግሞ የተባለው ጉዳይ እውን ቢሆን ኖሮ የኤርትራው መሪ ከሊቢያ ጉብኝታቸው በኋላ ወደ ሀገራቸው ከመመለሳቸው በፊት ካይሮ ላይ ለቀናት ይቆዩ ነበር። ምናልባትም ወደ ሀገራቸው የተመለሱት የኢትዮጵያ የአየር ጥቃት አስግቷቸው ነው ብለዋል።</p>

<p>በሌላ በኩል ኤርትራ ከሱዳን መንግሥት ጋር በደረሰችው ስምምነት ምክንያት በአሥመራ የሱዳን ኤምባሲ እንዲገለገሉ የፈቀደችላቸውን ተቃዋሚዎች ከአገሯ ልታስወጣ ነው ተብሎ የተናፈሰውን ወሬ የሻዕቢያው መሪ ባለፈው እሁድ ካይሮ ላይ በሰጡት መግለጫ አስተባብለዋል።</p>

<p>የኤርትራው መሪ በዚሁ ማስተባበያቸው ኤርትራ ከካርቱም ጋር ተቋርጦ የነበረውን የዲፕሎማቲክ ግንኙነት ለማጠናከር ከምታደርገው ጥረት ውጭ ተቃዋሚዎቹ ከአገራቸው መንግሥት ጋር ስላላቸው ጉዳይ ጣልቃ አትገባም ብለዋል።</p>

<p>አል ራአል አም የተባለው አንድ የሱዳን ነፃ ጋዜጣ ይህንኑ የኤርትራን አቋም ይፋ ማድረጉ አይዘነጋም።</p>


</body>
</html>
