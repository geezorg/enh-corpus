<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሚወድቀው ጀግና ምትክስ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በሚወድቀው ጀግና ምትክስ?</h1>


<p>«ጀግና ብርሌ ነው ቶሎ ይሰበራል፤ ፈሪ....» የሚል ነባር አነጋገር አለ። በመጀመሪያ ጀግና የአንድን ኅብረተሰብ ማኅፀን ከፍቶ የሚወጣው በምን ጊዜና በምን ሁኔታ እንደሆነ እናውቀዋለን። በሁለተኛ ደረጃ አንድ ጀግና በምን ዓይነት ቀጭን መከራ ውስጥ እንደሚያልፍና ሕይወቱ ምን ያህል ከሞት ጋር በደባልነት እንደሚኖር ግልጽ ይመስለናል። ብርሌ ፈጥኖ ለመሰበር እንደሚችል - እንቅፋቱ ሁሉ ጀግናውን ሊያነቅፈው እንደተዘጋጀ እንገምታለን። እናያለን። አይተናልም።</p>

<p>ይህ የኢትዮጵያ ክፉ ቀን ቅን የሆኑ አገር ወዳዶችን፣ ጠንካራ እምነት ያላቸው ሰማዕታትን፣ ለአገርና ለትውልድ ቤዛ ለመሆን የሚሹ ጐበዞችን... ይሻል። ይጣራልም። አያሌ ከሐዲዎች ጠማማ መንገድን በመረጡበት፣ ግለኝነትና የግል ጥቅም ተቀዳሚነት ሃይማኖት በሆነበት፣ ያም ያም በስግብግብነት መንፈስ ወገኑን በሚሸጥበት ወቅት ነው ዓለም ራስዋ ነቢያት፣ ናዝራውያን፣ የሕዝብ መሪዎች፣ ሳይንቲስቶች፣ ፈላስፎች ወዘተ.. ስትጣራና በብዙ ሥቃይም አምጣ ለመውለድ የቻለችው። እነዚህ የአንድ ዘመን ወይም የአንድ ትውልድ ፍሬዎች የሚመስሉ ግለሰቦች በልበ ሙሉነት ተነስተው ሕዝቡ ብርሃን ያይ ዘንድ ይጥራሉ። በየታሪኩ ወቅት እንደታየው፣ ለዓለምም ሆነ ለራሳቸው አገር ሕዝብ ችቦ ሆነው ይከስማሉ። ከሥር ከሥሩ ሌሎች ሲነሡ ደግሞ ኩራዙ ውስጥ ዘወትር ዘይት ስላለ ብርሃኑ ዋስትና ይኖረዋል። መጽሐፉም «ብርሃናችሁ በሰው ፊት ይብራ» ነው የሚለው።</p>

<p>ስለ ፕሮፌሰር አሥራት ወልደየስ ከዚህ ቀደምና አሁንም ከዚህ ዓለም በሞት ከተለዩ በኋላ ብዙ ተብሎአል። ብዙም ተጽፎአል። ምናልባትም በአካለ ሥጋ በተለዩን በዚህ ሰሞን ለድካማቸው፣ ለሰማዕትነታቸውና ለታላቅ ዓላማቸው ተገቢውን ክብር መስጠት የመጨረሻው አነስተኛ ግዴታ ይመስለናል። ባለፈው ሰኞ ዕለት የወጡት ዋሽንግተን ፖስትና ትልቁ የአሜሪካ ጋዜጣ ኒውዮርክ ታይምስ፣ ለእኒህ ጀግናና ባለሙያ ኢትዮጵያዊ መግለጫ የተጠቀሙባቸው ቃላት፣ እስካሁን ድረስ ነፃው ፕሬስና በአንድነት የሚያምኑ ወገኖቻችን ሁሉ ያላቸውን አስተያየት የሚያጠቃለሉ ይመስላሉ። ጋዜጦቹ በአጭር አገላለጥ ፕሮፌሰር አሥራትን «በኢትዮጵያ የዴሞክራሲ ጠበቃ... ሽብርንና ሥርዓተ - አልበኝነትን የሚቃወሙ፣ ለድሆችና ለተጨቆኑ ወገኖች የቆሙ...፣ በእስር ቤት የተሰቃዩ፣ ወዘተ» ይላል።</p>

<p>በመላው ዓለም በግልጽነታቸውና በሙያ ጥራታቸው ከፍተኛ ተወዳጅነትን ያገኙት እነዚህ ጋዜጦች እንዲህ ያለ ምስክርነት ለመስጠት የተገደዱት ስለ ዶክተር አሥራት ትግል፣ ስለቀረቡባቸው ውንጀላዎች፣ ስለአሟሟታቸውና ዛሬ በኢትዮጵያ ውስጥ ያለውን የፖለቲካ ውዥንብርና ቱማታ ካገናዘቡ በኋላ ነው። ዘግይተውም ቢሆን ይህን ሐቅ መረዳታቸው የኢትዮጵያን ሐቅ እየተገነዘቡ በመሆኑ እንደ ቀና አመለካከት አድርገን እናየዋለን።</p>

<p>የአሁኑ ዘመን የኢትዮጵያ ገዥዎች በብዙሃን አገር ወዳዶች፣ በተቃዋሚ ኃይሎች፣ በሰብአዊ መብት ተከራካሪ ዓለም አቀፍ ድርጅቶች፣ እንደ ዓለም ሠራተኞችና የመምህራን ማኅበሮች፣ የጋዜጠኞች ተቋሞች ወዘተ በየጊዜው እንደ ተወቀሱና እንደ ተከሰሱ ናቸው። ሥርዓቱ ዓለም አቀፍ የሰብዓዊ መብት፣ አሣብን በነፃ የመግለጥ፣ የፖለቲካና የሕሊና እሥረኞችን በሕገ ወጥ መንገድ የማሰርና የመግደል ሬኮርዱ በየጊዜው እየተበላሸ በመሄድ ላይ ይገኛል። ዓለም አቀፍ ድርጅቶችና ጋዜጦች «የሕሊና እሥረኛ» እያሉ የሚጠቅሱአቸው የመዐሕድ ፕሬዚዳንት አያያዝና አሟሟትም በሥርዓቱ ላይ ተጨማሪ ጥላቻንና ውግዘትን ከማስከተልም ባሻገር ውስጣዊ ትግልን የበለጠ የሚያከርርበት መሆኑ አይጠረጠርም። ይህንንም ሊመጣ የሚችለውን ውጥረት እንደገና በፍርደ ገምድልነት፣ እንደገና በፈጠራ ወንጀል፣ እንደገና በጉልበት... ለመቋቋምና ለመፍታት የሚደረገው ሙከራ ይቺን አገር ከገደል ጫፍ ያደርሳታል የሚል ሥጋት ይፈጥርብናል።</p>

<p>ኢትዮጵያ የአሥራትን ሰላማዊ ትግል፣ የታዬን ሕጋዊ እንቅስቃሴ፣ የነአበራን የእርቅ መንግሥት ፍላጐት... ዛሬም ወደፊትም ማስተናበር ይጠበቅባታል። ከአንድ ዓመት ወዲህ እንኳ የአሥራት፣ የከበደ ደስታ፣ የሽመልስ፣ የተስፋዮ ወዘተ ሞት ወዴት እንደምንጓዝ የሚያስተላልፈው መልዕክት አለ። ሺህ በሺህ የሆኑ ዜጐች ያለ ፍርድ ላለፉት ስምንት ዓመታት በየእሥር ቤቱ የሚማቅቁበት ሁኔታ ራሱ ከበቀልና ከጠላቻ የተለየ ትርጉም አይሰጠውም። ሲጠቃለል ሥርዓቱ ከጥፋቱ ይማራል፣ ሕዝቡን ያስተባብራል፣ የዴሞክራሲንና የሕግን የበላይነት ለመረዳት ይችላል የሚለው ተስፋ ራሱ እየጠፋ ነው።</p>

<p>ባለፉት ዓመታት በርካታ የሕዝብ ወገኖች፦ በተለይም የፖለቲካ መሪዎች ለእሥራትና ለሞት ተዳርገዋል። የዴሞክራሲን ጐዳናና የሰላምን አቅጣጫ ተከተለው ለመሄድ የሚፈልጉ ሺህ በሺህ ዜጐች በእግራቸው እንዳይተኩ ስም የማጥፋትና የማስፈራራት ዒላማ ናቸው። ምንም መጣ ምን፣ የወደቁ ጀግኖችን ፈለግ ተከትሎ በዚህ አገር ዴሞክራሲ፣ የሕግ የበላይነትና ሰብዓዊ መብት ይከበር ዘንድ ትግሉ መቆም የለበትም።</p>


</body>
</html>
