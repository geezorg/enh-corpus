<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ያልተመዘገቡ በምርጫ አይወዳደሩም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ያልተመዘገቡ በምርጫ አይወዳደሩም</h1>
<p class="align-right">ምርጫ ቦርድ</h2>


<p>ማንኛውም ፓርቲ በፓርቲነት ሕጋዊ እውቅና ሊሰጠው የሚችለው በፖለቲካ ፓርቲ ምዝገባ አዋጅ ቁጥር 46/85 (እንደተሻሻለ) መሠረት ሕጉ የሚጠይቃቸውን መስፈርቶች አሟልቶ በፖለቲካ ፓርቲዎች ምዝገባ ጽ/ቤት ቀርቦ ሲመዘገብና የሕጋዊ ሰውነት ማረጋገጫ የምስክር ወረቀት ሲያገኝ ብቻ መሆኑን የኢትዮጵያ ብሔራዊ ምርጫ ቦርድ አስታወቀ።</p>

<p>ቦርዱ ይህን ያስታወቀው እስካሁን በምርጫው ለመወዳደር የተመዘገቡት የፖለቲካ ድርጅቶች ከአገር ውስጥ ናቸው ወይስ የውጭዎቹንም ያካትታል? ተብሎ በተለይ ከጦቢያ ለቀረበለት ጥያቄ በሰጠው መልስ ነው።</p>

<p>ጽ/ቤቱ በዚሁ ማብራሪያው ማንኛውም ድርጅት በፖለቲካ ፓርቲነት ለመመዝገብ የፖለቲካ ፓርቲውን የመተዳደሪያ ደንብ፣ ፕሮግራም፣ የመመስረቻ ጽሁፍና የክልል የፖለቲካ ፓርቲ ከሆነ 750 እና ከዚህ ውስጥ 40% የአንድ ክልል መደበኛ ነዋሪ የሆኑ፤ አገር አቀፍ የፖለቲካ ፓርቲ ከሆነ ደግሞ 1500 እና ከነዚህ ውስጥ 40% የአንድ ክልል መደበኛ ነዋሪ የሆኑ እንዲሁም የተቀሩት ደግሞ ከተለያዩ ክልሎች ውስጥ ቢያንስ በአራቱ ክልሎች መደበኛ ነዋሪዎች የሆኑ መሥራች አባላትን ዝርዝር የያዘ ሰነድ ለመዝጋቢው መሥሪያ ቤት ማቅረብ እንደሚኖርበት አመልክቷል።</p>

<p>ጠያቂው ድርጅትም ሌላ ተጨማሪ የምዝገባ መስፈርት ለማሟላት ሳይገደድ በአንድ ወር ጊዜ ውስጥ መመዝገብ እንደሚችል የጠቀሰው የቦርዱ ጽ/ቤት መዝጋቢው ለአመልካቹ የፖለቲካ ፓርቲ የሕጋዊ ሰውነት ማረጋገጫ የምስክር ወረቀት በተጠቀሰው ጊዜ ውስጥ ሳይሰጠው ቢቀር ግን አመልካቹ አቤቱታውን ለማዕከላዊ ከፍተኛ ፍርድ ቤት በማቅረብ መብቱን ማረጋገጥ እንደሚችል አስረድቷል።</p>

<p>ከዚያ ውጭ በተለያዩ አገሮች በፖለቲካ ፓርቲነት በመታወቁ ብቻ ማንኛውም ድርጅት ሳይመዘገብ በምርጫ ልሳተፍ የሚል ጥያቄ ቢያቀርብ ተቀባይነት እንደሌለው የቦርዱ ጽ/ቤት ጨምሮ ገልጦአል።</p>

<p>በውጭ ያሉ የፖለቲካ ተቃዋሚ ድርጅቶች በምርጫው ለመሳተፍና ላለመሳተፍ ከመወሰናቸው በፊት ከመንግሥት ጋር ተቀራርበው ለመነጋገርና የብሔራዊ ዕርቅ ውይይት የሚካሄድበት ሁኔታ እንዲመቻችላቸው ያቀረቡት ጥያቄ ባልተመለሰበት ሁኔታ የሚካሄደው ምርጫ የውድድሩን ምሉዕነት አይቀንሰውም ወይ? ለሚለው የጦቢያ ጥያቄ የቦርዱ ጽ/ቤት በሰጠው ምላሽ በውጭ አገሮች የሚገኙ የፖለቲካ ፓርቲዎች የማንንም ፈቃድ ሆነ መልካም አስተያየት ሳይጠብቁ በመብታቸው ተጠቅመው በቀጥታ በምርጫው መሳተፍ እንደሚችሉ ገልጦ ለመንግሥት ያቀረቡአቸው ጥያቄዎች ተመለሱም አልተመለሱም በሕገ - መንግሥቱ በተደነገገውና በአዋጅ ለምርጫ ቦርድ በተሰጠው ሥልጣን መሠረት በቦርዱ አሠራር ላይ የሚያመጡት ለውጥ የለም ብሏል።</p>

<p>ከብሔራዊ ምርጫ ቦርድ ጋር የተደረገውን ሰፋ ያለ ቃለ - ምልልስ በቀጠሮ ዓምዳችን ይመልከቱ።</p>


</body>
</html>
