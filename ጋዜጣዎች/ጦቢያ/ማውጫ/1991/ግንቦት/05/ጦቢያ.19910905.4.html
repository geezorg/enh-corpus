<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስለኤርትራውያን የግል ቀጣሪዎች መመሪያ እየተሰጣቸው ነው - ከመንግሥት ሥራ ማሰናበቱ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3>የዜግነት ማጣሪያ ሥራ ተጀመረ?</h3>
<h2 class="align-center">ስለኤርትራውያን የግል ቀጣሪዎች መመሪያ እየተሰጣቸው ነው - ከመንግሥት ሥራ ማሰናበቱ ቀጥሏል</h2>


<p>በአገሪቱ ሕግ መሠረት የውጭ ዜጐች በመንግሥት ሥራ ተቀጥረው ለመሥራት የማይችሉ ሲሆን በግል ድርጅቶች ተቀጥረው ለመሥራት ከሠራተኛና ማኅበራዊ ጉዳይ ሚኒስቴር የመኖሪያና የሥራ ፈቃድ (ረሲደንቸ አንድ ዎርክ ፐርሚት) ማግኘት ያለባቸው በመሆኑ ኤርትራውያንን ቀጥረው ከሆነ ሕጋዊ ሁኔታዎች መሟላታቸውን እንዲያረጋግጡ፣ ያላሟሉትንም እንዲያሰናብቱ መመሪያ እየተሰጣቸው መሆኑን ለማወቅ ተችሏል።</p>

<p>ይኸው መመሪያ ከመንግሥት የልማት ድርጅቶችና ከወያኔ/ኢሕአዴግ የንግድ ድርጅቶች ቀጥሎ ሦስተኛው ዐቢይ ቀጣሪ ለሆነው ለሚድሮክ ኢትዮጵያ የማኔጅመንት አባላት ባለፈው ሰሞን ተሰጥቷል።</p>

<p>ይህ በእንዲህ እንዳለ በመንግሥት ሥራና ሥልጣን ላይ የነበሩ የኤርትራ ተወላጆች የሥራ ስንብት ደብዳቤ እየተሰጣቸው ይገኛሉ። የኢትዮጵያ ዜና አገልግሎት ድርጅት ሥራ አስኪያጅ የነበሩትን አቶ ተክሌ ተስፋ ልደትን ጨምሮ ከማስታወቂያ ሚኒስቴር በርካታዎች ተሰናብተዋል።</p>

<p>የሕዝብ አስተያየት እንደሚጠቁመው ኤርትራን ነፃ መንግሥት ባደረገው ሪፈረንደም የተሳተፉ ኤርትራውያን በልዩ ልዩ መንገድ የኢትዮጵያዊነት መታወቂያ በመያዝና «የትግራይ ተወላጅ ኢትዮጵያውያን ነን» በማለት በውጭ ለሚኖሩ ኤርትራውያን ወኪል በመሆን የንግድ ሥራ የሚያንቀሳቅሱ እንዳሉ በስፋት ይነገራል። በሪፈረንደሙ ያልተሳተፉትና «ኢትዮጵያውያን» ነን የሚሉትም ቢሆኑ ሁለቱ አገሮችና ሕዝቦች በጦርነት ሁኔታ ውስጥ ባሉበት በአሁኑ ጊዜ በተለይ በመከላከያ፣ በደህንነትና በውጭ ጉዳይ መ/ቤቶች የአገርና የሕዝብ ጥቅም እንዳይጐዳ በመንግሥት ሥራና ሥልጣን ላይ ሊቀመጡ እንደማይገባ የብዙዎች አስተያየት ሆኖአል።</p>

<p>ከኢትዮጵያ መንገዶች ባለሥልጣን የአዲስ አበባና አካባቢዋ መሥሪያ ቤቶች ቀደም ሲል ታግደው የነበሩ ሰላሳ ዘጠኝ ኤርትራውያን ወደ ምድብ ሥራቸው እንዲመለሱ ሲደረግ ሰላሳ ሰባት ኤርትራውያን ደግሞ ከሥራ እንዲሰናበቱ መደረጋቸውን መሥሪያ ቤቱ በቅርቡ በይፋ ካወጣው ማስታወቂያ ለመረዳት ተችሏል።</p>

<p>ከሥራ እንዲሰናበቱ የተወሰነባቸው የባለሥልጣኑ ባልደረቦች ከመቶ አራት (4%) የካሣ ክፍያ በየደመወዛቸው እየተሰላ እንዲሰጣቸው መወሰኑን የእገዳውንና የስንብቱን ሁኔታ እንዲከታተል የተመደበው የጋዜጣችን ዜና ዘጋቢ አረጋግጧል።</p>

<p>ይኸንኑ የካሣ ክፍያ አስመልክተው አንዳንድ ስማቸው እንዳይጠቀስ የጠየቁ የባለሥልጣኑ ባልደረቦች «የእኛዎቹ ወገኖች በጉባ እየተጠበሱ፣ የጥርሳቸው ወርቅ በጉጠት እየተፈነቀለ፣ ሀብት ንብረታቸው እየተወረሰ፣ በውርደት ከምድረ ኤርትራ እንዲባረሩ መደረጋቸውን መርዶ እየነገረን ያለው መንግሥታችን የሪፍረንደም ድምፅ በመስጠት ኢትዮጵያን አንፈልግም ብለዋል ተብለው ለተወነጀሉ የውጭ አገር ዜጐች 4% ካሣ መሸለሙ እንቆቅልሽ ሆኖብናል» በማለት ታዝበዋል። ኤርትራውያን ውጡ ግቡ የተባሉበትን ምክንያት ኤርትራውያኑ ራሳቸውም በውል እንደማያውቁት አንዳንድ ለተመላሾቹ ቀረቤታ ያላቸው የአካባቢው ምንጮች ጠቁመዋል።</p>

<p>ከመንግሥት በተሰጠ መመሪያ መሠረት ከሥራ የተሰናበቱት የሺ ተወልደ ፀጋይ፣ብርቱካን ክፍሌ ወርቅነህ፣ወ/ሚካኤል ክፍሌ ዕቁባይ፣ኢትዮጵያ አስገዶም ወ/ዮሐንስ፣ዘውዲቱ ተ/ጋብረ ጊዮርጊስ፣ሳባ ስዩም ካሣይ፣ተስፋ በላይ፣ሰለሞን ክፍሌ፣ወ/ስላሴ ወ/ማርያም፣ክፍለ እዝጊተክሉ ባዐሉ፣ጆርጅ ፍትዊ፣ዕቁባ ካህሣይ፣ መንግሥቶም ወልደአብ፣ተወልደ ገ/ህይወት፣ዮሐንስ ተስፋዬ፣ዮሐንስ ገ/ስላሴ፣ተስፋእዝጊ ካህሣይ፣ተስፋይ ኃይለ፣አምለስት ቴዎድሮስ፣ሰማይነሽ ተክሌ፣ፍሰሃጽዮን ኃይለ፣ሰይፈ ብርሃን፣ግርማ ተስፋዬ፣ጥላሁን ተስፋዬ፣መኮንን ሚካኤል፣ፍሰሃ ገብረእንዲሪያስ፣ይሳቅ ኃይለ፣እንዳለ ሚካኤል፣ግዛቸው ገብራይ፣ገ/ስላሴ አድሃኖ፣እስጢፋኖስ ገ/ህይወት፣በለጠ ዘርአዝጊ፣ተክለ ሀብቴ፣ገብረየሱስ ዘርኖም፣ገዳም ኃይሉ፣ገብረእግዚአብሔር አምዴ ሲሆኑ ቀደም ሲል ታግደው የነበሩና ወደሥራ የተመለሱት ደግሞ ሰላማዊት ቦጋለ፣ታደለች ገ/መድህን፣ሮማን ዘርአይ፣ዕቁበሚካኤል ገብረማርያም፣ሳምሶን ሃይለአብ ዕቁባጽዮን፣ፋሲካ አርአያ፣ሙሉ ገብሬ ሐብቴ፣አልማዝ አማረ አብርሃ፣ፀጋዬ መሃሪ፣አለም ደስታ ወልደማርያም፣ኪዳነ ተወልደ፣ሰለሞን በየነ አምባይ፣ዘነበ ስብሃቱ ኪዳኔ፣ተስፋ አብይ፣እለኒ መለስ፣ይብራለም ካህሳይ፣አልማዝ ገ/እግዚአብሔር፣አልማዝ አምባዬ ደምሴ፣ምህረት ተወልደ ተስፋልደት፣ወልደሚካኤል ገብሩ፣ዮዲት ገ/መስቀል፣እንዲሪያስ ኢብራሂም እንዲሪያስ፣ፀጋዬ ገዛኸኝ፣ሮዚና ጆቫኒ፣ምህረት ኢያሱ፣ፀሐይ ተስፋዬ፣መኮንን ኃይሌ፣ሀብቶም ተከስተ፣መብራህቱ ሐጎስ፣ሳራ መኩሪያ፣በረከት በእምነት፣አስመሮም ተወልደ፣የማነ ማንአምኖ፣ዮሐንስ መኮንን ተወልደ፣ቴዎድሮስ ገብረብርሃን፣ዮናስ አማኑኤል፣ልፍቶም ሐጐስ፣ታሪኳ ወልደጊዎርጊስ ተ/አብ፣ካሣ መኮንን፣ ናቸው። እነዚህ ግለሰቦች ደመወዛቸው ከተቋረጠበት ጊዜ ጀምሮ የሚከፈላቸው መሆኑን ለማወቅ ተችሏል።</p>

<p>በሌላ በኩል ከላይ ከተጠቀሰው አሃዝ ሌላ ቁጥራቸው ሁለት መቶ የሚደርስ የባለሥልጣኑ የክልል ቅርንጫፍ መ/ቤቶች ባልደረቦች የነበሩ ኤርትራውያን ከባለሥልጣኑ ዋና መሥሪያ ቤት እውቀት ውጪ ተይዘው ከሀገር እንዲወጡ መደረጋቸውን ከአካባቢው ምንጮች የተገኘው መረጃ ያስረዳል።</p>

<p>ከኢትዮጵያ መንገዶች ባለሥልጣን ከተባረሩት ኤርትራውያን መካከል አብዛኞቹ ቁልፍ በሆኑ የባለሥልጣኑ የሥራና የኃላፊነት ሥራ ላይ የተሰየሙ እንደነበሩ እነዚሁ ይፋ ያልሆኑ ምንጮች አጋልጠዋል። በዋቢነትም፣ የባለሥልጣኑን ፋይናንስ መምሪያ የሰው ኃይል አመዳደብ ይጠቅሳሉ። ምንጮቹ እንደሚሉት የመምሪያ ኃላፊዋ አንዲት ጠንካራ የኦሮሞ ተወላጅ ሲሆኑ በዙሪያቸው የተተከሉባቸው ኤርትራውያን የመምሪያውን ሥራ እንደፈለጉ ያሽከረክሩት ነበር ብለዋል።</p>

<p>በኤርትራውያኑ መባረርና በአዲሱ የባለሥልጣኑ ድርጅታዊ አወቃቀር በተደረገው ምደባ ለመናገር በሚያሣፍር ደረጃ በአንድ ወይም በሁለት ብሔረሰብ አባላት ተወጥሮ የነበረው የሰው ኃይል አመዳደብ ወደ አዲስ የተሻለ የብሔረሰብ ስብጥር መሸጋገር እየታየበት መሆኑን ታዛቢዎች ጠቁመዋል። ምደባው ለአንዳንድ ብሔረሰቦች መፈናቀል ባል ወደ ደቡብ፣ ሚስት ወደ ሰሜን መሰደድ ምክንያት መሆኑን ታዛቢዎቹ አስታውሰዋል። ባለሥልጣኑ ከአሥራ ሰባት ሺ በላይ ቋሚና የኮንትራት ሠራተኞች እንዳሉት ለማወቅ ተችሏል።</p>

<p>ይህ በእንዲህ እንዳለ ሻዕቢያ በከፍተኛ የአክሲዮን ባለቤትነት ያስተዳድረው የነበረው ሆርን ኢንተርናሽናል ባንክ በመንግሥት ከተዘጋ በኋላ ኢትዮጵያን የአክሲዮን ባለቤቶች ባቋቋሙት ኮሚቴ አማካኝነት ከአባላቱ መካከል ኤርትራውያን የሆኑትን ለማወቅ የማጣራት ሥራ እየተካሄደ መሆኑን ከአካባቢው ከተገኘው መረጃ ለመረዳት ተችሏል።</p>

<p>መረጃው እንደሚያመለክተውም ባንኩ በተቋቋመበት ወቅት አጠቃላይ ክንውኑን ብሔራዊ ባንክ በአሥር ቀናት የፈፀመለት ሲሆን፤ በአሁኑ ወቅት ግን ሥራውን ባቋረጠው ሆርን ኢንተርናሽናል ባንክ ገንዘብ ያስያዙና ያስቀመጡት እንዲለቀቅላቸው በተደጋጋሚ ለጠየቁት ጥያቄ መልስ ሳይገኝ ረጅም ጊዜ ማሳለፉ ይነገራል።</p>

<p>በሌላ በኩል ሆርን ኢንተርናሽናል ባንክ መጀመሪያውኑ በተቋቋመበት ወቅት የሻዕቢያ ንብረት እንደነበር የሚታወቅ መሆኑን ውስጥ አዋቂ ምንጮች ጠቁመው፤ በአሁኑ ወቅት አመሠራረቱን በተመለከተ እንደ አዲስ ነገር ማቅረቡ የሕዝብ ትዝብትን ከማትረፍ በስተቀር የሚፈይደው ነገር እንደሌለም ይናገራሉ።</p>

<p>ባንኩን ከመሠረቱት 85 አባላት ውስጥ የባንኩን ቁልፍ ከሸጡት ግለሰብ በስተቀር የተቀሩት ሻዕቢያ ያሰለፋቸው ኤርትራውያን መሆናቸውን ለባንኩ ቅርበት ያላቸው ወገኖች አመልክተው፤ እነዚህም የሻዕቢያ ጀሌዎች ሀቁን ያለ አንዳች ማመንታት በየቦታው ይናገሩ እንደነበር አስረድተዋል። ኤርትራውያኑ በልበ ሙሉነት ለኢትዮጵያውያን ብቻ በተተወው የፋይናንስ ንግድ ውስጥ ለመግባት የወሰኑት፤ በኢትዮጵያ የነበሩት ኤርትራውያን ዜግነት ጉዳይ ጥርት ባለመልኩ ባልተቀመጠበት ጊዜ በሁኔታው ለመጠቀም ሻዕቢያ የቀየሰው ስልት እንደሆነ ታውቋል።</p>

<p>ይሁንና ዓላማውን ዳር ለማድረስ በባለቤትነት የተመዘገቡት አብዛኞቹ ኤርትራውያን መሆናቸው እንደማያዋጣና ቆይቶም ቢሆን ጥያቄ ሊያስነሳ እንደሚችል አንድ የሕግ ባለሙያ ለመሥራቾቹ መግለጣቸውንና፤ መሥራቾቹም አቋማቸውን ለመለወጥ ዝግጁ ባለመሆናቸው በታሳቢ የሕግ አማካሪና በመሥራቾች (እነ ኢንጂነር ሰርፁ) መካከል የተጀመረው የሥራ ግንኙነት እንደተቋረጠ ታውቋል። እነ ኢንጂነር ሰርፁም በዓላማቸው በመግፋት የባንኩን መመስረቻ ጽሑፍና ውስጠ ደንቡን አንዲት የሕግ ባለሙያና አንድ ወጣት የሕግ አማካሪ እንዲያዘጋጁላቸው ማግባባታቸውንና የመመስረቻ ማስታወቂያውም ወዲያውኑ በጋዜጣ እንዲወጣ ማስደረጋቸውን ውስጥ አዋቂ ምንጮቹ ገልፀዋል።</p>

<p>በመቀጠልም እንደገለፁት፣ እነ ኢንጂነር ሠርፁ የውስጥ ሥጋታቸው በመበርታቱ በይስሙላ ክፍያ ብቻ አነስተኛ ገቢ ያላቸው ኢትዮጵያውያን የባንኩ ባለ አክሲዮኖች እንዲሆኑ መደረጋቸውንም ጠቁመዋል። ሆኖም የወጣው እቅድና ስልት እንደታሰበው ሳይሆን ቀርቶ ከጠቅላይ ሚኒስትሩ ጽ/ቤት በተሰጠው መመሪያ መሠረት የኢትዮጵያ ብሔራዊ ባንክ ሆርን ኢንተርናሽናል ባንክ ምንም አይነት እንቅስቃሴ እንዳያደርግ ሊያግደው መቻሉን አስታውቀዋል። በወቅቱም ባንኩ የተላለፈበትን የእገዳ ትዕዛዝ ወደ ጐን በመተው የአረቦን ሽያጩን እንደገፋበትም የተሰጠው ጥቆማ ያመለክታል።</p>

<p>ከዚህ በኋላም እነ ኢንጂነር ሠርፁ ለምስረታው የተባበሩዋቸውን የሕግ ባለሙያዎች በመተው ቀደም ሲል ስለምስረታው የቀረበላቸውን ሃሳብ ወዳልተቀበሉት አንጋፋ የሕግ ባለሙያ ዘንድ በመሄድ የአቤቱታ ደብዳቤ ለጠቅላይ ሚኒስትሩ ጽ/ቤት እንዲፃፍ ማስደረጋቸው ተገልጧል። በአቤቱታው መሠረትም የጠቅላይ ሚኒስትሩ ጽ/ቤት የኢኮኖሚ አማካሪዎች ከባንኩ መሥራቾች ጋር ስብሰባ አድርገው ጉዳዩን የሚያጠናና የውሳኔ ሃሳብ የሚያቀርብ ኮሚቴ መቋቋሙን ውስጥ አዋቂዎቹ ተናግረዋል።</p>

<p>ያም ሆኖ ግን ሁኔታው እንዳጀማመሩ ከመቀጠሉ በፊት በኤርትራና ኢትዮጵያ መካከል በተፈጠረው ጦርነት ሣቢያ ባንኩን የመሠረቱት ኤርትራውያን ከሀገር እንዲወጡ የተደረገ ሲሆን፤ ቀሪዎቹ ኢትዮጵያውያን ለመንግሥት ባቀረቡት አቤቱታ መሠረት የኤርትራውያን ድርሻ እንደተያዘ ሆኖ ኢትዮጵያውያኑ ባንኩን በአዲስ መልክ አዳራጅተው አስፈላጊውን ዶኩመንት ለብሔራዊ ባንክ ይሁንታ እንዲያቀርቡ እንደተገለፀላቸው ለማወቅ ተችሏል።</p>


</body>
</html>
