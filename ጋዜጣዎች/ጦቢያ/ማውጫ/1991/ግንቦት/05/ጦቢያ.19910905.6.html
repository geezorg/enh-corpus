<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዛሬም በትናንቱ መንገድ ልንጓዝ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርእሰ አንቀጽ</span></h1>
<h2 class="align-center">ዛሬም በትናንቱ መንገድ ልንጓዝ?</h2>


<p>በዚህ የጋዜጣችን እትም የ«ቀጠሮ» ዓምድ እንደተገለፀው ከአንድ ዓመት በኋላ ሦስተኛው ብሔራዊ ምርጫ (አማራጭ በሌለበት የሚካሄድ ምርጫ ምርጫ ሊባል ከበቃ!) ይካሄዳል። ለመጭው ምርጫ ዝግጅት በማድረግ ላይ ያሉት ምን ያህል እንደሆኑ በውል ባይታወቅም 66 አገር አቀፍና የክልል የፖለቲካ ድርጅቶች በምርጫ ቦርድ የፖለቲካ ድርጅቶች ምዝገባ ጽ/ቤት ተመዝግበው ዕውቅና አግኝተዋል። ከዚሁ ባላነሰ ቁጥር ተቃዋሚ የፖለቲካ ድርጅቶች ተደራጅተዋል። በዚህ ስሌት በአገሪቱና በሕዝቧ ስም፣ በአገሪቱ ባሉ ብሔረሰቦች ልክ የተደራጁት ፓርቲዎች ከ130 የማያንሱ ናቸው ማለት ነው።</p>

<p>ይህ አካሄድ አንዳንድ ወገኖች ዴሞክራሲው ያመጣው ፀጋ አድርገው ሲወስዱት ሌሎች ደግሞ ለአገሪቱ ማህበረ ኢኮኖሚያዊ ፋይዳ የሌለው የትርምስ ክስተት ነው ይሉታል። ይህን አባባላቸውን ለማጠናከርም ዛሬ ተደራጅተው ይንቀሳቀሳሉ የሚባሉት የክልልና አገር አቀፍ የፖለቲካ ድርጅቶች አንድም ጥቂት የብሔረሰብ ኤሊቶች ተሰባስበው ያደራጁአቸው የጐሣ ድርጅቶች ወይም ከገዥው ፓርቲ ከወያኔ/ኢሕአዴግ ይሁንታና ፈቃድ ውጭ የመንቀሳቀስ አቅም የሌላቸው፣ ወደ ሕብረተሰቡ ዘልቀው ያልገቡ የቢሮክራሲው ተቀጽላዎች መሆናቸውን ይገልጣሉ።</p>

<p>አብዛኛው የብሔረሰብ ፓርቲዎችም «ተደራጅተንለታል፣ አደራጅተነዋል» የሚሉትን ሕዝብና ክልል እንዳሻቸው የሚገዙና የሚነዱ እንጂ ራሳቸውን እንደአንድ አማራጭ በመቁጠርና ሌሎችም ተደራጅተው የመንቀሳቀስ መብት ያላቸው መሆኑን በመቀበል ለዲሞክራሲው ባህል መዳበር አስተዋጽኦ እያደረጉ ያሉ አይደሉም። ለዚህ በግንባር ቀደምትነት የሚጠቀሱት ሕወሀትና ብአዴን ናቸው። ሕወሀት በትግራይ፣ ብአዴን በአማራው ክልል ሁሉን ነገር በበላይነት ይቆጣጠራሉ። እነዚህ ድርጅቶች ከሚያምኑበትና ከሚያራምዱት ውጭ የተለየ ሀሳብ አይስተናገድም። ሕዝብ አማራጭ የለውም። በመሆኑም በእነዚህ አካባቢዎች የዴሞክራሲው ዕድገት ከመፋፋት ይልቅ እየቀጨጨ ይገኛል። ይህ አዝማሚያ ደግሞ አገራዊ ገጽታ እየሆነ የሚሄድ ይመስላል፣ በተለይም ከአዲስ አበባ ውጭ።</p>

<p>በመሠረቱ የፓርቲዎች መብዛት (ያውም የጐሣ) የዲሞክራሲ መኖር መግለጫ ነው አንልም። የጐሣ ድርጅቶች በመቶዎች መደራጀት የዲሞክራሲን ትክክለኛ ገጽታ በመሸፈን ለአወናባጆችና ለጠባብ ብሔርተኞች አመቺ ሁኔታ ይፈጥራል፣ ፈጥሯልም። አቅማዳ፣ ቀልቀሎ፤ ቀልቀሎ ስልቻ እያሉ አንድን ነገር በተለያየ መልክና አንደበት መግለጽም የሀሳብ መንሸራሸር አይደለም። በዚህ ምክንያት ሬዲዮ ፋና፣ ኢትዮጵያ ሬዲዮ፣ አብዮታዊ ዲሞክራሲ፣ የደቡብ ሕዝቦች ድምፅ፣ ማህቶት፣ አዲስ ዘመን በአካል መኖራቸው የተለያየ ሀሳብ ማስተናገጃ አላደረጋቸውም። ሁሉም የሚናገሩት በተለያየ መድረክና መልክ አንድ ሀሳብ ነው፣ የወያኔ/ኢሕአዴግ አስተሳሰብና ርዕዮት (አብዮታዊ ዴሞክራሲ?)</p>

<p>በዴሞክራሲ አስተሳሰብ የብዙሃን ፓርቲ ሥርዓት የአማራጭ መኖር ነው። የአጠቃላይ ሥርዓቱ መግለጫም የብዙሃን የበላይነት፣ የአናሳዎቹ መብት መከበር ነው። የአማራጭ መኖር ሲባልም አገሪቱ ሊኖራት የሚገባውን የማኅበረ ኢኮኖሚያዊ ልማት አቅጣጫ፣ አገሪቱና ሕዝቧ ሊመሩበት የሚገባውን የመንግሥት አወቃቀር በተመለከተ መሠረታዊ ልዩነት ያላቸው ፓርቲዎች በፕሮግራም መልክ የቀረጹትን ራዕይ ለሕዝብ አቅርበውና አስተዋውቀው ሕዝብ የሚፈልገውን በመምረጥ ፍርዱን የሚሰጥበት ነው። በዚህ ፍርድ መሠረትም አሸናፊ የሚሆነው ፓርቲ የመንግሥት ሥልጣንን ጨብጦ ፕሮግራሙን ያስፈጽማል። ይህም ቢሆን ተሸናፊ ፓርቲዎች መድረኩን ሁሉ ተነፍገው በጠላትነት እየታዩ ይሳደዳሉ ማለት አይደለም። እስከ ቀጣዩ ምርጫ የራሳቸውን ዝግጅት ያደርጋሉ፣ በተቃዋሚነታቸው የገዥውን ፓርቲ አፈፃፀሞች ይተቻሉ። ይህ የዲሞክራሲያዊ አካሄድ የ100 የጐሣ ፓርቲዎችን መደራጀት አይጠይቅም። መሠረታዊ የራዕይና የፕሮግራም ልዩነት ያላቸው ሁለት ወይም ሦስት ፓርቲዎች በቂ ናቸው።</p>

<p>በዲሞክራሲ ባህል ግንባታ ሂደቱ ያለብን ችግር በገዢው ፓርቲ በኩል የብዙሃን ፓርቲ ሥርዓትን፣ ነፃ ኢኮኖሚን፣ የነፃ ሀሳብ መንሸራሸርን በተጣመመ መልኩ መተርጐሙ ብቻ አይደለም። ለተቃዋሚዎች መድረክ መንፈጉም ሌላው ችግር ነው። የተቃዋሚ ኃይሎች የራሳቸው ችግርም አለ። በመካከላቸው ህብረትና አንድነት ፈጥረው ለሕዝቡ እንደገዥው ፓርቲ አማራጭ ሆነው ገና አልቀረቡም። በሕብረተሰቡ ውስጥ ሥር አልሰደዱም። ይልቁንም በውጭ ተደራጅተው ከርቀት መታገልን የመረጡ ይመስላሉ። እነዚህ በገዥው ፓርቲም ሆነ በተቃዋሚዎች በኩል ያሉ ችግሮች ሳይቃለሉ ስለምርጫ መነጋገር እንደትናንቱ በምርጫና በዴሞክራሲ መቀለድ ነው። ዛሬም በትናንቱ መንገድ ለመጓዝ መሞከር ደግሞ የጥፋትን መንገድ መምረጥ ነው።</p>


</body>
</html>
