<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አክፓክ በብሮድካስት አዋጁ ለመጠቀም ዝግጅት ጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አክፓክ በብሮድካስት አዋጁ ለመጠቀም ዝግጅት ጀምሯል</h1>


<p>የጦቢያ መጽሔትንና ጋዜጣን በማሳተምና በማከፋፈል የሚታወቀውና አያሌ ደንበኞችን ለማፍራት የቻለው አጥቢያ ኮከብ የኅትመትና ማስታወቂያ ድርጅት (አክፓክ) በቅርቡ ይፋ እንደሚሆን በሚጠበቀው የብሮድካስት አገልግሎት አዋጅ በመጠቀም ከማንኛውም የፖለቲካ ድርጅት ጋር ያልወገነ፣ የሕዝብ ለሕዝብ የሆነና፣ የአገር አንድነትን፣ ኢትዮጵያዊነትን፣ ሕጋዊነትን፣ እኩልነትን፣ ፍትህን፣ ዴሞክራሲያዊ ሥርዓትን፣ ልማትንና ባህላዊ እሴቶችን የማጠናከር ሚና ያለው የቴሌቪዥንና የራዲዮ አገልግሎት ለመጀመር አስፈላጊውን ዝግጅት መጀመሩን አስታወቀ።</p>

<p>አክፓክ በአክሲዮን መልክ በሕዝብ ባለንብረትነት የሚቋቋምና በሕዝቡ ቀጥተኛ ተሳትፎ የሚካሄድ የቴሌቪዥንና የራዲዮ አገልግሎት ለመጀመር የወሰነው ከመንግሥትና ፖለቲካ ድርጅቶች ነፃ የሆኑና ከአንድ መስመር የፕሮፓጋንዳ ሥራ የራቁ የብሮድካስት አገልግሎት ሰጪ ተቋሞች በሀገር ውስጥ አለመኖር ለዴሞክራሲያዊ ሥርዓት ግንባታውና ለልማት ያለውን ጠቀሜታ በማጤን እንደሆነ ከዝግጅቱ አስተባባሪዎች ለመረዳት ተችሏል።</p>

<p>አክፓክ ዝግጅት እያደረገበት ያለው የብሮድካስት አገልግሎት የኢትዮጵያ ቴሌኮሙኒኬሽን የማይክሮዌቭና የሳተላይት የቴክኒክ ኔትዎርክ የሚፈቅደውን ያህል ደረጃ በማዕከል (አዲስ አበባ) ተጀምሮ ደረጃ በደረጃ ለክልሎች እንዲዳረስ የሚደረግ መሆኑን ለማወቅ ተችሏል።</p>

<p>የሚቋቋመው የብሮድካስት አገልግሎት የጋዜጠኝነት ሞያ የሚጠይቃቸውን መርሆዎች መሠረት አድርጐ ለሀገር አንድነትና ነፃነት፣ ለብሔረሰቦች እኩልነትና ወንድማማችነት፣ ለዴሞክራሲና ፍትሕ ማበብ፣ ለሰብአዊ መብቶች መከበር፣ ለነፃ ኢኮኖሚና ፍትሐዊ የልማት ሥርጭት፣ ለብሔረሰቦች ባህላዊና መንፈሳዊ እሴቶች ከፍተኛ ግምት እየሰጠ ወቅታዊ ዜናዎችን፣ አስፈላጊ መረጃዎችን፣ ትምህርታዊና የመዝናኛ ዝግጅቶችን እንደሚያቀርብ ተጠቅሷል።</p>

<p>በአክፓክ ማዕከልነት ወይም ጥንስስነት የሚቋቋመው የብሮድካስት አገልግሎት ራሱን የቻለ አክስዮን ማኅበር እንደሚሆንና ለዚህም የብሮድካስት ህጉና ሌሎች የአገሪቱ ህጐች በሚፈቅዱት መሠረት በመሥራችነት ለመመዝገብ ፈቃደኛ ከሆኑት ድርጅቶችና ግለሰቦች ጋር አስፈላጊው ምክክር እየተካሄደ መሆኑን ለማወቅ ተችሏል።</p>

<p>በመስኩ ለመሠማራት ፍላጐት ካላቸው ግለሰቦችና ድርጅቶች እንዲሁም የሙያ ቅርበት ካላቸው ሌሎች ወገኖች ጋርም አስፈላጊው ግንኙነት እየተደረገ ነው። የብሮድካስት አዋጁ ፀድቆ ይፋ ሲሆን የብሔረሰብና የአካባቢ ልዩነት ሳይደረግ፣ የአንድ ወገን ተጽዕኖ እንዳይኖር አስፈላጊውን ጥንቃቄ በማድረግ በኢትዮጵያዊነት መስፈርት ብቻ ሕዝብ አክስዮኑን እንዲገዛ ልዩ ጥሪ ለማድረግ ታቅዷል።</p>

<p>የመጨረሻ መልኩን በመያዝ ላይ የሚገኘው የብሮድካስት አገልግሎት አዋጅ ረቂቅ ለኢፌዲሪ ምክር ቤት ቀርቦ ውይይት የተደረገበት ሲሆን እንደገና ዳብሮና ተሻሽሎ እንዲቀርብ ለምክር ቤቱ የማስታወቂያና ባህል ኮሚቴ ተመርቷል።</p>

<p>እስካሁን እንደታየው ረቂቅ አዋጁ በሕገ መንግሥቱ የተሰጡትን መብቶች በመፃረር አንዳንድ ገደቦችንና ክልከላዎችን የሚጥል እንደመሆኑ መጠን ጠንካራ ቅሬታዎችንና ሂሶችን ከነፃው ፕሬስ ቤተሰብና ከተለያዩ የዕምነት ተቋሞች አስከትሏል።</p>


</body>
</html>
