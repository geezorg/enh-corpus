<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኢትዮጵያ ዴሞክራቶችና አገር ወዳዶች ጥሪ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ኢተፖድህ</span></h3>
<h2 class="align-center">ለኢትዮጵያ ዴሞክራቶችና አገር ወዳዶች ጥሪ አቀረበ</h2>



<p>ባለፈው መስከረም ወር ፓሪስ ላይ የተመሠረተው የኢትዮጵያ ተቃዋሚ ድርጅቶች ህብረት (ኢተፖድህ) ለአገራችን ዴሞክራቶችና አገር ወዳዶች ጥሪ አቀረበ።</p>

<p>ድርጅቱ «ባለው ላይ ለመገንባት ተደባለቁን! ተባበሩን! ደግፉን!» በሚል ርዕስ ባሠራጨው መግለጫ ድርጅቱ አጀንዳ ላይ ያለው «ሰላምና ዴሞክራሲ ያጣው የኢትዮጵያ ሕዝብ ጉዳይ በመሆኑ የዚህ ክቡር አገራዊ ጥሪ ተግባራዊነት የሚረጋገጠው በተደራጀ ሕዝብ ትግል ብቻ ነው ብሎ በማመኑ ኢተፖድህ የትግል ጥሪውን እንደገና ለኢትዮጵያ ሕዝብ ያቀርባል።» ብሏል። የመግለጫው ሙሉ ቃል የሚከተለው ነው።</p>

<p>«የወያኔ መሪዎች ኢትዮጵያውያን በሚጠይቁት መሠረት በሺህ የሚቆጠሩትን በግፍ የተያዙ ፖለቲካዊ የህሊና እስረኞችን መፍታት፣ በጠቅላላው ህብረተሰባችንና በኢተፖድህ ጥሪ መሠረት ትርጉም ያለው ብሔራዊ ውይይት ማካሄድ ለሀገራችን መረጋጋት፣ ለሕዝባችን መተባበር ምን ያህል ሥነ ልቡናዊ፣ ፖለቲካዊና ታሪካዊ እመርታ እንደሚያመጣ አያጡትም። አሳምረው ያውቁታል። ይህ ርምጃ ህዝባችንን ለማናከስ፣ ሀገራችንን ለማተራመስና ህልውናዋን ለመፈታተን የማይተኛልንን የሻዕብያንና የሠርጎ ገቦቹን ሴራ ለማክሸፍ ምን ያህል ገንቢ አስተዋፅዖ እንደሚኖረው አይገነዘቡም አንልም። ይገነዘቡታል። አሻፈረኝ ባይነታቸውና ቀደም ሲል ከሻዕቢያ ጋር የቀየሱት ፀረ- ኢትዮጵያ ፖለቲካ መቀጠሉ ውሎ ሲያድር የችግራችንን ችግር እያሰፋውና እያወሳሰበው እንደሚሄድና በግንባር ደሙን እንደጎርፍ በማፍሰስ ላይ ያለውን ሠራዊትም ሆነ በግንባር አካባቢዎች የሻዕቢያን ወረራ ገፈት በመቅመስ ላይም የሚገኙትን የሰሜን ጎንደር፣ የትግራይንና የአፋርን ሕዝቦች ደጀን አልባ አድርጎ ካሁኑ በእጥፍ ድርብ ለሚዘገንን መከራ ሊዳርጋቸው እንደሚችል አይታያቸውም አይባልም። ይታያቸዋል።</p>

<p>«ይህ ሁሉ ሆኖ በአንድ በኩል ወያኔ/ኢህአዴግ ውስጥ የተሰገሰጉ የሥልጣን ጥመኞች ዛሬ እነሱው ባመጡብን ጣጣ የኢትዮጵያ ወጣቶች ደምና የኢትዮጵያ እናቶች እንባ እንደ ጎርፍ እየፈሰሰ ባለበት ወቅት ምንም ዓይነት ኢትዮጵያዊ ይሉኝታ እንኳን በማይታይበት ስግብግብነት የሀገራችንን ህልውናና ሉዐላዊነት ጉዳይ ለሥልጣን ጥማቸው ቅድሚያ ሰጥተው ማየት አልተሳካላቸውም። በነዚህ ጥመኞች ላይ አሁንም በወያኔ/ኢህአዴግ ውስጥ ቁልፍ ቦታዎች የያዙ ሠርጎ ገቦች የዚህ ፀረ - ሕዝብና ፀረ - ኢትዮጵያ ቡድን አቋም ልክ የሻዕቢያ መሪዎች እንደሚመኙት ከእርቅ ይልቅ መራራቅን፣ ከሠላም ይልቅ አመፅ ጋባዥ ፖሊሲዎችን፣ ከሀቀኛ ዴሞክራሲ ይልቅ የወስላቶች ዲሞክራሲንና አፈናን፣ እያራመደ ሀገራችንን ከማዳከም፣ የሕዝቦቿን አንድነት ከመቦርቦርና ሕልውናዋን ክፉኛ በመፈታተን ላይ ከማተኮር አልተመለስም። ትላንት ከሻዕቢያ ገጥሞ ሀገራችንና ሕዝባችንን ትምክህተኛ፣ ጦረኛ፣ ሴረኛ፣ ርዝራዥ፣ ንክኪ፣ ወዘተ፣ እያለ ሲፈርጅና ሲከፋፍል በቆየበት አንደበቱ አሁን ደግሞ አመድ በዱቄት ይስቃል እንዲሉ ዴሞክራሲ፣ ውይይት ሰብዓዊ መብት እያሉ የሚታገሉትን ኃይሎች «አፍቃሪ ሻዕቢያ» እያለ እስከመወንጀል ድረስ ድፍረት ያገኘበትና ሀፍረተ ቢስነቱን የሚያጋልጥበት ወቅት ውስጥ ገብተናል።</p>

<p>«ኢተፖድህ በሀገራችን ፊት የተደቀኑትን ውስብስብና አደገኛ ችግሮች በማጤንና ብሔራዊና የሀገር ፍቅር ተልዕኮውን በማስቀደም ከነዚህ ፀረ - ኢትዮጵያና ግፈኛ ኃይሎች ጋር እንኳን በጠረጴዛ ዙሪያ ለመወያየት ፍቃደኛ መሆኑን ካረጋገጠና የብሔራዊ ውይይት ጥሪውን ካስተላለፈላቸው ስድስት ወራት አልፈዋል። ሆኖም የወያኔ ኢሕአዴግ መሪዎች ለዚህ ጥሪው ጆሮ ዳባ ልበስ ማለታቸው አሁንም በወያኔ/ኢሕአዴግ ውስጥ የሥልጣን ጥመኞችና የሻዕቢያ ሰርጎ ገቦች የበላይነት ይዘው ሀገራችንን ወደ ጥፋት ይዘው እየነጎዱ መሆናቸውን አሳይቶናል።</p>

<p>«ይህ የአምባገነኖች አሻፈረኝ ባይነት የሚያሳየው የመላ ኢትዮጵያ ሕዝብንና የኢተፖድህን የውይይት ጥሪ አላስፈላጊነት አይደለም። ይህ የሚ%ያረጋግጥልን አንድ ነገር ቢኖር የሥልጣን ጥመኞቹና የሻዕቢያ ሰርጎ ገቦች ተጋግዘው ካመጡብን ጣጣና ከሚደግሱልን ዘግናኝ መከራ ለመላቀቅ እንደ ሕይወት እስትንፋስ ያስፈልገናል የምንለውን ብሄራዊ ውይይት ለማካሄድ የሚቻለው አስቀድሞ ከነዚህ የሥልጣን ጥመኞችና ሰርጎገቦች ቁጥጥር ነፃ ከሆነ ቡድን ጋር ብቻ መሆኑን ነው። ይህ የአምባገነኖች አሻፈረኝ ባይነት የሚያሳየን አንዳንዶች ሊያሳምኑን እንደሚፈልጉት የኢተፖድህ ጥሪ የማይሰራ ጥሪ መሆኑን አይደለም። ድሮም ቢሆን ይህ ጥሪ ለወያኔ/ኢሕአዴግ መሪዎች የቀረበ የልመና ማመልከቻ ሳይሆን ለኢትዮጵያ ሕዝብና ለታጋይ ልጆቹ የቀረበ የጋራ ትግል ጥሪ እንደመሆኑ መጠን አፍ ሞልቶ አይሠራም ማለት የሚቻለው የትግሉ ባለቤት የሆነውን <span class="underline">ህዝባችንን ቀስቅሰንና አደራጅተን ማታገል እስካልቻልን ድረስ ብቻ ነው።</span> ይህንን ካላደረግን በእርግጥም ሂደታችን ወደ ውድቀት ነው። ይህንን ካደረግን ደግሞ ከዚህ በፊት በግልጽ እንዳስቀመጥነው ይችን ሀገራችንን ከወያኔ/ኢህአዴግ መሪዎች ጋር ተጋግዘን እናድን ብለን የተነሳንበት ዓላማ ባይሳካም ፀረ - ሕዝቦች አሸነፉ ማለት አይደለም። ከነሱ ተጋግዘን ማዳን ባንችልም ሀገራችንን <u>ከነሱ ታግለን ለማዳን ሁኔታዎችን አመቻችተናልና መጭው ጊዜ ብሩህ ሆኖ ሊታየን ይገባል እንላለን።</u></p>

<p>«ይህንን ተልዕኮ ከተባበሩ የዴሞክራትና አገር ወዳድ ኢትዮጵውያን የማይበገር ኃይል ሌላ ማንም ሊወጣው አይችልም። ይህ ከፀሐይ ደርቶ የሚታይ ሀቅ እያለ እስከዛሬ ድረስ የሀገራችንን ዴሞክራቶችና ሀገር ወዳዶች ጠንካራ የሆነ የጋራ ትግል መድረክ የመፍጠሩ ጉዳይ ሳይሳካላቸው ቆይቶ እንደነበር ግልጽ ነው። እንደዚህም በመሆኑ በግንባር ቀደምትነት ተባብረውና ታግለው ያታግሉኛል ብሎ ያለ የሌለ ተስፋውን የጣለባቸው ልጆቹ በሆነ ባልሆነው እየተከፋፈሉና እየተጠላለፉ፣ በትግል በመጣ ነገር የዝንብ ጠንጋራ ይለያሉ ብሎ የተማመነባቸው ታጋዮች የኢትዮጵያ ጠላቶች በሚዘረጉላቸው የመከፋፈልና የማዳከም ወጥመድ ውስጥ ደግመው ደጋግመው ዘው እያሉ ሲገቡ፣ ግንባር ቀደምትነት የሚጠበቅባቸው ኃይሎች ከሕዝብ ወደ ኋላ ቀርተው የሀገራችንን ነገር <span class="underline">«የሚሸሹበት ምሽግ ሲሸሽ ታየ»</span> እንደተባለው ግራ ሲያጋቡት የተመለከተው የኢትዮጵያ ሕዝብ ተስፋ ቆርጦባቸው <u>«ተባበሩ ወይ ተሰባበሩ»</u> እያለ እሮሮውን ሲያሰማ ቆይቷል። በዚያው ልክ ደግሞ ጠላቶቻችን ራሳችን የቋጠርነውን ራሳችን ደጋግመን ስንበትን እያዩ ሲያሾፉብንና ሲሳለቁብን መቆየታቸውን፣ አሁንም የቋጠርነውን በትነን ለማየትና መሳለቃቸውን ለመቀጠል እያደቡ መሆናቸውን ሁላችንም እናውቃለን።</p>

<p>«ከዚህ ሁሉ በመነሳት ለሕዝባችን የተስፋ ጮራን ለመፈንጠቅና ጠላቶቻችንን ለማሳፈር ስምንት ሀገር ወዳጅና ዴሞክራሲያዊ ድርጅቶች በመስከረም 1 ቀን 1991 ዓ.ም ኢተፖድህን በመመሥረት ታሪካዊ እርምጃ ወስደናል። የዚህ የህብረታችን መከሰት ለኢትዮጵያችን ከፍተኛ ድል የመሆኑን ያህል ጅማሯችን ተመልሶ እንዳይዝረከረክና ህዝባችን ተመልሶ የተስፋ መቁረጥ ባህር ውስጥ እንዳይገባ፤ እንደተጀመረውም <span class="underline">ባለው ላይ ለመገንባት</span> ከተፈለገ ማንኛውንም ትኩረት የሚያዘናጋና የተካበውን ለመናድ የሚሞክር ሂደትን ተጠንቅቀን መጠበቅና ቆርጠን በአንድ ልብ መከላከል የኢትዮጵያ ዴሞክራቶችና ሀገር ወዳዶች የጋራ ተግባር ነው እንላለን።</p>

<p>«ከዚህም በመነሳት የሀገራችንን ዴሞክራቶች በሙሉ ሊያቅፍና የጋራ መድረክ ሆኖ ሊያሰባስብና ሊያታግል የሚችል ሠነድ በመንደፍና በማጽደቅ በሱ ዙሪያ የተለያዩ ኃይሎችን በየፈርጃቸው በትግሉ ለማሳተፍ ጥረታችንን ተያይዘናል። የፓሪሱ የጋራ ሰነዳችን የብዙ ውጣ ውረድ፣ የብዙ ውይይትና የትግል ልምድ ውጤት እንደመሆኑ መጠን በሀገራችን ያሉትን ዴሞክራቶችና አገር ወዳዶች በሙሉ ለማስተባበር እንዲችል ሆኖ የተነደፈ ሁሉን አቀፍ ሰነድ ነው። በሀገራችን ያሉትና ወደፊትም ሊፈጠሩ የሚችሉ ድርጅቶች ዴሞክራትና አገር ወዳድ ነን እስካሉ ድረስ የያዟቸውን ወይም መያዝ የሚገባቸውን ነጥቦች <span class="underline">በሙሉና በነዚህ ነጥቦች ብቻ</span> የተወሰነ በመሆኑ ይህ ሰነድ በእርግጥ ሁሉን ሊያቅፍ የሚችል ሰነድ ነው ብለን እናምናለን። እነዚህ ከሁሉም ድርጅቶች ፕሮግራሞች የተለቀሙ የጋራ ነጥቦች ዴሞክራሲን፣ ሰብዓዊ መብቶችን፣ የሕግ የበላይነትን፣ የብሔሮች መብትንና እኩልነትን፣ የሀገር ሉዐላዊነትንና አንድነትን፣ ነፃ ምርጫንና ዴሞክራሲያዊ ሕገ - መንግሥትን የሚመለከቱ ሲሆኑ በፓሪሱ ሰነዳችን ውስጥ በመካተታቸው ይህንን ሰነድ ከኢተፖድህ መሥራች ድርጅቶች ባሻገር በሀገራችን የሚገኙ የሙያ ማኀበራትና የሲቪክ ስብስቦችንና በሚሊዮን የሚቆጠሩ ዴሞክራትና አገር ወዳድ ግለሰቦች በህብረት ሊያታግል የሚችል የጋራ መድረክ አድርጎታል።</p>

<p>«ከዚህም በመነሳት ለሀገራችን ዴሞክራቶች በሙሉ በሦስት የሚተጋገዙ አቅጣጫዎች የጋራ ትግል ጥሪ እናቀርባለን።</p>

<p>1ኛ/ ሉዐላዊት ሀገር ሉዐላዊ በሆነ የኢትዮጵያ ሕዝብ ፊት ሁሉም ድርጅቶች የየራሳቸውን የፖለቲካ ፕሮግራም እየያዙ ለውድድር ይቀርባሉ። ዓላማችን እንደዚህ ግልፅ ሆኖ ሳለ ሌሎቹ የፖለቲካ ድርጅቶች ከኢተፖድህ አመራር ጋር እየተደራደሩ በስምንታችን ላይ ዘጠነኛ፣ በዘጠኙ ላይ አሥረኛ እየሆኑ ለጋራው ትግል ተጨማሪ ጉልበትና አመራር የማይሰጡበት ምክንያት አይታየንም።</p>

<p>2ኛ/ ከፖለቲካ ድርጅቶች ውጭ ላሉ የሙያ ማኅበራትና ሌሎች የሲቪክ ስብስቦች የዴሞክራሲ ትግል ለፖለቲካ ድርጅቶች ብቻ የማይተው ትግል እንደመሆኑ መጠን ድርጅታዊ ነፃነታችሁን እንዳስጠበቃችሁ ህብረተሰባችንን ዴሞክራሲያዊ ለማድረግ ስለምንተባበርበት ሁኔታ እንወያይ የሚል ጥሪ እናቀርብላቸዋለን።</p>

<p>3ኛ/ ለዲሞክራትና አገር ወዳድ ዜጎችም የኢተፖድህ ትግል የዘፈቀደ አገዛዝ እንዲወገድ፣ ሰብዓዊና ዲሞክራሲያዊ መብቶች ሙሉ በሙሉ እንዲከበሩ፣ ኢትዮጵያውያን በመሆናችን የሚገባን የዜግነት ፀጋና መብት እንዲከበር፣ ሀገራችን ይህ ነው ከማይባል የተፈጥሮና ሰብዓዊ ሀብቷ (ኛቱራል አንድ ሑማን ረሶኡርቸስ) ተመጣጣኝ የሆነ እድገትና ብልፅግና ተጎናጽፋ በዓለም ሕዝቦች ሸንጎ ተገቢ ቦታዋን የማስያዝ ራዕያችሁ የኢተፖድህ ራዕይ መሆኑን፣ ለዚህ የምታደርጉት ትግል የኢተፖድህ ትግል መሆኑን ተገንዝባችሁ በያላችሁበት በድጋፍ ኮሚቴዎች መልክም እየተደራጃችሁ በሌላ በሚያመቻችሁ መልክ እንድትደግፉን ጥሪ እናደርጋለን።»</p>

<p>እንደሚታወቀው የኢተፖድህ አባል ድርጅቶች የአፋር አብዮታዊ ዴሞክራሲያዊ አንድነት ግንባር፣ የኢትዮጵያ የሰላምና የዴሞክራሲ አማራጭ ኃይሎች ምክር ቤት፣ የኢትዮጵያ ዴሞክራሲያዊ ኃይሎች ቅንጅት፣ የኢትዮጵያ መድህን ዴሞክራሲያዊ ድርጅት፣ የኦሮሞ ብሔራዊ ኮንግረስ፣ የደቡብ ኢትዮጵያ ሕዝቦች ዴሞክራሲያዊ ኅብረት፣ የትግራይ ብሔራዊ ዴሞክራሲያዊ ትብብር፣ ትግራይ ትግርኝ ኢትዮጵያውያን ለሶሻል ዴሞክራሲ ናቸው።</p>


</body>
</html>
