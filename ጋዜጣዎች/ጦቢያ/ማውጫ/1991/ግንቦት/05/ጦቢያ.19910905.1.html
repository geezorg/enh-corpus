<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዲፕሎማሲ ድጋፍ ለማግኘት ልዑካኖቿን ወደተለያዩ ሀገሮች ልካለች - ከግንቦት 20 በፊት ወሳኝ እርምጃ ይኖራል የሚሉ አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ኤርትራ የአድኑኝ ጩኸት እያስተጋባች ነው</span></h3>
<h3 class="align-center">የዲፕሎማሲ ድጋፍ ለማግኘት ልዑካኖቿን ወደተለያዩ ሀገሮች ልካለች - ከግንቦት 20 በፊት ወሳኝ እርምጃ ይኖራል የሚሉ አሉ</h2>


<p>የኢትዮጵያን ሉዓላዊነት ተዳፍራ የተለያዩ መሬቶችን በወረራ የያዘችው ኤርትራ ከባድመ ሽንፈት ወዲህ የአፍሪካ አንድነት ድርጅትን የማስማሚያ ነጥቦች ሥራ ላይ እናውል እያለች መወትወቷ ወታደራዊ አቅሟን ለመገንባት ጊዜ ለማግኘት እንጂ ለችግሩ ዘላቂ ሰላም ለማስገኘት ቢሆን ኖሮ ከያዘቻቸው መሬቶች የመውጣት ፍንጭ ታሳይ ነበር ሲሉ ዲፕሎማቶች ገለጡ።</p>

<p>እነዚሁ ለጉዳዩ ቅርበት ያላቸው ዲፕሎማቶች ፕሬዚዳንት ኢሳይያስ ለሰላማዊ መፍትሄው ዝግጁ ከሆኑ ሰሞኑን አሥመራ ለሚገኙት የተባበሩት መንግሥታት ልዩ ልዑክ ለአምባሳደር መሐመድ ሳህኑን፣ ለቡርኪና ፋሶ፣ ለዩጋንዳና ለሩዋንዳ የውጭ ጉዳይ ሚኒስትሮች ይህንኑ ማረጋገጫ መስጠት ይችሉ ነበር በማለት አስረድተዋል።</p>

<p>በተባበሩት መንግሥታትና በአፍሪካ አንድነት ድርጅት ልዩ ትኩረት የተሰጠውን ይህን ወርቃማ ዕድል መጠቀም የአቶ ኢሳይያስ ፋንታ ነው የሚሉት ዲፕሎማቶች በዕድሉ ሳይጠቀሙ ቀርተው ኢትዮጵያ በወረራ የተያዙባትን መሬቶች እንደባድመው ሁሉ በኃይል ለማስለቀቅ ወታደራዊ ዘመቻ ከጀመረች ግን ለሚደርሰው ጥፋት ሁሉ ኃላፊነቱን ለመውሰድ መዘጋጀት እንዳለባቸው አስገንዝበዋል።</p>

<p>ይህ በእንዲህ እንዳለም የኤርትራ መንግሥት ከኢትዮጵያ ጋር የገባውን የድንበር ውዝግብ የአፍሪካ አንድነት ድርጅት ባቀረባቸው የማስማሚያ ነጥቦች ዙሪያ መፍታት ሲችል ከሰሞኑ ደግሞ ተጨማሪ የዲፕሎማሲ የበላይነትን ለማግኘት ወደተለያዩ ሀገሮች በርካታ የልዑካን ቡድን በመላክ በኢትዮጵያ ላይ ጫና እንዲደረግ በመማፀን ላይ እንደሚገኝ ለማወቅ ተችሏል።</p>

<p>ወደ የመን፣ ሞሮኮና ቤልጅግ የተላኩት የኤርትራ መንግሥት ልዑካን አባላት «አገራቸው የአፍሪካ አንድነት ድርጅት ያስቀመጣቸውን የማግባቢያ ነጥቦች ተቀብላ ሳለ ኢትዮጵያ ለሰላም ኃሣቡ እምቢተኛ በመሆኗ ጉዳዩ መጓተቱን ለማሳየት» መሞከራቸውን የጠቀሱት ምንጮች አዲሱ ጥረታቸው ምንም ተጨባጭ ውጤትና አዲስ ነገር እንዳላመጣላቸው አመልክተዋል።</p>

<p>የኤርትራው ፕሬዚዳንት ኢሳይያስ አፈወርቂ በበኩላቸው ሰሞኑን በአሥመራ የሚገኙትን የኔዘርላንድስ አምባሳደር ጠርተው በማነጋገር እስካሁን በመንግሥታቸው በኩል የተደረገላቸውን ድጋፍ አድንቀው የአገራቸው መንግሥት ከሌሎች የአውሮፓ ኅብረት አባላት ጋር በመሆን በኢትዮጵያ ላይ ጫና እንዲያደርጉ መማፀናቸውን የደረሰን ዜና ያስረዳል።</p>

<p>የኢትዮጵያ መንግሥት በበኩሉ ሻዕቢያ በተለያዩ መድረኮች የተኩስ አቁም ተደርጐ የድንበር መካለል ሥራ እንዲከናወን የሚያቀርበውን ጥያቄ ፈጽሞ እንደማይቀበል ገልጦ፣ ከዚያ በፊት በወረራ ከያዛቸው የኢትዮጵያ መሬቶች ያለምንም ቅድመ ሁኔታ ለቅቆ መውጣትና እስካሁን ለደረሰው ጥፋት ኃላፊነቱን መውሰድ እንደሚኖርበት በማሳሰብ ሲገፋበት ከነበረው አቋሙ ፈቀቅ እንደማይል በድጋሚ አረጋግጧል።</p>

<p>ጠቅላይ ሚኒስትር አቶ መለስ ዜናዊ ሰሞኑን ከኢትዮጵያ ቴሌቪዥንና ከተባበሩት መንግሥታት ድርጅት የአፍሪካ ልዩ ልዑክ ጋር ባደረጉት ውይይት «ኢትዮጵያ ለሰላም ምንጊዜም የቆመች ብትሆንም ሉአላዊነቷን ግን ለድርድር እንደማታቀርብ» ደግመው ማረጋገጣቸው የተያዙ መሬቶቿን በኃይል ለማስለቀቅ እቅድ እንዳላት የሚጠቁም መሆኑን ምንጮቹ ጠቁመዋል።</p>

<p>ሁለቱም አገሮች በአንድ በኩል የሰላም እቅዱን ተቀብለናል እያሉ የተለያዩ ዲፕሎማሲያዊ ጥረቶችን ቢያካሂዱም በተለይ ኤርትራ ይህንን እንደጊዜ መግዣነት መጠቀሟ ትዕግሥቷን ያስጨረሳት ኢትዮጵያ በቅርቡ ለከፍተኛ የመልሶ ማጥቃት ዘመቻ ሳትጋበዝ እንደማትቀር ብዙዎች ይገምታሉ።</p>

<p>ኦፕሬሽኑ ያለፈው ዓይነት ሳይሆን አጭርና የተጠናከረ ሆኖ ከአንድ ሳምንት ባልበለጠ ጊዜ ውስጥ የሚጠናቀቅ መሆን እንዳለበት አንዳንድ ዲፕሎማቶች ጠቁመው የባድመውን በምሳሌነት ጠቅሰዋል።</p>

<p>ይህ ካልሆነ የተንዛዛ ጦርነት ውስጥ መግባቱ በወታደራዊም ሆነ በኢኮኖሚያዊ ጐኑ አክሳሪና የሚጠበቀውን ውጤትም የማያመጣ መሆኑን እነዚሁ ዲፕሎማቶች ይገልጣሉ።</p>

<p>ጠቅላይ ሚኒስትር መለስ ዜናዊ ባለፈው ሳምንት በሰጡት መግለጫ ጦርነቱ ከሚገባው በላይ እነዳይረዝምም፣ እንዳያጥርም አስፈላጊው ጥንቃቄ ሁሉ ይደረጋል ማለታቸው ይታወሳል።</p>


</body>
</html>
