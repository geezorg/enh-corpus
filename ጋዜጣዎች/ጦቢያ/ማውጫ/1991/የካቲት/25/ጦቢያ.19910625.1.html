<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ደህንነት ሳይረጋገጥ ጦርነቱ እንዳይቆም - ኢሳይያስ እንደገና የመዘጋጃ ጊዜ ይፈልጋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ሻዕቢያ ትጥቁን ይፍታ- ኤርትራ ካሣ ትክፈል</span></h3>
<h2 class="align-center">የኢትዮጵያ ደህንነት ሳይረጋገጥ ጦርነቱ እንዳይቆም
<br/>-ኢሳይያስ እንደገና የመዘጋጃ ጊዜ ይፈልጋሉ</h2>

<h3 class="align-center"><li> ዐድዋ በአዲስ መንፈስ ተከበረ</h3></li>


<p class="align-right">ሪፖርታዥ</p>

<p>የኢትዮጵያን የግዛት አንድነት ተዳፍሮና በግንቦት 1990 ዓ.ም ባድመን በኃይል ወርሮ የተቆጣጠረው የሻዕቢያ ሠራዊት በመረብ ሰቲት ግንባር ባድመ ዙሪያ ከየካቲት 16 ቀን እስከ የካቲት 19/1991 ዓ.ም ድረስ ሲካሄድ በሰነበተው የተጠናከረ የአየርና የምድር ውጊያ ሽንፈቱን ተግቶ የያዘውን ቦታ እንዲለቀቅ በመደረጉ መላው የኢትዮጵያ ሕዝብ ከ103 ዓመት በፊት የተገኘውን ድል በአዲስ የኢትዮጵያዊነት መንፈስ አድምቆት ዋለ። ሻዕቢያ እስኪንበረከክ ትግሉ እንዲቀጥል ጠየቀ።</p>

<p>እዚህ አዲስ አበባ 1 ሚሊዮን 500 ሺህ የተገመተ የአዲስ አበባ ነዋሪ በተገኘበት መስቀል አደባባይ በተካሄደው የበዓል አከባበር ሕዝቡ የመከላከያ ሠራዊታችን በሻዕቢያ ላይ በተቀዳጀው ድል የተሰማውን ደስታ በላቀ ስሜት ገልጧል። ሕዝቡ በስሜት ፈንቅሎ በወጣበት በአድዋ በዓል «በዘመቻ ፀሐይ ግባት» የተገኘው ድል ቀጥሎ የኢትዮጵያ ሉዓላዊነትና ደህንነት እስከሚረጋገጥ ከመከላከያ ሠራዊታችን ጐን ተሰልፈው ትግሉን ለማገዝ ቃል መግባታቸውን ይዘው በወጡት መፈክሮች አረጋግጠዋል።</p>

<p>ከምንጊዜውም በበለጠ ብዛት ያለው ሕዝብ በፍላጐት በወጣበት የዐድዋ በዓል የኢሣይያስ አፈወርቂ መንግሥት በማናለብኝነት በኢትዮጵያ ላይ የፈፀመው ወረራ የገጠመው ቢኖር የዛሬ 103 ዓመት የኢጣሊያ ሠራዊት የቀመሰውን የአያት ቅድመ አያቶቻችንን ጡንቻ አይነት እንደሆነም አስታውቀዋል። የኢትዮጵያ ሕዝብ አንድነትና የአገራችን ሉዓላዊነትም በሕዝቡ መግባባትና መስዋዕትነት እንደሚከበር አረጋግጠዋል።</p>

<p>ለዘጠኝ ወራት ያህል ጋብ ብሎ ከጥር 28 ቀን 1991 ዓ.ም ጀምሮ በሦስት ግንባሮች ዳግመኛ በተቀጣጠለው የሁለቱ አገሮች ጦርነት ሻዕቢያ ከኢትዮጵያ የምድርና የአየር ኃይል ሠራዊት የሚሰነዘርበትን ብርቱ ጡጫ መቋቋም እንዳልቻለ የተለያዩ የዜና አውታሮች በስፋት ዘግበውበታል።</p>

<p>በተለይ ከየካቲት 16 ቀን እስከ የካቲት 19/91 ድረስ ለአራት ቀናት ያህል በባድመ ግንባር ሲካሄድ በሰነበተው የሞት ሽረት ፍልሚያ ሁለቱም ወገኖች ያለ የሌለ ኃይላቸውን አሰልፈው ባደረጉት የእግረኛ የመካናይዝድና የአየር የተቀናጀ ውጊያ የኢትዮጵያ ሠራዊት ከባድመ ለቅቀን ወጣን ማለት ፀሐይ ለዘለዓለሙ አትወጣም ማለት ነው ብለው ኢሳይያስ የተኮፈሱበትን አባባል ለማጣጣል «ዘመቻ ፀሐይ ግባት» ብሎ በሰየመው የፀረ - ማጥቃት እንቅስቃሴ ባድመን ሙሉ ለሙሉ ለመቆጣጠር መቻሉን ሲያበስር ሻዕቢያም ለመጀመሪያ ጊዜ ሽንፈቱን አምኖ ተቀብሏል።</p>

<p>በባድመ ግንባር በተካሄደው በዚሁ ውጊያ ሻዕቢያ ከ40 ሺህ የማያንስ የሦስት ኮሮችና በርካታ ክፍለ ጦሮች ሠራዊት፣ በመቶዎች የሚቆጠሩ ከባድ መሣሪያዎች፣ ከ70 የማያንሱ ታንኮችና ብረት ለበሶች ከአየር ኃይሉ ጋር ማሳተፉን የመንግሥት ቃል አቀባይ የጦርነቱ ማዕከላዊ ወታደራዊ ዕዝን ጠቅሶ ዘግቦአል።</p>

<p>የሻዕቢያ ሠራዊት ለዘጠኝ ወራት ያህል ሲገነባው በቆየውና ከተከዜ እስከ መረብ ወንዝ በሚዘልቀው በዶዘር ተቆፍሮ በፀረ - ሰውና ፀረ - ታንክ ፈንጂ በታጠረ 100 ኪሎ ሜትር ያህል የተጠናከረ ምሽግ ላይ ከሰፈረ ግዙፍ ጦር ጋር የተዋጋው የኢትዮጵያ ሠራዊት የማታ ማታ በአንድ አቅጣጫ ደጀኑን ሰብሮ በመግባት ባድመን ሙሉ ለሙሉ ነፃ ማውጣቱን ዓለም አቀፍ የዜና አውታሮችም መስክረዋል።</p>

<p>በዚህ ዘመቻ የኢትዮጵያ መከላከያ ሠራዊት በ10 ሽዎች የሚቆጠር የጠላት ሠራዊት ሙት፣ ቁስለኛና ምርኮኛ ማድረጉን፣ ብዛት ያላቸው የጠላት ታንኮችና ከባድ መሣሪያዎችን ደምስሶና ማርኮ ሁለት ሚግ 29 ተዋጊ አውሮፕላኖችን ማቃጠሉን ቃል አቀባዩ ገልጦአል።</p>

<p>የኤርትራው የውጭ ጉዳይ ሚኒስትር ኃይሌ ወልደትንሣይ ይህንኑ አስመልክተው በሰጡት መግለጫ በባድመ ግንባር ኢትዮጵያ ከፍተኛ ቁጥር ያለው ጦር በማሰልፏና በአንድ አቅጣጫ ደጀኑን በመስበሯ በወታደራዊ ኃይል ባይሸነፉም ኤርትራ ግጭቱን በሰላም ለመፍታት ካላት ፍላጐት አኳያ ባድመን መልቀቋን ገልጠዋል። የኢሳይያስ አፈወርቂ ቃል አቀባይ የማነ ገብረመስቀል በበኩላቸው «ባድመን የለቀቅነው በሽንፈት ሳይሆን ለወታደራዊ ስትራተጂ ጠቀሜታና የኤርትራ ወጣት ወታደሮችን ላለማስጨረስ በማሰብ ነው» በማለት በተዘዋዋሪ ሽንፈታቸውን መቀበላቸውን የዓለም አቀፍ ዜና አውታሮች ገልጠዋል።</p>

<p>በኢትዮጵያ ሠራዊት የተቀናጀ ውጊያ ሽንፈትን የተጐነጨው ሻዕቢያ በባድመ በኩል በተደረገው ውጊያ «9 ሺህ የኢትዮጵያ ወታደሮችን ገደልኩ፣ 170 ሌሎችን ማረክሁ፣ የተመታብኝ ተዋጊ አውሮፕላን የለም፣ ሁለት የተበላሹ ታንኮችንና የተቃጠሉ ሌሎችን ብቻ ወደ ኋላ ትተን ወጥተናል» ብሎ እውነታውን ለማድበስበስ ቢከጅልም የማንንም ልብ ለማማለል እንዳልቻለ ለመረዳት ተችሏል።</p>


<h3 class="align-center">ፍልሚያው በውጭ ጋዜጦች ዕይታ</h3>


<p>በቅርቡ ኢትዮጵያና ኤርትራ ከሚዋጉባቸው የጦር ግንባሮች አንዱና ዋንኛው ወደሆነው ባድመ ለመሄድ እድል ገጥሞት የነበረው የሬውተር ዜና አገልግሎት ጋዜጠኛ እዚያ የተመለከተውን የኢትዮጵያ መከላከያ ሠራዊት እንቅስቃሴና ያነጋገራቸው የሠራዊቱ አዛዦችና ወታደሮች የሰጡትን አስተያየት በኬንያው «ዴይሊ ኔሽን» ጋዜጣ የፌብሩዋሪ 19/1999 እትም፣ «ኢትዮጵያውያን ከኤርትራውያን ጋር መፋለሙን ገፍተውበታል» በሚል ርዕስ ለንባብ አብቅቶታል። እኛም የጋዜጠኛውን ሪፖርት እንደሚከተለው ወደ አማርኛ መልሰነዋል።</p>

<p>«እኩለ ሌሊት ሊሆን ሲቃረብ በድንጋያማው የሰሜን ኢትዮጵያ ተራሮች በተዘረጋው ኮረኮንቻማ መንገድ ቁጥራቸው የበዛ በረድፍ በረድፍ የሆኑ ወታደሮች ከጨለማው ውስጥ ድንገት ብቅ አሉ።</p>

<p>እነዚህ ማለቂያ እንደሌለው ወንዝ ተቀጣጥለው የሚተምሙ በሺህ የሚቆጠሩ ወታደሮች የነፍስ ወከፍ ጠመንጃ፣ ፈንጂ፣ ተወንጫፊ ሮኬትና ቃሬዛ ተሸክመዋል። የሠራዊቱ አባላት ቀኑን ሙሉ ሲጓዙ እንደዋሉ ከሁኔታቸው መረዳት ቢቻልም በአንዳቸውም ላይ የድካም ምልክት አይታይባቸውም። አንዳንዶቹ እንዲያውም በኤርትራ የመከላከያ ሠራዊት ላይ በተቀዳጁት ድል የመንፈስ ጥንካሬና አዲስ ጉልበት ነበር የሚነበብባቸው።»</p>

<p>ጠጋ ብዬ ስለ ሁኔታው የጠየቅሁት የ22 ዓመቱ ወጣት ፋንታሁን ፈጣን እርምጃውን ለመግታት ፈቃደኛ አለመሆኑን ገልጾ ባገኙት ድል በመደሰቱ ምንም እንዳልደከመውና አሁንም የአገሩን ሉዐላዊነት ለመከላከል በልበ ሙሉነት እንደሚዋጋ ነግሮኛል። ወታደር ፋንታሁን «የኤርትራ ወታደሮች የአገራችን አካል የሆነችው ባድመን በኃይል ከደፈሩ በኋላ በፈቃደኝነት ተመዝግቤ አገሬን በውትድርና ለማገልገል ሠልጥኜ እዚህ መጥቻለሁ» ብሎኛል። እሱና ጓደኞቹ አንድ ቀን ሙሉ እያዘገሙ ወደ ባድመ ግንባር የሚጓዙት በፆረና ግንባር የተጋፈጣቸውን የጠላት ኃይል ድል ካደረጉ በኋላ መሆኑን ፋንታሁን አስረድቶኛል።</p>

<p>«እኔ እስካሁን ምንም ዓይነት ፍራቻ አላደረብኝም ነገር ግን ሳልወድ በግድ ሰዎችን መግደሌ ትንሽ ያስጨንቀኛል። ከዚህ በስተቀር የሠራዊቱ አባል በመሆኔ ደስታ ሰጥቶኛል። በጣምም እወደዋለሁ» በማለት በጨለማው ውስጥ አስፈሪ ዓይኖቹን እያጉረጠረጠ ገልጦልኛል።</p>

<p>ኢትዮጵያ በጦር ግንባር እያካሄደች ስላለችው ውጊያና ስላስመዘገበችው ድል ትክክለኛውን ሥዕል ከገለጡትና ቀጥተኛ ምስክርነት ከሰጡት ሰዎች መካከል ፋንታሁን ከጥቂቶቹ አንዱ ነው ብል የተሳሳትኩ አይመስለኝም። ከዚህ ውጭ ጋዜጠኞች አብዛኛውን ጊዜ ወደ ጦርነቱ ቀጣና እንዲገቡ ስለማይፈቀድ የተሻለ መረጃ ማግኘት አይቻልም።</p>

<p>አሁን ዳግመኛ በፈነዳው ጦርነት «ኢትዮጵያ በባድመ ግንባር ከፍተኛ ድል ተቀዳጅቻለሁ፣ ኤርትራውያን የሚመኩበትን የገዛገረላሴ ጠንካራ ምሽግን ተቆጣጠርኩ» ባለችበት ወቅት ጋዜጠኞች ወደ ሥፍራው እንዲገቡ ባለመፈቀዱ ሁኔታውን በወቅቱ ለመዘገብና ምስክርነት ለመስጠት የታደለ የለም። 10 ቀናት ያህል ዘግይቶ ነው ለማየት የተቻለው።</p>

<p>በተባለው ሥፍራ ከፍተኛ ውጊያ እንደነበረ በኢትዮጵያ የመከላከያ ምሽግ አካባቢ ከፍተኛ የጥይት ክምችት ይታያል። ከዚህ በታች ባለው ተዳፋት መሬት ላይ የመድፍ አረሮች የቆፈሩትና ያጠቆሩት ጉድጓድ አለ።</p>

<p>ኢትዮጵያ በዚያ ግንባር የኤርትራ ኃይሎችን በከበባ ቀለበት ውስጥ በማስገባት የጨበጣ ውጊያ እንዳካሄደችና በወረራ ተይዞባት ከነበረው መሬት ሰባት ኪሎ ሜትር የሚሆነው ማስመለሷን ተናግራለች።</p>

<p>«ኮረብታውን ገስግሰን ወጥተን መውረድ ስንጀምር በጦርነቱ የሞቱ ኤርትራውያን ወታደሮችን አስከሬን ስመለከት የተሰማኝን ደስታ ልገልጽልህ አልችልም።» ያለኝ ወታደርም አጋጥሞኛል።</p>

<p>ከአካባቢው መሬት ጋር የተመሳሰለ ወታደራዊ ተሽከርካሪ ላይ ያገኘሁት አንድ የኢትዮጵያ ጦር አዛዥ «የኤርትራ ጦር በምዕራባዊ አቅጣጫ አንዳንድ ገዢ መሬቶች አሁንም በቁጥጥሩ ሥር ስለሆኑ ለከባድ መሣሪያ ዒላማ ትጋለጣላችሁና አካባቢውን ልቀቁ» ብለው አስጠነቀቁን።</p>

<p>እኝሁ የጦር መሪ «ቁጥራቸው በውል ያልታወቀ የኤርትራ ወታደሮች አስከሬን ከአካባቢው እንዲወገድ አድርገናል፣ ምርኮኞችንም ምስጢራዊ ወደሆነ ቦታ ወስደናቸዋል» ብለውም ገለጡልን። ተገኘ ስለተባለው ድል ተጨማሪ መረጃ ይሰጡን እንደሆነ ላቀረብንላቸው ጥያቄ አዛዡ «ወደ ደረቀ የዳቦ ክምችት እያመለከቱ የምታዩት ኤርትራውያን ወታደሮች ይጠቀሙበት የነበረ ዳቦ ነው። እነሱ ራሸን የሚደርሳቸው በጆንያ ታሽጐ ነው። የእኛ ዳቦ ግን በፕላስቲክ የታሸገ ብስኩት መሰል ደረቅ ስንቅ ነው።» ይሄ ሌላው መረጃ ነው ብለውናል። እሳቸው እንዳሉት የተባለውን መረጃ ሙሉ ለሙሉ ለመቀበልም ሆነ ለመጠራጠር አስቸጋሪ ነው።</p>

<p>በፆረና ግንባር የተሰለፈው የኢትዮጵያ ሠራዊት ሌላ አዛዥ ከተራራው ጫፍ ሆነው «በዚህ አካባቢ ከባድ የሞት ሽረት ውጊያ ተካሂዷል። ከ3 ሺህ በላይ የኤርትራ ወታደሮች ሙትና ቁስለኛ ሆነዋል» ብለው ቢገልጹልንም ይህንን ከሌላ ምንጭ ለማረጋገጥ አልቻልንም።</p>

<p>በጠቅላይ ሚኒስትር መለስ ዜናዊ የሚመራው የኢትዮጵያ መንግሥት የዓለም አቀፉን ኅብረተሰብ ድጋፍ ይዞ የፕሬዚዳንት ኢሳይያስ አፈወርቂ የኤርትራ መንግሥት በወረራ ከያዘው የኢትዮጵያ መሬት እንዲለቅ የሚያደርገውን ግፊት በሁሉም አቅጣጫ ቀጥሏል። ድሉን እውን ለማድረግ በጦር ሜዳ የሞቱ የኤርትራን ወታደሮች ምስል በመገናኛ ብዙሃን ማሳየቱ የሚስፈልገው አይሆንም ያለው ጋዜጠኛ በኤርትራ በኩል የአገሪቱ ቴሌቪዥን በጦርነት የሞቱና የተማረኩ የኢትዮጵያ ወታደሮችን ሥዕል በየጊዜው እያሳየ መሆኑን ገልጦአል። ከዚህ በተጨማሪ በቡሬ ግንባር ተመትቶ የወደቀውን የኢትዮጵያ ተዋጊ ሄሊኮፕተር ስብርባሪም ቴሌቪዥኑ በተደጋጋሚ እያቀረበ የፕሮፓጋንዳ ጦርነቱን በስፋት መያያዙን አዲስ አበባ የሚገኙ አንድ ዲፕሎማት እንደገለጠለት የሬውተሩ ጋዜጠኛ በዚሁ ጽሑፉ ማጠቃለያ ላይ አስፍሯል።</p>


<h3 class="align-center">ዲፕሎማሲውና የኢትዮጵያውያን አቋም</h3>


<p>ይህ በእንዲህ እንዳለም ዘጠኝ ወር ሙሉ በአፍሪካ አንድነት ድርጅት የተነደፈውን የሰላም እቅድ እንዲቀበል በዓለም አቀፍ ኅብረተሰብ፣ በአህጉራዊ ተቋማትና መንግሥታት ሲለመን የቆየው የሻዕቢያ መንግሥት አሁን ከሁለቱም በኩል የንፁሃን ደም በከንቱ ከፈሰሰና በብዙ ሚሊዮን ብር የሚገመት ንብረት ከወደመ በኋላ የሰላም ሃሳቡን እቀበላለሁ ማለቱ ለጊዜ መግዣ እንጂ ለእውነተኛ እርቅ ፍላጐት ኖሮት አለመሆኑን በርካታ ኢትዮጵያውያን ገልጠዋል።</p>

<p>በአንድ ፊት እርቅ እየጠየቀ በሌላ በኩል አካባቢውን የለቀቅሁት ለታክቲክ ነው የሚለውን የአሥመራ መንግሥት አምነው ኢትዮጵያ ላይ ተፅዕኖ ለማሳደር የሚሞክሩ አገሮች ከድርጊታቸው እንዲታቀቡ እነዚሁ በአገር ውስጥና በውጭ የሚኖሩ ኢትዮጵያውያን ጠይቀው እስካሁን ለደረሰው ጥፋት የሻዕቢያ መንግሥት ለኢትዮጵያ ሕዝብ የጦር ጉዳት ካሣ እንዲከፍል ግፊት እንዲያደርጉ ጠይቀዋል።</p>

<p>ኢትዮጵያውያኑ ከዚህም በተጨማሪ ዓለም አቀፉ ኅብረተሰብ ተወራሪዋና ተጐጂዋ ኢትዮጵያ መሆኗን ጠንቅቆ እያወቀ በተለይ የፀጥታው ጥበቃ ም/ቤት በሁለቱም ላይ የጦር መሣሪያ ሽያጭ ማዕቀብ መጣሉና አሁን ደግሞ ሻዕቢያ የአፍሪካ አንድነት ድርጅትን የእርቅ ሃሳብ እቀበላለሁ በማለቱ ብቻ ዩናይትድ ስቴትስን ጨምሮ ሁለቱም ወገኖች በአስቸኳይ ጦርነቱን እንዲያቆሙና ትጥቅ እንዲፈቱ የሚል ቀጭን ትዛዝ ማስተላለፋቸው አድላዊነታቸውን በገሃድ ማረጋገጣቸውን አስምረውበታል።</p>

<p>በመላው ኢትዮጵያ የሚኖሩ ዜጐች ይህንኑ አድላዊና ዓይን ያወጣ ኢ - ፍትሃዊ ውሳኔ በመቃወም ሳምንቱን ሙሉ በሕዝባዊ ስብሰባና በሰላማዊ ሰልፎች ድምጻቸውን ሲያሰሙ ቆይተዋል።</p>


<h3 class="align-center">የግንባሩ ሁኔታ</h3>


<p>በ«ዘመቻ ፀሐይ ግባት» ሻዕቢያ 105 ኪሎ ሜትር ርዝመት ያለውን ከተከዜ እስከ መረብ ባለው ርቀት የተዘረጋውን የተራራ ሠንሰለት ምሽጉን ከትልቅ ውርደት ጋር ለቅቋል። ይህ ግን የመጨረሻው ድል አይደለም። ለኢትዮጵያ መንግሥት ባለሥልጣናት የቅርብ ምንጮች እንደሚሉት ምዕራፍ አንድ ተብሎ የተጠራውና ከ7, 000 በላይ የሻዕቢያ ሠራዊት፣ 8 ታንክ፣ ብዛት ያለው ሥንቅና ትጥቅ፣ አንድ ራዳር የወደመበት የመጀመሪያው ጥቃት ከዋናው ዘመቻ ውስጥ የተካተተ አይደለም። የሙከራ (የኃይል መፈተሻ) ውጊያ ነበር። ምንም እንኳ የባድመ ሽራሮ ውጊያ (ከ16-19 የካቲት) የሻዕቢያን አከርካሪ የመታና ባድመና አካባቢዋን ነፃ ያወጣ ቢሆንም የኢትዮጵያ ድንበር በአስተማማኝ ይከበራል ማለት ስለማይቻል ወሳኙና የሻዕቢያ ኃይል ለኢትዮጵያ ዳግመኛ ሥጋት እንዳይሆን የሚደረግበት ፍልሚያ ወደፊት እንደሆነ ነው እነዚህ ውስጥ አዋቂ ምንጮች የሚገልጡት።</p>

<p>እያንዳንዱን የውጊያ ግንባር ከፋፍለን እንየው። ከደቡብ በተከዜ፣ ከሰሜን የጋሽ ወንዞች ሸለቆዎች መካከል የሚገኘው የኤርትራ መሬት አያሌ የኤርትራ ሠራዊት የኢትዮጵያን ድንበር ተከትሎ መሽጐባቸው ነበር። በስተምሥራቅ ከላይ በተጠቀሰው 105 ኪሎ ሜትር ርዝመት ላይ የተዘረጋው ምሽግ ውስጥ ተወሽቆ የነበረው ሠራዊት እንዳይሆኑ ከሆነ በኋላ የአካባቢው ተራሮች፣ ኮረብታዎችና ሸለቆዎች በኢትዮጵያ ሠራዊት እጅ ገብተዋል። መከላከያ ሠራዊቱ በእነዚህ ወታደራዊ ጠቀሜታ ባላቸው ሰበርባራ መሬቶች ላይ ያለውን ይዞታ እያመቻቸ የአሰሳ ፍተሻውን ቀጥሎበታል።</p>

<p>የሻዕቢያ ሠራዊት በስተደቡብ የተከዜን ወንዝ ተከትሎ ቢያጉንዲን፣ ቶኩምባያንና የድንበር ከተሞችን ማለትም ሲቶናና ኦምሀጀርን ተከትሎ በኢትዮጵያ ወሰን ውስጥ ያሉትን ሁመራን፣ አዲ ሂርዲንና ብርኩታን የመሳሰሉ ትናንሽ ከተሞች ለመምታትና ወደሰሜን ምዕራብ ኢትዮጵያ ለመግባት ፍላጐት አለው። ይህ አካባቢ ከፍተኛ ምርት የሚገኝበት ቦታ ነው። ባንፃሩ የኢትዮጵያ ሠራዊት የሻዕቢያን ፍላጐት ለማምከን በደቡብ በኩል ገድቦ ይዞት ተፋጥጠዋል። የ105 ኪሎ ሜትሩን ምሽግ ያስለቀቀው የኢትዮጵያ ጦር ወደምዕራብ በመሄድ ከጀርባ የሻዕቢያን ጦር የመቁረጥና ክብ ቀለበት ውስጥ የማስገባት ዕድሉ ሰፊ ነው። ከባድመ «ትሪያንግል» በመነሳትም ከ10 ኪ.ሜ. በማያልፍ ርቀት ላይ ከመንደፈራ አረዛ - አዲፀፀር - ባሬንቱ የሚወስድ የበጋ መንገድ ላይ መግባትና የስንቅና ትጥቅ ቅብብሎሽን መግታት ይችላል።</p>

<p>ይህንኑ መንገድ ተከትሎ ወደምዕራብ በመጓዝም በ50 ኪ.ሜትር ርቀት ገደማ ባሬንቱን መያዝ የሚያስችል የመሬት አቀማመጥና አቅምም አለው። የባሬንቱ መያዝ ከአሥመራ - ከረን -አቆርዳት - ተሰነይ - ሰብደራት የሚሄደውን አውራ ጐዳና መዝጋትም የሚያስችል ነው። ተከዜን ተከትሎ በኢትዮጵያ ድንበር ላይ ተለጥጦ (ጽትረትችሀድ) ያለው የሻዕቢያ ጦር በኃይል፣ በሥንቅና በትጥቅ አቅርቦት ችግር ውስጥ እንዲወድቅ በማድረግ ብቻ እጁን የሚሰጥበት ሁኔታ አለ። ወደሱዳን የመግባት ዕድል የለውም። ወደ አሥመራም መንገድ የለውም። መዋጋት ከፈለገም ምንም ሰው እንዳይተፍር ሆኖ የሚያልቅበት አደጋ ነው የሚጠብቀው። ከዚሁ ጋር ተያይዞ መታየት ያለበት የሻዕቢያን የመከላከያ ሚኒስትር ስብሃት ኤፍሬምን ያህል የጦር አዛዥ የመራው ጦር በባድመ ግንባር የተመታው በዚሁ አካባቢ ነው።</p>

<p>ይህ ብቻም አይደለም። አካባቢው የኩናማ ብሔረሰብ የሰፈረበት ነው። በሻዕቢያ ዘንድም የተናቀ፣ ሰብዓዊነቱ የተዋረደ ነው። ኩናማ ደግሞ ለኢትዮጵያ አንድነት ሲጋደል የነበረ በመሆኑ ሻዕቢያን ሊበቀለው ይፈልጋል። ይህ ሕዝብና መሪዎቹ የታሠረው ታስሮ፣ የተገደለው ተገድሎ ለስደትም ተዳርጓል። ከሻዕቢያ ጋር ያለው በአንድ ሀገር ልጅነት የሚያስተሳስረው እትብት ተቆርጧል። ስለዚህም የራሱን የነፃነት እንቅስቃሴ በማራመድ ላይ እንደመሆኑ ከኢትዮጵያ ሠራዊት ጐን የመሰለፍ፣ ከዚያም ዝቅ ሲል የሚደበቅ የሻዕቢያ ጦር ቢኖር እየመራ የሚያስይዝ ነው።</p>

<p>በአሰብ ቡሬ በኩል ያለው የሻዕቢያ ጦርም ከጋራ ላይ የሚወድቅ መርግን (ናዳን) ከገደል ሥር (ወይም አረህ ላይ) ሆኖ የመጠባበቅ ያህል ከዛሬ ነገ የኢትዮጵያ ሠራዊት ይመታኛል በሚል ሞቱን የሚጠብቅ ሆኗል። የውሃ አቅርቦቱ ችግር ላይ ነው። አሰብ የኤርትራ ደቡብ ጫፍ እንደመሆኑ ከምፅዋ አሰብ በመርከብ በማመላለስ የደጀን ጦር ማስጠጋት፣ ሠራዊቱን ለረጅም ጊዜ መቀለብ የኤርትራ ኢኰኖሚ የሚሸከመው አይደለም። በመሠረቱም ኤርትራ አላት የሚባለው 260, 000 ጦር በኢትዮ - ኤርትራ ድንበር ላይ ከ1000 ኪሎ ሜትር በላይ በሆነ ርቀት ተዘርግቶ ያለ በመሆኑ ከአንዱ ቦታ ወደሌላው ጦሩን ማንቀሳቀስና ማጠናከር እጅግ ከባድና ሥጋትም የተሞላበት ነው።</p>

<p>ይህ እንዳለ ሆኖ፣ አካባቢው በኢትዮጵያዊነቱ ጠንካራ እምነት ያለው የአፋር ሕዝብ የእኔ ነው የሚለው ነው። በኢትዮጵያም ሆነ በኤርትራ ውስጥ ያለው የአፋር ሕዝብ ደግሞ በኢትዮጵያና በኤርትራ ውስጥ ተከፋፍሎ መኖርን በመቃወምና ወደኢትዮጵያ ለመጠቃለል ትግሉን እያጠናከረ ይገኛል። በተለይም ዛሬ ይህን የአፋር ሕዝብ ትግል ለማስተባበርና ለመምራት ሐምፍሬ አሊሚራህ ወደኢትዮጵያ ገብተው ይህን ጥረታቸውን የጀመሩ ስለሆነ የቡሬ መስመር ውጊያ ለሻዕቢያ ጦር የግብዓተ መሬት ቀንን አቃራቢ ነው። ቀድሞውንም የአየርና የከባድ መሣሪያ ድብደባ፣ የፊት ለፊት ውጊያ እየተካሄደበት ምርኮም እየበዛ ነው።</p>

<p>ዛላ አንበሳና አሊቴና ሌሎች የውጊያ ግንባሮች ናቸው። በእነዚህ አካባቢዎች በኢትዮጵያ በኩል ከፍተኛ የሕዝብ መፈናቀል የተፈጠረበት ከመሆኑ ባሻገር የሻዕቢያ ሠራዊት በኢሮብ ሕዝብ ላይ ከፍተኛ ግፍ ፈጽሟል። የሕዝብ መንደሮችን በእሳት አጋይቶ፣ ሕዝቡን ገድሎ፣ ከብቱን ነድቶ፣ የእርሻ መሬቱን ነቅሎ ከስደትና ከሞት የተረፈውንም ሕዝብ ኢትዮጵያዊነቱን ነጥቆ የግድ ኤርትራዊ ነህ ብሎም አፊዞበታል።</p>

<p>ከዛላ አንበሳ አሊቴና ባለው የኢትዮጵያ ድንበር ላይ ኢሮቦች፣ በምሥራቅ አፋሮች ይኖራሉ። ሁሉም የሻዕቢያ ጠላቶች ናቸው። በተለይም አፋሮች እስከምፅዋ ድንበር ድረስ ይጠጋሉ። ከአፋሮች በስተምዕራብ (በኤርትራ በኩል) በአካለጉዛይ ሕዝብ እና በጉልበት ኤርትራዊ እንዲሆኑ የተደረጉ (ያለፍላጐት) ኢሮቦች አሉ። ሁሉም የራሳቸው የተቃውሞና የኢትዮጵያዊነት እንቅስቃሴ አላቸው።</p>

<p>ከዐድዋ በስተሰሜን ባለው የኢትዮጵያ ድንበር (ከራማ በስተምዕራብ ምሥራቅ ማለት ነው) የሠራዬ አውራጃ ይገኛል። ሠራዬና አካለ ጉዛይ ከትግራይ ሕዝብ ጋር በተወሳሰበ ሁኔታ ጥብቅ ግንኙነት ያላቸው። በሠራዬ አውራጃ ውስጥ ቋሂኖች ይገኛሉ። ቋሂኖች ለኢትዮጵያ አንድነት ከሻዕቢያ ጋር ተደጋጋሚ ፍልሚያ ያካሄዱ ናቸው። በደርግ መንግሥት ጊዜ 25, 000 የታጠቀ ሚሊሺያ ነበራቸው። ዛሬ ትጥቁን ፈትቶ፣ የተገደለው ተገድሎ የተሰደደውም ተሰዶ አንገቱን የደፋ ቢመስልም በሻዕቢያ የተፈፀመበትን ግፍ እያስተወሰ በቀልን በበቀል ለመወጣት አመቺ ጊዜ እየጠበቀ ነው።</p>

<p>የፆረና ግንባር ተጠናክሮ ሲገፋ ይህን ሕዝብ ከኋላ እንዲደራጅና እንዲነሳ ያግዘዋል። በተለይም አሁን የሻዕቢያ የአየር ድብደባ ሥጋት ያከተመለት በመሆኑ የእነዚህ አውራጃዎች የሽምቅ ውጊያ፣ የሥንቅና ትጥቅ አቅርቦት የማደናቀፍ፣ የስለላ አገልግሎት ከፊት እየገፋ ለሚሄደው የኢትዮጵያ ጦር ድል ፍጥነትን የሚያጐናፅፍ እንደሚሆን የፖለቲካ ሰዎችም፣ ወታደራዊ ባለሙያዎችም የሚናገሩት ነው። ከባድመ በስተምሥራቅ እስከ አሊቴና ድረስ የተዘረጋው ይህ የሻዕቢያ ጦር በሁለት እሳት ውስጥ ነው ያለው የደጀን ወታደራዊ ዒላማዎች ደግሞ ከኋላና ከመሀል በኢትዮጵያ አየር ኃይል ዕይታና ጥቃት ውስጥ ገብተው የሚቀጠቀጡ በመሆኑ ከጀርባው ዝናሩም፣ ልብሱም የተገፈፈ ወታደር የተሰለፈ ያህል ነው።</p>

<p>የኢትዮጵያ ጦር በማንኛውም ረገድ ማለትም በሞራል፣ በወታደራዊ ብቃት፣ በሥንቅና ትጥቅ አቅርቦት፣ በሀገር ፍቅርና እልህ፣ በአንድነት ስሜት፣ ሻዕቢያና እድምተኞቹ በፈፀሙበት ሀገር የማፈራረስና የማዋረድ ቁጭት እጅግ ተጠናክሮ የቆመ ጠንካራ ክንድ ያለው ነው። ስለሞቱ ሳይሆን ጓደኛው በእሱ አስከሬን ላይ ተሸጋግሮ ድል እንዲያገኝ በማለም ነው ውጊያው መስመር ውስጥ እየገባ ያለው። በሥልጠና ብቃቱና በዒላማ አነጣጣሪነቱም ዓለም አቀፍ ወታደራዊ ተንታኞችም ዛሬም እየመሠከሩለት ነው።</p>

<p>ስለዚህም አዲሱን ዙር ውጊያ የሚጀምር ስለመሆኑ ውስጥ አወቅ ምንጮች ይናገራሉ። ዛሬም ያልተለቀቁ የኢትዮጵያ ድንበሮች አሉ። የድንበሮቹ መለቀቅ ብቻም ሳይሆን ሻዕቢያ ለኢትዮጵያ ሥጋት መሆኑ ማክተም ይኖበታልና እነዚህ ጦርነቱን የመቀጠል ሁለት ምክንያቶች ናቸው። ከዚህ በተጨማሪ፣ ዛሬም ሻዕቢያ የጦርነት ነጋሪት እየመታ ነው። «የመጨረሻው ድል የእኛ ነውና ተነሱ» እያለ ሕዝቡን እየቀሰቀሰ ነው። የተኩስ አቁምም ሆነ የአአድን የእርቅ መነሻ ሀሳብ እቀበላለሁ የሚለው ለዝግጅት ጊዜ መግዣ መሆኑን ተግባራዊ እንቅስቃሴው እያሳዬ ነው። በሌላ በኩል ዐረቦችን ድረሱልኝ፣ ጣሊያንና አሜሪካንን እጉም (የሙጥኝ) እያለ ነው።</p>

<p>ጦርነቱ የሚቆም አይመስልም። የሰላማዊ ዜጐቻችን ሕይወት ጠፍቷል፣ ንብረታቸው ተዘፏል። መኖሪያ ቀያቸው ወድሞ በዋሻ፣ በላስቲክ ቤት በድንኳንና በሜዳ እየኖሩ ናቸው። ከአሰብ በብዙ ሚሊዮን ዶላር የሚገመት ንብረት ተዘፏል። ሻዕቢያ ከባድመና ከቡሬ አያሌ የኢትዮጵያን ንብረት ወስዷል። ሻዕቢያ በለኮሰው ጦርነት ከፍተኛ የሰው፣ የመሣሪያ፣ የገንዘብ አቅም ተንቀሳቅሶ በሀገራችን ኢኮኖሚና በወታደሮቻችን ሕይወት ላይ ጥፋት ደርሷል። ጦርነቱ የሚቆመው ለሰላም ነው። ሰላም እንዲፈጠር የሻዕቢያ ጦር ትጥቁን መፍታትና የኤርትራ መንግሥትም በአገሪቱ ላይ ላደረሰው ጥፋት ካሣ መክፈል ይኖርበታል። ይህ የኢትዮጵያ ሕዝብ የወቅቱ ጥያቄ ነው።</p>

<p>ባሁኑ ወቅት በኤርትራ በረሃዎች የፈሰሰው ውድ የኢትዮጵያ ልጆች ደም ዛሬ በገመሃሎ፣ በገዛገረ/ሥላሴ፣ በቡሬ፣ በፆረና፣..... ተመለሰ፤ አምላክ ጊዜውን ቆጥሮ ብድራችንን መልሷል። ገናም ይከፍለናል የሚሉ ብዛት ያላቸው ሰዎችም ገጥመውኛል።</p>


<h3 class="align-center">ኢትዮጵያውያን በውጭ፦</h3>


<p>በውጭው ዓለም የሚገኙ ኢትዮጵያውያንም በተመሳሳይ ሁኔታ መከላከያ ሠራዊቱ ባገኘው ድል መደሰታቸውን ገልጠው የፀጥታው ጥበቃ ም/ቤት ያስተላለፈውን የጦር መሣሪያ ማዕቀብ ውሳኔና በተለይም የዩናይትድ ስቴትስ ፕሬዚዳንትና የውጭ ጉዳይ መ/ቤቱ በላኩአቸው ደብዳቤዎች ላይ የተሰማቸውን ቅሬታ በሰላማዊ ሰልፍ ገልጠዋል። ቁጥራቸው 250 የሚሆኑና በተለያዩ የዩናይትድ ስቴትስ ከተሞች የሚኖሩ ኢትዮጵያውያን ይህንኑ ቁጣቸውን የካቲት 22 ቀን 1991 ዓ.ም በአገሪቱ የውጭ ጉዳይ ሚኒስቴር አጠገብ ባደረጉት ትዕይንተ ሕዝብ «አሜሪካ ወራሪዎችን አትማለጂ» «አሜሪካ ከሳዳም ተማሪ» የሚሉና ሌሎችንም መፈክሮች በማንገብ አስተጋብተዋል።</p>

<p>ሰልፈኞቹ የተባበሩት መንግሥታት ድርጅት የፀጥታው ጥበቃ ም/ቤት ውሳኔ 1227/99 ኢ - ፍትሐዊ መሆኑን በመጥቀስ ም/ቤቱ ጉዳዩን እንደገና እንዲመረምርም ጠይቀዋል።</p>

<p>በኢትዮጵያና በኤርትራ መካከል በመካሄድ ላይ ስላለው ጦርነት ፕሬዚዳንት ክሊንተንና የውጭ ጉዳይ መ/ቤቱ በተከታታይ ያወጡአቸውን አድላዊ የሆኑ መግለጫዎችን በመቃወምም ለሁለቱም ባለሥልጣኖች ሰልፈኞቹ የተለያዩ ደብዳቤዎች ማቅረባቸውንና የአሜሪካ ድምፅ ራዲዮ የሻዕቢያ ወገንተኝነትንም መኮነናቸውን ለመረዳት ተችሏል።</p>

<p>በሌላ በኩል በስዊዘርላንድ የኢትዮጵያውያን የተግባር ኮሚቴ አስተባባሪ የካቲት 21 ቀን 1991 ዓ.ም በዙሪክ ከተማ ሕዝባዊ ስብሰባ ማካሄዱን ኮሚቴው ገልጦአል። የስብሰባው ዓላማ በወቅታዊው የሀገራችን ጉዳይ ላይ ለመወያየትና በስዊስ ሀገር ነዋሪ የሆኑ ኢትዮጵያውያን የዜግነት ግዴታቸውን በምን ዓይነት ሁኔታ መወጣት እንደሚችሉ ለመመካከር፤ ቀደም ሲል የተቋቋመው የዕርዳታ አሰባሳቢ ኮሚቴ ያከናወናቸውን ሥራዎች ሪፖርት ለማዳመጥ እቅዶቹንም ለማወቅ፤ የኢትዮጵያ መንግሥት ተወካይ በዚህ ረገድና በአንገብጋቢው የሀገር ማዳን ፍልሚያ ላይ ያለውን ሂደት እንዲገልጹ የታሰበ ስብሰባ እንደነበር ኮሚቴው አብራርቷል።</p>

<p>የውድ ሃገራችን ኢትዮጵያን ሉዐላዊነትና አንድነት ለማስከበር ሲሉ የተሰዉ ወገኖቻችንን በማሰብ የሕሊና ፀሎት ማድረሳቸውን የጠቀሰው መግለጫ በጉዳዩ ውይይት ከመካሄዱም በላይ አስደሳችና ፍጹም ወንድማማችነት በተላበሰ መልኩ ባለ አራት ነጥብ የጋራ መግለጫ ማውጣቱን አመልክቷል።</p>


<h3 class="align-center">ኢትዮጵያውያኑ በዚሁ ጋራ መግለጫቸው</h3>


<p>1) እኛ በስዊዘርላንድ ነዋሪ የሆንን ኢትዮጵያውያን በትዕቢተኛው የሻዕቢያ መንግሥት የተያዙብንን የሀገራችንን ክፍሎች ለማስለቀቅ በተደረገው ታሪካዊ ተጋድሎ ለተገኘው ወቅታዊ ድል አድናቆታችንና ደስታችንን እንገልጻለን፤</p>

<p>2) በዚህ ጦርነት የሀገራቸውን ሉዐላዊነት ለማስከበር ሕይወታቸውን አሳልፈው ለሰጡ አካላቸውን ላጎደሉና ንብረታቸውን ላጡ ወገኖቻችን ያለንን ታላቅ አክብሮት በመግለጽ በሕሊና እናስባቸዋለን፤</p>

<p>3) የኢትዮጵያ መንግሥት የሀገሪቷን ሉዐላዊነት እስከመጨረሻው ለማረጋገጥ የወሰዳቸውን ቀጣይ እርምጃዎች ሁሉ ከልብ እንደግፋለን፤</p>

<p>4) ከተለያዩ ኢትዮጵያውያን የፖለቲካና ነባር የሙያ ማሕበራት ጋር መንግሥት ያለውን ቅራኔ በኃላፊነት ስሜት ተወጥቶ አሁን የሚታዬው አንድነት እንዲጠናክር ያላሰለሰ ጥረት እንዲያደርግ ያለንን ጽኑ ፍላጎት እንገልጻለን።</p>

<p>ኢትዮጵያ በነፃነቷና በአንድነቷ ተከብራ ተፈርታ ለዘለዓለም ትኑር!! በማለት የዕለቱ ስብሰባቸውን ማጠናቀቃቸውን ተያይዞ የደረሰን ዘገባ ያስረዳል።</p>


</body>
</html>
