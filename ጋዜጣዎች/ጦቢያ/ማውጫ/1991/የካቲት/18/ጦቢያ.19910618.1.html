<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአየርና የምድር ጥቃቱ ቀጥሏል - አከርካሪው እየተመታ ያለው «ኮብራ» የሳዋ ሠልጣኞችን እያደነ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ሻዕቢያ የአየር አቅሙን ያለመጠቀሙ ምስጢር ምንድን ነው?</span></h3>
<h2 class="align-center">የአየርና የምድር ጥቃቱ ቀጥሏል - አከርካሪው እየተመታ ያለው «ኮብራ» የሳዋ ሠልጣኞችን እያደነ ነው</h2>
<h3 class="align-center">የአየር ኃይላችን ብቃትና የሥረ-27 ተዋጊ ተዓምር</h3>


<p class="align-right">ሪፖርታዥ</p>

<p>የኢትዮጵያ ተዋጊ አውሮፕላኖች የካቲት 9 ቀን 1991 ምሽት በሀርሰሌ ወታደራዊ ይዞታዎች ላይ ዳግመኛ ድብደባ ካካሄዱ በኋላ ለአራት ቀናት ጋብ ብሎ የቆየው ጦርነት ሰሞኑን በፆረና፣ በባድመና በቡሬ ግንባሮች በአዲስ ዙር በተቀጣጠለው የአየርና የከባድ መሣሪያ ውጊያ አየሩ ደፍርሷል።</p>

<p>ሰሞኑን በሁለቱ ተፋላሚ አገሮች መካከል የተኩስ አቁም ስምምነት ለማስገኘት አዲስ አበባና አሥመራ በመመላለስ ጥረት ሲያደርግ የሰነበተው የአውሮፓ ኅብረት የልዑካን ቡድን ተልዕኮም ውጤት አልባ ሆኖአል።</p>


<h3 class="align-center">በግንባር የመልስ ምቱ ተጠናክሯል</h3>


<p>በኢትዮጵያና በኤርትራ መካከል አንዴ ሞቅ ሌላ ጊዜ ቀዝቀዝ እያለ በመካሄድ ላይ ባለው በዚሁ ጦርነት ከባድ መሣሪያ ምድብተኛው ከምድር ሲያጠቃ የኢትዮጵያ አየር ኃይል በሶስቱም ግንባሮች ወታደራዊ ዒላማዎች ናቸው ያላቸውን የጠላት ይዞታዎች ማጥቃቱ ተገልጦአል።</p>

<p>የኢትዮጵያ መንግሥት ቃል አቀባይ ጽ/ቤት በተከታታይ ባወጣቸው መግለጫዎች አየር ኃይሉና የከባድ መድፍ ቡድኖች በሶስቱም ግንባሮች በሚገኙ የኤርትራ ወታደራዊ ይዞታዎችና የሎጂስቲክስ አቅም ላይ ባካሄዱት የተቀናጀ ድብደባ ከፍተኛ ሰብዓዊና ቁሳዊ ጉዳት ማድረሳቸውን አስታውቋል።</p>

<p>ባለፈው ማክሰኞ የመንግሥት ቃል አቀባይ ጽ/ቤት ባወጣው መግለጫ የኢትዮጵያ የመከላከያ ሠራዊት በባድመ በሻዕቢያ ሠራዊት ላይ ባደረሰው የአየርና የምድር የተቀናጀ ጥቃት በጠላት ላይ ከፍተኛ ጉዳት ማድረሱን አስታውቆ ጦርነቱ መቀጠሉን ገልጧል።</p>

<p>የካቲት 14 ቀን 1991 ዓ.ም የኢትዮጵያ አየር ኃይል ከንጋቱ 12 ሰዓት ከ15 ደቂቃ ላይ በአሰብ ወደብ አውሮፕላን ማረፊያ ላይ ያካሄደው የቦምብ ድብደባ ሻዕቢያ በዚያ ማኮብኮቢያ ሜዳ ተዋጊ አውሮፕላኖች እንዳይጠቀም ከማድረጉም በላይ በቀጣዩ ግን በቡሬ ግንባር ባለው ወታደራዊ ይዞታው ላይ የተካሄደው የከባድ መሣሪያዎች እሩምታ ከፍተኛ ጉዳት ካስከተሉት ጥቃቶች ቀዳሚዎቹ እንደሆኑ ተመልክቷል።</p>

<p>በፆረናና በባድመ ግንባርም አየር ኃይሉና የከባድ መድፍ ምድብተኞች ለሁለት ተከታታይ ቀናት ባካሄዱት የተቀናጀ ጥቃት የሻዕቢያ ጦር ከፍተኛ የሰውና የመሣሪያ ጉዳት እንደደረሰበት የቃል አቀባዩ ጽ/ቤት መግለጫ ያስረዳል።</p>

<p>ሻዕቢያ በበኩሉ በአሰብ ወደብ አውሮፕላን ማረፊያ ሜዳና መንካ በተባለው መንደር ላይ የኢትዮጵያ አንቶኖቭ አውሮፕላኖች የቦምብ ድብደባ ማካሄዳቸውን አምኖ ከተወረወሩት 12 ቦምቦች አንዳቸውም ማኮብኮቢያውንና መንደሩን እንዳልመቱ በወቅቱ እዚያው ነበሩ ያላቸውን አንድ የፈረንሣይ ጋዜጠኛን ዋቢ በማድረግ አስተባብሏል።</p>

<p>እኝሁ ጋዜጠኛ «አውሮፕላኖቹ በጣም ሩቅ ሆነው በመደብደባቸው አውሮፕላን ማረፊያውም ሆነ ሰላማዊ ሰዎች የሚኖሩበት አካባቢ ከዒላማ ውጪ በመሆናቸው አንዳቸውም ላይ ጉዳት አልደረሰም።» ብለዋል ሲል የቪኦኤው የአሥመራ ወኪል አመልክቷል።</p>

<p>በፆረናና በባድመ ግንባሮች ስለተካሄደው ውጊያ የሻዕቢያ የውጭ ጉዳይ ሚኒስቴር የካቲት 15 ቀን 1991 ዓ.ም በሰጠው መግለጫ በፆረና ሐዘም አካባቢ ማይአይኒ በተባለ መንደር የኢትዮጵያ ተዋጊ አውሮፕላኖች የቦምብ ድብደባ ማካሄዳቸውን ገልጦ በጥቃቱ 4 ሰላማዊ ሰዎች ተገድለው ሌሎች በርካታ ቆስለዋል ብሏል።</p>

<p>ኢትዮጵያ ቀደም ሲል ሻዕቢያ በአዲግራትና በመቀሌ የሰላማዊ ሰዎች ይዞታዎች ላይ ያካሄደችውን የአየር ድብደባ በመቃወም ክስ እንደመሠረተችው ዓይነት መግለጫው በተመሳሳይ ሁኔታ የኢትዮጵያ መንግሥት ሰላማዊ ሰዎችን ዒላማ አድርጐ ብዙ ሕዝብ እየገደለብኝ ነው በማለት ስሞታ እያሰማች ይገኛል።</p>


<h3 class="align-center">የሻዕቢያ ሚጐች የት ደረሱ?</h3>


<p>ይህ በእንዲህ እንዳለ አምና በግንቦት ወር 1990 ጦርነቱን የለኮሰው ሻዕቢያ የአየር የበላይነት አለኝ ለማለት በመቀሌና በአዲግራት ከተሞች ላይ ጥቃት ያልሰነዘረውን ያህል ከጥር 29 ቀን 1991 ዓ.ም ወዲህ በተቀጣጠለው ጦርነት በኢትዮጵያ አየር ኃይል በሶስቱም ግንባሮች በተደጋጋሚ ሠራዊቱና የሎጀስቲክስ አቅሙ ሲደበደብ ለምን አፀፋ ከመውሰድ ተቆጠበ? የሚለው የብዙዎች መነጋገሪያ ርዕስ ሆኖአል።</p>

<p>የዚህ ሪፖርታዥ አቀናባሪ ካነጋገራቸው የተለያዩ ሰዎች «ሻዕቢያ በወቅቱ ያንን ጥቃት የፈጸመው የተደራጀ የአየር ኃይል እንዳለው ለማሳየት እንጂ ከ50 ዓመት በላይ ዕድሜ ያስቆጠረውን የኢትዮጵያን አየር ኃይል እንደማይስተካከል አጥቶት አይደለም» ያሉ ጥቂቶች አይደሉም።</p>

<p>ሌሎች ደግሞ ሻዕቢያ ከኢትዮጵያ በውርስ ያገኘውንም ሆነ በኋላ በእርጥባን የተሰጠውን ተዋጊ አውሮፕላኖች እንደ ልብ ለመጠቀም የሚያስችለው በቂ አብራሪዎች የሉትም። ከልዩ ልዩ አገሮች የቀጠራቸው (መርቸናሪአስ) አብራሪዎቹ ደግሞ የኢትዮጵያ አየር ኃይልን ብቃት ካረጋገጡ በኋላ የአገሪቱ ኢኮኖሚ አቅም ከሚችለው በላይ ዋጋ በመጠየቃቸው ምክንያት ነው በአውሮፕላን ከመጠቀም ወደ ኋላ ያሉት ይላሉ። የኢትዮጵያን የአየር መከላከያ አቅምም በቀላሉ የሚያልፉት አልሆነም። ሻዕቢያ ከሊቢያ መንግሥት የተለገሰው እርዳታ ለጦርነቱ የሚያስፈልገውን ወጪ የሚሸፍን አይደለም።</p>

<p>ያም ሆነ ይህ የኢትዮጵያ አየር ኃይል ባሁኑ ወቅት በኤርትራ መከላከያ ሠራዊት ላይ ከባድ ምት እየሰነዘረ ስለመሆኑ ከሁለቱም ተፋላሚ ሀገሮችና ከገለልተኛ ዜና መሰራጫዎች እየተሰማም ነው።</p>

<p>ከኢትዮጵያ በኩል የአየር ድብደባ ሲካሄድ የሻዕቢያ አየር ኃይል ምነው ዝም አለ? የሚለው ጥያቄ የተለያዩ የሕብረተሰብ ክፍሎች የሚሰጡት አስተያየት (ትንበያ) ቢኖርም የኢትዮጵያን አየር ኃይልና የሻዕቢያን አየር ኃይል የሰው ኃይል፣ የድርጅት፣ የቴክኖሎጂ ልቀትና አጠቃቀም፣ ወዘተ፣ የሚያነፃፅሩ ወታደራዊ ሙያተኞች (በተለይም የአየር ኃይል ባልደረባ የሆኑና የነበሩ) የሚሰጡት ግምገማ ላይ እናተኩራለን።</p>

<p>ኤርትራና ኢትዮጵያ በአየር ኃይል አደረጃጀት፣ ትጥቅና ደጀን፣ ቴክኒካዊ ብቃትና የውጊያ ልምድ፣ ማነጣጠርና በአውሮፕላኑ ላይ የተጠመዱ መሣሪያዎችን አጠቃቀም፣ የአውሮፕላኖችንና የሄሊኮፕተሮችን ደካማና ጠንካራ ጐን አውቆ ለውጊያው በሚያመች መልክ ተግባራዊ አዋዋል ላይ በአንድ ዓይነት ሚዛን ውስጥ ያሉ አለመሆናቸው ትልቁ ልዩነት ነው። ኢትዮጵያ የአየር ኃይል ሰዎች በጣም ይልቃሉ።</p>

<p>ብዙ ሰዎችና ጋዜጦች ቀደም ሲል ሻዕቢያ ገዛው ስለተባለው ሚግ 29 ብዙ አውርተው ያለውን ሥጋትም ጠቁመው የነበረ መሆኑ የሚታወስ ነው። የሚግ 29 ረዥም ተጓዥነት፣ ቅልጥፍና፣ የትዕዛዝና መመሪያ አቀባበል፣ ወዘተ፣ ተዘርዝሯል። ይሁንና የኢትዮጵያ ሚግ 21 እና 23 አቅማቸው በአሥራኤል ውስጥ በሚገኝ ኩባንያ በማደጉና ያሉትም አብራሪዎችና ልዩ ልዩ ቴክኒሽያኖች ብቃት በጣም የሚደነቅ በመሆኑ ከሚግ 29 ጋር ሊወዳዳሩ እንደሚችሉ ነው ሙያተኞች የሚገልፁት። የእነዚህን ሙያተኞች አቅም መጐልበትን በሁለት መልክ ያዩታል። ዝቅ ብለን እንመለከተዋለን።</p>

<p>ሌላው ምክንያት የሚግ 29 ትውልድ ሀገር ውስጥ ተሠርተው በኢትዮጵያ አየር ኃይል እጅ የሚገኙ ኤስዩ- ተዋጊ ጀቶች ደግሞ የኤርትራን አየር ኃይል ለጥቃት ያለመንቀሳቀስ እንቆቅልሽ የሚፈቱ መሆናቸው ነው። ይህንን ወደኋላ የምንመለከተው ይሁንና ሌላውን ምክንያት እናምጣ የሚሉት ሙያተኞች የኢትዮጵያ አየር ኃይል በኤርትራ አየር ኃይል ላይ ሊኖረው ስለሚችል የበላይነት ሌላ ምክንያት እንዲህ ይናገራሉ።</p>

<p>«ሌላው የኢትዮጵያ አየር ኃይል የአቅም መጐልበት ለኤርትራ አየር ኃይል የበታችነትንና የሞራል ውድቀትን ማስከተሉ ነው። የበላይነቱም በሌሊት በረራ ችሎታ፣ የማነጣጠር (ፕረቺሲኦን) ብቃት፣ ግንኙነትን በማወናበድና በመጥለፍ ጥበብ (ጮንፉሲኦን አንድ ኢንተርቸፕቲኦን) ላይ የተመሠረተ ነው።</p>

<p>«የኢትዮጵያ አየር ኃይል በዘመነ አፄ ኃይለ ሥላሴ አንድ ወቅት ላይ (ከሶማሊያ ጋር በተካሄደ ጦርነት) የሌሊት ውጊያን ጀምሮ የነበር ቢሆንም ለረጅም ጊዜ አልተጠቀመበትም። በአሁኑ ሰዓት ግን በሌሊት የመዋጋት ብቃትና ያንኑ ያህልም ዒላማን የመታት ችሎታ አለው። የዚህ ምክንያቱ በሄሊኮፕተሮች፣ በሚጐችና በአንቶኖቮች ላይ ልዩ መሣሪያ የመገጠሙ ጉዳይ ነው። የቴክኖሎጂ ልቀት አለ የሚባለውም አንዱ ይኸው ነው። በሌሊት በርሮ የመዋጋትና ዒላማን የመምታት ችሎታ ማለት ነው። ከዚህ በተጨማሪ ሄሊኮፕተሮቹም ሆኑ ሚጐቹ እንደልብ ማዘዝ እንዲቻል ሆነው መሻሻላቸው ነው። አብሮም ፍጥነት ጨምረዋል። የሻዕቢያ መንግሥት በእሥራኤል ላይ የነበረው ኡኡታም ምክንያቱ ይኸው ነበር።</p>

<p>«አቶ ኢሳይያስ ኢትዮጵያ አየር ኃይል የላትም እያሉ ስለራሳቸው አየር ኃይል ሲመፃደቁ የነበሩበት ምክንያትም አሁን ለምን መክኖ እንደቀረ ማንሳትም ተገቢ ነው» የሚሉት ሙያተኞች «የኢትዮጵያ አየር ኃይል በሻዕቢያ አበረታችነት (ገፋፊነት) ፈርሶ የነበር ቢሆንም ዛሬ ካለው ምጡቅ ቴክኖሎጂ ጋር ተዳብሎ ቀድሞ ወደነበረበት ሁኔታ እየተመለሰ መሆኑን ይናገራሉ። «የጦር ወንጀለኞች» ተብለው በቃሊቲና በአዲስ አበባ ወህኒ ቤት ካሉት አብራሪዎች በቀር የቀድሞ አየር ኃይል አብራሪዎች ከተሰደዱበት ተመልሰዋል። እነዚህ «የጦር ወንጀለኞች» ተብለው በእስር የሚማቅቁ ፓይለቶቻችን የማን እስረኞች ናቸው? የሚለው የህዝብ ጥያቄ ግን ዛሬም እንዳለ ነው።</p>

<p>የቀድሞ ልዩ ልዩ ቴክኒሽያኖች በብዛት ከየቦታው (ወደግብርና ከተሠማሩበት አካባቢ ሳይቀር) ወደቀድሞ ምድብ ሥራቸው እንዲመለሱ ተደርጓል። በነገራችን ላይ በቡሬ ግምባር ተመታች የተባለው ሂሊኮፕተር አብራሪ ሻምበል እሸቱ በቀለ ከአርሲ በቆጂ ከግብርና ሥራው ላይ ነው እንዲመጣ ተደርጐ ግዳጅ ላይ የተሠማራው። ሻምበል እሸቱ ሞተ ይባል እንጂ በሕይወት ተርፎና ወደ ወገን ተመልሶ በመግባት እዚህ አዲስ አበባ መታየቱን እሱን በአካል ያናገሩ ሰዎች አጋጥመውኛል።</p>

<p>«እነዚህ የቀድሞ አየር ኃይል አባላት (በየሙያው ያሉ) በመመለሳቸው አየር ኃይሉ ዕውነተኛ ስም እንዲኖረው ብዙ ሥራ ሠርተዋል። አንቶኖቮችን፣ ሚጐችን፣ ተዋጊ ሄሊኮፕተሮችን፣ በየማሳውና በየሃንጋሩ ቆመው አገልግሎት ከመስጠት ተቆጥበውና ወድቀው - ደሰርተድ - የነበሩትን ሁሉ በመጠገን፣ በማደስ ለውጊያ ብቁ አድርገው ለአየር ኃይሉ አስረክበዋል።</p>

<p>«ባሁኑ ወቅት አየር ኃይሉ የሙያተኛ እጥረቱን መወጣት ብቻ ሳይሆን ብቃቱንም ተጐናፏል። ከ500 በላይ የሚሆኑ ልዩ ልዩ የቴክኒክ በቃት ያላቸው ሞያተኞች እንደገና ተመልሰው አየር ኃይሉን አጠናክረዋል። ማለትም ልዩ ልዩ የአየር ኃይል ሙያተኞች የውጭ አካል ስፔሻሊስቶች፣ የሞተር (ኤንጊነ) ስፔሻሊስቶች፣ የጦር መሣሪያ፣ የበረራ፣ የአነሳስና አወራረድ (የአገባብና አወጣጥ)፣ የራዳር፣ የሬድዮ፣ ወዘተ፣ ስፔሻሊስቶች የአየር ኃይሉ የጀርባ አጥንት መሆን ችለዋል። ከዚህ ባሻገር ከእሥር በምህረት የተፈቱ አንድ ከፍተኛ ሙያተኛ መኮንን (በጄኔራልነት ማዕረግ ያሉ) አየር ኃይሉን በማማከር ላይ ይገኛሉ።</p>

<p>ኤርትራ የታጠቀችው ሚግ 29 በሩሲያ ውስጥ ካሉት ምጡቅ የኤሮኖቲክስ ቴክኖሎጂ ውጤት አንዱ ነው። ኢትዮጵያ ከታጠቀችው (ሥረ) 27 ጋር ሲነፃፀር ደግሞ የበታች ሆኖ ይገኛል። ይህ ለምን እንደሆነ እንደሚከተለው እንየው።</p>

<p>የኤርትራ ሚግ 29 ከመሬት ከተነሳ በኋላ በአየር ላይ እንዳለ ሌላ አጥቂ ተብሎ የሚጠረጠር ጄት በአካባቢው ማለትም በተወሰነ ርቀት ላይ እንዳለ ምልክት የሚሰጥ (ሰንሰ አድራጊ) መሣሪያ አለው። ስለዚህም የመጠቃት ጊዜው ከመድረሱ ወይም ወደመጠቂያ ክልሉ ከመግባቱ በፊት ከግዳጅ ለመመለስ ይችላል።</p>

<p>በሌላ በኩል ኢትዮጵያ በአየር ኃይሏ ውስጥ በተጨማሪ ኃይልነት ያስገባችው (ጽኡ) 27 ሳይንቀሳቀስ በአየር ላይ ቆሞ የመቆየት ችሎታ አለው። እዚያው ላይ ሆኖም ሁኔታዎችን መቆጣጠር የሚያስችለው ቴሌስኮፕ ዓይነት መሣሪያ ስላለው ከጠላት ሠፈር የሚንቀሳቀሱ ጄቶችን፣ ሄሊኮፕተሮችን ወይም አንቶኖቮችን ከ180 ኪሎ ሜትር ላይ በትክክል ያያል። ምልክት መስጠት ብቻ ሳይሆን ምን ዓይነት ጄት? ሄሊኮፕተር? አንቶኖቭ? ከየት ቦታ? ወዴት? እንደመጣ ለይቶ ያውቃል። በፍጥነት በውጊያ ሽፋን (ራዲየስ)፣ በከፍታ በረራ፣ በከፍተኛ ርቀት ተጓዥነት በማነጣጠር ከሚግ 29 የላቀ ነው። ስለዚህም ሚግ 29 ከ180 ኪ.ሜ. ርቀት ጀምሮ በ(ጽኡ) 27 ዕይታ ውስጥ ይገባል። 100ኪ.ሜ. ከቀረበ ደግሞ ያለምንም መሳት ከ(ጽኡ) 27 በሚተኮስ ሚሳይል ሊመታ ይችላል። ለዚህ ነው የኤርትራ ሚግ 29 ለግዳጅ በተነሳ ቁጥር ተመልሶ እንዲቀመጥ እየተገደደ ያለው።</p>

<p>የኤርትራ ሚግ 21 እና 23ትም ሊነሱ የሚችሉት ሚግ 29 ተነስቶ ሁኔታዎችን አጣርቶ ሲነግራቸው ብቻ ካልሆነ ለ(ጽኡ) 27 ጥቃት ይጋለጣሉ። ይህ እንግዲህ የራዳር ቁጥጥርና የፀረ አውሮፕላን ጠመዳ ሳይጨመርበት ነው። ባሁኑ ጊዜ የኢትዮጵያ አንቶኖቮች ያለአጃቢ (ለሚጐች ሽፋን) እንዴት የኤርትራን ሰማይ ተቆጣጠሩ የሚለውም ጥያቄ በዚህ የሚፈታ ነው። (ጽኡ) 27 የርቀት ቁጥጥሩን ያካሂድለታል። አንቶኖቭ ግዳጁን ይወጣል። ለምሳሌም ያህል ባንድ ወቅት የኢትዮጵያ አንቶኖቭ ይነሳል። ሰማይ ላይ እያለ ከ(ጽኡ) 27 «ተመለስ» የሚል መልዕክት ተላልፎለት ተመልሶ እንዲያርፍ መደረጉን የሚናገሩ አሉ። ያረፈበት ምክንያት ከወዲያ (ከኤርትራ) ሚጐች ወጥተዋል ተብሎ ነው።</p>

<p>ወሳኙ ገዛ ገረላሴ ምሽግ በአንቶኖቭ ቦምቦች ነው የተደረመሰው። ያለበለዚያ የምሽጉ አሠራር በቀላል ቦምቦችና ከርቀት በሚወነጨፉ ቢ.ኤም እና መድፎች የሚበገር አልነበረም የሚሉ አሉ። ወደ መሀል ኤርትራ መረጃ በማስተላለፍ ያገለግል የነበረው የአዲኳላ ራዳርም ከጥቅም ውጭ የሆነው በዚሁ ዓይነት ነው። አመታቱ ከአናት ነው። ይህ እርምጃ የኤርትራን ግንኙነት አቅም የመበጣጠስ እርምጃ ነው።</p>

<p>የኢትዮጵያ አየር ኃይል አሁን እየተጫወተ ያለው ሚና የጠላትን ጀርባ ማሳሳት (ማመናመን) ነው። ይህም ማለት የሥንቅና ትጥቅ አቅርቦቱን ማቋረጥና ደጀን ማሳጣት ነው። ይህን ለማድረግ ደግሞ እስከአሁን የሚያግደው ነገር አልተገኘም፣ ከኤርትራ ከባድ መሣሪያ ምድብተኞች የተኩስ ውንጨፋ በስተቀር። ያም ቢሆን ከአንድ ጊዜ በቀር ዒላማውን አልመታም። ይህ የከባድ መሣሪያ ውንጨፋ የአየር ድብደባው ወደ ሌሊት ከተቀየረ ከንቱ ልፋት ሊሆን ይችላል።</p>

<p>ሀርሰሌ (በቡሬ ግምባር) በኤርትራ ዘንድ ያለው ጠቀሜታ እንዲሁ በቀላሉ የሚታይ አልነበረም። ይሁንና በኢትዮጵያ አየር ኃይል እንዳይሆኑ ሆኗል። የቀድሞው መንግሥት (ደርግ) ከአንድ ሚሊዮን ብር በላይ - (ለወቅቱ ምንዛሬ አቅም) ወጥቶበት እንዲጐለብትና እንዲጠገን የተደረገ የአሰብ የሕይወት መስመር፣ በረሃ ለነበረው ጦር ሁለገብ ሥንቅ ነበር። አልፎም የአሰብ አውሮፕላን ሜዳ ይኸው ዕጣ ደርሶታል። እነዚህ ሁለቱ ከሥራ ውጭ ሆኑ ማለት ወታደሩ በውኃ ጥም መፈታት፣ የአሰብ ሕዝብ ሕልውና ማክተም፣ ከአሰብ ተነስቶ በጄት የመደብደብ ዕድል መሟጠጥ ነው። ከዚያም አሰብ እጇን ወደ ኢትዮጵያ ትዘረጋለች።</p>

<p>ከእሁድ ጀምሮ የኢትዮጵያ ከባድ መሣሪያ ምድብተኞችና አየር ኃይል በቅንጅት ፆረናን፣ ባድመንና ቡሬ ግንባርን ፈትረው የያዙበት ወቅት ነው። ለሌላ ወሳኝ ጥቃት የመዘጋጀት ምልክት ስለመሆኑ ሙያተኞች ብቻ ሳይሆኑ ተራ ዜጐችም የሚተነብዩት ሆኗል። «ይበል» የሚል እርምጃ ስለመሆኑ ከዳር ዳር በሕዝብ ዘንድ ይነገራል። አንዳንዶችም ለዓመታት መርዙን ሲነሰንስብን የነበረው ሻዕቢያ የሚባል «ኮብራ» የጀርባ አጥንቱ እየተሰበረ ነው ይላሉ።</p>

<p>ይህ ሁሉ ጥቃት የደረሰበት ሻዕቢያ አንድም የአየር ጥቃት አይሰነዘርም ማለት ይቻላል? የሚለው ጥያቄ በከፊል ያልተመለሰ ስለመሆኑ የሚጠቁም አስተያየት ሙያተኞቹ አንዳንድ ሀሳቦችን ያነሳሉ። የሻዕቢያ አየር ኃይል አንደምንም ፀረ አውሮፕላኑን፣ ራዳሩን የሥረ 27 ክትትልን «በታምር» በመሹለክ በሆነ ወሳኝ ቦታ ላይ ጥቃት ሊፈፅም እንደሚችል የሚገምቱ አሉ። ማንኛውንም መስዋዕት ከፍለው ሊፈፅሙት እንደሚፈልጉ በሻዕቢያ መንግሥት ውስጥ የልብ ምኞቱና እራሮቱ አለ። ይሁንና የኤርትራ ተወላጅ (ዜጋ) የሆኑ ብቁዕ (ሥልጡን) አብራሪዎች ማግኘቱ ደግሞ ችግር ነው። ለዚያውም አሠልጣኛቸውስ ማን ሆነና? የሚል አንድ አመለካከታቸውን ይሠነዝራሉ። ከሞከሩም የመልስ ምቱ ቀላል እንደማይሆን እራሱ ሻዕቢያ ያውቀዋል።</p>

<p>በሌላ በኩል ሊኖሩ ቢችሉ (የሠለጠኑ ወይም ብቁዕ) ቅጥር አብራሪዎች (መርቺናሪአ ጲሎትስ) ናቸው የሚለውን ያነሱና የዚህን ደካማና ጠንካራ ጐን ይጠቁማሉ። እነሱ ደግሞ (መርቺናሪአስ) ገንዘብ ማግኘት እንጂ መስዋዕት ለመክፈል የሞቀና የገነፈለ ልብ ሊኖራቸው አይችልም። ከዩክሬንም ሆነ ከሩሲያ ፌዴሬሽን የተቀጠሩ ቦዘኔ ቀመስ አብራሪዎቻቸውና ቴክኒሽያኖች ራሳቸው ሞተው ለቤተሰባቸው ዘለቄታ መኖሪያ የሚሆን የመድን ካሣ ሻዕቢያ እንደማይሰጣቸው ይገነዘባሉ፣ የገንዘብ አቅም የለምና። በሌላ በኩል ያም እንኳ ቢሆን ምን ያህሉ ናቸው ራሳቸውን ሰውተው ቤተሰባቸውን የሚታደጉ? የሚለው የተመለሰ ጥያቄ አይደለም። ያም ሆነ ይህ መጠንቀቁ አይከፋም። ግና ሁሉም ወደፊት የሚታይ ነው - ይላሉ። የሻዕቢያ የውጭ ጉዳይ ሚኒስቴር «ትዕግሥቴ አልቋል» ሲል ባለፈው ማክሰኞ ምሽት ያወጣው መግለጫ ተጨማሪ ማስጠንቀቂያ ነው። ለማንኛውም የኤርትራ ጦር ዳግም እንዳያንሠራራና ወታደራዊ ኃይሏም እንዲዳከም ከተፈለገ በመወሰድ ላይ ያለው ርምጃ ከዚህ በበለጠ መፋጠን አለበት የሚሉ ወገኖች ከሰሞኑ እንደታየው ባለፍ አገደም የሚካሄደው የመዘጋጃ ጊዜ እንዳይሆን ያስጠነቅቃሉ።</p>

<p>ይህ በእንዲህ እንዳለ ሰሞኑን በአራት ግንባሮች በተለኮሰው ጦርነት በውጊያ ላይ ያለው ሻዕቢያ ዛሬም በኢትዮጵያ ላይ እያካሄደ ያለውን ወረራ ዳር ለማድረስ ሳዋ የሰለጠኑ ወጣቶችን ሌሊት ከበባ በማድረግ እያደነ መሆኑንና ወላጆችም ከፍተኛ ጭንቀት ውስጥ መውደቃቸውን ከአካባቢው የሚደርሱ ዘገባዎች ጠቁመዋል። ቀደም ሲል በግዳጅ ሳዋ ሠልጥነው ከወጡት ወጣቶች ዛሬ ውጊያ ውስጥ ከገባው ጦር ጋር እንደገና በግዳጅ ጭምር እንዲቀላቀሉ መደረጉ ተገልጧል። የሻዕቢያን ተንኳሽነትና አስተዳደሩን በመጥላት ቀላል ግምት የማይሰጣቸው ተሰድደዋል። በጀልባ ቀይ ባሕርን አቋርጠው በድብቅ ለመውጣት ጥረት ካደረጉት መካከልም ቀይ ባህር የበላቸውን በማስታወስ ወላጆች በምሬት እየተቆጩ መሆናቸው ይነገራል፡</p>

<p>የጥፋት ሠራዊቱን በሰለጠነ የሰው ኃይል ለማጠናከር ከፍተኛ ርብርብ በማድረግ ላይ የሚገኘው ሻዕቢያ ሳዋ ሰልጥነው ከጦሩ ጋር ሳይቀላቀሉ የቀሩትን ወጣቶች በአካባቢ ካድሬዎችና አፍቃሪ ሻዕቢያውያን ጥቆማ መኖሪያ ቤቶቻቸው እየተከበቡ እንደሚለቀሙ ከተነገረው ጥቆማ ለማወቅ ተችሏል። በሻዕቢያ መንግሥት እየተካሄደ ያለው ገደብ የለሽ አሰሳ፣ በማይተባበሩት ላይ ደግሞ የሚካሄደው የስነልቡና ጦርነት እና በሌሎች አስገዳጅ እንቅስቃሴዎች ሕዝቡን ቁም ስቅሉን እያሳየው መሆኑን ለመረዳት ተችሏል።</p>


<h3 class="align-center">ከእንግዲህ ወራሪን ማባበል የለም!</h3>


<p>ለገላጋይ ያስቸገረ የሁለቱን አገሮች ውጊያ ለማስቆም በሚቻልበት ሁኔታ ላይ ሰሞኑን ጥረት ሲያደርግ የሰነበተው የአፍሪካ አንድነት ድርጅት የአምባሳደሮች ኮሚቴና የአውሮፓ ኅብረት ልዑካን ቡድን ተልዕኮ ያለውጤት ተበትኗል።</p>

<p>ከጀርመን፣ ከኦስትሪያና ከፊንላንድ ተውጣጥቶ በቻርተር አውሮፕላን ከአዲስ አበባና ከአሥመራ ባለሥልጣኖች ጋር ምክክር ያደረገው የአውሮፓው ኅብረት የልዑካን ቡድን በሁለቱም መንግሥታት በኩል ባለው የአቋም ልዩነት የተነሳ የተኩስ አቁም ስምምነት ለማምጣት ያደረገው ጥረት ሳይሰምርለት ቀርቷል።</p>

<p>ቡድኑ ከኢትዮጵያው የውጭ ጉዳይ ሚኒስትር ሥዩም መስፍንና ከኤርትራው ፕሬዚዳንት ጋር ባደረገው ውይይት ያገኘው መልስ ችግሩን ለመፍታት ገና ብዙ ጥረት እንደሚያስፈልግ መገንዘቡን የቡድኑ መሪ ጀርመናዊው ም/የውጭ ጉዳይ ሚኒስትር ሩዲገር ቮልመር በሰጡት መግለጫ አስታውቀዋል።</p>

<p>በሁለቱ የአፍሪካ ቀንድ ጐረቤት አገሮች መካከል የተከሰተው ጦርነት ከወዲሁ በተኩስ አቁም አንድ እልባት ላይ ካልደረሰ ችግሩ በሁለቱ አገሮች ብቻ ተወስኖ የሚቀር ሳይሆን አካባቢውን ሁሉ ሊያመሰቃቅል እንደሚችልም የቡድን መሪው አስጠንቅቀዋል።</p>

<p>«የሰላም ንግግር ከመጀመሩ በፊት ኤርትራ ከአወዛጋቢዎቹ የድንበር አካባቢዎች ወታደሮቿን ታስወጣ» የሚለውን የአአድ የሰላም እቅድ ኢትዮጵያ ተቀብላለች። ሻዕቢያ ግን አንዳንድ ነጥቦች ላይ ማብራሪያ እፈልጋለሁ በማለት የመፍትሔ ሀሳቡን እንዳጣጣለው ይታወሳል።</p>

<p>የፈረንሣይ የዜና ወኪል የኤርትራ ፕሬዚዳንት አማካሪ አቶ የማነ ገብረ መስቀልን ጠቅሶ እንደዘገበው አሥመራ የምትቀበለው የሰላም ስምምነት በአጨቃጫቂዎቹ የድንበር አካባቢዎች ታዛቢዎች እንዲገቡ የሚፈቅድ መሆን እንዳለበት ተናግረዋል።</p>

<p>ከአውሮፓው የልዑካን ቡድን ጋር የተነጋገሩት ኢሳይያስ አፈወርቂ የአአድ የመፍትሔ ሃሳብ የተባለው ብዙ ማስተካከያዎች እንደሚያስፈልጉት ጠቅሰው ይህ በቂ መልስ እስከሚሰጥበት ድረስ ግን በሁለቱ ተፋላሚዎች በኩል የተኩስ አቁም ተደርጐ ከአወዛጋቢዎቹ ክልሎች ሁለቱም የጦር ኃይላቸውን አስወጥተው ገለልተኛ ጦር በቦታው ይተካ የሚለው አቋማቸው አሁንም እንዳለ መሆኑን ጠቁመዋል።</p>

<p>ከዚሁ ቡድንና ከአፍሪካ አንድነት ድርጅት የአምባሳደሮች ኮሚቴ ጋር ቀደም ሲል አዲስ አበባ ላይ የተነጋገሩት የኢትዮጵያዊው የውጭ ጉዳይ ሚኒስትር ሥዩም መስፍን በኢትዮጵያና በኤርትራ መካከል የተጀመረው ጦርነት የሚቆመው ኤርትራ የአፍሪካ አንድነት ድርጅትን የሰላም መፍትሔ ሀሳብ ተቀብላ ተግባራዊ ስታደርግ ብቻ መሆኑን አስምረውበታል።</p>

<p>ለችግሩ ሰላማዊ መፍትሔ ለማስገኘት ቀደም ሲል በአአድ ተቋቁሞ የነበረውን የአምባሳደሮች ኮሚቴ የካቲት 12 ቀን 1991 ባነጋገሩበት ወቅት የውጭ ጉዳይ ሚኒስትሩ እንደገለጹት ግጭቱ የሚቆመው በአህጉራዊ ድርጅቱ፣ በአውሮፓ ኅብረትና በዓለም አቀፉ ማኅበረሰብ ተቀባይነት ያገኘው የመፍትሔ ሀሳብ እንደ ኢትዮጵያ ሁሉ በኤርትራም በኩል ተቀባይነት አግኝቶ በአፋጣኝ ተግባራዊ ሲሆን ነው ማለታቸውን የውጭ ጉዳይ ሚኒስቴር ገልጦአል።</p>

<p>የዩናይትድ ስቴትስ መንግሥት የውጪ ጉዳይ መ/ቤት የካቲት 16 ቀን 1991 ባወጣው መግለጫ በሁለቱ አገሮች መካከል በመካሄድ ላይ ባለው ጦርነት ኢትዮጵያ ቀደም ሲል ከአሜሪካ ጋር የደረሰችበትን በአየር ያለመጠቃቃት ስምምነት ጥሳ በአሁኑ ወቅት በአውሮፕላን ጥቃት መፈፀሟን በፅኑ ተቃውሟል።</p>

<p>የኢትዮጵያ የውጭ ጉዳይ ሚኒስቴር ይህንኑ በማስመልከት ባወጣው መግለጫ ኢትዮጵያ ለችግሩ በሰላማዊ መንገድ መፈታት ያደረገችውን ጥረት አስታውሶ «ወራሪዎችን ማባበል ማብቃት አለበት» ብሏል። አሜሪካ የወሰደችውንም አቋም አውግዟል።</p>

<p>ከዚሁ ውዝግብ ጋር በተያያዘ አዲስ አበባ የሚገኘው የአሜሪካ ኤምባሲ በኤርትራና በኢትዮጵያ መካከል የሚካሄደው ጦርነት ከመቆም ይልቅ እየተባባሰ በመሄዱ ከኬንያውና ከታንዛንያው የቦምብ ፍንዳታ ትምህርት በመውሰድ ለዜጐቹ ጥንቃቄ ለማድረግ መገደዱን አምባሳደር ዴቪድ ሺን ሰሞኑን ገልጠዋል።</p>

<p>አምባሳደሩ ተቀማጭነታቸው ኢትዮጵያ ውስጥ ለሆኑ የአሜሪካ ዜግነት ላላቸው የኮሚኒቲ አባላት ባደረጉት ገለጣ ልዩ ጥንቃቄ እንዲያደርጉና ከኤምባሲው ጋር የቅርብ ግንኙነት እንዲፈጥሩ መክረው አስፈላጊ ከሆኑት የኤምባሲው አባላት በስተቀር የተቀሩት መውጣታቸውን ገልጠዋል።</p>


<h3 class="align-center">የተራዘመ ጦርነት ይጠብቀናል?</h3>


<p>ሦስተኛ ሳምንቱን የያዘው የኢትዮጵያና የኤርትራ ግጭት የእርስ በርስ ጦርነት (ቺቪል ዋር) ባህርይ ያለው እንደመሆኑ መጠን ሊራዘምና ከፍተኛ መስዋዕትነት ሊጠይቅ እንደሚችል አንዳንድ ነባር የጦር መኮንኖች ገልጠዋል። እነዚህ ስማቸው እንዳይገለፅ የጠየቁ የቀድሞ መንግሥት ምድር ጦርና አየር ኃይል ባልደረቦች የአሁኑ የኢትዮጵያና የኤርትራ ጦርነት ከ1969 እስከ 1970 ዓ.ም ከተካሄደው የኢትዮጵያና የሶማሊያ ጦርነት በእጅጉ ስለሚለይ የኋላ ኋላ ኢትዮጵያ ማሸንፏ ባያጠያይቅም ከፍተኛ ሰብአዊና ቁሳዊ መስዋዕትነት ሊጠይቅ እንደሚችል ገልፀዋል።</p>

<p>መኰንኖቹ ጦርነት አውዳሚና ጐጂ እንደመሆኑ መጠን ባይመረጥም ዛሬ ኢትዮጵያ ግዛቷንና ሉዓላዊነቷን ለማስከበር የጀመረችው የመልሶ ማጥቃት እርምጃ አማራጭ የሌለው ብሔራዊ ግዴታ እንደሆነ አስረድተዋል። የኢትዮጵያ ህዝብ ራሱን ከሰርጐ ገቦች እያፀዳ ህብረቱንና አንድነቱን ከመቼውም በማጠናከር የሻዕቢያ መንግሥት የከፈተብንን ጦርነት ማምከን እንዳለበትም አስገንዝበዋል።</p>

<p>ጦርነቱን ከባድና አስቸጋሪ የሚያደርገው ተመሳሳይነት ባላቸው ህዝቦች መካከል የሚካሄድ ግጭት መሆኑ ብቻ ሳይሆን ሻዕቢያ ሰባት ዓመት ሙሉ ዝግጅት ሲያደርግ፣ ባለፈው ግንቦት ወር በወረራ በያዛቸው መሬቶች ጥልቅ ምሽጐች ሲቆፍርና ሲገነባ ዝም ብለን ማየታችን መሆኑን ያስረዱት እነዚህ መኮንኖች ሁኔታውን ለኢትዮጵያ በሚጠቅም መልኩ ለመለወጥ ከእንግዲህ መደረግ ያለበት ከሻዕቢያ ምሽጐች ጀርባ መዋጋትና ባልተጠበቀ አቅጣጫ ጥቃት መፈፀም፣ የሻዕቢያን ምሽጐች መደረማመስ መሆኑን አመልክተዋል።</p>

<p>ስለአየር ኃይላችን ተሳትፎ ሲናገሩም በተለይ ሌሊት ሌሊት የሚካሄደው ጥቃት አስቸጋሪ እንደመሆኑ መጠን በዚህ ዓይነቱ ኦፕሬሽን አመርቂ ውጤት ለማስመዝገብ የረዥም ጊዜ ሥልጠና እንደሚጠይቅ ገልፀዋል። ጥቃቱም የሚፈፀመው በቡድን ሲሆን አንዱ አይሮፕላን መብራት ሰጪ ሌላው ደግሞ አጥቂ በመሆን እንደሆነ አመልክተው ጥቃቱም በተራ ሆኖ በቦምብ፣ ሚሳይልና መትረየስ አማካይነት ተራ በተራ እንደሚከናወን አስረድተዋል።</p>

<p>የሻዕቢያ መንግሥት አይሮፕላኖች ለምን እስከዛሬ ድረስ ሥራ ላይ እንዳልዋሉ ተጠይቀው ይህ ሊሆን የቻለው አንደኛ የሻዕቢያ አይሮፕላኖች ጥቂት በመሆናቸውና የኢትዮጵያ ራዳር ሲስተም ደግሞ ገና እንቅስቃሴ ሲጀምሩ ኢላማ ውስጥ ስለሚያስገባቸው ነው ብለዋል።</p>


</body>
</html>
