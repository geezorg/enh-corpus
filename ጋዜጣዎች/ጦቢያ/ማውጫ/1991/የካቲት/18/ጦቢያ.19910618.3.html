<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢመማ 50ኛ ዓመት ታሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢመማ 50ኛ ዓመት ታሰበ</h1>


<p>በእስር ላይ በሚገኙት በዶ/ር ታዬ ወልደሰማያት የሚመራው አንጋፋው የኢትዮጵያ መምህራን ማኅበር የተመሠረተበትን 50ኛ ዓመት የወርቅ ኢዮቤልዩ በዓል የካቲት 15 ቀን 1991 ዓ.ም በአነስተኛ ዝግጅት በቅጥር ግቢው አስቦ ሲውል ቤልጂየም ላይ የተቋቋመው በአውሮፓ የኢመማ ደጋፊዎች አስተባባሪ ኮሚቴ (አኢደአኮ) የኢሕአዴግ መንግሥት በማኅበሩ ላይ የሚያደርሰውን ተፅዕኖ እንዲያቆም ለጠቅላይ ሚኒስትሩ ጥያቄ አቅርቦአል።</p>

<p>ማኅበሩ ዕለቱን አስመልክቶ ባወጣው መግለጫ የወርቅ ኢዮቤልዩ በዓሉን በሁኔታዎች አስገዳጅነት በድምቀት ለማክበር አለመቻሉን አስታውሶ ለዚህም ዋነኛው ምክንያት መምህራን ያዋጡት ገንዘብ ባለው ሥርዓት ከሕግ ውጪ በመነጠቁና የሻዕቢያ ወረራም ሌላው መሰናክል በመሆኑ እንደሆነ አስረድቷል።</p>

<p>ለበዓሉ የበኩላቸውን ድርሻ ሊያበርከቱ የሚችሉ መምህራንና የማኀበሩ ደጋፊዎች በእስር ላይ መገኘታቸውንም የጠቀሰው ይሄው መግለጫ በተራ መደለያ ተሳስተው በመምህሩ ስም የሚያሳስቱ ከህሊናቸው ጋር መታረቅ እንዳለባቸው ጥሪ አቅርቦአል።</p>

<p>ይህ በእንዲህ እንዳለም በአውሮፓ የኢመማ ደጋፊዎች አስተባባሪ ኮሚቴ የኢሕአዴግ መንግሥት በማኅበሩ ላይ ሲያካሂድ የነበረውን ወከባና ማሳደድ በጽኑ እንደሚቃወም ገልጦ በአመራር አባላቱ ላይ እየደረሰ ያለውን እስራትና እንግልትም እንደሚያወግዝ ለጠቅላይ ሚኒስትር መለስ ዜናዊ በጻፈው ደብዳቤ ገልጦአል።</p>

<p>ኮሚቴው በመጨረሻም በኢመማ ላይ መንግሥት ያደረሰውን ተፅእኖ በውል በማጤን፣ የአቶ አሰፋ ማሩ አሟሟት በሕግ እንዲጣራና ገዳዮቹ ለፍርድ እንዲቀርቡ፣</p>

<p>የማኅበሩ ፕሬዚዳንት ዶ/ር ታዬ ወልደሰማያት በአስቸኳይ እንዲፈቱ፣ ከሕግ ውጭ እንዳይንቀሳቀስ የተደረገው የማኅበሩ የባንክ ሂሳብ እንዲለቀቅ፣ መንግሥት በማኅበሩና በአባላቱ ላይ እያደረሰ ያለውን ማዋከብ እንዲያቆምና አባላቱ ሥራቸውን ያለሥጋት እንዲሠሩ፣ መብታቸው እንዲከበርና ሁሉም የህሊና እስረኞች እንዲፈቱ በዚሁ ደብዳቤው ጠይቋል።</p>


</body>
</html>
