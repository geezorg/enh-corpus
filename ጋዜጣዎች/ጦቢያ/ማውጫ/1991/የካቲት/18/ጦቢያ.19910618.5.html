<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና የናይጄሪያ ታዳጊ ቡድኖች አቻ ተለያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትዮጵያና የናይጄሪያ ታዳጊ ቡድኖች አቻ ተለያዩ</h1>


<p>ለሦስተኛው የአፍሪካ ታዳጊዎች የእግር ኳስ ሻምፒዮና የፍፃሜ ውድድር መግቢያ ይሆን ዘንድ የኢትዮጵያና የናይጄሪያ ቡድኖች ባለፈው እሁድ በአዲስ አበባ ስታዲየም ባደረጉት ጨዋታ ሳይሸናነፉ 2ለ2 በሆነ አቻ ውጤት ተለያይተዋል። የኢትዮጵያ ታዳጊ ቡድን በስም ከብሮ በተግባር ከስሮ ያገኘውን ቡድን በራሱ ሜዳና ተመልካች ፊት ማሸነፍ ስለተሳነው ቀጣዩን የውድድር ውጤት አጥብቦት ወጥቷል። በእግር ኳስ ጨዋታ መልካም ስም ከአላት ከናይጄሪያ የመጣው የታዳጊ ቡድን ምንም ያልሠራ ምንም ሊሠራ የማይችል መሆኑ ቢታይም ቡድናችን በእንግዳ ተቀባይነት ሁለት ግቦች በራሱ ላይ አስተናግዶና የበላይነቱንም አሳልፎ በመስጠት የመልካም እንግዳ ተቀባይነቱን አስመስክሮ ሸኝቷል።</p>

<p>የኢትዮጵያ ታዳጊ ቡድን ተጫዋቾች የግል ችሎታ ያላቸው ቢመስሉም በቡድን ደረጃ ግን ብቃት የለሽ ሆነው ታይተዋል። ከሁሉም በላይ ወኔና ፍላጐት የሌለው ለማሸነፍ ጥረት ያላሳየ ቡድን መሆኑን ለደጋፊው አሳይቶና ዕድሉንም አሳልፎ ሜዳውን ለቅቋል። ከመሃል ሜዳ ቴክኒሺያኖቹ ከሙሉዓለም ረጋሣና ከሻውል ታደሰ በስተቀር ሌሎቹ በጨዋታውና ለድል ባለቤትነት ትኩረት ባለመስጠታቸው ለደካማው የናይጄሪያ ቡድን ውጤት አጋርተውታል።</p>

<p>ቡድናችን በተከላካይም ሆነ በአጥቂ በኩል የተሟላ ነበር ማለት ያስቸግራል። ግማሹ ራሱን ሲደብቅ ግማሹ ኳስ የያዘን ተጫዋች ቆሞ የሚመለከት ይበዛበታል። የኢትዮጵያ ቡድን ለራሱ የሚጠቅሙትን ሁለት ግቦች እንደማስቆጠሩ ሁሉ ለናይጄሪያም ሁለት ግቦች አስቆጥሮለታል። በቡድናችን ላይ የገቡት ሁለት ኳሶች በራሳችን ልጆች የተበረከቱ ስጦታዎች ናቸው ማለት ይቻላል። የመጀመሪያዋ በግብ ጠባቂው ታዲዎስ ሁለተኛዋ በተከላካዩ በመኰንን ተክሉ የቀረቡ የእንግዳ ተቀባይነት መግለጫዎች መሆናቸው ታይቷል። ታዲዎስ ግቧን ከማስተናገዱም በላይ በተለይ በመጀመሪያው 45 የግብ ጠባቂነት ባህርይ ሳይታይበት ለዕረፍት ወጥቷል። መያዝ የሚችላቸውን ኳሶች ሲተው፣ ማድረግ የማይገባውን ሲያደርግ አምሽቷል።</p>

<p>በአጠቃላይ ቡድናችን በጣም ቀዝቃዛ ነበር ከማለት ይልቅ ለማሸነፍ ፍላጐት አልነበረውም ቢባል ይቀላል። ለውጤትና ለድል ባለቤትነት ሲሯሯጡ ያመሹት ከሦስትና ከአራት የማይበልጡ ነበሩ ብንል መጋነን አይሆንም። ሌሎቹ ተጨዋቾቻችን ከዕረፍት የመጡ በልምምድ ላይ የሚገኙ ከመምሰላቸው ይልቅ ግብ ሲቆጠርባቸው እንኳ ፈጥነው ለመስተካከል ሙከራ አለማድረጋቸው ተመልካቹን በሙሉ ያስገረመና ያሳዘነ ጉዳይ ሆኖአል።</p>

<p>የኢትዮጵያ ፉትቦል ፌዴሬሽን በተመልካች ላይ የጫነውን የናረ የትኬት ዋጋ በመቋቋም የተገኘው ደጋፊ በቡድናችን ወኔና ፍላጐት ማጣት በጣም ቅሬታ ተሰምቶት ወደቤቱ ከመመለሱም በላይ እውነትም ፉትቦላችን ሞቷል እያለ አማርሯል። በአሠልጣኙ በአቶ ሰውነት ቢሻውም ላይ ያለውን አመኔታ በአደባባይ አጣጥሎታል። ብቁ ተጨዋቾች እያሉ መንፈሰ ልልና ለውጤት የማይታገሉትን በማሰለፋቸው ተቃውሞውን አሰምቷል። በተደጋጋሚ በየጋዜጣው በሰጡት አስተያየት እሳቸው ከያዙት የተሻሉ ተጫዋቾች እንደሌሉ የተናገሩትን በመጠቃቀስ በአመዛኙ ፉርሽ መሆኑን በአደባባይ ገልጸውታል። በተከላካይነትም ሆነ በአጥቂ ቦታ ከተሰለፉት የተሻሉ ተጫዋቾች እያሉ በግል ቂምና ጥላቻ ሀገርን መወከል የሚችሉትን በማግለላቸው ደጋፊውን አስቆጥተውታል። ተጫዋቾቹም በተደጋጋሚ ከብሔራዊ ቡድናችንና ከኬንያ ብሔራዊ ቡድን ጋር ያደረጉትን ዓይነት ጨዋታዎች ባለማሳየታቸው ብቻ ሣይሆን ጥረት ባለማድረጋቸው «ተመልካቹ» እያለ ኮንኗቸዋል።</p>


</body>
</html>
