<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያን ከነቅሪቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ርዕሰ አንቀፅ</span></h1>
<h1 class="align-center">ሻዕቢያን ከነቅሪቱ</h1>


<p>የሻዕቢያ መንግሥት በእብሪት ተነሣሥቶ የኢትዮጵያን መሬት በድፍረት ከረገጠና በወገኖቻችን (ከቶም በሁላችንም) ላይ እጁን ከዘረጋ ዘጠኝ ወራት ተቆጥረዋል። የሰላም መጥፋትና የክፉ ሕመም ስሜት አንዲቱን ደቂቃ ዓመት ያስመስላል። ስለሆነም የአካባቢው ነዋሪ በሆነው ወገናችን አንገት ላይ የተጋደመው የሻዕቢያ ጐራዴ በሁላችንም አንገት ላይ ሊያርፍ እንደተዘጋጀ ሆኖ እየተሰማን እንደሰቀጠጠንና እንቅልፍም እንደነሳን ዘጠኙን ወር አሳልፈናል። የግንባሩ ፍጥጫ ያነጣጠረው በትግራይ ሕዝብ ላይ ቢሆንም ጥቃቱና ድፍረቱ በመላው የኢትዮጵያ ሕዝብ ላይ የተፈፀመ በመሆኑ ከመላው ኢትዮጵያ የተውጣጡ የሕዝብ ደም መላሽ ልጆች የተሰለፉበት ዐቢይ ብሔራዊ ጉዳይ ሆኖአል።</p>

<p>ጦርነቱን ፈልገን አላመጣነውም። ጦርነትን ከጀግና የበለጠ የሚፈራ ሰው የለም ይባላል። ከገባበት በኋላ ግን ከድል በመለስ አይቆምም። የኢትዮጵያ ሕዝብ ጦርነትን እንደሚያውቅ፣ በጦርነት እንደኖረና ጦርነትንም በአጥፊነቱ የተነሣ እንደሚጠላው ማንም ለማንም ሊያስረዳ አይገባውም። 21ኛው ክፍለ ዘመን ሊብት በተዘጋጀበትና ወደ አንድ የታሪክ ወቅት ለመሸጋገር ዓለም በሚዘጋጅበት ወቅት አገር እየወረሩ ለመብላት፣ ድንበር እየዘለሉ ግዛት ለማስፋፋት መሞከርና ይልቁንም በጦር መሣሪያ ተማምኖና ወጣቶችን ለሞት እየዳረጉ አምባገነናዊ ዓላማን ማራመድ ጊዜው ያለፈበት አቋም ነው። ይሁንና የአሥመራ ገዥዎች በእብሪት ገፍተውበታል።</p>

<p>የቀድሞዋ ሶቪየት ህብረት መሪ ኒኪታ ክሩስቼቭ በ1960 እንደተናገሩት «ጦርነትን የማይፈራ ሕፃን ወይም እብድ ብቻ ነው።» ሁለቱም አደገኛነቱን ለመረዳት የአእምሮ ዝግጅት ይጐድላቸዋል። ሁለቱም ምናልባትም እሳት ካዩ የሚበላ ይመስላቸውና ወደ አፋቸው ሊያስጠጉት ይችላሉ። ክሩስቼቭ እንዳሉት ጦርነትን እንደ ስፖርት የሚያዩት አንድም በሂደቱ ውስጥ የሚደርሰውን አደጋ ሁሉ የማያሰላስሉ ሕፃናትና ዕብዶች አለዚያም ለሰው መጥፋት ደንታ የሌላቸው አምባገነኖች ናቸው። ከአሜሪካ ጋር በኩባ ሚሳይል ቀውስ ጊዜ ተፋጥጠው የነበሩት እኒህ የሶቪየት ኅብረት መሪ በኬነዲ ድፍረት አላስፈላጊነት ተደናግጠው ዓላማቸውን እርግፍ አድርገው ተውት። አንድ ሰውስ ለምን ይሙት? የሻዕቢያ መሪዎች ግን ይህን የሚያሰላስሉ አይደሉም። ከግንዛቤ ጉድለት ሳይሆን የእብደት ነው።</p>

<p>የውስጥ አርበኞቻቸውን በመላው ኢትዮጵያ አሰማርተው ጀግኖቻችንን ሲያስጠቁና ሲያጠፉ እንዳልኖሩ፣ ኢትዮጵያን የኤርትራ ጥገት ላም ለማድረግ እንዳልሞከሩ ሁሉ ዛሬም ከዓመታት በፊት ያደራጇቸውን ቅጥረኞች በመጠቀም የኢትዮጵያውያንን አንድነት ለመፈታተን እየሞከሩ ናቸው። ካለፉት ተግባሮቻቸው የተማርንም አይመስላቸውም።</p>

<p>ኢሳይያስ አፈወርቂ የሥልጣን ዕድሜያቸውን ለማራዘም የጦርነትን ረመጥ የሚቆሰቁሱና በእሳት የሚጫወቱ ሰው መሆናቸውን በየጊዜው እያስመሰከሩ መጥተዋል። ጐረቤቶቻቸው የሆኑ አገሮችን ተራ በተራ አንድ ጊዜ በወረራ፣ ሌላ ጊዜ በትንኰሳ ሲያስጨንቁ ቆይተው ነው ወር ተራው ለእኛ የደረሰው። ከዚያች የወረራ ዕለት ጀምሮ ሰፋ ባለ የሰሜን ኢትዮጵያ ክፍል በሰላም ወጥቶ መግባት አልተቻለም። አርሶ ለመኖር፣ ተምሮ አገር ለማገልገል፣ ነግዶ ለማትረፍ አልተመቸም። ይልቁንም እኒሁ ሰው በቆሰቆሱት እሳት ለ17 ዓመት በጦርነት ሁኔታ ውስጥ የኖረው የትግራይ ሕዝብ ትራፊ ሕይወቱን በሰቆቃ በማሳለፍ ላይ ነው። ምናልባትም ከቀድሞው በከፋ አኳኋን እልቂትን ሊለቅቁብን የሚፈልጉት የኤርትራው አምባገነን ለመሣሪያ ሸመታና ቀፈፋ ዓለም የጠበባቸው መስሎ እየታዬ ነው።</p>

<p>ይህ ሁኔታ ከቀጠለ በተለይ የትግራይ ሕዝብ ዕረፍትና ሰላም እንደማይኖረው፣ ከእሾህ የተጠጋ ቁልቋል ሆኖ እንደሚኖር መታወቅ አለበት። የኢትዮጵያም ሕዝብ ዝንተዓለም ጠመንጃ እየወለወለ ከድህነት ላይወጣ ነው። ሻዕቢያ ከነቅሪትና ሰንኮፉ ለአንዴና ለመጨረሻ ጊዜ መነቀል አለበት የምንለው በዚህ ምክንያት ነው።</p>

<p>ኢሳይያስ አፈወርቂ ከአሥመራ እስከ ኩዋላ ላንፑር፣ ከትሪፖሊ እስከ ቲምቡክቱ፣ ከኦጋዱጉ እስከ ብራስልስ፣ ወዘተ፣ እየተዘዋወሩ የመንግሥታት መሪዎችንና አቻቸው የሆኑ አምባገነኖችን አነጋግረዋል። የዲፕሎማቲክ ዘመቻ እንጀምራለን ብለው እሳቸውና የውጭ ጉዳይ ሚኒስትራቸው ኑሮአቸውን በአየር ላይ አድርገው ሰንብተዋል። ከዚህ ሁሉ ጉዞ በኋላ ግን ለሕዝቡ ምን አመጡ? ምንስ አስገኙለት? ሲባል መልሱ የአሥመራውን ሥርዓት የሚያጋልጥ ይሆናል። ከዓለም መናጢ ደሀ ለሆነችው አገራቸው የእርሻ መሣሪያ፣ ማዳበሪያና ሌላ ምንጭ አላስገኙም፣ የሞትን መንገድ አዘጋጁለት እንጂ። ዛሬ የኤርትራ ወጣት፣ በተለይም የውትድርና ልምድ ያለው በነቂስ እየተለቀመና እየታፈሰ ለሌላ ዙር ጦርነት እየተዘጋጀ ነው። «ናጽነት» እና ኢሳይያስ ለኤርትራ ሕዝብ ያመጡት ትሩፋት ይኸው ነው።</p>

<p>ሕዝብ ቦምብና መትረየስ፣ ጥይትና እርሳስ (ባሩድ) በልቶ አያውቅም። ልጅ የሚወለደውና የሚያድገው ለጦርነት ማገዶነት አይደለም። ስለዚህ የአሥመራዎቹ አምባገነኖች በእሳት እየተጫወቱ መሆናቸውን አሁንም ካልተረዱት ይህንና የመሳሰሉትን ጥያቄዎች የኤርትራ ሕዝብ መጠየቅ እንደሚጀምር የታወቀ ነው። እኛም አንድ ዓቢይ ጥያቄ አለን። ዳግመኛ ለጥቃት ላለመጋለጥ ሻዕቢያና ኢሳይያስ ከነቅሪታቸው ከሕብረተሰባችን ይነቀሉ!</p>


</body>
</html>
