<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢትዮጵያ ሕዝብ ጀርባ መመሳጠሩ ይቁም - በአገር ጉዳይ የጋራ ምክክር በአስቸኳይ ይጀመር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከኢትዮጵያ ሕዝብ ጀርባ መመሳጠሩ ይቁም - በአገር ጉዳይ የጋራ ምክክር በአስቸኳይ ይጀመር</h1>

<p class="align-right">ኢተፖድኅ/አብኮ</p>


<p>ዛሬ በመካሄድ ላይ ላለው የወንድማማች ሕዝቦች እልቂት ዋና ተጠያቂ የሚሆኑትና አንድ ቀን ለዚህ ወንጀላቸው በኢትዮጵያና በኤርትራ ሕዝብ ፊት መልስ መስጠት የሚኖርባቸው የኤርትራው አገዛዝና የጦር አበጋዞች እንደሚሆኑ ማንም ሊገነዘበው ይገባል ሲል የኢትዮጵያ ተቃዋሚ የፖለቲካ ድርጅቶች ኅብረት አስታወቀ።</p>

<p>ባለፈው መስከረም ወር ላይ ፓሪስ ላይ የተቋቋመው የኢትዮጵያ ተቃዋሚ ፖለቲካ ድርጅቶች ኅብረት ይህን ያስታወቀው ስለወቅቱ የአገራችን ሁኔታ የካቲት 5 ቀን 1991 ከፍራንክፈርት ጀርመን ባወጣው መግለጫ ሲሆን «በሩዋንዳ የግማሽ ሚሊዮን ሕዝብ ደም ከደረቀ በኋላ ደረስንልህ ሲሉ የታዘብናቸው በዓለም አቀፍ ደረጃ የሰላም ጉዳይ ይመለከተናል የሚሉ መንግሥታት፣ ተቋማትና ድርጅቶች ሁሉ ይህ ዕልቂት ተስፋፍቶ ትርምስና ዕንባ ላላነሰው የአፍሪካ ቀንድ አካባቢ ተጨማሪ ትርምስና ዕልቂት ከማስከተሉ በፊት በአጭሩ መቀጨት አለበት ካሉ ከዚህ መሠረታዊ ሀቅ በመነሳት እርምጃ መውሰድ ይኖርባቸዋል።» ብሏል።</p>

<p>የኅብረቱ አባላት የአፋር አብዮታዊ ዴሞክራሲያዊ አንድነት ግንባር፣ የኢትዮጵያ የሰላምና የዴሞክራሲ አማራጭ ኃይሎች ምክር ቤት፣ የኢትዮጵያ ዴሞክራሲያዊ ኃይሎች ቅንጅት፣ የኢትዮጵያ መድህን ዴሞክራሲያዊ ፓርቲ፣ የኦሮሞ ብሔራዊ ኮንግረስ፣ የደቡብ ኢትዮጵያ ሕዝቦች ዴሞክራሲያዊ ኅብረት፣ የትግራይ ብሔራዊ ዴሞክራሲያዊ ትብብር፣ የትግራይ ትግሪኝ ኢትዮጵያውያን ለሶሻል ዴሞክራሲ ናቸው።</p>

<p>ኅብረቱ በዚሁ መግለጫው «የረጅም ዓመታት የነጻነትና የአኩሪ ታሪክ ባለቤት የሆነችው ውድ እናት አገራችን ይኼንን አኩሪ የነፃነትና የረጅም ዘመን ታሪኳን በዴሞክራሲ ሥርዓት በማነጽ፣ የሕግ የበላይነትን በማስፈን፣ ለሕዝቧ የተረጋጋ ዴሞክራሲያዊ ሥርዓትን በመፍጠር የዘላቂ ሰላም ባለቤት ምሳሌ መሆኗ ቀርቶ የረሃብና የጦርነት፣ የመብት፣ ጎስቋላ የሕዝብ ሥቃይ መፈራረቂያ ምልክት ከመሆን ማለፍ አልቻለችም።</p>

<p>«ስምንት ዓመት ሙሉ ባከማቹት የጦር መሣሪያ፣ በተለገሳቸው ገንዘብና ቁሳቁስ የጎለበቱት የሻዕቢያ መሪዎች ኢትዮጵያን የዕብሪታቸው ሰለባ ካደረጓት ከስምንት ወራት በላይ ተቆጥረዋል። ይህ ወረራ የቀሰቀሰው ግጭት ዛሬ ወደ ከፍተኛ ደረጃ ተሸጋግሮ ወንድማማች በሆኑት የኤርትራና የኢትዮጵያ ሕዝቦች መሃከል ይህ ነው የማይባል ደም የሚያፋስስበት ደረጃ ላይ ደርሷል።</p>

<p>«ባለፉት ስምንት ወራት ሁኔታው እዚህ አስከፊ ደረጃ ላይ እንዳይደርስ ከኢትዮጵያ ሕዝብ በኩል ከፍተኛ ትዕግሥት፣ ከዓለም አቀፍ ሰላም ወዳድ ኃይሎች በኩል ከፍተኛ ጥረት ተደርጓል። በመጀመሪያ የአሜሪካንና የሩዋንዳ መንግሥታት በኋላም የአፍሪካ አንድነት ድርጅት፣ የተባበሩት መንግሥታት፣ የአውሮፓ ህብረትና በአጠቃላይ የሰላም ጉዳይ ያገባናል የሚሉ ኃይሎች የተቀበሉት የሰላማዊ መፍትሔ ኃሣብ ተሰንዝሯል። «የሻዕቢያ የጦር አበጋዞች ሰለባ የሆነችው ኢትዮጵያ እነዚህን ኃሣቦች በሙሉ ብትቀበልም የአሥመራ አምባገነኖች ደግሞ እንደዚሁ በሙሉ አንቀበልም ብለው ውድቅ አድርገዋቸዋል። በዚህም የተነሳ እነሆ ዛሬ የኢትዮጵያ ልጆች ለዚህች አገራችን ክብርና ሉዓላዊነት ሲባል የደምና የሕይወት መስዋዕትነት እየከፈሉ ናቸው። ካለፈው በደምና በአመጽ ከተበከለ ታሪክ ገና ልታገግም ነው ብለን ስንጠብቃት የነበረችው አገራችን እንደገና ወደ ደምና ዕንባ ሲኦል እየወረደች ትገኛለች።</p>

<p>«የሰላማዊ መፍትሔው ቁልፍ ያለው በሻዕቢያ የጦር አበጋዞች እጅ ነው። ድፍን ዓለም በአንድ ድምጽ ያቀረበውን የመፍትሄ ኃሣብ ተቀብለው ወደ ድርድር መምጣት አለባቸው። ይህ እንዲሆን ከተፈለገ ደግሞ ዓለም አቀፉ ማኅበረሰብ ለዚህ ተግባራዊነት ይበጃል ብሎ ባቀረበው የመፍትሔ ኃሣብ ጸንቶ መቆምና ለዚህ ተግባራዊነት በጥድፊያ መታገል ይኖርበታል። ለባሰ ውዥንብርና ከማንም ቁጥጥር ውጭ ሊሆን ለሚችል ሁኔታ በሩ እንዳይከፈት ከተፈለገ ለተጭበረበሩ ኃሣቦችና አሻሚ ውሣኔዎች ጊዜ የለም። በመሆኑም ለዚህ ችግር ሰላማዊ መፍትሔ እንሻለን የሚሉ ሁሉ አሻፈረን ባዮቹን የሻዕቢያ መሪዎች በአሻፈረኝ ባይነታቸው ተወግዘው ወደ ጠረጴዛ ዙሪያ ድርድር እንዲመጡ ማንኛውንም ሕጋዊ ተፅዕኖና እርምጃ እንዲወስዱ ይጠበቅባቸዋል።</p>

<p>«ዛሬ ለሻዕቢያ እምቢተኝነት በኢትዮጵያ ልጆች ደም በመከፈል ላይ ያለው መስዋዕትነት እጅግ የከፋ ቢሆንም ለእንደዚህ ዓይነቱ መከራ አገራችንን ያመቻቸው የወያኔ መሪዎች ፀረ ሕዝብና ፀረ ዴሞክራሲ ፖሊሲ እስከቀጠለ ድረስ ሊከተል የሚችለውን ጥፋት ለማሰብ እንኳን ይዘገንናል። የፓሪሱ ጉባዔ በትክክል እንዳስቀመጠው የሻዕቢያ ሴራ ዳር ድንበር ቆርሶ በመውሰድ የሚወሰን ሳይሆን ድፍን ኢትዮጵያን ለማተራመስ የተጠነሰሰ አገር አቀፍ ሴራ ነው። በኢትዮጵያ ሉዓላዊነት ላይ ብቻ የተቃጣ ሳይሆን የዚህች አገራችንን ህልውና ሳይቀር ለመፈታተን የተጠነሰሰ እጅግ አደገኛ ሴራ ነው። የሻዕቢያ ትግል በጦር ሜዳ የሚካሄድ ወታደራዊ ፍልሚያ ብቻ ሣይሆን የሻዕቢያ መሪዎች ለዚህ አገር አቀፍና ሁለገብ ሴራቸው በተግባር መተርጎም የሚተማመኑት በመሣሪያቸው ጥራትና ብዛት፣ በኤርትራ ኤኮኖሚም ሆነ የቁሳቁስ (ማቴሪያል) አቅም አይደለም። የሚተማመኑት ከወያኔ መሪዎች ጋር እጅና ጓንት ሆነው የኢትዮጵያን ፖለቲካ ያሽከረክሩ በነበሩባቸው ዓመታት መክረው በቀየሷቸው ኢትዮጵያውያንን በመከፋፈልና በኢትዮጵያ መዳከም ላይ ባነጣጠረ የጋራ ፖሊሲያቸው መቀጠል ላይ እንደሆነ ለማንም ግልጽ ነው።</p>

<p>«አገራችን ዛሬ የገጠማትን ችግር ብቻ ሳይሆን በዚህ በሻዕቢያ ሴራ ምክንያት ሊጠብቃት የሚችለውን የመከራ ዘመን ከሁሉ አስቀድሞ ተገንዝቦና መዝኖ በሕዝቦቿ መሃከል መተማመንን ለመፍጠር፣ ዴሞክራቶችና ሀገር ወዳድ ኃይሎችን በሙሉ ለጋራ ዓላማ ለማስተባበር ብሄራዊ ጥሪ ማስተጋባት የነበረበት «ለሀገርና ለሕዝብ ቆሜያለሁ» የሚለው የወያኔ/ኢሕአዴግ መንግሥት ነበር። ይህ ባለመሆኑ በኢተፖድኅ ዙሪያ የተሰባሰብን የኢትዮጵያ ዴሞክራቲክና አገር ወዳድ ኃይሎች ይህንን ከባድ ኃላፊነት ወስደንና ፈቅደን በመቀበል ነው የብሄራዊ ውይይት ጥሪ የአደረግነው።</p>

<p>«የወያኔ/ኢሕአዴግ መሪዎች ለዚህ የአገር ፍቅር ጥሪ የሰጡት መልስ ይዋል ይደር እንጂ ኢትዮጵያን ለሻዕቢያ ሴራ ደረቷን እንደሰጠች የሚያስቆጥሩትን ፖሊሲዎች መቀጠልና ከብት ባልዋለበት ኩበት ለቀማ እንዲሉ ለገቡበት ውጥረት መፍትሄ ፍለጋ ባልሆነ አቅጣጫ መማሰን ሆኖ አግኝተነዋል።</p>

<p>«ጥያቄው በሺህ የሚቆጠሩትን የፖለቲካና የሕሊና እሥረኞች ፈትቶ በተረጋጋ ሁኔታ መደማመጥና መከባበር በሰፈነበት አካባቢ በአቋማቸው ተኩራርተው፣ በዴሞክራትነታቸውና በአገር ፍቅር ስሜታቸው ጸንተው ለኢትዮጵያችን ሲባል ይህንን ፖሊሲ አስተካክሉ ብለው ከሚቋቋሟቸው ዴሞክራቶችና አገር ወዳዶች ጋር ሃቀኛና ትርጉም ያለው ብሄራዊ ውይይት የማካሄድ ጥያቄ ነው።</p>

<p>«የወያኔ/ኢሕአዴግ መሪዎች ለዚህ ጥያቄ ሰጠን የሚሉት መልስ ድሮም ቢሆን የኢትዮጵያ ዴሞክራቶችና ሀቀኛ አገር ወዳዶች ሰፈር አልመቻቸው ብሎ ውጭ ነፍስ ግቢ ነፍስ ላይ የነበሩትን፣ ለሥልጣን ፍርፋሪና ቁርስራሽ ሲሉ የወያኔን ኃላፊነት የጐደላቸው ፖሊሲዎቹን በመቀበል ለመደባለቅ የሰበብ ፍንጭ በመጠበቅ ላይ የነበሩትን ደካሞች እያባበሉ በተለጣፊ ላይ ተለጣፊ ማካበት ሆነ።</p>

<p>«ጥያቄው ስለ ኢትዮጵያ ችግሮችና ስለወደፊት ዕድሏ ከዋናው ባለጉዳይ ከኢትዮጵያ ሕዝብና ከዚህች አገር ታጋይ ልጆች ጋር ተወያይቶ የጋራ መፍትሔ መሻትና የጋራ ራዕይ መያዝ ጥያቄ ሆኖ ሳለ የወያኔ መሪዎች ከሻዕቢያ ገጥመው ያመጡብን ጥፋት አንሶ አሁን ደግሞ ሻዕቢያን በፊት በር እያባረሩ በወያኔ መስፈርት ብቻ «ዴሞክራት» ከሚባሉ ሌሎች የኤርትራ ቡድኖች ጋር ከኢትዮጵያ ሕዝብ በስተጀርባ መመሳጠሩን ሥራዬ ብለው ተያይዘውታል።</p>

<p>«ጥያቄው በኢትዮጵያችን ጉዳይ በኢትዮጵያውያን ላይ ተማምኖ ማንኛውንም ችግርና መከራ በጋራ የመወጣት ጥያቄ ሆኖ ሳለ የአገራችንን ሰላምና ዕድል ምን ቅን ቢያስቡ ለኢትዮጵያ እንደ ኢትዮጵያውያን ሊቆረቆሩ ከማይጠበቅባቸው ባዕዳን ትከሻ ላይ የመንጠልጠልና ለእኛ ችግር ከእነሱ መፍትሔ የመጠበቅ አቅጣጫ መያዙ የኢትዮጵያን ብሔራዊ ጥቅም ለማስጠበቅ የሚረዳ አይመስለንም።</p>

<p>«ይህ ሁሉ ሃገራችን ዛሬ ከገባችበት ማጥም ሆነ በተያዘው እሽቅድድም የኤርትራ አገዛዝና ሠርጎ ገቦች ከቀደሙን ሊከተል ከሚችለው ጥፋት የሚያድን አቅጣጫ አይደለም። በግንባርም በመዋደቅ ላይ ላለው ኢትዮጵያዊ አስተማማኝ፣ የተባበረና ለተቃጣብን አደጋ ተመጣጣኝ የሆነ ደጀን አይሆነውም።» ካለ በኋላ የወቅቱን አሳሳቢነት በመረዳት ኢተፖድህ ለኢትዮጵያ ሕዝብና ለኢትዮጵያ ዲሞክራቶች በሙሉ የሚከተለውን ጥሪ አቅርቧል።</p>

<p>«1ኛ/ የኤርትራን አገዛዝ የጦረኝነትና የተስፋፊነት አቋም ሙሉ በሙሉ በማውገዝ ለሀገራችን ሉዐላዊነት በመዋደቅ ላይ ላለው ሠራዊትና የወረራውን ገፈት በመቅመስ ላይ ለሚገኘው የትግራይ፣ የአፋርና የሰሜን ጎንደር ሕዝብ ሁለንተናዊ ድጋፍ በመስጠት የትግል አጋርነታቸውን እንዲገልጹ፣</p>

<p>«2ኛ/ የዓለም ዓቀፍ ማኅበረሰብ (ኮሙኒቲ) ለዚህ ለወንድማማች ሕዝብ ደም መፍሰስ ዋና ተጠያቂ የሆነውን የኤርትራ የጦር አበጋዞች አገዛዝ በማያሻማ ሁኔታ አውግዞ የመላ ዓለምን ድጋፍ ባገኘው የአፍሪካ አንድነት ድርጅት የመፍትሔ ሃሳብ መሠረት እንዲደራደር ማንኛውንም ሕጋዊ ተጽዕኖና እርምጃ እንዲወስድ ግፊት እንዲያደርግ፤</p>

<p>«3ኛ/ በቅርብም ሆነ በሩቅ ያሉ ባዕዳን ኃይሎችም ሆኑ መንግሥታት ሁኔታውን ሊያባብሱ ከሚችሉና ጠቅላላውን የአፍሪካ ቀንድ አካባቢ ወደባሰ ትርምስና ዕልቂት ሊወስዱ ከሚችሉ እርምጃዎች እንዲቆጠቡ እንዲታገሉ ፤</p>

<p>«4ኛ/ የሻዕቢያ ሤራ ገፍቶና ነገሮች ተባብሰው ከቁጥጥር ውጭ ከመሆናቸው በፊት የወያኔ መሪዎች ኢትዮጵያውያንን የማቀራረብ ኃላፊነታቸውን ተገንዝበው አገርን በአንድ ልብ ለመከላከል እንዲያግዝ ሕዝቡ በሚጠይቀው መሠረት በአስቸኳይና ያለአንዳች ቅድመ ሁኔታ የፖለቲካና የህሊና እስረኞች እንዲፈቱ እንዲታገሉ፤</p>

<p>«5ኛ/ ላለንበትና ሊከሰት ከሚችለው አደገኛ ሁኔታ ጋር ተመጣጣኝ የሃገር ፍቅር ስሜት የቀረበውን የኢተፖድህ የብሔራዊ ውይይት ጥሪ አሻፈረኝ ማለት አደገኛነት ከሻዕቢያ አደጋ እንደማይተናነስ በመቁጠር የብሔራዊ ውይይታችንን ጥሪ የወያኔ መሪዎች እንዲቀበሉ ትግላቸውን እንዲያፋፍሙ፣</p>

<p>«6ኛ/ ከወያኔ/ኢህአዴግ መሪዎች ጋርም ሆነ ከነሱ ባሻገር የኢትዮጵያችን ዕድል የሚወሰነው በኢትዮጵያ ሕዝብና በዚህች አገር ዲሞክራቶች ትግልና መስዋዕትነት መሆኑን በመገንዘብ ይህ የተቀደሰ ኃላፊነት እኛንም ያገባናል የሚሉ ዜጎች ሁሉ ከአሁኑ እጥፍ ድርብ ተጠናክረውና ተደራጅተው ለኢትዮጵያችን በመካሄድ ላይ ባለው የሞት ሽረት ትግል በፈቀዱትና በሚችሉት አቅምና መልክ እንዲረዱ ጥሪያችንን እናስተላልፋለን» ብሏል።</p>

<p>ከዚሁ ኅብረት አባል ድርጅቶች አንዱ የሆነው የኦሮሞ ብሔራዊ ኮንግረስ ኦብኮ «የኦሮሞ ሕዝብ ድምፅ - ሥሶቁሶቆሾሾ ረቈቈሶቨሶ ምብቌቈቌቌ - በተሰኘው ልሣኑ የካቲት 8 ቀን 1991 ዓ.ም ባወጣው መግለጫ «ተከፍሎ አላልቅ ያለ የኢትዮጵያ የታሪክ ዕዳ» በሚል ርዕስ ባሰፈረው ኃሣብ «ያለፈውን የኢትዮጵያን የአራት አሥርተ ዓመታት ታሪክ ስናነብብ አንዱ ጎልቶ የሚታየው ከኤርትራ ጋር በተያያዘ ምክንያት በኢትዮጵያ ሕዝቦች ላይ የደረሰው የገዘፈ ችግር ነው። ያለምንም ማጋነን ይህ ችግር የአፄ ኃይለሥላሴን መንግሥት ጉልበትና ዕውቀት፣ የመንግሥቱ ኃይለማርያምን መንግሥት ወኔ በስፋት የተፈታተነ ችግር ነበር። የኤርትራን ችግር በሰላማዊ መንገድ ፈትቼ የአገሪቱን የጦር መሣሪያዎች ወደ ማረሻና ማጭድ እየለወጥኩኝ ነው ብሎ ለኢትዮጵያ ሕዝብ ቃል ገብቶ የነበረውን ባለሳምንቱን የኢህአዴግ መንግሥትንም ያልጠበቀው ፈተና ውስጥ ጥሎታል።</p>

<p>«ይህ ችግር ከኢትዮጵያም አልፎ ከ1940ዎቹ አጋማሽ እስከ 1960ዎቹ አጋማሽ ድረስ ከአፄ ኃይለሥላሴ መንግሥት በስተጀርባ፣ አሁን ደግሞ በኢህአዴግና በሻዕቢያ መንግሥታት በስተጀርባ ቆሞ አዲስ ራዕይ ስለተላበሱ አዲስ የአፍሪካ መሪዎች ሰበካ ልቧ ሲወልቅ የነበረችውን «ልዕለ ኃያሏ» አሜሪካንንም ያሳፈረ ችግር ነው።</p>

<p>«ዛሬ ቆም ብለን ስናይ ከኤርትራ ጋር በተያያዘ መዘዝ በኢትዮጵያ ሕዝቦች ላይ የደረሰው ጉዳት እጅግ በጣም የከፋ እንደሆነ ማጤን የሚያስቸግር አይመስለንም። በጥቅሉ በሚሊዮኖች የሚቆጠሩ የአገሪቱ ዜጎች ከቀያቸው ተፈናቅለዋል። በመቶ ሺዎች የሚገመቱ የኢትዮጵያ ልጆች እንደወጡ ቀርተዋል፤ በብዙ ሺዎች የሚቆጠሩ የኢትዮጵያ ወጣቶች በለጋ ሕይወታቸው ለአካለ ጎዶሎነት ተዳርገዋል፤ ባለመታደሏ በመሪዎቿ ግብዝነትና ራስ ወዳድነት ለድህነት የተዳረገችውን ሀገራችንን አንድ ታላቅ እርምጃ በዕድገት ጎዳና ሊያራምዳት የሚችል በቢሊዮኖች በሚቆጠር ብር የሚገመት ሀብትና ንብረት ወድሟል። በሚሆን መንገድ እልባት ካላገኘ ይህ የታሪክ እንቆቅልሽ ሊቀጥል እንደሚችል መገመትም አያስቸግርም።</p>

<p>«ከወዲሁ ልብ ማድረግ የሚያስፈልገው ሌላው ነጥብ በሚመለከታቸው ኃይሎች አስፈላጊ ጥንቃቄ ካልተወሰደ በስተቀር ያሁኑ ግጭት ለአገሪቱ ሰፊ አደጋ ያረገዘ ብቻም ሳይሆን አላስፈላጊ መስዋዕትነት ከማስከፈልም አልፎ ምንአልባትም የኢትዮጵያ ሕዝቦች በሰላም የመኖር ሕልማቸውን ለአንድ ትውልድ ሊያርቅ የሚችል አንድምታ እንዳለው ማየትም የሚቻል ይመስለናል። የበለጠ ግልፅ ለማድረግም የአደጋውን ስፋትና ጥልቀት ተገንዝቦ ለአጠቃላዩ የአገሪቱ ችግሮች ዘላቂ ፖለቲካዊ መፍትሔዎችን፣ ለግጭቱ ደግሞ የሚያዋጣ ተገቢ ምላሽ ካልተሰጠ አገሪቷ እስካሁን ከምትዳክርበት ቀውስ የምትወጣ አይመስለንም። እዚህ ላይ በሐቅ እንነጋገርበት ከተባለ በመንግሥትና በተቃዋሚ ኃይሎች መካከል የጋራ ሀገርን በጋራ ለማዳን በሚመለከት እንኳ የረባ ግንኙነት የለም። ይህ የጋራ መድረክ ባለመኖሩ ተቃዋሚ ኃይሎች በተግባር የሚገለጥ ጠቃሚ አስተዋፅኦ ሊያደርጉ አልቻሉም።</p>

<p>«በኦሮሞ ብሔራዊ ኮንግረስ እምነት ለድል የጓጓው የኢትዮጵያ ሕዝብ በጦርነቱ በአሸናፊነት ለመውጣት የሚያደርጋቸው ሁለንተናዊ ሕዝባዊ ድጋፎች ወሳኝ የድል ድልድይ በሚያሻግር መልኩ መጠቀም የሚችል ሰፊ መሠረት ያለውና የመላውን የኢትዮጵያ ሕዝብ አመኔታ ሊያተርፍ የሚችል የጋራ የፖለቲካ አመራር ካላገኘ፣ ሕዝባዊ ድጋፉ ባክኖ ውጤት አልባ ሊሆን ይችላል የሚል ተገቢ ጥርጣሬ አለን።» ሲል አሳስቧል።</p>

<p>በመጨረሻም የኦሮሞ ብሔራዊ ኮንግረስ ከሥልጣን በፊት የሀገሪቷንና የሕዝቦቿን ደህንነትና ብልፅግና ለሚሹ ኃይሎች የሚከተለውን ጥሪ አቅርቧል።</p>

<p>«1. ሥልጣን ላይ ያለው መንግሥትና ተቃዋሚ ኃይሎች እስከአሁን የገፉበትን የአይጥና የድመት ጨዋታ አቁመው በጋራ የሀገር ጉዳዮች ላይ በጋራ መምከርን በአስቸኳይ እንዲጀምሩ፣</p>

<p>«2. የተቀሰቀሰው ጦርነት በአጭር ጊዜ ውስጥ የኢትዮጵያ ሕዝቦችን ብሔራዊ ክብርና ዘላቂ ጥቅም በሚያስከብር መልኩ እንዲቋጭ ሁሉም በጋራም ሆነ በግል የቤት ሥራውን እንዲሠራ፣</p>

<p>«3. የአገሪቱ የሰው ኃይልና የማቴሪያል አስተዋፅኦ ከፖለቲካ ቡድኖች ጠባብ ጥቅም ውጭ የጋራ ሀገርን በጋራ የማዳኑን ተግባር በሚያጎለብት መልኩ እንዲንቀሳቀሱ፣</p>

<p>«4. ከአንድ ትውልድ በላይ የኢትዮጵያ ሕዝብን ሲያደማ የኖረው የኤርትራ ችግር የታሪክ ዕዳችንን ለመዝጋት በሚያስችል መንገድ ዘላቂ መፍትሔ አግኝቶ ለዛሬውም ሆነ ለነገው ትውልድ እፎይታ እንዲሰጥ የፖለቲካ ዕይታችንን አስፍተን በሰከነ አዕምሮ ሁሉን አቀፍ እንቅስቃሴ እንድናደርግ።»</p>


</body>
</html>
