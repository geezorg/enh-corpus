<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባድመና ፆረና ግንባር የተቀጣጠለው እሳት ቡሬም ተሸጋገረ - «ኃይል ያለው ትክክል ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የጦር መሣሪያ ግዢ ማዕቀቡን ሁለቱም ተቃወሙት</span></h3>

<h2 class="align-center">በባድመና ፆረና ግንባር የተቀጣጠለው እሳት ቡሬም ተሸጋገረ - «ኃይል ያለው ትክክል ነው»</h2>


<p class="align-right">ሪፖርታዥ</p>

<p>ጥር 29 ቀን 1991 ዓ.ም ከተኩስ ልውውጥ ወደ ይፋ ጦርነት የተሸጋገረው የኢትዮጵያና የኤርትራ ግጭት ለአራት ቀናት ያህል ተካሂዶ ጥቂት ጋብ ካለ በኋላ ባለፈው እሁድ በቡሬ ግንባር በአዲስ መልክ መቀስቀሱንና ሁለቱም ተፋላሚዎች ጦርነቱ ከተጀመረ ወዲህ በለስ የቀናኝ እኔ ነኝ፣ እኔ ነኝ እየተባባሉ መሆኑን ከሰሞኑ የተሠራጩ ዘገባዎች ይጠቁማሉ። ኢትዮጵያ ሰኞ ዕለት ሚግ 23 ተዋጊ አውሮፕላኖች በመጠቀም ከአሰብ 20 ኪሎ ሜትር ርቀት ላይ ይገኝ በነበረው የሐርሰሌ ወታደራዊ ተቋም ላይ በወሰደችው ጥቃት የሎጂስቲክ ድጋፍ መስጫ የውሃ ማጠራቀሚያ፣ የወታደራዊ ስንቅ ማከማቻ፣ የመድፍ የፈንጅና ወታደራዊ ተሽከርካሪዎችን ሙሉ በሙሉ መደምሰሷን አስታውቃለች። ኤርትራ ይህንኑ በመቃወም ክስ አቅርባለች።</p>

<p>የሁለቱም ተፋላሚዎች ሸሪክ በመባል የምትታወቀውና የመጀመሪያውን የግልግል ሃሳብ ያቀረበችው አሜሪካ ፕሬዚዳንት ቢል ክሊንተን ውጊያውን እንዲያቆሙ ያቀረቡት ጥሪና በተለይም በአየር ላለመጠቃቃት የገቡትን ቃል እንዲያከብሩ የሰጡት ማሳሰቢያም ሰሚ ጆሮ አላገኘም። ከዚሁ ጋር በተያያዘ ጉዳዩ ክፉኛ ያሳሰበው የተባበሩት መንግሥታት ድርጅት የፀጥታው ጥበቃ ም/ቤትም ሁኔታውን ለማለዘብ ቀደም ሲል ውጊያውን በአስቸኳይ እንዲያቆሙ ያወጣው ማስጠንቀቂያ ባለመከበሩ የካቲት 3 ቀን 1991 ዓ.ም «ማንኛውም መንግሥት ለሁለቱም አገሮች መሣሪያ እንዳይሸጥላቸው» የሚያሳስብ ድንጋጌ ማውጣቱ ደግሞ በሁለቱም መንግሥታት ዘንድ ከፍተኛ ተቃውሞ አስነስቷል።</p>

<p>የኢትዮጵያ መከላከያ ሠራዊት በባድመና ፆረና ግንባሮች ባካሄደው የመከላከልና የመልሶ ማጥቃት ውጊያ ወታደራዊ ጠቀሜታ ያላቸው ገዢ መሬቶችና የገዛ ገረላሴ ጠንካራ ምሽግን ከሻዕቢያ ሠራዊት እጅ በማስለቀቅ የመከላከልና የመልሶ ማጥቃት የመጀመሪያውን ምዕራፍ በድል ማጠናቀቁን የመንግሥት ቃል አቀባይ ጽ/ቤት ባለፈው አርብ ቢያስታውቅም ሻዕቢያ በበኩሉ የተጠቀሱት ቦታዎች በሙሉ ከእጁ እንዳልወጡና በውጊያው የበላይነቱን የያዘው እሱ መሆኑን የዓለም አቀፍ ዜና አውታሮችን በእማኝነት በመጥቀስ አስተባብሏል።</p>

<p>ከጥር 29 እስከ የካቲት 4 ቀን 1991 ዓ.ም በተካሄደው የመከላከልና የማጥቃት ርምጃ የኢትዮጵያ መከላከያ ሠራዊት ከ7 ሺህ በላይ የጠላት ጦር መግደሉንና ማቁሰሉን፣ ስድስት ታንኮችን፣ ሦስት ቢኤም 21 ሮኬት መወንጨፊያ መሣሪያዎችን እንዲሁም የልዩ ልዩ ከባድ መሣሪያዎችንና የትጥቅ ማከማቻ መጋዘኖችን ማውደሙን ኢትዮጵያ ስታስታውቅ ኤርትራ በበኩሏ 1500 ገድዬ፣ 3000 አቁስዬ፣ 100 ማርኬ 4 ክፍለ ጦር ከሥራ ውጭ አድርጌአለሁ ማለቷ ይታወሳል።</p>

<p>ይህ በእንዲህ እንዳለ ባለፈው ዓመት ግንቦት ከሐኒሽ ከተመለሰው የሻዕቢያ ሜካናይዝድ ጦር ጋር የሞት ሽረት ፍልሚያ ተካሂዶበት በኢትዮጵያ የበላይነት ተጠናቀቀ በተባለውና ላለፉት ስምንት ወራት ከውጥረት በስተቀር ጥይት ጮኾበት በማያውቀው የቡሬ ግንባር ባለፈው እሁድ በከባድ መሣሪያ የተኩስ ልውውጥ ውጊያ መሟሸቱንና ሶስተኛው ግንባር ሊሆን መብቃቱን ሁለቱም ተፋላሚዎች አስታውቀዋል።</p>

<p>የኢትዮጵያ መንግሥት ቃል አቀባይ ጽ/ቤት ስለዚሁ በሰጠው መግለጫ መከላከያ ሠራዊቱ በአየር ኃይሉ እየታገዘ ባለፈው እሁድ ከንጋቱ 12 ሰዓት ተኩል አካባቢ በቡሬ ግንባር ከሻዕቢያ ሠራዊት ጋር ባደረገው የከባድ መሣሪያ የተኩስ ልውውጥ የጠላት ይዞታዎችን በመደብደብ ከፍተኛ ሰብአዊና ቁሳዊ ኪሳራ ማድረሱን አስታውቋል።</p>

<p>በደብደባው ሁለት የጠላት ታንኮች መጋየታቸውንና በቡሬ ግንባር የተሰለፈው የሻዕቢያ ሠራዊት የውሃ አቅርቦት የሚያሟላበት አንድ ትልቅ የውሃ ማከማቻ ጋን መደምሰሱን የጠቀሰው ቃል አቀባይ ይህን ተልዕኮ በመወጣት ላይ የነበረ አንድ የአየር ኃይል ንብረት የሆነ ተዋጊ ሔሊኮተር ከጠላት እግረኛ ኃይል በተተኮሰ ጥይት ተመትቶ መውደቁንና ሌሎች የውጊያ አውሮፕላኖችና ሔሊኮፕተሮች ግን ግዳጃቸውን ፈጽመው በደህና ሁኔታ ወደ ሠፈራቸው መመለሳቸውን አመልክቷል።</p>

<p>የጀርመን ድምፅ የአማርኛው አገልግሎት የአሥመራ ወኪል ይህንኑ አስመልክቶ ባቀረበው ዘገባ ኢትዮጵያ ደመሰስኩ ያለቻቸውን ታንኮችና የውሃ ማከማቻ ጋን ፍጹም ሐሰት ናቸው ብሎ በማስተባበል ተመትቶ የወደቀውን ሟች የሔሊኮተር አብራሪ ማንነት ብቻ ከነመለያ ቁጥሩ በመጥቀስ ረዳቶቹን ለመለየት ግን ሙሉ ለሙሉ ስለተቃጠሉ እንዳልተቻለ ገልጦአል።</p>

<p>በሌላ በኩልም የኢትዮጵያ መከላከያ ሠራዊት የተቆጣጠረውን የገዛ ገረላሴን ምሽግ በግራ ክንፍ ላይ አስቀድሞ በከባድ መሣሪያና በሞርታር በመታገዝ ምሽጉን ለመንጠቅ በዚሁ ዕለት ከምሽቱ 2 ሰዓት ተኩል ላይ ሙከራ ያደረገው የሻዕቢያ አንድ ሻለቃ ጦር ክፉኛ ተመትቶ መመለሱንና ከዚሁ ውስጥ አንድ ሻምበል የሚሆን ጦር ሙሉ በሙሉ መደምሰሱን የመንግሥት ቃል አቀባይ ጽ/ቤት የካቲት 8 ቀን 1991 ምሽት ቢያስታውቅም ሻዕቢያ እንደሰሞኑ ሁሉ ምሽጉ ከእጁ እንዳልወጣ፣ ይህም በዓለም አቀፍ ጋዜጠኞች መረጋገጡንና እስካሁንም በውጊያው የበላይነቱን ይዞ ያለው የእሱ ሠራዊት መሆኑን በአጽንኦት ገልጦአል።</p>

<p>ሻዕቢያ ከዚህም ሌላ ኢትዮጵያ በባድመና ሽራሮ ድንበሬ በወረራ ተይዟል ብላ በተለያዩ መድረኮች ስትከስስ ቆይታ አሁን በቡሬ ግንባር አዲስ ጦርነት መክፈቷ እስካሁን ስታራምድ ከቆየችው ዓላማ ውጭ መሆኑን አመልክቷል። ኢትዮጵያ አሁን የምታካሂደው ጦርነት ሉዐላዊነቷን ለማስከበር እንጂ ከዚያ ውጭ ፍላጐት እንደሌላት አስመስላ ብትናገርም ከጦር ሜዳ የተማረኩ ወታደሮች የሚገልጹት ግን «የውጊያው የመጨረሻ ግብ አሥመራን በኃይል ተቆጣጥሮ በሥልጣን ላይ ያለውን መንግሥት ገልብጦ ለኢሕአዴግ የሚስማማ አዲስ ሥርዓት ለመመሥረት ነው።» ማለታቸውን የአሥመራው ዘጋቢ አስታውቋል።</p>

<p>ይህንኑ የሻዕቢያ ስሞታ ሰሞኑን ለዓለም አቀፍ የዜና ወኪሎች መግለጫ የሰጡት የውጭ ጉዳይ ሚኒስትር ሥዩም መስፍን አስተባብለው ኢትዮጵያ የምታካሂደው ሕጋዊ ጦርነት የተደፈረውን ሉዐላዊነቷን ከማስከበር በስተቀር ሌላ የተደበቀ ዓላማ እንደሌለው አስምረውበታል።</p>

<p>እስካሁን ተገኙ ስለተባሉት ድሎችና የበላይነቱ በማን እጅ እንደሆነ ለማረጋገጥ ዓለም አቀፍ ጋዜጠኞች ቦታው ድረስ ለመሄድ ላቀረቡት ጥያቄ የውጭ ጉዳይ ሚኒስትሩ ጉዳዩ በቀጥታ የሚመለከተው የእሳቸውን መ/ቤት ሳይሆን ለዚህ ሥራ ተብሎ የተቋቋመው የመንግሥት ቃል አቀባይ ጽ/ቤት መሆኑን በጠቆሙት መሠረት ቁጥራቸው በርከት ያለ የዓለም አቀፍ የዜና አውታሮች ወኪሎች ከኬንያና ከኢትዮጵያ ተውጣጥተው ሁኔታውን ለመዘገብ ከትናንት በስቲያ ወደዚያው መጓዛቸውን ለጉዳዩ ቅርበት ያላቸው ወገኖች ገልጠዋል። የዜና ወኪሎቹ ወደየትኞቹ ግንባሮች እንደተጓዙ ለጊዜው በይፋ የተገለጸ ነገር ባይኖርም አብዛኞቹ ፆረና ግንባርና ወደ አወዛጋቢው የገዛ ገረሥላሴ ምሽግ ሳይሆን አይቀርም የሚል ግምት ሰንዝረዋል።</p>

<p>ይህ በእንዲህ እንዳለም ሁለቱ የምሥራቅ አፍሪካ አገሮች በጦርነት ትንኮሳው እየተወነጃጀሉ መሆናቸውን ዋሽንግተን ፖስት ዘግቧል።</p>

<p>ኢትዮጵያና ኤርትራ ሁለት አይነት ጦርነት በመዋጋት ላይ መሆናቸውንና አንዱ በፍጥነት የሚካሄድ ሌላው ደግሞ የቃላት ጦርነት መሆኑን ዋሽንግተን ፖስት በፌብሩዋሪ 8/99 እትሙ አስታውቋል። ውጊያው ወደሚካሄድበት ጦር ግንባር መዝለቅና ዕውነታውን ማረጋገጥ ስላልተቻለ ዛሬ ጐልቶ የሚታየው በህዝብ ግንኙነቱ (በፕሮፓጋንዳው) ግንባር የሚካሄደው ሥራ ነው ያለው ጋዜጣ ሁለቱም ወገኖች የምድር ውጊያው በባድመና በጾረና ግንባር እየተካሄደ መሆኑን ነግረውናል ብሏል። ሁለቱም ተቀናቃኞች በጦርነቱ የውጊያ አይሮፕላኖች ማሳተፋቸውን አምነዋል። ይሁን እንጂ ለጦርነቱ መቀስቀስ «የመጀመሪያዋን ጥይት ማን ተኮሰ» በሚለው ጥያቄ ሊግባቡ አልቻሉም። እንደዚሁም በእስካሁኑ ውጊያ ማን የበላይነቱን እንደያዘ ሊተማመኑ አልቻሉም። በመሆኑም እሳቱን ማን እንደጫረው ለማወቅ ጊዜ እንደሚያስፈልግ ጋዜጣው አስምሮበታል።</p>

<p>በመሠረቱ ዛሬ «የመጀመሪያዋን ጥይት ማን ተኮሰ?» የሚለው ጥያቄ አንገብጋቢ አይደለም። የወቅቱ ጥያቄ «የተዳፈነው እሳት የዲፕሎማሲ ጥረትን አሸንፎ ለምን ተቀሰቀሰ?» መሆን አለበት ያለው ዋሽንግተን ፖስት የአአድና የአሜሪካ፣ ጥረት ለምን እንደከሸፈ መመርመር እንደሚኖርበትም ጠቁሟል።</p>

<p>ያም ሆነ ይህ የአሁኑ ጦርነት እንዳለፈው ሰኔ ወር ግልፅ አይደለም። በዚያን ጊዜ የኤርትራ ጦር አይሮፕላኖች በመቀሌና አዲግራት ከተሞች ላይ ያደረሱትን ጉዳት ወዲያውኑ ለማየት ችለናል። በተመሣሣይ ሁኔታ የኢትዮጵያ ጄቶችም በአሥመራ አይሮፕላን ማረፊያ ላይ ጥቃት እንደፈፀሙ ሁኔታውን በቲቪም በፎቶግራፍም አይተናል። እንዲያውም የኢትዮጵያ መንግሥት በመቀሌና በአዲግራት ከተሞች በዜጐቹና በንብረት ላይ የደረሰውን ጉዳት በፖስተር መልክ አሳትሞ አሠራጭቷል። በአጭሩ የአሁኑ የፕሮፓጋንዳ ጦርነት ዓላማ ግን እያንዳንዱ ወገን ውጊያው እንዳይጀመር ለማስረዳትና በመልሶ ማጥቃት እርምጃው የበላይነት መያዙን ለማሳመን ጥረት የሚያደርግበት ሆኖ መታየቱን ጋዜጣው አስረድቷል።</p>

<p>በሌላ በኩል የተባበሩት መንግሥታት ድርጅት የፀጥታው ጥበቃ ም/ቤት ከስምንት ወራት እፎይታና ድርድር በኋላ ወደ ጦርነት የገቡት ኢትዮጵያና ኤርትራ የሚያካሂዱት ውጊያ ተቀባይነት የሌለው መሆኑንና ጦርነቱን ካላቆሙ የጦር መሣሪያ ማዕቀብ እንደሚጥልባቸው የሰጣቸውን ማስጠንቀቂያ ወደ ጐን በማለት በጦርነቱ በመግፋታቸው የካቲት 3 ቀን 1991 ዓ.ም የእገዳ ድንጋጌ በማስተላለፉ ሁለቱም ውሳኔውን ክፉኛ መቃወማቸውን አስታውቀዋል።</p>

<p>የኢትዮጵያ የውጭ ጉዳይ ሚኒስቴር ለተላለፈው ውሳኔ በሰጠው መልስ ም/ቤቱ ወራሪዋን ኤርትራንና ወረራ የተፈጸመባትን ኢትዮጵያን በአንድ በመፈረጅ ማንኛውም መንግሥት ለሁለቱም አገሮች መሣሪያ እንዳይሸጥላቸው የሚያሳስብ ድንጋጌ ማውጣቱ አድላዊና ፍትህ የጐደለው ውሳኔ መሆኑን አመልክቷል።</p>

<p>ኢትዮጵያ እንደ አንድ ሉዐላዊ አገር ራሷን የመከላከል መብቷን ለማንም፣ ለምንም አሳልፋ እንደማትሰጥ የጠቀሰው መግለጫ የምክር ቤቱ ውሳኔ ላይ ላዩን ሲታይ ሚዛናዊ ቢመስልም በይዘቱ እጅጉን ፈር የለቀቀና አሳሳች ነው በማለት ኮንኖታል።</p>

<p>የምክር ቤቱ ድንጋጌ ግዛቷ የተያዘባት ኢትዮጵያ በመንግሥታቱ ድርጅት ቻርተርም ሆነ በዓለም አቀፍ ሕግ እውቅና ባገኘው ሕጋዊ ራስን የመከላከል መብቷ ተጠቅማ ራሷን የመከላከል እርምጃ ልትወስድ አይገባትም የሚል እንድምታ እንዳለው መግለጫው አብራርቷል።</p>

<p>ም/ቤቱ በዓለም አቀፍ ሕግ እንዲሁም በተባበሩት መንግሥታት ቻርተር የተረጋገጠውን የኢትዮጵያን የራስ መከላከል መብት ጥያቄ ውስጥ የሚያስገባ አንቀጽ ያዘለ ውሳኔ ማሳለፉ አግባብ አለመሆኑን ሚኒስቴሩ ጠቅሶ ውሳኔው ወራሪውን በማበረታታት በማን አለብኝነቱና በእምቢተኝነቱ ገፍቶበት የአፍሪካ አንድነት ድርጅትንም ጥረት ፍሬ አልባ ለማድረግ የበለጠ ያደፋፍረዋል ብሏል።</p>

<p>የሻዕቢያ መንግሥት በበኩሉ የም/ቤቱን ውሳኔ ሚዛናዊነት የጐደለው፣ መሆኑን አስታውሶ ከ30 ዓመት ወረራ ትግል በኋላ ነፃነቷን የተቀዳጀችው ኤርትራን በኃይል ለመያዝና አዲስ መንግሥት ለማቋቋም መጠነ ሰፊ ጦርነት ከከፈተው የኢትዮጵያ መንግሥት ጋር በአንድ ላይ መፈረጁ ያሳዘነው መሆኑን አስታውቋል።</p>


<h3 class="align-center">የጦርነቱ ሁኔታ ግምገማ</h3>


<p>«አብከነከነችኝ፣ አብከነከንኳት፣</p>

<p>እሷ ጀመረችኝ፣ እኔ ጨረስኳት።» የሚለውን የይሁኔ በላይን የዘፈን ግጥም እያስታወሱ ነው የኢትዮጵያንና የኤርትራን የወደፊት ጦርነት አቅጣጫ ከቀድሞ የኢትዮጵያ ጦር መሪዎች አንዱ አስተያየታቸውን የሰጡኝ። «ስናበላቸው ጠገቡ። ያለፈው ደም ይድረቅ ብለን፣ በደላችንን በውስጣችን ታቅፈን ስንታገሳቸው ናቁን። ፍላጐታችሁ ሆኖ ሌላ ሀገር መሆን ከፈለጋችሁ ሁኑ ብለን ዝም ብንላቸው የእኛን አገር ሊቀሙን ተነሱ፣ ቀሙን። ልቀቁ አልናቸው፣ እምቢ አሉን። ነካኩን፤ ነካካናቸው። ተነኮሱን መልሱን ሰጠናቸው። ነካክተውናል፣ እናሳያቸዋለን።» ነበር ያሉን።</p>

<p>አንድ ለመንግሥት በጣም የቀረቡ የፖለቲካ ምሁር ደግሞ «ባሁኑ ወቅት የተጠቂዋ ሀገር (ኢትዮጵያ) ጦር በየትኛውም ቦታ በማንኛውም ጦርነቱን ሊያፋፍምና ድል ሊያደርግ የሚችልበት ብዙ ምክንያቶች እንዳሉና ይህ ሊወሰድ የሚችለውም ርምጃ ሕጋዊና በሕዝብ የተደገፈ፣ ራስን የመከላከል፣ ነፃነትንና የአገር ድንበርን የማስከበር፣ የዕብሪተኛን የትዕቢት አቁማዳ የማስተንፈስ ተልዕኮ እንዳለው» ነው የገለፁት። ምክንያቶቹን እንደሚከተለው አስቀምጠዋል።</p>

<p>«አንደኛ በመጀመሪያው የመከላከልና የመልሶ ማጥቃት ውጊያ የኢትዮጵያ ጦር ከሻዕቢያ የተረከበችው ስትራተጂካዊ ምሽጐችና ጋራዎች ጥሩ የመወርወሪያ ቦርዶች (ጽፕሪንግ ቦአርድስ) ናቸው። ሁለተኛ ደግሞ የሻዕቢያ ጦር የመጠቃት ቁስሉ ሳይሽር ወዲያውኑ ማንቆሩ ይበልጥ የሞራል ውድቀቱን ሊያባብሰውና ለዘለቄታ ሽንፈት ስለሚያመቻቸው ነው። ሦስተኛ የፀጥታው ምክር ቤት አድሎዓዊ የሆነ ውሳኔ፣ አራተኛ እስከ አሁን ሰላምን በመፈለግ በኢኮኖሚያዊ ፍጆታም ሆነ ለረጅም ጊዜ ያለውጊያ በመቆየት በወታደራዊ ሞራል ላይ ሊያደርስ የሚችለውን ጫና በፈጣን እንቅስቃሴ ለማካካስ፣አምስተኛ ጦርነቱ በዘገዬ መጠን ሻዕቢያ የጦር መሣሪያ አቅርቦት ከሊቢያና ከመሳሰሉት ሕግ አልባዎች ሊጓጓዝለት ስለሚችል ፈጥኖ ለማኮላሸት፣ ስድስተኛ የሻዕቢያን የውጊያ ዝግጁነት ራሱ በፈለገው መልክ ላለማስኬድ ባላሳበውና ባልጠበቀው ጊዜና ቦታ ወደ ጦርነቱ በመሳብ የኢትዮጵያ የጦር ኃይል በሚፈልገው አቅጣጫ ለማከናወን፤ ሰባተኛ በአሁኑ ወቅት የሻዕቢያ ተቃዋሚ ስምንት ቡድኖች የሽግግር መንግሥት ስለሚያቋቁሙበት፣ የጋራ ግንባር ስለሚፈጥሩበት፣ ሻዕቢያን በአንድነት ተሰልፈው ስለሚጥሉበት ጉዳይ ጉባኤ የተቀመጡ በመሆኑ ከእነሱ እንቅስቃሴ ጋር ለማቀናጀት የሚሉት ተጨማሪ ምክንያቶች ናቸው።</p>

<p>ከላይ የተጠቀሱትን ምክንያቶች በመያዝ አንዳንድ የውጊያ ባለሙያዎችን እና ሌሎች የፖለቲካ ሰዎችን አናግሬ ነበር። የፖለቲካ ምሁሩ «ጦርነት ሕግ የለውም» ብለው ነበር ኢሳይያስ አፈወርቂ ስለመቀሌና አዲግራት የአውሮፕላን ድብደባቸው ሰላማዊ ዜጐችን ለምን እንደመቱ ለተጠየቁት ሲመልሱ። ዛሬ ' ሲቪሌ መኖሪያዎች ተደበደቡብኝ ሲሉ ግን ለጦርነት ሕግ እንዳለው ሊነግሩን ይፈልጋሉ» አሉና በቁጭት ከንፈራቸውን ነከሱ።</p>

<p>አያይዘውም «ይህ ሁሉ ሆኖ በዓለም አቀፉ መድረክ ደግሞ ተበድለናል። ብዙዎቻችን ኤርትራ የአአድንና የፀጥታው ምክር ቤት ውሳኔ እንድታከብር ተጠየቀች ስለተባለ ዓለም ከእኛ ጋር የቆመ መስሎን ነበር። በተለይ አሜሪካ ከእኛ ጋር አልቆመችም። ዓለም ከእኛ ጋር የተሰለፈው (በተለይ ምዕራባውያኑ) የለበጣ እንጂ በተግባር የሚታይ አለመሆኑን የሚያሳየው ደግሞ የሰሞኑ የፀጥታው ምክር ቤት የመሣሪያ ማዕቀብ ውሳኔ ነው። እኛ ተወረርን። በኤርትራ ላይ ማዕቀብ ይጣል ስንል ዝም አሉ። ዛሬ ተንኩሰውን ከመከላከል ወደ ማጥቃት ስንሸጋገር እኛን ተጐጅዎችንም ከወራሪው ጋር እኩል አሰልፈው ማዕቀብ አስቀመጡብን። ይህ የግፍ ግፍ ነው። ይህ አልበቃ ብሏቸው ሰሞኑን በፈረንጆቹ (ኤምባሲዎች) አካባቢ የሚነፍሰውን ወሬና ሽሙጥ ሰምተኸው ከሆነ &lt;የትግሬና የአማራ ጥምረት፣ የነፍጠኝነት ማበብ ፈክቶ ወጧ እያሉ ናቸው። መላው ኢትዮጵያዊ ከዚህ ድንበር ላይ መሰለፉን ግን ዐይናቸውን ጨፍነው፣ ጆሮአቸውን ደፍነው በመቀመጥ ሊቀበሉት ፈቃደኛ አይደሉም።</p>

<p>«ይህ ሁሉ ከላይ የጠቀስኳቸውን ምክንያቶች መሠረት አድርገን ወደ ጦርነቱ እንድንገፋ የሚያደርገን አይቀሬ ሀቅ ነው። ይህን ለምን አሉ ብለህም መጠየቅ አለብህ። ይህን ሕዝቡም ይወቅ።</p>

<p>«ኦነግን የመሳሰሉ ባለተልዕኮ ምንደኞች ከሻዕቢያ ጋር ተሰልፈዋል። የኢትዮጵያን ሕዝብ በአንድነት መቆም የማይፈልጉና በኢትዮጵያ ኃይል አንድ ምዕራባዊ ኃይል (አድዋ) ድል መሆኑ የሚቆጠቁጣቸው ሁሉ ለእኛ የከንፈር ድርጐ (ሊፕ ሰርቪቸ) እየሰጡ፣ ልባቸው በሀሴት እየሞቀ ነው» በማለት አጠቃለዋል።</p>

<p>የውጊያ ባለሙያው መጀመሪያ የተነሱት እስከአሁን ከተገኘው ድል ነው። በ1990 ውጊያ በቡሬ፣ በሽራሮና ባድመ፣ በዛላ አንበሳና አሊቴና ወደ 11, 000 የሻዕቢያ ጦር ሙትና ቁስለኛ መሆኑን አስታውሰው ባሁኑ ደግሞ 7, 000 ጦር መመታት ማለት ምን ያህል የሻዕቢያ አቅም እንደተሽመደመደ ይጠቁማል ብለዋል።</p>

<p>«በአሁኑ ጦርነት ከጫፍ እስከጫፍ የተዘረጋው የሻዕቢያ ጦር መደናገር ይታይበታል» ነው የሚሉት። ለዚህ ምክንያት የሚያደርጉት በየት እንደሚጠቃ ትክክለኛ ግምት እንኳ ሳይኖረው ወደ ሃያ ሺ ጦር ከቦታ ቦታ እያንጓለለ መሆኑን ነው። የተረጋጋ መንፈስ፣ ጊዜና ቦታን ጠብቆ ለመዋጋት በአስቸጋሪ ሁኔታ ውስጥ ነው የሻዕቢያ ጦር ያለው። በዚያው ላይ ባድመ ውስጥ በተካሄደው የአሁኑ ውጊያ የኤርትራ ሁለት ክፍለ ጦሮች ውጊያ ውስጥ ገብተው የገዛ ገረላሴን ምሽግ ከመማረክ አለማዳናቸው የውስጥ ፍርሃት እንደፈጠረ መሆኑንም ይጠቁማሉ።</p>

<p>በሌላ በኩል በፆረና ግንባር የኤርትራ መንግሥት ሊጠቃ እንደሚችል ደጋግሞ ከመግለፁም በላይ ይህ ሥጋቱ ዕውን እንዳይሆን የአካባቢውን ነዋሪ ሁሉ እያሰባሰበ ምሽግ ሊያስቆፍርና በኋላም አንድ ክፍለ ጦር ከአንድ ብርጌድ በዚያው ቦታ አሰልፎ በኢትዮጵያ ድንበር ውስጥ ስትራቴጂካዊ ቦታ ለመያዝ ሲዘጋጅ በኢትዮጵያ የመከላከልና የመልሶ ማጥቃት ውጊያ ፍላጐቱ መክኖ ቁኒንና ቁኒቾ ምሽጐቹን ለማስረከብ ተገዷል። እነዚህ ቦታዎች ከአሥመራ በስተደቡብ ያሉትን የኤርትራ ሜዳማና ሸለቆ አካባቢዎች መቆጣጠር የሚያስችሉ ናቸው።</p>

<p>እስከአሁን የኢትዮጵያ ጦር (የቡሬ ግንባርን ጨምሮ) ከጥር 29/1991 ጀምሮ ስምንት ታንክ፣ አንድ የሻዕቢያ ጦር የውሃ ዴፖ፣ አንድ ራዳር፣ ሦስት ተወንጫፊ ቢ.ኤም 21 ሮኬቶች፣ ሌሎች የተለያዩ ብዛት ያላቸው ከባድ መሣሪያዎችና የጦር መሣሪያና ሥንቅ መጋዘኖች፣ የደጀን ጦሮች ከጥቅም ውጭ ሆነዋል፤ ማለትም ተደምስሰዋል።</p>

<p>የኢትዮጵያ አየር ኃይል በነዚህ ጦርነቶች ከፍተኛ ሚና ተጫውቷል። የሻዕቢያን የደጀን ጦርና የስንቅና ትጥቅ መጋዘኖች፣ ምሽጐች በመደርመስ አንቶኖቮች 35 ጫማ ከፍታ ላይ በመሆን የሚያዘንቧቸው ቦምቦች የሻዕቢያን ሠፈር እጅግ ነው ያሸበሩት። የከባድ መሣሪያ ተኳሾቻችን (የቀድሞ ወታደሮችን ጨምሮ) ዒላማቸውን አስተካክለው የመምታት ብቃታቸው በከባድ መሣሪያው ውጊያ የበላይነታቸው በመረጋገጡ የሻዕቢያን ሞራል የሰበረ እንደነበር ብዙ የውስጥ አዋቂ ምንጮች ይናገራሉ። ይህ ሁሉ ለሻዕቢያ ሞራል መዳከም አያሌ አስተዋፅኦ አለው።</p>

<p>የውጊያ ባለሙያውን ሌላው የጠየኳቸው ነገር «በዬት? እንዴት? ለምን ውጊያው ይጠናከር?» የሚል ነበር። የመለሱልኝ ባንድ መስመር ያለውን ግንባር ብቻ እንደምሳሌ አድርገው ነው።</p>

<p>«ለምን ኢትዮጵያ ውጊያውን ማጠናከር እንዳለባት ከላይ የተሰጡት ምክንያቶች አጠቃላይ ሁኔታውን የገመገሙ ናቸው። ውጊያውን ስትጀምርና ተከታታይ ጥቃት ስታደርስ መሬቱን፣ ደጀኑን፣ የመሣሪያውን ብቃትና ቅንጅቱን ሁሉ አብረህ ታያለህ። ሌላውን ሁሉ ትቼ የመሬቱን አቀማመጥ ነው የምነግርህ።</p>

<p>«ከእንትጮ ሎጐሳርዳን አቋርጦ፣ ፆረና ገብቶ በስተምሥራቅ ሰሜን ወደአዲቀይህ፣ በስተሰሜን ደግሞ ደቀመሀሪ- አሥመራ የሚገባ የበጋ መንገድ አለ። ከፆረና ደቡብ ምሥራቅ ኩኒንና ቆኒቶ ሲገኙ፣ ከፆረና በስተምዕራብ አዲኳላ የተደመሰሰው ራዳር ይገኛሉ። ኩኒንና ቆኒቶ ከዚህ ቀደም ታኅሣሥ ውስጥ የሻዕቢያ ብርጌድ ጦር ከተደመሰሰበት የቅርብ ርቀት ላይም ይገኛሉ። አሊቴና ከዛላ አንበሳ በስተምሥራቅ ሲገኝ በኢትዮጵያ ድንበር ውስጥ ሆኖ እስከ መርሣ ፋጡማ ወደብ ድረስ መቆጣጠር የሚያስችሉ ገዥ መሬቶች አሉት። በዚህ ሁሉ የሻዕቢያም የኢትዮጵያም ጦር አለ። በፆረና በኩል ግን የኢትዮጵያ ጦር መስመሩን ሰብሮታል።</p>

<p>ከአዲኳላ እስከ አድዋ 71 ኪሎ ሜትር ሲሆን ከኢትዮጵያ ድንበር የሚርቀው 17 ኪሎ ሜትር፣ ከአሥመራ ደግሞ 86 ኪሎ ሜትር ነው። ከዚህ እስከሞጆ አለፍ ብሎ ማለት ነው። እንግዲህ አዲኳላ ብትያዝ ለአሥመራ ከአዲስ አበባ እስከሞጆ ትንሽ ወጣ ብሎ ማለትም ከሞጆ ወጣ ብሎ ለሚለው ርቀት ከአራዳ ጊዮርጊስ እስከ ካራ ጫፍ (በኮተቤ መስመር) ያለውን ርቀት መጨመር ነው።</p>

<p>በፆረና በኩል አንድ የተጠናከረ ጦር ወደኤርትራ ቢገባና ወደ ምዕራብና ምሥራቅ ቢሄድ ፆረናን ጭምር ይዞ ከአዲኳላ በስተምሥራቅ እስከ ሰንአፈ የተዘረጋውን የ95 ኪ.ሜ. ርቀት በመዝጋት ከኢትዮጵያ ወደአሥመራ የሚሄዱትን የመንደፈራን፣ የደቀመሐሪ - አሥመራን ዋና መንገዶች ይዘጋል። ይህ ማለት በዚህ በኩል በኢትዮጵያና በኤርትራ ድንበር ላይ የተዘረጋውን የሻዕቢያን ጦር ስንቅና ትጥቅ ቅብብሎሽ በመዝጋት፣ የኋላ ደጀን ጦሩንም ድጋፍ እንዳይሰጥ በመግታት ከፍተኛ ድል መቀዳጀት ይቻላል።</p>

<p>ከዚህ ባሻገር በስተጀርባ አለ የሚባለው የተቃዋሚ ኃይሎች ደጋፊ የሆነው ሕዝብ ፀረ ሻዕቢያ እንቅስቃሴውን ለማካሄድ ምቹ ሁኔታ ፈጥሮ የአሥመራውን መንግሥት ፍርሃት ውስጥ በመክተት ውድቀቱንም ያፋጥነዋል። ባሁኑ ወቅት የጋሸሰቲት - ኩናማ አካባቢ፣ አካለ ጉዛይ፣ የ«ኤርትራ» አፋር ከኢትዮጵያ ድንበር ጋር የተያያዙና በሻዕቢያ ላይ ተቃውሞአቸውን እያጠናከሩ በመሆኑ የጦርነቱን የድል ብሥራት ሊያፋጥኑ የሚችሉ ናቸው።</p>

<p>ሌላው ጦርነቱን አጠናክሮ ለመግፋት የሚያስችል ምክንያት እንዳለ የሚያሳየው የኢትዮጵያ ጦር ዝግጁነት ነው። በቡሬ ግንባር በኩል ያለው የኢትዮጵያ ጦር ሻዕቢያ ከዚህ ቀደም በሌሎች ግንባሮች እንደሞከረው ቢተነኩስ የበለጠ ውርደት ሊከተለው እንደሚችል ሰሞኑን በተካሄደው የከባድ መሣሪያና በአየር ኃይላችን ከተካሄደው የአየር ውጊያ መረዳት ይቻላል።</p>


<h3 class="align-center">የውጭ መገናኛ ብዙሃን</h3>


<p>«ዋሽንግተን ፖስት» የተባለውና በአሜሪካን አገር የሚታተመው ጋዜጣ በኢትዮጵያ ዋና ከተማ በሁለቱ አገሮች መካከል የተከፈተው ጦርነት የሚወሳው «ወባው እንደገና ተነስቷል» በሚል መግለጫ መሆኑንና ይህም የኤርትራው ፕሬዚዳንት በአንድ ወቅት ይዟቸው በከፍተኛ ሕክምና ከሞት የተመለሱበትን የወባ በሽታ ለማስታወስ እንደሆነ ዘግቧል።</p>

<p>ጋዜጣው ከዚህም በማያያዝ ባለፉት ዓመታት የቅርብ ወዳጆች የነበሩት ድርጅቶች፣ መንግሥታትና ሕዝቦች ዛሬ ጦርነት ውስጥ መግባታቸውን ገልጦ «ፕሬዚዳንት ኢሳይያስ በድንበር ውዝግቡ መፈጠር ያልተደሰተውን የኤርትራን ሕዝብ ከጐናቸው ለማሰለፍ ጥረት እያደረጉ መሆኑን አመልክቷል። ፕሬዚዳንት ኢሳይያስ «በበረሃ ታጋዮች ዘንድ እንደ አምላክ ይፈራሉ። ተለዋዋጭና ተፃራሪ የሆኑ ባህሪዎቹን ያሳያሉ። ትክክለኛ ሰብዕናቸው የማይታወቅ አስቸጋሪ ሰው ናቸው።» ይላቸዋል።</p>

<p>የኤርትራው መንግሥት ቃል አቀባይ የማነ ኪዳኔ «የኢትዮጵያ መንግሥት በኤርትራ ውስጥ የመንግሥት ለውጥ ለማምጣት እየሠራ ነው። ይህ ግን በኤርትራ ሕዝብ ፍላጐት የሚወሰን ነው» በማለት መግለጣቸውን ዋሽንግተን ፖስት በተጨማሪ አስፍሯል።</p>

<p>ኤርትራ ከጐረቤቶቿ ጋር ሁሉ በጠብ ውስጥ መግባቷን፣ ፕሬዚዳንት ኢሳይያስ ለአፍሪካ አንድነት ድርጅት (ምሀረ) ንቀት እንዳላቸውና አሜሪካ ኤርትራ ለነፃነት ያደረገችውን ትግል ችላ ብላ ቆይታለች ብለው እንደሚወቅሱ የገለጠው ዋሽንግተን ፖስት ፕሬዚዳንቱ በተፈጥሯቸው የማይደረግ ነገር እያደረጉ ሕዝብ ምን እንደሚላቸው ማድመጥ ይፈልጋሉ። ለሚያደርጉት ነገር ምክንያት የላቸውም። ከሥርዓቱ ቁጥጥር ውጭ ናቸው። ሁል ጊዜ በተቃውሞ መቆምን ይመርጣሉ።» ብሏል።</p>

<p>በመጨረሻም «ያለፉት ወራት አንድ ነገር አስተምረውኛል -- ኃይል ያለው ሁል ጊዜ ትክክል መሆኑን - («ኦነ ትሂንግ እ ሃቨ ለአርንት ኢን ትሀ ላስት አኢግህት ሞንትህስ»፣ ሳኢድ እስሳያስ «ሚግህት ኢስ ሪግህት») ማለታቸውን አስፍሯል።</p>

<p>አንድ የሳዑዲ አረቢያ ዕለታዊ የእንግሊዝኛ ጋዜጣ ካለፈው ዐርብ ጀምሮ በቡሬ ግንባር የነበረውን ሁኔታ በተመለከተ ባሰፈረው ዘገባ «ኢትዮጵያ በአየር የመጠቀም ዕገዳን ከጣሰች ኤርትራም በበኩሏ የአየር ድብደባን እንደምትጠቀም» መዛቷን ገልጧል።</p>

<p>ይኸው የሳዑዲ አረቢያ ጋዜጣ እንዳሰፈረው ዘገባ ባለፈው ዕሁድ የመን ችግሩን በሰላማዊ መንገድ ለመፍታት ለሚደረገው ጥረት አስተዋጽኦ ለማድረግ ጠይቃለች። የየመንን የውጭ ጉዳይ ሚኒስትር አብደል ካድር ባጃማልን ጠቅሶ በዚሁ ጋዜጣ የተሠራጨው መረጃ እንዳመለከተው ኢትዮጵያና ኤርትራ ስንዓ ላይ ተቀምጠው ልዩነታቸውን በጦርነት ሳይሆን በድርድር እንዲፈቱ የመን ጋብዛለች።</p>

<p>ባለፈው ማክሰኞ ምሽት በአሜሪካ ድምፅ ራዲዮ የተላለፈው መረጃ እንደሚያመለክተው በአሜሪካን አገር የሚገኙ ኢትዮጵያውያን ፀረ - ሻዕቢያ እንቅስቃሴና ለአገር መከላከያ ሠራዊቱ የሚያደርጉት ድጋፍ እየጎለበተ መጥቷል። በአሜሪካ የኢትዮጵያ አምባሳደር በአቶ ብርሃኔ ገ/ክርስቶስ ሰብሳቢነት 2 ሺ ያህል ኢትዮጵያውያን ተሰብስበው ለመከላከያ ሠራዊቱ ያላቸውን አድናቆት የገለጡ ሲሆን በዕለቱ ከ20 ሺ ዶላር በላይ ተሰባስቧል። ተሰብሳቢዎቹ በዚህ ወቅት «መለሰ ከሥልጣን ይውረድ» የሚል ጥያቄ አቅርበዋል።</p>


</body>
</html>
