<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመዐሕድ ስብሰባ የቀረው ተከልክሎ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የመዐሕድ ስብሰባ የቀረው ተከልክሎ ነው</h1>


<p>ጥር 30 ቀን 1991 ከቀኑ 3 ሰዓት ጀምሮ በናዝሬት ከተማ ማዘጋጃ ቤት አዳራሽ እንዲካሄድ ታስቦ የነበረው ዓመታዊው የመዐሕድ ስብሰባ ሳይካሄድ የቀረው ተከልክሎ መሆኑ ታወቀ።</p>

<p>የድርጅቱ ኃላፊዎች ስብሰባውን ማስተላለፍ የተፈለገው ሃገሪቱ ከኤርትራ ወራሪ ሠራዊት ጋር በገጠመችው ጦርነት ምክንያት ነው ይበሉ እንጂ ጉዳዩን በቅርብ የተከታተሉ ወገኖች ግን ስብሰባው የተከለከለው በዞን ባለሥልጣናት መሆኑን እንደደረሱበት አስታውቀዋል።</p>

<p>በሌላ በኩል ስለ ጉዳዩ አስተያየት የሠጡ የድርጅቱ ደጋፊዎች «ጦርነቱ በብዙ መቶ ኪ/ሜትሮች ርቀት ላይ እያለ ልክ በስብሰባው ዕለትና ሰዓት በናዝሬት ከተማ ጦርነት የተነሣ በማስመሰል ስብሰባውን መሠረዛቸው ድርጅቱ ከአባላቱ ፍላጐት ውጪ በተወሰኑ ሰዎች ፍላጐት እንደሚመራ ያሳያል» ብለዋል።</p>

<p>አንድ አስተያየት ሰጪ ደግሞ «የድርጅቱ መሪዎች ጠንካራ የፖለቲካ ዕውቀት የሌላቸው የጊዜን ስትራተጂነት ያልተረዱና በስሜት የሚመሩ ናቸው» ሲሉ ሌላው አንድ ለድርጅቱ ልባዊ ፍቅር ያላቸው የ60 ዓመት አዛውንት በበኩላቸው ስብሰባውን በናፍቆት ይጠብቁት እንደነበረ ገልጠው «ምንም እንኳ ዛሬ ሃገሪቱ በይፋ ባልተገለጠ ጦርነት ላይ ብትሆንም ህልውናው የደበዘዘውን ድርጅት እንዲያንሠራራ ለማድረግ የአባላቱንና የአማራውን ተወላጅ ብሶት ለማዳመጥና በድርጅቱ የወደፊት እንቅስቃሴ ላይ ለመነጋገር ወሣኝ ስብሰባ ነበር። ድርጅቱ ግን ራሱን ገድሎ ሌሎችን ለማዳን ሲል ስብሰባውን መሠረዙ ከልቤ ያለውን ፍቅር አውድሞታል። እርግጠኛ ነኝ ይህ ስሜት የኔ ብቻ ሣይሆን የብዙዎች ነው። መዐሕድ ብዙ ደጋፊዎችን አስቀይሟል» በማለት አስረድተዋል።</p>

<p>ይህ በእንዲህ እንዳለ የመላው አማራ ሕዝብ ድርጅት (መዐሕድ) ፕሬዚዳንት ፕሮፌሰር አሥራት ወልደየስ በአዲስ አበባ እሥር ቤትና ሆስፒታል በነበሩበት ወቅት ከፍተኛ የጤንነት ጉዳት ስለደረሰባቸው በአሁኑ ሰዓት ልዩ ጥንቃቄና ርዳታ እንደሚያስፈልጋቸውና ሕክምናውም ረዘም ያለ ጊዜ ሊፈጅ እንደሚችል ተረጋገጠ።</p>

<p>ፕሮፌሰሩ ተኝተው ከሚታከሙበት ከሒዩስተን ቴክሳስ የቅዱስ ጴጥሮስ ሆስፒታል የተገኘው መረጃ እንዳረጋገጠው ሕመማቸው የተለያየና ጉዳትም አድርሶባቸው ወደ አሜሪካ ስለመጡ ቀላል ፈውስ ለማግኘት አያመችም። የልብ ሕመማቸው የደም ዝውውር እገዳ (ብሎኬጅ) ስሜት ፈጥሮባቸዋል። ከዚህም በተጨማሪ የኩላሊት መታወክ ስላለባቸው ያንንም ለማከም ሐኪሞቹ አስፈላጊውን ርዳታ እያደረጉላቸው መሆኑ ታውቆአል።</p>

<p>ፕሮፌሰር አሥራት ራቅ ካሉ ሥፍራዎች ሊጠይቁአቸው ለሚመጡና በስልክም መልካም ምኞታቸውን ለሚገልጡ ኢትዮጵያውያንና የውጭ አገር ዜጐች ሁሉ ሰላምታ በመስጠትና በማነጋገርም መጠነኛ ድካም እንደ ተሰማቸው ሁኔታቸውን በቅርብ የሚከታተሉ ሰዎች ገልጠውልናል።</p>

<p>ፕሮፌሰሩ ከሦስት ሳምንት በፊት ከሆስፒታል ወጥተው በመድኃኔዓለም ቤተክርስቲያን ለተሰበሰቡ ምዕመናን የምሥጋና ንግግር አድርገዋል። በሐኪሞቹ እምነት ፕሮፌሰሩ በተመላላሽ መልክ ርዳታ ሊደረግላቸው እንደሚችል የተገለጠ ሲሆን በመካከሉ የኩላሊት ሕመሙ ልዩ ጥንቃቄና የበለጠ ምርመራ ስላስፈለገው ከሦስት ቀናት በኋላ ወደ ሆስፒታል ተመልሰዋል።</p>

<p>በውጭ አገር የሚገኘው ብዙሃኑ ኢትዮጵያዊ ፕሮፌሰር አሥራትን እንደ ብሔራዊ ጀግና በመቀበል ልዩ እንክብካቤ እንዲደረግላቸው መልካም ምኞቱን እየገለጠላቸው ይገኛል።</p>


</body>
</html>
