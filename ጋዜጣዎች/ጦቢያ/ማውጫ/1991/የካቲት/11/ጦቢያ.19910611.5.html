<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወንድም ወንድሙን የሚጠይቀው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline">ርዕሰ አንቀጽ</span></h2>
<h1 class="align-center">ወንድም ወንድሙን የሚጠይቀው</h1>


<p>አንድ የታወቀ ደራሲ በአንድ ጽሑፉ የኢትዮጵያ ሕዝብ ከአብዮቱ መከሰት በኋላ ለሁሉም ዓይነት ዘመቻ ጥሪ እንዳለበትና በዚህም የተነሣ ሕይወቱ ከዘመቻ ያልተለየ መሆኑን ያመለክታል። «ጠዋትም ዘመቻ ማታም ዘመቻ። ነገም ዘመቻ፣ ተነገ ወዲያም ዘመቻ!ዘመቻ!ዘመቻ!»</p>

<p>የዘመቻ ዓይነቱና ትርጉሙ ሰፊ ነው። ይሁንና ደራሲው ያነሣው ዘመቻ በአብዛኛው ወደ ትጥቅ ትግሉ የሚያመራና ሁላችንንም የጦርነት ልጆች ያስመሰለንን ነበር። ለዘመቻ፣ በዘመቻ ለመኖር የምንሻና ከዚህ ባሕልና ሕላዌ ለመውጣት የማንፈልግ ሞልተናል። ዘመቻ ሌላ ሌላ አቅጣጫ ያለውና ሰላማዊ ትርጉምም የሚሰጠው መሆኑ ቀርቶ ጦርነትና የጦርነት መሰናዶ እስከሆነ ድረስ ስንቃችንን ሰንቀን፣ አሮጌ ብረታችንን በመቅን ወልውለን እንደ ጥንቱ ኑሮአችን በመንገድ፣ በሕይወታችን በድንበር ከመሆን ላይድን ነው።</p>

<p>ዘላለም በኢትዮጵያ ላይ የውስጥም የውጭም ጠላት እየተነሣ ስንት ሥራ ሊሠራ የሚችል፣ ስንት መሬት ማገላበጥ የማያቅተው ጀግና ኢትዮጵያዊ በማረሻና በመዶሻ ምትክ ጠመንጃና ታንክ አገላባጭ ሆኖ ቀርቶአል። የብረቱ ዘመቻ ማለፊያና ማለቂያ ስለሌለው እነሆ እንደገና ወንድም ከወንድሙ፣ ወገን ከወገኑ ጋር ተፋጥጦአል። ልንገድልም፣ ልንገደልም ተሰልፈናል። ጦርነት ደግሞ ምንም አዎንታዊ ውጤት ሲያመጣ፣ አንዳች ትርጉም ያለው መፍትሔ ሲያስገኝ አላየነውም። ከእልቂት፣ ከውድመት፣ ከጥፋትና ሕዝብንና አገርን ወደኋላ ከማስቀረት፣ የድህነትና የጉስቁልና ምንጭ ከመሆን በቀር ጦርነት ዳቦ አስገኝቶ አያውቅም። የሕመም ፈውስ አይሆንም። የእንቅልፍ መድኃኒትም አይደለም።</p>

<p>የኤርትራው አምባገነን ሥፍር ቁጥር የሌለው ወጣት እያታለሉ ሠላሳ ዓመት ወገኖቻቸውን ሲወጉና ሲያስወጉ በቆዩበት ዘመን ሁሉ ያዳበሩት ስሜት ለሰው ልጆች ነፍስ አንዳች ስሜት ማጣትን ነው። የጫካው ኑሮና የሰላሳው ዓመት የግድያ ሐራራ አውሬአዊ መንፈስ ፈጥሮባቸዋል። ስለዚህ አንዳች የሚገደል ሰው ሲያጡ እንደ ጫት ሱስ ሲያዛጋቸው ይውል እንደነበረው እንደ ኢዲ አሚን ነፍሰ ገዳዮች ኢሳይያስም ወንድም ከወንድሙ ጋር የማጋደል ተግባራቸው ለአንድ አፍታ ጋብ ሲል ሕመም የተሰማቸው ይመስላል።</p>

<p>የጦርነት ልማድና የሽብር እምነት እስከ መቃብር እንደሚወስድ በታሪክም የሚታወቅ፣ በሥነ አእምሮ ምሁራንም የሚነገር ሐቅ ነው። የሰላምን መንገድና የሕዝብን ፍላጐት የናቁ ወገኖች ሥልጣን ከያዙ በኋላም ደም እየናፈቃቸው፣ የሬሳ ትርኢት ውል ውል እያላቸው እንደገና ጐራዴ ሲስሉ ቆይተው እነሆ የእልቂት ማምጫ ወረራ አካሂደዋል።</p>

<p>የኤርትራ ገዢዎችን ወረራ መነሻ በአራት ከፍሎ ለማየት ይቻላል። ይህም ሲዘረዘር አንደኛ ትልቅ ኃይል አሸንፈናልና ከእንግዲህ ወዲያ አንበገርም የሚል ስሜት፣ ሁለተኛ የንቀትና የጦር አውርድ አባዜ፣ ሦስተኛ የገዥዎቹ እብደትና ያንንም ወደ ሕዝብ ለማሰራጨት የመፈለግ ሕመም፣ አራተኛ የደም ልክፍት ናቸው። አራቱም ነጥብ ሲጠቃለል የአሥመራን አምባገነኖች ሥነ ልቡናዊ ባሕርይ ያመለክታል። ይህንን አጥፊ ሥነ - ልቦና የሚገፋው ደግሞ «ናጽነት» ለሕዝብ ያመጣው ችግርና የባዶነት ስሜት ነው።</p>

<p>በዚህ መካከል ጦርነት ሲያንገሸግሸው የኖረው የኤርትራ ሕዝብ ድምፅ ምን እንደሆነ ለማወቅ እንጓጓለን። የሰላሣው ዓመት የርስ በርስ እልቂት አልፎ፣ ሰላም ተገኝቶ የልማት ሥራ ተጀመረ ማለት ነው? የኤርትራ ሕዝብ ጦርነት ናፈቀው ማለት ነው? ካልሆነ መልሱን መናገር የሚገባው ለኢሳይያስ ነው?</p>

<p>በኢትዮጵያና በኤርትራ መካከል እንደሚናፈቅ ነገር ሲጠበቅ የቆየው ጦርነት (በአንዳንዶቹ) ከአሥመራ የተጀመረ ጦርነት መባል ይኖርበታል። ምክንያቱም በአሥመራ የከተሙት አምባገነኖች አስበውና አውጥተው አውርደው ለኤርትራ ሕዝብ የደገሱለት ጦርነትን ነው። ከዚህ ጦርነት ውስጥ ዛሬ አንዱ በለስ ቀንቶት ብዙ ሰው ሊገድል ይችላል። በዚህ አድራጐት ግን አንዳች በጐ ነገር ለማንም አይመጣም። ዛሬ የተሸነፈ የሚመስለው ነገ የበለጠ ተዘጋጅቶ ብቅ ይላል። ሌላውም ክፍል እንዲሁ መሸነፉን ባለመቀበል በተሻለ መንገድ ለመዘጋጀት ይፈልጋል። በመካከሉ የሚያልቀው ሰው ነው። የሚጠፋው የአገር ሀብት፣ የሚፋለሰው የልማት እቅድ ነው። የኤርትራ ሕዝብ ይህንን ሁሉ ይደግፈዋልን? እስካሁንስ ድረስ የሰላምና የአንድነት ጠንቅ ማን እንደሆነ ለመረዳት አልቻለምን?</p>

<p>ይኸ ሕዝብ ጦርነትን እንደማይደግፍና ከቶውንም እንደሚጠላ እናውቃለን። ይኸ ሕዝብ የአንድነት አቋሙ ጠንካራ እንደነበርና መገንጠልንም አይደግፍም ስንል ኖረናል። ሰላም እንደ ምግብ የራበው መሆኑን ስንናገር ነበር። እስኪ ይህንን የጦርነት አደጋ እንዴት እንደሚመለከተው ራሱ ይናገር። እልቂትን እንደሚፈራ፣ ጦርነትን እንደሚጠላ፣ አምባገነኖችን የሚሸከምበት አንቀልባ እንደሌለው እስኪ ይናገር! እስኪ በፀረ ሕዝብ ኃይላትና አምባገነን ገዢዎቹ ላይ ያለውን አቋም ያስመስክር። እኛም የመሐል አገር ነዋሪዎች የራሳችንን ጥያቄ ስንጠይቅ ከኤርትራ በኩል ሕዝቡ ምን እያለ ነው? ኢሳይያስና አምባገነን ጓደኞቻቸውን ለመጠየቅና ለማናገር ቆርጠዋል? ወንድም ሕዝብ ወንድሙን የሚጠይቀው ጥያቄ ይኸ ነው።</p>


</body>
</html>
