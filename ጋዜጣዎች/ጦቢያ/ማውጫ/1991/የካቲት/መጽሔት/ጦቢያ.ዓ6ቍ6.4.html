<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>qale meTeyq;</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ቃለ መጠይቅ፤</h1>


<p>የዚህ ወር የቃለ መጠይቅ ዓምዳችን እንግዳ ዶ/ር ነገደ ጎበዜ ናቸው። በሁለተኛው የፓሪስ ጉባዔ የተቋቋመው የኢትዮጵያ ተቃዋሚ ፖለቲካ ድርጅቶች (ኢተፖድኅ) ሊቀ መንበር ሲሆኑ ስለተቃዋሚ ድርጅቶች ኅብረት አስፈላጊነት፣ ስለ ትግሉ ጥንካሬና አቅጣጫ፣ በመጭው ምርጫ ተሳትፎ ላይ ስላላቸው አስተያየት አነጋግረናቸዋል። ዝርዝሩ ከዚህ በታች ሰፍሯል።</p>

<p><span class="underline">ጦቢያ፦</span> ባለፈው መስከረም በፈረንሳይ ዋና ከተማ ፓሪስ ውስጥ ተደርጐ የነበረው የተቃዋሚዎች ስብሰባ ለምን አስፈለገ? ከመጀመሪያው የፓሪስ ስብሰባ በምን እንደሚለይ ቢገልጹልን፦</p>

<p>ዶ/ር ነገደ ጎበዜ፦ የሃገሪቱ ዲሞክራሲያዊ ተቃዋሚ ኃይሎች አነስተኛና ግልጽ የሆነ የጋራ ጥያቄ ይዘው በጋራ ይታገሉ፣ ሕዝቡንም ያታግሉ የሚለው ጥያቄ የቆየ የሕዝብና የጠቅላላው የኢትዮጵያ ታጋይ ኃይሎች ጥያቄ ነው። ከዚህ በተጨማሪ ከመጀመሪያው የፓሪስ ጉባኤ ያገኘነው ትምህርትም አለ። በጋራ ጥያቄዎች ዙሪያ ተቃዋሚዎች ሲታገሉ የሕዝቡ የትግል ወኔ ይቀሰቀሳል። ፀረ ዲሞክራቲክና ፀረ ሕዝብ ኃይሎች ወደ ተከላካይነት ይወርዳሉ፣ በዓለም አቀፍ ደረጃም ይህ ነው የማይባል ድጋፍ ይገኛል። በሌላ በኩል ደግሞ ሁሉም የራሱን አማራጭ የሚለውን ነገር ይዞ እኔ እበልጥ እኔ እበልጥ እስካለ ድረስ ፀረ ዲሞክራቲኩን ኃይል አንድ አቅጣጫ ይዞ መፋለም ይቀርና ተቃዋሚ ሁሉ «ከቦ የሚገፋበት» ሁኔታ ይፈጠራል። አንዱ ከቀኝ ወደ ግራ ሲገፋው ሌላው ከግራ ወደ ቀኝ ከገፋ አንዱ ከፊት ወደ ኋላ ሲገፋ ሌላው ከበስተኋላ ከገፋው ፀረ ዲሞክራቲኩ ኃይል ከመሃል ቀጥ ብሎ ይቀጥላል። በራሱ ቅራኔ፣ በራሱ ድክመቶች ቢደረመስ እንኳን የትላንት ተቃዋሚዎች እርስ በእርስ የሚባሉበት ሁኔታ ይፈጠር እንደሆነ እንጂ ለሕብረተሰቡ የተረጋጋ የሰላምና የዲሞክራሲ ሁኔታ አይፈጠርም። ይህ የእስከዛሬው ትግላችን ያስተማረንና በቃን ያልነው ልምዳችን ነው።</p>

<p>ከዚህ ትምህርት በመነሳት ቢያንስ ቢያንስ ከሁለት ዓመታት ጀምሮ የቀድሞው የፓሪስ ጉባኤ አስተባባሪ ኰሚቴ አባሎች እንደገና ይህ ጥንስስ እንዴት ሊያንሰራራ እንደሚችል በያዝ ለቀቅም ቢሆን ስንወያይ ቆይተናል። ነገር ግን የየድርጅቶቹ የየራሳቸው ውስጣዊ ሁኔታዎች፣ የትግል አቅጣጫና ትኩረት መሰበጣጠሮች ሰፍኖ ተቃዋሚ ኃይሎች ተሰባስበው እንደገና ወደ ፖለቲካና ዲፕሎማሲያዊ አጥቂነት እንዲሸጋገሩ በቀስተ ደመና ሬድዮ ካለፈው መስከረም 1990 ጀምረን ስንቀሰቅስ ቆይተናል። ከጥር ወር ጀምረን ይህንን ጥረት ከፍ አድርገን ነበር። በዚህ ሙከራ ላይ እያለን የሻዕቢያ እብሪተኛ ወረራ አዲስ የፖለቲካ ሁኔታ ብቻ ሳይሆን ምናልባት ሃገራችን ከዚህ ቀደም አጋጥሟት የማያውቅና ምናልባትም የወያኔ መሪዎች ገና ሙሉ በሙሉ ያልተከሰተላቸው የሕዝቦችን መጨራረስና የሃገርን ህልውና ከጥያቄ ውስጥ የሚያስገባ አደገኛ ሁኔታ ፈጠረ። ቀደም ሲል ይታይ የነበረው የትግል መፍዘዝ አሁን ደግሞ አገርን ለማዳን በተቀሰቀሰ ስሜት በከፍተኛ የትግል እንቅስቃሴ ተተካ።</p>

<p>በተለይ ደግሞ የትግል አንድነት ጥሪ ከያለበት በመስተጋባቱ ሁሉም ከሁሉም ጋር በሁሉም ጥያቄ ላይ እየተስማማ መግለጫ የሚፈራረምበት አስደናቂ ወቅት ውስጥ ገባን። ይህ አዝማሚያ ለሃገር የሚበጅ ትክክለኛ የፖለቲካ አቅጣጫ እንዲይዝ የተቃዋሚ ኃይሎችን የጋራ ትግል ግልጽና ዲሞክራሲያዊ በሆነ መድረክ ላይ መገንባቱ አስፈላጊ ሆኖ መጣ። በዚህ ሁኔታ የተለያዩ የብሄርና ህብረብሔር ድርጅቶች ተስማምተውባቸው የጸደቁትን የመጀመሪያውን የፓሪስና የአዲስ አበባ ጉባኤዎች አቋሞችና ሰነዶች እንደገና አድሶ ለወቅቱና ለመጪው ትግል የሃገሪቱን ዲሞክራሲያዊ ኃይሎች በሙሉ ሊያስማማ የሚችል የጋራና ዲሞክራሲያዊ የሆነ የመታገያና የማታገያ ሰነድ ለመንደፍ ፓሪስ ሁለትን ከመጥራት የተሻለ አማራጭ አልነበረም።</p>

<p>ሁለተኛው የፓሪስ ጉባኤ የተጠራው ቀደም ሲል በአምስተርዳም ከተማ የቀድሞው የፓሪስ ጉባኤ አስተባባሪ ኰሚቴ ባደረገው ውሳኔ ነው። የአምስተርዳሙ ውሳኔ የመጀመሪያውን የፓሪስ ጉባኤ መሠረታዊ የፖለቲካ አቋሞች ሙሉ በሙሉ እንደገና አጽድቆ እነዚህን አቋሞች በተግባር ለመተርጐምና በጋራ ዲሞክራሲያዊ ሰነድ ላይ የጋራ ትግል የሚካሄድበትን ሁኔታ ለማመቻቸት ነበር። በመሆኑም ፓሪስ ሁለት የፓሪስ አንድ ቀጣይ ጉባኤ ሆኖ ሊታይ ይችላል። ሆኖም በሁለቱ መሃከል ልዩነቶች ይታዩኛል።</p>

<p>መጀመሪያ የበፊቱ የፓሪስ ጉባኤ አስተባባሪ ኰሚቴ ሲያቋቁም የዚህ ኰሚቴ ተግባሩም የተወሰነ የጊዜ ገደቡም እንደዚሁ የተወሰነ ነበር። ተግባሩ አገር አቀፍ የሰላምና እርቅ ጉባኤ ማዘጋጀት ነበር። ይህ ከተሳካ በኋላ የአስተባባሪው ኰሚቴ እንደገና ካልታደሰለት በስተቀር ተልእኰውም ህልውናውም አከተመ ማለት ነበር። ሁለተኛው የፓሪስ ጉባኤ የፈጠረው ኢተፖድህ ተግባሩ ዲሞክራሲ የሚጐለብትበትን፣ ለዲሞክራሲ የሚያመዝን የኃይል ሚዛን ተፈጥሮ ነፃ ምርጫ የሚደረግበትን ሁኔታ ለማመቻቸት የሚደረገውን ትግል ማስተባበር ስለሆነ ተልእኰው ይበልጥ የፖለቲካ ይዘት አለው። ሁለተኛ ደግሞ የጊዜ ገደብ የለውም። በኢትዮጵያ ዲሞክራሲ ሰፍኖ ነፃ ምርጫ እስኪካሄድ ድረስ የሚቀጥል ስብስብ ነው።</p>

<p>ሁለተኛው ልዩነት የሚፈልቀው ከዚህ ነው። የአሁኑ ጉባኤ ትኩረት በአመዛኙ የዲሞክራሲ ሂደትንና የነፃ ምርጫን የሚመለከት ስለሆነ ለኢትዮጵያ ታጋይ ኃይሎችና ለኢትዮጵያ ሕዝብ የወያኔን አገዛዝ ከእለት እለት ይበልጥ እየተደራጁ እንዲታገሉት የቀረበ ጥሪ ነው። በመሆኑም ከመጀመሪያው የፓሪስ ጉባኤ ይልቅ አሁን በሃገር ውስጥም ሆነ በውጭ ታጋዮችን በድጋፍ ኰሚቴዎችም ሆነ በሌሎች ስብስቦች የማደራጀቱና የማንቀሳቀሱ ተግባር ልዩ ትኩረት የሚሰጠው ይሆናል።</p>

<p><span class="underline">ጦቢያ፦</span> ሥልጣን ላይ ላለው መንግሥት ያስተላለፋችሁት ጥያቄ ምን ይመስላል? ምንስ ያህል ተቀባይነት አግኝታችኋል? ጠቅላይ ሚኒስትር መለስ ዜናዊ ስለ ፓሪሱ ጉባኤ ተጠይቀው እንደሚቀበሉት ተናግረዋል። «ይምጡና እንፈታተሻለን» ያሉትን ምን ትርጉም ትሰጡታላችሁ? ከመልሳቸው ብዙ ተስፋ አግኝታችኋል? ውይይትስ ጀምራችኋል?</p>

<p><span class="underline">ዶ/ር ነገደ፦</span> በፓሪሱ ጥሪ መሠረት የሃገራችንን ችግሮች በዲሞክራሲያዊ ዘዴ የምንፈታበትን ሁኔታ እንድንወያይ ደብዳቤ ጽፈናል። አያይዘንም የፓሪሱን ሰነዶች ልከንላቸዋል። መልስ አላገኘንም። ውይይትም አልጀመርንም። ይምጡ እንፈታተሻለን አሉ የተባለውን አልሰማሁም። ዲሞክራሲ በሰፈነበት ሁኔታ ሁላችንም አቋማችንን ይዘን ኑና በሕዝብ ፊት እንፈታተሽ ማለት ከሆነ የጥሪያችን ይዘት ገብቷቸዋል ማለት ነው። የሚያወሩት ስለሌላ ዓይነት መፈታተሽ ከሆነ ግን አገራችንም፣ ራሳቸውም ከነድርጅታቸውና ከነአባሎቻቸው ያሉበት አደገኛ ሁኔታ አልገባቸውም ማለት ነው።</p>

<p>ከመልሳቸው ብዙ ተስፋ አግኝታችኋል ወይ ለተባለው ይህ የእናንተ ጥያቄ ብቻ ሳይሆን የብዙ ዜጐችን አእምሮ ያስጨነቀ ጥያቄ ሆኖ አግኝተነዋል። «ምን ይመልሱላቸው ይሆን? ወያኔ ውይይት አሻፈረኝ ቢል ምን ሊያደርጉ ነው?» የሚለው መጨነቅ በያለበት አጋጥሞናል። ነገሮችን ከዚህ አንጻር መቅረብ የኢትዮጵያችንን እድል ከሕዝቦቿና ከታጋይ ልጆቿ ትከሻ ይልቅ እጅግ አጠራጣሪ በሆነ በወያኔ መሪዎች ዲሞክራሲያዊነትና የሃገር ፍቅር ስሜት እንደማንጠልጠል ያህል አደገኛ አዝማሚያ ነው። የሚያመለክተው ነገር ቢኖር ስለ ፓሪሱ ጥሪ አንድ የሆነ አለመግባባት መኖሩን ነው።</p>

<p>እርግጥ የወያኔ መልስ አወንታዊ ወይም አሉታዊ መሆኑ በአጭር ጊዜ ሲታይ ለመጪው ትግላችን፣ ለሃገራችን ሰላምና ለሕዝቦቿ ወንድማማችነትና አንድነት አዎንታዊም አሉታዊም ተጽዕኖ ሊኖረው ስለሚችል አንጨነቅበትም ማለት አይደለም። በወያኔ ውስጥ ለጊዜው ማየል ያልቻሉት ዲሞክራቶችና አገር ወዳዶች ይበልጥ አይለውና አሸንፈው በሃገራችን ትርጉም ያለው ብሔራዊ ውይይት ከተካሄደ ለሀገራችን በእርግጥም አዲስ የታሪክ ምዕራፍ ይከፈታል። የሥልጣን ጥመኞችና የሻዕቢያ ሠርጐ ገቦች ከአየሉና ልክ እነኢሳይያስ አፈወርቄ እንደሚመኙት ችግሮቻችንን በውይይትና በዲሞክራሲ ቀድመን እንዳንፈታ ከተደረግን መጭው ጊዜ ለኢትዮጵያ የጨለማ ዘመን እንደሚሆን በበኩሌ ምንም ጥርጥር የለኝም።</p>

<p>የሆነ ሆኖ ለእኛ ወሳኙ ጥያቄ የወያኔ መሪዎች መልስም መልካም ፈቃድም አይደለም። የፓሪሱ ጥሪ በመሠረቱ ለኢትየጽያ ሕዝብና ለሃገራችን ታጋይ ኃይሎች ተሰባስበውና ተደራጅተው ለዲሞክራሲና ለሃገር ህልውና ሲሉ ወያኔ/ኢህአዴግን እንዲታገሉት የቀረበ ጥሪ ነው። ስለሆነም የእኛ ዋና ጭንቀት የዚህ ጥሪ ዋና ባለጉዳይ የሆኑት ወገኖቻችን ምን መልስ ይሰጡ ይሆን የሚል ጭንቀት ነው። ጥሪያችንን ሰምተው ለፓሪሱ ዓላማዎች ተግባራዊነት ከተደራጁና ከተንቀሳቀሱ ወያኔ ተወያየ አልተወያየ ይዋል ይደር እንጂ በሃገራችን ዲሞክራሲ ይሰፍናል።</p>

<p>በሌላ በኩል ደግሞ በዚህ ጥሪ ዙሪያ ታጋይ ኃይሎች እስካልተንቀሳቀሱ ድረስ ወያኔ ከአንገት በላይ ጥሪውን ቢቀበል እንኳን በተለያዩ አሻጥሮች፣ የውስጡንና የውጭን ተቃዋሚ ኃይል በመከፋፈል፣ በሌሎችም ዘዴዎች በመጠቀም ትርጉም ያለው ብሔራዊ ውይይት እንዳይካሄድ ማከላከሉ የማይቀር ነው። የተደራጀ የሕዝብ ግፊት በሌለበት ሁኔታ ብሔራዊ ውይይት ይካሄዳል ብሎ ማሰብ፣ ቢካሄድም ፍሬያማ ይሆናል ብሎ መገመት የወያኔ መሪዎች በልመና ማመልከቻ ልባቸው ይራራል፣ ራሳቸውን በራሳቸው አርመው የሃገር ፍቅርና የኃላፊነት ስሜት ይላበሳሉ ብሎ እንደመጠበቅ ይቆጠራል። በበኩሌ ይህ የማይመስል ነገር ነው እላለሁ።</p>

<p><span class="underline">ጦቢያ፦</span> ቀደም ሲል ከነበራችሁ መሠረታዊ አቋም ብዙውን ወደ ጐን ትታችሁ ወይም መርሁዋችሁን ለውጣችሁ የቀረባችሁ ይመስላል። ከጥንካሬ አንጻር የቀረባችሁ ናችሁ ወይስ ከመድከምና እጅ ከመስጠት?</p>

<p><span class="underline">ዶ/ር ነገደ፦</span> ምንም የተቀየረ አቋም የለም። ከፍ ብዬ እንዳልኩት ፓሪስ ሁለት የተጠራው በቅድሚያ በመጀመሪያው የፓሪስ ጉባኤ የጸደቁትን መሠረታዊ የፖለቲካ አቋሞችና መርሆዎች አንዳንዴም ቃል በቃል አድሶ በተቀበለው የአምስተርዳሙ ስብሰባ ነው። በፓሪሱ የመጀመሪያ ስብሰባ ስለዲሞክራሲያዊ ሂደት፣ ስለነጻ ምርጫና ስለዲሞክራሲያዊ ሕገ መንግሥት የተወሰዱት አቋሞች ዘርዘር ባለ ሁኔታ ቀርበው የጋራ ትግል ሠነድ እንዲወጣቸው በተጠየቀው መሠረት ነው ሁለተኛው የፓሪስ ጉባኤ የሠራው። በዚህ ጉባዔ ላይ የጸደቀው «የዲሞክራሲ ሂደትና የነጻ ምርጫ ትልም» የተሰኘው ሰነድ ደግሞ ራሱም ቢሆን ከአራት ዓመት በፊት በኢዴሃቅ አመራር ጸድቆ በአማራጭ ኃይሎች ምክር ቤት ተቀባይነት ካገኘው «ለአዲስ ዲሞክራሲያዊ ጅማሮ» ከሚለው ሰነድ ብዙም የሚለይ አይደለም። ባጭሩ ነባር እንጂ የተቀየረ አቋም የለንም።</p>

<p>ለየት ያለ የሚመስል ነገር ሲኖር ለብሔራዊ ውይይት የተደረገው ጥሪ ነው። ይህም ምንም አዲስ ነገር የለውም። የመጀመሪያው የፓሪስ ጉባኤ ሲደረግ ኢህአዴግም እንዲገኝና በውይይቱ እንዲካፈል ጥረት ተደርጐ ነበር። ለአዲስ አበባውም ጉባኤ «አገር አቀፍ የሰላምና እርቅ ጉባኤ» እስከተባለ ድረስ የኢህአዴግም መገኘት ትርጉምና አስተዋጽኦ ይኖረዋል ተብሎ ስለታመነበት እንዲገኙ ጥረት ተደርጐ ነበር። እንዳሁኑ ደብዳቤ ተጽፎላቸው አልመለሱም። ይህም የተጠበቀ ነገር ስለነበረ እነሱ ቀሩ ብለን የጉባኤውን ነገር አልተውነውም።</p>

<p>በአሁኑ ጉባኤ እርግጥ ይህ የብሔራዊ ውይይት ጥሪ ጐላ እንዲል ተደርጓል። ይህ ጥሪ፣ ከድክመት፣ የመነጨ ጥሪ የሚመስላቸው ሰዎች ካሉ ትልቅ ስህተት ነው።</p>

<p>አንደኛ ነገር እንወያይ የሚለው ጥሪ የድክመት ምልክት ይሆን የነበረው «አይ ወያኔ በትግል አልተቻለም እስቲ ደግሞ በማግባባትና በመለማመጥ እንሞክር» ብለንና «ትግል ሰልችቶናል ውይይት እንሞክር» ብለን ብንነሳ ነበር። ጥሪያችን የድክመት ምልክት ይሆን የነበረው ውይይትን የትግል ምትክ አድርገን ብንወስደው ነበር። ከፍ ብዬ ላስረዳ እንደሞከርኩት የውይይቱ ጥሪ መንፈስ ጨርሶ ይህ አይደለም። ሺህ ጊዜ ቢደጋገም የሚበቃ አይመስለኝም። የፓሪሱ ጥሪ ዋና ገጽታው ለኢትዮጵያ ሕዝብና ለዚች አገር ዲሞክራቶች ወያኔና በይበልጥ ተደራጅተውና ተጋግዘው እንዲታገሉት የቀረበ የትግል ትግግዝ ጥሪ ነው።</p>

<p>ሁለተኛውና ዋናው ነገር ደግሞ ዛሬ ሃገራችን በሻዕቢያ ወረራ ምክንያት ባለችበት አደገኛ ሁኔታ ይህ የውይይት ጥሪ የድክመት ሳይሆን የብስለትና የኃላፊነት ስሜት መላበሳችን ምልክት ነው እላለሁ። ስለዚህ ብሔራዊ ውይይት ምንነትና አስፈላጊነት በዛው በፓሪሱ ጉባኤ በጸደቀው ሰነድ ላይ በሰፊው ተዘርዝሯል። የውይይቱ ጥሪ የተቃዋሚ ኃይሎችን ብስለትና የኃላፊነት ስሜት ያንጸባርቃል የምልበት ምክንያት ዛሬ ሃገራችን ባለችበት አስቸጋሪ ሁኔታና በሻዕቢያ ሴራ ምክንያት ከሚጠብቃት አደጋ አንጻር ሲታይ ይህ ጥሪ የፀረ ሻዕቢያው ትግል የማይነጠል አካል መሆኑ ነው። ሻዕቢያና ሠርጐ ገቦች የሃገራችን ችግሮች በሰላም ሳይሆን በትርምስ፣ በዴሞክራሲ ሳይሆን በመተላለቅ ሊፈቱ የሚችሉ በማስመሰል የኢትየጵያን ህልውና ክፉኛ በመፈታተን ላይ ናቸው። በመሆኑም ዲሞክራሲና ብሔራዊ ውይይት ስንል ዶሮ ብታልም ያን ጥሬዋን እንዲሉ አንዳንድ የወያኔ መሪዎች የሥልጣን ሽሚያ መሰላቸው እንጂ በእኛ በኩል ይህ ጥሪያችን የነሻዕቢያ ሤራ ከማክሸፍ ሌላ ትርጉም ሊሰጠው አይገባም።</p>

<p><span class="underline">ጦቢያ፦</span> አቶ አረጋዊ በርሄ ቀድሞ የወያኔ መሪ መሆናቸው ይታወቃል። እርስዎ የመኢሶን መሪ ሆነው ቆይተዋል። የድርጅቶቻችሁ ባአት (ኮንስቲቱኤንሲ) የት ነው? ምንድን ነው?</p>

<p><span class="underline">ዶ/ር ነገደ፦</span> ከአቶ አረጋዊ ጋር ከመጀመሪያው የፓሪስ ጉባኤ ጀምረን ነው የምንተዋወቀው። ለሁለተኛው ጉባኤ ዝግጅትም ከጥንስሱ ጀምረን አብረን ሠርተናል። ለዚህ ጉባኤ መሳካትም ብዙ የደከመ ሰው ነው። ኢትዮጵያዊ የሆነ ራእይ ያለው ታጋይ መሆኑንም ለመገንዘብ ችያለሁ። ሌሎቹን ጥያቄዎች እሱ ራሱ ቢመልስ የሚሻል ይመስለኛል።</p>

<p>መኢሶንን በተመለከተ እንደማንኛውም በመድብለ ፓርቲ ሥርዓት ውስጥ ለመታገል እንደሚፈልግ የፖለቲካ ድርጅት የመንቀሳቀሻ አካባቢው (ጮንስቲቱአንችይ) መስፋት ወይም መጥበብ የሚወሰነው ባለው የፖለቲካ ፕሮግራም፣ ይህንን ፕሮግራም አንግቦ ለመታገል በሚያሳየው ታታሪነትና በሕብረተሰቡ ውስጥ «ይህ ድርጅት የኔ ነው» ብሎ ሊያቅፈው የሚፈልገው የሕብረተሰብ ክፍል መብዛቱ ወይም ማነሱ እየታየ ነው። ዲሞክራሲና ነጻ ምርጫ በሌለበት ሁኔታ ይህ ኰንስቲቱኤንሲ ምን ያህል ስፋት እንዳለው መናገር አይቻልም። የሆነ ሆኖ መኢሶን ዛሬም እንደትላንቱ በእኩልነትና በወንድማማችነት ላይ ለሚገነባ የኢትዮጵያ አንድነት፣ ከማህበራዊ ፍትህ በምን ዓይነት ለይቶ ለማያየው የኢኰኖሚ ልማትና እድገት፣ ትርጉምና ክብር ካለው ሕልውና ነጥሎ ለማያየው የኢትዮጵያ ብሔራዊ ነጻነትና ሉአላዊነት ይታገላል። ይህንንም ራእይ በተግባር ለመተርጐም እንደማንኛውም ድርጅት የራሱ የአደረጃጀት ስልት፣ የራሱ ስትራቴጂና የራሱ ቅደም ተከተሎች አሉት።</p>

<p>ዛሬ ባለንበት ወቅት የዚህ ቅደም ተከተል ዋና ገጽታ ማንም አገር ወዳድና ዴሞክራት ኢትዮጵያዊ ሊኖረው ይገባል ከምንለው ቅደም ተከተል ወይም ትኩረት የተለየ ሊሆን አይችልም። የባሻገሩን ለቀቅ አርጐ የሽግግሩን ጥያቄ አጥብቆ መያዝና ለዲሞክራሲ መደረግ ባለበት የጋራ ትግል ላይ መረባረብ ያስፈልጋል። የኛ ብቻ ሳይሆን በኢትዮጵያ ተቃዋሚ ፖለቲካ ድርጅቶች ኅብረት (ኢተፖድኅ) ውስጥ የተካተቱትና ከዚያም ውጭ ያሉ ኢትዮጵያውያን የሚታገሉት በዚች አገር ዲሞክራሲያዊ ሥርዓት እንዲገነባና ሥር እንዲሰድ ነው። ዛሬ በሃገር ውስጥም ሆነ በውጭ የሚገኙ የመኢሶን አባላትና ደጋፊዎች የሚደክሙት ይህንን የጋራ ትግል ፈር ለማስያዝ በሚደረገው የኢትዮጵያውያን ጥረት የቻሉትን አስተዋጽኦ ሁሉ ለማድረግ ነው። ለጋራ ዓላማ የጋራ ትግልን ስትራቴጂ ማስቀደም መሥራትን በተለይ ከመጀመሪያው የፓሪስ ጉባኤ አንስተን ያመንበት፣ እንደ አበራ የማነ አብ የመሰለ መሪያችንን ከትግል ሜዳ ማራቅን ያህል ከባድ መስዋእትነት የከፈልንበት ዓላማ ነው። በሃገራችን የዲሞክራሲው ሂደት ዳብሮ ለነጻ ምርጫ አመቺ የሆነ የኃይል ሚዛን እስኪመቻች ድረስ ለዚህ የጋራ ዓላማ ቅድሚያና ትኩረት እየሰጠን ትግላችንን እንቀጥላለን።</p>

<p><span class="underline">ጦቢያ፦</span> ከመጀመሪያው የፓሪስ ስብሰባ በኋላ የአማራጭ ኃይሎች ምክር ቤት ተቋቁሟል። የሁላችሁንም አቋም ምክር ቤቱ ይወክላል? ከሆነ ለምን ሁለተኛው የፓሪስ ጉባኤ ተጠራ? አማራጭ ኃይሎች ምክር ቤትስ ለምን ተዳከመ?</p>

<p><span class="underline">ዶ/ር ነገደ፦</span> የአማራጭ ኃይሎች ምክር ቤት የተቋቋመው አብዛኞቹ የፓሪስ ጉባኤ ጠንሳሽ ድርጅቶች ባልተሳተፉበት ጉባኤ ቢሆንም ከራሱ «አማራጭ ኃይሎች» ከሚለው ስም አንስቶ እስከተቋቋመበት መሠረታዊ ሠነድ ድረስ የፓሪሱ አስተባባሪ ኰሚቴ ባቀረበው የመንደርደሪያ መሠረት የተዋቀረ ስብስብ ነው። ይህ ስብስብ የተለያዩ ዴሞክራሲያዊ ተቃዋሚ ኃይሎች በኢኰኖሚ፣ በሶሻልና በተለያዩ የህብረተሰቡ ጥያቄዎች ላይ የተለያዩ ፕሮግራማቸውን እንደያዙ ሆነው በጋራ በሚስማሙባቸው ጥያቄዎች ላይ ትግላቸውን ማስተባበር እንዲችሉ ታስቦ የተጠነሰሰ መድረክ ነበር። እነዚህ የጋራ ትግላችን መድረክ ይሆናሉ ተብለው የታሰቡት ነጥቦች የዲሞክራሲ መብቶች ጥያቄ፣ የብሔር/ ብሔረሰቦች መብትና የኢትዮጵያ አንድነትና ሉአላዊነት ጉዳይ፣ የነጻ ምርጫና የዲሞክራሲያዊ ሕገ መንግሥት ጥያቄ ነበሩ። በተሰበጣጠሩ ምክንያቶች በነዚህ የጋራ አቋሞች ላይ የጋራ ትግል ለማድረግ የውስጡንና የአገር ውጩን ተቃዋሚ ኃይል ለማስተባበር የተደረገው ጥረት ሳይሳካ ቀረ።</p>

<p>በመሃል አማራጭ ኃይሎች ምክር ቤት እነዚህን አነስተኛና የጋራ የሆኑ ዲሞክራሲያዊ አቋሞች እንደያዘም ቢሆን ከነዚህ በተጨማሪ በማህበራዊና በኢኰኖሚ እንዲሁም በሌሎች ጥያቄዎች ላይ የራሱ ፕሮግራምና ራእይ ያለው ግንባር ሆኖ በህጋዊነት ተመዘገበ። ይህ የፓርቲ ፕሮግራሙ ብዙ ዜጐችን ሊያሰባስብለት እንደሚችል መጠራጠር አይቻልም። ነገር ግን እዚያው በዚያው ደግሞ የኢትዮጵያ ተቃዋሚ ኃይሎችን በሙሉ የማሰባሰብ እድሉ አከተመ።</p>

<p>ሌላውን ሁሉ ትተን ለምሳሌ በሀገራችን ወሳኝ የሆነውን የመሬት ባለቤትነት ጥያቄ ብንወስድ የምናየው ነገር አለ። ፓሪስ አንድ በእዚህ ላይ አቋም አልወሰደም። ተሳታፊ ድርጅቶች በዚህ ጥያቄ ላይ ተመሳሳይ አቋም ስላልነበራቸው ብቻ ሳይሆን የተቃዋሚ ድርጅቶች የትግል ትብብር ዓላማ ሁኔታዎችን ለነጻ ምርጫ ማመቻቸትና ከነፕሮግራማቸው ሕዝብ ፊት መቅረብ በመሆኑ ነው። አሁን አማራጭ ኃይሎች መሬት የግል ሀብት መሆን አለበት የሚል አቋም ወይም ፕሮግራም ይዞ ወጣ። በዚህ ጥያቄ ላይ የተለየ አቋም ያላቸው የፖለቲካ ድርጅቶች /ለምሳሌ እንደ ኦሮሞ ብሔራዊ ኰንግረስ/ በአማራጭ ኃይሎች ምክር ቤት ፕሮግራም ሊወከሉ አይችሉም ማለት ነው።</p>

<p>ባጭሩ አሁን ባለው ሁኔታ አማራጭ ኃይሎች በሃገሪቱ እንደ አንድ ዋና ተቃዋሚ ኃይል ሊወሰድ ይችላል እንጂ ተቃዋሚዎችን በሙሉ የሚሰበስብና የሚወክል ድርጅት ሆኖ ሊወሰድ አይችልም። እንዲያውም ሁለተኛው የፓሪስ ጉባኤ ያስፈለገበት አንዱ ምክንያት ዝቅተኛና ሁሉን ሊያስማማና ሊያካትት የሚችል የጋራ ሰነድ ነድፎ በዚህ አነስተኛ የጋራ አቋም ላይ ብቻ የጋራ ትግል የሚፋፋምበትን ሁኔታ ለማመቻቸት ነው።</p>

<p>አማራጭ ኃይሎች ለምን ተዳከመ ለተባለው መቸም ድክመቱን በዚህ ድርጅት ላይ ብቻ መጣል ትክክል አይሆንም። የሁላችንም ድክመት ነው። ለዚህ ድክመታችን ተጠያቂ ማነው የሚለው ጥያቄ ደግሞ የወያኔ አፋኝ አገዛዝ ነው በሚል መልስ ብቻ ሊሸኝ የሚችል አይመስለኝም። ለዲሞክራሲ የሚደረገውን ትግል ምን ግፈኛና አፋኝ አገዛዝ ቢሆን ፀረ ዲሞክራቱ አገዛዝ አገደብን፣ አፈነብን ብለን ይህንን እንደዋና ምክንያት ካቀረብን የማንወጣው አዙሪት ውስጥ እንገባለን። የፀረ ዲሞክራቲክ አገዛዝ መስፈን ብቻውን ለዲሞክራሲ የሚደረገውን ትግል ዘላቂነት ባለው ሁኔታ የትም መቼም ሊገታና ሊያከሽፍ አይችልም። ይህ ቢሆን ኖሮ በደቡብ አፍሪካ ዘረኛው አገዛዝ ባልፈራረሰ ነበር። ይህ ቢሆን ኖሮ ዛሬ በደርዘን የሚቆጠሩ የአፍሪካ አገሮች ለዲሞክራሲና ለመድብለ ፓርቲ ሥርዓት ባልበቁ ነበር። ይህ ቢሆን ኖሮ ኢንዶኔዥያን ለሰላሳ ዓመት አንቀጥቅጦ የገዛው የጄኔራል ሱሃርቶ መንግሥት በተማሪዎች ሰላማዊ ሰልፎችና በሕዝብ ግፊት ተፍረክርኰ ባልወደቀ ነበር።</p>

<p>ዋናው ጥያቄ የሥርዓቱ አፋኝነት ሳይሆን በዚህ አፈናና ጭቆና ለተንገፈገፈውና ለመታገል ለሚፈልገው ሕዝብ፣ ለሀገሪቱ ተጨባጭ ሁኔታ ተስማሚ የሆነ የትግል ስልትና ታክቲክ እያወጡ ትግሉ ከእለት እለት እያየለና አገዛዙን እያስጨነቀ፣ እየከፋፈለና እያዳከመ የሚሄድ «በጐ አዙሪት» ውስጥ የመግባት ጥያቄ ነው። እስካሁን እንዲህ ዓይነቱ «በጐ አዙሪት» ውስጥ እንዳንገባ ያደረጉን ብዙ ምክንያቶች አሉ። ከነዚህ ውስጥ ከመጀመሪያው የፓሪስ ጉባኤ በኋላ ለጋራ ድክመታችን ምክንያት የሆኑትንና አሁን ደግሞ እንዳይደገሙ ልንጠነቀቅባቸው የሚገቡንን አንድ ሁለት ነጥቦች ማንሳት እወዳለሁ።</p>

<p>የመጀመሪያው ነጥብ በተቃዋሚ ኃይሎች ሰፈር በጋራ አቋም ላይ በጋራ ለመቆም ያየነው ጽናት አነስተኛ መሆኑ ነው። ከመጀመሪያው የፓሪስ ጉባኤና ከአዲስ አበባው ጉባኤ በኋላ በተነደፉት ሰነዶች አማካኝነት ያኔ የነበረውን ሕብረትና የጋራ ትግል መንፈስ ሁላችንም መንከባከብ ነበረብን። በውስጥና በውጭ ያለነው ተቃዋሚዎች በየትግሉ ምዕራፍ የሚከሰቱትን ችግሮች በጋራ እየመረመርን በጋራ ለማሸነፍና የሕዝባችንን የነጻነት ቀን ለማፋጠን የሚያስችሉንን መዋቅሮችና መድረኰች እያመቻቸን ህብረታችንን ማዳበር ነበረብን። ከዚህ ይልቅ ከአዲስ አበባው ጉባኤ ማግሥት አንስቶ ከሞላ ጐደል ሁሉም መልሶ የራሱን የብቻ ትግልና አማራጭ ጐዳና፣ የራሱን የትግል ስትራቴጂና ቅደም ተከተል የሚያራምድበት ምዕራፍ ውስጥ ገባን። በዚህ ላይ የወያኔ መሪዎችና አንዳንድ ባዕዳን የውጩን ተቃውሞ ኃይል በሃገር ውስጥ ካለው ተቃዋሚ ኃይል ለመክፈል ያደረጉት ጥረት ሲጨመር የሕብረት ትግላችን ደብዛው የጠፋበት ሁኔታ ተፈጠረ። ፓሪስ ሁለት የተጠራው ይህንን ሁኔታ አርሞ እንደገና የትግል ህብረታችንን ግልጽና ቀላል በሆኑ ዲሞክራሲያዊ ዓላማዎች ላይ ለመመስረት ነው። ይህ ጥረታችን እንደገና ታጥቦ ጭቃ እንዳይሆን ራሳችን የፈጸምናቸውን ስህተቶች እንዳንደግም መጠንቀቅ ይኖርብናል። በሌላ በኩል ደግሞ ሌሎች የሚቃጡብንን የመከፋፈል ሙከራ ነቅተን መጠበቅና ማክሸፍ ይጠበቅብናል።</p>

<p>በአንዳንድ አካባቢዎች የምንሰማው አሁንም የሃገር ውስጡን ተቃዋሚ ኃይሎች ውጭ ካለው ተቃዋሚ ኃይል ለመክፈል ሙከራዎች ተጀምረዋል። ይህ መጠበቅ ያለበት ክስተት ነው። በእኔ ግምት የዲሞክራሲያው ሂደት ይጐልብት፣ ነጻ ምርጫ ይካሄድ፣ የሃገራችን ችግሮች በብሔራዊ ውይይት ይፈቱ ብለን ያቀረብነውን ጥሪ ወያኔ አፍ አውጥቶ ሊቃወመው አይችልም። የሚሞክረው በተለመደ ሤረኛ አሠራሩ ማክሸፍ ወይም ትርጉም ማሳጣት ነው። ዋናው ጥያቄ ለዚህ በምንም ዓይነት በአክራሪነት ሊፈረጅ ለማይችል ሃገራዊና ዲሞክራሲያዊ ጥሪ አሉታዊ ወይም አዎንታዊ መልስ የመስጠት ጥያቄ ሆኖ ሳለ ወያኔና ደጋፊዎቹ ተቃዋሚዎቻቸውን ራሳቸው ለመምረጥና ለመመልመል የሚሞክሩበት ሁኔታ ይታያል።</p>

<p>በዲሞክራሲያዊነቱ የማያወላዳና በብሔራዊ ኃላፊነት ስሜቱ ምንም የማይወጣለት የጋራ አቋም ይዘው የሚታገሉ ኃይሎችን ለመከፋፈል የሚያደርጉት ሙከራ «እንደምንም እናግባባቸዋለን» ብለው ከንቱ ተስፋ የጣሉባቸውን ተቃዋሚዎች በዚህ የጋራ ሰነድ ተመርኩዘው እስከመጨረሻው ይፋለሙናል ብለው ከሚፈሯቸው ተቃዋሚዎች ለመነጠል እንደሆነ ግልጽ ነው። ካለፈው ልምዳችን ሁላችንም ብዙ ትምህርት ቀስመናልና እዚህ ወጥመዳቸው ውስጥ የሚገባና ፓሪስ ሁለት እንደገና ለሕዝባችን የፈነጠቀውን የተስፋ ጭላንጭል መልሶ የማውደም ኃላፊነት የሚቀበል ያለ አይመስለኝም።</p>

<p>ሁለተኛው የድክመታችን ምክንያት የተቃዋሚ ድርጅቶች ትግል ከዋናው ባለጉዳይ ከኢትዮጵያ ሕዝብ የእለት ተእለት የመብትና የሕልውና ችግሮቹ ይህ ሕዝብ በግብታዊነት በማካሄድ ላይ ካለው ትግል ለማዋሃድ አለመቻላችን ይመስለኛል።</p>

<p>የኢትዮጵያ ችግሮች መሠረታዊ ምንጫቸው ወያኔ የተከለው ግፈኛና ኢፍትሃዊ አገዛዝ ነው። ይህ አገዛዝ በሕብረተሰቡ ውስጥ ከአሸዋ የበዙ የፖለቲካ፣ የኢኰኖሚ፣ የማህበራዊ ኑሮና ፍትህ ችግሮች እንዲፈሉና እንዲባባሱ ያደረገ አመራር ነው። ዋናው ችግርና የመፍትሔው ቁልፍ ፖለቲካ ቢሆንም የትግል መስክ እንደችግሮቹ የተሰበጣጠረና ከአሸዋ የበዛ ነው። ከዚህ መሠረታዊ ሃቅ ካልተነሳን በአንድ በኩል ያለው አደጋ ትግላችንን በፖለቲካዊ ጥያቄዎች ላይ ብቻ የሚያተኩር፣ በፖለቲካ የነቃውን ክፍል ከማንቀሳቀስ የማያልፍ የጥቂቶች ትግል የማድረጉ አደጋ ነው። ሌላም ቁም ነገር አለ። ዛሬ በሃገራችን እንደኛ የሰው ልጅ መብት፣ ነጻ ምርጫ፣ ዲሞክራሲያዊ ህገ መንግሥት አይበሉ እንጂ በሚሊዮን የሚቆጠሩ ዜጐች የወያኔ አገዛዝ በኑሯቸው፣ በመብታቸው በህልውናቸው ስለመጣባቸውና ሌላ ምንም ምርጫ ስላልሰጣቸው የእለት ተእለት ትንቅንቅ ላይ ይገኛሉ። ይህ በየእለቱ በዓይናችን ሥር በግብታዊነትና በአልሞት ባይ ተጋዳይነት እየፈነቀለ የሚወጣውና ሰብሳቢም ሆነ አመራር ያጣ ትንቅንቅ ነው። ዛሬ ሃገራችን ባለችበት ሁኔታ ይህ የሚሊዮኖች ግብታዊ ትንቅንቅ አማራጭ አቅጣጫ እያሳየና እያስተባበረ የሚመራው የፖለቲካ ኃይል ካላገኘ ኢትዮጵያ ለአክራሪዎችና ለደመኛ ጠላቶቿ ብቻ የሚያመቹ ፍንዳታዎችና ውስብስብ ችግሮች እንዳያጋጥሟት እሰጋለሁ፡</p>

<p>በየአምስት ዓመቱ ከሚደረጉ ምርጫዎች አንጻር ነጻ ምርጫ፣ ዴሞክራሲያዊ ሕገ መንግሥት ለሚለው ስትራቴጂያዊ ዓላማ መቆምና መታገል ደግሞ ብቻውን ይህንን አደገኛ ክፍተት አይዘጋውም። ለዲሞክራሲ የሚያደላ የኃይል ሚዛን ለመፍጠር የግድ አስፈላጊ የሆነውን ህዝባዊ የእለት ተእለት ትግልም አይተካውም። የቅድመ አብዮት ዘመኑን ትግል ዘወር ብለን ብንመለከት «መሬት ለአራሹ» የተባለው ስትራቴጂያዊ መፈክር ከተነሳ በኋላ ለአስር ዓመታት ያህል አገዛዙን ማዋከብና ማዳከምና መከፋፈል የተቻለው ነጋ ጠባ «መሬት ላራሹ» በሚል መፈክር ስር ሰልፍ በመውጣት አልነበረም። ትግሉ ከዓመት ዓመት እየሰፋና እየተፋፋመ የሄደው ከዚህ መፈክር ጋር ቀጥታ ግንኙነታቸው በማይታይ የተሰበጣጠሩ ጥያቄዎች ዙሪያ እየተንቀሳቀሱ ፊውዳሉን መንግሥት በመጋፈጥ ነበር።</p>

<p>አሁንም ከዚህ ሌላ አይታየኝም። በፖለቲካ እምነትና ራእያቸው፣ በሃገር ፍቅር ስሜታቸው ተገፋፍተው ለመታገልና ለመሰዋት የተደራጁት በሺህ የሚቆጠሩ ዜጐች የወያኔ አገዛዝ አንገፍፏቸው በግብታዊነት ለመብታቸውና ለህልውናቸው በመታገል ላይ ካሉት ሚሊዮኖች ጋር ትግላቸውን ካላቀናጁ የሃገራችን ነገር ሚዳቆ በዚህ ቅዝምዝም በዚያ ሆኖ ሲቀጥል ይታየኛል።</p>

<p><span class="underline">ጦቢያ፦</span> ስለሚመጣው ብሔራዊ ምርጫ ያለዎት አስተሳሰብ ምንድን ነው? እናንተስ ምን ያህል ተዘጋጅታችኋል?</p>

<p><span class="underline">ዶ/ር ነገደ፦</span> ከፍ ብዬ እንዳልኩት ለውይይቱ ጥሪ መንግሥት ምን መልስ ሰጠ የሚለውን ጥያቄ በሁለተኛ ደረጃ እንደምናየው ሁሉ ይህንን የ1992 ዓ.ም ምርጫም እንደ ትግላችን አልፋና ኦሜጋ አርጐ መቁጠር ስህተት ነው እላለሁ። የኢተፖድህ ዋና ዓላማ በአትዮጵያ ዲሞክራሲ እንዲሰፍን መታገል ነው። በዚህ አማካኝነት ወደ ነጻ ምርጫና ወደ መድብለ ፓርቲ ሥርዓት ለመሸጋገር በጋራ ለመታገል ተነስተናል። ለዚህ መሳካት ደግሞ ከእለት እለት በይበልጥ እየተደራጀንና የኢትዮጵያ ሕዝብ ይህንን ዲሞክራሲያዊ አማራጭ የራሱ አማራጭ አርጐ እንዲወስደውና ከእለት እለት በይበልጥ እየተደራጀ እንዲታገል ጥረት እናደርጋለን። ምርጫ የሚሉ ነገር በእርግጥም ነጻና ርትአዊ ሊሆን የሚችለው የዚህ የዲሞክራሲ ሂደት ውጤት ሲሆን ብቻ ነው። ነጻ ምርጫ የፀረ ዲሞክራሲ ሥርዓት የቀብር ሥነ ሥርዓት እንጂ የዲሞክራሲ ሥርዓት አዋላጅ ኃይል ሊሆን አይችልም። የትም ሆነ ምንጊዜም እንደዚህ ዓይነት የቅደም ተከተል መምታታት ሲኖር ለዲሞክራሲ የበጀ ነገር ፈልቆ አያውቅም። ቅደም ተከተሉም ተምታቶ ሲቀርብ የሚያግዘው ፀረ ዲሞክራሲውን ሥርዓት ብቻ ነው።</p>

<p>ዲሞክራሲ በቅድሚያ ባልሰፈነባቸው ህብረተሰቦች ሁሉ የሚደረጉ ምርጫዎች ራሱ አገዛዙ ሳይቀር ህብረተሰቡን አፍኖ ለመያዝ ከሚጠቀምባቸው መሣሪያዎች መሃል እንኳን እንደ እንጀራ ልጅ በሁለተኛ ደረጃ የሚያያቸውና የሚንቃቸው ሂደቶች ናቸው። ከአገዛዙ መሣሪያዎች ለምሳሌ ሠራዊት ከድቶ መንግሥት ሊገለብጥ ይችላል። በፀረ ዲሞክራቲክ መንግሥት የተቋቋመ የምርጫ ቦርድ ከድቶ ያልተጠበቀ ውጤት ያመጣበትና መንግሥት የተቀየረበት ሁኔታ ግን ታይቶም ተሰምቶም አይታወቅም። ከዚህ የተነሳ ነው ደግሞ መንግሥት የሚንቃቸውን ያህል ሕዝቡ ደግሞ ከመጤፍ የማይቆጥራቸው።</p>

<p>ያለ ዲሞክራሲ የሚካሄዱ ምርጫዎች ፋይዳ ቢስ ናቸው ስለተባለ ግን በአንዳንድ ሁኔታዎች አደገኛ አይሆኑም ማለት አይደለም። አፋኙ መንግሥት ለውጥን ለማዘግየት፣ የተቃዋሚዎችን ሰፈር ለመከፋፈል፣ ሕዝቡን ግራ ለማጋባት ይጠቀምባቸዋል። የሃገራችን ዲሞክራሲያዊ ኃይሎች እንዲህ ዓይነቱ ወጥመድ ውስጥ ዘው ብለው እንዳይገቡ በጣም መጠንቀቅ ይኖርባቸዋል። በዲሞክራሲ ሂደትና በነጻ ምርጫ መሃከል ስላለው ግንኙነት ግልጽና የማያሻማ የጋራ አቋም መያዝ ይኖርባቸዋል። የፓሪስ ሁለት አንዱና ዋናው ድል ይህንን ዓይነቱን የጋራ አቋም ማስያዙ ስለሆነ በሱ ጸንቶ መቀጠል የወያኔን የመከፋፈል ሴራ ለማክሸፍ ዓይነተኛ መሣሪያ ነው።</p>

<p>የጋራ ትግላችንና ትኩረታችን መጭው ምርጫ ሳይሆን የዲሞክራሲው ትግል ሥር መስደድ መሆን ይኖርበታል። ካሁኑ ዲሞክራሲው ትግል ላይ ካተኰርንና ሕዝባችንን ለዚህ ትግል በሕብረት ለማንቀሳቀስ ከቻልን የመጣ ቢመጣ ትግላችን ከእለት እለት እየሰፋና እየዳበረ የሚሄድበትን ሁኔታ እያመቻቸን ሄድን ማለት ነው። የኛ ትኩረት መጪው ምርጫ ላይ ሆኖ የሕዝባችንም ትኩረት እዛ ላይ ብቻ እንዲሆን ካደረግን ግን ከ1992 ዓ.ም በኋላ ደግሞ እስከሚቀጥለው ምርጫ ድረስ የምንለው ያጣን እንዳይመስልብን እሰጋለሁ።</p>

<p>በዚህ ፀረ ሕዝብ ሥርዓት ሥር በሕብረተሰባችን ፊት ከአሸዋ የበዙ የፖለቲካ፣ የኢኰኖሚና የማህበራዊ ኑሮ የእለት ተእለት ሕልውና ጉዳዮች አፍጥጠውና እንደዚሁ ከአሸዋ የበዙ የወያኔን መታገያ መስኰች እያሉ እነዚህን ችላ ብሎ ምርጫ ላይ ብቻ ማተኰር ትግላችንን በየአምስት ዓመቱ ቀነ ቀጠሮ ይዞ የሚያገረሽ የምርጫ ሰሞን ግርግር እንዳያስመስልብን መጠንቀቅ ይኖርብናል።</p>

<p>ይህ ሁሉ ስለተባለ የዛሬ ዓመት ተኩል ይደረጋል የተባለውን ምርጫ እንደሌለ ነገር እንቁጠረው ማለት አይደለም። ወያኔ በበኩሉ እየተዘጋጀበት እንደሆነ እያወቅን እኛም ዝም ብለን አንቀመጥም። ከፓርላማው ወንበሮች ከ98 ከመቶ በላይ እየተቆጣጠረም ቢሆን ነጻ ምርጫ አካሂጃለሁ እያለ ሲከራከር ቢቆይም ፈረንጆች «ተው እያስመሰልክ ነው» ብለው መጨቅጨቅ ላይ እንደሆኑም እናውቃለን። የተገኘው ዘዴ ለታማኝና ራሱ በቅድሚያ ይስማሙኛል ብሎ ለመረጣቸው ተቃዋሚዎች ከፓርላማው ወንበር አስርም፣ ሃያም ከመቶ በቅድሚያ ተቋርጦ ማስገባትም እንደሆነ ከብዙ ምንጮች ዜናዎች ደርሰውናል። ከመጪው ምርጫ አንጻር አንዱ ተግባራችን ይህንን ሴራ ነቅቶ መታገልና ርቃኑን እስኪቀር ማጋለጥ መሆን ይኖርበታል። የዚህ ትግላችን ሰኬታማነት የሚለካው እስከዚህም ድረስ የዛሬ ዓመት ተኩል ያልተጭበረበረ ምርጫ በመካሄዱ አይደለም። ቁም ነገሩ ሴራውና ተባባሪዎቹ ከወዲሁ መጋለጣቸውና በተቃዋሚዎች ሰፈር ክፍፍልን በሕዝባችን መንፈስ ውዥንብርን ለመንዛት የሚያደርጉት ርኩስ ጥረት ከወዲሁ ከሽፎ ለቀጣዩ ትግል አመቺ ሁኔታ መፈጠሩ ላይ ነው።</p>

<p>በመሆኑም መጭውን ምርጫ በተመለከተ ይህንን ሤራ ከማጋለጡ ትግል ጋር ተያይዞ ስለሚጠብቀን ትግል የኢተፖድህ ዓላማ ግልጽ ሆኖ መቀመጥ አለበት።</p>

<p>አንደኛ የፓሪስ ሰነዳችን ላይ ነጻ ምርጫ ስንል ዛሬ ድፍን ዓለም ስለተቀበላቸው መስፈርቶች በመነሳት ምን ማለታችን እንደሆነ በግልጽ አስቀምጠናል። አንዳንድ ፈረንጆች «ይህ ለእኛ ለሰለጠንነው እንጂ ለእናንተ አይሠራም ለዚያውም እኛ እዚህ የደረስነው መቶም ሁለት መቶም ዓመት ኳትነን ነው» እንደሚሉ እኔም እራሴ አጋጥሞኛል። ግን ለዲፕሎማሲው ትግል ተገቢ ቦታውን ብንሰጠውም የእኛ መንቀሳቀሻ (ጮንስቲቱአንችይ) የኢትዮጵያ ሕዝብ እንጂ እነሱ ስላልሆኑ በዚህ ክርክራቸውና ምክራቸው ልባችን መከፈል የለበትም። በመሆኑም ሕዝባችን በነዚህ መስፈርቶች ዙሪያ ተሰባስቦና ተደራጅቶ እንዲታገል ጥረት ማድረግ ይኖርብናል። የ1992 ዓ.ም ቀጠሮ የሚጠይቀው ካሁኑ ለነዚህ መስፈርቶች መሟላት እጥፍ ድርብ ትግል ማካሄድ እንጂ ከወዲሁ «አንሳተፍም» ብሎ አስቸጋሪና ውስብስብ ከሆነው የትግል መስክ ራስን ማግለል ወይም ደግሞ «እንሳተፋለን» ብሎ ከወዲሁ እጅ መስጠት አይደለም።</p>

<p>ሁለተኛ ደግሞ በፓሪሱ ሰነድ ላይ የተቀመጡት ዓለም አቀፋዊ መስፈርቶች መቶ በመቶ የመሟላታቸው ወይም ያለመሟላታቸው ጉዳይ አለ። ለእኛ ዋናው ጥያቄ ሕዝባችንና ታጋይ ዲሞክራሲያዊ ኃይሎች እነዚህን መስፈርቶች አንግበው ወያኔን መታገላቸውና ወደ ፊት መራመዳቸው ላይ ነው። በትግሉ ሂደት ውስጥ ሕዝባችንን ከጐናችን አሰልፈን በምናደርገው ጉዞ ትግላችን ምን ያህል ወደፊት እንደተራመደ፣ ይህ ትግላችን ምን ያህል ፍሬ እንደሰጠ በየወቅቱ መገምገም ይኖርብናል። በትግላችን ባገኘነው ፍሬ ተመርኩዘን ምርጫ ውስጥ መሳተፋችን ለዲሞክራሲ የሚደረገውን ትግል ያግዛል ብለን ከገመትን እንሳተፋለን። ሁኔታዎች በበቂ አልተሟሉም። እዚህ ምርጫ ውስጥ መሳተፍ የሃገራችንን ዲሞክራቶች ይከፋፍላል። ሕዝባችንንም ግራ ያጋባል፣ የወያኔን ፀረ ዲሞክራቲክ አገዛዝ እድሜ ያራዝማል ብለን ከገመትን ግን ምርጫው ውስጥ አንገባም። ባለፈው መስከረም መጨረሻ ላይ የኢተፖድህ አመራር የውስጥም የውጭም ተወካዮች አምስተርዳም ከተማ ባደረግነው የሥራ ስብሰባ ላይ ሁኔታዎችን ገምግሞ የመሳተፍ ወይም ያለመሳተፉ ጥያቄ የሚወሰነው በጋራ እንዲሆን መስማማታችን መጭውን ትግል ከውዥንብር የሚጠብቅ፣ ኃላፊነት የተመላበት ውሳኔ ነው እላለሁ።</p>

<p>ለመጭው ምርጫስ ምን ያህል ተዘጋጅታችኋል? ለተባለው በበኩሌ ዋናው ጥያቄ ይህ ሆኖ አይታየኝም። ዛሬ በሃገራችን ካሉ የፖለቲካ ኃይሎች ሁሉ ለነጻ ምርጫ ያልተዘጋጀ አንድ ኃይል ቢኖር ወያኔ ነው። የሃገራችን ችግሮች ዋና ገጽታ ይህ ቡድን ለነጻ ምርጫ አለመዘጋጀት ነው። ዛሬ በሃገራችን የሚደረገው ትግል ለዲሞክራሲ ያመቸ የኃይል ሚዛን በመፍጠር ይህ ቡድን ለነጻ ምርጫ እንቅፋትነቱ እንዲያከትም የሚደረግ ትግል ነው። እርግጥ የተቃዋሚዎች የመዘጋጀትና አለመዘጋጀት ጉዳይ እንደ ቀላል ነገር አይታይም። ነገር ግን አፈናና ግድያ ቆመው፣ የመደራጀት ሙሉ መብት ተረጋግጦ፣ በሃገሪቱ በሙሉ በይፋ መንቀሳቀስ፣ ጽ/ቤቶችን መክፈትና ቅስቀሳ ማድረግ የሚችሉበት ሁኔታ ከተፈጠረ በአጭር ጊዜ ውስጥ ተቃዋሚዎች በያለበት ሊከተሉ ይችላሉ የሚል እምነት አለኝ።</p>

<p>የዛሬው ትኩረታችን ይህ ለዘመናት በተፈራረቁበት አገዛዞች ግፍ ጀርባው የተላጠ የኢትዮጵያ ሕዝብ ዛሬ በደርዘን የሚቆጠሩ የአፍሪካ አገሮችን ጨምሮ ድፍን ዓለምን በማላበስ ላይ ካለው የዲሞክራሲ ጸጋ ተነጥሎ የሚዋረድበት ምንም የተለየ እርግማን እንደሌለበት ተገንዝቦ ለትግል እንዲነሳ ማድረጉ ላይ ነው። ለነጻ ምርጫ የተመቻቸ ዲሞክራሲያዊ የኃይል ሚዛን ለመፍጠር የሚደረገው ትግል ሕዝባችን በታሪኩ ለመጀመሪያ ጊዜ ሕልሙ፣ ፍላጐቱና ድምፁ የሚደመጥበትና ከቁጥር የሚገባበትን ሁኔታ በራሱ ታግሎ እንዲያመቻች ለማገዝ ነው። ዛሬ ከምንገኝበት የትግል ምዕራፍ ከወዲሁ ይህንን ወይም ያንን የፖለቲካ ቡድን ለሥልጣን የማብቃቱ ጉዳይ ቅድሚያ ከተሰጠው የኢተፖድህን የትግል ዓላማ ያጠበውና ለትግሉ ሊሰበስብ የሚችለውንና የሚገባውን ኃይል ይቀንስበታል።</p>

<p>ኢተፖድህ ነጻ ምርጫ ብቻ አይደለም። ለዲሞክራሲ ሂደትና ለነጻ ምርጫ የቆመና ለዚህ የሚታገል ስብስብ ነው። የሕብረት ትግሉ ዋና ዓላማ በምርጫ ከመሸናነፍ ዘልቆ የሚሄድ የዲሞክራሲን መስፈን የሚጠይቅ ዓላማ ነው። ዲሞክራሲያዊ ሕብረተሰብ ለመፍጠር የሚደረገው ትግል የፖለቲካ ስብስቦች እንዲደራጁ፣ እንዲያብቡና በምርጫ እንዲሳተፉ የሚደረግ ትግል ብቻ አይደለም። የሙያና ሌሎች የሲቪክ ስብስቦች፣ የኢኰኖሚ ጥቅምንም ሆነ የባህልና የህልውና መብቶችን ለማስከበር የሚሹ ኃይሎች በየመስኩና በየፈርጁ እንደልብ ለመደራጀት የሚችሉበት አካባቢ የመፍጠሩም ጉዳይ ከትግላችን አጀንዳ ውስጥ የሚገባ ጉዳይ ነው። የሲቪል ማህበረሰብ መደራጀትና ማበብ ለዲሞክራሲ መኖር የማያሳስት ምልክት ብቻ አይደለም። ለዲሞክራሲ ስር መስደድም እንደዋስትና የሚታይ ጉዳይ ነው። በመሆኑም ኢተፖድህ የትግል አድማሱን ከምርጫ ጥያቄ ሰፋ አድርጐ ከሌሎችም የሙያና የተለያዩ ማህበራት ጋር ትግግዝ የሚፈጥርበትን ሁኔታ ማጥናት ይኖርበታል።</p>

<p>ዞሮ ዞሮ በዚህ መልክ የምንታገልለት የዴሞክራሲ ሁኔታ ከተፈጠረና በዚህ ሁኔታ ነጻ ምርጫ መካሄድ ከቻለ ይህንን ምርጫ ማንም ያሸንፍ ማን የኢተፖድህ ተልዕኮ ተሳካ፣ ትግሉም አሸነፈ ማለት ይቻላል። በዚህ ምርጫ ወያኔ ቢያሸንፍ እንኳን ደረት የሚያስመታ ነገር አይኖርም። የነጻ ምርጫ መካሄድ ራሱ የመላ የሃገራችን ሕዝቦች ድል ነው ብለን እንቆጥረዋለንና።</p>

<p><span class="underline">ጦቢያ፦</span> ወደ አገር ቤት ገብታችሁ ለመታገል የምትችሉት ወያኔ/ኢህአዴግ ያወጣቸውን ሕጐች፣ ደንቦች፣ መመሪያዎች፣ ፖሊሲዎችና ሕገ መንግሥቱን ለመቀበል ስትስማሙ መሆኑ ጠቅላይ ሚኒስትር መለስ ገልጸዋል። ይህን ጉዳይ እንዴት ያዩታል?</p>

<p><span class="underline">ዶ/ር ነገደ፦</span> ወያኔ ያወጣቸውን ሕጐች፣ ደንቦች፣ መመሪያዎች፣ ፖሊሲዎችና ሕገ መንግሥቱን ሁሉ ከተቀበልን እኛስ ምኑን ተቃዋሚ ሆንነው? ተለጣፊዎችና ታማኝ ተቃዋሚዎችስ ምን ይቀራቸዋል? የዲሞክራሲ ሂደትና የነጻ ምርጫ ትልም የሚለው ሰነዳችን ለዚህ በቂ መልስ የሚሰጥ ይመስለኛል። ነጻ ምርጫ ከተባለ ፕሬስ ያስፈልጋል ብለናል። ይህን ስንል የፕሬሱ ሕግ ተቀባይነት የለውም ይቀየር ማለታችን ነው። ነጻ ምርጫ ከተባለ በዓለም አቀፍ መስፈርቶች መሠረት የዚህ አንዱና ዋናው መልኩ የዜጐች ሁሉ የመምረጥም የመመረጥም መብት ማለት ነው ብለናል። ይህም ማለት ዘረኛ የሆነውን፣ ለአንዱ ዜጋ የመምረጥም የመመረጥም መብት ሰጥቶ ሌላውን ዜጋ ደግሞ የመምረጥ እንጂ የመመረጥ መብት ተነፍገሃል የሚለውንና በሃገራችን አንደኛና ሁለተኛ ማዕረግ ዜጐች የተከለውን ዘግናኝ የምርጫ ሕግ እንቃወማለን ማለት ነው። ወያኔ ሆን ብሎ የመረጠው የምርጫ ሥርዓት ከያለበት አናሳ ጐሰኞችን ፓርላማ ውስጥ የሚያጠራቅም፣ ዘረኝነትን የሚያጠናክርና የሃገራችንን አንድነት የሚቦረቡር የምርጫ ሥርዓት ነው። ከመጀመሪያው የፓሪስ ጉባኤ ጀምረን ይህንን የምርጫ ሥርዓት ተቃውመናል። በሱ ፈንታ ከካምቦዲያ እስከ ደቡብ አፍሪካ ድረስ በሽግግር ላይ ላሉ ህብረተሰቦች ፍቱንነቱን ባስመሰከረው፣ የሃገርን አንድነት ከምርጫ ምርጫ እያጠናከረ በሚሄደው የተመጣጣኝ ውክልና ሥርዓት እንዲተካ እንታገላለን።</p>

<p>እነዚህን ለምሳሌ ያህል አነሳኋቸው እንጂ ሌሎችም ብዙ ነጥቦች አሉ። በዚሁ መጽሔታችሁ ላይ ቀደም ሲል ረዳት ፕሮፌሰር መረራ ጉዲና፣ በኋላም በኢትዮጵያ የኢተፖድህ ጽ/ቤት ሰብሳቢ አቶ ክፍሌ ጥግነህ አባተ እንዲሁም በቀስተ ደመና ሬዲዮ ዶ/ር በየነ ጴጥርስ ያስቀመጧቸው ነጻና ገለልተኛ የሆነ የምርጫ ቦርድ መቋቋምን፣ የድርጅቶች እንደልብ የመንቀሳቀስ መብት መከበርን፣ የፖለቲካና የህሊና አስረኞች መፈታትን የመሳሰሉ ቁም ነገሮችም እንዳሉም መረሳት የለበትም።</p>

<p>እነዚህን ሁሉ ነጥቦች እንዲሟሉ በግልጽ እየጠየቅንና እየታገልን በተቀጥላነት የምንጠረጠርበት ምንም ምክንያት የለም። የእኛ ችግርና ጠብ ተቀጥላ ሆናችሁ ከሚሉን ጋር ሳይሆን የጥያቄዎቹንና የቅድመ ሁኔታዎቹን መብዛት አይተው በአክራሪነት ሊወነጅሉን ከሚከጅላቸው የወያኔ ደጋፊዎች ጋር ነው። ግን ልብ ብሎ ለሚመለከት ሰው አንድ ነገር ግልጽ መሆን አለበት። እነዚህን ነጥቦች ሁሉ መደርደራችን የሚያሳየው የእኛን «አክራሪነት» አይደለም። ይሟሉ፣ ይቀየሩ፣ ይሻሻሉ እያልን የምንደረድራቸው ነጥቦች መብዛታቸው የሚያሳየው አንድ ነገር ቢኖር በወያኔ/ኢህአዴግ ሥር ሃገራችን ምን ያህል ለነጻ ምርጫ ከተመቻቸ ሁኔታ ርቃ እንደምትገኝ ብቻ ነው። እንደዚህ ያለ ሁኔታ ላይ እየተገኘን «ነገሮች ከምርጫ ምርጫ ቀስ በቀስ እየተሟሉ ይሄዳሉና በመጪው ምርጫ ተሳተፉ» የሚሉን ኃይሎች ካሉ ይህ ምክራቸው ከአንድ ገደል ጫፍ ሌላ ገደል ጫፍ እያረፋችሁ ዝለሉ የሚል ዓይነት አደገኛ ምክር በመሆኑ እኛም አንቀበለውም። የኢትዮጵያም ሕዝብ አይቀበለውም።</p>

<p>በሕገ መንግሥቱም ጉዳይ ከተቃውሞ ሌላ ምንም አቋም ሊኖር አይችልም። በአንድ ዴሞክራሲያዊ ሥርዓት ክልል ውስጥ አንድ ሕገ መንግሥት በሕዝብ ተቀባይነት አግኝቷል ቢባል እንኳን ሁለት ዓይነት ተቃዋሚ ኃይሎች ሊኖሩ ይችላሉ።</p>

<p>አንደኛው ዓይነት የተቃውሞ ኃይል ያለውን ሕገ መንግሥት ተቀብሎ በዚህ ሠነድ ክልል ውስጥ የራሱን አማራጭ የፖለቲካ ፕሮግራም ለሕዝብ ድምጽ በማቅረብ በሕዝብ ድጋፍ የመንግሥት ሥልጣን ለመያዝና ፕሮግራሙን በተግባር ለማዋል ሲል ያለውን መንግሥት የሚቃወምና የሚታገል የተቃውሞ ኃይል ነው።</p>

<p>ሁለተኛው የተቃውሞ ኃይል ሕገ መንግሥቱን ራሱን ተቃውሞ በተወሰኑ ነጥቦች ላይ እንዲሻሻል ወይም ደግሞ ጨርሶ እንዲለወጥ የሚታገል የተቃውሞ ኃይል ነው።</p>

<p>በእኛ አገርና በኢህአዴግ ሕገ መንግሥት ሥር ሊኖር የሚችለው ተቃውሞ ይኸ ሁለተኛው ዓይነት ተቃውሞ ብቻ ነው። ምርጫ አሸንፌ፣ የመንግሥት ሥልጣን ይዤ የተሸነፈውን መንግሥት የፖለቲካ ፕሮግራም ቀይሬ የራሴን የተመረጥሁበትን አማራጭ ፕሮግራም በሥራ ላይ አውላለሁ የሚለው የመጀመሪያው ዓይነት ተቃውሞ ምንም ትርጉም የለውም።</p>

<p>ባእዳን ይህንን ሕገ መንግሥት ገና የተጻፈበት ቀለም ሳይደርቅ ከዋናው ባለጉዳይ ከኢትዮጵያ ሕዝብ ተሽቀዳድመው «ዲሞክራሲያ ሕገ መንግሥት ነው» ብለውታል። እኔ ይህን ሰነድ ሳይ ከሰላሳ ዓመት በፊት በሕግ ፋኩልቲ የመጀመሪያ ዓመት የሕገ መንግሥት ኰርስ ላይ «ስታሊናዊ ሕገ መንግሥት፣ በቲዎሪና በተግባር» በሚል ርእስ ወደተሰጠን ትምህርት ነው የተመለስኩት። ይህ ሕገ መንግሥት እንዴትና ለምን ከ1936 ዓ.ም የስታሊን ሕገ መንግሥትና ከ1980 ዓ.ም የኰሎኔል መንግሥቱ ሕገ መንግሥት እንደ ሁለት ጠብታ ውሃ እንደሚመሳሰልና ለምንስ ለሃገራችን ሰላምና አንድነት አደገኛ ሰነድ እንደሆነ «የኢህአዴግ ሕገ መንግሥት ሲመረመር» በሚል ርእስ ኢዴሃቅ ተችቶበታል። እዚህ ላይ አልመለስበትም።</p>

<p>በያዝነው በምርጫ ጥያቄ አንጻር ስናየው ግን አንድ በግልጽ ማለት የሚቻል ነገር አለ። በፓሪሱ ሰነዳችን በትክክል እንደተቀመጠው ሕገ መንግሥቱ በተጨባጭ የመድብለ ፓርቲን ሥርዓት አይፈቅድም። ይህ ሕገ መንግሥት ስታሊናዊው የሕገ መንግሥት ቲዎሪ «ፕሮግራማቲክ ፖዘቲቪዝም» በሚለው ጽንሰ ሃሳብ መሠረት «ተራ» ሕገ መንግሥት ሳይሆን የፈረንሣይ የሕገ መንግሥት ምሁራን «ፕሮግራም ሕገ መንግሥት» ብለው የሚፈርጁት ሰነድ ዓይነት ነው። የአንድን ፓርቲ የፖለቲካና ርዕዮተ ዓለማዊ ራእይ፣ የአንድ ፓርቲ የሶሻልና የኢኮኖሚ ፖሊሲ የሃገሪቱ የበላይ ሕግ ብሎ በሕብረተሰቡ ላይ የሚጭን ሰነድ ነው።</p>

<p>በዚህም የተነሳ ከፍ ብዬ እንዳልኩት በዚህ በአንድ ፓርቲ ሕገ መንግሥት ሥር የመድብለ ፓርቲ ምርጫ ጨርሶ ትርጉም የሚያጣበት ሁኔታ ይፈጠራል። መጀመሪያ ነገር ይህንን ሕገ መንግሥት መቀበል ማለት የወያኔን የፖለቲካ ፕሮግራም መቀበል ማለት ይሆናል። ሕገ መንግሥቱን እንቀበላለን ግን የወያኔን ፖሊሲዎች ተቃውመን በምርጫ የእኛን ፖሊሲ ከሥራ ላይ እናውላለን የሚሉ ኃይሎች ካሉ «ምርጫ አሸንፎስ የት ለመድረስ?» የሚለው ጥያቄ ወዲያውኑ ከፊታቸው እንደሚደቀን ግልጽ ይመስለኛል። ለምሳሌ ሕገ መንግሥቱ መሬት የመንግሥት ነው ይላል። በዚህ ለሕብረተሰባችን ወሳኝ በሆነ ጥያቄ ላይ «መሬት የግል ሀብት» ይሁን ብሎ የሚነሳ ተቃዋሚ ኃይል በተዓምር ወያኔን በድምጽ ብልጫ አሸንፎ ሥልጣን ቢይዝ እንኳን የኢህአዴግ ሕገ መንግሥት እስከጸና ድረስ የራሱን ትቶ የኢህአዴግን የመሬት ፖሊሲ በተግባር ማዋል ይገደዳል ማለት ነው። የተመረጠበትን ፕሮግራም በሥራ ላይ ለማዋል ወያኔን ብቻ ሳይሆን የወያኔንም ሕገ መንግሥት «ማሸነፍ» ይገደዳል።</p>

<p>በዚህ ሕገ መንግሥት ሥር የብዙ ፓርቲዎች ለሥልጣን መፎካከር ትርጉም እንደሌለው የተለያዩ ፓርቲዎችና የፖለቲካ ፕሮግራሞች በሥልጣን መፈራረቅ እንደማይቻል ዛሬ እንኳንስ እኛ የኢህአዴግ መሪዎችና ደጋፊዎችም የተገነዘቡት ይመስላል። ከዚህ ሁኔታ ለመገላገል የሚሰነዝሩት መከራከሪያ «ተወዳድራችሁ አሸንፉና ሕገ መንግሥቱንም አሻሽሉ፣ ቀይሩ» የሚል የማያዋጣ መከራከሪያ ነው። ይህ ሕገ መንግሥቱን የማሻሻል ጉዳይ ለምሳሌ በመጀመሪያው ረቂቅ ላይ እንደነበረው በሬፈረንደም የሚቻል ቢሆን ኖሮ በእውነቱ ምንም ችግር አይኖርም ነበር። ግን እሱ ቀርቶ የማሻሻሉ ሂደት በጣም ከመቆላለፉ የተነሳ አሁን ባለው ሁኔታ ድፍን የኢትዮጵያ ሕዝብ ይህ ሕገ መንግሥት እንዲሻሻል ድምጽ ቢሰጥ እንኳን ከሕዝቡ ሩብ ከመቶ የማይሆነው የሐረር ክልል አሻፈረኝ ካለ ሕገ መንግሥቱ የሚሻሻልበት ሁኔታ የለም። ይህ ሕገ መንግሥት ፀረ ዲሞክራቲክ ብቻ ሳይሆን አደገኛ ነው ያልነውና በፓሪሱ ሰነዳችን ላይ የሕገ መንግሥት ማሻሻሉ ሂደት ዲሞክራሲያዊ እንዲሆን የጠየቅነው ለዚህ ነው።</p>

<p>ባጭሩ በወያኔ ሕገ መንግሥት አንጻር ሊኖር የሚችለው ተቃውሞ ከላይ ያልኩት ሁለተኛው ዓይነት ሕገ መንግሥቱ እንዲሻሻልና እንዲለወጥ የሚጥር ተቃውሞ ብቻ ነው። ይህም ደግሞ የአንድ ሕዝብና ይህንን ሕዝብ የሚወክሉ ተቃዋሚ ኃይሎች የማይገሰስ ዲሞክራሲያዊ መብት ነው። ከጥቂት ዓመታት በፊት «ህገ መንግሥቱን ካልተቀበላችሁ.....» ሲሉ የነበሩት ጠቅላይ ሚኒስትር መለስ ዜናዊ እንኳን ዛሬ ቀልብ ገዝተው በሰላማዊ ዘዴ እስከሆነ ድረስ ሕገ መንግሥቱንም እየተቃወሙ በፖለቲካው ሂደት ውስጥ መሳተፍ እንደሚቻል የተቀበሉ ይመስላል።</p>

<p>ይህ ሁሉ ግልጽ ከሆነ ዘንዳ አንድ ሁለት ነገሮችን ማለት እፈልጋለሁ። መጀመሪያ ነገር ግን መንግሥቱን አንቀበለውም። ምርጫ በዚሁ ሕገ መንግሥት ሥር ትርፍ ልፋት ነው ስለተባለ ከላይ ስለምርጫ ቅድመ ሁኔታዎች የተዘረዘሩት ነጥቦች ከተሟሉ «ሕገ መንግሥቱ እስኪሻሻል ወይም እስኪለወጥ ድረስ ምርጫ ሂደት ውስጥ አንሳተፍም» ማለት አይደለም። አንድ ምርጫ ነጻና ዲሞክራሲያዊ እንዲባል ምን ምን መስፈርቶች መሟላት እንዳለባቸው በሰነዳችን ላይ እንዳስቀመጥን ሁሉ አንድ ሕገ መንግሥትም ዲሞክራሲያዊ እንዲባል ምን ምን መስፈርቶችን ማካተት እንዳለበት በግልጽ አስቀምጠናል። እነዚህ ነጥቦች በሃገራችን ሕገ መንግሥት ውስጥ የሚካተቱት እኛ ቤት ዘግተን ከወያኔ ጋር በመወያየታችን ሳይሆን የኢትዮጵያን ሕዝብና የሃገራችንን ታጋይ ኃይሎች አንቀሳቅሰን ወያኔንና ሕገ መንግሥቱን ስንታገል ነው። በመሆኑም የምርጫ ሁኔታዎች ተሟልተዋል ብለን ከገመትን ምርጫው ውስጥ ይህንን ሕገ መንግሥት ለማጋለጥና የኛን አማራጭ ለሕዝብ ለማስጨበጥ የማንሳተፍበት ምክንያት አይኖርም።</p>

<p>ሁለተኛው ነጥብ «አለቅጥ ቅድመ ሁኔታዎች አንዛዛችሁ፣ ትንሽ አበዛችሁት፣ ወያኔ ይህንን ሁሉ መቀበል ያስቸግረዋል። ስለዚህ «የሚመስል ነገር ብቻ ብትጠይቁ ይሻላል» የሚሉ አንዳንድ ወገኖች ሊኖሩ ይችላሉ። «አበዛችሁት» ሊባል የሚቻለው እነዚህ ነጥቦች ከወያኔ ብንለምን ነበር። እኛ ግን የተነሳነው ግልጽና ዲሞክራሲያዊ ዓላማችንን ይዘንና ይህንን ለሕዝብ አስጨብጠን ወያኔን መታገል ስለሆነ «በዛ» የሚባል ነገር ሊኖር አይችልም።</p>


</body>
</html>
