<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro:- xema beyeferju</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአዘጋጁ ቢሮ</h1>
<h2 class="align-center">ሸማ በየፈርጁ</h2>


<p>በሻዕቢያ ግፊት ወደማንፈልገው የጦርነት ሁኔታ ውስጥ ገብተናል። በመሆኑም ከዘጠኝ ወር የዲፕሎማሲ ትግል በኋላ ከመላው ኢትዮጵያ የተውጣጡ የአገሪቱ ልጆች በሙሉ ፈቃደኝነትና በአገር ፍቅር ስሜት ዘምተው የአገራቸውን ክብር ከአሥመራ አምባገነኖች እየተከላከሉ ይገኛሉ። የሻዕቢያ መንግሥት ጦርነት እንዳይጀምር ከመላው ዓለም የቀረበለትን ተማጽኖ ለመቀበል ፈቃደኛ ባለመሆኑ የኤርትራን ሕዝብ ወደ ሌላ ዙር የጦርነት እሳት አስገብቶታል። የኤርትራ ሕዝብ በፍላጐቱም ይሁን ያለፍላጐቱ በጠመንጃ አንጋች ገዥዎቹ እየተገፋ ልጆቹን ለጦርነት ማገዶነት ሲያቀርብ፣ እርሱም ሲሞትና ሲሰደድ እነሆ ወደ 40 ዓመት ሊጠጋ ነው።</p>

<p>ኤርትራ የኢትዮጵያ ቅኝ ተገዥ ናት የሚሉ ወገኖች ተደራጅተውና ጠመንጃ አንስተው በ1983 «ናጽነት» አገኘን እስካሉ ድረስ የኤርትራን ሕዝብ ከወገኑ ከኢትዮጵያ ሕዝብ ጋር ለ30 ዓመት አዋጉ። የታሪክ አጋጣሚ ሆነና በደርግ ድክመትና በትግራይ ልጆች እገዛ የተጠቀመው ሻዕቢያ በ1983 «ኤርትራ ነፃ አገር ናት» አለ። ይህ ሁኔታ ሲከሰት ምንም እንኳን የአገሩ አንድ ታሪካዊ አካል መነጠል ቢያስከፋውም የኢትዮጵያ ሕዝብ ከእንግዲህ ጦርነት አክትሟል የሚል ግምት ነበረው። የኤርትራ ሕዝብ ፍላጐት ነው የተባለውን «ናጽነት» አልቀበልም፣ ወደጦርነት ልግባ አላለም። አሁንም ጦርነቱን የፈለገው ሻዕቢያ ነው። የትናንቱ የመብትና የነፃነት ነበር ብለን እንቀበል። ዛሬ ሻዕቢያ ገፍቶ ያመጣው ጦርነት ዓላማው ምን እንደሆነ ግን የሚያነጋግር ነው። ሻዕቢያ «ኤርትራን ማስገንጠሌ ትክክል አልነበረም። መኖር አልቻልኩም» ሊለን ይፈልጋል? ፍላጐቱ ይኸ ከሆነ ጦርነት ለምን ያስፈልጋል? ለምን በቀጥታ የሠራውን ታሪካዊ ስህተት አይናዘዝም። ወይስ «ቅኝ ገዝታችሁናልና እኛ በተራችን እንግዛችሁ» ነው የሚለን? ፍላጐቱ ይህ ከሆነ ደግሞ አያድርገውና ጦርነቱን ቢያሸንፍ እስከየት ሊመጣ ይፈልጋል?</p>

<p>በግልጽ የሚታየውና አሁንም ሻዕቢያ ለኢትዮጵያ ሕዝብ ያለውን ንቀት የሚያሳየው ግን ከአሥመራ የሚያሰራጨው ፕሮፓጋንዳ ነው። ግጭቱ በተጀመረበት ሰሞን «ትግሬን ለመቅጣት፣ አማራን ነፃ ለማውጣት፣ ኦሮሞን ለሥልጣን ለማብቃት» ተነስቻለሁ አለ። የትግራይ ሕዝብ የሚቀጣው ልጆቹ የሰሩትን ስህተት ለመድገም፣ የሻዕቢያን ዓላማ ለማራመድ፣ የኢትዮጵያን ሀብትና ንብረት የኤርትራ መቋቋሚያ ለማድረግ ባለመፈለጉ ነው። የአማራ ሕዝብ ነፃነቱን፣ የኦሮሞ ሕዝብ በትረ ሥልጣኑን መረብን ተሻግሮ ከሻዕቢያ የሚቀበለው ለራሱ መብት የራሱን ትግል ማካሄድ አቅቶት ነው? ይህ የተሳሳተ ዕይታ ሻዕቢያ የውስጥ አርበኞቹን እየተጠቀመ በኢትዮጵያ ያሻውን ሲያደርግ ኖሯልና ዛሬም ያንኑ አካሄድ እከተላለሁ ብሎ ከመገመት የመነጨ ሊሆን ይችላል። ሥልቱ ትንሽ መለወጥ ነበረበት። ሻዕቢያ የኢትዮጵያን ሕዝብ የለውጥ ምኞት፣ የኢትዮጵያን ኤሊቶች የትግል ፍላጐት ተጠቅሞና መስሎ ቀርቦ ዓላማውን ሲያራምድ መኖሩ ዛሬ ገሃድ እየወጣ ነው። ወደፊትም ታሪክ ፀሐፊዎች በዝርዝር ያወጡታል። ሻዕቢያ በታሪክና በደም የተሳሰረን አንድ ሕዝብ ለመለያየት ሲል የኢትዮጵያንና የኤርትራን ሕዝብ ሲያፋጅ ኖረ። ዛሬ ደግሞ «ጠቡ ከወያኔ ጋር እንጂ ከኢትዮጵያ ሕዝብ ጋር አይደለም» ሊለን ይፈልጋል።</p>

<p>ሸማ በየፈርጁ ይለበሳል ይባላል። የኢትዮጵያ ሕዝብ ከገዥዎቹ ጋር ያለውን ቅራኔ በራሱ መንገድ ይፈታዋል እንጂ በውስጥ ካለው ቅሬታ ተነስቶ ከታሪካዊ ጠላቱ ጋር የሚሰለፍ አይደለም። ይህ የአገሪቱን ሕዝብ ታሪክ ካለማወቅ የሚሠራ ስህተት ነው። የኢትዮጵያ ሕዝብ ሻዕቢያ በዚች አገር ላይ ምን ዓይነት ደባ ሲፈጽም እንደኖረ እየተገነዘበ በመምጣቱ ጠላቶቹ ያዘጋጁለትን የጐሣ ወጥመድ በጣጥሶ የእናት አገሩን ክብር ያዋረዱትን አይቀጡ ቅጣት ለመቅጣት በአንድነት ተሰፏል - መከላከያ ሠራዊቱ በግንባር፣ ሕዝቡ በደጀን። ለድል እንደምንበቃ ደግሞ አንጠራጠርም።</p>

<p>ውድ አንባብያን! የመጽሔታችንን ዝርዝር ይዘት በንባባችሁ ሂደት የምታጣጥሙት ቢሆንም ይህ እትም በሁለት አገራዊ ጉዳዮች ላይ እንደሚያተኩር ለመጠቆም እንወዳለን። አንደኛው የኢትዮጵያና የኤርትራ ግጭት ሲሆን፣ ሁለተኛው ደግሞ የውስጥ ፖለቲካችንን የሚመለከት ነው። በጠላቶቻችን ላይ ለምንቀዳጀው ድል፣ ለአገራችንና ለሕዝባችን የወደፊት ዕድል ማማር ሁለቱንም ሳንዘናጋ ጐን ለጐን ልናራምዳቸው ይገባናል የሚል የፀና ዕምነት አለን። ትግላችን ገና ብዙ ውጣ ውረድ ያለበት ነውና በሽንፈት እንዳንቆዝም፣ በድል እንዳንሰክር እንጠንቀቅ! መልካም ንባብ!</p>


</body>
</html>
