<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>zati Tomar:- «a`smera IngenaN»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዛቲ ጦማር</h1>
<p align="right">ካስንሻው ተገኘ<br/>ከውቅያኖሶች ምላሽ</p>
<h1 class="align-center">«a`smera IngenaN»</h1>



<p>በኢትዮጵያና በኤርትራ መካከል ያለው ግጭት ወደ ጦርነት ለመዛወር በውዝፍነት ቆይቶ በአሁኑ ሰዓት ወደ ከፋ እልቂት ያመራል በሚል ስጋት ላይ የወደቀው ሕሊና ያለው የወገናችን ሁሉ በምጥ ላይ ይገኛል። ከጦርነቱ ዐውድ ራቅ ብለው የሚገኙትና ዛፍ እንኳ እንዴት እንደሚወድቅ (በምሳር) የማያውቁ አንዳንድ ሰዎች ደግሞ ሁለቱ ወገኖች ትንሽ የጉልበት ፍልሚያ አካሂደው ጠቡ እንዲለይለት ያላቸውን አቋም ይገልጣሉ። መፍትሔ ብለው የሚያቀርቡት ይህንን ሲሆን እነሱ ወይም ልጆቻቸው በሚመቻቸው ሁኔታ ከዚህ ዓይነቱ የነፍስ ግብግብ ውስጥ እንዲገቡ ጥሪ ቢደርሳቸው ግን የ1969 ዓመተ ምሕረቱ ታሪክ ይደገማል። አዝማቾች ሳይቀሩ ያንን ልጅ ለመደበቅ፤ ያንን ከአገር ለማስወጣት፤ ይኸኛውን ለውትድርና ብቃት እንደሌለው ምሥክር ወረቀት ለመስጠት፣ የጉቦውን ገበያ ምንኛ ባጧጧፉት ነበር! ለማንኛውም ሁላችንም ጦርነት ሆነ ሌላ መፍትሔ በቀጠሮ አይሆንም በሚል የመጣው ነገር ቶሎ መጥቶ ክስተቱን በኋላችን ልናስቀረው እንፈልጋለን። እንደ ትናንትናው ዕለት!</p>

<p>በዋሽንግተን ዲሲ የሚገኝ አንድ ሬዲዮ ጣቢያ ቢጨንቀው «የኤርትራና የኢትዮጵያ አለመግባባት ከአሳሳቢ በላይ ነውና ምን ማድረግ እንደሚገባ እስኪ እንወያይበት» በማለት የመፍትሔ አሳብ ያላቸው ሰዎች ስልክ እየደወሉ እንዲያወያዩን ጋበዘ። በዚህ መነሻነት ብዙ ሰዎች የመሰላቸውን አሳብ መሰንዘር ያዙ። ብዙ ኢትዮጵያውያን አመለካከት የሁለቱ አገሮች አጥፊ ግጭት ወደ ጦርነት ቢዛወር እግዜር ያመጣው የራሱ ፍርድና የኢትዮጵያ ሕዝብ ከእነሱ ቀንበር ነፃ የሚወጣበት ዕለት ዋዜማ ነው የሚል ሆኖአል። በሰውና በፖለቲካ ድርጅቶች ተስፋ ማድረግን ያቆመው ወገናችን ሁሉ ፈጣሪ ራሱ የጸሎቱን ምላሽ እየሰጠው መሆኑን ይገልጣል። ያላሰላሰልነው ጉዳይ በአምባገነኖችና በጥጋበኞች ጦስ በሚቀጣጠለው እሳት የሚነድደው የዚህ ዘመን የአገራችን ጭቁን መሆኑን ነው። ብዙም ትዝ የማይለን ቤቱ የሚዘጋው፣ ኀዘኑ የሚበዛው የኢትዮጵያ ጭቁን ሕዝብ መሆኑን ነው። የጦርነቱ ቋያ ትልልቆቹን በሰፊው የሚለበልብበት ሁኔታ ቢፈጠር እንኳ እነሱ ሌላ አገር፣ ሌላ ቤት አያጡም፤ እንደ ኢትዮጵያ ባይሆንም።</p>

<p>ወደ ዋሽንግተኑ ሬዲዮ ጣቢያ እንመለስና ዘልላ በመድረኩ የተጠቀመችው አንዲት በአዲስ አበባ ተወልዳ ያደገች የምትመስል ለብላባ ኤርትራዊት ነበረች። «ሰላሳ ዓመት ሙሉ አሳይተናችኋል። አሁንም እናሳያችኋለን። ጠብቁ» እንዳለች የሬዲዮውም የሥርጭት ጊዜ አለቀ። በዚህ ትንፋሽ ከአሥመራው ገዥ ጀምሮ ሥፍር ቁጥር የሌላቸው ሰዎቻቸው የሚያስተላልፉት አሳብ ሁሉ ወኔ - ሰላቢና ሞራል - ሰባሪ እንደሆነ ልብ ልንለው ይገባል። የሻዕቢያ መሪ የኢትዮጵያን እምብርት እንደሚመቱና እንደሚቀጡን ነግረውናል። አምስተኛ ረድፈኞቻቸው በሆኑት በመሐል አገር በሚገኙ ኃይሎች አማካይነት ይሆናል በሚልና ከዚህም ሌላ ወያኔና ሻዕቢያ በሰላሙ የዘረፋ ዘመን የውስጥ ልብሶቻቸውንም ስለተዋወቁ አደገኞች ናቸው የተባሉትን ኤርትራውያን ወያኔ ወደ ኤርትራ እየሸኘ ነው። ወይስ ወደ ኤርትራ እያደረሰ ነው እንበል?</p>

<p>ለማንኛውም የጦርነቱ አንድ ዋና አካል የሆነውን የሥነ ልቡና ሰለባ በሙሉ ጉልበት ከጀመሩት ሰንብተዋል። የሠራዊቱ ቁጥር ከማይታወቀው (አቶ ስዬ ከሚሊዮን በላይ ያደርሱታል) ከደርግ ጋር ተዋግቶ በምትሐታዊ ኃይል እንዳሸነፈው ዘወትር ይለፍፍለታል። ሻዕቢያ ከኢትዮጵያ ሠራዊት ጋር ተዋግቶ፣ ድል አድርጐ አገር ያዘ የሚባለውን ተረት እንደ ድግምት በመጠቀም በትናንቱ ስልት ዛሬም በመኰፈስ፣ ነገም ጉራ በመነስነስ መኖር እንደማያዋጣ ትሁት ምክር ለማቅረብ ሞክረን ነበር። የኢትዮጵያ ሕዝብ እንደሚያውቀው ሠራዊቱ ራሱን ከውጊያ ግንባር በማስወጣት ለሰላም ዕድል ለመስጠት ፈለገ። ጠመንጃውን የጣለውንና ነጭ ሰንደቅ ዓላማ ማርገብገብ የጀመረውን ሠራዊት በማጨድና በመበተን እነሆ ዛሬ የኢትዮጵያ ዳር ድንበር አስከባሪዎች ነን የሚሉ ወገኖች ለዚህ ውርደት አብቅተውናል። ስለዚህ ይኸን ጦርነት በኢትዮጵያና በሻዕቢያ መካከል የሚካሄድ ውጊያ አድርገው ለማሳየት የሚሹ ሁሉ በወኔና በሻዕቢያ መካከል የተፈጠረ ቅብጠት ያስከተለው እልቂት አድርጐ ማቅረብ ይሻላል ባይ ነኝ። በነገራችን ላይ ለሻዕቢያ ፕሮፓጋንዳ በማካሄዱ ረገድ ትናንትም፣ ዛሬም ወያኔ የፈጸመውና የሚፈጽመውን በደል እዚህ ላይና በአሁኑ ሰዓት ማንሣት አልፈልግም። በግልጽ ለመናገር እንደሚቻለው ለጠላት «በጠላት» አማካይነት ከመጠቀም የበለጠ ትርፍ የለም። ወጣም ወረደ ይህ አለመግባባት ወደ ጦርነት ከተዛወረ እነዚህ ጦስ ውስጥ ይዘውን የገቡትን አምባገነኖች በሰው እልቂት፣ በታሪክና በኢኮኖሚ ሀብት ውድመት በኃላፊነት እንጠይቃለን።</p>

<p>የጦር ስልትና ስትራቴጂ ሊቅ የተባለው ክላው ሽዊትዝ እንደሚለው በውጊያ ጊዜ ከተሟላ ዝግጅት እኩል ሌሎች ሁለት መሠረታዊ ጉዳዮች አስፈላጊ ናቸው። አንደኛው የጠላትን ሞራልና የውጊያ ብቃት የሚያንኮታኩት ትንሽ ፕሮፓጋንዳ ብጤ ሲሆን ሁለተኛው የመጀመሪያዎቹን ሰዓታትና ቀናት በሺህ ከመቶ (ጥሆኡሳንድ ፐርቸንት) ኃይል መዋጋት ነው። እነ መሐመድ አሊ በቡጢው ቀለበት ውስጥ ሲገቡ ስድባቸውና ጩኸታቸው ራሱ ምን ያህል የተፋላሚያቸውን ቀርቶ የተመልካቾችንም ደም እንደሚበጠብጥ ታውቃላችሁ። በዚያ ላይ በመጀመሪያዎቹ ደቂቃዎች የመጨረሻ ጉልበታቸውን ለመጠቀም የሚያደርጉትን ሙከራ አልነግራችሁም። የሻዕቢያ ለስልትና እምነት ይህን መሳይ ሲሆን እንዳጋጣሚ ደጋፊዎቹ ከአንድ ጣቃ የተቆረጡ በመሆናቸው ከአድማስ ባሻገር ያለው አሽቃባጩ ሁሉ በሥነ ልቡና የጦርነት ዘይቤ ውስጥ ገብቶአል። «ጦራችን አይሸነፍም። ተሸንፎ አያውቅም። ቪየትኮንጐች ፈረንሳዮችን ዲየንቤንፉ ላይ ድል እንዳደረጉአቸው ሁሉ እኛም የኢትዮጵያን ትልቅ ጦር አፋበት ላይ ሰባብረነዋል። አሁንም ወያኔን እንቀጣዋለን...» ይላል ኢሳይያስን በአሜሪካ አገር እንኳ ተደብቆ ለማማት የሚፈራው ኤርትራዊ ሁሉ። በደፈናው ግን የወያኔ ፕሮፓጋንዳ ይጥመኛል ባልልም የሻዕቢያ ልፍለፋ ከዶክተር ገብልስ የፕሮፓጋንዳ መመሪያ ሦስተኛው ምዕራፍ ላይ አንዱ ገጽ ተቆርጦ የተወሰደ ይመስላል። ውሸት መደጋገምና ቀድሞ መለፍለፍ፣ መለፍለፍ፣ ደጋግሞ መለፍለፍ!</p>

<p>ብዙ ኢትዮጵያውያን የኤርትራን መንግሥት መግለጫዎች ከኢንተርኔት ሲያነብቡ ባለፈው ጊዜ የኢሳይያስ የውጭ ጉዳይ ሚኒስትርና አማካሪያቸው የማነ በአሜሪካን አገር መግለጫ ሲሰጡ፣ በተባበሩት መንግሥታት ድርጅት የአሥመራው ተወካይ ኃይለ መንቆርዮስ በአሜሪካ ዋና ዋና ከተሞች እየተዘዋወሩ ዘመቻውን ሲያቀልጡት፣ የጦርነቱ የመጀመሪያ ምዕራፍ የተጠናቀቀ ይመስል ነበር። አሁን አሁን ደግሞ በኒውዮርክ፣ በኒውጀርሲና በሜትሮፓሊታን ዋሽንግተን ያሉትን ምርጥ ኤርትራውያን እየሰበሰቡ የፕሮፓጋንዳ ሠራዊት መሥርተዋል። የኢያሱ ጦር ኢያሪኮን በጩኸት ከፈታበት ሥነ ልቡናዊ ጦርነት ይኸ በምን ይለያል?</p>

<p>ከስድስት ሳምንታት በፊት ዋሽንግተን ዲሲ ከተማ ውስጥ የኤርትራው የውጭ ጉዳይ ሚኒስትርና አማካሪያቸው የማነ ኪዳነ ለአሜሪካ ጋዜጠኞችና ለጋበዙአቸው ሌሎች ሰዎች መግለጫ ሲሰጡ በቦታው ነበርሁ። አሥር ዶላሬን ከፍዬ፣ ቅጥፈት ተመግቤና አንጀቴ ተቃጥሎ ነው የወጣሁት። አብሮኝ የሄደው ኢትዮጵያዊ ጓደኛዬ «እህህ» እያለ «አንድ ዓረፍተ ነገር እውነት መናገር እንዴት ያቅታቸዋል?» ብሎ ሲደነቅ «የላቸውም። አልተፈጠረባቸውም። ካልሆነም ጦርነት መሆኑን አትርሳ» አልሁት። በርግጥም በፕሮፓጋንዳው (ከነቅጥፈቱ) ቀድመውናል። ምክንያቱም አልፎ አልፎ የነሱን የላሸቀ ጉራና ቅጥፈት እየተቀበልን የምናወራበት፤ አውርተንም የሕዝባችንን ሞራል የምንሰብርበትና ወኔንን የምንሰልብበት ጊዜ ሞልቶአል። «ኤርትራ ሚግ 29 አግኝታለች። አዲስ አበባን ለመምታት ትችላለች» ይህን እነሱ ብቻ ሳይሆኑ እኛም እንላለን። «የወያኔ ጉዳይ ሌላ፣ የኢትዮጵያ ጉዳይ ደግሞ ሌላ» የሚለውን ልቀበል የምችለው እዚህ ላይ ነው። አለዚያ ለእኔ ጠላት በአገሬ ጥቅም ላይ የመጣ ሁሉ ነው።</p>

<p>የኤርትራው አምባገነን ሠላሳ ዘመናት ኤርትራን ከኢትዮጵያ ለመነጠል ባደረጉት ትግል አንድ ጊዜ ሩሲያውያንን፣ ሌላ ጊዜ አረቦችን፣ ቻይናዎችን፣ ኖርዊጂያኖችን፣ ኩባውያንን፣ ወዘተ፣ በአማካሪነት፣ በአሰልጣኝነትና በደጋፊነት በመያዝ ጌታ ሲለዋውጡ፣ የምንደኝነትም ጦርነት ሲያካሄዱ እንደኖሩ አውቃለሁ። አብረዋቸው ከተዋጉትም መካከል የኖርዌ ዜጐችና አረቦች በአንድ በኢትዮጵያ ሠራዊት መደምሰሳቸውን አረጋግጫለሁ። አሁን ለሌላ ዙር ጦርነት ሲዘጋጁብን የአገራችን አስተዳዳሪዎች ወረራውን ቀርቶ ፍላጐታቸውን እንኳ የሰሙት በእንቅልፍ ልባቸው ይመስላል። ኢሳይያስ ደግሞ የወያኔ መሪዎች መዲና የሆነችውን አዲስ አበባን ብቻ ሳይሆን ምናልባትም ናዝሬትን፣ ምናልባትም ነቀምቴን፣ ምናልባትም ባሕርዳርን፣ ወዘተ፣ ለማውደም እንደሚሹ መግለጫቸው ይናገራል። ለዚህም ተግባር በሰፊው ውቅያኖሶች ላይ በርካታ የጦር መሣሪያዎች ይዘው የሚንከራተቱ የሩሲያ መርከቦችን በስልክ እየጠሩ ውራጅ መሣሪያዎች አግኝተዋል። እንደ መካከለኛው ክፍለ ዘመን ምንደኛ ወታደሮች የሚቆጠሩ፣ በገንዘብ ተቀጥረው የሚዋጉ ሠራዊቶችን ለማሰለፍ ጭምር የተዘጋጁ ይመስላሉ። የአየር ውጊያውን በተመለከተ ያለው ዓለም አቀፍ መረጃ ይህን ይመሰክራል።</p>

<p>ባለፈው ወር ከአሥመራና ከቪላ ሻዕቢያ ከወጡ እውር ወሬዎች መካከል አንደኛው ኤርትራ ሚግ 29 የሚባሉ 10 ተዋጊ አኤሮፕላኖችን (ሥሪታቸው ሩሲያ የሆነ) መግዛትዋ ነበር። የጋዜጠኛ ዜና ከመሆን አልፎ የወታደራዊ ፖለቲካ መመሪያ የሞራል ውጊያ መሣሪያ ሆነና ኢትዮጵያውያን ሁሉ (በአገርም በውጭም ያለን) አርማጌዶን እንደመጣብን፣ የስምንተኛው ሺህ ፍፃሜ ሳናስበውና በጾምና በጸሎት ሳንጠብቀው እንደ ደራሽ ወንዝ እንደ ደረሱብን ተደርጐ ይነገረን ጀምሮአል። እንድናምነው እንደምንገደደው ወሬ ከሆነ ሚግ 29 የተባለው የውጊያ አኤሮፕላን ከአሥመራ ይነሣና መቀሌንና አዲግራትን ደብድቦ፣ ጐንደርን ደምስሶ፣ ባሕርዳርን ወደ ትቢያነት ለውጦ አዲስ አበባ ላይ የሚያራግፈውን ቦምብ አውርዶ አውርዶ ያለ ምንም ችግር ወደ አሥመራ ይመለሳል። ተአምራዊው የሻዕቢያ መሣሪያ ይህን የሚመስል ሲሆን የኢራን ልጅ እንደሚቀልደው ሁሉ «የሻዕቢያን ቅጣት ሞተን መጠበቅ አለብን።»</p>

<p>በአንድ ወቅት መንትያ የጥፋት ኃይላት የነበሩት ወያኔና ሻዕቢያ በጉራና በኮስኳሳ (ሻካራ) ቋንቋ ባይተናነሱም የሻዕቢያው መሪ መሐል ኢትዮጵያን ለመምታት ሲዝቱ፣ የወያኔ ሊቀመንበር የሻዕቢያ አዳጋሚ የሌለው ቅጣት ለመስጠት እንደወሰኑ ሲገልጡ ተከታትለናል። በመካከሉ የመለስ ዜናዊ የእናታቸው ዘመዶችና እኛም የአባታቸው ዘመዶች በፍጹማዊ የኅሊና ሽብርና የተራዘመ የእልቂት ፍርሃት መዋጣችን አልቀረም። እንዲያውም በሁለቱም ፕሮፓጋንዲስቶችና ካድሬዎቻቸው እንደሚነገረው እንደ ውሎ ገባ ጦርነት ለማስመሰል የሚደረግ ሙከራ አለ።</p>

<p>በኤርትራ በኩል ሚግ 29 የመግዛት ትኩስ ዜናና በምርቃት መልክ የሩሲያ ሥራ ፈት አኤሮፕላን አብራሪዎች መገኘት የምሥራች ጠንክሮ ይወራ ጀምሮአል። ያ ሁሉ የኢሳያስ ጉራ ገና ለገና ምንደኛ ተዋጊዎችን ከሞስኮ፣ ከፓኪስታን፣ ከደማስቆና ከባግዳድ ለማግኘት ይቻላል በሚል ነበር? የእነዚህስ ቦዘኔዎች የውጊያ ብቃት ለአይተ ኢሳይያስ ለምን ያህል ሊያስመካ ይችላል? በነገራችን ላይ ከ1989 በፊት ሥራ አጥነት በማይታወቅበት በሞስኮ ከተማ በአሁኑ ጊዜ ግማሽ ሚሊዮን በረንዳ አዳሪዎች ይገኛሉ። ስለዚህ ሚግ 29 ሆነ 23 ለገዙ አገሮች አብራሪዎችን በምራቂ መልክ ማግኘት አይቻልም አልልም። በእኔ በኩል ግን በአንድ ሕዝባዊ ጦርነት እንደ ካርሎስ ያሉትንና ሠራዊቱን በምንደኝነት ቀጥሮ በማዋጋት የሚገኝ ውጤት አይታየኝም። የራሳችን የዓለም አቀፋውያን ተሳትፎ እንኳ አንዳች ጥቅም አልሰጠንም። ይህን ከጥንት ጀምሮ የሚያውቀው የአገሬ ሰው «የተውሶ ጥርስ ቢስቁበት አያደምቅ፣ ቢበሉበት አያደቅቅ» ይላል።</p>

<p>በ1969 ዓ.ም. ኢትዮጵያ በመገንጠል ጦርነት ስትናጥ፣ በዚያድባሬ ሠራዊት ስትወረርና ከውስጥም እርስ በርሳችን በጨበጣ ተያይዘን ስንዘነጣጠል እንደ ኩባና ደቡብ የመን ያሉ ኃይሎች አብረውን መቆማቸው አይካድም። በእውነቱ የእነዚህ ዓለም አቀፍ ታጋዮች ከኢትዮጵያ ጐን መቆም ከፍተኛ የሞራል ጠቀሜታ ከማስገኘት በቀር ይህን ያህል የሚባል የሰው ኃይልና ይልቁንም ልዩ የጦር መላ ጠንቅቆ የሚያውቅ ባለሙያ አላስገኘልንም። እንዲያው በደፈናው ከአፍሪካ ውጭ የሆኑ ታጋዮች (ኤሽትራ ኣፍሪቻ ፎርቸስ) ወደ ኢትዮጵያ መምጣት የሶማሊያንም የሻዕቢያንም ሞራል ሰባብሮት ይሆናል። አለዚያ ግን የብዙ ዘመናት ልምድ ባላቸው አዝማቾቻችን አመለካከት ሰዎቹ «ለስምዋ መጠሪያ ...» ዓይነት ነበሩ። በአንድ ጠበብ ባለ ክፍል ውስጥ በነበረ ስብሰባ ላይ በሊቀመንበር መንግሥቱ ሲነገር እንደ ሰማሁት የዚያድባሬ ሠራዊት ከካራማራ ተረግጦ እስከ ወጣበት ጊዜ ድረስ (በኋላ የነበረውን በውል አላውቀውም) ከኩባውያን ረዳቶች በኩል የሞቱት 48 ብቻ ናቸው። በመሠረቱ ይኸም መስዋዕትነት፣ ታላቅ መስዋዕትነት፣ ሲሆን ጦርነቱን በማሸነፍ ወይም በመሸነፍ ረገድ ዋናውንና ወሳኙን ሚና የተጫወቱት ኢትዮጵያውያን መሆናቸው አይጠረጠርም። ከዚህም ሌላ የኢትዮጵያ የጦር መሪዎች በሶቪየት አሜሪካዎችና ኤክስፐርቶች በኩባና በደቡብ የመን አዛዦች ባለመጠቀማቸው አልፎ አልፎ ከሰውየው ጋር መጋጨታቸውም እውነት ነው። ስለዚህ ከኤርትራው ወገን ከአፍሪካ ውጭ በመጡ ኃይሎች የምትጠቀምዋ ኢትዮጵያ እንደሆነች ይኸም ከጥንት ጀምሮ (በግራኝ ዘመን) የተለመደ መሆኑን ባይደጋግሙት ይሻላቸዋል። የምንሸነፍም፣ የምናሸንፍም እኛ ነን። ስለዚህ በታሪክ እሰጥ አገባ ከመጠመድ ይልቅ ዛሬ ያለውን አደገኛ አዝማሚያ እንድንመለከተው እወዳለሁ። ይኸውም ኤርትራ ለጊዜው በእግረኛ ሠራዊት በኩል የውጭ ቅጥረኛ ሠራዊት ለማሰለፍዋ መረጃ ባይኖረንም በአየር ውጊው ግን አንደኛ ዓለም አቀፍ ምንደኞችን በአውሮፓና በአሜሪካ ስታፈላልግ እንደቆየች በአደባባይ ሲነገር መቆየቱና በአሁኑ ሰዓት ከሚግ 29 ጋር የሩሲያ አብራሪዎችን በምርቃት ማግኘትዋ እጅግ አሳባቢ ሆኖአል።</p>

<p>በሥነ ልቡናዊ ዘመቻነቱ አንጻር ሲታይ ሚጉንም ሆነ ሩሲያውያኑን በአሥራ ሰባቱ የአብዮት ዘመናት የኢትዮጵያ ሕዝብ ስለሚያውቃቸው ሕሊናን የሚያስጨንቅ አንዳች ነገር ባይኖር አግባብ ነው። ይሁንና ስለ ሚግ 29 ተአምራዊነት፣ ስለ ኤርትራውያን የአየር ውጊያ ብቃት የሚወራው ሁሉ ራስን ማታለልና ከፍርሃት የመነጨ መሆኑን ባስረዳ ፕሮፓጋንዳ እንዳይመስልብኝ ተስፋ አደርጋለሁ። በአጠቃላይም በኢትዮጵያ ሕዝብ መንፈስ ሽብር ለመልቀቅና በግንባር የተሰለፈውንም ተዋጊ ሞራል ለማላሸቅ አንድ ዓይነት ሥነ ልቡናዊ ዘመቻ ውስጥ መግባታቸው ግን የአዋጁን በጆሮ ነው።</p>

<p>አንዳንድ ጋዜጦች እንደሚገልጡት ከሆነ ኤርትራ ከሩሲያ የገዛቻቸው ሚግ ሃያ ዘጠኞች አሥር ናቸው። ከሞስኮ ከተማ በኢንተርፋክስና በሮይተር የዜና አገልግሎቶች የተገለጠው ግን «ጸቨራል» ተብሎ ነው። በእንግሊዘኛው ጸቨራል ማለት ብዙ ወይም አያሌ ማለት አይደለም። «ከሁለት በላይ፣ ዳሩ ግን ብዙ ያልሆነ» ማለት ነው። «ሞረ ትሃን ትዎ፣ ቡት ኖት ማንይ» እንዲሉ። ስለዚህ 10 ሚግ 29 እየተባለ የተገለጠው ከምንጩ ከተሰጠው ዜና ጋር አይገጥምም።</p>

<p>ለማንኛውም ኤርትራ አሥር ሆነ አሥር ሺህ ሚግ 29 ተዋጊ አኤሮፕላኖች ባለቤት ልትሆን ትችላለች። በእኛም የጦር ግምጃ ቤቶች ውስጥ ወያኔና ሻዕቢያ ከመምጣታቸው በፊት የነርቭ፣ የኬሚካልና ባዮሎጂካል መሣሪያ ሲቀር ሁሉም ዓይነት ዘመናዊ አኤሮፕላን፣ ታንክና መድፍ፣ ከባድና ቀላል መሣሪያ ነበረን። ይኸ አያስመካም። ይልቁንም የሚያስመካውና የምንታገልለት ዓላማ የታሪክ፣ የሕግና የዲፕሎማሲ ድጋፍ እንዳለው ከማረጋገጡ ላይ ነው። ለዚህስ ትግል ሕዝባችን ምን ያህል እምነትና የማያወላውል አቋም እንዳለው ነው። ተዋጊው ኃይል ምን ዓይነት ሕዝባዊ ወኔና ጠንካራ አቋም እንዳለ ነው። መነሻው ይህ ሲሆን እስኪ ስለ ሚግ 29 ባሕርይ ስለ ስትራቴጂ መሣሪያዎች ካጠኑ ምሁራንና ሳይንቲስቶች የሚገለጠውን እንመልከት።</p>


<h3 class="align-center">ሚኮያን ሚግ 29 ፋልክረም አሠራሩ፦</h3>


<p>ሚግ 29 ከሩሲያውያን ተዋጊ አኤሮፕላኖች መካከል የምዕራብ ሥሪት ካላቸው አኤሮፕላኖች ጋር በመመሳሰል ረገድ ቅርበት ያለው ነው። እንዲያውም በምዕራብ ተዋጊ አኤሮፕላኖች ውስጥ ያልተለመዱ አዳዲስ ቴክኖሎጂች አዋህዶ የያዘ መሆኑ ተረጋግጦአል። ቴክኖሎጂው በአየር ታክቲክ ረገድ የሩሲያውያንን አዲስ ስልትም ያንፀባርቃል። ለምሳሌ ቀደም ሲል የነበሩት ሚግ 21፣23 እና 25 ትዕዛዝና መመሪያ ይቀበሉ የነበረው ከምድር ሲሆን ሚግ 29 ግን በምዕራቡ በተለመደው አኳኋን በውስጥ በተዘጋጀው ስልት ይመራል።</p>

<p>በረራ ከመጀመሩ በፊት ሞተሮችን የሚዘጋና ኮምፕሬስሮችን ከባዕድ አካላት የሚከላከል ልዩ መዝጊያ አለው። ነፋስ ገብቶ ችግር እንዳይፈጠር ከክንፉ አካባቢ በሚገኙ ልዩ ዝግጅቶች አማካይነት አየር ይመጠጣል። ሚግ 29መ በሚባለው ልዩ የበረራ ተዋጊ እንደ ወንፊት ያለ በር የተሠራ ሲሆን ይኸም ሥቫ 27 ላይ ካለው ጋር ይመሳሰል። (ሥቫ 27 ኢትዮጵያ የገዛችው የተዋጊ አኤሮፕላን ሥሪት ነው)</p>

<p>ሚግ 29 ፋልክራም ላ/ሀ 18 ሖርነት የሚባለው ጋር በመጠን እኩል ሲሆን መጀመሪያ በሥራ ላይ የዋለው በ1985 ነው። ከዚያ በኋላ ወደ ልዩ ልዩ አገሮች ተሸጧል። ሌሎች የሚግ ተዋጊዎች (19.21.23.25) እንደ ልብ የማይታዘዙ (ማኖአኡቨራብለ ያልሆኑ) ናቸው። ሚግ 29 ፋልክረም ግን ያንን ችግር አስወግዶ ቀልጣፋ በረራን ያስገኘ ነው። እንዲያውም የሚግ 29 ፋልክረም ቅልጥፍና ከፍተኛ መሆኑ በገምጋሚዎች ተገልጦአል።</p>

<p>ሁለቱ ሞተሮች 18,00 ፓውንድ (8 ሺ ኪሎ ግራም) የግፊት ኃይል ሲሰጡት አንዱ ሞተር ቢሰናከል እንኳ በዚያው ጉልበትና በአንዱ ሞተር ሊጓዝ ይችላል። ከዚህም ሌላ የነዳጅ ጋኑ ሰፋ ተደርጐ የተሠራ በመሆኑ አንድ ጊዜ በተሞላ ነዳጅ ብዙ ርቀት ሊጓዝ ይችላል።</p>

<p>በሌላ በኩል ደግሞ ጹ-27 የተባለው ከሚግ 29 ጋር የሚመሳሰል የውጊያ አኤሮፕላን አለ። ኢትዮጵያ ይህንን እንደገዛች ይነገራል። ስንት እንደሆነ ለመናገር ባይቻልም በ150 ሚሊዮን ዶላርስ በርከት ያሉ አሮጌ (ውራጅ) መሣሪያዎችን ከዚሁ ከሩሲያ መንግሥት መግዛትዋ ተደጋግሞ ተገልጦአል። ይኸኛው አኤሮፕላን የበለጠ ርቀት የመጓዝ፣ የበለጠ ጭነት የመሸከም ችሎታ ያለውና በበረራ ቅልጥፍናም እጅግ የተሻለ ነው። ይሁንና አንድ የኤሮኖቲክስ መሐንዲስ እንደገለጠው በዋጋ በኩል እንደ ሙሸታ የሚቆጠሩትን (ዺርት ጭሀአፕ) እነዚህን ተዋጊ አኤሮፕላኖች በመሸጡ ረገድ ሩሲያውያን ብዙ መሯሯጥ እያደረጉ መሆናቸው ታውቆአል። ሥቫ-27 ጄቶች እስካሁንም ለጥቂት አገሮች ተሸጠዋል። ምንም ያህል ዘመናዊነት ቢኖራቸውም የአሜሪካኖችን ወይም የምዕራባውያንን ጄቶች በውጊያው አውድ ሊቋቋሙ አይችሉም። ሚግ 29 ከ10 እስከ 15 በሚሆኑ አገሮች አገልግሎት ላይ ውለዋል። ሥቫ-27 ከቀድሞዋ ሶቪየት ኀብረት ውጭ በቻይናና በቪየትናም በጥቅም ላይ የዋለ ሲሆን ሕንድም በሚቀጥሉት ሁለት ዓመታት የተወሰኑትን እንደምትገዛ ይገመታል።</p>


<h3 class="align-center">ጦርነቱ በርግጥ ተጀምሮአል</h3>


<p>ስለ አኤሮፕላኖቹ ባሕርይ በአጠቃላይ መልክ ቀደም ሲል የተመለከተውን የኤክስፐርቶች አስተያየት ካየንና (ዺርት ችሀአፕ) እንደሚሉአቸው ከተረዳን አኤሮፕላኖቹ የሌላቸው ጉልበትና ተረት ቀመስ ጠባይ የተጨመረላቸው ይመስለኛል። ይህም ሽብር የመልቀቁና ሕሊናን የማቁሰያው ታክቲክ ከወረራው ጋር የመጣ ነው። ይበልጥም የጠቀማቸው ኢትዮጵያን የሚያህል ትልቅ አገርና ታላቅ ሕዝብ ወርረው ዘጠኝ ወር ተንሰራፍተው መቀመጣቸውና በእኛ በኩል ትንሽ እንኳ መንፈራገጥ አለመታየቱ ነበር። ይኸ ሻዕቢያዎችን ሲያንጠራራ፤ ደጋፊቻቸውንም ሲያስደነፋ መቆየቱ አይካድም። መስኮቦች ራሳቸው ሲጠቀሙባቸው የነበሩ (364ቱ ሚጐች በአገልግሎት ላይ ናቸው ሲባል ነበር) ሲሆኑ የሚልስ የሚቀምሰው ያጣ የሩሲያ ጐረምሳ ከተዋጊዎቹ ጄቶች ጋር ለመምጣት መቻሉ ጥሩንባ የሚያንጣጡበት ማወቅም ብልህነት ነው። መስኮቦችን በማሰለፍ ብቻ ኢሳይያስ ኢትዮጵያን ለማንበርከክ ይችላሉ?</p>

<p>ከሻዕቢያ የዋሽንግተን ዲሲ ሬዲዮ፣ ከአውሮፓና ከአሜሪካ የኤርትራ መንግሥት ፕሮፓጋንዲስቶችና ከመሳሰሉት ምንጮቻቸው እንደምንከታተለው በማናቸውም ጊዜ በብርሃን ፍጥነት ተወርውረው ኢትዮጵያን ለማጥቃትና ለማጥፋት ተዘጋጅተዋል። ይኸ ሁሉ ሽለላና ፉከራ የጦርነታቸው አጀብ ሆኖ ቢቆጠርም ቢችሉ ሁሉንም ኢትዮጵያዊ ቢጨርሱ እንደማይጠሉት፣ ጉልበታቸው ከፈቀደላቸው ምንም ዓይነት የጥፋት ርምጃ ከመውሰድ ወደ ኋላ እንደማይሉም ይገመታል። በዚህ የተነሣ በእኛና በኤርትራውያንም መካከል ማሰርያና መፍትሔ የሚሆን ስልት እስካላገኘን ድረስ በዚህ የአፍሪካ ክፍል አብረን መኖር እንኳ የምንቸገር እንሆናለን። በአሁኑ ሰዓት ጦርነት ቢፈነዳ የሚቆም ካለመምሰሉም በላይ ሁላችንንም ካልበላ እሳቱ የሚቆምም አይመስልም። በኤርትራ መሪዎች በኩል ያለው ፍላጐት ዘመቻው እስከ አዲስ አበባ እንደመሆኑ ይህ ጥጋብ በእኛም በኩል ዘመቻችን እስከ ምጽዋ (ባሕሩ) ድረስ እንዲሆን ግፊት ተፈጥሮአል። የሒትለር ሠራዊት እስከ ፓሪስና ዎርሶ ቢገሰግስም የቃል ኪዳን አገሮች ወታደሮችም እስከ በርሊን ሄደዋል።</p>

<p>በ1977 ረሃብ ጊዜ ብዙ ፈረንጆች በዕርዳታ ሰጭነትና አድራሽነት፣ በሕክምና አገልግሎት አበርካችነትና በመሳሰለው ረገድ አገራችንን ማጣበባቸው ይታወሳል። ከእነዚህ ሚሲዮኖች መካከል ከአንደኛው ጋር ወደ ኢትዮጵያ የሄደ አንድ እንግሊዛዊ «አሥመራ እንገናኝ - ጸአ ዮኡ ኢን ኣስማራ» የምትባል መጽሐፍ ደርሶአል። መጽሐፉ ለጥቅስ የሚበቃ አንዳችም ቁም ነገር ባይኖርበትም ርእሱን ለመዋስ ግን ይቻላል። የሻዕቢያ ሠራዊት አዲስ አበባን ለመምታት በሚነሣሣበት ጊዜ የኢትዮጵያ ሕዝብ በአንድ ጩኸት አሥመራ ላይ እንደሚከመር ጥርጣሬ የለኝም። ጨዋታው ፈርሶአል። ዳቦውም ተቆርሶአል። «አሥመራ ላይ እንገናኝ» የሚል አላስፈላጊ ግብዣ ለኢትዮጵያ ሕዝብ እየቀረበለት ነው እንበል?</p>


</body>
</html>
