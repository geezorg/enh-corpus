<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yemenegageriya medrek:- ityoPyana Ertra keIngdih wedEt? IndEt?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የመነጋገሪያ መድረክ</span></h3>
<h1 class="align-center">ኢትዮጵያና ኤርትራ ከእንግዲህ ወዴት? እንዴት?</h1>


<blockquote>
<p>የኢትዮጵያን ሉአላዊነትና አንድነት መሠረት ያደረገ፣ የኢትዮጵያን አለመኖር ሊከስት የሚችል መሆኑን ያገናዘበ፣ የሃገር መኖር ከማንኛውም ጉዳይ በላይ ወሳኝ መሆኑን ያጤነ የፖለቲካ መርህና አደረጃጀት ለነገ የማይባል ጉዳይ ነው። እስከአሁን፣ በዘር፣ በፖለቲካ፣ በሃይማኖት፣ በሙያ ወዘተ፣ ተደራጅተውና ተሰባስበው የነበሩ ኃይሎች ሁሉ ይህን የሀገራቸውን ችግር በመረዳትና ቅድሚያ በመስጠት፣ የየግል ጥያቄዎቻቸውን በሁለተኛ ደረጃ በመያዝ በኢትዮጵያ ሉዐላዊነት ላይ ሊያተኩሩ ይገባል። ሀገርን ለማዳን፣ የኢትዮጵያን ሉዐላዊነት ከዘለቄታው ሃገራዊ ጥቅም ጋር ለማስከበር፣ በጋራ መርሆዎች ላይ የተመሠረተ ሀገራዊና ብሔራዊ እንቅስቃሴ ሊፈጠር ይገባል።</p>

<p>በዚህ ጉዳይ ላይ ሀገር ወዳድ የሆኑ ኃይሎች ሁሉ እንዲወያዩበት መድረኩ ጥሪ ያቀርባል። ለዚህ ዓላማ ሊሰለፉ የሚችሉ ኃይሎች ሁሉ ያለ አንዳች ማመንታት መሰባሰብ ይኖርባቸዋል። ኢሃዴግ በዚህ ሂደት ውስጥ ተሳታፊ እንዲሆን የማያቋርጥ ጥረት ሊያደርጉ ይገባል።</p>
</blockquote>

<p align="right">መድረክ</p>

<p>በግንቦት ወር እ.አ.አ 1998 ዓ.ም በኢህአዴግና በኤርትራው መንግሥት መካከል ድንገተኛ ጦርነት ሲቀሰቀስ፣ መላው የኢትዮጵያ ሕዝብና ዓለም ግራ ተጋባ። ወዳጅና ፍቅረኛ የሚባሉት እነዚህ መንግሥታት አንዱ ሌላውን ለማጥፋት ሲነሱ፣ አስደንጋጭ ሆነ።</p>

<p>በሁለቱ መንግሥታት መሀል ግጭቱ በተነሳ በሳምንቱ የኢትዮጵያውያን ሕብረኛ ብሔራዊ የፖለቲካ መድረክ አመራር የራሱን መግለጫ አወጣ። የግጭቱ መንስኤም በመሠረቱ ኢኮኖሚያዊ መሆኑን የሚያመላክት ሃሳብ አቀረበ። የአቋም ሃሳቡ ደግሞ፣ «በማንኛውም ጊዜ፣ የኢትዮጵያን ሉዐላዊነት ለማስከበር በሚደረገው ማናቸውም ጥረት፣ ሙሉ ድጋፋችንን እየገለጽን፣ ኢህአዴግ ችግሩ በሰላም የሚፈታበትን መንገድ ተስፋ ሳይቆርጥና ሳይቻኮል ጥረት እንዲያደርግ እንጠይቃለን። ሁኔታው ወደ ሰፊ ጦርነት እንዳይለወጥ የፖለቲካ ክህሎትን፣ ጥበብና ዘዴን የተላበሱ እርምጃዎች ሊወስድ ይገባል እንላለን። .... የኢትዮጵያ ሉዐላዊነት መደፈሩን በመገንዘብ የኤርትራው መንግሥት የወሰደውን እርምጃ በጽኑ መቃወም፣....» በማለት መድረክ አቋሙን ገለጸ።</p>

<p>እነሆ ጦርነቱ ከተቀሰቀሰ ስምንት ወራት ሞላው። በሁለቱ መንግሥታት መካከል የተቀሰቀሰውን ግጭት ዕልባት ለመስጠት የተባበሩት መንግሥታት፣ የአፍሪካ አንድነት ድርጅት፣ የተለያዩ የአፍሪቃ አገር መሪዎች፣ የአሜሪካ መንግሥት፣ ወዘተ፣ ሙከራ አደረጉ። ውጤት ግን አልተገኘም። ጦርነቱ ከተቀሰቀሰ በኋላ በነበሩት ወራት፣ አያሌ ኩነቶች ገሀድ ሆነዋል።</p>

<p><li> በሁለቱም አምባ፣ የምታነባ እናት፣ ያለአባት የቀረ ጨቅላ መኖሩን ልንዘነጋ አንችልም። ድል አደረግሁ የሚለውም፣ መስዋዕትነት መክፈሉ አልቀረም። የዚያኛው አምባ ለቅሶም፣ ከባለድሎቹ መንደር ጭምርም አለ።</li></p></li>

<p><li> የኢትዮጵያም ሆነ የኤርትራ ሕዝቦች ከየመንግሥቶቻቸው ኋላ ተሰልፈዋል። ትክክለኛው አኃዝ ባይታወቅም የሁለቱም ሀገር የጦር ኃይል፣ በጥራትም ሆነ በይዘት በአያሌው ጨምሯል። አድጓል።</li></p></li>

<p><li> ሰላም አለ በተባለበት ጊዜ ታይቶ በማይታወቅ ሁኔታ በብዙ ሚሊዮን ብር ተሰብስቧል።</li></p></li>

<p>ቦቱቈሸቌቆ 183 ሯቀ "ሥቱቈሸቌቁ ሯቦ 10 ሯቂ በብዙ ሺህ የሚቆጠሩ ኢትዮጵያውያን የጦርነቱ ሰለባዎች ለመሆን ከቀያቸው ተሰደዋል፣ በኢትዮጵያ ላይም ከበድ ያለ የኢኮኖሚ ችግር ሊፈጥር የሚችል ሁኔታ ይታያል።</p>

<p><li> የልማት እንቅስቃሴዎች ተዳክመዋል፣ የመንግሥት ባለሥልጣናት መላ ትኩረትም በጦርነቱ ላይ ሆኗል። በድህነት ለሚማቅቀው ሕዝብ ሊውል የሚችል ገንዘብና ሀብት ለጦር መሣሪያ መግዣ እየዋለ ነው።</li></p></li>

<p><li> በተለይ በኢትዮጵያ ኤርትራውያንን ለመከታተል ሲባል የፀጥታ መረቡ ከመቼውም ጊዜ ይበልጥ እንደተጠናከረ መገመት አይከብድም።</li></p></li>

<p><li> በርካታ ኢትዮጵያውያን ከኤርትራ እንዲሁም ኤርትራውያን ከኢትዮጵያ እንዲወጡ ተደርጓል። ይህ ሁኔታም ሁለቱም መንግሥታት የሰብአዊ መብትን እጅግ አስከፊ በሆነ መንገድ እንደረገጡ ዓለም ሊታዘብ ችሏል።</li></p></li>

<p><li> በኢትዮጵያ የነበሩ በርካታ ባለሀብት ኤርትራውያን በመባረራቸው መዋዕለ ነዋይ ለማፍሰስ ለሚፈልጉ ሌሎች ባለሀብቶች የአስደንጋጭ ዜና ምልክት ሆነ። ይህ ሁኔታ ወደፊት በሚደረግ የኢኮኖሚ እንቅስቃሴ ላይ ጫና ሊኖረው እንደሚችል መገመት ይቻላል።</li></p></li>

<p><li> በኤርትራውያኑ ላይ የተወሰደውን የመውረስ እርምጃ የምዕራቡ ዓለም ከርእዮተ አለም አኳያ ስለሚያየው ባለ ሀብቶችን በኢትዮጵያም ሆነ በኤርትራ ይሰማሩ ዘንድ ለማደፋፈር ይከብደዋል። ምናልባትም ከመተባበር ሊቆጠብ ይችላል።</li></p></li>

<p><li> በኤርትራውያን ተይዘው የነበሩ የንግድ እንቅስቃሴዎች በመዘጋታቸውና በመዳከማቸው ለተፎካካሪዎቻቸው የተሻለ ዕድል ፈጠረ። አሁንም በንግድ የተሰማሩ አንዳንድ ኤርትራውያን ኪሳራ እየደረሰባቸው ነው። የኤርትራውያኑ ንብረት ማን እጅ ገባ የሚል ጥያቄ ተነስቷል።</li></p></li>

<p><li> ቁጥራቸው በርካታ የሆኑ ኤርትራውያን መጭው ሁኔታ አስተማማኝ ስላልሆነ በከፍተኛ ጭንቀት ውስጥ ይገኛሉ። ዕድሉና አቅሙ ያላቸው ሃገር ለቀው በመሄድ ላይ ናቸው።</li></p></li>

<p><li> ከሁሉ በላይ ግን፣ ኢትዮጵያን ሀገራችን ብለው ሲኖሩ የነበሩ፣ በትውልዳቸው ኤርትራውያን የሆኑ ሁሉ፣ ለካስ ሃገር የለንም ብለው እንዲያስቡ ተገድደዋል።</li></p></li>

<p>ከላይ የተጠቀሱት ነጥቦች ስለተከሰቱት ሁኔታዎች ምስል የሚሰጡን ሲሆን፣ የሁኔታዎቹን ፖለቲካዊ አንደምታ ደግሞ ቀጥለን እናያለን።</p>


<h3 class="align-center">ጦርነቱና ያስከተለው የኃይል አሰላለፍ፣</h3>


<p>የኃይል አሰላለፉን አስመልክቶ የደረሰውን ለውጥ ከማየታችን በፊት፣ ጦርነቱ በፖለቲካ አመለካከት ላይ ያስከተለውን ጫና እናያለን። ኢህአዴግ ሥልጣን ከያዘ ጊዜ ጀምሮ፣ ትኩረት ይደረግ የነበረው በአንድነታችን ላይ ሳይሆን በልዩነታችን፣ በሚያቀራርበን ሳይሆን በሚያራርቀን፣ በኢትዮጵያዊነታችን ሳይሆን፣ በብሄረሰባችን፣ ወዘተ፣ ነበር። ከተቀሰቀሰ በኋላ፣ በዘር ላይ ለተመሠረተ ፖለቲካ የማይመጥን ሁኔታ ተፈጠረ። ኢህአዴግም ራሱ፣ ታሪካዊ መሪዎችንና ጥንታዊ የኢትዮጵያ ታሪክ በመጠቃቀስ የኢትዮጵያ ብሔርተኝነት አራማጅ ሆነ። ጦርነቱ ከመቀስቀሱ በፊት በሁለቱም ሀገሮች ውስጥ ይነሱ የነበሩት የፖለቲካ ጥያቄዎች ከዲሞክራሲ፣ ከሰብአዊ መብት ረገጣና ከህግ የበላይነት ጋር የተያያዙ የነበሩ ሲሆን፣ ከጦርነቱ በኋላ ግን የሁለቱም ሀገሮች ዐብይ ጥያቄዎች መሠረታዊ የሆነ ለውጥ አደረጉ። ሃገራዊ ሉዐላዊነት የሁለቱም ሀገሮች ዐብይ ጥያቄ ሆነ። ኢትዮጵያ ግዛቴ፣ ነፃነቴ ተደፈረ ብላ ተቆጣች። በኢትዮጵያ በኩል የተቀሰቀሰው ቁጣ ጠንካራ በመሆኑ፣ ኢትዮጵያ ልትውጠኝና ልታጠፋኝ ነው ስትል ኤርትራ ሰጋች። የሰባት ዓመት ዕድሜ ያስቆጠረችው ሃገራቸው እንዳትጠፋ በኤርትራውያን መሀልም ስጋት አደረ። በአጭሩ፣ በሚያስገርምና በሚያስደንቅ ሁኔታ፣ የሁለቱም ሀገሮች ዐብይ ጥያቄ ሀገራዊ ነፃነት ሆነ።</p>

<p>በኢትዮጵያም ሆነ በኤርትራ፣ የሀገራዊ ሉዐላዊነት ጉዳይ የሁለቱም ሀገሮች ዐብይ ጥያቄ መሆኑ፣ በሁለቱም ሀገሮች የነበረው የኃይል አሰላለፍ በመሠረቱ እንዲቀየር ግድ አለ። ከ1991 ዓ.ም ጀምሮ፣ በሁለቱም ሀገሮች ያሉ የተቃዋሚ ኃይሎች ያነሱዋቸው የነበሩትን ጥያቄዎቻቸውን በሁለተኛ ደረጃ በመያዝ በሃገራዊ ሉዐላዊነት ላይ አተኮሩ። የኢህአዴግም ሆነ የሻዕቢያ ተቃዋሚዎች፣ ከየመንግሥቶቻቸው ጋር ያላቸውን ቅራኔ ለማለዘብ ዝግጁ መሆናቸውን ገለፁ። የኢትዮጵያ ተቃዋሚ ፖለቲካ ድርጅቶች ሕብረት ተብሎ በሚጠራው ድርጅት ዙሪያ ያሉ ኃይሎች አቋማቸውን የገለጹት ዘግየት ብሎ ቢሆንም ሌሎቹ ከደረሱበት ውሳኔ ላይ ደርሰዋል። እነዚህ ኃይሎች ይህን እርምጃ መውሰዳቸው ተገቢ ከመሆኑም በላይ ሀገራቸው ከእነሱ የምትጠብቅባቸውን ግዴታ እየተወጡ መሆናቸውን መናገር ይቻላል። ይህ በጅምር ላይ ያለ የፖለቲካ መስመር ገና ብዙ ፈተና ስለሚጠብቀው ድርጅቶቹ በንቃትና በትጋት ሊንከባከቡት ይገባል።</p>

<p>የትጥቅ ትግልን እንደ ዋነኛ ስልት እንጠቀማለን ያሉ ኃይሎችም፣ የአንድ ጎንዮሽ የተኩስ አቁም ለማድረግ መወሰናቸው ሁኔታው ምን ያህል እንደተለወጠ ያሳየናል። የሰላማዊ ትግልን እንደ ዋነኛ አማራጭ መቀበላቸውም፣ የፖለቲካ ሁኔታው ምን ያህል የተለወጠ መሆኑን ያመላክታል። ከጥቂት ወራት በፊት ሰላማዊ ትግልን እንደ አማራጭ የተቀበሉ፣ እንደ መድረኩ ያሉ ስብስቦች ይደርስባቸው የነበረውን አሉታዊ ቅስቀሳ ማስታወስ በቂ ነው።</p>

<p>ይህ ጽሁፍ እስከተዘጋጀበት ጊዜ ድረስ፣ ከሁለቱም መንግሥታት፣ በተለይም፣ ከኢትዮጵያ፣ ሕዝቡም ሆነ የፖለቲካ ኃይሎቹ ላሳዩት በጎ ፍላጎት አፀፋ አልተሰጠም። በተለይ የኢትዮጵያው መንግሥት ምንም ዓይነት እርምጃ አለመውሰዱ ሊያስከትል ስለሚችለው ሁኔታ ሌላ ቦታ እንመለስበታለን።</p>

<p>ጦርነቱ፣ መሠረታዊ በሆነ መንገድ የሁለቱ ሀገሮች ዐብይ የፖለቲካ ጥያቄን ሊቀይር እንደቻለ አሳይተናል። ከፖለቲካ ጥያቄው ባሻገር፣ ለረዥም ዘመን ወዳጅ ሆነው የቆዩት የሻዕቢያና የሕዝባዊ ወያኔ ሃርነት ትግራይ፣ በጠላትነት የሚፈላለጉ ኃይሎች ሆነዋል። እስከቅርብ ጊዜ ድረስ ወታደራዊ ስምምነት ነበራቸው። በደህንነትና በመረጃ መለዋወጥ ሲተባበሩ ቆይተዋል። ተቃዋሚዎችን አሳልፎ በመስጠትና በመሳሰሉት ተግባራትም ሲተባበሩ ነበር። ሁለቱም ቢሆኑ፣ አንዱ የሌላውን ተቃዋሚ ለመደገፍ ፍላጐት ሳያሳዩ ቆይተዋል። ምናልባትም፣ ጠላትህ ጠላቴ ተባብለው የጋራ እንቅስቃሴዎችን አካሂደው ሊሆን ይችላል። በአጠቃላይ፣ ሁለቱ መንግሥታት እንደ አንድ አካል ሆነው ብዙ ተግባራትን አከናውነዋል።</p>

<p>አሁንስ? አሁን በጠላትነት ተሰልፈዋል። እስከአሁን ድረስ፣ ሁለት መንግሥት ሆነው፣ እንደ አንድ ሊንቀሳቀስ የሚችል የጦር ኃይልና የመረጃ ተቋም ነበራቸው። ከሱዳንና ከየመን ጋር ኤርትራ ችግር በገጠማት ጊዜ የነበረውን ሁኔታ ያጤኗል። በቀላሉ ሊጠቁ የማይችሉ አስፈሪ ኃይሎች ነበሩ። አሁን ግን፣ ሁለት ተፃራሪ መንግሥታት፣ ተፃራሪ የጦር ኃይሎች፣ ተፃራሪ የመረጃ ምንጮች፣ ወዘተ፣ ሊሆኑ ችለዋል። አንዱ ሌላውን ለማንበርከክ፣ ብሎም ለማጥፋት ወደ ኋላ አይልም። «የጠላቴ ጠላት ወዳጄ ነው» በሚል መርሆ በመመራት፣ ሁለቱም ቢሆኑ ተቃዋሚ ኃይሎችን ከማደራጀት፣ ከማስታጠቅና ከማገዝ ወደ ኋላ አይሉም። ስለሆነም፣ የተቀሰቀሰው ጦርነት በአንድነት የሚሠሩትን ኃይሎች ከፋፍሎአቸዋል። በባላንጣነትና በጠላትነት እንዲሰለፉ አድርጓል። ይህ ሁኔታ ደግሞ፣ የሁለቱም ኃይል በፊት ከነበራቸው የጋራ ኃይል በአያሌው እንዲዳከም አድርጓል። ሁለቱም ቢሆኑ በአንድነት በነበሩበት ጊዜ የነበራቸው ጥንካሬ አሁን የላቸውም።</p>

<p>ባለፉት ሰባት ዓመታት በመሀል ሃገር ያሉ ኤርትራውያን ለኢህአዴግ ጠንካራ ሕብረተሰባዊ መሠረት ሆነው ቆይተዋል። አሁን ግን ምንም እንኳን በጠላትነት ተሰልፈዋል ብሎ መናገር ባይቻልም ደጋፊዎች እንዳልሆኑ መገመት ከባድ አይደለም። በብዙ ሺህ የሚቆጠሩ እነዚህ ኃይሎች ሁኔታው በሚፈቅድላቸው መጠን ኢህአዴግን መቃወማቸው አይቀርም። ይህ ሁኔታ ደግሞ ኢህአዴግ ከአማርኛና ከኦሮምኛ ተናጋሪዎች ጋር ካለው ግንኙነት ጋር ተዳምሮ ለኢህአዴግ ምን ያህል አሳሳቢ ሊሆን እንደሚችል መገመት አያዳግትም።</p>

<p>የኃይል አሰላለፍ ጉዳይ ሲነሳ ዓለም አቀፋዊ ሁኔታውን አክሎ ማጤን ተገቢ ነው። ከግንቦት በፊት የምዕራቡ ዓለም ሁለቱንም መንግሥታት ደግፎ ከመቆሙም በላይ መሪዎቹን አዲሶቹና ለውጥ ፈላጊ ኃይሎች ሲል አሞካሽቶአቸዋል። ያ ሁኔታ ተኖ ጠፍቷል ማለት ባይቻልም በሚፈጽሟቸው አድራጎቶች በመቆጣት የምዕራቡ ዓለም ከአንዴም ሁለቴ ተቃውሞ አሰምቷል። የምዕራቡ ዓለም፣ ራሱን ከእነዚህ መንግሥታት ራቅ አድርጎ ለማሳየት እየጣረ ይገኛል። መሪዎቹንም በአርአያነት ለመጥቀስ እንደማይቻል የተገነዘበ ይመስላል። አሁን በቅርብ እንኳ በአንድ የአሜሪካ የምክር ቤት አማካኝነት ለአንድ ለኢትዮጵያ ልዑል የተደረገው ግብዣ አሜሪካኖቹ አማራጭ ፍለጋ ላይ ናቸው ለማለት ባይቻልም፣ ነገሩ እንዳሳሰባቸው መገንዘብ ይቻላል። ያም ሆነ ይህ ከላይ ቀደም ሲል የተጠቀሰው ሁኔታ ለኢትዮጵያም ሆነ ለኤርትራ በሚደረገው የውጭ እርዳታ ላይ ምን ተጽእኖ ሊያስከትል እንደሚችል አሁን መናገር አይቻልም።</p>

<p>በዓለም አቀፍ ደረጃ ሊከተል የሚችል ሌላ የኃይል አሰላለፍ ደግሞ ከመሣሪያ ሽያጭና ግዢ ጋር የተያያዘ ነው። በኢትዮጵያና በኤርትራ መሃል ጦርነት ሊቀጥል እንደሚችል የገመቱ መሣሪያ አምራች ሀገሮች፣ ለጉዳዩ ትኩረት እየሰጡ ናቸው። ጦርነት እስከቀጠለ ድረስ የሁለቱም ሀገሮች ዋነኛው የገቢ ንግድ መሣሪያ ይሆናል። ከመሣሪያ ጋር የተያያዘው ንግድም የሀገሮቹን የገቢ ምንጭ እየቦጠቦጠ ሂዶ ለበለጠ ችግር ያጋልጣቸዋል።</p>

<p>በሱዳንና በኤርትራ መሐል ቅራኔ የተፈጠረው ቀደም ብሎ ሲሆን፣ በዚህ የገበጣ ጨዋታ ሂደት ውስጥ፣ በኢትዮጵያ መንግሥትና በሱዳን መሐል የበለጠ መቀራረብ እየታየ ነው። ይህ ሁኔታም የኢትዮጵያ መንግሥት ለደቡብ ሱዳኖች በሚያደርገው እርዳታ ላይ አሉታዊ ተጽእኖ ይኖረዋል። የኢትዮጵያ መንግሥት ከሱዳን መንግሥት ጋር እየተለሳለሰ መሄድ ደግሞ የምዕራቡ ዓለምን እያሳሰበ ይሄድ ይሆናል። አመኔታም እየቀነሰ ይሄዳል። የምዕራቡ ዓለም ለኢትዮጵያ ድጋፍ ከሚሰጥባቸው ምክንያቶች አንዱ የእስልምና አክራሪዎችን ለመቆጣጠር ይረዳኛል ብሎ በማሰብ ነበር። ከሱዳን ጋር ግንኙነት እየጠበቀ በሄደ መጠን፣ የምዕራቡ ዓለም እያኮረፈ ይሄዳል።</p>


<h3 class="align-center">ጦርነቱና አጎራባች ሀገሮች</h3>


<p>በኢትዮጵያና በኤርትራ መሐል የተቀሰቀሰው ጦርነት አፍሪቃ ቀንድ ተብሎ በሚጠራውም ቦታ ቢሆንም ለየት ያለ የኃይል አሰላለፍ እያስከተለ ነው። ይህ የኃይል አሰላለፍ ፖለቲካዊ ድምፀት ቢኖረውም፣ በአመዛኙ ከኢኮኖሚ ሁኔታ ጋር የተዛመደ ነው። በመጀመሪያ ደረጃ የምንጠቅሰው ግብፅን ሲሆን፣ ዓባይን ተንተርሶ በኢትዮጵያና በግብጽ መሀል ችግር ፈጥጦ እየመጣ ነው። በተለይም የኢትዮጵያ መንግሥት ዓባይን ለመጠቀም ያለውን ፍላጎት በገሃድ መግለጽ በመጀመሩና አንዳንድ እርምጃዎች በመውሰዱ፣ በዓባይ ውኃና ደለል ተጠቃሚ የሆነችው ግብፅን በጣም አሳስቧል። ዓባይ ለግብፅ የህይወት እስትንፋስ እንደመሆኑ፣ «በዓባይ የመጣ በዓይን የመጣ» እንደማለት ነው። ስለሆነም ግብጽ ጠንካራ ኢትዮጵያን አትሻም። ምንም እንኳን ሁኔታው ግልጽ ባይሆንምና አኃዙ ባይኖርም፣ ግብጽ ከኤርትራ ጋር የበለጠ መቀራረብ እያደረገች መሆኗን የሚጠቁሙ አንዳንድ ምልክቶች ታይተዋል። በኤርትራውና በሱዳኑ መንግሥት መሀል ቀደም ሲል ጀምሮ የተከሰተው መካረር ግብጽ ከኤርትራ ጋር ለመቀራረብ ያላትን ፍላጎት የሚያጠናክር ይሆናል።</p>

<p>በኤርትራና በኢትዮጵያ መሀል በተፈጠረው ችግር ምክንያት የተለየ ቦታ ሊይዙ የቻሉ የአካባቢ ሀገሮች ደግሞ ጂቡቲና ኬንያ ናቸው። ሁለቱም ሀገሮች በተለይም ጂቡቲ ኢትዮጵያ የባህር በር በማጣቷና በአሰብ በኩል ዕቃዎች ማስገባት በማቆሟ ተጠቃሚ ሊሆኑ ችለዋል። በአሁኑ ሰዓት የኢትዮጵያ የወጭና የገቢ ንግድ በሞምባሳና በጂቡቲ በኩል ነው የሚካሄደው። አዲስ የተፈጠረው ሁኔታ፣ የእነዚህ የሁለት ሀገሮችን ይዞታ በአያሌው እየቀየረው ነው። በተለይ ጂቡቲን። የዚያች ሀገር የኃይል ማመንጫ ከፍ እንዲል፣ የነዳጅ አቅርቦቷ እንዲጨምር፣ የባቡርና የወደብ አገልግሎቷ እንዲሻሻል፣ የማከማቻ ሁኔታው እንዲሻሻል፣ ወዘተ፣ የኢትዮጵያ መንግሥት እየተባበረ ነው። ይህ አዲስ ሁኔታ ለጅቡቲ ከሰማይ እንደወረደ መና የሚቆጠር ሲሆን፣ በኢትዮጵያና በጂቡቲ መሀል የሚኖረውን መተሳሰር በመሠረቱ እየለወጠው ነው። በጂቡቲ ነዋሪ የሆኑት የአፋርና የኢሳ ተወላጆች በኢትዮጵያ ከሚኖሩ ወገኖቻቸውም ሆነ ከኢትዮጵያ ጋር የሚኖራቸው ግንኙነት ላይም ተጽእኖ ይኖረዋል። የኬንያ ሁኔታ የጂቡቲውን ያህል ባይሆንም፣ እዚያም ቢሆን ለውጥ አለ። በኢትዮጵያና በተለይም በጂቡቲ መሀል የተፈጠረው ሁኔታ የኤርትራውን መንግሥት በእጅጉ ያሳስባል። በእነዚህ መንግሥታት መሀል ያለው ዝምድና ይሻክር ዘንድ፣ የኤርትራው መንግሥት የሚቻለውን ሁሉ ከማድረግ አይቆጠብም። የኤርትራው መንግሥት፣ ጂቡቲ አሰብን ስትተካ ለማየት ፈቃደኛ አይሆንም።</p>

<p>በዚህ አዲስ የኢኮኖሚ ስሌት ውስጥ ተጓዳኝና ተካፋይ መሆን የምትፈልገው ሌላ ሀገር የሶማሌ ላንድ ናት። ምናልባት፣ ለኢትዮጵያ እንደ አማራጭ የባህር በር መሆን የምትችል ሀገር።</p>


<h3 class="align-center">ኢህአዴግና ሀገራዊ ሉዐላዊነት፣</h3>


<p>ቀደም ሲል እንደተጠቀሰው በኤርትራም ሆነ በኢትዮጵያ፣ ብሔራዊ ሉዐላዊነት ዐብይ የሀገሮቹ የፖለቲካ ጥያቄ ሆኗል። የኤርትራ መንግሥት፣ ሕዝብ፣ የተቃዋሚ ኃይልና ምሁራን፣ ሌሎች ቅራኔዎቻቸውን አዋውጠው በአንድ ጎራ ተሰልፈዋል። ኤርትራ አዲስ ሀገር እንደመሆኗ፣ እንደ ሀገር ጸንታ እንድትቆይ ነው የእነዚህ ኃይሎች በአንድነት የተሰለፉት። በኤርትራ መንግሥት፣ የተቃዋሚ ኃይሎችና ሕዝቡ አንድ ቃል ይናገራሉ። ለአንድ ዓላማም ተሰልፈዋል። ኤርትራን እንደ ሀገር ለማቆየት።</p>

<p>የኢትዮጵያ ሕዝብ ለሀገሪቱ ሉዐላዊነት በራሱ አነሳሽነት የተቀሰቀሰ ቢሆንም በመንግሥት በኩል ይህን የሕዝቡን ስሜት ጥናት ለመስጠት፣ ቀጣይነት እንዲኖረው ለማድረግ፣ የከፋ ሁኔታ ገጥሞ መፍረክረክ እንዳይመጣ፣ ኢትዮጵያ የመከፋፈል አደጋ እንዳይገጥማት የሚገባውን ጥረት የሚያደርግ አይመስልም። እንዲያውም መንግሥቱ የተኩራራ ይመስላል። የሕዝቡ ድጋፍ እስካአሁን ያካሄድኩት የፖለቲካ ሥራ ውጤት ነው ብሎ ያመነ ይመስላል።</p>

<p>ሕዝቡም ሆነ ምሁራኑ በተለይም ተቃዋሚዎች ኢትዮጵያን ለመከላከል በሚደረገው ጥረት ቀጥተኛና ንቁ ተሳትፎ ያደርጉ ዘንድ መንግሥት ጥረት አያደርግም። ይህ በተለይ ጠባብ ለሆነ ቡድናዊ ተአማኒነት ራሳቸውን ተገዢ ያደረጉ ሰዎችን ብቻ ያቀፈው የዲፕሎማሲ ሥራ ውስጥ ወቅቱ ለሚጠይቀው ጥሪ ብቃት እንደሌለ ታይቷል። ለኤርትራውያን የዲፕሎማሲ ትግል አጸፋ መስጠት እንኳን የሚችል ኃይል አልነበረም። በፈቃደኝነት የተነሳሳውን ሕዝብና ምሁር በዚህ መስክ እንዲተባበር እንኳ መንግሥት ፍላጎት የለውም። ሕዝቡ ስለ ጦርነቱም ሆነ ስለአጠቃላይ ሂደቱ እንዲያውቅ እምብዛም ጥረት አይደረግም። እንደ በፊቱ ሁሉ አሁንም ዐበይት የሆኑ የሀገሪቱ ጉዳዮች በጥቂት ሰዎች ነው የሚወሰኑት። የፖለቲካ ሥርዓቱ አሁንም እንደጠበበ ነው የሚገኘው። የፖለቲካ በሩ አሁንም አልተከፈተም። የፖለቲካ እስረኞች አልተፈቱም። እንዲያውም ወንጀለኞች ናቸው ተብለዋል። አሁንም የሙያ ማህበር መሪዎች ይታሰራሉ። በዘር ላይ በተመሰረተ ጸብ ምክንያት ሕዝቦች እርስ በርስ ይተላለቃሉ።  ይህ ከላይ የጠቀስነውና ተመሳሳይ ሁኔታዎች ሀገሪቱ ጦርነት ውስጥ ስትገባ የበለጠ እየሰፋና እየተወሳሰበ ሊሄድ ይችላል። በመንግሥቱና በሕዝቡ መሀል ያለው ልዩነት ይጎላና ያ ሁኔታም ሀገሪቱን ለበለጠ አደጋ ይዳርጋታል።</p>

<p>የፖለቲካ ሥርዓቱ አለመከፈትና አለመስፋት በተለይም የኤርትራው መንግሥት ሊወስደው ከሚችለው እርምጃ አንጻር ሲታይ ምን ያህል ከባድ ችግር ሊያስከትል እንደሚችል መገመት አያዳግትም። ይህ ጉዳይ በተለይ የኤርትራ መንግሥት ጠቤ ከኢትዮጵያ ሕዝብ ሳይሆን ከጠባብ የትግራይ ጎጠኞች ጋር ነው የሚለው የማያባራ ፕሮፓጋንዳ ጋር ተዳብሎ፣ «በሀገራችን ጉዳይ ልታሳትፉን ፈቃደኛ ካልሆናችሁ በራሳችሁ ተወጡት» ወደሚል አመለካከት ሊቀየር ይችላል። በፖለቲካ ሥርዓቱ መጥበብ ምክንያት የዳር ተመልካችና ምናልባትም፣ ተቃዋሚ የሆኑ ኃይሎች በኤርትራው መንግሥት በመታገዝ በተቃዋሚነት መሰለፍ ብቻ ሳይሆን፣ ለተጠናከረ የትጥቅ እንቅስቃሴ ራሳቸውን ሊያሰናዱ ይችላሉ። ከዚህ በፊት እንደተደረገው ሁሉ የጦር ምርኮኞችም መጠቀሚያ ሊሆኑ ይችላሉ።</p>

<p>በአጭሩ ኢህአዴግ ከሕዝቡም ሆነ ከተቃዋሚው በኩል የተባባሪነት መንፈስ ቢያገኝም፣ ያንን ሁኔታ መሠረታዊ በሆነ መንገድ ቀይሮ ብሔራዊ ዕርቅ እንዲመጣ ጥርጊያውን አላዘጋጀም።አሁንም እንደበፊቱ የአገዛዝ ስልት ለመቀጠል ነው የሚዘጋጀው። ይህን ጉዳይ አስመልክቶ አንድ አዋጅ እንኳን አላወጣም። ይህን መሰሉን እርምጃ መውሰድ ለኢህአዴግም ሆነ ለሀገሪቱ የማይጠቅም ቢሆንም፣ ለምን ጉዳዩን ችላ አለ? ተብሎ መጠየቅ አግባብነት አለው።</p>

<p>ይህ ሁኔታ አንድም ኢህአዴግ ይከተለው ከነበረው የጠባብ ቡድን ፖለቲካ ጋር የተያያዘ ሲሆን፣ ሌላው ምክንያት ደግሞ፣ ኢህአዴግ ሲከተለው ከቆየው የዘር ፖለቲካ ጋር የተዛመደ ነው። ኢህአዴግ በዘር መደራጀትን ይደግፋል። ብቸኛ አማራጭ ነው ብሎም ያምናል። በኢህአዴግ ዕምነት፣ ኢትዮጵያዊነት ገና በመስረጽ ላይ ያለ ስሜት እንጂ፣ ለብዙ ዓመታት ሲዳብር የነበረ ስሜት አድርጎ አይቆጥረውም። ከግንቦቱ ጦርነት በኋላ፣ የኢትዮጵያ ሕዝብ በጋራ ሲነሳ፣ ያንን ስሜት ኢህአዴግ ቶሎ ሊረዳ አልቻለም። ይህ የኢትዮጵያዊነት ስሜት ከኢህአዴግ የፖለቲካ እይታ ክልል ውጭ ስለነበር ይህን ለመሰለ ብሔራዊ ስሜትና ድጋፍ የተዘጋጀ ኃይል አልነበረም። መንግሥት፣ የኢትዮጵያ ሕዝብ በተለይም ላለፉት ሰባት ዓመታት ሲቃወሙት የነበሩት ጋዜጦች፣ ተቃዋሚዎች፣ ወዘተ፣ ግልብጥ ብለው ይደግፉኛል ብሎ አልገመተም። በኢህአዴግ የፖለቲካ ዕይታ፣ ኢትዮጵያዊ ብሔርተኝነትን ሊያካትት፣ ሊያስተናግድ የሚችልበት ሁኔታ አልነበረም። እስከ አሁን በይፋ የሚገለጠው የኢትዮጵያ ብሔርተኝነት፣ ኢህአዴግ የአማራ ትምክህተኝነት ብሎ ከሚያቆራኘው ስሜት ጋር ስለሚያያይዘው ጉዳዩን የኔ ነው ብሎ ለመቀበል ዝግጁነት አልነበረውም። በፍርሃትና በጥርጣሬ ዓይን ነው የሚያየው። አሁንም ቢሆን ይህ የኢትዮጵያ የብሔርተኝነት ስሜት ወዴት ሊወስደው እንደሚችል ኢህአዴግ እርግጠኛ አይደለም። ይህ የኢትዮጵያ ብሔርተኝነት ስሜት ኢህአዴግን በሥልጣን ላይ በመቀጠሉ ሁኔታ ላይ አሉታዊ አስተዋፅኦ ሊኖረው ይችላል ብሎ ስለሚገምት ይፈራዋል። ሕወሓት፣ በታዳሚው የኤርትራ ብሔርተኝነትና በሚፈራው የኢትዮጵያ ብሔርተኝነት መሀል እንዳይጣበቅ ሁለቱንም አሸንፎ የሚወጣ ስትራተጂ ላይ ያተኮረ ይመስላል። በአሁን ሰዓት፣ የኢህአዴግ ምርጫ፣ የኢትዮጵያን የብሔርተኝነት ስሜት እየተቆጣጠረ፣ እሱ በቀየሰው፣ ጎዳና እንዲጓዝ ማድረግ ነው። የኢትዮጵያ ብሔርተኝነትን ለኢህአዴግ በሚስማማ መንገድ የትግራይ ብሔርተኝነትን ጥቅም በማይጎዳ መንገድ ከተቻለም የትግራይ ብሔርተኝነትን ማዕከሉ በማድረግ ሊጓዝ ይሞክራል። ይሁንና፣ የኢትዮጵያ ብሔርተኝነት፣ አሁን በተነሳበት መልኩና ሊያገለግለው በተነሳበት ዓላማ አኳያ ሲታይ፣ የትግራይ ብሔርተኝነት ከበስተሰሜን የተቃጣበትን ወረራና ግፍ፣ እብሪትና ፍጅት፣ ንቀትና ማንአህሎኝነት፣ ተገቢ ምላሽ ሊሰጥ የሚችል፣ የትግራይን ሕዝብ ከመፈናቀል፣ ከውድመት፣ ከለቅሶ ሊከላከል የተነሳ እንጂ ፀሩ አይደለም። ዛሬ የተነሳው የሃገር ወዳድ ስሜት ከትግራይ ብሔርተኝነት ጋር ደመኝነት የለውም። ወረራን ያህል ትልቅ ዳመና በሀገሪቱ ላይ አንዣቦ በጠባብ ቡድን ዓላማ ላይ ብቻ ተንጠላጥሎ ለመቆየት መሞከር ሀገርን ወደ ጥፋት ይሰዳል። ሰላማዊ በሆነ ሁኔታ ይህ አሠራር ብዙ ችግር ላይፈጥር ይችል ይሆናል። ይሁንና፣ ጦርነት ቢነሳና ውጥረቱ እየጨመረ ሲሄድ፣ ከሌሎች ችግሮች ጋር ተዳምሮ፣ የሕዝቡ ድጋፍ እየተመናመነ ሊሄድ ይችላል።</p>

<p>ዛሬ የተፈጠረው ቀውስ፣ ኢህአዴግ የትግራይ ብሔርተኝነት ፍላጎትና ፍርሃት ማስተናገጃ እንጂ ሌላ እንዳልሆነ ይበልጥ ግልጽ ሆኗል። የጭንቁ ቀን ሲመጣ፣ ለቀውሱ ምላሽ ለመስጠት አደባባይ ይወጡ የነበሩት የሕወሃት መሪዎች እንጂ፣ የመንግሥት ባለሥልጣናት ተብለው የተጎለቱት አማራዎችና ኦሮሞዎች እንዳልሆኑ ለራሱ ለህወሃት አባላት እንኳን ግልጽ ሆኗል።</p>


<h3 class="align-center">ጦርነቱ ነገ ቢቀጥልስ?</h3>


<p>ከላይ ያነሳነው የሕዝብ ድጋፍ ጥያቄ፣ እጅግ ጠቃሚ የሚሆነው በሁለቱ መንግሥታት መሀል ጦርነት ሲነሳ ምን ሁኔታ ሊከተል ይችላል የሚለውን ነጥብ ስናይ ነው። የሁለቱ ኃይሎች ወታደራዊ ችሎታን አቅም፣ ዓለም አቀፋዊ ድጋፍ፣ ሕዝባዊ ተሳትፎ፣ የኢኮኖሚ ኃይል፣ ወዘተ፣ ስናጤን፣ ጦርነቱ ሲነሳ፣ በአጭር ጊዜ በአንደኛው አሸናፊነት ይጠናቀቃል ብሎ መገመት ከባድ ነው። በተለይም ባለፉት ወራት ውስጥ ሁለቱም ኃይሎች ሙሉ ዝግጅት ሲያካሂዱ የቆዩ በመሆናቸው ጦርነቱ ቢጀመር፣ እጅግ መራራና የተራዘመ እንደሚሆን መገመት አይከብድም። በርግጥ አንዱ መንግሥት ከሌላው በአንድ ወይም በሌላ ጉዳይ የተሻለ አቋም፣ ዝግጅትና ሁኔታ ውስጥ ሊገኝ ይችላል። ለምሳሌ፣ ኢትዮጵያ ከኤርትራ ይልቅ ሰፋ ያለ ኢኮኖሚ ስለአላት፣ የሀገሪቱ ኢኮኖሚ ጦርነቱን ረዘም ላለ ጊዜ ሊሸከም የሚችልበት ጥንካሬና ብቃት ይኖረዋል። በሌላ በኩል ደግሞ፣ ጦርነቱ የኢትዮጵያንም ኢኮኖሚ ወደ ከፋ ችግር ውስጥ ሊከትተው እንደሚችል አያጠራጥርም። ብቸኛ የሆነውን የኢትዮጵያን የወደብ መገናኛ መስመር በተደጋጋሚ ማሰናከል ብቻ ይበቃል። እንዲያ በማድረግ ደግሞ፣ በሃገሪቱ የገቢና የወጭ ንግድ ላይ ይህ ነው የማይባል ትርምስ መፍጠር ይቻላል። ይህን መሰሉ እርምጃ የሚያስከትለው የፖለቲካ ችግር በቀላሉ የሚገመት አይሆንም።</p>

<p>ኢትዮጵያ ከኤርትራ መስፋቷና ኢኮኖሚዋም በተሻለ ሁኔታ ላይ እንደሚገኝ ጠቅሰናል። ከወታደራዊ ስትራቴጂ አንፃር የኢትዮጵያ መስፋት ለመከላከል አዳጋች ነው። ኢትዮጵያ ላይ በተለያየ አቅጣጫ አነስተኛ ኃይሎችንም ቢሆን በመላክ፣ ጥቃት ተከፍቶባት ኃይሏ በየአቅጣጫው ሊወጠር ይችላል። ኤርትራን ስንመለከት ደግሞ፣ ከቀይ ባህር ጋር ኩታ ገጠም የሆነውን አካባቢ ለማጥቃት ጠንካራ የባህር ኃይልን ይጠይቃል። ወደ ኤርትራ በምዕራብ በኩል ለመዝለቅ፣ በሱዳን በኩል ማቋረጥን ይጠይቃል። ያለው ምርጫ፣ ከኢትዮጵያ ጋር አዋሳኝ በሆነው ድንበር አካባቢ በኩል መጠቀም፣ አለበለዚያም የአየር ጥቃት ማካሄድ ነው። የአየር ጥቃት በማካሄድ ከተሞችን መደምሰስ ይቻላል። ይህ ደግሞ ከፍተኛ ዓለም አቀፋዊ ተቃውሞ ያስነሳል። ምርጫው በኢትዮጵያና በኤርትራ ድንበሮች የሚጀመር የምድር ውጊያ ነው።</p>

<p>ጦርነቱ በእግረኛው ጦር ላይ የተመሠረተ ነው ከተባለ፣ ምን ዓይነት ውጊያ? የሚለው ጥያቄ ሊነሳ ይገባል። የእግረኛ ውጊያን በመሠረቱ ሽምቅ ውጊያና መደበኛ (ጮንቨንቲኦናል ዋርፋረ) ብለን ልንከፍል እንችላለን። ሁለቱም መንግሥታት፣ ሁለቱንም ዓይነት የውጊያ ስልቶች ሊጠቀሙ ይችላሉ። መደበኛው የውጊያ ስልትን እየተጠቀሙ፣ ከጠላት ጀርባ ደግሞ ሸማቂዎችን በመላክ ጥቃት ማካሄድ ይችላሉ። እዚህ ላይ መጠቀስ የሚኖርበት፣ በመንግሥታት ደረጃ የሚካሄድ ጦርነት ስለሆነና እነሱም ያላቸውን ኃይል ሁሉ የሚጠቀሙ ሲሆን፣ የውጊያው ዓይነት መደበኛ ጦርነት ነው የሚሆነው። የሽምቅ ውጊያን በአጋዥነት ሊጠቀሙበት ይችላሉ።</p>

<p>የመደበኛ ጦርነት (ጮንቨንቲኦናል ዋርፋረ) ጉዳይ ሲነሳ፣ በመጀመሪያ ደረጃ ሊጤን የሚገባው ወታደራዊ ብቃት የመኖርና ያለመኖር ጉዳይ ነው። የኤርትራው የወታደር ኃይል፣ ከደርግ ወታደር ጋር ለብዙ ዓመታት መደበኛ ውጊያ በማካሄድ በዚህ የውጊያ ስልት በሚገባ ተፈትኗል። የሜካናይዝድ ጦር፣ የአዳፍኔ፣ የእግረኛና ሌሎች ኃይሉን በአንድነት በመምራት ተደጋጋሚ ውጊያዎች አድርጓል። በአንፃሩ ግን፣ የኢህአዴግ ጦር ተንቀሳቃሽ ውጊያ (ሞቢለ ዋርፋረ) ያካሄደ ቢሆንም፣ በመደበኛ ውጊያ ያለው ልምድ የተወሰነ ነው። ይህንን ጉዳይ በተመለከተ ኢህአዴግ የገጠመውን ችግር ሊወጣ የሚፈልገው የቀድሞ ሠራዊት አባላትን በማሰለፍ ነው። የወታደር ኃይል፣ ለሰባት ዓመታት ያህል ተዋርዶ ከመቀመጡም በላይ፣ ብዙዎቹ ለጎዳና ተዳዳሪነት ተዳርገው የሰው እጅ በማየት ሕይወታቸውን ሲገፉ ቆይተዋል። ክብራቸውና ሰብዕናቸው ተረግጧል። ተዋርደዋል። እነሱ ከተባረሩም በኋላ፣ የሀገሪቱ ሁኔታ እየተሻላት ሲሄድ አላዩም። ሕዝቡ የራሱን ሕይወት ሊመራ የሚችልበት ሥርዓት ሲፈጠር አላዩም። በአጭሩ ቁጭት አለባቸው። ይህ ጦር፣ በኢህአዴግ የጦር አመራር ላይ እምነት ሊኖረው እንደሚችል መገመት ከባድ ነው። ኢህአዴግ ራሱ ምን ያህል ያምነናል? ብለው ሊጠራጠሩም ይችላሉ።</p>

<p>የመደበኛ የውጊያ ስልት ጉዳይ ሲነሳ ከላይ ከተጠቀሰው የብቃት ጥያቄ ሌላ የሁለቱ ሠራዊት ይዘት ሊመረመር ይገባል። የኤርትራ የወታደር ሁኔታ ነባር ሠራዊትና አዲስ የተመለመሉትን ያጠቃልላል። የኢትዮጵያው ደግሞ፤ የኢሕአዴግ ሠራዊት፤ የቀድሞ የኢትዮጵያ ሠራዊትና አዲስ ምልምሎችን ያካትታል። በሁለቱ ሀገሮች የሚሰለጥኑት ምልምሎች፣ አጋዥ ሚና እንጂ ወሳኝነት ስለማይኖራቸው በእነሱ ላይ ትኩረት አያደርግም። በኢትዮጵያ በኩል የሚሰለፉት የቀድሞ ወታደሮችም ቢሆኑ ከላይ ባነሳነው ምክንያት ወሳኝነት አይኖራቸውም። በሁለቱም በኩል እጅግ ቁልፍ ሚና የሚጫወቱት የሻዕቢያና የኢሕአዴግ አባሎች ናቸው። በወታደራዊ ችሎታና መደበኛ ውጊያ ለማድረግ ከሚኖራቸው ብቃት ባሻገር፣ አንድ ነጥብ ማንሳት ተገቢ ነው። የኤርትራ ወታደር ኤርትራን እንደ ሀገር ፀንታ እንድትቆይ ለማድረግ ምን መስዋዕትነት ይከፍላል? የኤርትራው መንግሥትስ ሠራዊቱን በዚህ ውጊያ ላይ ሙሉ በሙሉ እንዲሳተፍ ምን ያህል ፈቃደኛ ነው? በሌላ በኩል ደግሞ፤ የኢሕአዴግ መንግሥት ነባሩን ሠራዊት ለኢትዮጵያ ዓላማ ብሎ ሙሉ መስዋዕትነት እንዲከፍል ለማድረግ ምን ያህል ዝግጁ ነው? ሠራዊቱስ? በዚህ ሁኔታ ላይ መደበኛ የኢሕአዴግ ሠራዊት ጥቃቱ ከበረታ በኢትዮጵያ ላይ ሊከተል የሚችለውን የኃይል አሰላለፍ እንዴት ያየዋል? የኢሕአዴግ ሠራዊት ላይ ብርቱ ጉዳት ከደረሰ ኢሕአዴግ ሥልጣን ላይ መቆየት መቻል አለመቻሉ ምን ያህል ያሳስበዋል? በአጭሩ ኢሕአዴግም ሆነ ሠራዊቱ የኤርትራ መንግሥትና ሠራዊት ለኤርትራ ሊኖረው የሚችለው ብሔርተኝነት እነሱም ለኢትዮጵያ አላቸው ወይ? ጥያቄው ይህ ነው።</p>

<p>አርዕርስታችንን የጀመርነው ጦርነቱ ነገ ቢቀጥልስ ብለን ነው፤ አዎ ጦርነቱ ነገ ቢቀጥልስ? ሊከተሉ የሚችሉ የፖለቲካ አንድምታዎችን አስመልክተን ከላይ ጠቀስ ጠቀስ አድርገናል። ወታደራዊ ሁኔታዎችን ደግሞ ጠቅለል አድርገን እናነሳለን። ቀደም ሲል እንደጠቀስነው ኢሕአዴግም ሆነ የኤርትራ መንግሥት በወታደራዊ ችሎታቸው የሚተናነሱ አይደሉም። ውጊያው ቢጀመር፣ ሁለቱም ቢሆኑ ስስ ብልት የሚሉአቸውን ቀጣናዎች በመጀመሪያ ደረጃ ሊያጠቁ እንደሚችሉ መገመት ይቻላል። ቀበሮ ጉድጓድ ቆፍረው የተፋጠጡባቸው የባድመና የዛላአምበሳ ወረዳዎች በተቀዳሚ ጥቃት የሚከፈትባቸው ቦታዎች ሊሆኑ እንደማይችሉ መገምገም ነብይነት አይጠይቅም። መጠነኛ ወታደራዊ እውቀት ላይ የተመሠረተ መላ ምት ነው። ውጊያው ቢበረታ በእርግጠኛነት ምን ሊካሄድ እንደሚችል መናገር ባይቻልም፣ አጠቃላይ የኃይል አሰላለፍን በማጤን አንዳንድ ግምታዊ አስተያየቶች መሰንዘር ይቻላል።</p>

<p>ሁለቱ ስስ ብልቶች የሚሉአቸው ቀጣናዎች ላይ ጥቃት ሊከፍቱ ይችላሉ ተብሏል። ዝርዝር ሁኔታ ውስጥ ሳንገባ አንድ ነጥብ ብቻ እናነሳለን። በኢትዮጵያ በኩል የባቡር ሃዲድ የተዘረጋበት ብዙ ኪሎ ሜትር አቋርጦ የሚጓዘው በረሃማ ቦታ አንዱ ሊሆን ይችላል ብሎ መገመት ይቻላል። በኢትዮጵያና የሱማሌ ጦርነት ወቅት በመጀመሪያ ደረጃ ጥቃት የደረሰው በዚህ ቀጣና ላይ ነው። ያኔ ግን ኢትዮጵያ አሰብና ምጽዋ ነበሯት። በኤርትራ በኩል ደግሞ የአሰብ ወደብ አንዱ የስስ ብልት እንደሆነ መገመት ይቻላል። ምናልባትም ይህን ቀጣና የኢትዮጵያ መንግሥት በቁጥጥሩ ሥር ቢያውለው በኤርትራ ላይ የሚያስከትለው ኢኮኖሚያዊ ችግር ውሱን ነው። ሰፊ የፖለቲካ ችግር ግን ሊፈጥር ይችላል።</p>

<p>በኤርትራና በኢትዮጵያ መሀል የተቀሰቀሰው ጦርነት የጎረቤት ሃገሮችን ሊያጣቅስና ከባቢያዊ ገፅታ ሊይዝ ይችል ይሆናል። የሱዳንን ድንበር በመጠቀም/ባለመጠቀም፣ የጂቡቲን ጥቅም በመንካት/ባለመንካት፣ ወዘተ፣ ጋር ተዳምሮ፣ እነዚህ ጎረቤት ሃገሮች በቀጥታም ሆነ በተዘዋዋሪ የሂደቱ ተጓዳኝ ሊሆኑ ይችሉ ይሆናል። ጦርነቱ እንዴት ሊቀጥል እንደሚችል የሚያመላክቱ መላ ምቶችን መዘርዘሩን በዚሁ እናቁምና፣ ቀደም ሲል እንደጠቀስነው፣ ጦርነቱ የተራዘመና በአጭር ጊዜ ክልል ውስጥ አሸናፊ የማይኖረው መሆኑን መገመት ከባድ እንዳልሆነ ገልጸናል። ከላይ የጠቀስናቸው የስስ ብልቶች ላይ ጥቃት ቢደርስና እንዲሁም ጦርነቱ በመራዘሙ ምክንያት በሚደርሰው የህይወት መጥፋት፣ የገንዘብ ወጭ፣ የሰው መፈናቀልና መጉላላት ሃገሪቱን ከፍተኛ ፈተና ውስጥ ሊጥል ይችላል።</p>

<p>ጦርነቱ በድል እንዲጠናቀቅ የምንሻ ከሆነ፣ ከጥድፊያ፣ ከሞቅ ሞቅ፣ ራሳችንን ቆጥበን፣ የራሳችንን አቅም፣ የጠላትን ደካማ ጐንና ጥንካሬ ማስላት ይኖርብናል። የሚያስፈልገንን ዝግጅት ለማጠናቀቅ እስካሁን ከወሰደብን ስምንት ወራት በላይ ገና ወደፊት የሚወስድብን ቢሆንም እንኳ፣ ለዚያ መዘጋጀት ይኖርብናል። ወዶ ዘማቾችን በሥጋ ሜዳ፣ ሆለታና ሁርሶ ለሶስት ወራት ሠልፍና ኢላማ መተኮስ ሥልጠና ከመስጠት በላይ በሕብረተሰብ ደረጃ ዙሪያ መለስ ዝግጅት ይጠይቀናል። ሻዕብያ ቀላል ባላጋራ አይደለም። የሽንፈት ሁሉ መጀመሪያው ደግሞ ጠላትን አሳንሶና አንኳስሶ ማየት ነው።</p>

<p>ቀደም ሲል እንደገለፅነው፣ የኢሕአዴግ ብቸኛ አገዛዝ የሕዝቡ የመነሳሳት መንፈስ ለማስተናገድ አለመቻሉ፣ ከወታደራዊ ጥቃትና ኢኮኖሚያዊ ችግሮች ጋር ተዳምረው የከፋ ጊዜ ሊፈጥር ይችላል። ጦርነቱ ሕዝባዊ ድጋፍ እያጣ ሲሄድ፣ ሕዝቡ ለመንግሥት የሚሰጠውን ድጋፍ ሲቀንስ፣ በኢሕአዴግ ላይ ቅሬታ ያላቸው ኃይሎች ስሜታቸውን በይፋ የሚገልፁበት ሁኔታ ሲፈጠር፣ ችግሩ ማዕከላዊ መንግሥቱን የሚቆጣጠረው አካል ላይ ብቻ ሳይሆን ኢትዮጵያ ላይም ከፍተኛ በትር ያርፍባታል። ኢትዮጵያ በብዙ ትጎዳለች። የመከፋፈል አደጋውም እንደዛሬው ሉዐላዊነት ማለት ከመጀመሩ በፊት ከነበረው ጊዜ በከፋ ሁኔታ ገጥጦና አፍጥጦ ይመጣል። ጠንካራ ኢትዮጵያን ማየት የማይፈልጉ የውጭና የውስጥ ኃይሎች ችግሩን የበለጠ በማራገብ አጋግመው ወደማንችለው አረንቋ ይከትቱናል። በአጭሩ፣ አሁን ኢሕአዴግ የሚከተለው የብቸኛ ጉዞ ሃገሪቱን አረንቋ ውስጥ ይከታታል። ስለሆነም፣ ሁኔታውን ገና ከወዲሁ ማየት የቻሉና የሚችሉ ሀገር ወዳድ ኃይሎች ነገ ሳይሆን ዛሬ፣ አማራጭ ይዘው ሊነሱ ይገባል። የኢትዮጵያ ጥፋትና መፈረካከስ ሊገታ፣ የተጠረቀመውን የኢሕአዴግን በር በማንኳኳት ሊያስከፍት የሚችል ክህሎትን የተላበሰ ፖለቲካና አደረጃጀት ሊነደፍ ይገባል። የሀገር መኖር አለመኖር ጥያቄ ወሳኝ ጉዳይ መሆኑን ተገንዝበው፣ ዜጎችን ሊያሰባስብ የሚችል የፖለቲካ መርሆና ስልት መቀየስ ተገቢ ነው። ወቅቱ የሚጠይቀው ብልጥነትን ሳይሆን ብልህነትን ነው። ወቅቱ የሚጠይቀው ሥልጣንን ጠብቆ ለመቆየት መመሳጠርን ሳይሆን ግልጽነትንና ሆደ ሰፊነትን ነው። ወቅቱ የሚጠይቀው ሀገር አድን ሕብረት መፍጠርን ነው። ወቅቱ የሚጠይቀው፣ ሀገር ማዳን ላይ ያማተረ ክፍትና ሠፊ፣ መላውን ኢትዮጵያን ያቀፈ የፖለቲካ ሕብረት ነው።</p>

<p>ስለሆነም፣ የኢትዮጵያ ሉዐላዊነትና አንድነትን መሠረት ያደረገ፤ የኢትዮጵያን አለመኖር ሊከስት የሚችል መሆኑን ያገናዘበ፣ የሃገር መኖር ከማንኛውም ጉዳይ በላይ ወሳኝ መሆኑን ያጤነ የፖለቲካ መርህና አደረጃጀት ለነገ የማይባል ጉዳይ ነው። እስከአሁን ወቅቱ በዘር፤ በፖለቲካ፣ በሃይማኖት፣ በሙያ፣ ወዘተ ተደራጅተውና ተሰባስበው የነበሩ ኃይሎች ሁሉ ይህን የሀገራቸውን ችግር በመረዳትና ቅድሚያ በመስጠት የየግል ጥያቄዎቻቸውን በሁለተኛ ደረጃ በመያዝ በኢትዮጵያ ሉዐላዊነት ላይ ሊያተኩሩ ይገባል። ሀገርን ለማዳን፣የኢትዮጵያን ሉዐላዊነት ከዘለቄታው ሃገራዊ ጥቅም ጋር ለማስከበር፣ በጋራ መርሆዎች ላይ የተመሠረተ ሀገራዊና ብሔራዊ እንቅስቃሴ ሊፈጥሩ ይገባል። የዚህ እንቅስቃሴ ጅማሮም፣ በሃገር ጉዳይ ያገባናል የሚሉትን የተቃዋሚ ድርጅቶች፣ የሙያ ማህበራትን፣ የሃይማኖት መሪዎችን፣ ትናንሽ ቡድኖችን፣ ታዋቂ የሀገር ሽማግሌዎችን፣ ሌሎችም በሀገር ጉዳይ ያገባኛል የሚሉ ሁሉ፣ ኢህአዴግንም ጭምር ያካተተ ብሔራዊ የሆነ ሀገር አድን ጉባኤ በአስቸኳይ መጥራት። ኢሕአዴግ ባሳየው ጠባብነት ይህን ጉባኤ መጥራት ባይቻለውም፣ መሳተፍና ጉባኤው አመርቂ ውጤት እንዲያመጣ መተባበር ይኖርበታል። የዚህ እንቅስቃሴ ዋና ዓላማ ሀገሪቱን ከወረራ ማዳን ሆኖ፣ ኢሕአዴግን ጨምሮ በማደራጀት፣ መላ የሀገሪቷን ሕዝቦች ከጎኑ ሊያሰልፍ ይገባል። በኢሕአዴግ ጠባብና አግላይ ፖለቲካ ምክንያት በሀገር ላይ ሊደርስ የሚችለውን ጉዳት ለመከላከል ዐብይ መፍትሄ ሊሆን ይችላል። ጦርነት ቢከፈት፣ ሁሉንም ያካተተ ስለሚሆን ስስ ብልቶች ያልናቸውን በቀላሉ ለመሸፈን ያስችላል። ኢህአዴግ ለጦርነቱ የሚያስፈልገውን ዝግጅት አድርጌአለሁ ቢልም፣ ሕዝቡን ሊያሰባስብ የሚችል ኃይል እስካልተፈጠረ፣ ዝግጅቱ ተሟልቷል ማለት ከቶውንም የሚቻል አይደለም።</p>


</body>
</html>
