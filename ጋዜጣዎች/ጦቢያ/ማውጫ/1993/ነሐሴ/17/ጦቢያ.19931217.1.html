<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሁለት ነፃነት ግንባር ውስጥ የሁለት መስመር ትግሉ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሁለት ነፃነት ግንባር ውስጥ የሁለት መስመር ትግሉ ቀጥሏል</h1>


<p>ከተመሰረተ 30 ዓመት ያህል እያስቆጠረ ያለው የኦሮሞ ነፃነት ግንባር (ኦነግ) በውስጡ የሁለት መስመር ትግል በማካሄድ ላይ መሆኑን ሰሞኑን ከሁለቱም ወገኖች የሚወጡ መግለጫዎች አመልካች ሆነዋል። የዝግጅት ክፍላችን ይህንን የአገራችንን ዐቢይና ወቅታዊ ጉዳይ በተመለከተ የሚከተሉን የሁለት መስመር አመለካከቶችን ቃኝቷል።</p>

<p>የኦሮሞ ነፃነት ግንባር (ኦነግ) ከአነሳሱ «የኦሮሞ ህዝብ በቅኝ ግዛት የተያዘ ሕዝብ ነውና ነፃ መውጣት አለበት» የሚለውን ጥያቄ ሲያቀነቅን የኖረ፣ አነሳሹም ሻዕቢያ ለኤርትራ ነፃነት ባደረገው ትግል በብሔር ብሔረሰብ ጥያቄ ተጠግቶ የኢትዮጵያን ማዕከላዊ መንግሥት ለማዳከምና ለመበታተን ያቋቋመው ነው እየተባለ በብርቱ ሲተች ቆይቷል። ይሁንና ድርጅቱ ይህንን አቋሙን ገፍቶበት እስከ ቅርብ ዓመታት የአመራር አባላቱ በአንድ ልብ ሲታገሉ ቆይተዋል። ኦነግ በኸርማን ኮህን አደራዳሪነት ለንደን ላይ በተጠራው ስብሰባ ተሳታፊ (ወያኔና ሻዕቢያን ጨምሮ) ነበር። ደርግ/ኢሠፓ እንደወደቀ በተቋቋመው የሽግግር መንግሥት ከተሳተፉት የፖለቲካ ድርጅቶች አንዱም ነበር።</p>

<p>በወቅቱ ከጐኑ የወያኔ/ኢህአዴግ አባል የሆነ የኦሮሞ ድርጅት በእነአቶ ኩማ ደመቅሳ መሪነት ተደራጅቶበት ነበርና በሽግግር መንግሥቱ ውስጥ ብዙም አልቆዩም። አመራር አባላቱ ወደውጭ አገር እንዲሰደዱ ሲፈቀድላቸው ከ20 ሺህ በላይ የሚሆነው የታጠቀ ኃይሉ ታገተ። በተለይ በመቶዎች የሚገመቱት አባላቱ በዝዋይ እስር ቤት ሲማቅቁ ዓመታት ማስቆጠራቸው የአደባባይ ምስጢር ከሆነ ሰንብቷል። ባለፉት አስር ዓመታት የመብት ጥያቄ የሚያነሱ የኦሮሞ ተወላጆች «የኦነግ አባል» እየተባሉ ለእስር ለሥቃይ ለሞትና ለስደት ተዳርገዋል።</p>

<p>የኦሮሞ ነፃነት ግንባር የሻዕቢያ ፍጡር ነው በመባሉ «ነፃ ኦሮምያን» የሚያቀነቅን በመሆኑንና አሁንም ከሻዕቢያ ጋር ይሠራል በመባሉ በብዙዎች ዘንድ በጥርጣሬ እንዲታይ ያደረገው ቢሆንም በኦሮሞ ህዝብ በተለይም በኤሊቶች ዘንድ ያለው ተደማጭነት ተቃሎ የሚታይ አይደለም። አሁን ደግሞ ከአመራር አባላቱ ከፊሎቹ እያሳዩት ያሉት አዝማሚያ ኦሮሞዎችን ብቻ ሳይሆን በኦነግ የመገንጠል አጀንዳና ከሻዕቢያ ጋር ባለው ትብብር ሥጋት አድሮባቸው የነበሩ ኢትዮጵያውያንን ትኩረት እየሳበ መጥቷል።</p>

<p>እንደሚታወቀው ከአምስት ዓመት በፊት በአገራችን የፖለቲካ መድረክና በተለይም በኦሮሞ ህዝብ ጥያቄ ላይ ትርጉም ያለው ለውጥ ያመጣ አዲስ የፖለቲካ ድርጅት ብቅ ብሏል። በረዳት ፕሮፌሰር መረራ ጉዲና የሚመራው የኦሮሞ ብሔራዊ ኮንግረስ (ኦብኮ) «አንድ ሰው ለአንድ ድምፅ፤ የኦሮሞ ህዝብ ከዴሞክራሲያዊት ኢትዮጵያ የሚያወጣው የለም» የሚል መፈክር አንስቶ ወደፖለቲካ መድረክ መጥቷል። ይህ ደግሞ በኦነግ አቋም ላይ ለውጥን ያስከተለ ይመስላል። ቢያንስ የሁለት መስመር ትግል ተጀምሯል። የአመራር ለውጥም ተከስቷል። «ከነፃ ኦሮምያ» በመልስ ድርድር ውስጥ መግባት «ለአበሾችና ለኢትዮጵያውያን መንበርከክና ማደር ነው» የሚሉ በአንድ ወገን ተሰልፈዋል። በዚህም መስመር የተሰለፉት የቀድሞ የህዝብ ድርጅት ጉዳይ ጽ/ቤት ካድሬና እስከ ቅርብ ጊዜ ድረስ የኦነግ ዋና ፀሀፊ የነበሩት ገላሳ ዲልቦ፣ በእናታቸው የጐጃም አምራ ናቸው የሚባሉት በደርግ የመጀመሪያዎቹ ዓመታት የአርሲ ክፍለ ሀገር ዋና አስተዳዳሪ እስከ ቅርብ ጊዜ ድረስም የኦነግ የውጭ ግኝኑነት ኃላፊ የነበሩት አቶ አቢዩ ገለታ፣ የኦነግ ሠራዊት አዛዥ ነበሩ የሚባሉት አባ ጫላ ለታ (የሌንጮ ለታ ወንድም) ናቸው። እነዚህ ወገኖች «በኢትዮጵያ ጉዳይ አያገባንም» በማለት ኦነግን በኢትዮጵያ ተቃዋሚ ኃይሎች ስብሰባ እንዳይሳተፍ ሲያደርጉ ቆይተዋል።</p>

<p>በሌላ በኩል ደግሞ «አቋማችን የዓለምንና የአካባቢያችንን ሁኔታ ያገናዘበ ሊሆን ይገባል ለኦሮሞ ህዝብ ብዛትና ሀብት የሚመጥን መብትና ቦታ ለኦሮሞ ህዝብ ከተሰጠ ከቀሪው የኢትዮጵያ ህዝብ ጋር መኖር የማይቻልበት ምክንያት የለም» በማለት ከኢትዮጵያ ዴሞክራሲያዊ ኃይሎች ጋር ወደመቀራረቡ ያዘነበለ ቡድን በአሁኑ ጊዜ የኦነግን አመራር ይዟል። በዚህ ቡድን ውስጥ የአሁኑ ዋና ፀሀፊ ዳውድ ኢብሳ፣ የውጭ ግንኙነት ኃላፊው ሌንጮ ባቲ፣ በ1966 ህዝባዊ እንቅስቃሴ ጅማሮ የከፋ ዋና አስተዳዳሪ የነበሩት አባቢያ ይገኛሉ። ይህ ቡድን በተቃዋሚዎቹ በሽሙጥ መልክ «ሰላማዊ ኦነግ» እየተባለ ይጠራል።</p>

<p>አዲሱ የኦነግ አመራር በቅርቡ ባወጣቸው የፖሊሲ መግለጫዎች ኦነግ መሣሪያ ያነሳው የህዝቡን መብት ለመከላከል እንጂ ለሽብርተኝነት አለመሆኑን፣ የሃይማኖት ጽንፈኝነትን እንደሚቃወም፣ የኢትዮጵያን ችግር በሰላማዊ መንገድ ለመፍታት እስከየትኛውም ርቀት እንደሚጓዝና በኢትዮጵያ የጭቆና አገዛዝ እንዲያበቃ በጋራ ለመታገል ከአገሪቱ የፖለቲካ ኃይሎች ጋር በጋራ መግባባት ላይ መድረሱን ይፋ አድርጓል።</p>

<p>ሰላማዊ አካሄድንና በኢትዮጵያ ማዕቀፍ ውስጥ በዴሞክራሲያዊ ሥርዓት መኖር ይቻላል የሚለውን አዝማሚያ ተቃዋሚዎቹ «የኦሮሞን ህዝብ ጥቅም ለአበሾችና ለኢትዮጵያዊነት አቀንቃኞች ለመሸጥ የተሸረበ ሴራ ነው» በማለት እየኮነኑት ይገኛሉ። «ጥሪ» በሚለው የሰሞኑ መግለጫቸው የኦሮምያ ነፃ መውጣት ጥያቄያቸውን ገፍተውበታል።</p>

<p>አዲሱ የኦነግ አመራር በኢትዮጵያ ማዕቀፍ አብሮ መኖር የሚለውን አቋሙን በአሜሪካ በአውሮፓና በመካከለኛው ምሥራቅ መንግሥታት በውጭ ለሚኖሩ ኦሮሞዎች ለማሳወቅ በመንቀሳቀስ ላይ እንደሚገኝ የሚገልፀው የነገላሳ ዲልቦ ቡድን የነፃይቱ ኦሮምያ ግዛት ከየት እስከየት እንደሚካለል በኦሮምያ ግዛት ከየት እስከየት እንደሚካለል በኦሮምያ ነፃ መውጣት ቀሪው የኢትዮጵያ ህዝብ ዕጣ ፈንታ ምን እንደሚሆን ከዚያ በኋላ ኢትዮጵያ የምትባል አገር ትኑር ወይም አትኑር የሰጠው ማብራሪያ የለም።</p>

<p>በአንፃሩ የኦነግ አዲሱ አመራር እይታ የአገሪቱን የፖለቲካ ኃይሎች እያቀራረበና «አገራችን ወደዬት እየሄደች ነው?» ለሚሉት ኢትዮጵያውያን እፎይታን እየሰጠ ያለ ይመስላል። ለማንኛውም ወሳኙ ተግባሩ ነውና የሚሆነውን መጭው ጊዜ ያሳየናል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 17 ቀን 1993</a></p>

</body>
</html>	
