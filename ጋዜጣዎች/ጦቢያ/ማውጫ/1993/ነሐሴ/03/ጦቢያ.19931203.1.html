<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሲዲኒው ድል በኤድመንተንም ተደገመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሲዲኒው ድል በኤድመንተንም ተደገመ</h1>


<p>ከአሥር ወራት በፊት በሲዲኒው ኦሎምፒክ በድል ያሸበረቀው የሴቶች 10 ሺ ሜትር ውድድር አሁንም በኤድመንተን በልማደኞቹ አትሌቶታችን ተደግሟል። ዘወርት ድል የሚናፍቃቸው ጀግኖቻችን አትሌት ደራርቱ ቱሉ፣ ብርሃኔ አደሬና፣ ጌጤ ዋሚ ትናንት ጠዋት ከመላው ዓለም የተሰባሰቡ እውቅና ምርጥ የሆኑ ሃያ ሦስት አትሌቶች በተካፈሉበት የ10 ሺህ ሜትር ሩጫ ዓለም አቀፍ ተደናቂነትን ያተረፈችው ጀግናዋ ደራርቱ ቱሉ በ31.48.81 ውድድሯን በአንደኝነት ስታጠናቅቅ ጓደኛዋ ብርሃኔ አደሬ በ31.48.85 በሁለተኝነት ተከትላት ገብታለች። በተለያዩ ዓለም አቀፍ የስፖርት መድረኮችና እንዲሁም በሲዲኒው ኦሎምፒክ ደራርቱ ቱሉን አስቀድማ በሁለተኝነት ደረጃ የድል አክሊል የደፋቸው ጌጤ ዋሚ የብሪታንያዋን አትሌት እልህና ወኔ በተመላበት ሩጫ ቀድማ ውድድሩን በሦስተኝነት አጠናቃለች።</p>

<p>በኤድመንተን የዓለም አትሌቲክ ውድድር ኢትዮጵያውያን የ10 ሺህ ሯጭ ሴት አትሌቶቻችን በውድድር ላይ በቡድን ተወዳዳሪዎቻቸውን ያስጨነቁና ለድል አክሊል የበቁ በመሆናቸው መላው ዓለም ለአትሌቶቻችን ከፍተኛ አክብሮትና አድናቆትን ለግሷቸዋል።</p>

<p>የኤድመንተኑን አትሌቲክስ ሻምፒዮና ልዩ ያደረገው ሌላው ክንውን በመክፈቻው ዕለት በተካሄደው የማራቶን ውድድር ብርቅዬው ወጣት ገዣኸኝ አበራ እንደሲዲኒው ሁሉ አሁንም ኬንያዊውን አትከትሎ ውድድሩን መጨረሱ ብቻ ሳይሆን አትሌት ተስፋዬ ቶላ 4ኛ፣ አትሌት ተስፋዬ ጅፋር 7ኛ እንዲሁም አትሌት ሥምረቱ አያሌው 10ኛ መውጣታቸው ነው።</p>

<p>ዘግይቶ በደረሰን ዜና መሰረት በ10 ሺህ ሜትር ወንዶች አትሌት ሻለቃ ኃይሌ ገብረሥላሴ እና ሌሎች አትሌቶች ወርቁን ለማግኘት ባይታደሉም የብርና የነሐስ ሜዳሊያ ማግኘታቸው ታውቋል። በዚህም መሰረት ኬንያዊ አትሌት የወርቁን ሜዳሊያ ሲወስድ አትሌት አሰፋ መዝገቡ ብር አትሌት ሻለቃ ኃይሌ ገ/ሥላሴ የነሐስ ሜዳሊያ አግኝተዋል። በዚህም ምድብ ኢትዮጵያ በቡድን አሸናፊ እንደሆነች ይገመታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 3 ቀን 1993</a></p>

</body>
</html>	
