<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢዴፓ ስብሰባ የተከለከለው ከሕግ አግባብ ውጪ ነው ተባለ- ልደቱን ጨምሮ 40 ሰዎች ክስ ይመሰረትባቸዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">የኢዴፓ ስብሰባ የተከለከለው ከሕግ አግባብ ውጪ ነው ተባለ- ልደቱን ጨምሮ 40 ሰዎች ክስ ይመሰረትባቸዋል</h3>


<p>የኢትዮጵያውያን ዴሞክራሲያዊ ፓርቲ (ኢዴፓ) ነሐሴ 19 ቀን 1993 በመብራት ኃይል አዳራሽ ሊያካሂድ የነበረው ህዝባዊ ስብሰባ የታገደው የዕለቱ የመወያያ ርዕሶች የኢህአዴግን የአብዮታዊ ዴሞክራሲያዊ መስመር የሚገመግምና ኢዴፓ ለአገራችን ወቅታዊ ችግሮች በመፍትሔነት ያቀረበው የብሔራዊ እርቀ ሰላም ጥያቄ በየፖስተሮች ላይ በግልጽ በመውጣታቸው መሆኑን አቶ ልደቱ አያሌው የኢዴፓ ዋና ፀሐፊ አስታወቁ።</p>

<p>ዋና ፀሐፊው ይህን የገለጡት ፓርቲው ሊያካሂድ አቅዶት የነበረው ህዝባዊ ስብሰባ የተከለከለበትን ምክንያት እንዲገልጹ ከጦቢያ ጋዜጣ ዝግጅት ክፍል በስልክ ለቀረበላቸው ጥያቄ በሰጡት መልስ ነው። በወቅቱ ፈቃድ የሚፈርም የበላይ ባለሥልጣን የለም ተብሎ ሲነገረን ወዲያውኑ የአዲስ አበባ ፖሊስ ኮሚሽንም በኤፍ.ኤም አዲስ ራዲዮ በተደጋጋሚ ባወጣው ማሳሰቢያ ስብሰባው አለመፈቀዱንና መሰረዙን ማስታወቁን ዋና ፀሐፊው ገልፀዋል። የፓርቲ አመራር አባላት ሁኔታውን ለማስረዳት ይመለከታቸዋል የተባሉ መ/ቤቶችንና የሥራ ኃላፊዎችን በግንባር ለማነጋገር ያደረጉት ሙከራ ባለመሳካቱ የጠቅላይ ሚኒስትር ቢሮ ሁኔታውን እንዲያውቀው ግልባጭ መደረጉንም አቶ ልደቱ አስረድተዋል።</p>

<p>የተደረገባቸውን ህገወጥ ጫናና ክልከላ አስመልክቶ ግን ከሰሞኑ ሰፊ መግለጫ እንደሚሰጡበት የጠቀሱት አቶ ልደቱ ለክልከላው ምክንያት የሆነው የአዲስ አበባ ዩኒቨርስቲና ሌሎች ከፍተኛ የትምህርት ተቋማት በዕለቱ ተማሪዎቻቸውን ያስመርቁ ስለነበር ከዚህ ጋር ተያይዞ ችግር ይፈጠራል ከሚል ስጋት ሊሆን እንደሚችልና ሌላው ፓርቲው በበተናቸው በራሪ ወረቀቶችና በለጠፋቸው ፖስተሮች የመወያያ ርዕሶቹ በግልጽ በመውጣታቸው ነው።</p>

<p>ከአጀንዳዎቹ ቀዳሚው የኢህአዴግን የአብዮታዊ ዲሞክራሲ መስመር የሚመለከት በመሆኑ ስብሰባችንን ሳናጠናቅቅ እነርሱ ህዝብን ሰብስበው ነገሩን ሊያበላሹብን ይችላሉ ከሚል ስጋትም ሊመነጭ እንደሚችል መገመታቸውን ገልጠዋል።</p>

<p>ለክልከላው ከላይ ከተጠቀሱት ሁለት ምክንያቶች ውጭ ሊሆን እንደማይችል የተናገሩት አቶ ልደቱ አያሌው የአዲስ አበባ ከተማ ርዕሰ መስተዳድር አቶ ዓሊ አብዶን በፀሐፊያቸው አማካይነት በስልክ ቢያገኙአቸውም እሳቸውን መሆናቸውን ሲያውቁ ጆሮአቸው ላይ እንደዘጉባቸው አስረድተዋል። ድርጊቱም እዚያ ቦታ ላይ ከተቀመጡ እሳቸውን ከሚያህል ከፍተኛ ባለሥልጣን የሚጠበቅ አይደለም ያሉት አቶ ልደቱ አቶ ዓሊ አብዶ እንዲህ ዓይነት ሥነ ምግባር የጐደለው ድርጊት ሲፈጽሙ የመጀመሪያቸው ባለመሆኑ ብዙም አልተደነቅሁም ብለዋል።</p>

<p>ከዚህ በፊት እሳቸውን ጨምሮ በርካታ የኢዴፓ አባላት ታስረው በነበረበት ወቅት እነ ዶ/ር ኃይሉ አርአያን የመሰሉ ትልልቅ ሰዎች ሊያነጋግሩዋቸው ሂደው በጣም አሳፋሪ ነገር ተናግረዋቸው እንደተመለሱም የኢዴፓው ዋና ፀሐፊ አስታውሰዋል።</p>

<p>ይህ በእንዲህ እንዳለ ባለፈው ሚያዝያ ወር በአዲስ አበባ ከተማ በተፈጠረው ሁከት ተሳታፊ ናቸው ተብለው በሸዋ ሮቢት ወህኒ ቤት ታጉረው ከሚገኙት 3 ሺህ ያህል እስረኝኦች መካከል 40 ያህሉ በአዲሱ ዓመት መጀመሪያ ፍርድ ቤቶች ሥራ እንደጀመሩ ክስ የሚመሰረትባቸው መሆኑን በሸዋ ሮቢት አካባቢ የሚገኘው ሪፖርተራችን አስታወቀ።</p>

<p>ሪፖርተሩ ውስጥ አዋቂ ምንጮችን መሰረት አድርጐ ባጠናከረው ሪፖርት መሰረት በሸዋ ሮቢት ከሚገኙት የአዲስ አበባ ታሳሪዎች 700 ያህል የዋስትና ጥያቄ አቅርበው 131 ከነፍስ ግድያና ከዘረፋ ጋር በተያያዘ የዋስትና መብት ሲነፈጋቸው ሌሎቹ በልዩ ልዩ ጊዜያት በዋስ ተለቀዋል። 2600 ያህሉ ደግሞ በአቅም እጦትም ይሁን በሌላ ምክንያት በዋስ የመለቀቅ ጥያቄ አላቀረቡም። ክስ ሳይመሰረትባቸውም ላለፉት 5 ወራት ታስረው ይገኛሉ።</p>

<p>ክስ የሚመሰረትባቸውን የ40 ተከሳሾችንና በተከታታይም የሚከሰሱትን ጉዳይ ለማየት በአሁኑ ጊዜ የፌዴራል የመጀመሪያ ፍ/ቤት ተዘዋዋሪ ችሎት አንድ የዳኞች ቡድንና ሦስት ዓቃቤ ሕጐች ሸዋ ሮቢት ይገኛሉ። ከዐቃቤእ ሕጐቹ መካከልም ከተራ ፖሊስነት ሲቪል ሰርቪስ ኮሌጅ ገብተው ከተመረቁ በኋላ የሰሜን ሸዋ ሾን ፍትህ መምሪያ ኃላፊ የነበሩትና በችሎታ መነሳና በሥነ ምግባር ጉድለት ከሥልጣናቸው የተነሱት አቶ ዳዊት አርጋው ይገኙበታል። ግለሰቡ ከሥልጣናቸው እንደተነሱ ወደምሥራቅ ጎጃም ተዛውረው የነበረው ቢሆንም ከክልሉ መልቀቂያ ሳይሰጣቸው በፍትህ ሚኒስቴር በዐቃቤ ሕግነት ተቀጥረው ለዚህ በአመዛኙ ፖለቲካዊ ሚዛኑ ይደፋል ለሚባል ክስ በዐቃቤ ሕግነት መመደባቸው የክሱን አካሄድና ፍትሐዊነት አጠራጣሪ አድርጐታል። በክሱ መታየት ሂደት ምስክሮች የሚመላለሱት ከአዲስ አበባ ነውም ተብሏል።</p>

<p>ከሚከሰሱት መካከል የኢትዮጵያውያን ዴሞክራሲያዊ ፓርቲ (ኢዴፓ) ዋና ፀሐፊ አቶ ልደቱ አያሌው የሚገኙበት ሲሆን ምናልባትም ክሱን ከነፍስ መጥፋትና ከከባድ ዘረፋ ጋር በማያያዝ ዐቃቤ ሕጉ የዋስት መብት ጥያቄውን እንዲቃወም ተደርጐ የዋስትና መብት መንፈግም ሊኖር እንደሚችል የአካባቢው ጉዳዮች ተከታታዮች ይገምታሉ። ይህ ከሆነ ተከሳሾቹ ሕገ መንግሥታዊ መብታቸው ተጥሶ የቤተሰብ አባሎቻቸውን የሃይማኖት አባቶቻቸውንና ጠበቆቻቸውን በቅርብ በማያገኙበት አካባቢ ለብዙ ጊዜ የሚታሰሩ ይሆናሉ።</p>

<p>በኢትዮጵያ ወንጀለኛ መቅጫ ሕግ መሰረት አንድ ክስ መታየት ያለበት ወንጀሉ ተሰራ በተባለበት አካባቢ በሚገኘው ፍርድ ቤት ሆኖ እያለና በፍርድ ቤቶች አሰራር በተዘዋዋሪ ችሎት ሊመደብ የሚችለው የወንጀሉን ክስ የማየት ሥልጣን ያለው ፍርድ ቤት ርቆ የሚገኝ ሆኖ ወንጀል ሰርተዋል ተብለው የታሰሩ ግለሰቦች ወንጀሉ ከተሰራበትና ከጠያቂዎቻቸው ሳይርቁ ጉዳያቸው እንዲታይ ለማድረግ ሲሆን አዲስ አበባ ተፈፀመ ለተባለ ወንጀል ሸዋ ሮቢት (ሰሜን ሸዋ ዞን) የፌዴራሉ ለፍ/ቤት ተዘዋዋሪ ችሎት ማቋቋም የክሱን መታዬት ዓላማ አጠያያቂ አድርጐታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 24 ቀን 1993</a></p>

</body>
</html>	
