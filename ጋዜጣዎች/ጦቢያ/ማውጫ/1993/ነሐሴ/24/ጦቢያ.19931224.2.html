<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ያሲንና ድሪባ ሐርቆ ኦነግን ተቀላቀሉ፤ «ኦነግ ሁለት አማራጮች እንጂ ሁለት መስመር የለውም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ያሲንና ድሪባ ሐርቆ ኦነግን ተቀላቀሉ፤ «ኦነግ ሁለት አማራጮች እንጂ ሁለት መስመር የለውም»</h2>


<p>የኦሮሞ ነፃነት ግንባር (ኦነግ) ከምስረታው ጀምሮ እስካሁን እንደትግል ስልት የሚጠቀምባቸውን ሁለት አማራጮች ድርጅቱ ውስጥ ሁለት ዓይነት መስመርና የአመለካከት ልዩነት እንደተፈጠረ አድርጐ መውሰዱ ትክክል አለመሆኑን አቶ ሌንጮ ባቲ አስታወቁ።</p>

<p>የግንባሩ የውጭ ግንኙነት ኃላፊ የሆኑት አቶ ሌንጮ ባቲ ጦቢያ ጋዜጣ በ8ኛ ዓመት ቁጥር 20 እትሟ «በኦሮሞ ነፃነት ግንባር ውስጥ የሁለት መስመር ትግሉ ቀጥሏል» በሚል ርዕስ ያሰፈረችውን ዜና ትንታኔ አስመልክተው በስልክ ለዝግጅት ክፍላችን በሰጡት ማብራሪያ የተባሉት ሁለት አማራጮች ባለፉት 30 ዓመታት የግንባሩ የመታገያ መርሆች እንደመሆናቸው ከሁለት አንዳቸውን የመምረጥ መብቱ የሚወሰነው በኦሮሞ ህዝብ ብቻ መሆኑን አስረድተዋል።</p>

<p>የኦሮሞ ህዝብ የራሱን ዕድል በራሱ ለመወሰን ባለው መብቱ ተጠቅሞ «ነፃይቱን የኦሮሚያን ሪፐብሊክ መመስረት» አሊያም «ከተቀሩት የኢትዮጵያ ህዝቦች ጋር በፍላጐት ላይ የተመሰረተ ኅብረት መፍጠር» ከሚሉት አማራጮች አንዱን እንዲመርጥ የሚያስችለውን ዴሞክራሲያዊ አሰራር ለመፍጠር እንጂ ድርጅቱ በህዝቦች መብት ላይ ጫና የማሳደር ፍላጐትም ሆነ ዓላማ እንደሌለው ኃላፊው አመልክተዋል። ኦነግ እንደማንኛውም ድርጅት በውስጡ የተለያዩ አስተሳሰቦች መንሸራሸራቸው ዴሞክራሲያዊነቱን የሚያመለክት እንጂ ሁለት መስመር መፈጠሩን የሚፈነጥቅ አንዳችም የልዩነት ሃሳብ እንዳልተከሰተ አቶ ሌንጮ አስረድተዋል።</p>

<p>ገላሳ ዲልቦ፣ አቢዩ ገለታና አባጫላ ለታ በአንድ ወገን፣ ዳውድ ኢብሳ፣ ሌንጮ ባቲና አባቢያ በሌላ ወገን ሆነው ኦነግን ለሁለት ከፍለው እየመሩ ነው የተባለው የሚናፈሰው ወሬ መሰረተ ቢስና ከእውነት የራቀ ነው ያሉት አቶ ሌንጮ ባቲ ኦነግ ያልተከፋፈለና የተባሉት ሰዎችም በአንድ ድርጅት ጥላ ስር አብረው እየሰሩ መሆኑን አስምረውበታል።</p>

<p>አንድ የፖለቲካ ድርጅት ለሁለት ተከፈለ የሚባለው ሃሳቦች ቀርበው ክርክር ተካሂዶባእውና በኋላም ድምፅ ተሰጥቶባቸው ሃሳቡ ሁለት ቦታ ሲከፍላቸውና ልዩነት መኖሩ ይፋ ሲሆን ብቻ እንደሆነ የውጭ ግንኙነት ኃላፊው አስታውሰው ኦነግ ባሳለፈው የ30 ዓመት ትግል ውስጥ የመስመርና የአመለካከት ልዩነት አለ ተብሎ በአጀንዳነት ተይዞ ለክርክር የቀረበ ሃሳብ ባለመኖሩ የመስመር ልዩነት አለመከሰቱን ወዳጅም ጠላትም በውል ሊረዱት ይገባል ብለዋል።</p>

<p>«በጦቢያ ጋዜጣ ላይ በኦነግ ውስጥ የሁለት መስመር ትግል እንዳለ ተደርጐ የተዘገበው ዜና ከእውነታው የራቀና የምንጩም ማንነት ያልተጠቀሰ በመሆኑ መታረም አለበት» ያሉት አቶ ሌንጮ በኦነግ ውስጥ ያሉት የኦሮሞ ልጆችም ዓላማ የህዝብ ዓላማ አራማጆች እንጂ የግል ጥቅም አሳዳጆች እንዳልሆኑ ሊታወቅ ይገባል ብለዋል። ኦነግ የአቋም ለውጥ አድርጓል እየተባለ ስለሚወራው የተጠየቁት አቶ ሌንጮ በሰጡት መልስ «አንዱ የሕዝብ መብት የሚያስከብር ሌላው እጅ የሚሰጥ» አድርጐ መገምገሙና ማቅረቡ በትግሉ የተሰዉትን የኦሮሞ ልጆችን ደም ለማሳደፍና አሁን ያሉትንም ተጋድሎ አንኳሶ ደም ለማሳደፍና የተሞከረ ድርጊት በመሆኑ ድርጅቱ ሁኔታውን በፅኑ እንደሚያወግዘው አቶ ሌንጮ አመልክተዋል።</p>

<p>እንዲህ ያለውን በታኝና ከፋፋይ ዘገባ ለየጋዜጣ ዝግጅት ክፍሎች በመላክ ከውስጥም ሆነ ከውጭ የሚያራግቡ ወገኖች አካሄዱ ትግሉን የሚጐዳ መሆኑን ተገንዝበውና ከግል ፍላጐት መቅድመ እንዳለበት ተረድተው ከዚህ ድርጊታቸው እንዲቆጠቡ የጠየቁት አቶ ሌንጮ ድርጅቱ ችግር ቢኖርበት እንኳን ሁኔታውን በጉባዔ አቅርቦ በመመካከል ማስወሰን ሲቻል አሁን ወሳኝ በሆነ ወቅት ላይ ለጠላት አመቺ በሆነ መንገድ አሉባልታ መንዛት የኦሮሞን ህዝብ የሚጐዳ መሆኑን አስታውቀዋል።</p>

<p>የኦነግ ትግል የጀብደኝነት ሳይሆን የህዝብ ትግል እንደመሆኑ የህዝቦችን መብት ለማስከበር በተናጠልና በጋራ ለመታገል ከሚንቀሳቀሱ የኢትዮጵያ ተቃዋሚ የፖለቲካ ድርጅቶች ጋር ተቀራርቦ እየሰራና ግንኙነትም እያደረገ መሆኑን የውጭ ግንኙነት ኃላፊው ጠቁመው ይህ ኢትዮጵያ ውስጥ ችግር ካለባቸው ቡድኖች ጋር በጋራ መሥራቱ እንደክህደትና እጅ መስጠት አለያም የአቋም ለውጥ ተደርጐ መቆጠር እንደሌለበት አመልክተዋል።</p>

<p>ይህ በእንዲህ እንዳለም የኦህዴድና የኢህአዴግ ሥራ አስፈፃሚ ኮሚቴ አባል የነበሩት አቶ ዮናታን ዲብሳ ኦነግን ከተቀላቀሉ ወዲህ ወ/ሮ አልማዝ መኮ የኢፌዴሪ የፌዴሬሽን ም/ቤት አፈጉባዔን ተከትለው ከሰሞኑ ደግሞ አቶ ድሪባ ሐርቆ የኦህዴድ ማዕከላዊ ኮሚቴ አባልና የኦሮሚያ የደህንነት የሚሊሺያ ኃላፊ እንዲሁም አቶ ያሲን ሁሴን የኦህዴድ ማዕከላዊ ኮሚቴ አባልና የባሌ ዞን ዋና አስተዳዳሪ ድርጅታቸውን ከድተው ከኦነግ ጋር የተቀላቀሉ መሆናቸውን አቶ ሌንጮ ባቲ ጨምረው ገልጠዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 24 ቀን 1993</a></p>

</body>
</html>	
