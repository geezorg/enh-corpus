<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላና በደቡብ በወንዝ ሙላት ለተከበቡ ወገኖች እርዳታ አልደረሰም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጋምቤላና በደቡብ በወንዝ ሙላት ለተከበቡ ወገኖች እርዳታ አልደረሰም</h1>


<p>በጋምቤላ ክልል ጆር ወረዳ የጊሎ ወንዝ በመሙላት በውሃ የተከበቡት ከስድስት ሺ የሚበልጡ ወገኖች እስካሁን ድጋፍ እንዳልተደረገላቸው የወረዳው ምክር ቤት መግለፁን የመንግሥት የዜና ምንጮች አስታወቁ።</p>

<p>የምክር ቤቱ ሊቀመንበር እንዳስታወቁት ከሦስት ሣምንት በላይ ባስቆጤረው የውኃ ሙላት የ15 ቀበሌ ነዋሪዎች ከሥፍራ ወደሥፍራ መንቀሳቀስ አልቻሉ። በተለይ ረበዳማ የሆኑት አቦዶ፣ ቱሐ፣ ኢልጎ፣ አኩድ፣ አኝኝ፣ ጎኝ፣ እና አገላ ቀበሌዎች በወንዙ ሙላት ይበልጥ በመጠቃታቸው ነዋሪዎቹ አካባቢያቸውን ርቀው ወደደረቅማ ከፍታ ቦታ ለመውጣት መገደዳቸውን ሊቀመንበሩ አስረድተዋል።</p>

<p>በጉዳዩ ላይ የፌዴራል አደጋ መከላከልና ዝግጁነት ኮሚሽን በተደጋጋሚ ተጠይቆ የሚመለከታቸው የሥራ ኃላፊዎች «የሉም» እና «ስብሰባ ላይ ናቸው» የሚል ምላሽ ብቻ መገኘቱም ተገልጿል።</p>

<p>በሌላም በኩል በደቡብ ክልል የኦሞ ወንዝ ከመጠን በላይ ሞልቶ አምስት ቀበሌዎችን በማጥለቅለቁ ከ10 ሺህ የሚበልጥ ህዝብ በውኃ ተከብቦ መውጫ ማጣቱንና እስካሁንም አምስት ሰዎችና 300 የሚሆኑ የቤት እንስሳት በጎርፍ መወሰዳቸውንና የደቡብ ኦሞ ዞን ምክር ቤት ገልጿል።</p>

<p>ከአምስት ቀናት በፊት በሞላው በዚሁ ወንዝ ጎርፍ በጎተራ ውስጥ የነበረው ሰብ በመወሰዱ ነዋሪዎቹ በከፋ ችግር ላይ ናቸው። በተለይም በይሬዲባና ዲራጅ በተባሉ ቀበሌዎች የሚኖሩት ከ3500 የሚበልጡ ሰዎች በአስቸኳይ በሄሊኮፕተር መውጣት እንዳለባቸው ገልፀው የወንዙ ሙላት ከጨመረ የበለጠ ችግር እንደሚያጋጥማቸው ተናግረዋል።</p>

<p>ከብቶቻቸው የሚግጡት ምሬት ሙሉ ለሙሉ በውሃ በመሸፈኑ በርካታ እንስሳት ለግጦሽ ችግር መዳረጋቸውና ለሕዝቡም አስቸኳይ የምግብ እህል የህክምና ባለሙያና መድኃኒት በሄሊኮፕተር ቦታው ለማድረስ ጥረት ካልተደረገ አሳዛኝ ችግር ሊከሰት እንደሚችል ተገልጧል። በአሁኑ ጊዜ የምግብ እህል ባለመኖሩ ህፃናትና አረጋውያን እየተጎዱ መሆናቸውም ተመልክቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 10 ቀን 1993</a></p>

</body>
</html>	
