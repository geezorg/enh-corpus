<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዴሞክራሲያዊ ተቋሞች ላይ መጠነ ሰፊ ዘመቻ ተከፍቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዴሞክራሲያዊ ተቋሞች ላይ መጠነ ሰፊ ዘመቻ ተከፍቷል</h1>


<p>በዴሞክራሲያዊ ሥርዓት እንደተቃዋሚ ፓርቲዎችና ነፃ ፕሬስ ያሉ ዴሞክራሲያዊ ተቋማትን መኖር እጅግ አስፈላጊ ሆኖ ሳለ ሰሞኑን የተቀሰቀሰውን አገር አቀፍ የተማሪ መነሳሳት መነሻ በማድረግ በተቃዋሚ የፖለቲካ ድርጅቶች፣ በነፃው ፕሬስና በኢትዮጵያ የሰብዓዊ መብቶች ጉባዔ (ኢሰመጉ) ላይ መጠነ ሰፊ የፕሮፓጋንዳና የተግባር ጥቃት ተከፍቷል። ይህም ክስተት «ወዴት እየሄድን ነው?» የሚል ጥያቄ አስነስቷል።</p>

<p>ከስድስት ኪሎ ዩኒቨርስቲ አልፎ ሀገር አቀፍ ይዘት ተላብሶ የሰነበተው የተማሪዎች ተቃውሞ ከቁጥጥር ውጭ ሊሆን የቻለው በአንዳንድ ተቃዋሚ ፓርቲዎችና የሰብዓዊ መብት አስከባሪ ነን ተብዬዎች ባደረጉት ቅስቀሳ ነው ሲል መንግሥት ሚያዝያ 10 ቀን 1993 የገለጠ ሲሆን ኢሰመጉና ፓርቲዎች በየበኩላቸው በሰጡት ጋዜጣዊ መግለጫዎች ውንጀላውን በመኮነን የተማሪዎቹ ጥያቄ በሰበብ አስባብ መታፈን አይገባውም ብለዋል።</p>

<p>በተጨማሪም በነፃው ፕሬስ ላይ የሚደረገው ወከባ እንደገና ተፋፍሞ በሀገር ውስጥና በውጭ አገር ጋዜጠኞችና በጋዜጣ አዟሪዎች ላይ ሰሞኑን አዲስ የጥቃት ዘመቻ መከፈቱን የጦቢያ ጋዜጣ ሪፖርተር ሰዎችን በማነጋገርና የኢነጋማን መግለጫ መሰረት በማድረግ ይህንን ዘገባ አቅርቧል።</p>

<p>«የቅድሚያ ምርመራና ማንኛውም ሌላ ተመሳሳይ ገደብ ተከልክሏ» በማለት መንግሥት በ1984 ዓ.ም ያወጣውን የፕሬስ መግለጫ መሰረት በማድረግ ይህንን ዘገባ አቅርቧል።</p>

<p>«የቅድሚያ ምርመራና ማንኛውም ሌላ ተመሳሳይ ገደብ ተከልክሏል» በማለት መንግሥት በ1984 ዓ.ም ያወጣውን የፕሬስ አዋጅ ቁጥር 34 በመተላለፍ ፖሊሶችና ሌሎችም የታጠቁ ኃይሎች በነፃው ፕሬስ ላይ በማድረስ ላይ ያሉትን ጥቃትና ድርጊት አጥብቆ በመቃወም እነዚህ ክፍሎች ከዚህ ድርጊታቸው እንዲቆጠቡ የኢትዮጵያ ነፃ ጋዜጠኞች ማኅበር (ኢነጋማ) ሚያዝያ 14 ቀን 1993 ዓ.ም መግለጫ አውጥቷል።</p>

<p>ኢነጋማ ባወጣው በዚሁ መግለጫ የማህበሩ አባልና የመብረቅ ጋዜጣ ሥራ አስኪያጅ አቶ ሰይፉ መኮንን ሚያዝያ 14 ቀን 1993 ዓ.ም ከቤት ወጥቶ ባለመመለሱና የደረሰበትም ያለመታወቁን ቤተሰቦቹ ማስታወቃቸውን ገልጧል።</p>

<p>ከዚህም ሌላ በአዲስ አበባ ዋና ዋና አደባባዮችና መንገዶች የነፃውን ፕሬስ ጋዜጦችና መጽሄቶች በማዞርና በመሸጥ የሚተዳደሩ ግለሰቦች ሚያዝያ 12 ቀን 1993 ዓ.ም በታጠቁ ኃይሎች በጅምላ እየታፈሱ የታሰሩ ሲሆን ሁኔታው በእጅጉ ያሳሰበው ኢነጋማ የዚህ ዓይነቱ አሰራር በነፃው ፕሬስ ህልውና ላይ የሚያስከትለውን ችግር ግንዛቤ ውስጥ በማስገባት መንግሥትን የጋዜጣና መጽሄት አዟሪዎች እንዲፈቱ ከመጠየቅ ባሻገር ዓለም አቀፉ ማህበረሰብም የበኩሉን እርምጃ እንዲወስድ አሳስቧል።</p>

<p>በአዲስ አበባ ከተማ ውስጥ ከሚገኙት 1000 ጋዜጣ አዟሪዎች መካከል ወደ800 የሚጠጉት ታፍሰው ወደኮልፌ ከተወሰዱ በኋላ የሚበሉት እንኳን ሳይሰጣቸው ባዶ ድንጋይ ላይ ተኝተው እንዲያድሩ ተደርጐ ሚያዝያ 12 ለ13 አጥቢያ ከንጋቱ በ11 ሰዓት ላይ «ጋዜጣና መጽሄት አዙሬ አልሸጥም» በማለት በነፍስ ወከፍ እየፈረሙ መለቀቃቸውን ገልጠዋል።</p>

<p>የዕለት እንጀራ እናገኛለን በማለት በዝናብና በፀሐይ እየተንከራተትን በመሥራት መተዳደራችን እንደትልቅ ቁምነገር ተቆጥሮ መጀመሪያ ተይዘን ጊዮርጊስ በሚገኘው እሳት አደጋ ግቢ ውስጥ አስገቡን። ከዚያም ወደአብነት አካባቢ ካለ አንድ ጅምር ቤት ውስጥ አፍነው ከአቆዩን በኋላ በመጨረሻ ኮልፌ ወስደውን ጦማችንን አደርን ሌሊቱን ራበኝ ያለውን አንድ ህፃን ልጅ አንድ ፖሊስ ከኛ ነጥሎ በመውሰድ እንዴት ተዳፍረህ እኛን ምግብ ትጠይቃለሁ በማለት ክፉኛ ደብድቦ እንደመለሰው ስሜ አይጠራ ያለ ታሳሪ ገልጧል።</p>

<p>የውጭ አገር ጋዜጠኞችም በተመለከተ ኒታ ባላ የተባለች የቢቢሲ ጋዜጠኛ በ4 ኪሎ አካባቢ በዩኒቨርስቲ ተማሪዎች፣ በፖሊሶችና በወቅቱ ከየት እንደመጡ ባልታወቁ ታጣቂዎች መካከል ይካሄድ የነበረውን ረብሻ ስትከታተል ቆይታ በተለይ ፖሊሶች አንዲትን ሴት ያለርህራሄ ሲደበድቡ ያንን በካሜራዋ ለመቅረፅ ስትሞክር የፖሊስ መኮንኖች ደርሰው «በዚህ መልክ የኢትዮጵያን ገፅታ ቀርፀሽ ለዓለም ህዝብ ማስተላለፍ አትችይም» በማለት ካሜራዋን ነጥቀው እንደወሰዱባት አስታውቃለች።</p>

<p>እንደገናም ካሜራዋን መነጠቅ እንደሌለባትና ሥራዋም ጋዜጠኝነት መሆኑን በማስረዳት ላይ እያለች እነዚህ የፖሊስ መኮንኖች መቅረፀ ድምፅዋን ነጥቀው ድንጋይ ላይ በመከስከስ ብትንትኑን እንደአወጡባት «የአዲስ አበባ ፖሊስ የጭካኔ በትር» በሚል ርዕስ በአወጣችው ጹሑፍ ገልጣለች።</p>

<p>በሌላም በኩል የአሜሪካን ድምፅ ሬዲዮ ወኪል የሆነው ዘለዓለም ገመቹ ሰሞኑን በአዲስ አበባ ዩኒቨርስቲ ተማሪዎች ላይ ይፈፅም የነበረውን ድርጊት እየተከታተለ መዘገቡ ያስቆጣቸው የደህንነት ኃይሎች ዛቻና ማስፈራሪያ እንደአደረሱበት ገልጦ መቅረጸ ድምፁን ነጥቀው የወሰዱበት መሆኑንም አስታውቋል።</p>

<p>ዘለዓለም ገመቹ የአሜሪካ ድምፅ ሬዲዮ ተቀጣሪ ሰራተኛ መሆኑንና ቴፕሪከርደሩም የዚሁ ድርጅት ንብረት መሆኑን ቢገልፅም ለመመለስ ፈቃደኞች ሆነው አለመገኘታቸውን ለድርጅቱ አስታውቆ ድርጅቱ በሚመለከተው በአሜሪካ መንግሥት በኩል ስለጉዳዩ ከኢትዮጵያ ባለሥልጣናት ጋር ንግግር የተጀመረ መሆኑን የአሜሪካ ድምፅ ሚያዝያ 15 ቀን 1993 ምሽት ላይ ማሰራጨቱም ታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 18 ቀን 1993</a></p>

</body>
</html>	
