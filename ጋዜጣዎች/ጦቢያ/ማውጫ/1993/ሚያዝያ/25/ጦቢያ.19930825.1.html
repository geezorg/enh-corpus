<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዩኒቨርስቲዎች የመማር ማስተማር ሥራ ተሽመድምዷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዩኒቨርስቲዎች የመማር ማስተማር ሥራ ተሽመድምዷል</h1>


<p>ትምርህት ሚኒስቴር በአገሪቱ የከፍተኛ ትምህርት ተቋሞች ትምህርት በአንዳንዶቹ ቀደም ሲል የተጀመረ መሆኑንና በሌሎችም ከሰኞ ሚያዝያ 22 ቀን ጀምሮ እንደሚቀጥል ሂደቱን ለማደናቀፍ በሚሞክሩት «ጥቂት» ተማሪዎች ላይ እርምጃ የሚወስድ መሆኑን ቢያስታውቅም በመላ አገሪቱ በሚገኙ የከፍተኛ ትምርህት ተቋሞች የመማር ማስተማሩ ሂደት ተሽመድምዶ ይገኛል። የዝግጅት ክፍላችን ሁኔታውን እንደሚከተለው ቃኝቶታል።</p>

<p>አዲስ አበባ ዩኒቨርስቲ ስድስት ኪሎ፦ ሰኞ ሚያዝያ 22 ቀን 1993 የዩኒቨርስቲው ተማሪዎች በዩኒቨርስቲው ኳስ ሜዳ ተሰብስበው በግዳጅ የሞላነው ቅፅ ይቀደድልን፣ ጥያቄዎቻችን ይመለሱልን፣ መንግሥት የሚያሳድዳቸውን የገቡበት ያልታወቀ ተማሪዎችን ሁኔታ ያሳውቀን፣ የዩኒቨርስቲው ሰኔት ይሰብስበንና እንወያይ፣ መንግሥት ሊከፋፍለን መሞከሩን ያቁም በማለት ይወያዩ ነበር። በሌላ በኩል በዕለቱ ምዝገባ ያለፋቸው ተማሪዎች ለመመዝገብ በር ላይ (5ኛ በር) ተኮልኩለው ይታያሉ። በዚህ ሁኔታ ውስጥ የፌዴራል ልዩ ፖሊስ አባላትን የጫኑ ፒክ አፖች እንዲሁም የመከላከያ ሠራዊት አባላትን የጫኑ ኡራል መኪናዎች በዚያ አካባቢ ማንዣበብ ሲጀምሩ በር ላይ የተኮለኮሉት ከዚያ አካባቢ ተበታተኑ።</p>

<p>የፌዴራል ልዩ ፖሊስ አባላቱ ወደግቢው በመግባት ተሰብሳቢዎቹን አግተው ከቆዩ በኋላ የሚፈልጉትን ተማሪዎች መርጠው ወስደዋል። ከ8 ሰዓት በኋላ ግን ተማሪ መውጣት ሲፈቀድለት አብዛኛው ተማሪ ወደቤተሰቡ (ዘመድና አዝማዱ) ጋር ለመጠጋት ወደውጭ ወጥቷል። በዚሁ ዕለት ከሰዓት በኋላ የኦሮሞ ብሔረሰብ ተወላጅ ተማሪዎችን ለብቻ ለማነጋገር ወደግቢው የገቡ ወገኖች «ኦሮሞ ለመብቱ አይታገልም ያላችሁ ማን ነው?» የሚል አጭርና ግልፅ መልስ አግኝተዋል። በ6 ኪሎ ግቢ እጅግ ብዛት ያለው የፈጥኖ ደራሽ ኃይል ሰፍሮ ሰንብቷል።</p>

<p>አራት ኪሎ፦ በዚያው ዕለት የአራት ኪሎ ካምፓስ (ሳይንስ ፋክልቲ) ተማሪዎች ነጭ ቆብ የደፉ «አድማ በታኝ» ፖሊሶች ወደግቢው ሲገቡ በጩኸት አስወጥተዋቸዋል። ተከትለውም ዕቃዎቻቸውን በመያዝ ወጥተዋል። በአሁኑ ጊዜ አንዳንድ ተማሪዎች በግቢ፣ ሌሎች ከአጥር ውጪ ከሚታዩ በቀር ትምህርት አልተጀመረም።</p>

<p>ንግድ ሥራ ኮሌጅ (ኮሜርስ)፦ የንግድ ሥራ ኮሌጅ ተማሪዎች በተሰጣቸው የትምርህት መጀመሪያ ቀነ ገደብ መሰረት በትናትናው ዕለት ገብተው ነበር። ያም ሆኖ ግን ተማሪዎች በአጠቃላይ ሁኔታ ለመነጋገር በ24/8/93 ትናንት መሰብሰብ ሲጀምሩ ግቢው በፖሊስ በመከበቡ ምክንያት ጥለው መውጣታቸውን ለማወቅ ተችሏል።</p>

<p>በአሁኑ ጊዜ በአዲስ አበባ ዩኒቨርስቲ የተማሪዎች ካውንስል አባላት ካውንስሉ ከተበተነ በኋላም ጊዜያዊ አስተባባሪ ኮሚቴ ሰኞ በ22/08/93 ተማሪውን ሲያስተባብሩ የነበሩ አሁንም በእስር ላይ ናቸው። የታሰሩበት ቦታ አይታወቅም። ከተማሪዎቹ ምን ያህል እንደሞቱ እንደታሰሩና እንደቆሰሉ አይታወቅም።</p>

<p>ባህር ዳር፦ በዩኒቨርስቲ ስር የሚገኙት የባህር ዳር ፖሊ ቴክኒክና የፔዳጐጂ ኮሌጆች ተማሪዎች ሚያዝያ 22 ቀን 1993 የተዘጋጀላቸውን የግዴታ ፎርሞች እየሞሉ ትምህርታቸውን እንዲቀጥሉ ትዕዛዝ የተሰጣቸው ቢሆንም ይህ ዜና እስከተጠናቀረበት ድረግ ግን ተካትተው ወደየኮሌጆቻቸው አለመግባታቸውን የአካባቢው ምንጮች ይጠቁማሉ። ተማሪዎቹ ከሰጧቸው ምክንያቶች ዋናዎቹ ወደየቤታቸው የሄዱት ተማሪዎች እስኪመለሱና ለመንግስት የቀረበው የአዲስ አበባ ዩኒቨርስቲ ተማሪዎች ጥያቄ ምላሽ እስኪያገኝ የሚሉ ናቸው።</p>

<p>ቀደም ሲል ለሁለቱም ኮሌጅት ተማሪዎች የተዘጋጀው ፎርም ተመሳሳይ እንዳልነበረው ተገልጧል። ለምሳሌም ለፖሊቴክኒክ ኮሌጅ ተማሪዎች የተዘጋጀው ፎርም የተማሪውን ስም፣ መለያ ቁጥር፣ የስንተኛ ዓመት ተማሪ መሆኑንና የምን ትምህርት ክፍል ተማሪ መሆኑን የሚጠይቅና «በአዲስ አበባ ዩኒቨርስቲ ተማሪዎች ሰበብ በማድረግ ከመጋቢት 12 እስከ ሚያዝያ 8 ቀን 1993 ትምህርት ማቋረጣችን ይታወቃል። አሁን ግን ይህ አካሄድ ሕገወጥ መሆኑን ተገንዝቤ ዩኒቨርስቲው በሰጠኝ ዕድል መሰረት ወደትምህርት ገበታዬ ለመመለስ የወሰንኩ መሆኔን እየገለጽኩ ለወደፊቱ የዚህ ዓይነቱን ተመሳሳይ ድርጊት ፈፅሜ ብገኝ ዩኒቨርስቲው የሚወስደውን እርምጃ ለመቀበል የተስማማሁ መሆኔን በፊርማዬ አረጋግጣለሁ» የሚል እንደሆነ ታውቋል።</p>

<p>በሌላ በኩል ደግሞ ለፔዳጐጂ ኮሌጅ ከላይ ያለው መጠይቅ እንዳለ ሆኖ «በማያገባኝ ገብቼ ትምህርት ያቋረጥን ስለሆንኩ ጥፋተኛ ነኝ። ሁለተኛ ረብሻ ቢደረግና ከአሁን በኋላ በማንኛውም ዓመፅ ላይ ተሳታፊ ብሆን ልባረር ወስኛለሁ» የሚል በመሆኑ የፔዳጐጂ ተማሪዎች በአንድነት «ፎርሙን አንቀበልም» በማለታቸው ተለውጦ ለፖሊቴክኒክ ተማሪዎች የተዘጋጀውን እንዲሞሉ ቀርቦላቸዋል ተብሏል። ያም ሆኖ ግን የሁለቱም ኮሌጆች ተማሪዎች በተባለው ቀን ትምህርት አለመጀመራቸው ተጠቁሟል።</p>

<p>ኮሌጆቹ በመዘጋታቸው ምክንያት አብዛኞቹ ተማሪዎች ወደየመጡበት ተመልሰዋል። ባለባቸው ችግር ምክንያት ወደአካባቢያቸው ሳይሄዱ ባሉበት አካባቢ የቆዩት ተማሪዎች ግን በህዝብ ትብብር ድጋፍ የተደረገላቸው የመኖራቸውን ያህል ምግብና መጠለያ ባለማግኘት እስከልመና የደረሱ መኖራቸውም ታውቋል።</p>

<p>ጂማ ዩኒቨርስቲ፦ የጂማ ዩኒቨርስቲ ተማሪዎች ሚያዝያ 18 ቀን 1993 እስከ ቀኑ 7 ሰዓት ድረስ ተመዝግበው ትምህርት እንዲቀጥሉ የተላለፈው ጥሪ አድማጭ በማጣቱ እስከ ሚያዝያ 22 ቀን 1993 ተራዝሞ በዚሁ ሁለት በሁለት ሰዓት እንዲጀመር ማስታወቂያ ወጥቶ እንደነበር በአካባቢው የሚገኘው የጋዜጣው ተባባሪ ሪፖርተር አስታውቋል።</p>

<p>ያም ሆኖ ግን በአካባቢው ምንም መጠለያ የሌላቸው ጥቂት ተማሪዎች ተመዝግበው ለመግባ ከ1-4ኛ ዓመት ያሉት የህክምና ሳይንስ ዩኒቨርስቲና የጂማ እርሻ ኮሌጅ ተማሪዎች የተዘጋጀውን ፎርም እየሞሉ አለመግባታቸው ተገልጧል። ተማሪዎቹ የተዘጋጀላቸውን የውዴታ ግዴታ ፎርም እንዲሞሉ ሲጠየቁ እናስብበታለን ከማለት በስተቀር ቀደም ሲል ካቀረቡት ጥያቄ ሌላ አለማቅረባቸው ታውቋል። በሌላ በኩል ደግሞ ተቋርጦ የነበረው የማታው የኤክስቴንሽን ፕሮግራምና በዩኒቨርስቲው ስር የሚተዳደረው የ1ኛ የ2ኛ መለስተኛ ደረጃ ትምርህት ቤት የመማር ማስተማር ሥራ መጀመሩን ሪፖርተሩ አስታውቋል።</p>

<p>ደቡብ ዩኒቨርስቲ፦ በደቡብ ክልል በጌዲኦ ዞን የዲላ ኮልጄና የዲላ ጤና ሳይንስ ኮሌጅ ተማሪዎች ትምርህታቸውን እንዳቋረጡ ናቸው። ከተማሪዎቹ አብዛኞቹ በግለሰቦች በተደረገላቸው እርዳታና ከራሳቸውም በመጨመር ተሳፍረው ወደየቤተሰቦቻቸው የተመለሱ ሲሆን ቀሪዎቹ በዲላ ከተማ ነዋሪዎች አስፈላጊው ሁሉ እየተደረጉላቸው መሆኑን በክልሉ የሚገኘው የጦቢያ ተባባሪ ሪፖርተር ከላከው ዜና ለማወቅ ተችሏል።</p>

<p>ሪፖርተሩ እንደገለጼው ወደቤተሰቦቻቸው ያልተመለሱት ተማሪዎች አልቤርጐ ተከራይተው እንዳይኖሩ ማዕቀብ ተጥሎባቸዋል። ለቡና ቤትና ለሆቴል ቤት ባለንብረቶች ለተማሪዎች አልጋ እንዳያከራዩ ጥብቅ ትዕዛዝ ተላልፏል። ይህንንም ለመቆጣጠር ባለሆቴሎች በየዕለቱ መኝታ ይዘው ያደሩ እንግዶችን ስም ዝርዝር ይዘው ለፖሊስ ጣቢያ ሪፖርት ያደርጋሉ። ባለንብረቶቹ የአገር ውስጥ ገቢ በእያንዳንዱ መኝታ ክፍል ተምኖ ግብር እንደሚያከፍላቸውና ለምን ማከራየት እንደተከለከሉ ሲጠይቁ የተሰጣቸው መልስ «ከበላይ አካል ትዕዛዝ ስልሆነ አርፋችሁ በሚሰጣችሁ መመሪያ መሰረት ስሩ» የሚል እንደሆነ ሪፖርተሩ ዘግቧል።</p>

<p>በተማሪዎቹ እምቢተኝነት የተደናገጠው መንግሥት መከላከያ ሠራዊቱን ከዲላ ከተማ ክልል ውጭ ባሉ ገጠር ቀበሌ ገበሬ ማህበራት ውስጥ አስፍሯል። ይህም አብዛኛውን የዲላ ከተማ ህዝብ ስጋት ላይ ጥሏል። በተለይ ወላጆች መሳሪያ ያነገበ የሰራዊት አባል ባዩ ቁጥር በልጆቻችን ላይ ጥቃት ይፈጸማል የሚል ስጋት ላይ ናቸው።</p>

<p>የአርባ ምንጭ ውኃ ኢንስቲትዩት ተማሪዎችም የአዲስ አበባ ዩኒቨርስቲ ተማሪዎችን ጥያቄ በመደገፍና በፖሊሶች የተወሰደውን ህገ ወጥ እርምጃ በማውገዝ ሰላማዊ ሰልፍ ለማድረግ ሲሞክሩ በፖሊስ ኃይል ተከልክለዋል። በኋላም ከየት እንደመጣ በውል ያልታወቀ የጦር ኃይል ግቢውን ከብቦ ከሰነበተ በኋላ በመጨረሻ ተማሪዎቹ ትምርህት አንማርም ስላሉ ግቢውን እየለቀቁ እንዲወጡ ተደርጓል።</p>

<p>በዚህም ወቅት አንዳንዶቹን ተማሪዎች ወላጆቻቸው ከየክልሉ እየመጡ ይዘዋቸው ተመልሰዋል። የቀሩትን መሳፈሪያ የሌላቸውን ህዝቡ መጠለያና ምግብ እየሰጠ ከአቆያቸው በኋላ በመጨረሻ መሳፈሪያና ስንቅ እየሰጠ ወደቤተሰቦቻቸው እንዲመለሱ አድርጓል። በአሁኑ ጊዜ በርካታ የመከላከያ ኃይል ሠራዊት በአርባ ምንጭ ውስጥ በሚገኙ በሴቻና ሲቀላ ቀበሌዎች ሰፍሮ እንደሚገኝ ታውቋል።</p>

<p>ዓለማያ ግብርና ዩኒቨርስቲ፦ በዓለማያ ግብርና ዩኒቨርስቲ የሚማሩ ተማሪዎች እንደአዲስ አበባዎቹ ሁሉ የተሻሻለው የመመዝገቢያ ቅጽ ቀነ ገደቡ ሳያልቅ በፊት ሞልተው ቢፈርሙም አብዛኞቹ የክልል ተማሪዎች አስቀድመው ወደየቤተሰቦቻቸው በመሄዳቸውና እንዲመለሱ የተሰጣቸው ጊዜ አጭር በመሆኑ እንዳልተመዘገቡ ሪፖርተራችን ከሀረር ገልጧል። የተመዘገቡት ተማሪዎች በሐረርና አካባቢው ያሉ ዘመዶቻቸውና ጓደኞቻቸው ዘንድ ተጠልለው የቆዩና መታወቂያ ወረቀታቸውን ለጓደኞቻቸው የሰጡ ብቻ መሆናቸውን የጠቀሰው ዘገባ ያም ሆኖ ትምርህት ሚኒስቴር ባወረደው መመሪያ መሰረት ትምህርት አለመጀመራቸውን አስታውቋል።</p>

<p>አሁን በዩኒቨርስቲው ግቢ ውስጥ የሚገኙት ተማሪዎች ወደየክልላቸው ከሄዱት ጋር ሲነፃፀር በጣም ጥቂት መሆናቸውን ሪፖርተሩ ጠቅሶ እነርሱ ተመልሰው የሚመጡበት መንገድ እንዲመቻች መጠየቃቸውን አመልክቷል። የዩኒቨርስቲ ተማሪዎቹ ግቢውን ለቀው በወጡበት ወቅት የፀጥታ ኃይሎች በአውቶብስና በባቡር ወደየክልላቸው የሚመለሱትን በስውር ይከታተሉአቸው ስለነበር ብዙዎቹ ድሬዳዋና ሐረር የሄዱት በእግርና በተለያየ ዘዴ እንደነበር ዘገባው ጠቁሞ አንዳንድ ተማሪዎች ከአውቶብስና ከባቡር ላይ እንዲወርዱና እንዲታሰሩ ተደርጓል የሚል ጥቆማ እንዳለም አስረድቷል።</p>

<p>ግዞት ወደሸዋ ሮቢት፦ ይህ በእንዲህ እንዳለ ሚያዝያ 10 ቀን 1993 በአዲስ አበባ ከተማ ተፈጥሮ በነበረው ሁኔታና በተከታዮቹ ቀናት ከአዲስ አበባ ከተማ ከታፈሱት መካከል 3 ሺህ የማያንሱት ወደሸዋ ሮቢት መጋዛቸውን ከአካባቢው የደረሰን ጥቆማ ያመለክታል። ከእነዚህ ውስጥ ቦዘኔዎች፣ ተማሪዎች፣ የተቃዋሚ ፖለቲካ ድርጅቶች አባላት እንደሚገኙበት ለማወቅ ተችሏል።</p>

<p>የሸዋ ሮቢት ወህኒ ቤት የጽኑ እስራት ፍርደኛ እስረኞች ቦታ ሲሆን የአሁኑ ግዞተኞች ጉዳይ አይቶ የጊዜ ቀጠሮ ለመስጠትና በዋስ የሚለቀቁትን ለመልቀቅ ችሎት በመቋቋም ላይ መሆኑን ለማወቅ ተችሏል። በሕግ አንድን ታሳሪ ከአካባቢው አርቆ ማሰር የተከለከለ ሲሆን የአሁኖቹ ታሳሪዎች ዋስ ቢፈቀድላቸውም እንደማያገኙ መገመት ይቻላል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 25 ቀን 1993</a></p>

</body>
</html>	
