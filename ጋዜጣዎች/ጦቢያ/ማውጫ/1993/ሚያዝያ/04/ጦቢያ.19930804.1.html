<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጎንደር ሐዘንተኞች የብአዴንን ዓርማ ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጎንደር ሐዘንተኞች የብአዴንን ዓርማ ተቃወሙ</h1>


<p>በኢትዮጵያና ኤርትራ ጦርነት ዘምተው ለተሰው የጎንደር ዘማች ቤተሰቦች መጋቢት 22 ቀን 1993 ዛሪማ በምትባል ከተማ መርዶ በተነገረበት ወቅት የብሔረ አማራ ዴሞክራሲያዊ ንቅናቄ ብአዴንን መለያ ባንዲራ ለማውለብለብ ይዘጋጁ የነበሩት ካድሬዎች ከተቃወሙ ለቀስተኞች መካከል አንዳንዶቹ ወደከተማ ሄደው የኢትዮጵያን ሰንደቅ ዓላማ በመግዛት እንዲውለበለብ በማድረግ ሀዘናቸውን በብሔራዊ ስሜት መግለጣቸውን በአካባቢው የሚገኘው የጋዜጣው ተባባሪ ሪፖርተር አስታወቀ።</p>

<p>ከአዲስ አበባ 879 ኪሎ ሜትር ርቀት ላይ በምትገኘው ዛሪያ በምትባል ከተማ ለኢትዮጵያ ክብር ለተሰው የጎንደር ዘማች ቤተሰቦች መርዶ ለማርዳት ሰፊ ፕሮግራም ተይዞ እንደነበረ ሪፖርተሩ ገልጧል። የአካባቢው የኮር (የብአዴን) መርዶ ተናጋሪ ኮሚቴ መስዋዕት የሆኑ ዘማች ቤተሰቦችን ለማርዳት ከማለዳው አሥራ አንድ ሰዓት አካባቢ በአማካይ ቦታ በዛሪማ እንዲሰባሰቡ አድርጐ እንደነበር አስታውቋል።</p>

<p>በተያዘው አጀንዳም የለቅሶው ሥነ ሥርዓት በንግግር በሰልፍ፣ በፉከራና በቀረርቶ ታጅቦ እንዲከናወን ሰፊ ፕሮግራም ተይዞ እንደነበረ የገለጠው ሪፖርተሩ ለቅሶው ከመጀመሩ በፊት ግን በአማካዩ ሥፍራ የብሔረ አማራ ዴሞክራሲያዊ ድርጅት ባንዲራ ለማውለብለብ በዝግጅት ላይ የነበሩትን አባላት ከለቀስተኞቹ መካከል ተቃውሞ እንደተሰነዘረባቸው ተጠቁሟል።</p>

<p>ሪፖርተሩ ይህንን አስመልክቶ እንደገለጠው ከመርዶ ተረጂዎቹ መካከል «የእኔ ወንድም ደሙን ያፈሰሰውና አጥንቱን የከሰከሰው ለኢትዮጵያ ነው እንጂ ለአንድ የፖለቲካ ድርጅት አይደለም። ስለዚህ መውለብለብ ያለበት የኢትዮጵያ ሰንደቅ ዓላማ ነው» በማለቱ ሌላዋም ልጃቸውን የሚረዱ እናት በቀጥታ ወደኮር አባላቱ ፊታቸውን በማዞር «ታስታውሱ እንደሆነ የደርግን ብር ስትለወጡ አንድ መቶ ብር ላይና ጋሻና ጦር የያዘና ለምድ የለበሰ አርበኛ ነበረ። የዚህ የአርበኛ ምስል ለምን ተቀየረ ስንላችሁ ምስሉ ጦረኝነትን ያንፀባርቃል። እኛ ደግሞ ጦርነትን አንሻም ጦርነት የሚፈልግ ካለ የጦር መሳሪያ እንስጣችሁና ተዋጉ» ብላችሁን ነበር። ይህ ሁሉ አልፎ ዛሬ ሁላችንም ጦርነት ውስጥ ገብተን ልጆቻችን ለሀገር ተሰዉ። ይህ አልበቃ ብሎ ለኢትዮጵያ የተከፈለው መስዋዕትነትና የጀግንነት ውሎ ሃዘናችንን ለምንድን ነው በማናውቀው ባንዲራ የምታጅቡት? ሃዘናችን በወግ በማዕረግ ይሁን ከሆነ ባንዲራችን የሆነው የኢትዮጵያ ሰንደቅ ዓላማ ይውለብለብልን» ብለው መጠየቃቸውን ሪፖርተሩ ዘግቧል።</p>

<p>በዚህም መሰረት ከሃዘንተኞቹ መካከል የተወሰኑት ወደከተማ ሄደው የኢትዮጵያን ባንዲራን ገዝተው ካመጡ በኋላ እያውለበለቡ ሃዘናቸውን እንደገለፁ ተጠቁሟል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 4 ቀን 1993</a></p>

</body>
</html>	
