<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ይድረስ ለኢትዮጵያ ሕዝብ ከአአዩ ተማሪዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ይድረስ ለኢትዮጵያ ሕዝብ ከአአዩ ተማሪዎች</h1>


<p>በሀገራችን ታሪክ ውስጥ አያሌ ህዝባዊ የመብት ጥያቄዎች ሲነሱ ቆይተዋል። ገዥዎች ለነዚህ ጥያቄዎች ሰላማዊ መልሶች የሰጡባቸው የታሪክ አጋጣሚዎች ግን እምብዛም ነበሩ።</p>

<p>ከሚያዝያ 2 ቀን 1993 ጀርሞ በአዲስ አበባ ዩኒቨስቲ ተማሪዎች ህገ መንግሥቱን መሰረት ያደረገ የመብት ጥያቄ ሲነሳ ቆይቷል። ይኸው ጥያቄ እስከ ረቡዕ ሚያዝያ 3 ቀን ከጧቱ አራት ሰዓት ድረስ በሰላማዊ መንገድ ሲቀርብ ቢቆይም ማናቸውም የመንግሥት አካላት ለጥያቄው መልስ ለመስጠት አልፈለጉም። ጥያቄዎቻችንን ከመመለስ ይልቅ በፖሊስ ጭፍን እርምጃ አያሌ የህዝብ ልጆችን በመጨፍጨፍ ለህጋዊ የመብት ጥያቄ ኢ-ፍትሃዊ የሆነ እልባት ለማበጀት ተሞክሮ ሳይሳካ ቀርቷል።</p>

<p class="align-center">ኢትዮጵያውያን ወላጆች ሆይ!</p>

<p>ከዚሁ አረመኔያዊና የሀገሪቱ ህጐች የበላይ ነው የሚሰኘውን ህገመንግሥት ከጣሰ ድርጊት በኋላ «ችግሮቻችሁን ለመፍታት መጣሁ» ያሉት የትምህርት ሚኒስትር ችግራችን ለመፍታት በጐ ፈቃድ ያሳዩ ቢመስሉም ህገ መንግሥታዊ መብቶቻችንን እንዲታወቁልን የሚማፀኑ ጥያቄዎቻችንን ለኢትዮጵያ መንግሥታት ሁሉ በተለመዱ ግልፅ የማድበስበሻ መንገዶች ገሸሽ ለማድረግ እየጣሩ ይገኛሉ። ይህም የሚኒስትሯ ወደዩኒቨርስቲው ግቢ መምጣትና ከተማሪው ጋር ለመወያየት ያደረጉት ሙከራ የይስሙላ መሆኑን ያመለክታል።</p>

<p>በመሰረቱ ህጐች የአንድን ማህበረሰብ ማህበራዊ ኢኮኖሚያዊና ፖለቲካዊ ጥቅሞች ሊያስጠብቁ የሚችሉት በጹሑፍ ተቀምጠው የወሬ ማሳመሪያ በመሆናቸው ሳይሆን ማንም ህግን የጣሰ አካል በማህበረሰቡ ላይ ወንጀል እንደፈፀመ ተቆጥሮ በፍርድ ቤት ተጠያቂ ሲሆን ነው። ህገ መንግሥታዊ መብቶችን የጣሱ አካላት ለህግ ይቅረቡ ማለት ደግሞ በህግ ለመገዛት ከተማማለ ሥልጡን ህብረተሰብ የሚነሳ ተገቢ ጥያቄ ነው።</p>

<p>የኢትዮጵያ ህዝብ ሰብዓዊና ፖለቲካዊ መብቶች ተረጋግጠውበታል በሚባለው ህገ መንግሥት የመሰብሰብና ሀሳብን በነፃ የመግለፅ መብት ተሰጥቶን እያለ በመንግስት ኃይሎች የደረሰብን ድብደባ የዚህኑ ህገ መንግሥት ህልውና ጥያቄ ውስጥ ያስገባና በኢትዮጵያ ህዝብ ላይ የተሰራ በደል ጥያቄያችንን በተገቢው ሰላማዊ መንገድ እንዲሰማልን ለማድረግ ብንጥርም ይኸው እንደወንጀል እየተቆጠረብን ይገኛል።</p>

<p>ለአንዲት አገር መሰረታዊ እድገት የተማረ የሰው ኃይል ወሳኝ መሆኑ የታወቀ ነው። ይህም ኃይል ውጤታማ ሊሆን የሚችለው ከከበቡት የስነ ልቦናም ሆነ የአካል ተፅዕኖዎች ነፃ የሆነ የመማር ማስተማር ሂደት ሲኖር ነው። ይህንን ሀሳብ በተፃረረ መልኩ በግቢያችን ያሉ እስር ቤቶችና የደህንነት ኃይሎች የመማር ማስተማሩ ዓላማ ግቡን እንዳይመታ መሰናክል ሆነው ቆይተዋል። የኛም ጥያቄና እምነት የመማር ነፃነት (ኣቻዳሚች ፍረአዶም) ከሌለን ሀገሪቱ በኛ ላይ የምታፈሰው መዋዕለ ነዋይ ከንቱ ነውና መብቶቻችን ሊከበር ይገባል የሚል የሆነው በዚሁ ከባድ ተፅዕኖ ምክንያት ነው።</p>

<p>ለአገሪቱ መሻሻልና እድገት ለተሻለ የትምህርት ጥራት መስራት የሚገባው የዩኒቨርስቲው አስተዳደር ከፖለቲካዊ ወገንተኝነቱ በመነጨ በሥልጣን ላይ ያሉ አካላትን ጥቅም ለማስከበር የሚራወጥ ሌላ ጨቋኝ አካል በመሆኑ የህዝብን ልጆች መብት ብሎም የሀገሪቱን የወደፊት ዕጣ ጥያቄ ውስጥ ከማስገባቱና በቋሚነት ከማኮላሸቱ በፊት አንድ ይባል የሚል እምነት ነው ያለን። ይሁንና ከላይ ለተነሱት የመብት ጥያቄዎች መንግሥት ለመገልበጥ የተደረገ ሴራ ያክል ተቆጥረው የተወሰደብንን እርምጃ ህዝባችን የታዘበው ነው።</p>

<p class="align-center">ህዝባችን ሆይ!</p>

<p>እኛ እያልን ያለነው ህገ መንግሥቱ በቃላት ሳይሆን በተግባር ይከበር ነው። እኛ የምንጮኸው ህግ መብቶችን በመጠበቅ እንጂ በመጣስ «አይከበርም» ነው። ባለፉት መንግሥታት ተሰጠ የሚባለው መብት የተስፋ ዳቦ ሆኖ መቅረቱ የተለመደ ነበር። የኛ ጥያቄ ይህ ህዝብን በማታለል ያስረጀ ባህል ይወገድ ነው። የኛ አቤቱታ ኢትዮጵያ የወደፊት ራዕይዋ በተማሩ ልጆቿ እውን እንዲሆን ከተፈለገ ከተፅዕኖ ነፃ የሆነ የትምህርት አካባቢ (ፍረአ አቻደሚች አንቪሮመንት) ይፈጠር ነው። እነዚህ ጥያቄዎች የአንተም ናቸው።</p>

<p>የኛ ውትወታ በትምህርት ቤቱ አስተዳደር የተሰገሰጉ ለሆዳቸው ያደሩ ምሁራን ተብዬዎች ይነሱ ነው። ዩኒቨርስቲያችንን እንደጠላት ወረዳ ተቆጥሮ በውስጣችን የተሰገሰጉ የደህንነት ሰላዮች ሊያሰሩን አልቻሉምና ይውጡልን ነው። እነዚህ ጥያቄዎች በሥርዓቱ ተጠቃሚ ለሆኑ ግለሰቦች መራር ቢሆኑም ለአንተ ግን የመብት ጥያቄዎች ናቸው። እየተራብክና ግብር እየከፈልክ የምታስተምረን አንተኑ በሚጫኑና በሚጨቁኑ የአስተዳደር አካላት አምሳያ ተቀርፀን በአንተ የምንገለገል «ቢሮክራቶች» እንድንሆን ሳይሆን ህይወትህን እንድንለውጥ ነውና «ፍረደን!» እንልሃለን።</p>

<p class="align-center">የኢትዮጵያ ሕዝብ ሆይ!</p>

<p>በአሁኑ ጊዜ መንግሥት በተለመደ ማፈኛ ዘዴው አማካኝነት እያስፈራራን ይገኛል። በመገናኛ ብዙሃኑ አማካኝነት ግቢውን እንደሚያስለቅቀን እየዛተብን ይገኛል። የእኛን አንድነት በመሸርሽር ሊያኮላሸን እንደሚፈልግም ከአንተ የተሰወረ አይደለም። እናም አትለየን። ዛሬ እጃችንን ከሰጠን፣ ዛሬ የመብት ጥያቄ ስላነሳን የ«አጥፍቻለሁ» ይቅርታ ከጠየቅን መብትህንና መብታችንን ለመጠየቅ ሌላ መስዋዕትነት አንተም ሌላ ሙትና ቁስለኛ ልጆች ሊኖሩ የግድ ነው። ስለዚህ ዛሬ «ፍረደን!» እንላለን። ለመብት ጥያቄ አፈና እስከመቼ?</p>

<p class="align-center">ድል ለኢትዮጵያውያን!</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 11 ቀን 1993</a></p>

</body>
</html>	
