<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲሱ ለገሠ ሰፈር (ብአዴን) ይንተከተካል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲሱ ለገሠ ሰፈር (ብአዴን) ይንተከተካል</h1>


<p>የመጭውን ሁለት ወር ሁነት እንደሳምንት ካየነው ከሁለት ወር በኋላ (ምክር ቤቶች እንደተሰበሰቡ) የፌዴራሉ መንግሥት ፕሬዝዳንት ዶ/ር ነጋዶ ጊዳዳ ባለሣምንት ናቸው። በሕገ መንግሥቱ መሰረት የሥልጣን ዘመናቸውን 6 ዓመት ጨርሰዋል። ይህ የሚሆነው እንደ ሕጉ ከሆነ ነው። ከዚያ ወዲህ የክረምቱ ጐርፍ የአዲስ አበባውን ፕሬዝዳንት አቶ ዓሊ አብዶንሊወስድ ይችላል እየተባለ በስፋት ይወራል። በተለይ በችሎታ ማነስ። ሌላው አቶ መለስ ዜናዊን ሊያስወግድ የነበረው «ፀረ ተሀዶሶ ኃይል» ለጠቅላይ ሚኒስትርነት አጭቶ የነበረው አቶ አዲሱ ለገሰን ነበር የሚል ወሬ ሽው እያለ ነው። ይሁንና የአቶ አዲሱ ለገሰ ድርጅት ብአዴንም ውስጥ ውስጡን መንተክተክ ከጀመረ ሰነባብቷል።</p>

<p>ከሌሎች የኢህአዴግ አባል ድርጅቶች ጋር ሲተያይ ሰላማዊ ይምሰል እንጂ ከታች የብአዴን ካድሬዎች ልዩ ልዩ ጥያቄዎችን እያነሱ ናቸው። የጥያቄዎቹ ሁሉ ቁንጮ የሆነው «ለመሆኑ ብአዴን ነፃ ድርጅት ነወይ?» የሚለው በብአዴን ማዕከላዊ ኮሚቴ ውስጥ በሆነው መልኩ ከትግራይና ከኤርትራ ጋር ተዛምዶ አላቸው የሚባሉት በረከት ስምዖን፣ ካሣ ተክለ ብርሃን (የአማራው ክልል የብአዴን ኃላፊ)፣ ህላዊ ዮሴፍ (ፍቅሩ ዮሴፍ) (የአማራ ልማት ማህበር ሊቀመንበር)፣ ተከስተ ነጋሽ መኖራቸው፣ ወንድወሰድን ከበደና ሰለሞን ተቀባ ከህወሓት አባልነት ወደብአዴን የመጡ መሆናቸው፣ ማሞ ግርማ (የብሉ ናይል ትራንስፖርት ቦርድ አባል)፣ መብራህቱ ገብሩ ካሣዬ (የአምባሰል ንግድ ሥራዎች ባለአክስዮን) የብአዴን አባላት ናቸው መባላቸው ብአዴን በህወሓት ተፅዕኖ ሥር መሆኑ ያሳያል የሚሉ እጅግ በርካታ ናቸው።</p>

<p>እነዚሁ ሰዎች በአማራ ክልል በሥልጣን ላይ ያሉ ትግርኛ ተወላጆች ብዙ መሆናቸውንም ይጠቅሳሉ። የብአዴን አመራር በፖለቲካዊ መርህ የተዋቀረ ሳይሆን በአንድ መንደር (ዋግና ሰቆጣ) ልጆችና በአምብቻ ጋብቻ ተሳስሮ በአማራው ክልልና በፌዴራሉ ቢሮክራሲ የሚርመሰመስ የአድር ባዮችና የጥቅመኞች ስብስብ ነው። እነዚህ ሰዎች የአገርና የሕዝብን ጥቅም አሳልፈው የሰጡ የህወሓት አገልጋዮች ናቸው የሚሉ አስተያየቶች በርካታ ናቸው። በቅርቡ «ዜጋ» የተባለው ወርሃዊ መጽሔት ይፋ ባደረገው መረጃ መሠረት በብአዴን ውስጥ ከ60 በላይ የሚሆኑ ሰዎች በአምቻና በጋብቻ ተሳስረው በአማራው ክልልና በፌዴራሉ መዋቅሮች በባሎቻቸውና በሚስቶቻቸውና በራሳቸው ወሳኝ ሚና ይጫወታሉ።</p>

<p>የብአዴንን አመራር ከህወሓት ክፍፍልና ከፀረ ሙስና እንቅስቃሴ መጀመር ወዲህ እያባነነው ያለው ሌላው ጉዳይ እያንዳንዳቸው የጠራ ጀርባ የሌላቸው መሆኑ ነው። ብዙዎቹ ከሙስና ነፃ አይደሉም። አዲሱ ለገሰ በአስር ዓመት ቆይታቸው ክልላቸውን ለጠቅላይ ኦዲተር ክፍት አላደረጉም። እንዲያውም በአንድ ወቅት ኦዲተሮችን አባረዋል ነው የሚባለው። ተፈራ ዋልዋ በባለቤታቸው ስም ባቋቋሙት የፍሳሽ ማስወገጃ ድርጅትና በመጀመሪያው የቀለበት መንገድ ኮንትራት ይታማሉ። በሕላዊ ዮሴፍ የሚመራው የአማራው ልማት ማኅበር ጽ/ቤት መቃጠል እስካሁን እያነጋገረ ያለ ጉዳይ ነው። አፈንጋጭ ተብለው የሚሳደዱት የህወሓት ማዕከላዊ ኮሚቴ አባላት በአቶ በረከት ስምዖን ላይ የሙስና ማስረጃ እያሰባሰቡ መሆኑ በስፋት ይነገራል። ስለዚህ ብአዴንን የፖለቲካ ክፍፍሉ ብቻ ሳይሆን የፀረ ሙስና እንቅስቃሴውም ሊመታው ይችላል። አንገታቸውን ቀብረው ያሉትም ይህንኑ በመፍራት ነው የሚሉ አልታጡም።</p>

<p>«ብአዴን አማራውን አይወክልም ጥቅሙንም አላስከበረም» የሚለው ሌላው ክስ ነው። አማራው ለሕዝብ ብዛቱ የሚመጥን የብሔራዊ ሀብት ድርሻ አላገኘም፣ ግንባታ የለውም፣ በሕዝቡ ተነሳሽነት ሊካሄዱ የሚችሉ የልማት ሥራዎች ተገድበዋል። ጎንደር ልማት ማህበር፣ የወሎ ልማትና ተራድዖ ማህበር በክልሉ እንዳንይቀሳቀሱ ተከልክለው ቆይተዋል። በአማራው ላይ ጥቃት ሲፈፀምና መሬቱ ተወስዶ ወደትግራይ ሲከለል ያሰማው ተቃውሞ የለም። ሌላው ቀርቶ በራሱ ክልል የወሳኝነት ሚና የለውም ይባላል። ይህም በህወሓት ተፅዕኖ ሥር የነበረ ለመሆኑ ተጨማሪ ማስረጃ ነው የሚሉ የድርጅቱ ካድሬዎች እየበዙ መጥተዋል።</p>

<p>ከዚህ ሁሉ አንፃር ብአዴን ባለሳምንት መሆኑ የማይቀር ነው። እነዚህ ጥያቄዎች ሳይፈቱ ግምገማ በማካሄድ ላይ የሚገኘው ብአዴን እንደድርጅት መቀጠሉም አጠያያቂ ነው።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 19 ቀን 1993</a></p>

</body>
</html>	
