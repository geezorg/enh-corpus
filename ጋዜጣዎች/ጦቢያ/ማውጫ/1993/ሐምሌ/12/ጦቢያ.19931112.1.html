<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ የፖለቲካ ድርጅቶች መጠነ ሰፊ እንቅስቃሴ ጀምረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚ የፖለቲካ ድርጅቶች መጠነ ሰፊ እንቅስቃሴ ጀምረዋል</h1>


<p>በሕጋዊነት ተመዝግበው በአገር ውስጥ ሰላማዊ ትግል በማድረግ ላይ የሚገኙትና በሕዝብ ተወካዮች ምክር ቤት መቀመጫ ያላቸው የሦስት ፖለቲካ ድርጅቶች አመራር አባላት በአሜሪካ እንደሚገኙና ጊዜ እየተያዛላቸው የአሜሪካ መንግሥት ባለሥልጣናትን በማነጋገር ላይ መሆናቸውን ዋሽንግተን የሚገኘው የጦቢያ ጋዜጣ ዜና ዘጋቢ አስታውቀዋል።</p>

<p>በአገር ውስጥ የሚንቀሳቀሱ የሦስት ትላልቅ ተቃዋሚ የፖለቲካ ድርጅት አመራር አባላት በአሁኑ ጊዜ የአሜሪካ ባለሥልጣኖችንና በአሜሪካ የሚኖሩ ኢትዮጵያውያን በስፋት በማነጋገር ላይ ናቸው። አመራር አባላቱ የመላው ዐማራ ህዝብ ድርጅት (መዐሕድ)፣ የደቡብ ኢትዮጵያ ህዝቦች ዴሞክራሲያዊ ግንባር (ደኢሕዴግ)፣ የኢትዮጵያውያን ዴሞክራሲያዊ ፓርቲ (ኢዴፓ) ሲሆኑ የኢትዮጵያን ወቅታዊ የፖለቲካ ሁኔታ የየድርጅቶቻቸውን አቋም ገዥው ፓርቲ ወያኔ/ኢህአዴግ በየድርጅቶቻቸውና በአባሎቻቸው ላይ በማድረስ ላይ ያለውን ጫና በማስረዳት ላይ ይገኛሉ። ፕሮግራም እተያዘላቸውም የአሜሪካ መንግሥት ባለሥልጣኖችን ሲያነጋግሩ ሰንብተዋል።</p>

<p>ከሦስት ሳምንታት በፊት አሜሪካ የገባውና በአቶ ኃይሉ ሻውል የሚመራው የመላው ዐማራ ህዝብ ድርጅት (መዐሕድ) ልዑካን ቡድን ከአሜሪካ ባለሥልጣኖች ጋር የተነጋገረ ሲሆን ለደጋፊዎቹ ደግሞ ድርጅቱን ለማሻሻልና ለማጠናከር የተያያዘውን እንቅስቃሴ ሲገልጽ ሰንብቷል። በዶ/ር ኃይሉ አርዓያ የሚመራውና የኢትዮጵያ ዴሞክራሲያዊ ፓርቲ (ኢዴፓ) ከፍተኛ አመራር አባላት የሚገኙበት ቡድንም እንዲሁ የተደራጀበትን ዓላማና በአባላቱ ላይ እየደረሰ ያለውን ወከባና ጥቃት እያስረዳ ይገኛል። ከ50 ሺህ በላይ ኢትዮጵያውያን በሚገኙበት በዋሽንግተን ዲሲ በተጠራ ስብሰባ ላይም ገለፃ አድርጓል። የድርጅቱ ሊቀመንበር ዶ/ር አድማሱ ገበየሁ ለተመሳሳይ ተልዕኮ ስዊድንና እንግሊዝ መሰንበታቸው ይታወሳል።</p>

<p>ሳይታሰብ በድንገት አሜሪካ የገቡት የአማራጭ ኃይሎችና የደቡብ ኢትዮጵያ ሕዝቦች ዴሞክራሲያዊ ግንባር (ደኢሕዴግ) ሊቀመንበር ዶ/ር በየነ ጴጥሮስም በአሁኑ ጊዜ እዚያው አሜሪካ ይገኛሉ። እንደሌሎቹ የፖለቲካ ድርጅቶች አመራር አባላት ሁሉ የአሜሪካ መንግሥት ባለሥልጣናትንና በዚያ የሚገኙ የኢትዮጵያ ኮሚኒቲ አባላትን ያነጋግራሉ። በዚህ ሳምንት መጨረሻም በዋሽንግተንና አካባቢ ለሚገኙ ኢትዮጵያውያን ንግግር ያደርጋሉ ተብሎ ይጠበቃል።</p>

<p>በዚሁ መካከል የመድኅን ፓርቲ ዋሽንግተን ዲሲ ላይ ድርጅታዊ ስብሰባ ተቀምጦ በማጠቃለያው «ከዓመታት ትግል በኋላ በኢትዮጵያ ውስጥ የተገኘውን ፖለቲካዊ እድል ለመጠቀም ሁሉም ኢትዮጵያዊ ድርጅትና ኢትዮጵያውያን ሁሉ እንዲረባረቡ» ጥሪ አድርጓል።</p>

<p>ከሳምንታት በፊት በውጭ በመንቀሳቀስ ላይ የሚገኙ በተለይ የኦሮሞ ነፃነት ግንባር (ኦነግ) እና የትግራይ ዴሞክራሲያዊ ትብብር (ትዴት) አመራር አባላት ለተመሳሳይ ተልዕኮ ዋሽንግተን አካባቢ እንደነበሩ ታውቋል። ትግራይ ዴሞክራሲያዊ ትብብር ድርጅቶች ሁሉ ውህደት ፈጥረው ትግላቸውን እንዲያጠናክሩ ጥሪ ያቀረበ ሲሆን የኦሮሞ ነፃነት ግንባር (ኦነግ) ከኢትዮጵያ ተቃዋሚ የፖለቲካ ድርጅቶች ጋር ተቀራርቦ ለመስራት ያለውን ፍላጐት ገልጧል። በአሁኑ ጊዜ ከሻዕቢያ ጋር የሚተባበር መሆኑንና ፕሮፓጋንዳውም ከአሥመራ የሚተላለፍ መሆኑ ግን በሻዕቢያ ሴራ እጅግ ከፍተኛ ዋጋ በከፈሉ ኢትዮጵያውያን ዘንድ በጥርጣሬ እየታየ ይገኛል።</p>

<p>በመርሻ ዮሴፍ የሚመራውና በሚቀጥለው ዓመት ላይ 30 የትግል ዓመታትን የሚያስቆጥረው የኢትዮጵያ ህዝቦች አብዮታዊ ፓርቲ (ኢሕአፓ) በትግሉ ሂደት በአሁኑ ጊዜ በምን ደረጃ እንደሚገኝ ለማወቅ አልተቻለም። ከተቃዋሚ የፖለቲካ ድርጅቶች ጋር ያለው ግንኙነትም ግልፅ አይደለም። ድርጅቱ የትጥቅ ትግል መርህን የሚያራምድ ሲሆን «ፍኖተ ዴሞክራሲ» የተባለ የሬዲዮ ሥርጭት አለው። በዶ/ር ነገደ ጐበዜ የሚመራው የመላው ኢትዮጵያ ሶሻሊስት ንቅናቄ (መኢሶን) «ቀስተ ደመና» የተባለ ሬዲዮ ሥርጭት ከሚያካሄድ በቀር የትግሉ ደረጃ የሚታወቅ አይደለም። ሁለቱም ነባር ድርጅቶች ትግላቸውን የሚያካሂዱት በአገር ውስጥ በህቡዕና በውጭ በይፋ ነው።</p>

<p>በውጭ በሚኖሩ ኢትዮጵያውያን ዘንድ በአሁኑ ጊዜ ያለው ስሜት ሁሉም የፖለቲካ ድርጅቶች ተቀራርበው አንድ ዓይነት የትግል ቅንጅት እንዲፈጥሩ በአገሪቱ ሰላምና ብሔራዊ እርቅ እንዲመጣ ነው። ይኸው ስሜት በአገር ውስጥም እየተጠናከረ ይገኛል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 12 ቀን 1993</a></p>

</body>
</html>	
