<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፖለቲከኞቹ የ3.5 ቢሊዮን ብር «ቢዝነስ ኢምፓየር» ገንብተዋል 3.3 ቢሊዮኑ የህወሓት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፖለቲከኞቹ የ3.5 ቢሊዮን ብር «ቢዝነስ ኢምፓየር» ገንብተዋል 3.3 ቢሊዮኑ የህወሓት ነው</h1>


<p>የፖለቲካ ድርጅቶች በአትራፊ የንግድ ሥራ እንዳይሰማሩ የሚከለክል ሕግ ቢኖርም ሕጉ አስፈፃሚ በማጣቱ የኢትዮጵያ ህዝቦች አብዮታዊ ግንባርና ተባባሪ ድርጅቶቹ የ3.5 ቢሊዮን ብር ቢዝነስ ኢምፓየር ገንብተው ሁሉንም የኢኮኖሚ ዘርፎች በማንቀሳቀስ የነፃ ኢኮኖሚውን ዕድገት ቀፍድደው መያዛቸውን «ኤትሂኦፒአን ኞን-ጞቨርመንታል ቡሲነስስ ጮምፓኒአስ ጮንትሮልለድ ብይ ኦር አስሶቺአተድ ዊትህ ኤጵርዽፍ- መምበር ኦርጋኒዛቲኦንስ» የተዘጋጀ አንድ ጥናታዊ ሰነፍ ይፋ አደረገ። የህዝቡ አስተያየት ሁሉን አቀፍ ማጣራት መካሄድ አለበት የሚል ነው።</p>

<p>ከላይ የተጠቀሰው ሰነድ ይፋ ካደረገው ከአጠቃላዩ ካፒታል ውስጥ 3.3 ቢሊዮኑ የትግራይ መልሶ ማቋቋሚያ፣ 94.5 ሚሊዮን የአማራ ክልል፣ 67.5 ሚሊዮን የኦሮሚያ ክልል እንደሆነ ታውቋል። የኢህአዴግ አባል ድርጅቶችና በሥራቸው ያቋቋሙአቸው የልማትና መልሶ ማቋቋም ድርጅቶች ከሚያካሂዷቸው ከ44 ያላነሱ ኩባንያዎች ውስጥ 32 ያህሉ የህወሓት (የትግራይ መልሶ ማቋቋሚያ ድርጅት)፣ 5 የኦህዴድ (የኦሮሞ ልማት ማህበር)፣ 2 የዴኢህዴግ (የደቡብ ልማት ማህበር) ናቸው።</p>

<p>የብአዴኖቹ አምባሳል ትሬዲንግ፣ አማራ ቁጠባና ብድር፣ ብሉናይል ትራንስፖርት፣ ዳሸን ቢራ፣ ዘለቀ መካናይዜሽን ሲሆኑ የኦህዴድ ደግሞ ቢፍቱ፣ ቢፍቱ ዲንሾ፣ ቢፍቱ ኦሮምያ፣ ዲንሾ ጅምላ ንግድ፣ ኦሮምያ ቁጠባና ብድር ናቸው። የደቡብ ህዝቦች ግንባር ከብሔራዊ ሀብት ቅርምቱ ብዙም ያላተረፈ ሲሆን ወንዶ ትሬዲንግ አክሲዮን ማህበርና፣ የደቡብን ብድርና ቁጠባ ደርሶታል።</p>

<p>ወጋገን ባንክ ሁሉም የካፒታል መዋጮ አድርገው ያቋቋሙት ግዙፍ ባንክ መሆኑ ይታወቃል። ድርጅቶቹን በቦርድ ሰብሳቢነትና በቦርድ አባልነት የሚመሩት የፖለቲካ ድርጅቶቹ ከፍተኛ አመራር አባላት ሲሆኑ ለሙስና በአገራችን መንሰራፋትና ለግሉ ክፍለ ኢኮኖሚ ወደጐን መገፋት እነዚህ ድርጅቶች ከፍተኛ አስተዋፅዖ እንዳላቸው ይነገራል። እነዚህ የፖለቲካው ድጋፍ ያላቸው የኢኮኖሚ ተቋሞች በመንግሥት የሚፈለግባቸውን ልዩ ልዩ ክፍያዎች (የቤት ኪራይ፣ የስልክ፣ የመብራት፣ የውኃ፣ የትርፍ ግብር፣ የሥራ ግብር) መክፈል አለመክፈላቸው ገና መጣራት ያለበት ሲሆን ለምሳሌ ኢህአዴግ አንድ ሚሊዮን የሚጠጋ የኪራይ ቤቶች አስተዳደር ድርጅት ዕዳ እንዳለበት ውስጥ አዋቂ ምንጮች ይገልፃሉ።</p>

<p>በፕራይቬታይዜሽን ሂደትም በአብዛኛው የተሸጡ የሕዝብና የመንግሥት ሀብትን እነዚህ ድርጅቶችና ተባባሪዎቻቸው መግዛታቸውን የሚጠቅሱት ምንጮች ለምሳሌ የቀድሞውን ኩራዝ አሳታሚ ድርጅት የህወሓቱ ሜጋ ገዝቶታል።</p>

<p>ከ«ቢዝነስ ኢምፓየሩ» ጉዳይ ገለልተኛ የሆነው አገራዊ ኮሚሽን ተቋቁሞ መጣራት ያለበት እንደሆነከልዩ ልዩ አቅጣጫ እየተጠየቀ ነው። ከቢዝነስ ኢምፓየሩ የአንበሳውን ድርሻ የያዘው ህወሓት (የትግራይ መልሶ መቋቋም) ሲሆን ይህም የልማት ስርጭት መዛባትን ያመጣ ከመሆኑም በላይ የአገሪቱን ኢኮኖሚ በጥቂቶች እጅ የማስገባት ሂደትን የተከተለ ነው በማለት ቅሬታ ሲያስከትል ቆይቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 5 ቀን 1993</a></p>

</body>
</html>	
