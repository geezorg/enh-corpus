<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደአሜሪካ የተሰማሩት የአቶ መለስ ካድሬዎች ተልዕኮ ከሸፈ፣ ስዩም መስፍን ወደውጭ እየተገፉ ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወደአሜሪካ የተሰማሩት የአቶ መለስ ካድሬዎች ተልዕኮ ከሸፈ፣ ስዩም መስፍን ወደውጭ እየተገፉ ነው?</h2>


<p>በልዩ ልዩ የአሜሪካ ከተሞች እየተዘዋወሩ የትግራይ ተወላጆችነ ያሰባሰቡ በወያኔ መካከል የተከሰተውን አንጀኛነትና የመለስን ድል አድራጊነት ለማረጋገጥ የተሰማሩት ካድሬዎች ተቀባይነት በማጣት እየከሸፈ መሆኑ ታውቋል።</p>

<p>ከውስጥ አዋቂ ምንጮች እንደተገለጠው ባለፈው ሳምንት (ሐሙስ) ዋሽንግተን ዲሲ በሚገኘው የኢትዮጵያ ኤምባሲ አምባሳደሩ አቶ ብርሃነ ገ/ክርስቶስ ሠራተኞችን ሰብስበው በኢትዮጵያ ውስጥ ስላለው የፖለቲካ ትርምስና በወያኔ መካከል ስለተከሰተው ቅራኔ መግለጫ ሲሰጡ ከፍተኛ ተቃውሞ ደርሶባቸዋል። ይህ ያልታሰበና እንደዱብ ዕዳ የመጣው ተቃውሞ ስብሰባውን እንዲያቋርጡና በሽሙጥና በዛቻ «ለዚህም ደርሳችኋል» እንዲሉ እንዳስገደዳቸው ለማወቅ ተችሏል። ለአምባሳደሩ ቅርብ ከሆኑ ምንጮች እንደሚነገረው ከኤምባሲው ሠራተኞች መካከል ሁለቱ የዘመቻው ሰለባ ሳይሆኑ አይቀሩም። እነዚህም «ወደአገር ቤት ተጠርታችኋል» ተብለው ከሥራ እንዲወጡ ሊደረጉ እንደሚችሉ ጥቆማዎች አሉ።</p>

<p>የትግራይ ተወላጆች ለመለስ ያላቸው ከባድ ተቃውሞና ከስልጣንም እንዲነሱ ያላቸው ጥያቄ እጅግ ስላሳሰባቸው ወደአሜሪካ ከተሰማሩ ካድሬዎች መካከል እነዶክተር ሰለሞን እንቋይ፣ አቶ አሰፋ ማሞ፣ ወዘተ በቦስተን በኒውዮርክና ባለፈው እሁድ ደግሞ በዋሽንግተን ዲሲ መራራ ተቃውሞና ዘለፋ እንደደረሰባቸው ታውቋል። እያንዳንዱ ተናጋሪ የመለስ አስተዳደር ለትግራይ ህዝብ ጥላቻን፣ ለፖለቲካ ድርጅታቸው መፈረካከስን፣ ለኢትዮጵያ መደፈርንና እልቂትን ያመጣ በመሆኑ መሄድ እንዳለበትና ከዚህ በላይ መቆየት ማለት ለአገሪቱ በጠቅላላና በተለይም ለትግራይ ህዝብ አደገኛ መሆኑን ለማሳየት ሞክረዋል።</p>

<p>በቦስተን፣ በኒውዮርክና በሌሎችም በርከት ያሉ የትግራይ ተወላጆች ባሉባቸው ከተሞች በተደረጉት ስብሰባዎ የመለስ አስተዳደር ራሱ ላወጣው ሕገ መንግስት ግምት የማይሰጥ ወደአምባገነንነት እየተዛወረ ያለ መንግሥት መሆኑ በተደጋጋሚ እየተወሳ ካድሬዎቹ ሀቅን ለማዛባት የተላኩ በመሆናቸው ከእነሱ ምንም ለመስማት ህዝቡ ፍላጐት እንደሌለው ተገልጦላቸዋል።</p>

<p>የዋሽንግተኑ አምባሳደር ብርሃነ ገብረክርስቶስ እንደወትሮ የትግራይን ተወላጆችና የኤምባሲውን ሰራተኞች መለማመጥ እርም አድርገው የተው መሆናቸውም ይወሳል። በዋሽንግተን አካባቢ እንደሚወራው አቶ ብርሃነ የውጭ ጉዳይ ዕጩ ሚኒስትር ሲሆኑ አቶ ስዩም መስፍን ደግሞ ወደዚሁ ወደዋሽንግተን ማቅናታቸው አይቀርም። ስዩም መስፍን እስከቅርብ ጊዜ ድረስ በመለስ ጥላ ስር ሆነው ቀስ በቀስ ወደውጭ እየተገፉ መሆናቸው ይነገራል።</p>

<p>የውጭ ጉዳይ ሚኒስትር ስዩም መስፍንን በተመለከተ የአገር ቤት ጋዜጦች በስፋት እየጻፉ ሲሆን የውጭ ጉዳይ ሚኒስቴር ስለጉዳዩ ባለፈው ማክሰኞ ምሽት ማስተባበያና ማስጠንቀቂያ አዘል መግለጫ ለመንግሥታዊ ሚዲያዎች በኢትዮጵያ ዜና አገልግሎት በኩል ካሰራጨ በኋላ ለሕዝብ እንዳይደርስ ተደርጓል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 7 ቀን 1993</a></p>

</body>
</html>	
