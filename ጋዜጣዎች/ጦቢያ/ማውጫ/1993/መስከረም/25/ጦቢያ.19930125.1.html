<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕዝብ ተወካዮችና የፌዴሬሽን ምክር ቤቶች ሰኞ ይከፈታሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሕዝብ ተወካዮችና የፌዴሬሽን ምክር ቤቶች ሰኞ ይከፈታሉ</h1>


<p>በግንቦቱ ምርጫ ውጤት መሰረት ለሚቀጥሉት አምስት ዓመታት በሥራ ላይ የሚቆዩት የሕዝብ ተወካዮችና የፌዴሬሽን ምክር ቤቶች ሰኞ መስከረም 29 ቀን 1993 በሁለቱ ምክር ቤቶች የጋራ ስብሰባ ይከፈታል። ይህንኑ ጉዳይ በተመለከተ የፖለቲካ ጉዳዮች ተከታታያችን ሰውነት መልካሙ የሚከተለውን ዜና ትንታኔ አጠናቅሯል።</p>

<p>ምክር ቤቶቹ አፈ ጉባዔዎችንና ም/አፈጉባዔዎችን ከመምረጥ ባሻገር ራሳቸውን በልዩ ልዩ ኮሚቴዎች እንደሚያዋቅሩ የሚጠበቅ ሲሆን በተለይ የህዝብ ተወካዮች ምክር ቤት በሕገ መንግሥቱ በተሰጠው ስልጣን መሰረት በምክር ቤቱ አብላጫ መቀመጫ ባለው ኢህአዴግ አቅራቢነት ጠቅላይ ሚኒስትሩን ከሕዝብ ተወካዮች ምክር ቤት አባላት መካከል ይመርጣል። የፕሬዝዳንትነቱ ሥልጣን (የፕሬዝዳንት ነጋሶ ጊዳዳ) በሕገ መንግሥቱ መሠረት አንድ ዓመት ስለሚቀረው አሁን የሚታይ አይሆንም።</p>

<p>ባለፈው ግንቦት ወር በተካሄደው «ምርጫ» አሁን በምክር ቤቱ መቀመጫ ካገኙት መካከል 50% ያህሉ ያለአማራጭ ቀርበው አሸንፈዋል የተባሉበት ሁኔታ ያለ በመሆኑ የአሁኑ መንግሥት በነፃና ፍትሐዊ ምርጫ ለሥልጣን የበቃ መንግሥት አይደለም በማለት ብዙዎቹ ይተቻሉ። በከፍተኛ የሥልጣን እርከን ላይ ይቀመጣሉ ተብለው ከሚጠበቁት መካከል አብዛኛዎቹ ያለአማራጭ «የተመረጡ» ከመሆናቸው አንፃር በፖሊሲም ሆነ በሥልጣን ክፍፍል ፋይዳ ያለው ለውጥ ይመጣል ተብሎ እንደማይጠበቅ ብዙዎቹ ይናገራሉ።</p>

<p>ይሁንና የክልል ምክር ቤቶች በመጨረሻ ደቂቃና በጥድፊያ ስብሰባ እየጠሩ ራሳቸውን ለማደራጀትና የፌዴሬሽን ምክር ቤት ተወካዮቻቸውን ለመምረጥ የሚያደርጉት መንደፋደፍ በፖለቲካ ሥርዓቱ አወቃቀርና በሰዎች ምርጫ ችግር እንዳለ አመልካች ሆኗል ነው የሚባለው። በብዙ ችግሮች የተተበተበው የኦሮሚያ ምክር ቤት ስብሰባ ወደእሁድ የተላለፈው ፕሬዝዳንቱ ኩማ ደመቅሳ በቻይና ጉብኝት ላይ በመሆናቸው ነው ይባላል። በክልላዊ መንግሥቱ አመራር ሰፊ ለውጥ እንደሚኖር ግን በስፋት እየተነገረ ነው።</p>

<p>ቀደም ሲል በሽግግሩ ወቅት በፕሬዝዳንትነት በኋላ በጠቅላይ ሚኒስትርነት አገሪቱን የመሩት በአሁኑ ምርጫ ከአድዋ ከተማ በብቸኝነት የተመረጡት ጠቅላይ ሚኒስትር መለስ ዜናዊ በርካታ የፖሊሲ ቀውሶች ያጋጠሟቸው ብቻ ሳይሆኑ በህዝብ ዘነ እምነትን ማሳደር ያልቻሉ ከመሆናቸው አንፃር ኢህአዴግ አማራጭ ዕጩ ለጠቅላይ ሚኒስትርነቱ ቦታ ያቅርብ አያቅርብ ለጊዜው የታወቀ ነገር የለም። የድርጅቱን የጀርባ ታሪክ የሚያውቁ ወገኖች ኢህአዴግ ይህን እርምጃ እንደሽንፈትና እንደሥርዓቱ መናጋት ስለሚያየው አማራጭ ዕጩ አያቀርብም ይላሉ።</p>

<p>ይህ ከሆነ ደግሞ መጭው የጠቅላይ ሚኒስትር መንግሥት እርዳታ ከዴሞክራሲያዊ ሥርዓት ጋር እንዲቆራኝ፣ መንግሥት የአገሪቱን ተቃዋሚ ኃይሎች እንዲያዳምጥ፣ ኢህአዴግ ከኢኮኖሚው ላይ እጁን እንዲነሳ በመፈለጉ ምዕራባውያንና የገንዘብ ድርጅቶችን አግባብቶ የተራቆተውን ካዝናውን ለመሙላት እንደሚችል ማየት ብዙዎችን የሚጓጓ ሆኗል። ውስጥ አዋቂ ምንጮች እንደሚሉት የአገሪቱ የውጭ ምንዛሬ ክምችት የኮሎኔል መንግሥቱ ኃይለማርያም መንግሥት በመጨረሻው ዓመት ከነበረበት ሁኔታ እንኳን ወርዷል። የ1993 የፌዴራሉ መንግሥት በጀት ለምክር ቤት ቀርቦ ያልፀደቀበትን ሁኔታ ከንዋይ መሟጠጥ ጋር የሚያያዙም አለ። አለፍ ብለውም መንግሥት ከችግሩ የተነሳ የሼህ አላሙዲን ተበዳሪ ሆኗል የሚሉም አልጠፉ።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 25 ቀን 1993</a></p>

</body>
</html>	
