<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ መለስ የተቃውሞ ጐርፍ ገጠማቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ መለስ የተቃውሞ ጐርፍ ገጠማቸው</h1>


<p>ከኤርትራ ጋር ያለውን የድንበር ውዝግብ በተመለከተ የኢትዮጵያ ሕዝብ በጉዳዩ ላይ መክሮበት በሕዝበ ውሳኔ ሳያፀድቀው ስምምነት ለመፈራረም የሚደረገውን ዝግጅት በመቃወም በዋሽንግተንና አካባቢዋ የሚኖሩ ኢትዮጵያውያን በወዲያኛው ቅዳሜና እሁድ ከፍተኛ ትዕይንተ ህዝብ ማድረጋቸውን በዋሽንግተን የሚገኘው የጦቢያ ሪፖርተር አስታወቀ። እንደሪፖርተሩ ዘገባ ጠቅላይ ሚኒስትር መለስ ዜናዊ አሜሪካ በቆዩባቸው ቀናት ከኢትዮጵያውያን በኩል ከፍተኛ ተቃውሞ ደርሶባቸዋል። ሪፖርተሩ ሁኔታውን እንደሚከተለው አጠናቅሮታል።</p>

<p>የኢትዮጵያ የቀይ ባሕር ጠረፍ አስጠባቂ ኮሚቴ የተባለው ድርጅት ባዘጋጀው በዚሁ ሰልፍ በርካታ ኢትዮጵያውያን የተሳተፉ ሲሆን ኢትዮጵያ በአሰብና በአፋር ጠረፍ ያላት ታሪካዊና ሕጋዊ የሉዓላዊነት መብት በቅጡ ሳይጠንና ሕዝቡም በድንበር መካለሉ ጉዳይ ድምፁን ሳይሰጥ ከኤርትራ ጋር ምንም አይነት የስምምነት ፊርማ ቢደረግ ሊደረስ ለሚችለው አደጋ የመለስ አስተዳደር ተጠያቂ እንደሚሆንና ይህም ከሀገር ክህደት ተነጥሎ እንደማይታይ ኢትዮጵያውያኑ አስጠንቅቀዋል።</p>

<p>ሰልፈኞቹ ኢትዮጵያና ኤርትራ የሚፈርሙት በጠረጴዛ ላይ የተቀመጠ የድንበር ስምምነት ውል በቅኝ ገዢዎች የተከለለውን ድንበር መሰረት ያደረገና ለኤርትራ መላውን የኢትዮጵያ የቀይ ባሕር ጠረፍ የሚያስረክብና የባለቤትነት መብት የሚያሳጣ መሆኑን ጠቁመው አቶ መለስና ሸሪኮቻቸውን ይህንን ስምምነት ከፈረሙ የአፍሪካ ክልል ቋሚ የጦርነትና ያለመረጋጋት ቀጠና ሊሆን እንደሚችል መታወቅ አለበት።</p>

<p>ከማለዳው ጀምሮ ከዩናይትድ ስቴትስ ኮንግረስ ፊት ለፊት የተነሳው የኢትዮጵያውያኑ የተቃውሞ ሰልፍ ከያዛቸው ሌሎች መፈክሮች መካከል «በኢትዮጵያ ያለውን የብሔረሰብ ፖሊሲ ውድቅ እናደርጋለን፣ የምንፈልገው አንድነትን ነው፣ የኅሊና እስረኞችና ጋዜጠኞች ያለምንም ቅድመ ሁኔታ ይፈቱ» የሚሉ እንደሚገኙበት የገለጠው ዘገባ ሰልፉ በዩናይትድ ስቴትስ ይጀመር እንጂ በቀጣይነት ወደሌሎች አገሮች የመዛመት ዕቅድ እንዳለው አዘጋጆቹ መናገራቸውን ሪፖርተሩ አስምሮበታል።</p>

<p>በተጨማሪም ጠቅላይ ሚኒስትር መለስ ዜናዊ በዋሽንግተን ዲሲ ከተማ ከስድስት ሚሊዮን ዶላር (50 ሚሊዮን ብር) በሆነ ወጭ እይተሰራውን ኤምባሲ ሰሞኑን መርቀው የከፈቱ ሲሆንለዚህ የከረረ ተቃውሞ ገጥሟቸው ነበር። በአሜሪካ የኢትዮጵያ ኤምባሲ (ኡኒቨርሲትይ ኦፍ ትሀ ዺስትሪችት ኦፍ ጮሎምቢአ -ኡዽጭ) በኩታ ገጠምነት የሚገኝና በሕንፃ አሰራሩም ከማናቸውም የሶስተኛ አገሮች ኤምባሲዎች ወደር የሌለው መሆኑ ይነገርለታል። ከኢትዮጵያ በመጣ ድንጋይና እብነበረድ መሰራቱ የሚወሳለት ይህ ህንፃ ተሰርቶ የተጠናቀቀው ከዓመት በላይ በፈጀ ጊዜ ሲሆን አንድ በማደግ ላይ ላለና ይልቁንም በድህነት በድርቅና በበታ በደካማ አርአያነት ለሚጠቀስ የመጨረሻ ደሀ አገር አስፈላጊ እንዳልሆነ የሚተቹ ብዙዎች ናቸው።</p>

<p>ከኤምባሲው ጽሕፈት ቤት (ቻንሰሪ) በተጨማሪ የአምባሳደሩ መኖሪያ ቤት በአስቸኳይ በ6 ወር እንዲታደስ ተደርጐል። ቀድሞ ሶስት መኝታ ቤቶች ብቻ የነበሩት የአምባሳደሩ መኖሪያ ቤት በአሁኑ ጊዜ 11 መኝታ ቤቶችና ሰፋፊ ሳሎኖች እንዲኖሩት ተደርጓል። ለጠቅላይ ሚኒስትሩ በሚመደበው መኝታ ቤት መወጣጫ ኤሊቬተር (አሳንሰር) ተደርጐለት ምግብ ቤቱ ከወጥ ቤቱ በኤሌትሪክ ሊፍት ተገናኝቷል። የወያኔ ባለሥልጣኖች ወደአሜሪካ ሲመጡ የፀጥታቸው አጠባበቅ አስተማማኝ ስለማይሆን በኤምባሲው እንዲያርፉ እቅድ መኖሩ ይወሳል። አንድ ሚሊዮን አምስት መቶ ሺህ ዶላር (ከ13 የኢትዮጵያ ሚሊዮን ብር በላይ) ወጭ ተደርጐ የታደሰው የአምባሳደሩ መኖሪያ ቤት በዋሽንግተን ዲሲ ለ18ኛ መንገድ ጐረቤት ነው።</p>

<p>ከአሥር ቀናት በላይ በቦስተንና በዋሽንግተን ዲሲ ከተሞች ከፍተኛና የተደራጁ ተቃውሞዎችና ሰልፎች ሲካሄዱባቸው የሰነበቱት አቶ መለስ ዜናዊ አያሌ ሚሊዮን ዜጐቻቸው በድርቅና በረሀብ በተውሳኮችና በኤድስ በጦርነትና በመሳሰሉት አደጋዎች እየረገፉ በአሜሪካ የተካሄደው የድንጋይ መከመር ተግባር ክፉኛ ተቃውሞ አስከትሎባቸዋል።</p>

<p>አስር የማይሞሉ ዲፕሎማቶች ለሚገኙበት ኤምባሲ ይህን ያህል ወጭ ረጭቶ ማሰራቱን አንድ የቀድሞ የውጭ ጉዳይ ሚኒስቴር ባለሥልጣን «ትለብሰው የላት ትከናነበው አማራት» ብለውታል። በብዙዎች ግምት «አጉል ታይታ፣ በማን አለብኝነትና በአምባገነንነት ስሜት የተበተነ የአገር ሀብት» እየተባለ ሲጠቀስ የተወሰኑ ዜጐች ደግሞ «ንብረትነቱ ነገም ቢሆን የኢትዮጵያ እስከሆነ ድረስ በዚህ ላይ መሟገቱን እንተወው» ባይ ናቸው። ከኤምባሲው ሥራ የበለጠ ኢትዮጵያውያኑን ያስቆጣው የአምባሳደሩ መኖሪያ ቤት ከ13 ሚሊዮን የኢትዮጵያ ብር በላይ በበለጠ ወጭ ተደርጐለት የመታደሉ ቅንጦት ነው።</p>

<p>ባለፈው ሳምንት ልዩ ግምትና ቅርበት አላቸው ለሚባሉ ኢትዮጵያውያንንና ሌሎች እንግዶች በቁጥር 1080 ጠቅላይ ሚኒስትር መለስ ዜናዊና አምባሳደር ብርሃኔ ገበረ ክርስቶስ ንግግር አድርገዋል። ለኤምባሲው ቅርበት ያላቸው ምንጮች እንደተናገሩትም ጠቅላይ ሚኒስትሩና አምባሳደሩ ከኤርትራ ጋር በተደረገው ጦርነት እዚህ (አሜሪካ) የሚገኘው የኢትዮጵያ ማህበረሰብ ስላሳየው ትብብር ምሥጋና አቅርበዋል። የኢትዮጵያ ኢኮኖሚ በመገንባቱ ረገድ ሀብት ንብረታቸውን እየያዙ ወደ አገር ይገቡ ዘንድ ጥሪ አቅርበዋል።</p>

<p>ባለፈው ሰኞ መስከረም 1 ቀን 1993 ቁጥሩ ከ800 በላይ የሆነ ተቃዋሚ ኃይል በኋይት ሐውስና በስቴት ዲፓርትመንት በመገኘት በኢህአዴግ ሥርና በመለስ አመራር በኢትዮጵያ ላይ የደረሰውን የአገር መከፋፈል ጦርነትና እልቂት የጐሳ ፖለቲካው ያስከተለውን ምስቅልቅልና በአሁኑ ሰዓትም እየበረታ የመጥኣውን የባህር በር ጥያቄ ለአሜሪካ መንግስት በማቅረብ እሁድና ቅዳሜ ዕለቶችም የተካሄዱ ሲሆን የተቀነባበሩም የአቶ መለስን እንስቃሴ ፕሮግራሞች ተከትለው ነበር። በዚህ መሰረት ባለፈው ማክሰኞ ዕለት የወርልድ ስፔስ ፕሬዝዳንትና ባለንብረት የሆኑት አቶ ኖህ ሳማራ ለጠቅላይ ሚኒስትሩ ያደረጉት የቁርስ ግብዣ በጹሑፍ በኢንተርኔትና በመሳሰለው ረገድም ተቃውሞ ገጥሞታል።</p>

<p>160 የዓለም መሪዎች በተገኙበት በኒውዮርክ ከተማ ከሴፕተምበር 6 ቀን እስከ ሴፕቴምበር 9 ቀን 2000 በተካሄደው ሚሊኒየም አከባበር ላይ ከተገኙት መሪዎች መካከል ኸንነድይ ጽችሆኦል ኦፍ ጞቨርመንት አቶ መለስ ተናጋሪ እንዲሆኑ ጥሪ አቅርቦላቸው ነበር። ተቋሙ ጠቅላይ ሚኒስትሩ እንዲናገሩ የፈለገው «መልካም አመራር» በሚል ርዕስ ሲሆን ይኸ ፕሮግራም እንደታወቀ ለተቋሙ ዳይሬክተር በሺህ የሚቆጠሩ የተቃውሞ ኢሜይሎች ደብዳቤዎችና የስል ጥሪዎች ተልከዋል። የወያኔ/ኢህአዴግ ተቃዋሚዎችና የእነሱም ደጋፊዎች ከሆኑ ተባባሪዎች ለዩኒቨርስቲው ሲጐርፉ የነበሩ መልዕክቶች ይዘት ሲጠቃለል ጠቅላይ ሚኒስትሩ ኢትዮጵያን በመበታተን፣ አያሌ ሺህ ዜጐችን በማጥፋት፣ የጐሣ ፖለቲካ በማራመድ፣ በሕግ ላይ በማፌዝ፣ ምሁራንን በማሳደድና በማሰር (በመግደል) የኢትዮጵያን ሠራዊት የፖሊስና የደህንነት ሥርዓትን በማፍረሱ ሂደት ተጠያቂ በመሆናቸው ሐርቫርድን የመሰለ ስመጥር ዩኒቨርስቲ እርሳቸውን ጋብዞ ለማናግር ፕሮግራም መያዙን የሚያወግዝ ነበር።</p>

<p>ተቃውሞና መልዕክቱ መግቻ ሲያጣ ዳይሬክተሩ ለኢትዮጵያውያኑ አንድ የተማፅኖ መግለጫ መላካቸውን ተከታትለናል። በፕሮፌሰሩ እምነት መሰረት አቶ መለስ የተጋበዙት በታላቅ ብሔራዊ አስተዋፅኦቸው፣ በአመራር ብስለትና በመሳሰለው ሳይሆን በስልጣን በቆዩባቸው ዓመታት ስለገበዩት ልምድ መግለጫ እንዲሰጡ ብቻ ነው።</p>

<p>ማክሰኞ ሴፕተምበር 5 ቀን 200 በርከት ያሉ አገር ወዳዶችና የፖለቲካ ንቁ ተሳታፊዎች በመኪና፣ በባቡር፣ በአይሮፕላን ከዋሽንግተን ዲሲና ከሌሎችም በርካታ ኢትዮጵያውያን ከሚኖሩባቸው ከተሞች ወደቦስተን ሄደው ነበር። በቦስተን የሚኖሩ ሌሎች ኢትዮጵያውያንም የሰልፉ ተካፋይ በመሆን መለስ ወደዩኒቨርስቲው እንዳይገቡ ለማገድ ሞክረዋል፣ መፈክርም አሰምተዋል። ጠቅላይ ሚኒስትሩ ሲገቡና ሲወጡ የነበራቸው ጥበቃ በአሜሪካ ከተለመደው ውጭ ሲሆን በዚያ መካከል ግን መኪናቸው ተጐድታለች።</p>

<p>በሀርቫርድ ዩኒቨርስቲ አቶ መለስ በተመደበላቸው 15 ደቂቃ ንግግራቸው ያሰሙት በውጥረት ስሜት እንደሆኑ ዲስኩሩ ሕይወት አልባ እንደነበረ ቦስተን ግሎብ እና ኒው ዮርክ ታይምስ ዘግበዋል። በዚያ ንግግር ውስጥ ደግሞ አንድም ጊዜ የኢትዮጵያ ስም ካለመጠራቱም በላይ ዲስኩሩ በይዘትም ሆነ በቅርጽ የተደጋገመና አሰልቺ እየሆነ የመጣ በመሆኑ ተተችቶበታል። የመለስ ንግግር ሙሉ በሙሉ ያተኮረው አሜሪካ ለአፍሪካ የበለጠ የኢኮኖሚና የፋይናንስ ድጋፍ መስጠት አለባት በሚለውና ብዙ መሪዎችና ጋዜጠኞች በስፋት ሲያስተጋቡት በነበረ ጉዳይ ላይ ነው።</p>

<p>በአዳራሹ ውስጥ 200 የሚሆኑ ተጋባዦች የተገኙ ሲሆን ወይዘሮ ምስራቅ ከቦስተን፣ ሲስተር እማዋይሽ ከዋሽንግተን ዲሲ ባቀረቧቸው መግለጫዎች አቶ መለስ በኢትዮጵያና ሕዝብና በግዛቱ አንድነት በምሁራንና በሰራተኞች በፖለቲካ መሪዎችና በኢትዮጵያ ሠራዊት ላይ ባደረሱት ቁጥር ሥፍር የሌለው በደል በዓለም አቀፍ ወንጀለኛነት መታየት ሲገባቸው ትልቁ የሐርቫርድ ዩኒቨርስቲ እሳቸንው በመጋበዙ ያደረባቸውን ሐዘን ገልጠዋል። ሌሎች ኢትዮጵያውያን ያልሆኑ እንግዶች ለጠቅላይ ሚኒስትሩ የጐሣ ፖለቲካን ለመተው እቅድ እንዳላቸው ጠይቀዋል። አቶ መለስ ግን የጐሣ ፖለቲካን ለመተው ጨርሶ የማይፈልጉ መሆናቸውን በማያሻማ ሁኔታ አጠንክረው ገልጠዋል።</p>

<p>ጠቅላይ ሚኒስትሩ ወደተናገሩበት አዳራሽ ለመግባት አራት የፍተሻ ጣቢያዎችን ማለፍና በደንብ መበርበርን ቢጠይቅም ጠቅላይ ሚኒስትሩ በቦስተን ብዙ መንገላታት እንደደረሰባቸው የዓይን ምስክሮች ይገልጣሉ። አቶ መለስ ዜናዊ ዋሽንግተን ዲሲ በቆዩበት ጊዜ ሁሉ ቁጥራቸው በድምሩ ከ1500 በላይ የሆኑ ኢትዮጵያውያን በየዕለቱና በየቦታው እየተከታተሉ በቅድሚያ ከሥፍራው እየተገኙ ባደረሱባቸው ተቃውሞዎች የተነሳ ፕሮግራማቸው ሁሉ ከመቃወሱም በላይ እንቅስቃሴያቸውም ተወስኗል።</p>

<p>የጠቅላይ ሚኒስትሩን የየዕለት ፕሮግራም በመከተል በአሜሪካ የሚገኙ ኢትዮጵያውያን መፈክሮች በማስተጋባት የኢትዮጵያን ሰንደቅ ዓላማ በማውለብለብ የተቃውሞ መዝሙሮችን በመዘመርና ንግግሮች በማሰማት የሜትሮፖሊታን ዋሽንግተንን ብዙሃን ትኩረት ለመሳብ ችለዋል። አቶ መለስ ዜናዊ በሚያልፉና በሚያገድሙባቸው ሥፍራዎች የተመደቡ ባልተለመደ ሁኔታ በርካታ የሆኑት ፀጥታ አስከባሪ ኃይሎች እንደገለፁት የአንድ አገር መግንሥት መሪ እንዲህ ባለ ሁኔታ ተጠብቆ ከባድ የፀጥታ አጠባበቅ ችግር መሆኑ እነሱንም ከከፍተኛ ሥጋት ውስጥ ጥሏቸው ነበር።</p>

<p>ሐሙስ ሴፕቴምበር 14 ቀን 200 ዓ.ም ከ6 ሚሊዮን ዶላርስ በላይ በሆነ ወጭ የተሰራውን ኤምባሲ ለመመረቅ ከሥፍራው ከመድረሳቸው ከአምስት ሰዓት በፊት አካባቢውን እንደጐርፍ ያጥለቀለቀው ሰላማዊ ሰልፈኛ ለሶስት ሰዓት (ከ10 ሰዓት እስከ ምሽቱ 1 ሰዓት) በማይክራፎን እንዲጠቀም ተፈቅዶለት መፈክሮች በማሰማት የተቃውሞ መዝሙሮች በመዘመር ዝነኛው ዩኒቨርስቲ ኦፍ ኮሎምቢያ የሚገኝበትን አካባቢና አየር ተቆጣጥሮት አምሽቷል። ሰፈሩን ድብልቅልቅ ያደረገው ድምፅ ማጉያ በተሰጠው የጊዜ ገደብ ጭር እንዳይል ሰልፈኞቹ እንደከበሮ የሚደበደቡ ፕላስቲክ ጋኖችን ጭምር ይዘው በመሰለፋቸው የተቃውሞ ሰልፉ በበለጠ ሁኔታ ሲንተግተግ አምሽቷል።</p>

<p>ተቃውሞው እየከረረና ጩኸቱም እየበረታ የሄደው ጠቅላይ ሚኒስትር መለስ ዜናዊ ሰብዓዊ ግድግዳ በሆኑላቸው ፀጥታ አስጠባቂዎች ታጅበው እንደመጡ ነበር። የፀጥታ አጠባበቁ ሁኔታ እጅግ አሳሳቢ በመሆኑ ጠቅላይ ሚኒስትሩ ፕሮቶኮል ባልጠበቀ አኳኋን በተራ አውቶሞቢል ሆነውና በሌሎች አሳሳች መኪናዎች ታጅበው ከኤምባሲው ደርሰዋል። ፀጥታ አስከባሪ ሃይሎች ከዚያ አነስተኛ መኪና ውስጥ አውጥተው ወደኤምባሲው ውስጥ ሲያስገቧቸው የነበረበት ሁኔታ ሕፃን ልጅ ታቅፎ ከችግር የማዳን ዓይነት መሆኑን አንድ ተመልካች ሲናገር ነበር። ሰልፈኛው ከበድ ከበድ ባሉ ቃላት ይዘልፍ የነበረው አቶ መለስንና ድርጅታቸው ወያኔ ኢህአዴግን ብቻ ሳይሆን በዋሽንግተንና አካባቢዋ ነዋሪ የሆኑ ደጋፊዎቻቸውንና የወያኔ አባላትን ጭምር ነበር።</p>

<p>ግብዣ በተደረገበት ወቅት ወደግብዣው አዳራሽ (ድንኳን) የሚገቡትን የአሜሪካ መንግሥት ባለሥልጣኖችና የምክር ቤት አባላትን፣ የዓለም ባንክና የአይ ኤም ኤፍ ባለሥልጣኖችን ኮር ዲፕሎማቶችን በተቻለ መጠን በማስቆም «8 ሚሊዮን የኢትዮጵያ ሕዝብ በረሀብ እየረገፈ፣ ሚሊዮኖች በበሽታ እየተሰቃዩ በኤድስና በወባ እያለቁ ይህን ያህል ህንፃ መሠራቱ ሻምፓኝኛ ውስኪ መፍሰሱ ተገቢ ነው ወይ?» በማለት መግለጫዎች መስጠት ችለዋል። በዚህ መካከል ግብዣው ሥፍራ የሚገቡ ሰዎች ብርክ እንደያዘው ሰው ሲንቀጠቀጡ ከአንዳንድ ወገኖች የሚወርድባቸው ዘለፋና ስድብ እጅግ ዘግናኝ ነበረ። የዘለፋውና የስድቡ ሰለባዎች ወደኤምባሲው ሁሉ የሄዱ ላይ ቢሆንም በተለይ በራስ መንገሻ ሥዩም፣ በአባ ማትያስ፣ በአቶ ክፍሌ፣ በአቶ ኅሩይ አማኑኤልና በሌሎችም ተከታዮች ላይነበር። ከመደበኛው የፀጥታ አገልግሎት ሌላ «የኋይት ሐውስት» የፀጥታ አስከባሪ ቡድንና ሜትሮፖሊታን ፖሊስ በጋራ የተረባረቡበት የጥበቃው ሥራ በኢትዮጵያውያኑ በኩል የእጅ እልፊት ስላልነበረበት አንዳችም ተዳሳሽ አደጋ አልደረሰም።</p>

<p>ይህ ትርዒት በማግሥቱ ዓርብ ሴፕቴምበር 15 ቀንም ጠቅላይ ሚኒስትሩ ከተወሰኑ ኢትዮጵያውያን ጋር ተገናኝተው በተነጋገሩበት የኤምባሲው ስብሰባ ወቅትም ሊደገም ችሏል። በዚያ ዕለትም ጠቅላይ ሚኒስትሩ በፀጥታ አስከባሪዎች ማዕበል መካከል ከአነስተኛ አውቶሞቢል ወጥተው ወደኤምባሲው ሲገቡ በአካባቢው ተሰልፎ የነበረው ሰልፈኛ የተጠና ሙሾ በማውረድና የሰብዓዊ መብቶች፣ የፖለቲካ ጥያቄ፣ የጐሣ ፖለቲካ ውግዝት፣ የመለስ አመራር ብቃት በማንሣት በጩኸት አካባቢውን አደበላልቆታል። ወደአዳራሹ የሚገቡትን ግለሰቦችንም ስም እየጠራ ተቃውሟል አውግዟልም። በዚህ የተነሳ ከኢትዮጵያውያን መካከል በስብሰባው (የተቃዋሚ ቡድኖችና የጠቅላይ ሚኒስትሩ ግንኙነት ተብሎ በነበረው) የተገኙ ሰዎች ቁጥር እጅግ አነስተኛ ነበር።</p>

<p>በጠቅላይ ሚኒስትሩና በውጭ በሚገኙ ተቃዋሚ የፖለቲካ ድርጅቶች ተቃዋሚዎች ወደአገር ቤት ገብተው ሊሰሩ ስለሚችሉበት ሁኔታ ሊደረግ ታስቦ ስብሰባ ላይ እንዲገኙ ሰላም በተባለው ሬዲዮ ጣቢያ ለቀረበላቸው ጥያቄ ኢዴኃቅ፣ መድህንና ኢህአፓ ከመሠረታዊ የአገሪቱ ሁኔታ በመነሳት የአቋም መግለጫ አውጥተዋል። በዚህ መግለጫ አማካይነትም ጥያቄው በተጣደፈና በይስሙላ መልኩ የሚደረግ የአንድና የሁለት ሰዓት ንግግር ሳይሆን ሁሉን አቀፍ የሆነና ወያኔንም የሚጨምር ብሔራዊ ውይይት የአገሪቱን ጥያቄዎች ሊመልስ የሚችል የታሰበበት አስተማማኝ ብሔራዊ መድረክ ሊሆን እንደሚገባ ተቃዋሚ የፖለቲካ ድርጅቶች ገልጠዋል።</p>

<p>ይህ በእንዲህ እንዳለም በዋሽንግተንና አካባቢዋ የሚኖሩ የኦሮሞ ማህበረሰብ አባላት የኢህአዴግን የሰብዓዊ መብት ረገጣና ከ10 ሚሊዮን በላይ ሕዝብ በረሃብ እየተሰቃየ ባለበት ወቅት አዲስ የኤምባሲ ህንፃ ማሠራቱን በመቃወም ከኤምባሲው ፊት ለፊት ተመሳሳይ ሰላማዊ ሰልፍ ማድረጋቸው ተገልጧል።</p>

<p>ጠቅላይ ሚኒስትሩ በዚህ ዓይነት የጭንቅ ሁኔታ አሜሪካ ውስጥ የቆዩ ሲሆን ወደኢትዮጵያ የሄዱበት ቀንና ሰዓት ግልፅ ሳይሆን አዲስ አበባ መድረሳቸው ታውቋል። አቶ መለስ ባልተሳካው የውይይት ስብሰባ ላይ «እመለሳለሁ» ማለታቸውን ዶክተር አክሊሉ ሀብቴ ባለፈው እሁድ በአንድ ራዲዮ ገልጠው «እኛም እንጠብቃቸዋለን» ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 11 ቀን 1993</a></p>

</body>
</html>	
