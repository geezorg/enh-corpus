<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዘረኞች ጐራ መናዱ አገረሸበት፤ «እፎይታ ጋዜጣ ተዘጋ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዘረኞች ጐራ መናዱ አገረሸበት፤ «እፎይታ ጋዜጣ ተዘጋ»</h1>


<p>የአንድነትና የዲሞክራቲክ ኃይሎች እንቅስቃሴ ባየለበት በዚያው ልክ የአብዮታዊ ዴሞክራሲው ሰፈር በወጣቶች በዴሞክራሲያዊ ተቋሞችና ግለሰቦች ላይ ጥቃቱን ባጠናከረበት በአሁኑ ወቅት በሁኔታው የተደናገጡ የጐሣ ፖለቲካው ደጋፊዎችና አራማጆች ከአገር እየወጡ ሲሆን ወደውጭ በልዩ ልዩ የመንግሥት ሥራ የተላኩትም «አሞኛል» በሚል ሰበብ የውጭ ቆይታቸውን እያራዘሙ መሆኑን ለሥርዓቱ ቅርበት ያላቸው ወገኖች ይጠቁማሉ።</p>

<p>የኦሮሞንና የአማራን ህዝብ ለማጋጨት የታቀደ ነው የተባለለት «የቡርቃ ዝምታ» ደራሲና የእፎይታ ጋዜጣ አዘጋጅ ከሰሞኑ ከአገር ወጥቶ በዚያው መቅረቱ ይታወቃል። ግለሰቡ ወንድሜ ያገባ በሚል ኬንያ ከደረሰ በኋላ ለስራ ባልደረቦቹ በስልክ የገለፀው በሕወሓት ውስጥ ጠንካራ ሂስ ስለቀረበበትና ስለተገለፀለት በ«ቡርቃ ዝምታ» መጽሐፉ ከህወሓት ውስጥም ሆነ ውጭ ጠንካራ ተቃውሞና ነቀፌታ ስለአስከተለበት «መጪው ጊዜ ለእኔ የማይመችና አደገኛ ነው» ማለቱ ተነግሯል። በሌላም በኩል በድርጅቱ ውስጥ የፀረ ሙስና አመለካከት እየተጠናከረ መምጣቱ እንዳሰጋውም ይነገራል።</p>

<p>አሁን ሁኔታውን ሁሉ ገባ ብለው ሲመለከቱት በ«ፋና ዴሞክራሲ» የ«እፎይታ» ጋዜጣና መጽሔት ካዝና ባዶ ሆኗል። የባንክ ሂሳቡ ሲፈተሽ የተገኘው ገንዘብ 60 ሺህ ብር ብቻ ነው። ይህም የበላይ ኃላፊዎችን በእጅጉ አስደንግጧል። ከዚህም ሌላ ለብዙ ጊዜ ያልተከፈለ የአገር ውስጥ ገቢ ግብር 300 ሺ ብር ዕዳ መኖሩ ተረጋግጧል። በየጊዜው ጋዜጣና መጽሄት በዱቤ ያሳተመበት ዕዳም አለ ይባላል። (ሜጋ) እየተጣራ ነው ይባላል።</p>

<p>«የቡርቃ ዝምታ» የተባለውን ዘረኛ መጽሐፍ ያሳተመው በድርጅቱ ገንዘብ ሲሆን ከ9 ሺህ ብር በላይ የሽያጭ ሂሳብ ተቀብሎ በግሉ መውሰዱም ተረጋግጧል። በሥራ ማስኬጃና በ«ችሎታ ክፍያ» ስም በየወሩ ከ5 ሺህ ብር ያላነሰ ያባክን እንደነበር አሁን ይፋ ሆኗል። ተስፋዬ በአጠቃላይ ኢህአዴግን የግማሽ ሚሊዮን ብር ባለዕዳ አድርጐት ሄዷል ነው የሚባለው።</p>

<p>ኬንያ ውስጥ ኤርትራ ኤምባሲ ሪፖርት አድርጓል የሚባለው ተስፋዬ «እፎይታ ጋዜጣና መጽሄት» ሠራተኞችን በትኗቸው በመሄዱ ተደናግጠዋል። ሰራተኞቹ ከኢህአዴግ በኩል «አይዟችሁ» ይባሉ እንጂ ስጋቱ እንዳለ ነው። በተለይ «ጋዜጣው መታተሙ ቆሞ ለጊዜው በመጽሔቱ ላይ አተኩሩ» መባላቸው አስግቷቸዋል።</p>

<p>ቀደም ሲል በዘረኝነታቸውና በተለይ ለአማራው ሕዝብ ባላቸው ጥላቻ «ነፍጠኞች» ማለት ያዘወትሩ የነበሩት በኦሮሚያ ክልል ለተካሄደው የሰብዓዊ መብት ረገጣ መሳሪያዎች የነበሩት ሀሰን ዓሊና ዮናታን አቢሳ ከአገር መኮብለላቸው ይታወሳል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 2 ቀን 1993</a></p>

</body>
</html>	
