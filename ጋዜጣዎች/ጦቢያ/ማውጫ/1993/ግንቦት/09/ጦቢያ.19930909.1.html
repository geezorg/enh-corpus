<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዩኒቨርስቲዎች ሙሉ ለሙሉ ትምህርት ማስጀመር አልተቻለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዩኒቨርስቲዎች ሙሉ ለሙሉ ትምህርት ማስጀመር አልተቻለም</h1>


<p>የአዲስ አበባ ዩኒቨርስቲ ተማሪዎች ያቀረቡት የመብት ጥያቄ በመንግሥት በክል አፋጣኝ ምላሽ ባለማግኘቱ የዩኒቨርስቲዎችን ትምህርት ሙሉ በሙሉ ማስጀመር አለመቻሉንና አሁንም በአንዳንድ ተማሪዎች ላይ እየተወሰደ ያለው የእስር እርምጃ እያስበረገገ መሆኑን የዩኒቨርስቲው አካባቢ ምንጮች ገልፀዋል።</p>

<p>የአንድ ወር ከስምንት ቀን ዕድሜ ያስቆጠረው የተማሪዎች ተቃውሞ እስካሁን እልባት ባለማግኘቱ የመማር ማስተማር ሂደት በዩኒቨርስቲዎች በአብዛኛው እንደተስተጓጐለ ነው። ተማሪዎች የተመዘገቡ ቢሆንም ወጣ ገባ የማለት ሁኔታ ነው የሚታየው ወደየወላጆቻቸውም የተመለሱም በርካታ ናቸው። የየትምህርት ተቋሞቹን ሁኔታ ሪፖርተሮቻችን እንደሚከተለው ቃኝተዋል።</p>

<p>የአዲስ አበባ ዩኒቨርስቲ፦ የአራት ኪሎ ሳይንስ ፋኩልቲ ተማሪዎች ባለፈው ሐሙስ ስብሰባ አድርገው ጥያቄዎቻችን ካልተመለሱ ትምህርት አቁመናል ብለው ወስነዋል። ዲኑ ትምህርት ለማስጀመር የሰጡት ማስፈራሪያም ተቀባይነት አላገኘም። የ6 ኪሎ ካምፓስ አንዳንድ ተማሪዎች እንደገለጡት በግቢው ውስጥ ተማሪው ተቃውሞውን በተለያዩ መንገዶች እየገለፀ ሲሆን ይህንን አስተባብራችኋል የተባሉ ሦስት ተማሪዎች ባለፈው ሰኞ ታስረው እንደነበር ለማወቅ ተችሏል።</p>

<p>በቢዝነስና ኢኮኖሚክስ ፋኩልቲ በተቃውሞ እንቅስቃሴ ወቅት የተማሪዎቹ አስተባባሪ የነበረው ተማሪ ታምራት ከትምህርት በመባረሩና በተማሪዎች ዘንድ ከፍተኛ ተወዳጅነት ያላቸው የኢኮኖሚክስ ረዳት ፕሮፌሰር ብርሃኑ ነጋ በመታሰራቸው ትምህርታቸውን አቁመዋል። በቴክኖሎጂ ፋኩልቲ ከዘንድሮ ተመራቂዎች በቀር ሌሎች ተማሪዎች እስከ አሁን ትምህርት አልጀመሩም። ከአራት ኪሎ እስከ ስድስት ኪሎ ባሉ ግቢዎች ተማሪዎች ልጆቻቸውና ጓደኞቻቸው ሞተውና ታስረው ትምህርት የሚያስተምሩና የሚማሩ ባንዳ ምሁራንን ታሪክና ህዝብ ይፋረዳቸዋል የሚል ቅስቀሳ ጀምረዋል።</p>

<p>ትምህርት ላለመጀመሩ ምክንያቱ መነሻ ጥያቄዎቹ በአግባቡ አልተመለሱም፣ ተመልሰዋል ቢባልም ተግባራዊ የመሆናቸው መንገድ ለተማሪው አለመገለጡ ነው። ከዚህም ሌላ የጠፉና የታሰሩ የሚባሉ ተማሪዎች ወደዩኒቨርስቲው አልመጡም። ሁሉም ተማሪ ወደግቢ ካልመጣ የሞተውን፣ የቆሰለውን፣ የታሰረውን፣ የተሰወረውን መለየት አይቻልም። ተማሪው በአንድ ላይ ተሰብስበን ለመነጋገር የሚያስችል መድረክ ይከፈትልን የሚለውን ጥያቄ አጠናክሯል። እንደተማሪው አቋም ትምህርት ለማስጀመር የደህንነት ዋስትና ተሰጥቶ ሁሉንም ተማሪ ያሳተፈ አጠቃላይ ውይይት መደረግ አለበት።</p>

<p>የመንግሥት የችግሩ አፈታት ስልቶች ግን ተማሪዎች ትራንስፖርትና የባንክ አገልግሎት እንዳያገኙ ማድረግ፣ በቀይ መስቀል በኩል የተጀመረውን እርዳታ ማስቆምና ማስራብ ነው። ይህ የበለጠ ችግሩን አወሳስቦታል። ማዋከብና ማስራብ ችግሩን በዘላቂነት ሊፈታው አልቻለም። ይልቁንም ይህ እርምጃ አማራጭ የአጡ ተማሪዎችን ወደግቢ እንዲገቡ ቢያደርግም ትምርህት ግን እንዲጀመር አላስቻለም።</p>

<p>በአሁኑ ጊዜ በዩኒቨርስቲው የጐሣ ዕይታ እየጠበበ ተማሪው ጥያቄውን በአንድነት እያስተጋባ ነው። በተለይ ከህወሓት ክፍፍል በኋላ አብዛኛው የትግራይ ልጆች በተማሪው እንቅስቃሴ ውስጥ ገብተዋል። አንዳንዶቹም በይፋ ከተማሪው ፊት እየቀረቡ «ሁላችንንም በአንድ ዓይን አትዩ። እኛ ከኢትዮጵያዊነት ውጭ ሌላ አጀንዳ የለንም» እስከማለት ደርሰዋል። በአሁኑ ጊዜ እንዲያውም ሰፊ ክትትልና ጥቃት ያለባቸው የትግራይ ልጆች ናቸው። በዩኒቨርስቲው ከትምህርታቸው የሚባረሩና በወንጀልም የሚጠየቁ ተብለው ከተያዙት 34 ተማሪዎች መካከል 7 የትግራይ ልጆች ይገኙበታል።</p>

<p>ችግሩን ለማቃለል በተቋቋመው ኮሚቴና በተማሪ ተወካዮች መካከል ውይይቱ የቀጠለ ሲኦን የህዝብ ተወካዮች ምክር ቤት ውሳኔም በመጠበቅ ላይ ነው።</p>

<p>ደቡብ ዩኒቨርስቲ፦ በደቡብ ክልል የዲላ ኮሌጅ ተማሪዎች የረሀብ አድማ ማድረጋቸውን በስፍራው የሚገኘው ሪፖርተራችን ገልጧል። ተማሪዎቹ የረሀብ አድማ ሊያደርጉ የቻሉበት ምክንያት ሳይመዘገቡ የቀሩ ቁጥራቸው 60 የሚሆኑ ተማሪዎች ወደኮሌጅ ገብተው ትምህርታቸውን መቀጠል እንደማይችሉ ተገልጦላቸው ሳለ ሌሎች ተማሪዎች ሚያዝያ 29 ቀን 1993 ትምህርት ያቆማሉ። ሚያዝያ 30 ቀን 1993 የደቡብ ዩኒቨርስቲ ባለሥልጣናት በተገኙበት በኮሌጁ ቅጥር ግቢ በተካሄደው ስብሰባ ተማሪው ያነሳው ጥያቄ 1ኛ/ ቀደም ሲል ትምርህት በመቆሙ ሳቢያ ወደየቤተሰቦቻቸው የሄዱና በምዝገባ ጊዜ ያልነበሩ ተማሪዎች ወደትምህርት ገበታቸው እንዳይመለሱና እንዳይመዘገቡ የተላለፈውን ውሳኔ በመቃወም፣ 2ኛ/ የአዲስ አበባ ዩኒቨርስቲ ተማሪዎች ያቀረቡት ጥያቄ ምላሽ ካላገኘ ትምህርታችንን አንቀጥልም የሚል ነበር።</p>

<p>በጥያቄያቸው መሰረት በተራ ቁጥር 1 የቀረበው ጥያቄ አዎንታዊ ምላሽ ቢያገኝም። በተቀሩት ጥያቄዎች ላይ የተሰጠው ምክንያት ግቢውን ለቃችሁ ውጡ የሚል ነው። ተማሪዎቹ የተሰጣቸውም ምላሽ ተቀብለው የተቋረጠውን ትምህርት ለመቀጠል ከስምምነት ቢደርሱም በስብሰባው ላይ ጥያቄ ያቀረቡ ሶስት ተማሪዎችን ፖሊስ አስሯል። «ለምን እንደዚህ ዓይነት ጥያቄ ታቀርባላችሁ?» የሚል እንደሆነና በዚህ የተነሳ የታሰሩት ተማሪዎች ካልተፈቱ ከግንቦት 3 ቀን 1993 የእራት ክፍለ ጊዜ ጀምሮ ይህ ሪፖርት እስከተጠናከረበት ጊዜ ድረስ በኮሌጁ ውስጥ ያሉ ተማሪዎች የረሀብ አድማ በማድረግ ላይ ነበሩ።</p>

<p>በሌላ በኩል የዘንድሮ ተመራቂ ተማሪዎች ትምህርታቸውን ሲቀጥሉ ሌሎቹ ግን ትምህርት እንዳቆሙ ሲሆን እስከ ግንቦት 7 ቀን 1993 ድረስ በክፍሉ ተገኝቶ ያልተመዘገበ ተማሪ ግቢውን ለቆ እንዲወጣ የሚገልጽ ማስታወቂያ በኮሌጁ አስተዳደር መለጠፉ ታውቋል። የአራተኛ ዓመት ተማሪዎች ትምህርት በመማራቸው ከሌሎች ተማሪዎች ተቃውሞና ዛቻ እየደረሰባቸው መሆኑን ስሟን መግለጽ ያልፈለገች አንዲት የ4ኛ ዓመት ተማሪ አስተያየቷን ዲላ ከተማ ለሚገኘው ሪፖርተራችን ገልጻለች።</p>

<p>በአርባ ምንጭ ውሃ ቴክኖሎጂ የሚማሩ ተማሪዎች ከ300 አይበልጡም። ሌሎቹ ወደየአካባቢያቸው ሄደዋል።</p>

<p>የዓለማያ ግብርና ዩኒቨርስቲ፦ ተማሪዎችን የተሻሻለውን ቅጽ ሞልተው ትምህርታቸውን የጀመሩ ሲሆን ቀደም ሲል በአዲስ አበባ ዩኒቨርስቲ ተማሪዎች የቀረበው ጥያቄ ጥያቄያቸው መሆኑን በመግለፅ እየተማሩ ሁኔታውን እንደሚከታተሉ ገልጠዋል።</p>

<p>ባህርዳር ዩኒቨርስቲ፦ የአዲስ አበባ ዩኒቨርስቲ ተማሪዎች መብታችን ይጠበቅልን ሲሉ ላቀረቡት ጥያቄ አጋርነታቸውን እየገለጡ ያሉት የባህር ዳር ፔዳጐጂና የፖሊቴክኒክ ኮሌጆች ተማሪዎች ተሻሽሎ የተዘጋጀውን ፎርም እየሞሉ ወደትምህርት ገበታቸው ቢመለሱም የመማር ማስተማሩ ሂደት ግን በተስተካከለ ሁኔታ እየተካሄደ አለመሆኑን የአካባቢው ሪፖርተራችን ገልጧል።</p>

<p>ጂማ ዩኒቨርስቲ፦ የጂማ የሕክምና ሳይንስ ዩኒቨርስቲ በተነሳው የተማሪዎች ተቃውሞ ለሳምንታት ተዘግቶ ቢቆይም ከሚያዝያ 29 ቀን 1993 ጀምሮ የግዴታውን ፎርም እየሞሉ መግባታቸው ታውቋል። ተማሪዎቹ ፎርሙን በግዴታ መሙላታቸውን ለተማሪዎች መማክርት በመግለጥ ትምህርታቸውን ጀምረዋል ተብሏል።</p>

<p>ጎንደር ጤና ሳይንስ፦ የሶስት ሳምንት ጊዜ ከባከነ በኋላ በአሁኑ ጊዜ በተለይ የህክምና የዲግሪ ተማሪዎች በመማር ላይ ናቸው።</p>

<p>የጠፋውን ጊዜ የማካከስ ጉዳይ፦ በአሁኑ ጊዜ በአገሪቱ ከፍተኛ ትምህርት ተቋማት ትምርህት ሙሉ በሙሉ ማስጀመር ለመንግሥት ታላቅ ፈተና ሆኖ የቀረበ ሲሆን አወያይቶና ለጥያቄዎቻቸው መልስ ሰጥቶ ማስጀመር ቢቻል እንኳን የጠፋውን የአምስት ሳምንት ጊዜ ማካካስ ቀጣዩ ከባድ ፈተና ነው። ተጨማሪ በጀት ይጠይቃል። የክረምት ኮርሶች አሉ መምህራን የራሳቸውን የክረም ፕሮግራም አላቸው። በፈረሙት ውል የማስተማር ጊዜያቸው እስከ ሰኔ 30 ብቻ ነው።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 9 ቀን 1993</a></p>

</body>
</html>	
