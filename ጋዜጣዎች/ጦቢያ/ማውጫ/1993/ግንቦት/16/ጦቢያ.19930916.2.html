<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ.አ ዩኒቨርስቲ ተማሪዎች መታወቂያቸውን ተነጠቁ፤ ለፕሬዝዳንትነት 4 ዕጩዎች ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአ.አ ዩኒቨርስቲ ተማሪዎች መታወቂያቸውን ተነጠቁ፤ ለፕሬዝዳንትነት 4 ዕጩዎች ቀረቡ</h2>


<p>የአዲስ አበባ ዩኒቨርስቲ ተማሪዎች የአቀረቡአቸው ጥያቄዎች ምላሽ ሳያገኙ ከትናንት ጠዋት ጀምሮ መታወቂያቸውን እየተነጠቁ መባረራቸውን አስታወቁ።</p>

<p>ተማሪዎቹ ይህንኑ አስመልክተው ባሰራጩት ወረቀት የዩኒቨርስቲው አስተዳደርና መንግሥት ከዚህ ቀደም ላቀረቧቸው የአካዳሚክ ነፃነትና የመደራጀት ጥያቄዎች ቀና ምላሽ ለመስጠትና ለመደራደር ፈቃደኝነት ባሳዩበት ሁኔታ ክፍል ገብታችሁ ትምህርት ተማሩ ማለት የተነሱለትን ዓላማና መስዋዕትነት የከፈሉበትን ትግል ማኮላሸት እንደሚሆን አመልክተዋል።</p>

<p>ጥያቄዎቹ ሳይመለሱ ትምርህት መጀመር ማለት ለመንግሥት መገናኛ ብዙሃን የፕሮፓጋንዳ ፍጆታ ማሟያ መሆንና መንግሥት የተቃውሞ እንቅስቃሴውን ያነሳሱት ጥቂት ተማሪዎች ናቸው በማለት በተወሰኑ ተማሪዎች ላይ እንዲያነጣጥር የሚያደርገው እርምጃ እንደሚሆን ተማሪዎቹ ገልጠው በአንፃሩም ህዝቡና በስደት የሚገኙ ኢትዮጵያውያንና ዓለም አቀፍ ህብረተሰብ ሲሰጡ በቆዩት ድጋፍ ላይ ውሃ እንደማፍሰስ እንደሚቆጠር አስመረውበታል።</p>

<p>ተማሪዎቹ ከዚህ በተጨማሪ መምህራን በሴኔቱ ውስጥ ሃሳብ መስጠት ሲገባቸው ሁኔታውን ከፖለቲካ ጋር በማያያዝ ዝምታን መምረጣቸው እጅግ ያሳዘናቸው መሆኑን ጠቅሰው ሌላው ቀርቶ ላቀረብነው የአካዳሚክ ነፃነት ጥያቄ ሰላማዊ የተቃውሞ ሀሳብ እንኳን አለመሰንዘራቸው ለሥርዓቱ መንበርከካቸውንና አድርባይነታቸውን ያመለክታል ብለዋል።</p>

<p>ተማሪዎቹ በመጨረሻም የጀመሩትን የአካዳሚክና የመደራጀት መብት ጥያቄ ከግቡ ሳያደርሱ ለዛቻና ፕሮፓጋንዳ እንደማይንበረከኩና ወደኋላ እንደማያፈገፍጉ ገልጠው እስከ መጨረሻው የጥላሁን ግዛውን ዓርማ አንግበው እንደሚታገሉ አረጋግጠዋል።</p>

<p>በሌላ በኩል ለአዲስ አበባ ዩኒቨርስቲ ፕሬዝዳንትነት የሚመጥኑ ምሁራንን ከተለያየ አቅጣጫ ከመጡ ጥቆማዎች በመነሳት ሲያጣራና መረጃዎችን ሲያጠናቅር የቆየው አፈላላጊ ኮሚቴ ግንቦት 3 ቀን 1993 ባካሄደው አስቸኳይ ስብሰባ ሰፊና ግልጽ ውይይት በማድረግ በምስጢር ድምፅ አሰጣጥ ደንብ ባካሄደው ምርጫ ከተጠቆሙት ስምንት እጩዎች ከአምስት በላይ ድጋፍ ያገኙትን የስድስት ሰዎች ስም ዝርዝር ለሴኔቱ አቅርቧል።</p>

<p>በዚሁ መሰረት ፕሮፌሰር ደምሴ ሀብቴ፣ ፕሮፌሰር ባህሩ ዘውዴ፣ ፕሮፌሰር አንዳሻው በቀለ፣ ዶ/ር ሀብታሙ ወንድሙ፣ ፕሮፌሰር እሸቱ ወንጨቆ፣ እና ዶ/ር ተወልደ ገብረ እግዚአብሔር ያለምንም ቅደም ተከተል ስማቸው በእጩነት ለሴኔቱ መተላለፉ ተገልጧል።</p>

<p>ሴኔቱ በበኩሉ ባደረገው ስብሰባ ፕሮፌሰር ደምሴ ሀብቱን፣ ፕሮፌሰር ባህሩ ዘውዴን፣ ፕሮፌሰር እንደሻው በቀለን፣ ፕሮፌሰር እሸቱ ወንጨቆን በድምፅ ብልጫ መርጦ በወ/ሮ ገነት ዘውዴ ለሚመራው ለዩኒቨርስቲው ቦርድ ለውሳኔ አቅርቧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 16 ቀን 1993</a></p>

</body>
</html>	
