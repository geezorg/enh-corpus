<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሜሪካ የሚገኙ የትግራይ ተወላጆች መለስ የኢትዮጵያ ህዝብ «ፀር ናቸው» ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሜሪካ የሚገኙ የትግራይ ተወላጆች መለስ የኢትዮጵያ ህዝብ «ፀር ናቸው» ይላሉ</h2>


<p>በአሜሪካ የሚገኙ የትግራይ ተወላጆች ባለፈው ቅዳሜ ሜይ 19 ቀን 2001 በዋሽንግተን ዲሲ ሐዋርድ ዩኒቨርስቲ ባደረጉት ስብሰባ መለስ ዜናዊ የኢትዮጵያ ህዝብ «ፀር» በመሆናቸው በአገሪቱ ውስጥ ሰላምና መረጋጋት ይሰፍን ዘንድ ስልጣን መልቀቅ አለባቸው የሚል ሃሳብ አቅርበዋል።</p>

<p>ከመላው የዩናይትድ ስቴትስ የተሰባሰቡት የትግራይ ተወላጆች ሰፊ ውይይትና ክርክር ባካሄዱበት ስብሰባ ዛሬ በኢትዮጵያ ውስጥ ለተፈጠረው የፖለቲካና ማህበራዊ ቀውስ ተጠያቂው መለስ ዜናዊ ስለሆኑ «ለትግራይና ለኢትዮጵያ ጥቅም» የሚሰጠው የእሳቸው ከስልጣን መውረድ መሆኑን ቅድሚያ ጥያቄ አድርገው የውሳኔ ሃሳብ አስተላልፈዋል።</p>

<p>ስብሰባው በሕወሓት (ወያኔ) መሀል የተከሰተውን ችግር በስፋት አጢኖና መርምሮ «ለትግራይና ለኢትዮጵያ ሲባል» መለስ መሄድ እንዳለባቸው ከመግለጡም በላይ በተማሪዎችና በፖለቲካ ድርጅት መሪዎች ላይ በተካሄደው ጭፍጨፋ ተጠያቂ መሆናቸውንም አስምሮበታል። በስብሰባው ላይ ከነበሩት መካከል ጥቂት የመለስ ደጋፊዎች የተገኙ ሲሆን ጠቅላይ ሚኒስትሩ ከሥልጣን ይወርዱ ዘንድ ጠንካራ አቋም ከወሰዱት ብዙሃን አንጻር ሲታይ ድምፃቸው መታፈኑን ከስብሰባው ምንጮች ለመገንዘብ ተችሏል። ስብሰባው እነጵሮፌሰር መስፍንና ሌሎች ሺህ በሺህ የሆኑ የእሥራት ሰለባዎች ያለአንዳች ቅድመ ሁኔታ በአፋጣኝ ነፃ ይለቀቁ ዘንድ ውሳኔ አስተላልፏል። በስብሰባው አባላት እምነት መሰረት መለስ የሚያራምዱት ፖለቲካ የትግራይን ህዝብ ከሌሎች የኢትዮጵያ ብሔረሰቦች ሁሉ ጋር የሚያለያይና የሚያቃቅር ስለሆነ አደጋውን መመለስ ይገባል።</p>

<p>ይህ በእንዲህ እንዳለ ወያኔ ወደሥልጣን የመጣበትን 10ኛ ዓመትና በአሁኑ ወቅት ደግሞ በህዝብ ወገኖችና የፖለቲካ ድርጅቶች የኢሰመጉና የተማሪዎች መሪዎች ላይ እየተካሄደ የሚገኘውን ጅምላ ጭፍጨፋና እስራት በመቃወም የአሜሪካና የአውሮፓ ዋና ዋና ከተሞችን የኢትዮጵያውያን ሰልፎች እያጥለቀለቁአቸው ይገኛሉ።</p>

<p>በነገው ዕለት በዋሽንግተን ዲሲ ግዙፍ ሰልፍና ተቃውሞ እንደሚካሄድና ይህ እንቅስቃሴ የቺካጐን የቦስተንን የሎስአንጀለስን፣ የኒውዮርክን፣ የቦስተንን፣ የስቶክሆልምን፣ የፍራንክፈትን፣ የበርሊንን፣ የጄኔቫን፣ የአምስተርዳምንና የሔግን ወዘተ ከተሞች በሙሉ እያናወጣቸው እንደሚሄድ የኢትዮጵያ ሀገራዊ ጉባዔ ሊቀመንበርና የተቃውሞዎቹ አስተባባሪ ዶ/ር ገበየሁ እጅጉ ዋሽንግተን ለሚገኘው የጦቢያ ሪፖርተር ገልጠዋል።</p>

<p>ባለፉት ሁለት ሳምንታት በዋሽንግተን ዲሲ ከተማም እጅግ በርካታ የሆኑ ኢትዮጵያውያን ሰልፈኞች በኋይት ሐውስ፣ በስቴት ዲፓርትመንት፣ በዓለም ባንክ ዋና መሥሪያ ቤት ደጅ በመሰለፍ ስለአገራቸው ወጣቶች እልቂት፣ የሰላምና የሰብዓዊ መብት ጠበቃና ተሟጋች ስለሆኑት ስለእነ ፕሮፌሰር መስፍን ወ/ማርያም በግፍ መታሰር፣ ስለ ፖለቲካ መሪዎች መታፈንና የት እንደደረሱ አለመታወቅ በጠቅላላውም በአገሪቱ ውስጥ ስለሰፈነው የሰብዓዊ መብቶች አፈና አግባብ ላላቸው ወገኖች መግለጫ ሰጥተዋል። ስለሆነም በአሁኑ ወቅት በየቀኑ ሰልፎች የተቃውሞ ስብሰባዎች፣ የሻማ መብራት እንቅስቃሴዎችና የመሳሰሉት በአዳራሾችና በአደባባዮች የሚካሄዱ የተቃውሞ ተግባራት እየዳበሩ መጥተዋል። ባለፈው ሳምንት በርካታ ኢትዮጵያውያን በዋሽንግተን ዲሲ የሚገኘውን የኢትዮጵያ ኤምባሲ በሰንሰለት ለመዝጋት ከፍተኛ ሙከራ ያደረጉ ሲሆን የከተማው ልዩ ፀጥታ ጠባቂዎች ተሰማርተው ሰንሰለቶቹን መቆራረጣቸው ይታወሳል።</p>

<p>በሌላ በኩል ደግሞ በአውሮፓ ልዩ ልዩ ከተሞች በተለይም በእንግሊዝ ሀገር በለንደን ከተማ ፕሮፌሰር መስፍንና አብረዋቸው የታሰሩ የፖለቲካና ማህበራዊ ጉዳዮች በሳል ዶ/ር ብርሃኑ ነጋ እንዲፈቱ የረሀብ አድማ የጀመሩ ኢትዮጵያውያን (እነወንዱ መኮንን፣ ጌታቸው አለማየሁ፣ ገሞራው ካሣ፣ ፕሮፌሰር ማሞ ሙጨ፣ ወዘተ) ከውጭ ጉዳይ ሚኒስቴር በር ላይ ብዙ ተባባሪዎችን እያፈሩ መሆናቸው ታውቋል።</p>

<p>የእንግሊዝ መንግሥት ባለሥልጣኖች እየተመላለሱ እነዚህን ኢትዮጵያውያን እያነጋገሩ ሲሆን ይህ እንቅስቃሴ ወደዴንማርክ፣ ስዊድንና ወደአሜሪካም እየተዛመተ መሆኑ ታውቋል። ዶ/ር ገበየሁ እጅጉ ለጦቢያ ሪፖርተር እንደገለጡት «ይህ ቅጽበት አንድነታችንና የኢትዮጵያዊነት መንፈሳችን የሚፈተንበት ነው። ሁላችንም ጥርሳችንን ነክሰን የሚመጣውን መስዋዕትነት ከፍለን ግፍንና በደልን ተቋቁመን ውጤት የምናመጣበት አጋጣሚ መሆን አለበት» ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 16 ቀን 1993</a></p>

</body>
</html>	
