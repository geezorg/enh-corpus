<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሀገሪቱ የተለያዩ ክልሎች ሠራዊት እየሰፈረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሀገሪቱ የተለያዩ ክልሎች ሠራዊት እየሰፈረ ነው</h1>


<p>ጉዳዩ በውል ባልታወቀ ሁኔታ ብዛት ያላቸው የመከላከያ ሠራዊት አባላት በተለያዩ የሀገሪቱ ክፍሎች የመስፈራቸው ነገር ህዝቡን በሰፊው እያነጋገረ ሲሆን ይህ በአንፃሩ ስጋት መፍጠሩን ተባባሪ ሪፖርተሮቻችን አጠናቅረው ከላኩአቸው ዘገባዎች ለማወቅ ተችሏል።</p>

<p>በኦሮሚያ ክልል፣ በደቡብ ብሔር ብሔረሰቦች ክልል፣ በጎንደር፣ በድረዳዋ አስተዳደር ካውንስል በስፋር ሰፍሮ ስለሚገኘው የመከላከያ ሠራዊት አባላት ሪፖርተሮቻችን እንደሚከተለው ዘግበዋል።</p>

<p>በምዕራብ ሸዋ ዞን እስካሁን ከሚታዩት ከፍተኛ ችግሮች መካከል ከ1993 የቀበሌና የወረዳ ምርጫ ወዲህ የገዢው ፓርቲ አካል በሆነው በኦህዴድ የሚሰነዘረው ጥቃትና የአዲስ አበባ ዩኒቨርስቲ ተማሪዎችን ጥያቄ ደግፈው በወጡ የካቺሌ ተማሪዎች ላይ በተከፈተ ተኩስ የደረሰው የሞት አደጋ ይጠቀሳሉ። ቀደም ሲል ተካሂዶ በነበረው ምርጫ «የኦሮሞ ብሔራዊ ኮንግረስን ወክላችሁ ተወዳድራችኋል ወይም ደግፋችኋል» በተባሉ ወገኖች ላይ እስራት፣ ድብደባ፣ ማስፈራራትና ታፍነው የደረሱበት አለመታወቅ ዕጣ ፋንታቸው የሆኑ የኦሮሞ ተወላጆች ቁጥር ቀላል አለመሆኑ ተጠቁሟል።</p>

<p>በተለይ ደግሞ ከቅርብ ሳምንታት ወዲህ በምዕራብ ሸዋ ዞን አምቦ አካባቢ በጥቁር እንጭኒ፣ በጀልዱና ግንደ በረት ጭልሞ አካባቢ ከፍተኛ ቁጥር ያለው ሰራዊት መስፈሩ በሕዝቡ ላይ ከፍተኛ ጭንቀት አሳድሯል ተብለዋል። በተለይ በጥቁር እንጭኒ ወረዳ ባሉት 24 ቀበሌ ገበሬ ማህበራትና በከተማዋ ጦር እንዲሰፍር መደረጉ ሰላማዊ ኑሮውን በሚመራው ህዝብ ላይ አሉታዊ ተፅዕኖ ማሳደሩ ተገልጧል። ግንቦት 16 ቀን 1993 ከጥቁር እንጭኒ ወረዳ ወደደንዲ ወረዳ የተንቀሳቀሰው የኮማንዶ ጦር ዋና ትኩረት ከግንጪ ወደጀልዱ ወረዳ በሚወስደው መንገድ ጭልሞ በተባለው ዋሻ/ጫካ ውስጥ የታጠቀ ኃይል ገብቷል ተብሎ ስለሚጠረጠር እንደሆነ የአካባቢ ነዋሪዎችን ግምት በመንተራስ ሪፖርተሩ ገልጧል።</p>

<p>በጀልዱና ግንደ በረ/ካቺሌ አካባቢዎች ከዩኒቨርስቲ ተማሪዎች አመፅ መቀስቀስ በኋላ እስካሁን በ2ኛ ደረጃ ት/ቤቱ ትምህርት እንዳልተጀመረና በጥይት ከተገደሉት በተጨማሪ በርካታ ተማሪዎችና 6 የካቺሌ መምህራን በእስር ላይ እንደሚገኙ ተጠቁሟል። ይህም ሕዝቡን ያሳዘነና ተቃውሞውን እንዲገፋበት የሚያነሳሳ ተፅዕኖ እያደረሰ ነው ተብሏል።</p>

<p>ይህ በእንዲህ እንዳለ በኦሮሚያ ክልል ባሉት ዞኖችና ወረዳዎች ከየቀበሌው ገበሬ ማህበራት አምስት አምስት ሰዎች ተመልምለው በሚሊሺያ እንደሚሰለጥኑ ተገልጦ፣ ሥልጠና ከጨረሱት መካከል በተለይ በአምቦ ሥራ ላይ ተሰማርተው መገኘታቸው ተጠቁሟል።</p>

<p>ከ1992 የግንቦት ምርጫ ጀምሮ በደቡብ ህዝቦች ክልል እየተባባሰ በመጣው የፖለቲካ ውጥረት በአሁኑ ወቅት በሃዲያና ከምባታ አላባ ጠምባሮ ዞኖች በኦሞ ሸለቆ ወረዳ በመደበኛ ጦር የሚታገዝ ኃይል በመሰማራቱ በህዝቡ የዕለት ተዕለት ኑሮ ላይ ያሳደረው አሉታዊ ተፅዕኖ ቀላል አለመሆኑን ለማወቅ ተችሏል። በተለይ ደግሞ በሃዲያ መደበኛ ጦር ሠራዊት ፈጥኖ ደራሾች ፖሊሶችና ሚሊሺያዎችን በማንቀሳቀስ በተቃዋሚ ፓርቲ አባላት ላይ እየተፈፀመ ያለው በደል ቀላል አለመሆኑን ከአካባቢው የሚላኩት መረጃዎች ይጠቁማሉ።</p>

<p>ህዝቡ ግብር አልከፍልም ብሏል በሚል ሽፋን ኢህአዴግ ሰራሽ የሆነውን የደቡብ ኢትዮጵያ ህዝቦች ዴሞክራሲያዊ ግንባርን ያልደገፉት ወገኖች ለእስር ለሞትና ለስደት እየተዳረጉ ናቸው ተብሏል። ወቅቱ ገበሬው ለእርሻ ሥራ የሚንቀሳቀስበት ቢሆንም ባለው ሥጋትና ወከባ ይህ ነው የሚባል ተግባር እያከናወነ አለመሆኑን ከገበሬው ምሬት አዘል ንግግር መረዳት እንደሚቻል የክልሉ ዘጋቢ አስታውቋል።</p>

<p>በተጨማሪም በባህር ዳር ከተማ ዙሪያ በደራሃሙሲት፣ በአዲስ ዘመን ከተማና በጣና ገዳም አካባቢ ብዛት ያላቸው የሀገር መከላከያ ሠራዊት አባላት መስፈራቸው ተገልጧል። ምናልባት ከ4 ኮር በላይ ይሆናሉ የሚባሉት እነዚህ የሰራዊት አባላት ባልተለመደ ሥፍራ ሊከትሙ የቻሉ የአካባቢውን ፀጥታ ለመቆጣጠር እንደሚመስል ከአካባቢው ነዋሪዎች ገለጣ ለመረዳት እንደሚቻል ተጠቁሟል። በድንኳን የተቀመጡት እነዚህ ወታደሮች ለምን ያህል ጊዜ እንደሚቆዩ የታወቀ ነገር እንደሌለ ለመረዳት ተችሏል።</p>

<p>በድሬዳዋና ምሥራቅ ሐረርጌ ደጋማ አካባቢዎች ደግሞ የተሰማራው መደበኛ ሠራዊትም በበኩሉ ቁልፍ ቁልፍ ቦታዎችን የያዘ ሲሆን የአካባቢውን ፀጥታ ለመቆጣጠር ወደዚያ አካባቢዎች ያቀና መሆኑን ነዋሪዎች ይናገራሉ። በአጠቃላይም በአሁኑ ወቅት የመከላከያ ሠራዊት የሚሰፍርባቸው ቦታዎች የተጠኑ ያለመሆናቸውን የሚገልጹት ነዋሪዎች በአብዛኛው በገበሬ ማሳና አካባቢ ላይ የመሆኑ ሁኔታ ግን ከወቅቱ የእርሻ ሥራና የአካባቢ ጽዳት አኳያ ሊጤን የሚገባው ጉዳይ መሆኑን ከየአካባቢው የተገኘው የተባባሪ ሪፖርተሮቻችን ዜና ይጠቁማል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 23 ቀን 1993</a></p>

</body>
</html>	
