<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አባተ ኪሾ የቁም እስረኛ ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ አባተ ኪሾ የቁም እስረኛ ሆኑ</h1>


<p>የደቡብ ብሔር ብሔረሰቦች ክልላዊ መንግሥት ፕሬዝዳንት አቶ አባተ ኪሾ በህወሓት መካከል በተፈጠረው መከፋፈል አፈንግጧል የተባለውን ቡድን ከመደገፋቸውም በላይ በሙስናም ተዘፍቀዋል በሚል ሰሞኑን በአዋሳ ከተማ በተደረገው የደቡብ ህዝቦች ዲሞክራሲያዊ ግንባር ካድሬዎች ስብሰባ ተገምግመው ከስልጣናቸው ታግደው በቁም እስር ላይ እንደሚገኙ በክልሉ የሚገኘው የጦቢያ ተባባሪ ሪፖርተር ገለጠ።</p>

<p>እንደዚሁም አቶ ደረጀ ደገጊቾ የደቡብ ክልላዊ መንግሥት ሥራ አስፈፃሚ ኮሚቴ አባል ከአፈንጋጮቹ የህወሓት ባለሥልጣናት ጋር በማበር በመንግሥት ላይ ከፍተኛ ደባ ፈፅመዋል፣ በሙስናም እጃቸውን አስገብተዋል ተብለው ከማንኛውም የፖለቲካ ሥራ ተወግደው በቁም እስረኝነት እንደሚጠበቁ ሪፖርተራችን አስረድቷል። የደቡብ ህዝቦች ዴሞክራሲያዊ ግንባር ግምገማ ለማካሄድ የመጀመሪያውን ስብሰባ በአደረገበት ወቅት አቶ በረከት ስምዖን ከብሔረ አማራ ዴሞክራሲያዊ ንቅናቄ፣ አቶ ብርሃነ ገብረ መስቀል፣ አቶ ሙሉጌታ ጫልቱና አቶ አርከበ ዕቁባይ ከሕዝባዊ ወያኔ ሓርነት ትግራይ (ህወሓት) ጥሪ ሳይደረግላቸው በስብሰባው ላይ በመገኘታቸው የግንባሩ አባል የሆኑ ምሁራን እኛ ጥሪ ሳይደረግልን በእናንተ ስብሰባ ላይ እንድንገኝ ተፈቅዶልን ስለማያውቅ ስብሰባችንን በነፃነት ለማካሄድ እንድንችል ከስብሰባችን ውጡልን በማለት መቃወማቸውን ሪፖርተራችን ጠቁሟል።</p>

<p>እነዚህ አራት የወያኔ/ኢህአዴግ ባለሥልጣናት በበኩላቸው በህወሓት መካከል የደረሰውን መሰነጣጠቅ አስመልክተው ለስብሰባው ተሳታፊ ከፍተኛ ካድሬዎች ገለጣ አድርጉ ተብለን ከበላይ አካል የተላክን ስለሆነ ከስብሰባው አንወጣም በማለት ስለወለገዱ በስብሰባው ላይ አስተያየት እንደሚሰጡና ድምፅ እንደማይኖራቸው ግን ከስምምነት ላይ ተደርሶ ስብሰባው በአቶ ካሱ ኢላላ የግንባሩ ሊቀመንበር እንዲመራ ተወስኖ ከ3 ቀን ንትርክ በኋላ መጀመሩ ታውቋል። በዚህ ግምገማ ላይ ከፍተኛ ካድሬዎቹ አቶ ካሡ ኢላላ የደኢሕዴግ ሊቀመንበርነቱን ስልጣን ከያዙበት ጊዜ ጀምሮ በማዕከላዊ መንግሥትም ሆነ በደቡብ ክልላዊ መንግሥት ውስጥ የራሳቸውን ብሄረሰብ አባላት በሥልጣን ላይ ከመሰግሰግ ውጭ ለደቡብ ህዝብ የፈየዱት አንዳችም ነገር ስለሌለ በዚህ ድርጊታቸው ተጠያቂ ናቸው በማለት ወንጅለዋቸዋል።</p>

<p>የደቡብ ብሔር ብሔረሰቦች መንግሥት ፕሬዝዳንት አቶ አባተ ኪሾ ለክልሉ ባለሥልጣናት አገልግሎት እንዲውሉ በ75 ሚሊዮን ብር ኮብራ መኪናዎች በጨረታ እንዲገዙ የተወሰነውን በሥልጣናቸው በመሻር የተሻለ ዋጋ ያቀረቡ ሰዎች እያሉ የአቶ ቢተው በላይ ሚስት ወንድም እንዲያቀርቡ በማድረግ እጃቸው በሙስና ስለተዘፈቀ ተጠያቂ ናቸው ብለዋቸዋል። እንደገናም አዋሳ ከተማ ውስጥ በብዙ ሚሊዮን ብር ሊሰራ የታቀደውን የሪፈራል ሆስፒታል ሥራ በአነስተኛ ዋጋ ለመስራት ጨረታ ያቀረቡ ሰዎች እያሉ ጨረታውን የአቶ ቢተው በላይ ወንድም ወስደው እንዲሰሩ በማድረጋቸውም ተወንጅለዋል።</p>

<p>ከዚህ በኋላ አቶ አባተ በቀረቡባቸው ክሶች ላይ አስተያየታቸውን እንዲሰጡ ተጠይቀው የተባለው ሁሉ እውነት መሆኑን በማመንና በመቀበል በድርጊቱ መፀፀታቸውን ለተሰብሳቢዎቹ ገልፀዋል። ከዚህ በኋላ ስብሰባው እንዲበተን በመደረጉ ባለሥልጣኖቹ ወደአዲስ አበባ መመለሳቸው ተገልጧል። ወዲያው አቶ አባተ ኪሾ ያጋለጡአቸውን ካድሬዎች አስፈራርተዋል ተብሎ ዶ/ር ካሱ ኢላላ ከአራቱ የህወሓትና የብአዴን ከፍተኛ ካድሬዎች ጋር ወደአዋሳ ተመልሰው ግምገማው እንዲጀመር ተደረገ። በዚህ ግምገማ ላይ የደቡብ ህዝቦች ዴሞክራሲያዊ ግንባር ሊቀመንበር የሆኑት ዶ/ር ካሱ ኢላላ እያሉ ስብሰባውን እንዲመሩ የተደረጉት የግንባሩ አባል ያልሆኑትና በኤርትራዊነት የሚጠረጠሩት አቶ በረከት ስምዖን ናቸው። አቶ በረከት የስብሰባው ዋና አጀንዳ አድርገው ያቀረቡት በህወሓት መከፋፈል ወቅት የአቶ አባተ ኪሾና የአቶ ደረጀ ደገጊቾ ሚና ምን እንደነበር የሚገልጡ መሆኑን ሪፖርተራችን ገልጧል።</p>

<p>አቶ አባተና አቶ ደረጀ ደገጊቾ ከነአቶ ቢተው በላይና ከአቶ ተወልደ ወ/ማርያም ጋር በመሆን አድመዋል፣ እንዲሁም የጠቅላይ ሚኒስትር መለስን መንግሥት ለመገልበጥ ከሌሎች ካድሬዎች ጋር በማበር ቅስቀሳ አካሂደዋል፣ ከመፈንቅለ መንግሥቱ በኋላ አደጋዎች እንዳይከሰቱ ለመከላከል የሚችል የፈጥኖ ደራሽ ኃይል አዋሳ ከተማ አከማችተዋል በማለት እንደገመገሙአቸው ተወስቷል።</p>

<p>ከዚህም ሌላ አቶ አባተ የሲዳማ ዞን ካድሬዎችን ሰብስበው መለስ አምባገነን ስለሆነ ስልጣን ላይ መቆየት የለበትም። የነቢተውና የነተወልደ አካሄድ ዲሞክራሲያዊ ስለሆነ ሊደገፉ ይገባቸዋል በማለት ካድሬዎቹን አቋም አስይዘዋል በማለት ተሰብሳቢዎቹ ግንፍልነት በተንፀባረቀበት መልኩ እንደወነጀሏቸው ታውቋል። ቀደም ሲል አቶ አባተ ኪሾና አቶ ደረጀ ደገጊቶ ከህወሓት መከፋፈል በኋላ ከተገነጠለው ቡድን ጋር መፈንቅለ መንግሥት ለማድረግ ሴራ እያውጠነጠኑ ናቸው የሚለው ምስጢር ከአዋሳ አፈትልኮ ጠቅላይ ሚኒስትር መለስ ጆሮ በመድረሱ የተወሰኑ ጄኔራሎች ወደአዋሳ ተልከው ሁለቱ የደቡብ ግንባር ሰዎች ከዚህ ድርጊታቸው እንዲቆጠቡ ጥብቅ ማስጠንቀቂያ ሰጥተው መመለሳቸው በስብሰባው ላይ ተወስቷል።</p>

<p>አቶ አባተ ኪሾ በሥልጣን ዘመናቸው በበርካታ መስኮች ህዝብ የበዘበዙና ያስበዘበዙ ከመሆናቸውም በላይ በተለይ በወላይታ፣ በሐዲያና ከንባታ አላባ ጠንባሮ ህዝብ ላይ ለደረሰው በመድረስም ላለው የህይወት መጥፋት የአካል ጉዳትና የንብረት መውደም በአንደኛ ደረጃ መጠየቅ የሚገባቸው መሆኑን ካድሬዎቹ አሳስበዋል። በአቶ በረከት ስምዖን ሊቀመንበርነት በተካሄደው በዚሁ ስብሰባ ላይ አቶ አባተ ኪሾ ከአቶ ቢተው በላይ መመሪያ እየተቀበሉ ማንኛውንም በደቡብ መንግሥት ጥላ ስር የሚገኘውን ሕዝብ ሲያስሩና ሲያሳስሩ፣ የወደዱትን ጥቂት ወገን ደግሞ ሲሾሙና ሲሸልሙ የህወሓትን ሰዎች በገንዘብም ሆነ በማቴሪያል እየጠቀሙ ለደቡብ ህዝብ አንዳችም ፋይዳ ያለው የልማት ሥራ ስላላከናወኑ በህዝብ ላይ የአስተዳደር በደል ያደረሱ ስለሆነ በዚህ መስክም መጠየቅ እንደሚኖርባቸው ካድሬዎቹ ጠይቀዋል።</p>

<p>አቶ አባተ ለቀረቡባቸው ልዩ ልዩ ወንጀሎች በሰጡት አጠር ያለ መልስ ከነአቶ ቢተው በላይ ጋር በመግባባት ለብዙ ዓመታት አብረው መስራታቸውን አረጋግጠው ከህወሓት መሰነጣጠቅ በኋላ ከእነሱ ወገን ለመቆም የእነርሱን ተልዕኮ ለማሳካት ጥረት ማድረጋቸውን በይፋ እንዳስረዱም ተወስቷል። አቶ ደረጀ ደጋጊቾ ከአቶ አባተ ጋር በማበር ከላይ የተዘረዘሩትን ወንጀሎች በጋራ ከመፈፀማቸውም በላይ መንግሥት ፈቅዶላቸው 250 ብር ኪራይ እየተከፈለላቸው ይኖሩበት የነበረውን ቤት ለልጆቻቸው እናት ትተው በአዋሳ ከተማ ከፍተኛ 1 ቀበሌ 04 ውስጥ በ1500 ብር ሌላ የመንግሥት ቤት እንዲከራይላቸው አስደርገው ተደራቢ ሚስት በማግባትና የመንግሥትን ገንዘብ አለአግባብ በማስወጣት በስልጣናቸው ተጠቅመዋል በማለት ካድሬዎቹ ከሰዋል። አቶ አባተ ኪሾና አቶ ደረጀ በቀረቡባቸው ውንጀላና እራሳቸውም ስህተታቸውን በማመን በአደረጉት ገለጣ ከማንኛው የፖለቲካ ሥራ ታግደው በቁም እስር በየቤታቸው ተቀምጠው ከበላይ አካል የሚሰጠውን የመጨረሻ ውሳኔ በመጠባበቅ ላይ እንደሚገኙ አዋሳ ከተማ የሚገኘው ሪፖተራችን አስረድቷል።</p>

<p>በአቶ በረከት ስምዖን ሊቀመንበርነትና በአቶ ሙሉጌታ ጫልቱ አጋርነት የሚካሄደው የደቡብ ክልል ግምገማ በሲዳማ ዞንም ቀጥሎ የዞኑ ፕሬዝዳንት አቶ ብሩ ባሌ ሹመት በተሰጣቸው በሁለት ዓመት ጊዜ ውስጥ የኑሮ ደረጃቸው እጅግ መጥቆ በመታየቱ በሙስና እጃቸው እንደተነከረ በመዘርዘር ካድሬዎቹ አጋልጠዋቸዋል። እኝህ ግለሰብ የተለያዩ ዕቃዎችና ቡና በሚያልፉባቸው የፍተሻ ኬላዎች የራሳቸውን ሰዎች በማስቀመጥ ዓይን ባወጣ ምዝበራ ወደመንግሥት ካዝና መግባት የሚገባውን በርካታ ገንዘብ ለግል ኪሳቸውና ለተባባሪዎቻቸው ኪስ ማድለቢያ አውለዋል፣ እርሳቸው ያስቀመጡአቸው ኬላ ጠባቂዎች በ30000 ብር የቤት ዕቃ በመግዛት በጨለማ ወደቤታቸው በመውሰድ ገፀ በረከት አቅርበውላቸዋል በማለት ገምጋሚ ካድሬዎቹ እንደወነጀሉአቸው ታውቋል።</p>

<p>አቶ ብሩ ባሌ ስለተወነጀሉበት የሙስና ጉዳይ የሚያስረዱት እንዳለ ተጠይቀው «የተባለውን የቤት ዕቃ እኔ ሳልጠየቅ በእርግጥ ግለሰቦቹ እቤት ድረስ አምጥተው ሰጥተውኛል። በ30.000 ብር የቤት ዕቃ ተገዝቶ ተሰጠው የሚለው ለማጋነን ሆን ተብሎ የተጨመረ እንጂ የዕቃው ዋጋ 16.000 ብር ብቻ ነው» ብለዋል። በየቦታው የከተማ ቤትና ቦታ አለዎት ይህን ሁሉ ንብረት ለማፍራት የቻሉት በሚያገኙት ደመወዝ ብቻ ነው ወይ? ለተባለውም «አሜሪካን አገር የሚኖር ወንድሜ በየጊዜው ዶላር ስለሚልክልኝ ንብረት ለማፍራት ችያለሁ» ብለው ሲመልሱ ካድሬዎቹ በበኩላቸው ይህ አባባልዎ እርግጠኛ ከሆነ ገንዘቡ የመጣልዎ በየትኛው ባንክ በኩል ነው? ወንም በሌላ መንገድ እንደተላከልዎ ያስረዱን በማለት አፋጠው እንደያዟቸው ተነግሯል።</p>

<p>ከዚሁ ሁሉ ውጣ ውረድ በኋላ በግምገማው ላይ የነበሩት ባለሥልጣናት የአቶ ብሩ ባለቤት ናቸው የተባሉትን ዞረው በመመልከት የመጨረሻው ውሳኔ ከበላይ አካል እስከሚሰጥ ድረስ ፕሬዝዳንቱ ከማንኛውም የፖለቲካ ሥራ እንዲገለሉ ስለወሰኑ ግለሰቡ በቁም እስር ላይ ሆነው በዓይነ ቁራኛ እንደሚጠበቁ ሪፖርተራችን አብራርቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 30 ቀን 1993</a></p>

</body>
</html>	
