<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአዴግ አባል ድርጅቶች በችግር ተወጥረዋል- በመንግሥት ሥራ መጓተት ይታያል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢህአዴግ አባል ድርጅቶች በችግር ተወጥረዋል- በመንግሥት ሥራ መጓተት ይታያል</h1>


<p>የግንቦቱን ብሔራዊና ክልላዊ ምርጫ ከ95 ከመቶ በላይ የየካቲቱን የወረዳ ምክር ቤቶች ምርጫ ከ98 ከመቶ በላይ ለሌላ አምስት ዓመት በሕዝብ ተመርጫለሁ የሚለው ኢህአዴግ ሥልጣኑን ማደላደል ተስኖት በልዩነትና በተቃውሞ ማዕበል እየተናወጠ መሆኑን የሰሞኑን የአገራችንን ፖለቲካዊ ሁኔታ በመከታተል ላይ ያሉ ውስጥ አዋቂና ይፋዊ ምንጮች ይጠቁማሉ።</p>

<p>ስለጉዳዩ 12 አባላት ያሉት የሕወሓት ማዕከላዊ ኮሚቴ አባላት ቡድን መግለጫ በትግርኛና በእንግሊዘኛ የበተነ ሲሆን የወቅቱን አጠቃላይ የፖለቲካ ትኩሳት በሚመለከት የዝግጅት ክፍላችን ከልዩ ልዩ ምንጮች ያጠናቀረው ግምገማዊ ሪፖርት እንደሚከተለው ቀርቧል።</p>

<p>ዛሬ እስካለነበት ወቅት ባለው ሁኔታ የአጠቃላዩ አገራዊ ፖለቲካና የኢህአዴግ አንቀሳቃሽ ሞተር የሆነው ህወሓት የመከፋፈል ችግር እንዳለበት የከተማው ወሬ መሆን የጀመረው ከመጋቢት ወር የመጀመሪያ ቀናት ጀምሮ ነው። ከእነዚያ ቀናት ጀምሮ የፖለቲካው ውስጥ አዋቂ ነው የሚባለው «ሪፖርተር» ጋዜጣ በአንድ በኩል ሕዝቡ ከአፍ ወደአፍ እየተቀባበለ እንደየስሜቱና እንደምንጩ የመሰለውን ሲያወራ ሰንብቷል። በመጨረሻ ደግሞ 12ቱ የሕወሓት ሰዎች የልዩነቱን ምክንያትና ስለችግሩ መከፋፈል ስለመኖሩ መናገር ይፋውን በጆሮ እንደመናገር ይሆናል።</p>

<p>ኢህአዴግ በምርጫም ይሁን በሌላ በሥልጣን ላይ ያለ ቢሮክራሲን የሚመራ የፖለቲካ ድርጅት ነውና ምርጫው ባስከተለው የሥልጣን አለመረጋጋት ላይ የሰሞኑ ሁኔታ ተጨምሮበት በየትኛውም አካባቢ የመንግሥት ሥራ እንቅስቃሴ መቀዝቀዙ ይታያል። በየመንግሥት መሥሪያ ቤቶች ጉዳይ ለመፈፀም የሚሄዱ ባለጉዳዮች የሥራ ኃላፊዎች «የሉም ስብሰባ ላይ ናቸው። የሚል መልስ እየተሰጣቸው እንደሆነ ይናገራሉ።</p>

<p>የዲፕሎማቲክ ኮሚኒቲው ስለ ሁኔታው መንግሥትን ለማነጋገር እየሞከረ አለመቻሉ ይነገራል። ይህ ዘገባ ወደህትመት እስከገባበት ጊዜ ስለችግሩ ከመንግሥት ኦፊሴያላዊ መግለጫ ስላልተሰጠበት በሕዝቡም መካከል ግራ የመጋባት አየር ሰፍኖ ሰንብቷል። ለማኛውም የሕወሓት ሁኔታ የእያንዳንዱን የኢህአዴግ አባል ድርጅትና የተደራጀትን አካባቢ ወቅታዊ ሁኔታ በተናጠል መዳሰሱ የችግሩን ግዝፈትና የሚሄድበትን አቅጣጫ ለመገመት ያስችላል።</p>

<p>እስካለፈው ማክሰኞ ጥላ አጥልቶበት የነበረውና ሁሉም የየራሱን ግምት ሲያወራበት የቆይው «ህወሓት ለምን ተከፋፈለ?» የሚለውን ጥያቄ ነበር፡፤ መግለጫ ያወጣው ወገን ችግሩን ወደኢትዮ ኤርትራ ጦርነት መንስዔና ውጤት ወስዶታል። ከሕወሓት ማዕከላዊ ኮሚቴ አባላት መካከል ተወልደ ወ/ማርያም አባይ ፀሐይ ገብሩ አስራት ስዬ አብርሃ ዓለም ሰገድ ገብረ አምላክ አረጋሽ አዳነ አውአሎም ወልዱ ገብረ መስቀል ኃይሉ ሀሰን ሺፋ ሰለሞን ተስፋዬ አብርሃ ካህሣይና ቢተው በላይ በጋራ አውጥተውታል የሚባለው መግለጫ እንደተገለፄው በኢትዮ ኤርትራ የወጣው የሰላም ስምምነት ሰነድ ኢትዮጵያን ሉዓላዊነት የማያስጠብቅ በመሆኑ የኢህአዴግ ሥራ አስፈፃሚ ኮሚቴ አልተቀበለውም። በሕወሓትም ዘንድ «ለኢምፔሪያሊዝም ተንበርክከን ሉዓላዊነታችንን ከማስከበር ወደኋላ የሚስብ ነው» የሚል አቋም አለ።</p>

<p>ለጦነቱ መነሳትና የኢትዮጵያ ህዝብ ለከፈለው ቁሳቂና ሰብዓዊ ዋጋ የአመራር ስህተት አለና በግልፅ ተነጋግረውን ለችግሩ ተጠያቂ ይኑር የሚሉ ወገኖች እንዳሉም ይነገራል። ለኤርትራ መገንጠል ለኢትዮጵያ ሕዝብ ወደብ አልባ መሆን በታሪክ የትግራይ ሕዝብ ተጠያቂ የሚሆንበትን ሁኔታ ከወዲሁ እንዝጋ የሚል ሃሳብ በሕወሓት ውስጥ ሲንሸራሸር ወራት ተቆጥረዋል። ይህ እንግዲህ ቆየት ያለውን ሁኔታ ከወሰድን ነው።</p>

<p>የሰሞኑ የኃይል አሰላለፍና የክፍፍል ምክንያት ግን አጠቃላዩ ሁኔታ ሆኖ ለችግሩ መፈንዳትም የምዕራባውያኑ አቋም የራሱ አስተዋፅዖ አድርጓል የሚለው ሃሳብ የተደጋገመ ሆኗል። መለስ በምስጢር ወደአሜሪካ አቅንተው ዛሬ የተያዘው መንገድ በፍጹም ሊያዋጣ እንደማይችል በግልጽ ተነግሯቸዋል የሚሉ ወገኖች አሉ። አሁን በተያዘው ሁኔታ በሕወሓት ማዕከልነትና በምርጫ ስም አገራዊ ፖለቲካዊን ኢህአዴግ በብቸኝነት የያዘበት ሁኔታ ተቃዋሚ ፓርቲዎች የመንቀሳቀሻ ሜዳ ማጣታቸው በምዕራባውያኑ ዘንድ ትችትና ነቀፋ አስከትሏል።</p>

<p>ሕወሓት ከ25 በላይ ኩባንያዎች በላይ አደራጅቶ የአገሩን የኢኮኖሚ እንቅስቃሴ ጨምድዶ መያዙና የነፃ ገበያ ኢኮኖሚውን እድገት መግታቱ በአበዳሪዎችና በለጋሾች ዘንድ በበጐ አልታየም። የውጭ ብድርና እርዳታ በዚሁ ምክንያት ሊገኝ አለመቻሉ ተደጋግሞ እየተነገረ ነው። ኢትዮጵያ ከፓሪሱ የብድር ስረዛ የተገለለችው በዚሁ ምክንያት ነው የሚሉ አሉ። ዛሬ የሚታየውን ችግር ለመፍታት ከተፈለገ ፖለቲካው ተቃዋሚዎችን አስተናጋጅ እንዲሆን የሕወሓት ኩባንያዎች እንዲበተኑ ከምዕራብ በኩል ጠንካራ ጥያቄ አለ። ይህን መቀበል የግድ ነው የሚለው በጠቅላይ ሚኒስትር መለስ ዜናዊና በውጭ ጉዳይ ሚኒስትሩ ሥዩም መስፍን በደህንነት ጉዳይ ኃላፊው ክንፈ ገ/መድህን የሚመራ የሕወሓት አመራር ነው። አቋማችንና ፖሊሲአችንን እንከልስ ባዮች ናቸው ይባላል። ሪፎርሚስት ተብለዋል በሰሞኑ ቋንቋ።</p>

<p>ከሕወሓት ማዕከላዊ ኮሚቴ አባላት መካከል ይህ የማይዋጥላቸው የላይኞቹ ናቸው። ሞተንና ታግለን ወጥተን ወርደን የትግራይን ህዝብ ልጆች መስዋዕት አድርገን ያመጣነውን ለውጥ አሳልፈን አንሰጥም። በያዝነው ቀጥለን ፖሊሲያችንን እናስፈጽስም የሚሉ ይመስላል ይኸው ቡድን ባወጣው መግለጫ «እኛ ዴሞክራሲ ብለን የታገልነው ለቡርዥው ዴሞክራሲ አይደለም። ትግላችንና የያዘነው ዓላማ የዴሞክራሲ ጐደና አርሶ አደሩን የላብ አደሩን ጥቅም የሚያስጠብቅ ሥርዓት ለመገንባት ሲሆን እነዚህ ወገኖች እንድንቀበለው ለማስገደድ እየሞከሩ ያሉት የቡርዥውን ዴሞክራሲ ነው» የሚል ኃይለ ቃል ይገኝበታል። ይህ መግለጫ እንደሚባውለ ከእነዚህ 12 ሰዎች ወጥጦ ከሆነ አገራዊና ዓለም አቀፋዊ ሁኔታ በቅጡ መገምገም አቅቷቸዋል ብሎ መደምደም ይቻላል። ይህ አቋም የማሌሊት (የማርክሳዊ ሌኒናዊ ሊግ ትግራይ) አቋም የተንጸባረቀበት ይመስላል።</p>

<p>ሙስና ሌላው የልዩነት ነጥብ ሆኗል። የእነዚህ የ12 ሰዎች ቡድን «ከዴሞክራሲያዊነት ይልቅ አምባገነንነትና የራስ ጥቅም ማካባት ጐልቶ እየታዬ የመጣ ነው። በሙስና መዘፈቅ በሥነ ምግባር ብልሹ መሆን በዘመድ አዝማድ ጥቅም ማግኘትና በሥልጣን ያለአግባብ መበልፀግ ጐልቶ የመጣ ስለሆአን ይህ እንዲጣራ ሃሳባችንን እያቀረብን ሲሆን ይህንንም የምናደርገው ለድርጅታችን ህልውና ጠቀሜታ አለው በሚል እምነት ነው» ብሏል።</p>

<p>ውስጥ አዋቂ ምንጮች እንደሚሉት ለሙስና ምክንያት የሆነው በተለይ የግዙፍ የኢኮኖሚ ተቋሞችና የመከላከያው አመራር ከሚገባው በላይ ተማክሎ በጥቂት ሰዎች እጅ መውደቁ ነው። በፕራይቬታይዜሽን ኤጀንሲ, በሕወሓት የኢኮኖሚ ድርጅቶች የመካላከያ ፕሮከርመንት እንደምሳሌ ይጠቀሳሉ። በአጠቃላይ በአገሪቱና በእነዚህ አካባቢዎችም ዴሞክራሲና ግልጽነት አለመኖሩ የአገሪቱን ኢኮኖሚ በእጅጉ እየጎዳው ይገኛል።</p>

<p>«ኤፈርትን» ስዬ አብርሃ ፕራይቬታይሼሽንን የስዬ አብርሃ ወንድም አሰፋ አብርሃ የሚመሩት መሆናቸው ሲታይ በሙስና ማን ማንን እየከሰሰ ነው? የሚል ጥያቄ ማስነሳቱ የማይቀር ነው። የመሰረታዊ ብረታ ብረት ኤጀንሲ ዋና ሥራ አስኪያጅ የነበሩትና የአቶ አሰፋ አብርሃ ሚስት ወንድም የሆኑት አቶ ፍጡር ዘዓብ አስግዶም ወደካናዳ ሄደው በዚያው መቀረት ሙስናው የት አካባቢ ተንሰራፍቶ እንደቆዬ አመልካች ነው የሚሉ አልታጡም።</p>

<p>በመንግሥት የልማት ድርጅቶች አሻሻጥ ግልጽነት የመታጣት ጉዳይ በሕዝብ ተወካዮች ም/ቤት አወዛጋቢ እንደነበርና በተለይ ጣይቱ ሆቴል ለሞኒተር ጋዜጣ ባለቤትና የአቶ አሰፋ አብርሃ ሌላው የሚስት ወንድም ለሆኑት ለአቶ ፍፁም ዘዓብ አስገዶም የተሸጠበት ዋጋ ጥያቄ ውስጥ እንደሆነም ለማወቅ ተችሏል። ከማዕከላዊው ኮሚቴው አባላት መካከል የታገሉለትን ዓላማ ረስተው በሙስና የተዘፈቁ በብዛት መኖራቸው ገና ብዙ የሚመዘዝ ክር እንዳለ ይጠቁማል ባዮች ጥቂት አይደሉም።</p>

<p>በአጠቃላይ ችግሩ የኢትዮ ኤርትራ ጦርነት ምክንያትና ውጤትም ይሁን ሉዓላዊነት ዴሞክራሲውም ይሁን ሙስና የሕወሓት መከፋፈል «በእሳት ላይ ቤንዚን መጨምር ሆኖ» ቀድሞውንም በተቃውሞ ሲንገጫገጭ የነበረውን አገራዊ ፖለቲካ እየናጠው ነው።</p>

<p>እንደብዙዎቹ የፖለቲካ ታዛቢዎች ዛሬ በየድርጅቶቹ ያለው ችግር ውይይት ተደጐበት እልባት ሊያገኝ ይገባ የነበረው ከግንቦቱ ምርጫ በፊት ነበር። ይህ ሳይደረግ በመቅረቡ ዛሬ በየትኛውም ደረጃ ግምገማ ተደርጐ ከሥልጣን ለማግለል ቢሞክር ዛሬ ከመንግሥትና ከፓርቲ ሥልጣን ታግደዋል የተባሉት «በሕዝብ ተመርጠዋል» ተብሎ በሕዝብ ተወካዮች ምክር ቤትና በክልል ምክር ቤቶች የያዙት ወንበር ምን ይሆናል? የሚል ጥያቄ ያስነሳል።</p>

<p>ይህም ብቻ አይደለም። የኢህአዴግንም ጉባዔ ጠርቶ የመንግሥት ሥልጣንን ለማጠናከር ዛሬ በየድርጅቶቹ ያለው ልዩነትና ችግር የሚያስችል አይመስልም። በሕወሓት ውስጥ የተፈጤረው ችግርና የመስመር ልዩነት በአባል ድርጅቶቹና በአባላቱም ውስጥ መከሰቱ የማይቀር ነው። ያለመፍትሔ ችግሩን እያንከባለሉ መቀጠል ደግሞ አይቻልም። ይህ ደግሞ መንግሥታዊ መዘውሩን ለሚመሩት ጠቅላይ ሚኒስትር መለስ ዜናዊ ታላቅ ፈተና ሆኖ ተደቅኗል።</p>

<p>ያም ሆነ ይህ ከእንግዲህ ሥልጣንና የኃይል አሰላለፍ በቀድሞ መልካቸው የሚቀጥሉ አይሆኑም። ውስጣዊና ውጫዊ የፖለቲካ ልዩነቶች መፈታት አለባቸው። የዚህ መፍቻ ቁልፍ ደግሞ የምዕራባውያኑን ልብ የሚያለሰልስ ተቃዋሚ የፖለቲካ ኃይሎችን በችግሮች አፈታት ውስጥ የሚያካትት ዛሬ እየተንገጫገጨ ያለውን መንግሥታዊ መዘውር የሚጠግንና የሚያጠናክር ሕዝቡን ለልማት የሚያነሳሳ መሆን አለበት። ካለን ግምገማ ነገሮች ሁሉ ባሉበት እንዲቀጥሉ የሚፈልግ ካለ አውሎ ነፋስ ሲነሳ ከአደጋ ራሷን ለመከላከል አንገቷን አሸዋ ውስጥ የቀበረችውን ሰጐን ዓይነት መሆኑ ነው። በነገራችን ላይ የሕዝቡ የሉዓላዊነት መግለጫ ነው የሚባለው የሕዝብ ተወካዮች ምክር ቤት በዚህ ወሳኝ ወቅት ምን እያደረገ ነው?</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 13 ቀን 1993 ዓ.ም</a></p>

</body>
</html>
