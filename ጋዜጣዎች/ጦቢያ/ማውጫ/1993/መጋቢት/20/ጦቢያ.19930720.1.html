<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለትግራይ ሕዝብ ጥሪ ቀረበ- የድርጅቱ መፈረካከስ አትላንቲክን ተሻግሮ ቡጢ አሰናዘረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለትግራይ ሕዝብ ጥሪ ቀረበ- የድርጅቱ መፈረካከስ አትላንቲክን ተሻግሮ ቡጢ አሰናዘረ</h1>


<p>የሕወሓት አመራር ፖለቲካዊ፣ ህጋዊና ሞራላዊ ብቃቱ የተሟጠጠ መሆኑን በመገንዘብ የትግራይ ሕዝብ ትልቁ አካሉ ከሆነው ለመገንባት ተባብሮ እንዲነሳ የትግራይ ዴሞክራሲያዊ ትብብር (ትዴት) ጥሪ አቀረበ።</p>

<p>ድርጅቱ የአገራችንን ወቅታዊ ሁኔታ በተመለከተ ባለፈው መጋቢት 14 ቀን 193 «ኢትዮጵያ በፈተና ላይ የመጨረሻው ይሆን?» በሚል ርዕስና «የአምባገነኖች ቀብር ተቃርቧል! የኢትዮጵያ ሕዝብ ትንሳኤ ደርሷል!» በሚሉ መፈክሮች አጅቦ ባወጣው መግለጫ «እነአቶ አባይ ፀሀዬ ያወጡት ጹሑፍ ሉዓላዊነቱን በማንሳቱ በርግጥ አርበኛዊ ቃና አለው፤ ህዝባችንና ሃገራችን በሻዕቢያ ቦምቦች ተደብደበዋልና። የኢትዮጵያን ሕዝብ የሚጠይቀውን የሉዓላዊነት ጥያቄ ፍጹም አያሟላም። መቼ ሕዝቡ ተከብሮ ተጠየቀና» ብሎአል።</p>

<p>ከዚህ በማያያዝም «ብርሌ ከነቃ አይሆንም ዕቃ ነውና በዴሞክራሲያዊ ተሳትፎ ሳይሆን በአምባገነናዊ ተዋረድ፣ በግልፅ ውይይት ሳይሆን በተድበሰበሰ ብልጣብልጥነት፣ በህግ የበላይነት ሳይሆን ራስን ከህግ በላይ በማስቀመጥ፣ በህገ መንግሥት ሳይሆን በህገ ቡድን፣ ሲሰራ የነበረው የሕወሓት/ማሌሊት አመራር ላያንሰራራ ተበጣጥሷል። ወደነበረበት ተመልሶ መምጣችም አይችልም። መመለሻውን የግልጽና የዴሞክራሲያዊ ውይይት መንገድ አላበጀማ! ህግን፣ ዴሞክራሲን፣ መልካም ስነ ምግባርን፣ ወዘተ የሚያጠናክሩ ህብረተሰባዊ ተቋማት እንዳይኖሩ አንቀው ይዘው ኑረዋላ! ምን ይዞ ጉዞ ይባል የል?! ተንሳፍፎ የነበረው አመራር ይባስ ብሎ ከሁለት ተሰንጥቆ እዛም እዛም ተንጠላጥሎ ለመሰንበት እየተንምቦረጨቀ ነው» በማለት ህወሓት ከእንግዲህ እንደድርጅትና በህወሓትነቱ እያበቃለት መሆኑን አመላክቷል።</p>

<p>ቀጥሎም «በአሁኑ ሰዓት ለሁለት የተሰነጠቀውን አመራር ለማስታረቅ ሽማግሌዎች ሽርጉድ እያሉ መሆናቸውን እንሰማለን። ሸምጋዮቹ ያልገባቸው ነገር ያለ ይመስለናል። የገባቸው ከሆነም በግብረ አበርነት የሚያስጠይቅ ይሆናል። ይኸውም የጥሉ ሥር መሰረት ምንነት ነው። በቅድሚያ አመራሩና የሕግ የበላይነት አመራሩና ሰብዓዊ መብት ማክበር የተጣሉ ስለሆኑ ማስታረቁን በዚህ መጀመር ነበረባቸው። ይህ ቢሆን ኖሮ የፈለገው የልዩነት ነጥብ ቢነሳ በውይይት ሥነ ሥርዓትና በአሰራር ደንብ እየተፈታ መዝለቅ ይቻል ነበር። ይህ ባለመሆኑ የፈለገው ያህል ሽማግሌ ቢሰበሰብ የነቃውን ብርሌም ለመጠገን ቢሞክር ቀድሞውንም እላይ ከተጠቀሰው ከዴሞክራሲያዊ አሰራር የሕግ የበላይነትና የሰብዓዊ መብት መከበር ጋር ዕርቅ ስላልተደረገ ጥገናው ሊጸና ፍፁም አይችልም። ለጊዜው የተጠገነ ቢመስል እንኳ እፍ በተባለበት ቁጥር አንድ ባንድ ይረግፋል። ጋሪውን ያስቀደሙት ሸምጋዮች ፈረሱ ነው የሚቀድመው እንላቸዋለን» የሚለው «ዴሞክራሲያዊ ምትሕባበር ትግራይ» «አመራሩን ከሁለት የሰነጠቀው ናዳ ርዕዮተ ዓለማዊ (አይዲኦሎጂያዊ)፣ ፖለቲካዊ፣ ሉዓላዊነታዊ፣ ዴሞክራሲያዊ፣ ሥነምግባራዊና፣ የውጭ እጅ ይዘት ያለው ልዩነት መሆኑን ከጹሑፉ መገንዘብ ይቻላል» ብሏል።</p>

<p>«እነዚህ በዝርዝር የተገለጹት ልዩነቶች የሁለት የተለያዩ ፓርቲዎች መፈጤርን የሚያንጸባርቁ ወይም የሚጠይቁ መሰረታዊ አቋሞች ናቸው። ሁለት ድርጅት መሆን የግድ ቢልም በትግራይ ውስጥ ከህወሓት/ማሌሊት ውጭ የሌላ ድርጅት ህልውና ስለማይፈቀድ አንዱ ሌላውን ካልዋጠ በስተቀር አብረው ሊኖሩ አይችሉም። ስለዚህ እርቀ ሃሳቡ እንደመፍትሄ ሊሰራ አይችልም። ሽማግሌዎቹ ይህንን ችግር ቀደም ብለው ያላሰቡበት አሁንም የማይታቸው ይመስለናል» የሚል ምክንያት በመስጠት ሁለቱን ቡድኖች ለማስታረቅ እየሞክሩ ናቸው የተባሉትን የትግራይ ምሁራንና ሽማግሌዎች ሙከራ አጣጥሏል።</p>

<p>በመቀጠልም «አንዳንድ የህዝቡ ሳይሆን የህወሓት/ማሌሊት ወገኖች ከተለያዩ ምክንያቶች በመነሳት የአመራሩ መከፋፈል በዴሞክራሲያዊ ውይይትና በህገ ደንባቸው መሰረት እንዲፈታ እየጠየቁ ናቸው። አመራሩ ዴሞክራሲያዊና ህገደምባዊ አሰራር የሚከተል ቢሆን ኖሮማ እዚህ የመከፋፈል ደረጃም ባልደረሰ ነበር። የትግራይ ህዝብ አማራጭ ተቃዋሚ ድርጅትም ይሁን ነጻ ጋዜጣ ባልተነፈገ ነበር። የኢትዮጵያ ሕዝብ በአጠቃላይ የሚተማመንበት ሥርዓት መገንባት በቻለ ነበር። ቅራኔውን ለማስታረቅ በመሞከር የዚህን ቡድን አምባገነናዊ ተፈጥሮ ለመሸፋፈን የሚሞክር ሁሉ ፍትሐዊ ሥርዓት እንዳንሸጋገር የሚያደናቅፍ በህዝቡና በሃገሪቱ ላይ በደል እየፈጸመ መሆኑን መረዳት አለበት። የፈለገው ምድራዊ ጥገና ቢደረግም ቡድኑ እስካሁን ባሳየው ባህርያትና አሁን ባለው ደረጃ አመራር ሊሰጥ አይችልም አበቃ» ብሏል።</p>

<p>በመጨረሻም ለተቃዋሚ የፖለቲካ ድርጅቶች «በእርግጥ ሃገራችን ከባድ ፈተና ላይ ወድቃለች አደገኛ ፈተና! አፋጣኝ መልስ የሚጠይቅ ፈተና! በበኩላችን ከህብረት ወደውህደት በሚል መልዕክት የመፍትሔ ሃሳብ ሰንዝረናል። የበለጠ መፍትሔ ከቀረበም ተቀብለን በጋራ ትግል ለጋራ እድገትና ብልጽግና ለዘላቂ ሰላምና አንድነት እንዲሁም ለዴሞክራሲያዊ ሥርዓት ግንባታ ቆርጠን ተነስተናል። ስለዚህ በታኝና አውዳሚ ክስተቶች ሳይቀድሙን መርሆአዊ ስብስብ ፈጥረን ህዝብንና ሃገርን እናድን እንላለን» በማለት ጥሪ አቅርቧል።</p>

<p>አቶ የሱፍ ያሲን የተባሉ የፖለቲካ ተንታኝ ሰሞኑን በቀስተ ዳመና ሬዲዮ በሰጡት ቃለ መጠይቅ «የትግራይ ህዝብና የትግራይ ተወላጆች በሕወሓት/ ማሌሊት ቡድን «ከእኛ ውጭ ምንም ሕይወት የላችሁም» እየተባሉ የህወሓት ምርኮኛ የነበሩ ቢሆንም አሁን በተፈጠረው ሁኔታ ተጠቅመው ትግላቸውን ከሌላው የኢትዮጵያ ሕዝብ ጋር ማስተባበር አለባቸው» ብለዋል።</p>

<p>ታዋቂው ኢትዮጵያዊ ምሁር ፕሮፌሰር መስፍን ወ/ማርያም «ዛሬ ከትግራይ ሕዝብ መካከል በተፈለፈሉት ሰዎች መካከል የተፈጠረው ቅራኔ ለእነዚህ አዲስ ሰዎች ብቻ ሳይሆን ለኢትዮጵያ ሕዝብ በአጠቅላይ ለትግራይ ደግሞ በተለይ የሚያሳስብ ሆኗል» ብለዋል።</p>

<p><span class="underline">የትግራይ ሕዝብ በምን ሁኔታ ላይ ነው?</span></p>

<p>በአምባሳደር ብርሃኔ ገ/ክርስቶስ የሚመራው ቡድን ሁኔታውን በውጭ ለሚኖሩ የህወሓት አባላትና የትግራይ ተወላጆች ለማስረዳት ወደአሜሪካ ያቀና ሲሆን ባለፈው ቅዳሜ የትግራይ ተወላጆችን በሐርቫርድ ዩኒቨርስቲ አዳራሽ ሰብስቦ በአሁኑ ወቅት በህወሓት አመራር አባላት መካከል ስለተፈጠረው ትርምስ ይልቁንም እራሳቸውም ስለሚገኙበት የአቶ መለስ ቡድን ትክክለኝናእት ለመግለጽ ሲሞክሩ የእርስ በርስ ግጭት መድረሱንና ስብሰባው መበተኑን ከስፍራው የደረሰን ዘገባ ያስረዳል።</p>

<p>እነዚህ የትግራይ ተወላጆች በሐርቫርድ ዩኒቨርስቲ አዳራሽ ውስጥ እርስ በርስ ከተበጣበጡ በኋላ ወደአክሱም ሬስቶራንት አምርተው በዚያም አካባቢውን ሰላም ሲነሱ ማምሸታቸውን የደረሰን ዜና ያስረዳል።</p>

<p>በትግራይ የሚኖረው ሕዝብ እንደተለመደው ዕለታዊ ሥራውን እያከናወነ ቢሆንም በሁለቱ ጐራ የመከፋፈል ስሜት እንደሚታይበት የአካባቢው ገምጋሚዎች ይናገራሉ። ከትግራይ ውጭ በአዲስ አበባና በሌሎች ከተሞች የሚኖሩ የትግራይ ተወላጆች መደናገጥና የዝምታ ድባብ ይታይባቸዋል። ክስተቱ ለትግራይ ሕዝብ የዴሞክራሲ ብርሃን ይፈነጥቃል የሚሉም አሉ። ትግራይ ለአማራጭ ሃሳብና ለነፃው ፕሬስ ዝግ ሆኖ መቆየቷ ይታወቃል።</p>

<p><span class="underline">የአገር ውስጥ ተቃዋሚ የፖለቲካ ድርጅቶች ብሔራዊ ዕርቅና መሰረታዊ ለውጥ ጠየቁ</span></p>

<p>የኢትዮጵያ ዴሞክራሲያዊ ህብረት ፓርቲ (ኢዲዩ)፣ የመላው ዐማራ ሕዝብ ድርጅት (መዐሕድ) የብሔራዊ ዴሞክራሲያዊ ህብረት (ብዴህ)፣ የኦርሞ ዕርቅን አለመቀበልና የሕዝብን መብት አለማክበር ያስከተለው ክስረት» በሚል ርዕስ ትናንት መጋቢት 19 ቀን 1993 ባወጡት መግለጫ «የኢትዮጵያ ሕዝብ ትናትናም ሆነ ዛሬ ለአገሩ ክብርና ለዘመናት አብሮ የነበረ ፅኑና ክብረት የጠነከረ አንድነቱ በተለይ በጐሰኝነትና በዘረኝነት የተመሰረተ ዓላማ ባነገቡ የገዥው ፓርቲ ድርጅቶች ጠባብ አዙሪት ውስጥ የሚወሰን አይሆንም» ብሏል።</p>

<p>በማያያዝም «የእኛ የተቃዋሚዎች ዓላማ አገራችን በሰላማዊና፣ ዴሞክራሲያዊ ሂደት በሕዝቡ የተረጋጋና የሰከነ አስተሳሰብ ወደተሻለ ምዕራፍ ለማሸጋገርና ከየአቅጣጫው የሚታየው ውስብስብ ችግሮች ዘላቂ መፍትሔ ለማስገኘት ባደረግናቸው ትግሎች ሰሚ ባናገኝም የእኛ ሥጋት ቀደም ሲል ከምንላቸው ውጭ የተፈጠረ አዲስ ክስተት የለም የሚል የፀና እምነት አለን» ብለዋል።</p>

<p><span class="underline">12ቱ የሚሉትን ለምን ከራሳቸው አንሰማም?</span></p>

<p>ሰሞኑን ጠቅላይ ሚኒስትር መለስ ዜናዊና የኢህአዴግ አባል ድርጅቶች ስለተፈጠረው ቀውስ በመንግሥታዊ መገናኛ ብዙሃን መግለጫ ሰጥተዋል። በ12ቱ አፈንጋጮች ላይ ውግዘት አውርደዋል። ባለፈው ማክሰኞ ምሽት ደግሞ የአፋር፣ የሶማሌ፣ የጋምቤላ፣ የቤንሻንጉል ጉሙዝ ፕሬዝዳንቶች አቋም ነው የተባለ አጭር የአቋም መግለጫ በትራንስፖርትና መገናኛ ሚኒስትሩ በአምባሳደር ድሪር መሐመድ ተነቧል። ፕሬዝዳንቶቹ ግን የድንጋጤና የደነዘዘ ፊት ታይቶባቸዋል።</p>

<p>ክስተቱ ይፋ ከወጣበት ከመጋቢት የመጀመሪያ ሳምንት ጀምሮ የሚታተሙት የኢህአዴግና የተባባሪ ድርጅቶች እትሞች ከጉዳዩ ሽሽት የያዙ ይመስላል። ሌላው ቀርቶ የኢህአዴግ ልሳን ነው የሚባለው «አብዮታዊ ዴሞክራሲ» ብዙም ያለው የለም። የህወሓት ነው የሚባለው «ራዲዮ ፋና» እና መግንሥታዊ መገናኛ ብዙሃን ቤተ መንግሥት ካለው አሸናፊ ወገን የሚሰጠውን መግለጫ ከማስተጋባት ውጭ የሚሉት ጠፍቷቸዋል። በህወሓት የተደራጀው «ዋልታ ኢንፎርሜሽን ማዕከልም» ዜና መስራቱን ያቆመ ይመስላል። «እፎይታ» ጋዜጣም በወቅቱ ፖለቲካ እረፍት የወሰደ ይመስላል።</p>

<p>ታዛቢዎች እንደሚሉት ወትሮውንም ከአንድ የህወሓት ማዕከል የሚፈስ ፕሮፓጋንዳና መረጃ ሲያስተጋቡ የኖሩት የፖርቲና የመንግሥት መገናኛ ብዙሃን በሚያሽከረክሯቸው ካድሬዎች መካከል በተፈጠረ መደናገጥ የሚሄዱበት አቅጣጫ ጠፍቷቸዋል።</p>

<p>ሰሞኑን ጠቅላይ ሚኒስትር መለስና ተከታዮቻቸው የሰጡን መግለጫ ያዳመጡ ወገኖች «12ቱ ምን እንደሚሉ ለምን ከራሳቸው አንሰማም?» የሚል ጥያቄ እያነሱ ነው። እነዚህ ወገኖች «በህወሓት መካከል በተፈጠረው ልዩነት በደርግ ጊዜ እንደታየው ቤተመንግሥት ግጭትና መጠፋፋት አለመከሰቱ አንድ የሰላማዊና የዴሞክራሲያዊ ባህል ቡቃያ እየተተከለ መሆኑን አመልካች ቢሆንም የራስን እያስተጋቡ ተቃራኒ ሃሳብ አለማስተናገድ ግን ኢ-ዴሞክራሲያዊ አካሄድ ነው» ይላሉ። «ከእንግዲህ ሀሳቦች እየተንሸራሸሩ ፍርድ መስጠቱንና የሚበጀውን መምረጡን ለሕዝቡ መተው ለሰላማችን ይበጃል» ነው የሚሉት።</p>

<p>አፈንጋጭ ተብለው ከተወነጀሉት 12ቱ ሰዎች በስማቸው ከሚወቱ አንዳንድ መግለጫዎች በቀር ሀሳባቸውን ለሕዝብ የሚገልጡበት መድረክ አላገኙም «ቢሮአቸው ታሽጓል፣ ታስረዋል፣ እንስቃሴያቸው ተገትቷል፣ ተሰደዋል፣ ንብረት አስረክቡ ተብለዋል» ከሚል ወሬ በቀር ያሉበት ሁኔታም አይታወቅም። «የበከተ» ሀሳባቸውን ለሕወሓት ጉባኤ ሊያቀርቡ እንደሚፈቀድላቸው የጠቅላይ ሚኒስትር መለስ ዜናዊ መግለጫ አመልካች ቢሆንም በቀጣዮቹ ጊዜ አንዳንዶቹ በሙስና ለፍርድ እንደሚቀርቡ አንዳንድ ጠቋሚ ምልክቶች በመታየት ላይ ናቸው።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 20 ቀን 1993</a></p>

</body>
</html>	
