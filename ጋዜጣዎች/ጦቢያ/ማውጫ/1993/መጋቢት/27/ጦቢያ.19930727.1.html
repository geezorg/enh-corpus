<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጐሣ ፌዴራሊዝም ሊያበቃለት ይሆን?- ግምገማዊ ሪፖርት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጐሣ ፌዴራሊዝም ሊያበቃለት ይሆን?- ግምገማዊ ሪፖርት</h1>


<p>ለሕዝብ ይፋ ከወጣ አንደኛ ወሩን ሊይዝ ጥቂት ቀናት ብቻ የቀሩት የሕወሓት ቀውስና መሰነጣጠቅ በአገራችን ፖለቲካዊ ሂደት ላይ የሚኖሩትን አንድምታዎች የትግራይ ተወላጆችና ቀሪው የኢትዮጵያ ሕዝብ በንቃት እየተከታተሉትና እንደየፍላጐታቸውም እየተረጐሙት ሲሆን መከላከያ ሠራዊቱም እስካሁን ባለው ሁኔታ በገለልተኝነት እንደቆመ ነው።</p>

<p>ጠቅላይ ሚኒስትር መለስ ዜናዊ ከግንቦቱ ምርጫ ወዲህና አሁን በሕወሃት ውስጥ በተፈጠረው ክስተት ምክንያት እየተንገጫገጨ ያለውን መንግሥታዊ መዘውር ለማጐልበት አንዳንድ ተግባራዊ እርምጃዎች መውሰድ መጀመራቸውን የሚያሳዩ ምልክቶች አሉ።</p>

<p>የጦቢያ ጋዜጣ ዝግጅት ክፍል በዚህ በሦስተኛ ሣምንት ገምጋሚ ሪፖርቱ በመንግሥት አሰራር ሊከተል የሚችለውን ለውጥ፣ የመከላከያ ሠራዊቱን አቋምና ዕይታ፣ የትግራይን ተወላጆችና በአጠቃላይም የሦስት ከተሞችን ሕዝብ አስተያየት አጠናክሯል።</p>

<p>የመንግሥት ሥራና የሕዝብ ጉዳይ</p>

<p>አጠቃላዩ የመንግሥት ሥራ በሙሉ ኃይሉ መንቀሳቀስ አቅቶት መንገጫገጭ የጀመረው ከግንቦቱ ምርጫ ቀደም ብሎ ነበር። እያንዳንዱ ሹመኛ በአንዱ ወይም በሌላው ወገን ከገዥ ፓርቲዎችና ከመሪዎቻቸው ጋር የተያያዘ ስለሆነ በምርጫው ውጤት በሥልጣንና ሹመት እቀጥላለሁ? አልቀጥልም? የሚለው ጥያቄ ልብ አንጠልጥል ሆኖባቸው ቆይቷል። በእንቅርት ላይ ጆሮ ደግፍ ሆነና ሰሞኑን በሕወሓት ውስጥ የተፈጠረው መሰነጣጠቅ ለብዙዎቹ ሹመኞች (በተለይ ለሕወሓትና ለተለጣፊ ድርጅቶች አባላት) ከፍተኛ ሥጋት ፈጥሮ ሰንብቷል።</p>

<p>ቀድሞውንም ፍትሐዊነት በጐደለው መልኩ በፌዴራል መንግሥት መዋቅር የትግራይ ተወላጆች ቁልፍ ቁልፍ ቦታዎች ይዘው ነበርና የሰሞኑን ክስተት በመንግሥት ስራ አካሄድ ላይ መሰናክል ፈጥሯል። በሕዝብ ጉዳይ አፈፃፀም ላይ ተጽዕኖ አሳድሯል። ይህ ከቀጠለ ደግሞ በኢኮኖሚው ላይ በአጭር ጊዜና በቀላሉ የማይጠገን ስብራት ሊያስከትል እንደሚችል ይገመታል።</p>

<p>በመሆኑም ቀዳሚ ማስተካከያ ከሚፈልጉት አካባቢዎች አንዱና ዋነኛው የቢሮክራሲው መዘውር ከማንቀሳቀሱ ጉዳይ ላይ ሳይሆን አይቀርም። የማስተካከያ መንገዱም እንደቀድሞው በጐሣና በፖለቲካ አቋም ሳይሆን በትምህርት ደረጃ፣ በሥራ ልምድና በዕድሜ ማመዛዘኛ እየተወሰደ ችሎታን መሰረት ያደረገ ይሆናል የሚል ግምት በብዙዎች ዘንድ አለ።</p>

<p>ግምታቸው ደግሞ መሰረት የሌለው አይደለም። የፌዴራሉ ሲቪል ሰርቪስ ኮሚሽን በዚህ ዓመት መጀመሪያ አካባቢ ደብረዘይት ላይ ባካሄደው አውደ ጥናት መጀመሪያ ላይ ም/ሚኒስትርና ከዚያ በታች ባሉ የሥራና የኃላፊነት ደረጃዎች የሚደረግ ምደባ በሞያና በችሎታ ላይ እንዲመሰረት ሀሳብ አቅርበዋል።</p>

<p>የዓለም የገንዘብ ድርጅት እና የዓለም ባንክ በጐሣ መስፈርት የሚቀየሱ ፖሊሲዎች እየቆዩ፣ እየዋሉና እያደሩ ግጭቶችን ስለሚጋብዙ ግጭት ባለበት ደግሞ ዕድገትና ልማት የማይታሰብ በመሆኑ የፖሊሲ ለውጥ እንዲደረግ በተደጋጋሚ አሳስበዋል አቶ መለስ የድርጅታቸውንና በአጠቅላይ የአገሪቱን የዕድገት አቅጣጫ በሚመለከት አቅርበውታል የሚባለው ባለ 700 ገጽ ግምገማም ከሚያያቸው ጉዳዮች አንዱ (የመሬት ፖሊሲንና የፖለቲካ ድርጅት ኩባንያዎችን ጨምሮ) ይህንኑ የጐሣ ፖሊሲ ጉዳይ ነው። ከሁሉም አቅጣጫ ግፊቱ ከቀጠለ በአገራችን የሰፈነው የጐሣ ፌዴራሊዝም ሳያበቃለት አይቀርም የሚሉ ጥቂቶች አይደሉም።</p>

<p>የሲቪል ሰርቪሱ ማስተካከያ ይሁን ወይንም የሰሞኑ ክስተት ውጤት በውል ባናውቀውም የአቶ ስዬ አብርሃ ወንድም የሆኑት አቶ አሰፋ አብርሃ በጠቅላይ ሚኒስትር ጽ/በት ከነበራቸው የልማት ድርጅቶች ተቆጣጣሪ ባለሥልጣን ኃላፊነት ትኔስተው በምትካቸው አቶ ጌታቸው ገብሬ ተተክተዋል። አቶ አሰፋ ከፕሬይቬታይዜሽን ኤጀንሲ የቦርድ ሊቀመንበርነታቸውም ተነስተዋል። በምትካቸው የጤና ጥበቃ ሚኒስትር ይሆናሉ የተባሉት ዶ/ር ከበደ ታደሰ የቦርዱ ሊቀመንበር ሆነዋል።</p>

<p>ከጦሩ በኩል ሥጋት አለ?</p>

<p>በሕወሓት መካከል የተፈጠረው ክስተት ከተፈጠረ አንድ ወር ሊሞላው ነው። በዚህ ጊዜ ውስጥ ምንም የተፈጠረ ነገር የለም። ወታደራዊ ግጭቶች ድንገተኛ ክስተቶችን ተከትለው ሊመጡ የሚችሉ መሆናቸውን ስናስብ የመፈጠር እድላቸው እየራቀ ሄዷል ማለት ይቻላል።</p>

<p>በሕወሓት ውስጥ የተፈጠረው ክስተት ድርጅታዊ ነው። መከላከያ ሠራዊቱ ደግሞ የፌዴራሉ መንግሥት አካል ሆኖ ሕገ መንግሥታዊ ኃላፊነቱ በአገርና በሕዝብ በሕገ መንሥቱ የተቋቋመ መንግሥት ላይ ሊመጣ የሚችል አደጋን መከላከል ነው። የኃይል አዛዦች ወታደራዊ ክፍሎቻቸውን ሰብስበው የሰጡት መመሪያም ይኸው ነው።</p>

<p>ጣልቃ ልግባ ቢል እንኳን ለውጭ ወረራ ካልሆነ በቀር በዚህ ጉዳይ ላይ እንደ ቡድን ላያቆሙት የሚችሉ ሁኔታዎች አሉ። ከኢትዮ ኤርትራ ጦርነት ወዲህ የመከላከያ ሠራዊቱ ጥንቅር «ነባር ታጋይ፣ የቀድሞ ጦር፣ ምልምል ወታደር» የሚሉ ኃይሎች አሉበት። በዚህ ላይ የቀድሞ የሕወሓት ታጋዮች በጦሩ ውስጥ ያላቸው ቀደምትነት ቅሬታን ሲፈጥር ቆይቷል። የቀድሞ ታጋዮቹ ተቃውሞ ያነሳሉ እንዳይባል ሰላማዊ ኑሮን ተለማምደዋል። ኑሮ ጥማቸዋለች። ሀብት ማካበት (በኮንትሮባንድ ጭምር)፣ ትዳር መስርቶ ልጅ መውለድ፣ ቤት መገንባት ተይዟል። የመንግሥት ቤት እየተከራዩ ማከራየት ጦፏል፣ እንደብዙዎቹ ትዝብት። ከሁሉም በላይ ግን በጦሩ መካከል የሰላማዊ ለውጥ ስሜት እንዳለ የብዙዎች ግምት ነው። «ከእንግዲህ በአገራችን ለፖለቲካዊ ችግሮቻችን ሰላማዊ፣ ዴሞክራሲያዊና ፍትሐዊ መፍትሄ ይፈለግላቸው። ግጭትና ጦርነት ይወገድ» የሚል ስሜት ሰፍኗል ነው የሚባለው። ስለዚህ ከጦሩ በኩል ሥጋት አለ ለማለት የሚያስችል ሁኔታ አይታይም።</p>

<p>የትግራይ ተወላጆች ስሜት ምንድን ነው?</p>

<p>በትግራይ የሚኖረው ሕዝብ ምናልባት ጉዳዩን ጠበብ አድርጐ ከብሔራዊ ጥቅም አንፃር የሚያይ ከሆነ ምናልባት አጠቃላዩን ሂደት በፍርሃትና በጥርጣሬ ሊመለከተው ይችላል የሚል ግምት አለ። በአሁኑ ጊዜ የሕዝብ ተወካዮች ምክር ቤት አባላት ወደትግራይ ሄደው በጉዳዩ ላይ በመምከር ላይ ናቸው ከሚባል በቀር የሚታወቅ ዝርዝር ነገር የለም።</p>

<p>በአዲስ አበባና በሌሎች ዋና ዋና ከተሞች የሚኖሩትን ስሜት በመጠኑም ቢሆን ማንበብ ይቻላል። በአጠቃላይ ሂደቱን መፍራት፣ መጭውን ጊዜ በሥጋት ማየት፣ ከአጠቃላይ ማህበረሰብ ገለል ብሎ መታየት ይስተዋላል።</p>

<p>«በልጆቻቸው መካከል ዕርቅ እንዲወርድ» የሚሯሯጡ መኖራቸውም እየተነገረ ነው። ከሁለቱ ቡድኖች የልዩነት ነጥቦች አንፃር ነገሩ ሲታይ አንዱ ወገን እስከዛሬ የነበረው የተዛባ ሁኔታ እንዲቀጥል የሚፈልግ፣ ሌላው ወገን ማስተካከያ ካላደረግን ብዙ ርቀት አያስኬደንም የሚል፣ አንዱ ወገን በአቋማችን ፀንተን ሰልፋችንን ከቻይና ጋር እናስተካክል እስከማለት የዘለቀ፣ ሌላው ወገን ደግሞ የምዕራባውያን የለውጥና ማስተካከያ ሀሳብ እንቀበል የሚል ሆኖ እነዚህ ሰዎች ምኑን ከምን እንደሚያስተርፉት ግልጽ አይደለም።</p>

<p>ለማንኛውም የትግራይ ተወላጆች ሥጋት እስከዛሬ ያገኘነውንና ወደፊትም ሊኖረን የሚችለውን ጥቅም አጣን ከሆነ የተሳሳተ ሥጋት ነበረው። የነበረው ሁኔታ ሊቀጥል እንደማይችል ግልጽ ሆኖ ይታያል። ስለዚሁ ጉዳይ አንስተው «ስጋቱ የደህንነት ዋስትና የማጣት ከሆነ ግን ብቸኛው መንገድ ለፍትሐዊና ዴሞክራሲያዊ ሥርዓት ከጠቅላላው ሕዝብ ጋር በጋራ መታገል ነው» ያሉት አንድ የአዲስ አበባ ዩኒቨርስቲ የፖለቲካል ሳይንስ መምህር ናቸው።</p>

<p>ሕዝቡ ምን ይላል?</p>

<p>በሰሞኑ ክስተት ላይ ከአዲስ አበባ ከጅማና ከሐረር የሕዝቡን ስሜት ለማሰባሰብ ሞክረናል። የየአካባቢው ሪፖርተሮቻችን ልዩ ልዩ የሕብረተሰብ ክፍሎችን አነጋግረዋል። (አብዛኛዎቹ ቃለ መጠይቅ ሰጭዎች ስማቸው እንዳይጠቀስ በመፈለጋቸው አስተያየታቸውን ብቻ አስፍረናል።</p>

<p>አዲስ አበባ</p>
<p>አንድ የከፍተኛ 2ኛ ደረጃ መምህር፦ «የሰሞኑ በሕወሓት አባላት መካከል የተከሰተው አለመግባባት ከፍተኛ የመወያያ ርዕስ ሆኖ ሰንብቷል። በግሌ የእነመለስም ይሁን የእነስዬ ጐራ ልዩነትም ሆነ አጓጊነት አይታየኝም። የኢትዮጵያ ሕዝብ ሲያዝንባቸው የቆዩ ናቸው። በርካታ አሳፋሪ አገርን የመናድ ድርጊት ፈፅመዋል። እኛ ከ10 ዓመት እንግልታችን በኋላም የምናስበው እነዚህ ሰዎች አቅል ስላሳጧት ሀገራችን በግድ እንዲለያይ ስለተደረገው ሕዝብና በዳረጐት ስለተሰጠው ወደባችን ነው» ብለዋል።</p>

<p>ተክለሃይማኖት አካባቢ ያገኘናቸው አዛውንት ነጋዴ፦ «ብዙ መንግሥት አይቻለሁ። አሁን አሁን ግን እስከዚህኛው መንግሥት በቆየው እድሜዬ እቆጫለሁ። ባለፈው ልጆቻችንን አስፋልት ላይ ወደቁብን፣ ደማቸው ፈሰሰ፣ ደምመላሽ አጡ፣ ጉልበታችንን አፍስሰን የገነባነው ንብረት ተወረሰ፣ ፍትህ አጣን እያልን ብዙ ባጀን፣ ምን አተረፍን? ሁሉም መና ቀረ። አሁን ደግሞ በአሰቃቂ ሁኔታ ህይወታቸው ላለፈው ቆሜያለሁ፣ ቤት አስመልሳለሁ እያለ አዋዝቶ ጓዳችን የገባው ወያኔ አሀዱ ያለው የተወረሱ ቤቶችን ለትግርያ ሕዝብ በመመለስ ሌላው ኢትዮጵያዊ በሰላማዊ ሰልፍ እንዲከራተት ነበር። ብዙ ነቅሰን የምናወጣቸው የተፈፀሙብን በደሎች አሉ። ይቅር። ጊዜ ምላሽ ይሰጠዋል። ስላሁን የነሱ ትርምስ ብሰማውም አልገረመኝ። አስር ዓመት ሙሉ ልብ ለልብ ተገናኝተናል። እግዚአብሔር ለእኛ ደግ ያምጣልን» ብለዋል።</p>

<p>አንድ የዩኒቨርስቲ ተማሪ፦ «በግሌ ከመጋረጃ ባሻገር የራሳቸው ችግር ያለ ይመስለኛል። አንደውም እኮ አገሪቱን የምመራው እኔ ነኝ ያለው ግዙፉ ፓርቲ በጥንቃቄ ይዞ የቆየውን ምስጢር በጥቂቱ ፈትቶ ያሳየን አሁን ነው። ከልዩነቱ የዜግነት ጥያቄ የሃገር አንድነትና የወደባችን ጉዳይ ዋናው ይመስለኛል። ይህ ጥርጣሬዬ እውነት ከሆነ በዚህ ላይ መከራከሩ አይከፋም» ብሏል።</p>

<p>አንዲት የትግራይ ተወላጅ፦ «ባለፈው እሁድ ስብሰባ ጠርተውን ለረጅም ሰዓት ተወያየተናል። የሕወሓት አባላት አድርገውት የነበረውን ስብሰባም በቪዲዮ ተቀርፆ ተመልክተናል። ከተሰብሳቢው እነስዬ መድረክ ረግጠው መውጣት አልነበረባቸውም። ሕወሓት እንዲህ አላሳደገችንም ያሉ ነበሩ። በአንፃሩ ደግሞ እስካሁን በጉዳዩ ላይ ያገኘነው መረጃ ለአንድ ወገን ያጋደለ ስለሆነ ሕዝብ ፊት ቀርበው ተበደልን የሚሉትን ካልተናገሩ ዲሞክራሲ እንደተጨፈለቀ መታወቅ አለበት ያሉ አሉ። እኔም ከመጨረሻዎቹ ወገን ነኝ። ሕዝብ ፊት ቀርበው ካልተናገሩ እንዲህ ነው ለማለት ይገድደኛል። ሕወሓት ደግሞ ይህንን ካላደረገ ችግሩ ያለው አሁን መድረክ የያዙት ጋር እንደሆነ አድርጌ ነው የማየው» ብለዋል።</p>

<p>ጂማ</p>

<p>ሪፖርተራችን በዞኑ የተለያዩ አካባቢዎች ተዘዋውሮ ያነጋገራቸው ሰዎች «በሕወሓት አባላት መካከል የመለያየት ሁኔታ ቢከሰትም በኢትዮጵያ ሕዝብ መካከል ጠብ የሚያስከትል ነገር እንደሌለ ተናግረዋል። ቀደም ሲል የሻዕቢያና የወያኔ ፍቅር ባከተመበት ወቅት ሁለቱም እየተቆጣጠሩት ባለው መገናኛ ብዙሃን ያወጡትን ምስጢር ሰምተናል። የተከተለውን ጦርነትም አይተናል። አሁን ደግሞ ሁኔታው ወደህወሓት ውስጥ ገቦት እንዲህ ለብጥብጥ የዳረጋቸው የሥልጣን ሽኩቻ ሊሆን ይችላል። የተገነጠሉት አባላት ባሰራጩት መግለጫ እንደጠቆሙት በሃገራዊ አንድነት ላይ መልካም አቋም ያላቸው ቢመስሉም የሚመሩበት ርዕዮተ ዓለም ደግሞ ለኢትዮጵያ ሕዝብ የማይበጅ በመሆኑ ሁሉም ነገር ከድጡ ወደማጡ ዓይነት ነው» ብለዋል።</p>

<p>ሐረር</p>
<p>የመንግሥት ሠራተኛ፦ «አሁን በሕወሓት አባላት መካከል ተከሰተ የሚባለውን ነገር ለመገምገም ጊዜው ገና ይመስለኛል። አቋም ለመውሰድም ሆነ ይኼኛው ከዚያኛው ይሻላል ብሎ ለማለት ሁኔታው ሲለይ አስተያየት መስጠቱን እመርጣለሁ። አሁን ከተለያየ አቅጣጫ የሚሰማው ውዥንብር ካልሆነ በስተቀር ልጨብጠው የምችለው የጠራ አቋም አላየሁበትም»</p>


<p>የሐረር 2ኛ ደረጃ መምህር፦ «እኔ በመጀመሪያ የአንጃዎቹ ጥያቄ የኢትዮጵያን መሠረታዊ ችግር፣ የባሕር በር ባለቤትነትን የሚጠይቅ፣ በሌሎች አካባቢዎች የሚፈፀመውን በደልና የሰብዓዊ መብት ረገጣ የሚያነሳ መስሎኝ ነበር። ነገር ግን አወጡት የተባለውንና የተበተነውን ወረቀት ከነፃ ጋዜጦች ካነበብኩ በኋላ ያየሁት ጉዳይ «ቂጥኝ ጊዜውን ጠብቆ በ50 ቀኑ በአካል ላይ ተገልብጦ ይወጣል» የሚለውን ተረት አስታውሶኛል። እነዚህም እንዲፈፀምላቸው የፈለጉት ሁኔታ በፈቀዱት ጊዜ ተግባራዊ ሊሆን ባለመቻሉ የወሰዱት አቋም አድርጌ ነው የተገነዝብሁት።</p>

<p>«እድሜ ለነፃ ፕሬሶች የእነሱን ጠባብና ጊዜው ያለፈበት የሶሻሊዝም ናፋቂነት ሁኔታ ቀድመው በማሳወቃቸው ተዳፍኖ የነበረውን እውነታ ለመረዳት ችለናል። አንጃዎቹ መንግሥት ከፍተኛዎቹን ኢንዱስትሪዎች ይቆጣጠር፣ መሬት በመንግሥት እጅ እንዳለ ይቆይ ብለዋል ተብሏል። ለመሆኑ በአሁኑ ጊዜ በአገራችን ትላልቆቹን ኢንዱስትሪዎችና የማምረቻ ተቋማት በበላይነት ይዞ የሚገኘው ማን እንደሆነ አጥተውት ነው? ወይም ሕዝቡ አያውቅም ብለው አስብው ነው?</p>

<p>«ያም ሆነ ይህ ሁለቱም ወገኖች የሚያራምዱት አቋም በግልጽ መድረክ ስላልወጣ ሁኔታውን በጥሞና መከታተሉ ይመረጣል» ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 27 ቀን 1993</a></p>

</body>
</html>	
