<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕዝብ ተወካዮች ም/ቤት የቀይ ባህር ድንበራችንን ለማስመለስ ግዴታውን እንዲወጣ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሕዝብ ተወካዮች ም/ቤት የቀይ ባህር ድንበራችንን ለማስመለስ ግዴታውን እንዲወጣ ተጠየቀ</h2>


<p>ጣሊያን ራሱ ያፈረሰውን ውል በሥልጣን ላይ ያለው መንግሥት እንደ ሕጋዊ ማስረጃ መጥቀሱን ትቶ በታሪክና በሕግ የአገሪቱ የሆነውን የአሰብ ራስ ገዝ የቀይ ባሕራችንን ከሻዕቢያ ጋር በሚደረገው ድርድር ለማስመለስ ጥረት ማድረግ እንደሚኖርበት በአቶ በላይ ዓይ የሚመራው የቀይ ባህር ድንበር አስጠባቂ ጊዜያዊ ኮሚቴ ጥሪ ያቀረበ ሲሆን ኢትዮጵያና ኤርትራ በጦርነት ላለመፈላለግ ከስምምነት መድረሳቸውና ውሉም ሰሞኑን በመሪዎች ደረጃ እንደሚፈረም ታውቋል።</p>

<p>ኮሚቴው የቀይ ባሕር በራችንን የማስከበር ታሪካዊና ሕጋዊ ግዴታ እንዳለባቸው በማስገንዘብ በአድራሻ ለኢትዮጵያ ፌዴራላዊ ሪፐብሊክ የሕዝብ ተወካዮች ም/ቤት በግልባጭ ለጠቅላይ ሚኒስትር መለስ ዜናዊ ጥቅምት 19 ቀን 1993 ከዋሽንግተን ዲሲ በፋክስ በላከው ግልጽ ደብዳቤ የም/ቤቱ አባላት ይህን እውነታ በዝምታ ቢያልፉ አሁን መብቱን የተገፈፈው የኢትዮጵያ ሕዝብ ነገ እንደሚጠይቃቸው አስታውቋል።</p>

<p>ኮሚቴው በዚሁ ደብዳቤው «እኛ በተለያዩ ምክንያቶች ከምንወዳት አገራችን ውስጥ የምንኖር ኢትዮጵያውያን በአሁኑ ወቅት በሥልጣን ላይ ያለው መንግሥት የኢትዮጵያን ጥቅም በሚጻረር መንገድ የባህር በራችንን ያለምንም ማንገራገር ለሻዕቢያ አሳልፎ እንደሚሰጥ በማስታወቁ ውሳኔውን ለመቃወም ይህንን ደብዳቤ መጻፍ አስፈላጊ ሆኗል። ይልቁንም ይህ ውሳኔ ይፋ የሆነው በሻዕቢያ መንግሥት ተንኳሽነት በተካሄደውና የኢትዮጵያን ሕዝብ ከፍተኛ መስዋዕትነትበከፈለበት ጦርነት ማግስት የኢትዮጵያን ህዝብ ጥቅም በበለጠ ለማስጠበቅ እንደመጣር የዘለቄታ ጥቅሙንና ሕጋዊ መብቱን አሳልፎ ለመስጠት የተደረገው ጥድፊያ አሳዛኝና መወገዝ ያለበት ተግባር ነው።»</p>

<p>«የኢትዮጵያ ሕዝብ በዜግነት መብቱ ድምጽ የመስጠት ቀርቶ ሐሳቡን የመግለጽ መብት እንኳን ተከልክሎ በተለይ የኤርትራ ሕዝብ «ከባርነት ከነፃነት» ምረጥ ተብሎ የሕዝቦችን ጥቅም የሚያስከብሩ ነጥቦች በዝርዝር ሳይታዩ በጥድፊያ የተደረገው የኤርትራ መገንጠል እስካሁን ለደረሰውና ወደፊትም ሊደርስ ለሚችለው ችግር አብይ ምክንያት እንደሆነ ግልጽ ነው። ለዚህ አቶ መለስ ዜናዊ የሚመሩት ሕዝባዊ ወያኔ ሓርነት ትግራይ/ ኢህአዴግ ተጠያቂ ነው» ብሏል።</p>

<p>የቀይ ባህር ድንበራችንን አሰብንና አካባቢዋን ጨምሮ ለብዙ ሺ ዘመናት የኢትዮጵያ አካል እንደነበረ በታሪክ የተመሰከረ መሆኑን የጠቀሰው ደብዳቤ በዚህ ድንበር በኩል ግብጾች፣ ቱርኮች፣ በመጨረሻም ጣሊያኖች ኢትዮጵያን ለመውረርና አካባቢዋን ለመያዝ ያደረጉትን ጥረት ጀግኖች አባቶቻችን ሊያከሽፉ መቻላቸውን አመልክቷል።</p>

<p>በ19ኛው ክፍለ ዘመን ጣሊያን የቀይ ባህር አካባቢን ከተቆጣጠረች በኋላ ቀስ በቀስ ግዛቷን እያሰፋች አሰብንም ጨምራ በኃይል ለመያዝ መብቃቷን ያስታወሰው የኮሚቴው ደብዳቤ ጀግኖች ኢትዮጵያውያን ወገኖቻችን በአድዋ ላይ ጣሊያንን ድል ካደረጉ በኋላ ከጣሊያን ጋር በተደረገ ስምምነት ጣሊያን አሁን ኤርትራ ተብሎ የሚጠራውን አካባቢ ያለው መንግሥት የሚጠቅሰውም ይህንኑ ስምምነት መሆኑን አመልክቷል።</p>

<p>ፋሽስት ጣሊያን ኢትዮጵያን እንደገና ወርሮ ድንበሮቹን አፍርሶ አካባቢውን ከቀይ ባህር እስከ ሕንድ ውቅያኖስ «ምሥራቅ አፍሪካ» ብሎ አዲስ የአስተዳደር ክፍፍል ፈጥሮ ሲያስተዳደር እንደነበር የሚታወቅ መሆኑን የጠቀሰው ኮሚቴ በቀጣይነት ኤርትራ ከኢትዮጵያ ጋር መጀመሪያ በፌዴሬሽን ቀጥሎም በሙሉ ስትዋሐድ የኤርትራ ድንበር የሚባል ነገር ቀርቶ አሰብና አካባቢው የተለየ አስተዳደር እንደነበረው አስረድቷል።</p>

<p>ኮሚቴው አያይዞም «የውጭ ኃይሎች ኢትዮጵያን በተደጋጋሚ የወረሩት በዚሁ በቀይ ባሕር በኩል ነው። ወደፊትም የኢትይኦጵያ ጠላቶች ለንግዳችንም ሆነ ለሕልውናችን አስጊ ሊሆኑ የሚችሉት ይህንኑ የባህር በራችንን መቆጣጠር ከቻሉ ነው። ኢትዮጵያ በሕግና በታሪክ የራሷ የሆነውን ወደብና ውራጃ እንደቀላል ዕቃ ለቅቃ የኢትዮጵያን ህዝብ ዘለቄታዊ ጥቅም አለምንም ድርድርና ሕዝባዊ ውይይት በተደረገ ውሳኔ ለጥቃት መጋለጧን እያየን ማለፍ አንችልም። ኢትዮጵያ በወያኔ/ ኢህአዴግ ውሳኔ ብቻ የባህር በሯን ልታጣ ነው። የኢትዮጵያ ኢኮኖሚ በወደብ ማነቆ ምክንያት ዕድገቱ የበለጠ አዝጋሚ ሊሆን ነው። የራሳችን ወደብ እስካልኖረን ድረስ ከጎረቤት አገሮች ተፅዕኖና የዋጋ ጭማሪ ልናመልጥ አንችልም። የኢትዮጵያ ሕዝብና መንግሥት በብዙ መቶ ሚሊዮን ብር የገነባውን አሰብን አሁን የሚቆጠጠራው የሻዕቢያ መንግሥት ባለፉት ዘጠኝ ዓመታት በወደቡ ላይ ከተራገፈው ውስጥ ሁለት ጊዜ ብዙ ሚሊዮን ብር ዋጋ ያለው የመንግሥትና የሕዝብ ንብረት መዝረፉን እናስታውሳለን። የኢትዮጵያ ሕዝብ ለተዘረፈው ንብረት ካሳ አላገኘም። ወደፊትም ቢሆን የዚህ ዓይነት ዝርፊያ የማይደገምበት አስተማማኝ ሁኔታ ሊኖር አይችልም።</p>

<p>«ጣሊያን ራሱ ያፈረሰውን ውል እንደ ሕጋዊ ሰነድ መቀበሉ ተገቢ ስላልሆነ መቃወም አሁን ነው። በዝምታ ብታልፉ ኢትዮጵያዊ ወገናችን የሆነው የአፋር ሕዝብ ሳይወድ በግድ ከኢትዮጵያዊነቱ ተገንጥሎ የሻዕቢያ ጫና እንዲወድቅበት መፍረድ ይሆናል። ጅቡቲ፣ ሞምባሳ፣ በርበራ፣ ፓርት ሰይድ እያለ በሥልጣን ላይ ያለው መንግሥት የሚቆጥራቸው ወደቦች የሌላ አገር ወደቦች ናቸው። የትኛውም እንደራስ ወደብ አስተማማኝ ሊሆኑ አይችሉም። አሰብን የሚተኩም አይደሉም። በተለይ ለመሀልና ለሰሜን ኢትዮጵያ አመቺው አሰብ ወደብ ብቻ ነው። ይህ ሁሉ እውነታ እያለ በዝምታ ብታልፉ አሁንም መብቱን የተገፈፈው የኢትዮጵያ ሕዝብ ነገ ይጠይቃችኋል» ብሏል።</p>

<p>ም/ቤቱ በታሪክና በሕግ የአገሪቱ የሆነውን የራስ ገዝ የሆነ አስተዳደር ክፍል ቀርቶ የሕዝብ ንብረት የሆነውን ሁሉ የማስጠበቅ ግዴታ እንዳለበት የጠቀሰው የኮሚቴው ደብዳቤ ከዚህ የበለጠ ኃላፊነት ሊኖር ስለማይችል ከሻዕቢያ ጋር በሚደረገው ድርድር የቀይ ባህር ድንበራችንን ለማስመለስ የም/ቤቱ አባላትና ም/ቤቱ ይህንኑ ታሪካዊና ሕጋዊ ግዴታቸውን እንዲወጡ ጥሪ አቅርቧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ህዳር 28 ቀን 1993</a></p>

</body>
</html>	
