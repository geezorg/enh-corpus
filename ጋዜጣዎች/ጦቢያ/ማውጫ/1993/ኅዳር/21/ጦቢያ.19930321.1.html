<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ንግድ ባንክ ማኔጅመንቱ በኮንትራት ሊሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ ንግድ ባንክ ማኔጅመንቱ በኮንትራት ሊሰጥ ነው</h1>


<p>በመንግሥት የልማት ድርጅትነት የሚታወቀውን አንጋፋውን የኢትዮጵያ ንግድ ባንክ «ከሀገር ውስጥና ከዓለም አቀፍ ተመሳሳይ የገንዘብ ተቋማት ጋር ተወዳዳሪ ሆኖ በአሸናፊነት እንዲወጣና ከዘመኑ የኢንፎርሜሽን ቴክኖሎጂ ጋር እንዲራመድ ለማስቻል» በሚል ማኔጅመንቱን ለውጭ ኩባንያዎች አጫርቶ በኮንትራት ለመስጠት መታቀዱን ለጉዳዩ ቅርበት ያላቸው ምንጮች ገለፁ።</p>

<p>የባንኩን ከፍተኛ የሥራ ኃላኢዎችና ብዙሃን ሠራተኞችን በተናጠልና በግራ ህዳር 16 እና 17/1993 ሰብስበው ያወያዩት የመንግሥት ከፍተኛ ባለሥልጣናት አቶ ግርማ ብሩ የኢኮኖሚ ልማትና ትብብር ሚኒስትር አቶ ሱፍያን አህመድ የገንዘብ ሚ/ር፣ አቶ አሰፋ አብርሃ በሚኒስትር ማዕረግ የመንግሥት ልማት ድርጅቶች ተቆጣጣሪ ባለሥልጣን ኃላፊ፣ አቶ ፊሊጶስ ወልደማርያም የኢትዮጵያ ንግድ ባንክ የቦርድ ሊቀመንበርና አቶ ንዋይ ገብረ ዓብ የጠቅላይ ሚኒስትሩ የኢኮኖሚ አማካሪ መሆናቸውን የጠቀሱት ምንጮች ስብሰባው በከፍተኛ ጥንቃቄ የተመራ መሆኑን አመልክተዋል።</p>

<p>ቁጥራቸው ከ10-20 ይደርሳል የሚባሉት የውጭ ኤክስፐርቶች ጨረታውን አሸንፈው ኃላፊነቱን እንደተረከቡ ከአራት እስከ አምስት ዓመት በሚደርስ ጊዜ ውስጥ ከኢትዮጵያውያኑ የማኔጅመንት አካላት ጐን ለጐን በመሆን በሚያከናውኑት የማዋቀር ሥራ ባንኩን ዘመኑ ካፈራው የኢንፎርሜሽን ቴክኖሎጂ ጋር በማዋሃድ በአዲስ መልክ አዋቅረው ትርፋማ የሚሆንበትን ስልት ይቀይሳሉ ተብሏል።</p>

<p>የተጠቀሱት ኤክስፐርቶች በሥራ ላይ በሚቆዩበት ጊዜ እያንዳንዱን የባንክ ቅርንጫፍ እያጠኑ አክሳሪውን የመዝጋት ብቃት የሌለውን ሠራተኛ የማሰናበት ሥልጣን እንደሚኖራቸውና በማስተካከያው ወቅት በባንኩ ላይ ለሚደርሱ ጥፋቶችም ኃላፊነቱን ሙሉ ለሙሉ እንደሚወስዱ ተመልክቷል። አንዳንድ የማኔጅመንት አባላትና የሠራተኛ መሪዎች «የመዋቅር ማስተካከያው በንግድ ባንክ ውስጥ እንዲካሄድ ያስፈለገው የዓለም የገንዘብ ድርጅትና ዓለም ባንክ ባሳደሩት ከፍተኛ ጫናና ይህ ካልተደረገ ብድርና ርዳታ አንሰጥም ስላሉ ነው» የሚል ወሬ ይናፈሳልና ይህ ላለመሆኑ ምን ዋስትና ትሰጡናላችሁ? ብለው ጥያቄም አቅርበው እንደነበር የጠቆሙት ውስጥ አዋቂዎች ሰብሳቢዎች የተባለው ወሬ ለማስተባበል በየተራ መረባረባቸውን ገልፀዋል።</p>

<p>ማኔጅመንቱን የሰበሰቡት ከፍተኛ ባለሥልጣናት በጥቅሉ እንደተናገሩት «የሚባለው ወሬ አሉባልታ እንጂ ተጨባጭነት ይ እለውም፣ ድርጅቱ የልማት ድርጅት እስከሆነ ድረስ መንግሥት መሸጥ ከፈለገ በየትኛውም ሰዓት ሊሸጠው ይችላል፣ ነገር ግን የሠራተኛ መፈናቀል እንዳይከሰት ሲባል ባንኮች ለውጭ ኩባንያዎች እንዳይሸጡ በአዋጅ ተደንግጓል» በማለት ሥጋት የገባውን ብዙሃኑን ሠራተኛ ለማረጋጋት መሞከራቸው ተወስቷል።</p>

<p>ከባንኩ ተሰብሳቢ ሠራተኞች አንዳንዶቹ ላለፉት አምስት ዓመታት የደሞዝ ጭማሪና ትርፍ ሰዓት ሳይጠይቁ ያውም የግል ተወዳዳሪ ባንኮች ተፈጥረውባቸው እያለ ትርፋማ መሆናቸው እየታወቀ የመዋቅር ማስተካከያ ይደረግ መባሉ አሁንም ግልፅ እንዳልሆነላቸው ጠቅሰው በአዋሳ ጨርቃ ጨርቅ ፋብሪካ ሠራተኞች ላይ የደረሰው መፈናቀል እነርሱም ላይ ላለመድረሱ ምንም ዋስትና እንደሌለ አስረድተዋል።</p>

<p>የሥራ ኃላፊዎቹ የአዋሳ ጨርቃ ጨርቅን ማኔጅመንት በኮንትራት ለቻይና በመስጠት ትርፋማ ለማድረግ መቻሉን ጠቅሰው አንዳንድ ሠራተኞች ከፋብሪካው ሊፈናቀሉ የቻሉት በመዋቅሩ ምክንያት ሳይሆን በሥርቆትና በምዝበራ ተግባር ውስጥ በመገኘታቸውና በፋብሪካው ንብረት ላይ ጉዳት በማድረሳቸው መሆኑን ለማስረዳት ሞክረዋል።</p>

<p>ይኸው «የማኔጅመንት ኮንትራት ውል» የዜግነትና የቀለም ልዩነት ሳይደረግበት በሚካሄድ ዓለም አቀፍ ጨረታ አሸናፊው ኩባንያ በቅርቡ ሥራውን እንደሚጀምር የሚጠበቅ ሲሆን ከ170 በላይ በሆኑ ቅርንጫፎች ተሰራጭቶ የሚገኘውና ከ6-7 ሺህ የሚገመተው የኢትዮጵያ ንግድ ባንክ ሠራተኛ የወደፊት ዕጣ ፈንታም በዚሁ እንደሚወሰን ተገልጧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ህዳር 21 ቀን 1993</a></p>

</body>
</html>	
