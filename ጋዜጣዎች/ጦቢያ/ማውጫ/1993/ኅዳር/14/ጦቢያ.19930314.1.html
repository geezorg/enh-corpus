<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፌዴራል መንግሥቱ የ1993ቱ በጀት ለመከላከያና ለደህንነት የተመደበው ከፍተኛ ገንዘብ ጥያቄ አስነስቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በፌዴራል መንግሥቱ የ1993ቱ በጀት ለመከላከያና ለደህንነት የተመደበው ከፍተኛ ገንዘብ ጥያቄ አስነስቷል</h2>


<p>የሕዝብ ተወካዮች ም/ቤት ከሰኔ 30 ቀን 1992 በፊት ማፅደቅ የነበረበትን የፌዴራል መንግሥቱን የ1993 በጀት ከዓመቱ አራት ወራት ካለፉ በኋላ ኅዳር 7 ቀን 1993 ባደረገው የግማሽ ቀን ስብሰባ በበጀት ጉዳዮች ቋሚ ኮሚቴ የቀረበውን ከ15.7 ቢሊዮን ብር በሁለት ተቃውሞና በስምንት ድምፀ ተዓቅቦ አፅድቋል።</p>

<p>የም/ቤቱ የበጀት ጉዳዮች ቋሚ ኮሚቴ ባቀረበው የውሳኔ ሀሳብ 8.6 ቢሊዮን ብር ለመደበኛ 2.7 ቢልዮን ብር ለካፒታል እንዲሁም 4.4 ቢልዮን ብር ለክልሎች ድጐማ ብድርና እርዳታን ጨምሮ እንደሚውል ጠቅሶ በጀቱ የተቀመረው በዘንድሮው ዓመት የሚኖረውን የመንግሥት ገቢና ወጪ ለመገመት ያስችላሉ የተባሉ ዋና ዋና ታሳቢዎችን ከግምት ውስጥ በማስገባት መሆኑን አስረድቷል።</p>

<p>ከታሳቢዎቹ መካከል የሀገር ውስጥ አጠቃላይ የምርት ዕድገት እንደሚያሳይ መገመቱ በአሁኑ በጀት ዓመት ካለፉት የተሻለ ከፍተኛ የውጭ ርዳታና ብድር እንደሚኖር መታሰቡ፣ የመከላከያ ወጪ ካለፈው ዓመት ጋር ሲነፃፀር በ38% መቀነሱ እንደሚገኝበት ተጠቅሷል። የመከላከያ በጀት ከአጠቃላይ በጀት መቀነስ ጋር ነው መነፃፀር ያለበት በሚል ከምክር ቤቱ አባል ለቀረበ አስተያየት ጠቅላይ ሚኒስትር መለስ ዜናዊ በሰጡት ማብራሪያ የዘንድሮው በጀት በአጠቃላይ ከአምናው ቀንሷል። ግን ትልቁ ምክንያት የመከላከያ በጀት ራሱ መቀነሱ ነው። የማናውን አጠቃላይ በጀት አንሮት የነበረው የመከላከያ ወጪ ነው።</p>

<p>«የመከላከያ በጀት በመቀነሱ የበጀት ጉድለት ተቀነሰ፣ የመከላከያ በጀት በመቀነሱ አጠቃላይ በጀቱም ተቀነሰ፣ ስለዚህ በአጠቅላይ በጀቱ ቅነሳ ሞተሩ፣ ለበጀት ጉድለት ቅናሽ ሞተሩ የመከላከያ በጀት አምና ከነበረበት 6.8 ቢሊዮን ዘንድሮ ወደቀረበው 4.2 ቢሊዮን ብር በ2.6 ቢሊዮን ብር አካባቢ ስለቀነሰ ነው።</p>

<p>«ትክክለኛው ማነፃፀሪያ የሚሆነው የአምናው የመከላከያ ከዘንድሮው በጀት ጋር ነው መሆን ያለበት፣ በውሳኔ ሃሳቡ ላይ የቀረበው በጀትም ሆነ ንጽጽሩ በዓለም አቀፍ የገንዘብ ድርጅት (እምፍ) ተቀባይነት ያገኘውም ከዚሁ የተነሳ ነው» ብለዋል።</p>

<p>የትምህርት የጤናና መሰል ማህበራዊ አገልግሎቶች በጀት ከሌሎቹ ጋር ሲነፃፀር በጣም የወረደበት ምክንያት ምንድነው? ተብሎ ለቀረበው ጥያቄም አቶ መለስ በሰጡት መልስ «የትምህርት ወጪ በመሠረቱ የፌዴራል መንግሥት ወጪ አይደለም። የክልሎች ወጪ ነው። ከጤና ጥበቃም አንፃር ተመሳሳይ ነው። በፌዴራል መንግሥት ሥር ሲተዳደሩ የነበሩ ጥቂት ሆስፒታሎች አሉ። ከመርህ አንፃር ወደክልሎች መተላለፍ አለባቸው የሚል አቅጣጫ እየተከተልን ነው ምን ያህሎቹ ወደክልሎች ተላልፈዋል? ምን ያህሎቹም በፌዴራል መንግሥት ሥር ናቸው? የሚለውን ለመመለስ የመጨረሻው የቅርብ መረጃ የለኝም። እንደአቅጣጫ ግን ሆስፒታሎችን የማስተዳደር ሥራ የፌዴራል መንግሥት ሥራ አይደለም» ብለዋል።</p>

<p>የውስጥ ደህንነት በሚለው ሥር ፖሊስ ደህንነት፣ የየክልሉ ፖሊሶችንና ታጣቂዎችን የሚያጠቃልል ከመሆኑ አኳያ አሁን በአገሪቱ አንፃራዊ ሰላም አለ በሚባልበት ጊዜ ለዚህ ዘርፍ ከበጀቱ 1.5 ከመቶ ያህል መመደቡና ለጤናና ማህበራዊ ጉዳዮች 0.6% ብቻ መደልደሉ ምን ያህል ፍትሃዊ ነው? ተብሎ በአንድ የም/ቤት አባል ለቀረበው ጥያቄ ጠቅላይ ሚኒስትሩ በሰጡት መልስ «እኔ እስከሚገባኝ ድረስ ለነፍስ ወከፍ ዜጋ የሚደርሰው የፖሊ መጠን ተሰልቶ የእኛ ዝቅተኛ ነው። የዘንድሮውን የመጨረሻ መረጃ ባላገኝም ከጥቂት ዓመታት በፊት በነፍስ ወከፍ ዜጋ ምን ያህል ፖሊስ አለ? በሚለው መስፈርት ኢትዮጵያ ጭራ ነች። በነፍስ ወከፍ ዜጋ የሚደርሳት ፖሊስ በጣም ዝቅተኛ ነው። ከጭራ በታች የት እንሂድ? ከዚህ አኳያ የእኛ ከመጠን በላይ ዝቅተኛ ነው።»</p>

<p>ከፍተኛ ገቢ ከውጭ እንደሚገኝ ተስፋ ተደርጓል። በዚህ በኩል ያለው መረጃ ለም/ቤቱ ሊሰጥ አይገባም ወይ? ስለተባለው ጠቅላይ ሚኒስትሩ በሰጡት መልስ ቃል ከመግባት ውጭ ስምምነቱ ባለመፈረሙ መሆኑን አመልክተው። ም/ቤቱ ከጠየቀ ግን መግለጽ እንደሚቻል እንደሚከተለው አብራርተዋል።</p>

<p>«ከዚህ በፊት ተፈቅዶ የነበረና ነገር ግን ከጦርነቱ ጋር በተያያዘ ታፍኖ የነበረ ብር እንደሚለቀቅ ቃል ተገብቶልናል። ሌላው አዲስ እርዳታና ብድር እንዲሰጠን ጠይቀናል። ይህም ለመልሶ መቋቋም የሚውል ነው። የውጭ ምንዛሬ ክምችታችንንን ለማጠናከር፣ ለማዳበሪያና ለአስቸኳይ ጊዜ ግዥ ማዋያ የጠየቅነውም አለ። በዚሁ ሂሳብ በሚቀጥሉት 30 ወራት ፈሰስ ተደርጐ የሚያልቅ ከዓለም ባንክ ወደ 700 ሚሊዮን ዶላር የሚሆን ገንዘብ እንጠብቃለን። ሌሎች ዕርዳታ ሰጪዎችም ያክሉበታል ብለን ተስፋ እናደርጋለን። የፕሮጀክት ርዳታና ብድር ደግሞ በሌላ ፕሮግራም በሌላ መልኩ አቅርበን እንጠይቃለን ብለን እናስባለን። ነገር ግን ይኸ የተፈረመና ውል የተገባበት ስላልሆነ ይህን ያህል በዚህ ወቅት እናገኛለን ተብሎ ሊቀመጥ አልቻለም» ብለዋል።</p>

<p>በ1993 ዓ.ም ኢኮኖሚው በትክክለኛው ሁኔታ የሚንቀሳቀስ ስለሚሆን የተሻለ ዕድገት እንደሚጠበቅ በሌላም በኩል አዳዲስ ታክሶች የሚኖሩ የመሆናቸውን ይ አህል የሚነሱም እንደሚኖሩና በገቢ ዕቃዎች ላይ የተወሰነ ታክስ እንደሚጣል እንዲሁም ከባንክ ተቀማጭ ከተወሰነ መጠን በላይ ገቢ በሚያገኙ ላይ የሚጣል አዲስ ታክስም እንደሚኖር ይህ የሚደረገው በተወሰኑ ታክሶች ላይ ከመወሰን ሌሎች ታክስ ሊጣልባቸው በሚገባ የኢኮኖሚ እንቅስቃሴዎች ላይም ታክስ በመጣል ገቢን በማዳበር አስፈላጊ በመሆኑ እንደሆነ ተመልክቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ህዳር 14 ቀን 1993</a></p>

</body>
</html>	
