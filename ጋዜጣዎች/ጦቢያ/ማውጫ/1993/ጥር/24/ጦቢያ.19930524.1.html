<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአ/አ ዩኒቨርስቲ ፕሬዝዳንት አፈላላጊ ቡድን በመመረጥ ላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአ/አ ዩኒቨርስቲ ፕሬዝዳንት አፈላላጊ ቡድን በመመረጥ ላይ ነው</h1>


<p>ላለፉት ብዙ ዓመታት በአድን ፓርቲ አባላትና በፖለቲካ ተሿሚዎች የውስጥ አስተዳደር ነፃነቱን አጥቶ በቆየው በአዲስ አበባ ዩኒቨርስቲ ከመምህራን ከተማሪዎችና ከአስተዳደር ሠራተኞች በምርጫ የሚወጣና በዩኒቨርስቲው ሴኔት የሚፀድቅ የፕሬዝዳንቶች አፈላላጊ ቡድን በመመሥረት ላይ ሲሆን ባለ 28 አንቀጽ የቻርተር ረቂቅ ለአካዳሚክ ኮሚኒቲው ተሰራጭቶ ምክክር እየተደረገበት ነው።</p>

<p>ለዩኒቨርስቲው ሴኔት ቅርበት ያላቸው ምንጮች እንደጠቆሙት እነዚህ ጣምራ ሥራዎች በአስቸኳይ እንዲከናወኑ ለዩኒቨርስቲው ትዕዛዝ የደረሰው በጥር ወር የመጀመሪያ ሳምንት ሲሆን የዩኒቨርስቲው ሴኔት ባለፈው ጥር 11 ቀን 1993 በተሰበሰበበት ወቅት ጉዳዩ በአጀንዳ ቀርቦ በአስረጂነት የዩኒቨርስቲው አስተዳደር ቦርድ አባላት የሆኑት የሳይንስና ቴክኖሎጂ ኮሚሽን ኮሚሽነር አቶ አሥራት ቡልቡላ እና ዶ/ር ጀማል አብድል ቃድር ተገኝተዋል።</p>

<p>ሁለቱ የቦርዱ አባላት ለሴኔቱ ይዘውት የመጡት ሀሳብ ሴኔቱ ለፕሬዝዳንትነት ሦስት ዕጩዎች ያቀርብና አንደኛው በፕሬዝዳንትነት በመንግሥት ይሾማል የሚል ሆኖ በዕለቱ ለማስጠቆም ነበር። ይሁንና የሴኔቱ አባላት በሁሉም ወገን የታመነበት አመራር ይወጣ ዘንድ በቅድሚያ አፈላላጊ ኮሚቴ በዩኒቨርስቲው ኮሙኒቲ መምህራን፣ ሠራተኞችና ተማሪዎች ሙሉ ተሳትፎ እንዲመረጥ በመወሰናቸው በአሁኑ ጊዜ የአፈላላጊው ኮሚቴ አባላት በየፋክሊቲውና ኮሎጆች በመመረጥ ላይ ናቸው። የዩኒቨርስቲው ሴኔት ከየሥራ ዘርፉ ከሚመረጡት መካከል ሰባት አባላት ያሉት አፈላላጊ ኮሚቴ እንደሚመሰረት ታውቋል።</p>

<p>ይህ በእንዲህ እንዳለ ዩኒቨርስቲው ተግባርና ኃላፊነቱን በብቃት ለመወጣት የውስጥ አስተዳደር ነፃነት እንዲኖረው የሚያስችል ቻርተር ለመስጠት በሚል አንድ አዋጅ ተረቅቆ በአሁኑ ጊዜ ሀሳብ እንዲሰጥበት በዩኒቨርስቲው መምህራን መካከል ተሰራጭቷል። በረቂቁ አዋጅ መግቢያ ላይ እንደተገለጠው «እውነት የሚጠበቅበትና ምሁራዊ ብቃት የሚጐለብትበት፣ ቁርጠኛ ተነሳሽነት ያላቸው ሰዎች በግልጽነት አብረው የሚሠሩበት፣ ሀሳቦች በነፃነት የሚፈተሹበት፣ በነፃነት የሚገለጹበት፣ መቻቻል የሚሰፍንበትና ከዘር፣ ከባህል፣ ከሃይማኖት፣ ከቋንቋና ከሌሎች ልዩነቶች ነፃ የሆነ የሰዎች ንቁ ትብብር የሚፈጠርበት መድረክ» ሆኖ እንዲያገለግል ይጠበቃል።</p>

<p>ረቂቅ ቻርተሩ ለዩኒቨርስቲው በእውነትም የተሟላ የውስጥ አስተዳደር የሚያጐናጽፍ እንዲሆን የኮሙኒቲው አባላት በሚሰጡት አስተያየት እንደሚዳብር ይጠበቃል። ፕሬዝዳንቶች በዩኒቨርስቲው ማህበረሰብ ተሳትፎ ሊመረጡ መሆናቸው፣ ዩኒቨርስቲው በቻርተር ሊተዳደር መሆኑ በአካባቢው የእፎይታና የድል ስሜት ፈጥሯል። በሌሎች የአገሪቱ ዩኒቨርስቲዎችም ተመሳሳይ እርምጃ ይወሰዳል ተብሎ ይጠበቃል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 24 ቀን 1993</a></p>

</body>
</html>	
