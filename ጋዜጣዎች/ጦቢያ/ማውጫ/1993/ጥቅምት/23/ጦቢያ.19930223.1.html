<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአገር ውስጥ የተደራጁ ተቃዋሚ የፖለቲካ ድርጅቶች ራሳቸውን በማጠናከር ላይ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአገር ውስጥ የተደራጁ ተቃዋሚ የፖለቲካ ድርጅቶች ራሳቸውን በማጠናከር ላይ ናቸው</h2>


<p>በአገር ውስጥ በሕብረተሰቡ መካከል በሚካሄደው ትግል ሰላማዊ የትግል ሥልት የመረጡትና ባለፈው ግንቦት ወር በተካሄደው ምርጫ የተወሰኑ የምክር ቤት መቀመጫዎችን ያገኙት ተቃዋሚ የፖለቲካ ድርጅቶች ለመጭዎቹ ጊዜያት ራሳቸውን በማጠናከር ላይ መሆናቸውን ለማወቅ ተችሏል።</p>

<p>በዚህም መሠረት የኢትዮጵያውያን ዴሞክራሲያዊ ፓርቲ/ኢዴፓ አዲስ የአመራር አባላትን የመረጠ ሲሆን በቀጣዮቹ ዓመታትም ከፓርቲውና ከሕዝብ የሚጠበቅበትን ድርሻ ለመወጣት የበኩሉን ለማድረግ ቆርጦ መነሳቱን አስታውቋል። የኦሮሞ ብሔራዊ ኮንግረስ /ኦብኮ ደግሞ ከምርጫው ወዲህ በአባላቱ ላይ በኢህአዴግ ካድሬዎችና አስተዳዳሪዎች እየተፈፀመ ያለውን ግፍና በደል በዝርዝር በመግለጽ ከእንግዲህ በሕግ መጠየቅ የሚገባቸውን ግፍ ፈጻሚዎች ለማጋለጥ የሚያስችል የትግል ስልት መቀየሱን ለጋዜጠኞች ይፋ አድርጓል።</p>

<p>ኢዴፓ ባለፈው እሑድና ሰኞ በጊዮን ሆቴል ሳባ አዳራሽ ባካሄደው 27 የማዕከላዊ ምክር ቤት አባላትንና 9 የሥራ አስፈፃሚኮሚቴ አባላትን መርጧል። የድርጅቱ ሊቀመንበር ሆነው የተመረጡት ዶ/ር አድማሱ ገበየሁ በስብሰባው ማጠቃለያ ላይ ባደረጉት ንግግር እንዳታወቁት ኢትዮጵያውያን ያጣን፣ የነጣን፣ የተራብን፣ የተጐሳቆልንና ዓለምን በልመና ያሰለቸን ሆነናል ካሉ በኋላ በሃገራችን የፖለቲካው አለመረጋጋት የፈጠረው የመንፈስ ጭንቀት ደግሞ ብዙ ሰዎች አዕምሮአቸው በጭንቀትና በፍርሃት እንዲታሰር አድርጓል ብለዋል። በእንዲህ ያለ የተረበሸ ስሜትም ባለሙያ ተግቶ ይሠራል ማለት ዘበት መሆኑን አመቺ የሥራ ሁኔታ ባለመኖሩም የሙያተኞች ዋና ትኩረት ስደት መሆኑን በመግለጥ ከዚህ አሳዛኝ ሁኔታ ለመውጣት የሁላችንንም ጥረት እንደሚጠይቅ አስገንዝበዋል።</p>

<p>የፖለቲካ ትግሉ በጥይት ሳይሆን በቃላትና በክርክር የሚከናወን መሆን እንደሚኖርበት የገለጡት ዶ/ር አድማሱ ኢዴፓ የሥልጣን ባለቤት ሕዝቡ መሆኑን በሙሉ ልብ ከመቀበል አልፎ ገዢው ፓርቲም ይህንን ሃቅ እንዲቀበል በፅኑ እንደሚታገል አረጋግጠዋል። ለሥልጣን የሚደረግ ትግል እልባት ማግኘት ያለበት በሕዝብ ዳኝነት ሊሆን እንደሚገባውና የሥልጣን ውክልና ማግኘት ያለበት ከህዝቡ መሆኑን ለማረጋገጥ ኢዴፓ በፅኑ እንደሚታገል ገልጠው በሥልጣን ላይ ያለው ቡድን ተቃዋሚዎችን ሊያረጋጋ የሚችለውና በአገር ላይ ሰላም የሚሰፍነው በአፈና፣ በማስፈራራትና በግድያ ሊሆን እንደማይችል ተናግረዋል።</p>

<p>በአጠቃላይ ኢዴፓ ማንኛውንም የሰብዓዊ መብት ረገጣ እንደሚቃወም አድልዖንና ጭቆናን አምባገነንነትንና ግጭትን ጦርነትንና በዘፈቀደ አገዛዝን ጭፍን ጥላቻንና ንቀትም ብሎም የፍትህ መጓደልን ወዘተ እንደሚቃወም አስታውቀዋል። በአገራችን ብሔራዊ እርቅ እንዲወርድና ከዚያም በተጨማሪ በተቃዋሚ ቡድኖች መካከል የተጀመረው የትግል ትብብር እንዲጠናከር ኢዴፓ የበኩሉን አስተዋፅዖ እንደሚያደርግ ቃል ገብተዋል።</p>

<p>ኢዴፓ ለትግሉ መጠናከር ፓርቲውን የማደራጀትና የማቋቋም ተግባር ተጠናክሮ እንዲቀጥል ገዥው ፓርቲ የሚያካሂዳቸውን ሕዝብ ጠቀም ተግባሮቹን ከማገዝ ጐን በሕዝብ ላይ የሚፈፀሙ ደባዎችን አገርና ህዝብ ጐጂ የሆኑ ፖሊሲዎችን በተጨባጭ መረጃ ለማጋለጥና አማራጭ ሃሳቦችን ለማቅረብ እንዲሁም የፓርቲው ፕሮግራም በጥልቀትና በዝርዝር ተብራርቶ ለሕዝብ እንዲቀርብ ከማድረግ ጐን በባለሙያ እንዲጠናከር ጥራትና ብቃት ያላቸውን አባላት በማቅረብ በፖለቲካው መስክ ጠንካራና ተወዳዳሪ ለመሆን ያለውን ቁርጠኝነት ባወጣው የአቋም መግለጫ አስታውቋል።</p>

<p>ይህ በእንዲህ እንዳለ የኦሮሞ ብሔራዊ ኮንግረው (ኦብኮ) ሊቀመንበር ረዳት ፕሮፌሰር መረራ ጉዲና ከትናንት በስቲያ ለጋዜጠኞች በሰጡት መግለጫ በቅርቡ ተካሂዶ የነበረው ምርጫ ተጠናቅቆ ተመረጡ የተባሉት የኢህአዴግ ሰዎች ስልጣን ቢይዙም እንኳን «በምርጫ ወቅት ኦብኮን ደግፋችኋል መርጣችኋል» በሚል በአባላቱ ላይ በካድሬዎችና በባለሥልጣናቱ እየተፈፀመ ያለውን በደል እጅግ ዘግናኝ መሆኑን በምሬት ተናግረዋል።</p>

<p>ፕሮፌሰር መረራ በስድስት ነጥቦች ባስቀመጧቸው ፍሬ ሃሳቦች መሠረት የኢህአዴግ መንግሥት በኢትዮጵያ ሕዝብ ላይ በተለይ ደግሞ በኦሮሞ ሕዝብ አካባቢ የለቀቃቸው ካድሬዎች የኦብኮን አባላት በማሰር በመግረፍ በመዝረፍና በመግደል ጭምር ከፍተኛ ጭንቀት ፈጥረዋል። በመሆኑም እነዚህን ባለሥልጣኖች ለፍርድ ማቅረብ ወደሚያስችሉ አቅጣጫዎች በማተኮር የግለሰቦችን ስምና የሰረቱን ወንጀል እያተመ ለሚመለከታቸው የሃገርና የዓለም አቀፍ ድርጅቶችና የሰብዓዊ መብት ተከራካሪዎች እያቀረበ ለማጋለጥ የሚያስችል አዲስ አሰራር ለመጀመር ማቀዱን አስታውቀዋል።</p>

<p>ኦብኮ በአባላቱ ላይ የደረሱ የወንጀል ድርጅቶችን የሚያመለክት መግለጫ ለጋዜጠኞች አሰራጭቷል። በአሁኑ ወቅት የፓርቲና የመንግስት ተግባር ተለይቶ ያልታወቀበት፣ ፖሊስ ገለልተኛ ያልሆነበትና አስተዳደርም ወደአንድ ወገን አቋም ይዞ የቆመ መሆኑ ሕዝብ መረጠኝ የሚለውን ገዥ ፓርቲ በእጅጉ የሚያጋልጥ እንደሆነ ረዳት ፕሮፌሰር መረራ አስታውቀዋል።</p>

<p>ገዢው ፓርቲ ያወጣው ሕገ መንግሥትና ያዋቀረው የፓርላማ አወቃቀም የገዢውን ፓርቲ ጥቅም ብቻ የሚያስጠብቅ በመሆኑ «ሕዝቡ በቀጥታ መሪውን የሚመርጥበት ፕሬዝዳንታዊ አስተዳደር እንዲሆን ወይም ሁሉም ተቃዋሚዎች ባላቸው እንቅስቃሴና ባገኙት ድምፅ የሚወከሉበት ተመጣጣኝ ድምፅ የሚመራ የፓርላማ ሥርዓት መፈጠር እንደሚኖርበት ገልጠዋል።</p>

<p>በሌላ በኩል ደግሞ ባለፉት አምስት ዓመታት የረባ የልማት ሥራ ሳይከናወንባት ያሳለፈችው አዲስ አበባ በቅርቡ ተካሂዶ ከነበረው ምርጫ በኋላ ባለፈው ወር የመጀመሪያ ስብሰባቸውን አዲሶቹ የም/ቤት አባላት ያካሄዱ ቢሆንም በድጋሚ አመራሩን በቁንጮነት እነ ዓሊ አብዶ የመያዛቸው ጉዳይ ጥያቄ ውስጥ መግባቱን አስተያየታቸውን የሰጡን አንዳንድ የምክር ቤቱ አባላት አስታወቁ።</p>

<p>አብዛኛው መቀመጫ በገዥው ፓርቲ የተያዘው የአዲስ አበባ ከተማ ም/ቤት መስከረም 14 ቀን 1993 ዓ.ም የተቃዋሚ የፖለቲካ ፓርቲዎችን ተወካዮችና በግል ተመርጠው የገቡ አባላትን በማካተት የመጀመሪያ ስብሰባውን አካሂዶ ነበር። ይህንን በማስመልከት ያነጋገርናቸው የመዐሕድ የኢዴፓና የግል ተመራጮች ለዝግጅት ክፍሉ እንደገለጡት «በም/ቤቱ ካለፉት ዓመታት በተሻለ ሁኔታ ከኢህአዴግ ውጭ ያሉ አባላት መገኘታቸው አንድ እመርታ ነው። ይሁንና በዚህ ስብሰባ ላይ በሥራ አስፈፃሚ ኮሚቴ ምርጫ ኢህአዴጋውያን ብቻ መሰባሰባቸው የፀጉረ ልውጦቹን ተሳትፎ በእጅጉ ይፈታተነዋል ተብሏል። በተለይም በመጭው ጊዜያት የአባላቱ ተሳትፎ እንዴት ይተገበራል? በሚለው ላይ ከአሁኑ በጠበበው መስመር ውስጥ ትልቅ ጥያቄ ያስቀመጠ መሆኑም ተጠቁሟል።</p>

<p>አዲስ አበባን ከተኛችበት ቀስቅሶ በልማትና በመሳሰሉት የሚኖራትን እንቅስቃሴ እውን ለማድረግ በሕብረተሰቡ አዕምሮ ውስጥ ሰፊ ራዕይ በናኘበት በአሁኑ ወቅት ቀደም ሲል በአመራር ውስጥ የነበሩት የእነአቶ ዓሊ ዳግመኛ ለመመረጥ በእጩነት መቅረብ እንደማይጠቅም ለቀረበው የተቃውሞ ጥያቄ «እነዚህ እጩዎች ጉድለት የለባቸውም ማለት አይደለም» በሚል እንደገና ሥልጣን መያዛቸው ተገቢ አለመሆኑ ተጠቁሟል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥቅምት 23 ቀን 1993</a></p>

</body>
</html>	
