<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦቢያ መጽሔትና ጋዜጣ የቀድሞ ዋና አዘጋጅ የ12 ሺህ ብር ቅጣት ተፈረደበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጦቢያ መጽሔትና ጋዜጣ የቀድሞ ዋና አዘጋጅ የ12 ሺህ ብር ቅጣት ተፈረደበት</h2>


<p>የጦቢያ መጽሔትና ጋዜጣ የቀድሞ ዋና አዘጋጅ አቶ ታዬ በላቸው የፌዴራሉ ዐቃቤ ሕግ የካቲት 11 ቀን 1989 ባቀረበበት የፕሬስ ሕግ የመተላለፍ ወንጀል በፌዴራሉ ከፍተኛ ፍርድ ቤት 2ኛ ወንጀል ችሎት ላለፉት አራት ዓመታት ተኩል ሲከራከር ቆይቶ ጥቅምት 7 ቀን 1993 በዋለው ችሎት 12ሺ ብር መቀጫ ተፈርዶበታል።</p>

<p>ዋና አዘጋጁ ክስ ተመስርቶበት የነበረው የተከሰሰበት የመጽሔት (ጦቢያ አራተኛ ዓመት ቁ 11 እና 12) በታተመበት ወቅት ም/ዋና አዘጋጅ ከነበርው ከአቶ አንተነህ መርዕድ ጋር ሲሆን ም/ዋና አዘጋጁ በተፈፀመበት ተደጋጋሚ እስር በመሰላቸት በመካከሉ ከአገር ሊሰደድ ችሏል።</p>

<p>ዐቃቤ ሕግ በአዘጋጆቹ ላይ ሦስት ክሶችን መሥርቶ የነበረ ሲሆን በሁለቱም ተከሳሾች ላይ የቀረበው አንደኛው ክስ «ስለፕሬስ ነፃነት የወጣውን አዋጅ ቁጥር 34/1985፣ አንቀፅ 10/1/10/2/ሐ 20/1፣ እንዲሁም በወንጀለኛ መቅጫ ሕግ ቁጥር 32/1/ሀ/ እና 480/ለ ላይ የተመለከተውን በመተላለፍ ተከሳሾች ግብረ አበር በመሆን ማናቸውም ፕሬስ ወይም የፕሬሱ ውጤት በሕግ የሚያስጠይቅ ይዘት የሌለው መሆኑን የማረጋገጥ ግዴታቸውን በመተላለፍ በ1ኛ ተከሳሽ ዋና አዘጋጅነትና በ2ኛ ተከሳሽ ም/ዋና አዘጋጅነት በህዳር ወር 1989 ዓ.ም አሳትመው በመላ ሀገሪቱ ባሰራጩት በአራተኛ ዓመት ቁጥር 12 ጦቢያ መጽሔት ላይ «መረብ ምላሽን (ኤርትራን) እንደገና ከኢትዮጵያ ጋር የማዋሀድ ስትራቴጂ» በሚል ዐብይ ርዕስ ውስጥ በገጽ 29 ላይ «የምርኮኝኘትና የውስጥ ጠላትን ያለማጤን ባህርይ» በሚል ንዑስ ርዕስ ሥር «ዛሬም ቢሆን አብዛኛዎቹ ኢትዮጵያውያን የተሻለ ነገር በመጠበቅ የወያኔ/ሻዕቢያን መግንሥት በመታገስና አጥፊዎቻቸውን ላለመጋፈጥ እየሞከሩ ነው ይህ ዓይነቱ ገይድን ያለመቀበል ባህርይ የካንሰር በሽተኛ ሐኪሞች በአደገኛ በሽታ መለከፉን በሚነግሩት ጊዜ የሚያሳየውን ባህርይ ይመስላል። በሁለቱም ሁኔታዎች ጠላታቸው በውስጣቸው መኖሩ ሲነገራቸው በቀላሉ አያምኑም። ወያኔ (ሻዕቢያና ትግርኛ ተናጋሪ ደጋፊዎቻቸው) ከፋፋይ በሆነ የጐሣ ፖለቲካ ኢትዮጵያን ለማጥፋት ሀብቷን ዘርፈው አካባቢያቸውን ለማልማትና ከ50 ሚሊዮን በላይ የሚቆጠረውንና ትግርኛ ተናጋሪ ያልሆነውን ኢትዮጵያዊ በባርነት ለማኖር እያሴሩ ነው። በአሁኑ ሰዓት ኢትዮጵያውያን ያላቸው ብቸኛ ዕድል በፍጥነት ችግሩን ተገንዝቦ አንድ በመሆን ጊዜው ሳይዘገይ ራስን ለመከላከል መጀመር ነው»</p>

<p>«ትግርኛ ተናጋሪው ሕዝብ ኢትዮጵያን አጥፍቷል። ሀብቷን ዘርፏል፣ ሌላውን ኢትዮጵያዊ በባርነት አኑሯል በማለት ትግርኛ ተናጋሪ ያልሆነውን የኢትዮጵያ ሕዝብ ትግርኛ ተናጋሪ በሆነው ሕብረተሰብ ላይ ተነሳስቶ በዘር ሳቢያ ብጥብጥ እንዲቀሰቀስ የሚገፋፋ ጹሑፍ አሳትመው ለሕዝብ እንዲሰራጭ በማድረጋቸው ተከስሰዋል» የሚል ነው።</p>

<p>ሁለተኛውና በአንደኛው ተከሳሽ ላይ ብቻ ቀርቦ የነበረው ክስ «ስለፕሬስ ነፃነት የወጣውን አዋጅ ቁጥር 34/1985 አንቀጽ 10/1/20/1፣ እና የወንጀለኛ መቅጫ ሕግ ቁጥር 480/ሀ/ የተመለከትውን በመተላለፍ ተከሳሹ የጦቢያ መጽሔት ዋና አዘጋጅ ሆኖ በሚሰራበት ወቅት ማናቸውም ፕሬስ ወይም የፕሬሱ ውጤት በሕግ የሚያስጠይቅ ይዘት የሌለው መሆኑን የማረጋገጥ ግዴታውን በመተላለፍ በጥቅምት ወር 1989 ዓ.ም በአራተኛ ዓመት ቁጥር 11 እትሙ ከገጽ (5-10) በገጽ 31 ላይ «ቀኑ ሲመጣ ሁልም ይሰዋል» በሚል ርዕስ ሥር «በሱዳንም በኩል ባለው ፖለቲካ ገና ከመጀመሪያው የደቡብ ተገንጣዮችን ፀረ ካርቱም ኃይሎችንና ሌሎችንም ኃይላት አቅፎ ቢያሰማራ ኖሮ የእኛን ገንጣዮችና ቤት ያፈራቸውን የአገር ደላሎች በቀላሉ ሽባ ባደረጋቸው ነበር። የዛሬም ምሬትም በአያሌ ይቀርልን ነበር...» በማለትና ሌሎች ተመሳሳይነት ያላቸውን የሕዝብ ሀሳብ ለማናወጥ የሚችሉ በመንግሥት ላይ ሀሰተኛ ሀሜታዎችንና ጥርጣሬዎችን የሚትሉ ሀሰተኛ የሆኑ ጹሑፎች በመጽሔቱ ላይ አሳትሞ በማውጣት በሀገር አቀፍ ደረጃ እንዲሰራጭ በማድረጉ ተከስሷል» ይላል።</p>

<p>በተመሳሳይ ሁኔታ የፌዴራሉ ዐቃቤ ሕግ በዚሁ በአንደኛ ተከሳሽ ላይ ያቀረበው ክስ «ስለፕሬስ ነፃነት የወጣውን ዋጅ ቁጥር 34/1985፣ አንቀፅ 10/1/10/2/ሐ 20/1፣ እንዲሁም በወንጀለኛ መቅጫ ሕግ ቁጥር 32/1/ሀ/ እና 480/ለ የተመለከተውን በመተላለፍ ተከሳሹ የጦቢያ መጽሔት ዋና አዘጋጅ ሆኖ በሚሰራበት ወቅት ማናቸውም ፕሬስ ወይም የፕሬስ ውጤት በሕግ የሚያስጠይቅ ይዘት የሌለው መሆኑን የማረጋገጥ ግዴታውን ተላልፎ በጥቅምት ወር 1989 ዓ.ም በአራተኛ ዓመት ቁጥር 11 ጦቢያ መጽሔት ከገጽ 32-35 ላይ «ኢትዮጵያ ከኤርትራና ከትግራይ ክፍለ ሀገሮች ጋር መለያየት አለባት በሚል ርዕስ በአገሪቱ ላይ የሰፈነውን የጭቆና ሥርዓት አራማጅ ናቸው በሚባሉት የትግራይና የኤርትራ ተወላጆች ላይ የከረረ ጥላቻ ይታያል። ...ትግርኛ የማይናገረውን ሃምሳ ሚሊዮን ኢትዮጵያውያንን ለመበዝበዝ በጐሣ ከፋፍሎ የመግዛት ፖለቲካ የሚካያሂድቱን የትግራይና የኤርትራ ተገንጣይ ኃይሎችና ተባባሪዎቻቸውን እኩይ ተልዕኮ ኢትዮጵያውያን ታግለው እንዲያከሽፉ፤ የአዲሱ ሥርዓት ደጋፊ የሆኑት ተገንጣይ ትግሬዎችና ኤርትራውያን የውስጥ ጤላት ሆነዋል። ...የውስጥ ጠላት /የኖቬል ሎሬት ማይክፍል ቢሾፕ የካንሰር በሽታን ለማስረዳት የተጠቀመበት አባባል ነው። ሻዕቢያና ሕወሓት በመሻረክ የኢትዮጵያን ሀብት ለማበልፀግ በኢሳያስና መለስ የሚካሄደው የተቀናጀ ዘመቻ በረቀቀ ዘዴና በከፍተኛ ፍጥነትና ስፋት ቀጥሏል። በኢትዮጵያ ስም ከተለያዩ ሀገሮችና ዓለም አቀፍ ድርጅቶች የተገኘ ብድር ለትግራይና ኤርትራ ተመድቧል። ...ኤርትራዊና ትግሬ ነጋዴዎች ካለቀሬት በሚያስገቡት ቁሳቁስ ገበያውን በርካሽ ዋጋ አጥለቅልቀው ኢትዮጵያዊው ነጋዴ ከስሮ ንግዱን እንዲዘጋ እያደረጉ ናችው። ... ጐሰኛ ትግሬዎችና ኤርትራውያን ከኢትዮጵያ ወጥተው ነፃ ለማውጣት ሲታገሉለት ወደነበረው ቦታቸው እንዲመለሱ በሰልፍም ኦነ በተለያየ ዘዴ ግልጽ መሆን አለበት። ... ከትግራያና ኤርትራ ጋር የኢትዮጵያ ሕዝብ ባለው ትስስር ያተረፈው ነገር ቢኖር ስቃይና መከራ ብቻ ነው። ከሰሜን ወደ ደቡብ በሺህ ከሚቆጠሩ የተሸገሩ ስደተኞች በስተቀር ምንም ዓይነት ንጥረ ሀብትም ሆነ ምርት አይወርድም። ... በሕገ መንግሥቱ ውስጥ የሰፈረው የኤርትራን መገንጠል ሕጋዊነት ለማረጋገጥ ከመሆኑም በላይ ወደፊት ትግራይንም ለመገንጠል እንዲያመችና የኢትዮጵያን መጥፋት ለማፋጠን ነው። «ኢትዮጵያ ከትግራይና ከኤርትራ ክፍለ ሀገሮች መለየት አለባት» በማለት «በሰላም ተረጋግቶ በእኩልነት በመኖር ላይ ያለውን የኢትዮጵያ ሕዝብ በዘር ጉዳይ ጥርጣሬ የሚያሳድሩ ትግርኛ ተናጋሪ ያልሆነውን የኢትዮጵያ ሕዝብ ላይ ብጥብጥን እንዲያነሳ የሚገፋፋ ብሔረሰብን ከብሔረሰብ የሚያጋጭ ዘገባ የያዘ ጹሑፍ በመጽሔቱ ላይ አሳትሞ በማውጣት በሀገር አቀፍ ደረጃ እንዲሰራጭ በማድረጉ ተከሷል» በማለት ዐቃቤ ሕጉ በክሱ አትቷል።</p>

<p>«መረብ ምላሽን (ኤርትራን) እንደገና ከኢትዮጵያ ጋር የማዋሃድ ስትራቴጂ» የሚለው ጹሑፍ አሜሪካን አገር ነዋሪ በሆኑ ፕሮፌሰር ጥላሁን ይልማ በተባሉ ግለሰብ በእንግሊዘኛ ቋንቋ ተደርሶ እዚያው አገር በሚታተም «ኢትዮጵያን ሪቪው» በተሰኘ መጽሔት የታተመ ነው። ጹሑፉ ወደአማርኛ ተመልሶ በጦቢያ መጽሔት ሊሰፍር የቻለው ቀደም ሲል ፀጋዬ ገብረመድኅን አርዓያ በተባሉ ፀሐፊ «የሁሉም ሥር የወጣው ከዚህች መሬት ነው» በሚል ርዕስ ለፕሮፌሰሩ ሀሳብ ተቃራኒ የሆነ ሀሳብ በጦቢያ መጽሔት (አራተኛ ዓመት ቁ.9) አስፍረው ስለነበረ የእኔ ሀሳብ ባልሰፈረበት መጽሔት ተተችቻለሁ፣ ሀሳቤን ህዝቡ እንዲያውቅ ይደረግልኝ በማለታቸው ነበር።</p>

<p>«ቀኑ ሲመጣ ሁሉም ይሰዋል» የሚለው ጹሑፍ የጦቢያ ቋሚ አምደኛ የሆኑት የጸጋዬ ገ/መድኅን ጹሁፍ ነው። ክስ የቀረበባቸው ሁለቱም ጹሁፎች በፕሬስ ሙያ የሀሳብ ጹሁፎች (ኦፒኒኦን አርቲችለስ) ሲሆኑ እንደግለሰብ አስተያየት የሚታዩ ናቸው። ክሱ ከቀረበበት ጊዜ አንስቶ ጉዳዩ በክርክር ላይ የቆየ ሲሆን ተከሳሽ በአሳታሚ ድርጅቱ ጠበቃ አማካይነት «በተለይ የፕሮፌሰር ጥላሁን ይልማ ጹሁፍ አስቀድሞ የታተመና በእሳቸው ጠያቂነት በጦቢያ መጽሔት ላይ የታተመ ነው። ሁለቱም ጹሁፎች የግለሰቦች አስተያየት ናቸው። ሳንሱር በሕግ የተከለከለ በመሆኑ አዘጋጁ የሰዎችን ሀሳብ የማስተካከል መብት የለውም። አዘጋጁ በጉዳዩ ላይ «የሁሉም ሥር የወጣው ከዚህ መሬት ነው» በሚል ርዕስ ተቀራኒ ሀሳብ አስተናግዷል። በርዕሰ አንቀጹ አቋሙን ግልጽ አድርጓል። በአዘጋጁ ዕይታ ጹሑፎቹ ለአገርና ለህዝብ ደህንነት ሲባል ውስጣዊ የፖለቲካ ችግሮች መመርመር አለባቸው የሚሉ ናችው። ጹሑፎቹ የሰጡትን ማስጠንቀቂያ እውነትነት በአገራችን በተከታዮቹ ዓመታት የተከሰቱት ፖለቲካዊና የጦርነት ሁኔታዎች አሳይተዋል። የሕገ መንግሥቱ አንቀጽ 29 በፕሬስ አማካይነት የሚተላለፈው ሀሳብ «በአስተሳሰባዊ ይዘቱና ሊያስከትል በሚችለው አስተሳሰባዊ ውጤቱ ሊገታ አይገባውም ይላል ስለዚህ አዘጋጁ ጥፋተኛ አይደለም» በማለት ተከራክሯል።</p>

<p>ፍርድ ቤቱ ግን ክርክሮችን ባለመቀበል ተከሳሹን ጥፋተኛ አድርጐ ህዝብን ከመንግሥት የሚለያዩ፣ የቀረው የኢትዮጵያ ህዝብ በትግርኛ ተናጋሪው ላይ ጥላቻ እንዲያድርበት የሚያደርጉ ናቸው በማለት ድርጊቱን ከፍተኛ ጥፋት ነው ብሎታል። ጥፋቱ ከፍተኛ ቢሆንም ጹሑፎቹ ከራሱ ያልፈለቁ መሆናቸውን፣ የአጥፊውን የድርጊት ዓላማና የቤተሰቡን ሁኔታ በማመዛዘን ፍርድ ቤቱ በተከሳሹ ላይ የ12ሺህ ብር መቀጫ ጥሎበታል። የጥፋተኝነት ውሣኔ ከተሰጠ እኋላ የቅጣት ውሣኔ ለመስጠት ተከሳሹ በወረዳ 22 ፖሊስ ጣቢያለአምስት ቀናት በእሥር እንዲቆዩ ተደርጓል። አቶ ታዬ በላቸውና አቶ አንተነህ መርዕድ በ1989 ክስ የቀረበበት መጽሔት ታትሞ እንደተሰራጨ ክስ ሳይመሰረትባቸው በፌዴራሉ ምርመራ ማስተባበሪያ (ማዕከላዊ) እሥር በት 77 ቀናት ታስረው ነበር።</p>

<p>በአሁኑ ጊዜ በውጭ አገር የሚገኘው የቀድሞ የመጽሔቱ ዋና አዘጋጅ አቶ ሙሉጌታ ሉሌ 10ሺ ብርና የአንድ ዓመት እሥራት በሁለት ዓመት ገደብ መቀጣቱ ይታወሳል።</p> 


<p class="align-center"><a href="/Gazettas/Tobia/info/Tobia.sera.html">ከጦቢያ ጥቅምት 9 ቀን 1993</a></p>

</body>
</html>	
