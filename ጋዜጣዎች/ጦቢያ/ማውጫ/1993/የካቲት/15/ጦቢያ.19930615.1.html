<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጋዜጠኛ በፈቃዱ ሞረዳ እንዲፈታ ግፊቱ ቀጥሏል- በረሀብ አድማ ላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጋዜጠኛ በፈቃዱ ሞረዳ እንዲፈታ ግፊቱ ቀጥሏል- በረሀብ አድማ ላይ ነው</h1>


<p>የጦማር ጋዜጣ ዋና አዘጋጅና አሳታሚ የሆነው ጋዜጠኛ በፈቃዱ ሞረዳ የቤንሻንጉል ጉምዝ ክልላዊ መስተዳድር ባወጣበት የፍርድ ቤት የመያዣ ትዕዛዝ ከየካቲት 6-9 ቀን 1993 በአዲስ አበባ ወንጀል ምርመራ መምሪያ በእሥር ላይ ቆይቶ የካቲት 10 ቀን 1993 ወደ አሶሳ ተወስዶ መታሰሩን የኢትዮጵያ ነፃ ፕሬስ ጋዜጠኞች ማኅበር (ኢነጋማ) ሲያስታውቅ ዓለም አቀፍ እፕሬስ ተቋማትና የሰብዓዊ መብት ተሟጋች ድርጅቶች ደግሞ መንግሥት ጋዜጠኛውን እንዲፈታ ተቃውሞ በማሰማትና መግለጫ በማውጣት ላይ ናቸው።</p>

<p>ከቤንሻንጉል ጉምዝ ክልል በተላኩ የፀጥታ ሠራተኞች ታጅቦ የሰሌዳ ቁጥር ኮር 4-28351 በሆነ ተሽከርካሪ ወደክልሉ ዋና ከተማ አሶሳ የተወሰደው ጋዜጠኛ በፈቃዱ ሞረዳ እዚያ ለመድረስ ከ2-3 ቀን እንደሚፈጅበት የጠቀሰው ኢነጋማ የደህንነቱና የሕይወቱ ጉዳይ ያሳሰበው መሆኑን የካቲት 11 ቀን 1993 ለዴሞክራሲ፣ ለሰብዓዊ መብትና ለነፃነት ተሟጋች ድርጅቶችና ዓለም አቀፍ ድርጅቶች በላከው መግለጫ አስታውቋል።</p>

<p>ጋዜጠኛ በፈቃዱ ከአገሪቱ ሕገ መንግሥትና የፕሬስ አዋጅ ውጭ የተፈጸመበትን የሰብዓዊ መብት ረገጣ በመቃወም ከየካቲት 9 ቀን 1993 ጀምሮ በረሃብ አድማ ላይ እንደሚገኝ የጠቀሰው ኢነጋማ ዋስ ከማያገኝበት ከጠያቂ ዘመድ፣ ወዳጅና ጓደኛ 790 ኪሎ ሜትር ርቆ የታሰረው አባሉን ሁኔታ ለመከታተል አለመቻሉንና ይህም አሉታዊ ተፅዕኖ እንዳለው አመልክቷል።</p>

<p>የኢትዮጵያ መንግሥት ጋዜጠኛ በፈቃዱ ሞረዳ ሊደርስበት ከሚችለው አካላዊና ሞራላዊ አደጋ የመታደግ ኃላፊነት እንዳለበት የገለጠው ኢነጋማ ዓለም አቀፉ ህብረተሰብም የጋዜጠኛውን ሕይወት በማዳን ረገድ የየበኩሉን ግፊትና ተፅዕኖ እንዲያደርግ ጥሪ አቅርቧል። ማኅበሩ በመጨረሻውም በመላው ዓለም የሚገኙ የሙያ ማኅበራት የፕሬስ ተቋማት፣ የሰብዓዊ መብት ተከራካሪ ድርጅቶችና በኢትዮጵያ የሚኖሩ የመንግሥታት ተወካዮች በጉዳዩ ላይ ከጠቅላይ ሚኒስትር መለስ ዜናዊ ጀምሮ በየደረጃው ካሉ የመንግሥት ባለሥልጣኖች ጋር በአስቸኳይ እንዲወያዩበትና ጋዜጠኛው የተደቀነበት አደጋ የሚቀለበስበትን ሁኔታ እንዲያመቻቹ አሳስቦ የኢትዮጵያ ባለሥልጣኖች ከሕግ አግባብ ውጪ የሚያካሂድቱን የመብት ረገጣ በማውገዝ ከማህበሩ ጐን በመቆም የትግል አጋርነታቸውን እንዲያሳዩ ጠይቋል።</p>

<p>ይህ በእንዲህ እንዳለም ኢነጋማ አባል የሆነበት ዓለም አቀፍ ሃሳብን በነፃነት የመግለጽ ልውውጥ (አይፌክስ)፣ ድንበር የለሽ ሪፖርተሮች (ሪፖርተር ሳን ፍሮንቲየርስ)፣ ዓለም አቀፍ ሃሳብን በነፃ የመግለፅ ድርጅት (አርቴክል 19) እና ዓለም አቀፉ የሰብዓዊ መብት ተከራካሪ ድርጅት አምኔስቲ ኢንተርናሽናል ለጠቅላይ ሚኒስትር መለስ ዜናዊና ለፍትሕ ሚኒስትሩ የተማፅኖና የተቃውሞ ደብዳቤ መላካቸውን ማኅበሩ ገልጧል።</p>

<p>ወደህትመት ከመግባታችን በፊት ከአሶሳ በደረሰን ዘገባ መሠረት ጋዜጠኛ በፈቃዱ ሞረዳን መቶ አለቃ ይልማ የተባሉና ሌላ አንድ የሃምሳ አለቃ «የመረጃውን ምንጭ ከሰጠኸን እንለቅሃለን» በማለት ሊያግባቡት የሞከሩ ሲሆን የክልሉ ጥብቅ የፖሊስ ኮሚሽነር ግን «የመረጃውን ምንጭ በሰላም መስጠት ካልቻልክ እንደበድብሃለን» ብለው ማስፈራራታቸው ታውቋል። በፈቃዱ ሞረዳ በሰጠው መልስ «የመረጃውን ምንጭ መስጠት ብችል ቀድሞውንም ከአዲስ አበባ እዚህ ድረስ አልመጣም ነበር። በፕሬስ ሕጉ ምንጭ ይፋ ማድረግ ስለማልገደድ አልሰጥም» ብሏል።</p>

<p>በአሁኑ ሰዓት በአሶሳ ወረዳ ፖሊስ ጣቢያ በእስር ላይ የሚገኘው በፈቃዱ ሞረዳ ከሌሎች እስረኞች በተለየ ሁኔታ ማንኛውም የሚነበብ ጹሑፍ እንዳይገባለት የታገደ ሲሆን ማንም ሰው ምግብ ለማቅረብም ሆነ ለማነጋገር ከፈለገ የወረዳውን ፖሊስ አዛዥ ማስፈቀድ እንዳለበት ትዕዛዝ መተላለፉን ለማወቅ ተችሏል።</p>

<p>በፈቃዱ ትናንት የካቲት 14 ቀን አራት ሰዓት ተኩል ላይ ፍ/ቤት እንደሚቀርብ የተነገረው መሆኑን የጠቀሱት የቅርብ ምንጮች ስንቅ ሊያቀብለው አሶሳ የሄደው ክፍለ ገብርኤል ወልደተንሣይ የተባለው ጓደኛው «ለምን መጣህ? ምን ልትሠራስ መጣህ? ስምህ ክፍለ ገብርኤል ወልደተንሣይ ሆኖስ ብሔርህ እንዴት አማራ ሆነ?» ተብሎ ከጠዋቱ 4 ሰዓት እስከ ቀኑ 9 ሰዓት ከሩብ ድረስ ፖሊስ ጣቢያ ታስሮ በኋላ መለቀቁ ተገልጧል።</p>

<p>በፕሬስ አዋጅ ቁጥር 34/85፣ አንቀጽ 8/4/ሀ መሠርት «ማንኛውም የፕሬስ አሳታሚ ወይም አዘጋጅ ለፕሬስ ዝግጅት የተጠቀመበትን ዜና ወይም መረጃ ምንጭ እንዲገልጽ አይገደድም» የሚል ሆኖ ሳለ በጋዜጠኛ ፈቃዱ ላይ መረጃ ካላመጣህ እያሉ የማሰሩና የማስፈራራቱ ጉዳይ ብዙዎችን የሕግ ባለሙያዎችና ጋዜጠኞች ግራ አጋብቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 15 ቀን 1993</a></p>

</body>
</html>	
