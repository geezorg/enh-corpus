<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሜኒጃይተስ ወረርሽኝ አደጋ አንዣቧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሜኒጃይተስ ወረርሽኝ አደጋ አንዣቧል</h1>


<p>በመላ ሀገሪቱ አሁን ከሚታየው ሞቃት የአየር ሁኔታ ጋር ተያይዞ በድሬዳዋ አስተዳደርና በኢሉባቡር ዞን የተከሰተው የማጅራት ገትር (ሜኒጃይተስ) በሽታ በወቅቱ አስፈላጊው ክትትል ካልተደረገበት ወደወረርሽኝ ይሸጋገራል የሚል ፍራቻ እያሳደረ ሲሆን በቂ መድኃኒት አለመኖሩ ደግሞ ችግሩን አሳሳቢ እንዳደረገው ሪፖርተሮቻችን ገልጠዋል።</p>

<p>ሰሞኑን ለሥራ ጉዳይ ወደኢሉባቡር ተጉዞ የነበረው ሪፖርተራችን በዞኑ ውስጥ በሚገኙ ሶስት ወረዳዎች በተከሰተው የማጅራት ገትር በሽታ ይህ ሪፖርት እስከተጠናቀረበት ጊዜ ድረስ አንድ ሰው መሞቱንና 18 ሌሎች ደግሞ በአዲሱ የመቱ ካርል ሆስፒታል ተኝተው በመታከም ላይ መሆናቸውን ለማረጋገጥ ተችሏል።</p>

<p>በዞኑ ለተከሰተው ለዚሁ በሽታ መከላከያ የሚሆን ክትባትና መድኃኒት በወቅቱ ወደሥፍራው ባለመድረሱ የሕሙማንና የሟቾች ቁጥር ይጨምራል የሚል ፍራቻ እንዳላቸው የመቱ ነዋሪዎችና የጤና ባለሙያዎች ለዚህ ዘጋቢ ገልጠውለታል። የክልሉ ጤና ቢሮ ኃላፊ ዶ/ር ኢብራሂም አህመድ ለ30 ሺህ ሕዝብ የሚበቃ የመከላከያ መድኃኒት የካቲት 10 ቀን 1993 መድረሱን መቱ ላይ ለጋዜጠኞች ቢናገሩም የዞኑ ጤና መምሪያ ኃላፊ ደግሞ መድኃኒቱ ለ50 ሺህ ሕዝብ የሚዳረስ ነው በማለት የሰጡት ቃል እርስ በእርሱ የተጋጨ በመሆኑ ግራ አጋብቷል።</p>

<p>ሁለቱ ባለሥልጣናት ይህን ቢሉም መድኃኒቱ ለበሽታው ተጠቂዎች በወቅቱ ባለመከፋፈሉ ችግሩ እንዳለ መሆኑን የወረዳው ጤና ባለሙያዎች አስረድተዋል። በተለይ በገጠር ወረዳዎች በሽታው የተያዙትንና የሞቱትን ሰዎች ትክክለኛ አኃዝ ለማወቅ እንደማይቻል የጠቆሙት ባለሙያዎች አሁን በይፋ የተገለፁት ሆስፒታል የመጡትና የተመረመሩት ናቸው ብለዋል።</p>

<p>በሌላ በኩል በድሬዳዋ አስተዳደር ካውንስል በተመሳሳይ መልኩ በተከሰተው የማጅራት ገትር በሽታ ለጊዜው ቁጥራቸው በውል የማይታወቅ ሰዎች መታመማቸውንና የሞቱም እንዳሉ ተባባሪ ሪፖርተራችን ጠቅሶ የመከላከያ መድኃኒቱ በከተማዋ በሚገኙ የጤና ተቋማት ለህብረተሰቡ መስጠት ከጀመረ በኋላ አልቋል ተብሎ በመቋረጡ የህብረተሰቡን ሥጋት የበለጠ እንዳባባሰው ጠቁሟል።</p>

<p>የፌዴራሉ ጤና ጥበቃ ሚኒስቴር ይህንኑ አስመልክቶ ሰሞኑን ባወጣው ማሳሰቢያ በአንዳንድ ክልሎች አልፎ አልፎ በመከሰት ላይ ያለው የማጅራት ገትር በሽታ ካለበት ደረጃ ወደ ወረርሽኝነት እንዳይሸጋገር ከክልል ም/ቤቶች ጀምሮ እስከ ሕዝቡ ድረስ ያሉት አካላት የተቀናጀ ጥረት እንዲያደርጉ ጠይቋል።</p>

<p>በሚኒስቴሩ የሕዝብ ግንኙነት አገልግሎት እንደተገለፀው ስለማጅራት ገትር በሽታ ቁጥጥር ከክልሎች ጋር በተደረገው ውይይት አሁን ያለው የአየር ሁኔታ በሽታውን እንዲስፋፋ ማድረግ የሚያስችል ሙቀት ያለው በመሆኑ ወደወረርሽኝ ደረጃ እንዳይደርስ ከፍተኛ ጥንቃቄ የማድረጉ አስፈላጊነት የታመነበት መሆኑን አመልክቷል።</p>

<p>ትኩሳት ከማጅራት መገተር ስሜት ጋር የሚታይባቸው በሽተኞችን ወደጤና ድርጅት በማድረስና ሪፖርት በማድረግ በኩል ህብረተሰቡ ትብብር እንዲያደርግ ሚኒስቴር መ/ቤቱ ጠይቆ በሽታው በአገሪቱ በየስምንት፣ በየአስርና በየአሥራ ሁለት ዓመቱ በወረርሽኝ መልኩ የሚከሰት ተላላፊ በሽታ መሆኑን አስታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 15 ቀን 1993</a></p>

</body>
</html>	
