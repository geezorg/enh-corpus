<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስሊሙ ህብረተሰብ መካከል አሳሳቢ ሁኔታዎች ተከስተዋል፤ ኦሮሞዎችና ሐረሪዎች ተለያይተው አረፋን አከበሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሙስሊሙ ህብረተሰብ መካከል አሳሳቢ ሁኔታዎች ተከስተዋል፤ ኦሮሞዎችና ሐረሪዎች ተለያይተው አረፋን አከበሩ</h2>


<p>አንድ ዓይነት የሃይማኖት መስመር ሲከተል የቆየውና በሰላምና በፍቅር ሲተሳሰብ በኖረው የሙስሊሙ ህብረተሰብ መካከል በተፈጠሩ አንዳንድ አለመግባባቶች ምክንያት ነባር መስኪዶች መቃጠላቸውንና በአንድነት መንፈስ ከመንቀሳቀስ ይልቅ ወደመለያየት የሚገፋፉ ሁኔታዎች እየተንፀባረቁ መሆናቸውን ከተለያዩ አቅጣጫዎች ካሰባሰብናቸው ዘገባዎች ለመረዳት ተችሏል።</p>

<p>በሕገ መንግሥቱ ጉልህ ሥፍራ የተሰጠው የእምነት ነፃነትን የሚጋፉ ሁኔታዎች በአንዳንድ የአገሪቱ አካባቢዎች እየታዩ መሆናቸውን የሚጠቁሙት ዘገባዎች የሃይማኖት አባቶች ከፍተኛ ትኩረትና ክትትል የመንግሥትንም ድጋፍ ጭምር የሚጠይቅ መሆኑንም ያስረዳል። ከጂማ ዞን፣ ከሐረሪ ክልልና ከምሥራቅ ሸዋ ያሰባሰብናቸው የተባባሪ ሪፖርተሮቻንና የአካባቢ የዜና ምንጮች ገለጣ እንደሚከተለው ተጠናቅሯል።</p>

<p>ባለፈው ሰኞ ተከብሮ በዋለው የኢል አል አድሃ (አረፋ) በዓል ላይ የጂማ ዞን እስልምና ጉዳዮች ም/ቤት ሊቀመንበር አቶ ሰዒድ መሃመድ በጂማ ስታዲየም ለተሰባሰቡት ምዕመናን እንደገለጡት በሙስሊሙ ህብረተሰብ መካከል በተፈጠረ የእምነት ልዩነት 100 ነባር መስጊዶች ባልታወቁ ሰዎች በእሳት መቃጠላቸውን በቅሬታና በሃዘን ገልጠዋል። ስለችግሩም ለሚመለከታቸው ክፍሎች በማሳወቅ ክትትል እየተደረገ መሆኑን በመጠቆም ሁኔታውን ለማስተካከል ሙስሊሙ ህብረተሰብ በጋራ መንቀሳቀስና በመካከሉ ሰርገው የገቡትን ፀረ አንድነቶችን ሴራ ለማክሸፍ ነቅቶ መጠበቅ እንዳለበት አሳስበዋል። ምዕመናኑ በመካከላቸው ያለውን ልዩነት በማስወገድ አንዱ ሌላውን አደጋ ላይ ሳይጥል የቀድሞ ሰላሙንና ፍቅሩን ለማስፈን ፀሎትና ጥረት ማድረግ እንዳለበት ሊቀመንበሩ በአፅንዖት ጠይቀዋል።</p>

<p>እንዲሁም በቀርሳ ወረዳ በቁርባልቶ ቀበሌ ገበሬ ማኅበር ሕጋዊ የሆነውን የእስልምና ጉዳዮች ም/ቤት አባላትና ተከታዮችን በመቃወም ሲወርድ ሲዋረድ የመጣውን የእምነት ነጻነታቸውን በመጋፋት አንዳንድ የቀበሌ ተመራጮች ታጣቂዎች ራሳቸውን «ሱኒያ ዋቢያ» በማለት በሚጠሩ ግለሰቦች የሙስሊሙ ህብረተሰብን ልዩነት ወደአልታወቀ አቅጣጫ እየገፋፉት ናቸው በማለት የወረዳው እስልምና ጉዳዮች ም/ቤት አባላት በምሬት እየገለፁ መሆናቸው ተጠቁሟል።</p>

<p>በተለይም የዚህ አዲስ እምነት ተከታዮች (ዋቢያ) ተብለው የሚጠረጠሩት አንዳንድ ሹማምንትን መከታ በማድረግ የስግደትና የፀሎት ሥርዓት በአግባቡ እንዳይካሄድ ፀብ በማንሳትና ምዕመናኑ በየጊዜው የሚረብሹ ግለሰቦችን አስመልክቶ ለሚያቀርቧቸው አቤቱታዎች ሕጋዊ ምላሽ እንዳይሰጥ እየተደረገ መሆኑን ለዝግጅት ክፍላችን የደረሱ ሪፖርቶች ይጠቁማሉ።</p>

<p>በሌላ በኩል ደግሞ በሐረሪ ክልል የካቲት 26 ቀን 1993 በተከበረው የኢድ አል አድሃ (አረፋ) በዓል ላይ ክልሉን በጥምር የሚገዙት የሐረሪ ብሔራዊ ሊግና ኦህዴድ ባላቸው አለመግባባት ሳቢያ የእስልምና ተከታዮች የሆኑት ሐረሪዎችና ኦሮሞዎች ተለያይተው ሐረሪዎች ጀጐል በሚገኘው የአብዳል መስጊድ፣ ኦሮሞዎች ደግሞ በሐማሬሳ ከተማ መስጊድ ማክበራቸውን የአካባቢው ሪፖርተራችን ዘግቧል።</p>

<p>ሁለቱ የፖለቲካ ድርጅቶች ክልሉን በጥምር እየገዙ እያሉ ህብረተሰቡን አስተባብረው በጋራ ማክበር ሲችሉ ለዘመናት ተከባብረውና ተፋቅረው የኖሩትን ሐረሪዎችና ኦሮሞዎችን በፖለቲካ አናቁረው በማራራቃቸው ካለፉት ሁለት ዓመታት ጀምሮ የሁለቱ ብሔረሰቦች የእስልምና ሃይማኖት ተከታዮች በአንድ ላይ ሆነው መስገድ ማቆማቸው ታውቋል።</p>

<p>በኢትዮጵያ ውስጥ ከሚከበሩት ታላላቅ የእስልምና ሃይማኖት በዓላት በተለይ አረፋ በሐረር ከተማ በከፍተኛ ድምቀት በመፈቃቀርና በመንፈሳዊ ስሜት ይከበር እንደነበር የሚጠቅሱ የእድሜ ባለፀጐች ባለፈው የደርግ አገዛዝ ዘመን እንኳን ባልተፈፀመ ሁኔታ የሃይማኖት እኩልነት ተረጋግጧል፣ ዴሞክራሲ ሰፍኗል በሚባልበት ወቅት በጐሣ ፖለቲካ ሳቢያ መደብዘዙ እጅግ እንዳሳዘናቸው ዘገባው አመልክቷል።</p>

<p>በዚሁ መሠረት አምና 4ኛ በሚባለው ሰፈር በሚገኘው መስጊድ የሰገዱት ኦሮሞዎች በጥምቀት በዓል በተፈጠረው ረብሻ ምክንያት ዘንድሮ ከሐረር ከተማ 15 ኪሎ ሜትር ርቀት ላይ በሚገኘው ሐማሬሳ ከተማ በመስገድ በዓሉን ማክበራቸውን ሪፖርተራችን ገልጧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 29 ቀን 1993</a></p>

</body>
</html>	
