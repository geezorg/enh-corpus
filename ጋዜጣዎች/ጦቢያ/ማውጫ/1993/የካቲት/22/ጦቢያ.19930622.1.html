<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦብኮ ለኢህአዴግና ለኦህዴድ ታጋዮች መልዕክት አስተላለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦብኮ ለኢህአዴግና ለኦህዴድ ታጋዮች መልዕክት አስተላለፈ</h1>


<p>የኢህአዴግ መሪዎች ሕዝባዊ ፍቅርም ሆነ ችሎታ ከሌላቸው ካድሬዎች ጋር በመሆን ሕዝብን ከማመስ ይልቅ ከሀቀኛ የሕዝብ ወገኖች ጋር ሆነው ብሔራዊ መግባባት ላይ የሚያደርስ የብሔራዊ ዕርቅ ጐዳና ቢያመቻቹ ለራሳቸውም ሆነ ለኢትዮጵያ ሕዝብ የተሻለ አማራጭ መሆኑን የኦሮሞ ብሔራዊ ኮንግረስ (ኦብኮ) አስታወቀ።</p>

<p>ኦብኮ የኢህአዴግ ሥራ አስፈፃሚ አባልና የኦህዴድ መሥራች የሆኑት አቶ ዮናታን ዲቢሳ መክዳታቸውን ምክንያት በማድረግ የድርጅቱ ሥራ አስፈፃሚ ኮሚቴ «የኢህአዴግ ባቡር ታጋዮችን እየተፋ ነው ወይንስ እነሱ እየተፉት?» በሚል ርዕስ ባለፈው ሰኞ ባወጣው መግለጫ ለኦህዴድ ታጋዮችም ባስተላለፈው መልዕክት «ነገ የምንቀበረው በሕዝባችን መካከል ስለሆነ ስለምናስመዘግበው ታሪክ እንድንጠነቀቅ የግድ ነው። የአዞ እንባ አንዲት ጋር መቀበሪያ መሬት የሕዝብ ልብ እንደማይገዛ የኮበለሉትና ዛሬም ያሉት የኦህዴድ ካድሬዎች እንዲገነዘቡት ያስፈልጋል። መቼውንም ቢሆን መሪዎች መሸሻ ስላላቸው ከሕዝብ ጋር የሚቀበሩት ካድሬዎች ለሕዝብ የሚበጀውን መሥራት እንጂ በሕዝብ ላይ ግፍ መሥራት እንደማይበጅ ልብ ሊሉት ይገባል» ብሏል።</p>

<p>ከዚህ በማያያዝም «በ1966 ዓ.ም የፈነዳው አብዮት በራሱ መስመር ሲያደርግ በነበረው ሂደት «ፀረ አብዮተኛ» በሚል ሽፋን ተቀናቃኞቹን ሲያስወገድ ይጠቀምበት የነበረው ዜማ «ፈጣን ነው ባቡሩ» የሚል እንደነበር የቅርብ ጊዜ ትዝታችን ነው። አዲሱ የኢትዮጵያ «ዴሞክራሲ ባቡርም» ነባርና እንግዳ ደራሽ «ዴሞክራቶችን» እያራገፈ (እያራገፉት?) መሄድ ከጀመረ ውሎ አድሯል። «በስኳር መላስ» ወደወህኒ የተወረወሩትን ጨምሮ ከአገር እየወጡ የሚቀሩት ቱባ ኢህአዴጐች፣ ወዘተ የባቡሩ የማራገፍ ውጤት ናቸው ማለት ይቻላል። እነሆ ዛሬ ደግሞ የኦህዴድ መሥራች፣ የኦህዴድና የኢህአዴግ ሥራ አስፈጻሚ ኮሚቴ አባል ዮናታን ዲቢሳ ከባቡሩ ተራግፎ (ባቡሩን አራግፎ?) ስለኦሮሞ ሕዝብ ከውጭ አገር ሲናገር ሰማን።</p>

<p>«በዴሞክራሲ ቁርባንና በቁርጠኝነት «ከኛ በላይ ለሕዝባችን መብት መከበር የቆመ የለም» በሚል ባዶ መፈክር የኦሮሞን ሕዝብ ለእስራት፣ ለስደት፣ ለሞት ሲዳርጉ የነበሩ ወንጀለኞች ዛሬ ዜማቸው ተቀይሮ ሰው ያወቀውንና ፀሐይ የሞቀውን ጉዳይ በአደባባይ በራሳቸው ላይ የሞቀው ጉዳይ በአደባባይ በራሳቸው ላይ ሲመሰክሩ ስንሰማ እኛ ቀድሞውንም እነሱነታቸውን ለምናውቀው ባያስገርመንም «ቀሪዎቹ የኢህአዴግ ካድሬዎች ራሳቸውን እንዴት እየፈተሹ ነው» ብለን መጠየቃችን አይቀርም። «ዛሬ ስለኦሮሞ ሕዝብ በደል የሚነግሩን ሕዝብን ሲያመሱ የአገሪቱን ብሔር ብሔረሰቦች ከኦሮሞ ሕዝብ ጋር ሲያጋጩና ጥላቻ ሲዘሩ የነበሩ መሆናቸው የአደባባይ ምስጢር ቢሆንም ለወላጅ አባታቸው ሕወሓትም የልጅ ፈርጣጭ ሲበዛበት የማደጐ ልጅ ለክፉ ቀን እንደማይበቃ ለመገንዘብ እንዲችል የማስጠንቀቂያ ደወል ነው።</p>

<p>«የኦሮሞ ሕዝብ ከየትኛውም ብሔር ብሔረሰብ ጋር ቅራኔ እንደሌለው በተደጋጋሚ ግልጽ አድርገናል። የሕዝብ አንድነት ድርጅታችን የሚያንበትና የሚታገልለት ጽኑ ዓለማው ነው ተቃውሞአችን መብታችን ከሚጋፋ፣ ፍትህ አልባ ከሚያደርገን ሰብዓዊ መብቶቻችንን፣ ወዘተ ከሚጥስ የአምባገነኖች ሥርዓት መሪዎች ካድሬዎቻቸው ላይ ያተኮረ ነው። ቅራኔያችን ከአምባገነኖች ጋር ነው።</p>

<p>«በቀጭን መመሪያ በደል ሲያደርሱ የነበሩ የሥርዓቱ ታማኞች በክህደት ሲኮበለሉ ከውጪ ወደውስጥ ሕግና ሕጋዊነት ያለመኖሩን ነፃ ፌዴራላዊ አስተዳደር እንደሌለና «በአናሳ ትግሬዎች» ተፅዕኖ የሚሽከረክሩ አሻንጉሊቶች እንደነበሩ ይነግሩናል። «ጠባብ» በሚል የግምገማ ገመድ በርካታ የኦሮሞ ምሁራንን ከሥራና ከኑሮ ዋስትና ውጪ ካደረጉ፣ ሕዝባችንን በገፍ ካሠሩና ካሳሰሩ፣ ንብረት ከመዘበሩና ካስመዘበሩ በኋላ የደን ሃብቱ በቃጠሎ ሲወድም የኦሮሞ ወጣቶች ሲገደሉና በእስር ሲንገላቱ በዝምታ ቆይተው ዛሬ ይህ ዓይነቱን ኑዛዜ ማሰማታቸውን ከአዞ ዕንባ አፍሳሽነት ለይተን አናየውም።</p>

<p>«ይልቁንም ለእኛም ለሕዝብም ይጠቅም የነበረው በየነበሩበት የሥልጣን እርከን የኦሮሞ ሕዝብ እንዳይሞት፣ እንዳይሰደድ፣ እንዳይታሰር፣ በራሱ ሃብት ማዘዝ አቅቶት የበይ ተመልካች እንዳይሆን ቢከራከሩለት ነበር። ይህ ሁሉ በደል ሲፈፀም «ለምን?» ብለው ቢጠይቁ ነበር። ይህ ሳይቻላቸው ቢቀር እንኳን ለጊዜያዊ ሥልጣንና ጥቅም ከመገዛት ከሕዝቤ ጋር ልራብ፣ ልታረዝ፣ ልታሠር፣ ልሙት በሚል ቆራጥ አቋም ከሕዝብ ጋር ቢወግኑ እንጂ በሕዝብ መብት ከቀለዱና የራሳቸውንም ታሪክ ካቆሸሹ በኋላ ከአውሮፓና ከአሜሪካ ከተሞች የሚሰጡት ቃል ለኃጢያታቸው ማጠቢያ ውሃ አይሆንም።</p>

<p>«ገዥው ፓርቲም ሆነ መሪ ካድሬዎቹ በወረቀት ላይ ከሰፈረው ሕግ ባሻገር በተግባር የሚሠራውን ከቤተ መንግሥት ወጣ ብለው ቢያዩ ከነገ የታሪክ ተጠያቂነት በተወሰነ ደረጃም ቢሆን ሊድኑ ይችላሉ እንላለን። በባዶ ግትርነት የሚደረገው ጉዞና ዛሬ ከፍተኛ ባለሟለቾቻቸው ከነበሩት የምንሰማው ከተፃፈው ሕግና ከሚባለው በተቃራኒ ነው። ማጣሪያው ሲያጥር ሕዝብን አጋልጦ መሸሽም መፍትሔ አለመሆኑን መታወቅ አለበት። ኮብላይዎቹ የምናውቀውን በማረጋገጣቸው ደስተኞች ብንሆንም ኦህዴድ ብቻ ሳይሆን ኢህአዴግም የባቡሩን አካሄድና የታጋዮችን ጉዳይ በጊዜው እንዲገመግም እንመክራለን። በአጠቃላይ ከኩብለላው በሥልጣን ላይ ያሉትም ትምህርት መማር ይኖርባቸዋል እንላለን» በማለት መግለጫውን አጠቃሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 22 ቀን 1993</a></p>

</body>
</html>	
