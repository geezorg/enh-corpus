<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሠራተኛው መብት በቅጥር ነፍሰ ገዳዮች ጭምር እየተረገጠ ነው»- ኢሠማኮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የሠራተኛው መብት በቅጥር ነፍሰ ገዳዮች ጭምር እየተረገጠ ነው»- ኢሠማኮ</h1>


<p>የኑሮ ውድነት ወደከፋ ሁኔታ እያሻቀበ በመሄድ ላይ እያለ አንዳንድ የመንግሥት የልማት ተቋማት የማኔጅመነት አካላትና በርካታ የግል አሰሪዎች ሠራተኛውን በግፍ እያባረሩ ቤተሰቡን ለከፍተኛ ረሃብና ሞት እያጋለጡት እንደሚገኙ የኢትዮጵያ ሠራተኞች ማኅበራት ኮንፌዴሬሽን ም/ቤት ሲያስታውቅ ኢመማ በበኩሉ በአዋሳ መምህራን ትምህርት ኮሌጅ ተማሪዎች ላይ የተወሰደውን የኃይል እርምጃ በጥብቅ አውግዟል።</p>

<p>የኢትዮጵያ ሠራተኞች ማኅበራት ኮንፌዴሬሽን ጠቅላይ ም/ቤት ባለፈው ወር ለሁለት ቀናት ባካሄደው 8ኛ መደበኛ ስብሰባው በወቅቱ የሠራተኞች ችግሮችና በሌሎች ጉዳዮች ላይ ተወያይቶ ባወጣው ባለአስር ነጥብ የአቋም መግለጫ በየድርጅቶቹ ያሉ ችግሮችን በጠረጴዛ ዙሪያ ለመፍታት የተደረገው ጥረት አለመሳካቱን የግል አሰሪዎችም ሆኑ አንዳንድ የመንግሥት የልማት ተቋማት የማኔጅመንት አካላት በሰራተኛው ላይ የሚፈጽሙትን የመብት ረገጣ ማኅበራትን የማዳከምና የማፍረስ ደባ እያባባሱት እንደሚገኙ ያመለከተው መግለጫ፣ የጉዳዩ ባለቤት የሆነው የፕራይቬታይዜሽን ኤጄንሲም በአዋጅ የተሰጠውን ሥልጣንና ኃላፊነት ለማንም ግልጽ ባልሆነ ምክንያት መወጣት እንዳልቻል አስረድቷል።</p>

<p>ኤጀንሲው ባለሀብቶች በሚፈጽሙት የሠራተኛ ብተና የሥራ ባልደረቦቻቸው በችግርና በመታከሚያ እጦት ከጐናቸው በሞት የተለዩና በሰቆቃ ውስጥ የሚገኙ ሠራተኞች ለሚያቀርቡት አቤቱታ አይመለከተኝም የሚል መልስ እየሰጠ መሆኑን የጠቀሰው ጠቅላይ ም/ቤት ሂደቱ በዚሁ ከቀጠለ ችግሩ ለሠራተኞችም ሆነ ለአገሪቷ የከፋ እንደሚሆን ገልጧል። በአገሪቱ ውስጥ ያለው የፍትሕ ሂደት መጓተት የተደራጁ ወንጀለኞች ጭምር ወደሚፈጠሩበት አቅጣጫ እያመራ እንደሆነና መንግሥት ያፀደቀውን ሕገ መንግሥት ያወጣቸውን አዋጆችና ደንቦች ማስከበር አለመቻሉን አስምሮበታል።</p>

<p>ጠቅላይ ም/ቤቱ ባወጣው የአቋም መግለጫ በአገሪቱ ከጊዜ ወደጊዜ እየተባባሰ በመጣው የኑሮ ውድነት የዝቅተኛው ኅብረተሰብ አካል የሆነው ሠራተኛ ግንባር ቀደም ተጠቂ መሆኑን አስታውሶ ይህንን ለማስተካከል በመንግሥትም ሆነ በግል አሰሪዎች የሰራተኞች ደመወዝ የሚሻሻልበት ሁኔታ በአስቸኳይ እንዲቀየስና ከዚሁ ጋርም ዝቅተኛ የመነሻ ደመወዝ ማሻሻያ እንዲደረግ ኢሠማኮ በጥናት የተደገፈ ጥያቄ አዘጋጅቶ በአጭር ጊዜ ውስጥ ለመንግሥት እንዲያቀርብ ወስኗል።</p>

<p>ከተራማጅ፣ ከእድገት፣ ከድልና ከጉለሌ የምግብ ዘይት ፋብሪካዎች ከዋንዛ የእንጨት ሥራ ድርጅት፣ ከድሬዳዋ ጨርቃ ጨርቅ ፋብሪካ፣ ከኪንግናም የመንገድ ሥራ ድርጅት፣ ከሚድሮክ ኮንስትራክሽን፣ ከጅንአድ፣ ከቅዱስ ጊዮርጊስ ቢራና ከሌሎችም በርካታ የግልና የመንግሥት ተቋማት ውስጥ በግፍ የተባረሩ ሠራተኞች ወደሥራቸው በአስቸኳይ እንዲመለሱም መግለጫው ጠይቋል። መግለጫው ከዚህም ሌላ እየተስፋፋ ካለው የፕራይቬታይዜሽን ሂደት ጐን ለጐን የሠራተኛውን መብቶችና ጥቅሞች የሚያስከብሩ አዋጆችና ድንጋጌዎች ቢኖሩም በበርካታ የሥራ አካባቢዎች መሠረታዊ የሆኑ የሠራተኛው ዴሞክራሲያዊና ሰብዓዊ መብቶች በአንዳንድ የመንግሥት የፖሊሲ ኃይልና በቅጥር ነፍሰ ገዳዮች ጭምር በመታገዝ እየተረገጠ እንደሚገኝ አስረድቷል።</p>

<p>የመንግሥትን ሕግና ደንብ እንዲያስፈጽሙ የተቋቋሙት ሠራተኛና ማኅበራዊ ጉዳይ ሚኒስቴር፣ ፕራይቬታይዜሽን ኤጀንሲ፣ አንዳንድ የፖሊሲ አባላትና የባለአደራ ቦርድ የመሳሰሉት አዋጅ የማስፈፀም አቅማቸው የተሽመደመደና አንዳንዶቹም ለይስሙላ የተቋቋሙ መሆናቸውን የጠቆመው መግለጫ እነዚህን ተቋማት እንዲፈትሽ ጠይቆ ሠራተኛውም የሚፈጸምበትን በደል በትግሉ ለማስወገድ እንዲዘጋጅ ጥሪ አስተላልፏል። የመንግሥት የልማት ድርጅቶችን ወደግል የማዛወሩ ሂደት የሠራተኛው ተሳትፎ በተገደበበትና ገዢዎቹ አካላትም ድርጅቶችን ከመምራት ይልቅ ሠራተኞችን የመበተን አሊያም ድርጅቶችን የመዝጋት እርምጃ እየወሰዱ ባሉበት ሁኔታ መንግሥት 123 ያህል ድርጅቶችን ለመሸጥ በዝግጅት ላይ መሆኑ ችግሩን የሚያባባስ በመሆኑ የሽያጩ ሂደት ቆሞ ለሠራተኛው ሰብዓዊና ዴሞክራሲያዊ መብት ቅድሚያ እንዲሰጥ ጠይቋል።</p>

<p>በመንግሥት እጅ ያሉ የልማትና የአገልግሎት ተቋማት ወደግል ይዞታነት ይዘዋወራሉ በሚል ድጋፍ ስለተነፈጋቸው ለኪሣራና ለውድቀት ተዳርገአል ያለው ም/ቤት ይህም በሠራተኛው የሥራ ዋስትናና በሀገሪቱ የኢኮኖሚ እድገት ላይ አሉታዊ ጫና በማሳደሩ መንግሥት አመለካከቱን ቀይሮ ተቋማቱ እንዲጠናከሩ ተገቢውን እርምጃ መውሰድ እንዳለበት አሳስቧል።</p>

<p>አንዳንድ የመንግሥት የልማት ድርጅቶች ከባንክ ተበድረው ያገኙትና የገዙት ጥሬ ዕቃና መለዋወጫዎች በወራሪው የሻዕቢያ መንግሥት ከአሰብ ወደብ በመወሰዳቸው ብዙዎቹ የማምረት ሂደታቸው ተዳክሞ እያሉ የባንክ ወለድ እንዲከፍሉ በመገደዳቸው የሠራተኞች የሥራ ዋስትና ጥያቄ ውስጥ መግባቱን የጠቀሰው መግለጫ መንግሥት ለእነዚህ ድርጅቶች አስፈላጊውን እገዛ እንዲያደርግ ጠይቋል።</p>

<p>መግለጫው በመጨረሻም መላው የኢትዮጵያ ሠራተኞች ኢሠማኮ በሚያቀርበው ጥሪ መሠረት ድጋፋቸውን በአገር አቀፍ ሰላማዊ ሰልፎችና እንዲሁም አመራሩ የሚጠይቃቸውን ተግባራት በማከናወን አስፈላጊውን ድጋፍ ሁሉ እንዲያደርጉና እንዲያዘጋጁ ጥሪውን አስተላልፏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሣሥ 26 ቀን 1993</a></p>

</body>
</html>	
