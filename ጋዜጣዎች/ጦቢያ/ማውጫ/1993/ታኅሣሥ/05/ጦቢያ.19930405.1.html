<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለምሁራን ፍልሰት ፖለቲካውና የዩኒቨርስቲው ቢሮክራሲ ተጠያቂ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለምሁራን ፍልሰት ፖለቲካውና የዩኒቨርስቲው ቢሮክራሲ ተጠያቂ ናቸው</h1>


<p>ከአዲስ አበባ ዩኒቨርስቲና ከሌሎች ከፍተኛት ምህርት ተቋማት ወደውጭ በተለይም ወደምዕራቡ ዓለም ለትምህርትና ለጉብኝት የሚሄዱ ተማሪዎችና መምህራን እንደወጡ የሚቀሩት አለያም የሚሰደዱት የሚሄዱባቸው አገሮች ከፍተኛ ደመወዝ ስለሚከፍሉአቸውና የተሻለ ኑሮ የሚኖሩበትን ሁኔታ ስለሚያመቻቹላቸው ብቻ ሳይሆን እዚህ ያለው የትምህርት አየርም (ኣቻዳሚች አትሞስፕሀረ) የሚናፈቅ ሆኖ ባለመገኘቱ እንደሆነ የአዲስ አበባ ዩኒቨርስቲ ምሁራንና ተማሪዎች አስታወቁ።</p>

<p>ምሁራንኑ ተማሪዎቹ ይህን የገለጡት ከአዲስ አበባ ዩኒቨርስቲ 50ኛ ዓመት የወርቅ ኢዮቤልዩ ጋር በተያያዘ ከተዘጋጁት ተከታታይ የፓናል ውይቶች የመጨረሻ በሆነውና «አዲስ አበባ ዩኒቨርስቲና አሳሳቢው የምሁራን ፍልሰት» በሚል ርዕስ ታህሣሥ 3 ቀን 1993 ለግማሽ ቀን በተካሄደው ውይይት ላይ ነው። በቢዝነስና ኢኮኖሚክስ ፋኩልቲ አዳራሽ በተካሄደው በዚሁ የፓናል ውይይት ላይ ዶክተር ደጀኔ አረዶ «የኢትዮጵያ ምሁራን ፍልሰት አመጣጥና የደረሰበት የዕድገት ደረጃ»፣ ዶ/ር ሥዩም ተፈራ «ለከፍተኛ ትምህርት ተቋማት ምሁራን ፍልሰትና መጠን መጨመር ዓይነተኛ ምክንያቶች»፣ ዶ/ር ዮናስ አድማሱ ደግሞ «ከከፍተኛ ትምርህት ተቋማት የምሁራንን ፍልሰት ስደት ለመግታት ምን መደረግ አለበት?»፣ እንዲሁም ዶ/ር አየለ ገብረ ማርያም «ምሁራንን ከከፍተኛ ትምህርት ተቋማት ወደውጭ እንዲፈልሱ የሚያደርጓቸው ምክንያቶች ምንድናቸው?» በሚሉ ርዕሶች ጥናታዊ ጹሑፎች ያቀረቡ ሲሆን ፕሮፌሰር ኤርምያስ ዳኜና አቶ አማረ አስገዶም በአወያይነት፣ እንዲሁም ዶ/ር ሀብታሙ ወንድሙ በሰብሳቢነት ውይይቱን መርተዋል።</p>

<p>ዶ/ር ደጀኔ አረዶ ባቀረቡት ጹሑፍ የኢትዮጵያ ምሁራን ፍለሰት የተጀመረው እ.ኤ.አ በ1970 መሆኑን ገልጠው ወደውጭ ከሚሄዱት ምሁራን 50 ከመቶ የሚሆኑት ለከፍተኛ ትምህርት፣ 7 ከመቶ የሚሆኑት ደግሞ በፖለቲካ ምክንያት እንደወጡ እንደሚቀሩ ገልጠዋል። ኢትዮጵያውያን ምሁራንን በማፍለስ ረገድ ቀዳሚውን ሥፍራ ይዛ የምትገኘው ዩናይትድ ስቴትስ እንደሆነች የጠቆሙት ዶ/ር ደጀኔ ብዙዎቹን የተመቻቸ ኑሮና ደመወዝ በማዘጋጀት ስለምታማላልላቸው አንዱ ቢያንስ ሁለት ዘመዶቹን ወይንም ጓደኞቹን በትምህርት ስም ወደዚያው እንደሚስብም ተናግረዋል። ወደውጭ ለከፍተኛ ትምህርት ከሚካሉት 100 ኢትዮጵያውያኑን ምሁራን 35 የሚሆኑት ብቻ ወደአገራቸው እንደሚመለሱና የቀሩት በዚያው እንደሚቀሩ የጠቀሱት ጹሑፍ አቅራቢ ከነዚህ መካከል በአገር ቤት በጾታቸው ምክንያት ቦታ የማይሰጣቸው ሴቶች ለስደቱ ቀዳሚውን ሥፍራ እንደሚይዙ አስረድተዋል።</p>

<p>ዩናይትድ ስቴትስ ባላት የኢኮኖሚና የፖለቲካ ኃይል ተጠቅማ ከታዳጊ አገሮች የተማሩ ዜጐችን ለማስኮብለል የሚረዳ ሕግ አውጥታ በመንቀሳቀስ ኢትዮጵያን ጨምሮ ብዙዎችን በልማት ወደኋላ የቀሩ አገሮች ምሁር አልባ ማድረጓን ያመለከቱት ዶ/ር ደጄኔ ኢትዮጵያ በስደትና በፍልሰት የበለፀጉ አገሮችን በማልማት ላይ ያሉ የተሰማሩ ዜጐቿን ለመሳብ የፖሊሲ ርምጃ መውሰጃዋ ጊዜ አሁን ነው ብለዋል። ምሁራኑን ወደ አገራቸው ለማምጣት የተለያዩ ማበረታቻዎችና የተሻሉ የኑሮ ሁኔታዎች እንዲመቻቹላቸው በተለያዩ ዘዴዎች ማሳመንና መቀስቀስ እንደሚገባ የጠቀሱት ዶ/ር ደጄኔ የምዕራቡ ዓለምም በአስኮበለለው የተማረ የሰው ኃይል ልክ ካሣ የሚከፍልበት ፖሊሲ መነደፍ እንዳለበት አስምረውበታል።</p>

<p>ዶ/ር ሥዩም ተፈራ በበኩላቸው ከከፍተኛ ትምህርት ተቋማት በአጠቃላይና ከአዲስ አበባ ዩኒቨርስቲ በተለይ ምሁራን ለትምህርት ውጭ እንደሄዱ የማይመለሱት የሚከፈላቸው ደመወዝ አነስተኛ መሆን እንዲመለሱ ስለማይጋብዛቸውና አንዳንዶቹም ካለው የፖለቲካ አመለካከት ጋር ባለመጣጣም እንደሆነ ገልጠዋል። ምሁራን ሳይማር ያስተማራቸውን ሕዝብና የተማሩበትን ዩኒቨርስቲም ለቀው ወደሌሎች የግልና መንግሥታዊ ያልሆኑ ድርጅቶች የሚገቡት ለእነርሱ የሚከፈለው ደመወዝ ከአቻ የውጭ አገር ዜጐች ምሁራን ጋር ባለመመጣጠኑ በሚደርስባቸው የሞራል ስብራትና የዩኒቨርስቲው የደመወዝ ስኬል ከሌሎች የአፍሪካ ዩኒቨርስቲዎችን ጋር ሲነፃፀር እጅግ ደካማ በመሆኑ ጭምር እንደሆነም ዶ/ር ሥዩም አስምረውበታል።</p>

<p>የነፃ ገበያ ኢኮኖሚው መፈጠር ለበርካታ ከፍተኛ ምሁራን ፍልሰት ዓይነተኛ መንስዔ መሆኑን የጠቀሱት ጹሑፍ አቅራቢ በተለይ የግል ክሊኒኮችና ሆስፒታሎች መስፋፋት፣ እውቅ የሕክምና ባለሙያዎችና የሳይንስ ምሁራንን ማሳጣቱና ከነዚህም ውስጥ 44 ከመቶ የሚሆኑት የዶክትሬት ዲግሪ ያላቸው መሆኑ የሁኔታውን አሳሳቢነት እንደሚጠቁም ገልጠዋል።</p>

<p>ዶ/ር አየለ ገበረማርያም ከአዲስ አበባ ዩኒቨርስቲ የሕክምና ፋኩልቲ ወደምዕራብ ዓለም ከሚፈልሱት ጀማሪና ከፍተኛ ሀኪሞች 95 ከመቶው ወደዩናይትድ ስቴትስ 5 ከመቶው ደግሞ ወደ እንግሊዝ አገር እንደሚሄዱ ጠቅሰው እንደወጡ የሚቀሩበት ዓይነተኛው ምክንያት የላቀ ትምህርትና ገንዘብ ፍለጋ፣ እንዲሁም ለቤተሰቦቻቸው ለልጆቻቸው የማህበራዊ ዋስትና ስለሚያገኙ ጭምር መሆኑን አስረድተዋል። የምዕራቡ ዓለም ዜጐች ሊሰማሩባቸው የማይፈልጉአቸውን የሥራ መስኮች ከታዳጊ አገሮች የሚሄዱ ምሁራን ክፍት ስለሚያደርጉ እነዚህ የሥራ ዕድሎች ለምሁራኑ ፍልሰት እንደ አንድ መንስዔ እንደሚቆጠሩ የገለጡት ዶ/ር አየለ ብዙዎቹ ከዚህ የሚሄዱ የሰለጠኑ ባለሙያዎች እዚያ የሚጠብቋቸውን የተለያዩ ፈተናዎች በቀላሉ ስለሚያልፉና በጥሩ ደመወዝ ሥራ አማርጠው ለመግባት ስለሚችሉ ፊታቸውን ወደ አገር ቤት እንደማይመልሱ አመልክተዋል።</p>

<p>ከፍተኛ የሕክምና ባለሙያዎች ባላቸው ዓለም አቀፍ እውቅና ምክንያት የዓለም ጤና ድርጅትን በመሳሰሉ ትላልቅ ተቋማት የኃላፊነት ቦታዎች ስለሚፈለጉና ደመወዙም ስለሚያማልል ለመቅረት እንደሚገደዱ የጠቆሙት ጹሑፍ አቅራቢ ከነዚህ ውስጥ ጥቂቶቹ ብቻ ከፖለቲካ ጋር በተያያዘ ለስደት እንደሚዳረጉ ገልጠዋል። ዶ/ር አየለ በማጠቃለያቸው ምሁራን ከከፍተኛ ትምርህት ተቋማት ወደ ውጭ አገር ብቻ ሳይሆኑ የግሉ ሴክተርና መንግሥታዊ ያልሆኑ ድርጅቶች በወር ከ9-12 ሺህ ብር ደመወዝ ስለሚከፍሏቸው በዩኒቨርስቲ ውስጥ መቆየቱን እንደማይመርጡ አውስተው ሌላው ሥራቸውን እንዲለውጡ የሚያደርጋቸው ከሥራ ባልደረቦቻቸው ጋር በሚከሰት አለመጣጣም፣ ብቸኝነትና በመሳሰሉት የጤና ችግሮችም ጭምር መሆኑን አስታውቀዋል።</p>

<p>ዶ/ር ዮናስ አድማሱ በበኩላቸው ወደምዕራቡ ዓለም ለትምህርት፣ ለሥራ ወይም ለጉብኝት በሚል ሰበብ የሚሄዱ ምሁራን እንደወጡ የሚቀሩትና ለመመለስም የሚያመነቱት የሚቀበሉአቸው አገሮች ለልጆቻቸው ጭምር የተሻለ ኑሮ የሚኖሩበትን ሁኔታ ስለሚያመቻቹላቸው ብቻ ሳይሆን አገራቸው እነዚህ አገሮች የሚሰጡአቸውን ሩብን ያህል እንኳ ለመክፈል ባለመቻሏ መሆኑን ገልጠዋል። አያይዘውም «እኔ በነበርኩበት የካሊፎርኒያ ዩኒቨርስቲ ብቻ በቲያትር፣ በሲኒማ፣ በቴሌቪዥን ጥበብ፣ በህንፃና በከተማ እቅድ እንዲሁም በሕክምና ሙያ ሊደረስ የሚችልበትን የመጨረሻ ዲግሪ ያገኙ ሰዎች ዓመታዊ አማካይ ገቢያቸው 50 ሺህ የአሜሪካ ዶላር ነው። በዚህ ላይ በየወቅቱ ጭማሪ፣ የጤናና የማህበራዊ ዋስትና መደጐሚያ ይቆረጥላቸዋል። በተለይ በምህንድስናና በማኔጅመንት ሙያ የተሰማሩት ደግሞ ገና ትምህርታቸውን ሳይጨርሱ በተለያዩ ኩባንያዎች ተመልምለው ከ50-70 ሺህ እና 80 ሺህ ዶላር በዓመት እየተቆረጠላቸው የራሳቸው የተሟላ ቤት ከነሙሉ ቁሳቁስ ያላቸው ሆነዋል። እነዚህን ሰዎች አገራችሁ ትፈልጋችኋለችና እባካችሁ ኑ ቢባሉ አዲስ አበባ ዩኒቨርስቲም ሆነ ሌሎች የከፍተኛ ትምህርት ተቋማት ያንን ሁሉ ጥቅም ማሟላት ይቻላቸዋልን?» ሲሉ ጠይቀዋል። «በሀገር መውደድ ስሜት ለመመለስ የሚፈልጉ 10 ያህል ከተገኙ ደግ ነው» ያሉት ዶ/ር ዮናስ ይህም ቢሆን የሩቅ ሕልም እንጂ በአጭር ጊዜ ውስጥ እውን ሊሆን አይችልም ብለዋል።</p>

<p>የሚመጡትም ቢሆኑ ዓይናቸው ወደአዲስ አበባ ሳይሆን ወደግል ኢንቬስትመንቱ እንደሚያነጣጥር የጠቆሙት ዶ/ር ዮናስ ለዚህ ዓይነተኛ ምክንያቱ የዩኒቨርስቲው የትምህርት አየር የሚናፈቅ ባለመሆኑ እንደሆነ አስረድተዋል። ውጭ የፈለሱትን ምሁራን ለመሳብ ምን መደረግ አለበት? ከሚለው የበለጠ አሳሳቢ የሆነው ጉዳይ እዚህ ያሉትን ባሉበት ማቆየት አለመቻሉ እንደሆነ የጠቀሱት ዶ/ር ዮናስ ከዲቪ ሎተሪ ፕሮግራም ባልተናነሰ መንግስታዊ ያልሆኑ ድርጅቶችና የምክር አገልግሎት ሰጪ ድርጅቶችም ከምዕራባውያኑ አገሮች የበለጠ ምሁራንን በሚማርክ ደመወዝ እያማለሉ በማስኮብለል ዩኒቨርስቲውን ማራቆታቸው ትኩረት ሊሰጠው እንደሚገባ አስገንዝበዋል። </p>

<p>ዶ/ር ዮናስ በመጨረሻም ከመሰደዳቸው በፊት በዩኒቨርስቲው አስተዳደርና በመምህራን መካከል ይ እነበረው ግንኙነት ወላንሳ የተነጠፈበት እንበር ባይባልም እንደ አሁኑ ደብዛው የጠፋ እንዳልነበር አስታውሰው ያሉትን ችግሮች ያላወቀ አስተዳደር ብቻውን መፍትሔ ልፈልግ ብሎ በቅንነት ቢነሳ እንኳን የሚሳካላት እንዳልሆነ አስምረውበታል። ቀጥተኛ ግንኙነት የሌለው አሰራር በመምህራኑና በሌሎችም ሠራተኞች ሞራል ላይ ክፉ ጥላ ጥሎ ተስፋ በማስቆረጥ ልብ ሊያሸፍት ስለሚችል ሁኔታው ወደባሰ ሁኔታ ተሸጋግሮ ዩኒቨርስቲው የቀሩትን ምሁራንና ድጋፍ ሰጪ ባለሙያዎችን ከማጣቱ በፊት አስተዳደሩ ችግሩን በስማ በለው ሳይሆን ከጉዳዩ ባለቤቶች ጋር በግልጽ ተወያይቶ መፍትሔ መሻት እንደሚኖርበት መክረዋል።</p>

<p>አቶ አማረ አስገዶም በበኩላቸው የምሁራን ፍልሰት ከባሪያ ፍንገላ ተያይዞ ከመጣው የቅኝ አገዛ ጋር ታሪካዊ ግንኙነት እንዳለው አመልክተው ምሁራን አገራቸው ካላት ጥሪት አሟጣ እስካስተማረቻቸው ጊዜ ድረስ ውጭ በሚያገኙት የግል ጥቅም ተማርከው ከመቅረት ይልቅ ባገኙት ዕውቀት ውለታዋን የመክፈል የዜግነትና የሞራል ግዴታ እንዳለባቸው መረዳት አለባቸው ብለዋል። ምሁራን አገሬ ለእኔ ምን አረገችልኝ ከማለታቸው በፊት እኔስ ለአገሬ ምን ሰራሁላት? ማለት እንዳለባቸው የጠቆሙት አቶ አማረ ሁል ጊዜ የተደላደለ ኑሮና የግል ምቾትን ከማሰብ ወደኋላ የቀረችውን እናት አገር ወደፊት ለማስቀደም ስለሚቻልበት ሁኔታ አንዳንዴ መስዋዕትነት መክፈል እንደሚገባም አስገዝንበዋል።</p>

<p>ፕሮፌሰር ኤርምያስ ዳኜ በሰጡት አስተያየት ምሁራን ገና ለገና ለትምህርት ሄደው ውጭ ይቀራሉ ተብሎ መኮነን እንደሌለባቸው አመልክተው ይልቅስ በውጭ ያሉት ያላቸውን እውቀትና ገንዘብ ለአገራቸው በሚጠቅም መልኩ ሥራ ላይ እንዲያውሉ የግንኙነት መረብ መዘርጋትና ሃሳብ ለሃሳብ መለዋወጡ የቴክኖሎጂ ሽግግር ከማስገኘቱ ሌላ ለዩኒቨርስቲው የሚጠቅሙ አንዳንድ ነገሮችንም ለማግኘት እንደሚያስችል ገልጠዋል።</p>

<p>የአዲስ አበባ ዩኒቨርስቲ የቀድሞ ተማሪዎች ዩኒቨርስቲውንም ሆነ አገራቸውን ለመርዳት ፍላጐቱ እንዳላቸው የጠቀሱት ፕሮፌሰር ኤርምያስ ዩኒቨርስቲው እነዚህ ወገኖች ሊያበረክቱ የሚችሉትን ጠቃሚ አስተዋፅዖ ለማግኘት አመቺ ሁኔታ መፍጠር ቀዳሚ ተግባሩ መሆን አለበት ብለዋል። በመጨረሻውም ተሳታፊ ምሁራንና ተማሪዎች በቀረቡት ጥናታዊ ጹሑፎችና ከአወያያቹ ከተሰነዘሩት አስተያየቶች በመነሳት የየበኩላቸውን አስተያየት ሰጥተዋል።</p> 


<p class="align-center"><a href="/Gazettas/Tobia/info/Tobia.sera.html">ከጦቢያ ታህሣሥ 5 ቀን 1993</a></p>

</body>
</html>	
