<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዋሳ የተማሪዎች ገዳዮች ለፍርድ እንዲቀርቡ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዋሳ የተማሪዎች ገዳዮች ለፍርድ እንዲቀርቡ ተጠየቀ</h1>


<p>ከሰሞኑ በተለያዩ ቀኖች በአዋሣ ከተማ ውስጥ በተደረጉት ልዩ ልዩ ስብሰባዎች በሰላማዊ መንገድ ተማሪዎቹ በአቀረቡአቸው ጥያቄዎች መፍትሔ ቢፈለግ ኖሮ ይህ ሁሉ አሳዛኝ ድርጊት አይደርስም ነበር። አሁንም ነገሩን አባብሰው ተማሪዎችን ለዚህ አደጋ በአበቁ ክፍሎች የክልሉ መንግሥት አስፈላጊውን እርምጃ ወስዶ ወደፍትሕ አደባባይ እንዲያቀርብ ህዝብ መጠየቁን ሪፖርተራችን ገለጠ።</p>

<p>ታህሣሥ 2 ቀን 1993 ዓ.ም በአዋሣ አጠቃላይ ከፍተኛ 2ኛ ደረጃ ት/ቤት ውስጥ በአንድ አልባሌ ቦታ ማቴዎስ ወልደሰንበት የተባለ ተማሪ ሬሣ ደብተሩን እንዳቀፈ በመገኘቱ ሁኔታው በትክክል ሲጣራ በፖሊስ ጥይትና ዱላ የሞቱት ተማሪዎች ቁጥር እንደሚጨምር የሕዝብ ሥጋት መኖሩንም ሪፖርተራችን ገልጧል።</p>

<p>ከዚህም ሌላ የኮሌጁ ተማሪዎች እንዲማሩ በተጠየቁት መሰረት እሺ በማለት ወደትምህርት ቤት ከገቡ በኋላ ያስቀመጡን ዕቃና ቦርሣ ይዘው ከኮሌጁ ሙልጭ ብለው ወጥተው ወየመጡበት ስለተመለሱ ኮሌጁ እስካሁን ተዘግቶ ይገኛል። ከዚህም ሌላ በአዋሣ ከተማ የሚገኙ ት/ቤቶች በሙሉ ተዘግተው ሁኔታው አሁንም ሙሉ በሙሉ እንዳይረጋጋ ዋና ምክንያት የሆነው ሌሎች ተማሪዎች ሳይሞቱ አልቀረም የሚለው ጭምጭምታ በየቦታው በመናፈሱ መሆኑም ታውቋል።</p>

<p>«በነዚያ ወላጆችን እጅጉን በአስጨነቁ ቀኖች ፖሊሶች ያለአንዳች ርህራሄ ያሳዩዋቸው ጭካኔዎች ሕዝቡን በእጅጉ ያሳዘነውና ያስቆጣው ሲሆን በተለይ ልጅ ያላቸው ፖሊሶች የተማሪዎች ደም ያለበቂ ምክንያት ሲፈስ፣ በድብደባ አካል ሲጎድል፣ ወጣቷና ወጣቱ በጥይት ዝልፍልፍ ብሎ ሲወቅ፣ እነዚህን ልጆቻቸውን አያስታውሱም ይሆን? ይህም ብቻ አይደለም እኛ በአጠገብሽ ስናልፍ ስቀሻል በማለት ሰው ሲደበድቡ በዓይኔ አይቻለሁ። የሮዛን ፀጉር ቤት ባለቤት በጭካኔ ሲያንገላቷት ተመልክቼ አዝኛለሁና ለግፍ ሥራ ክንዳችሁን አታጠንክሩት» በማለት አንድ ታዛቢ በቅርብ ሆነው ያዩትን ብዙ አሳዛኝ ነገር ለዝግጅት ክፍሉ በስልክ ተናግረዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሣሥ 5 ቀን 1993</a></p>

</body>
</html>	
