<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከጅቡቲ የተባረሩ ኢትዮጵያውያን መንገላታት ገጠማቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከጅቡቲ የተባረሩ ኢትዮጵያውያን መንገላታት ገጠማቸው</h2>


<p>ጂቡቲ የውጭ ዜጐች ሁሉ በአንድ ወር ጊዜ ንብረታቸውን ሽጠው እንዲወቱ በሐምሌ ወር መጨረሻ በሰጠችው ድንገተኛ ማስጠንቀቂያ ኢትዮጵያውያን መንገላታት ገጥሟቸዋል። እዚያ ካለው የኢትዮጵያ ኤምባሲ ከጊዜው እጥረት አኳያ ሊገጥማቸው የሚችለው ችግር ከግምት ውስጥ ሳይገባ "በፈቃዳቸው ለመውጣት ስለጠየቁ" በሚል የተሰጣቸው የይለፍ ወረቀትም የዜግነት መብት የሚያስጠብቅ አይደለም በሚል ቅሬታ ማሳደሩን ከአካባቢው የመጡ ተመላሽ ሠራተኞች አስታወቁ።</p>

<p>አስተያየት ሰጪዎቹ እንደገለጡት ከሆነ ከተባበሩት መካከል በጂቡቲ ውስጥ ለረጅም ዓመታት የኖሩና በተለያዩ ሥራ ተሰማርተው ንብረት ያፈሩ ኢትዮጵያዊያን ይገኛሉ። የውጭ ዜጐች በአንድ ወር ጊዜ ንብረታቸውን ሸጠው እንዲወጡ በመንግሥት የተሰጠው ትዕዛዝ የተባራሪ ዜጐችን መብት የጣሰ ነው። ነዋሪዎቹ በተሰጣቸው የአንድ ወር ጊዜ ውስጥም "ዕቃችሁን ሽጣችሁ ሳይሆን ጥላችሁ ውጡ" ከማለት ባልዘለለ ቀጭን ትዕዛዝ ለከፍተኛ ድንጋጤና መጉላላት የተዳረጉ መሆናቸው ተጠቁሟል።</p>

<p>በተለይ ከምሽቱ 11 ተኩል እስከ 12 ሰዓት ተኩል የውጭ ዜጐቹ እንዲወጡ ከተወሰነው ጊዜ እንዳያልፉ የሚደረገው ልፈፋ አሸባሪ በመሆኑም ምናልባት ጥቃት እንዳይፈፀምባቸው የፈሩት ኢትዮጵያዊያን ኤምባሲያችን ያደረገላቸው ነገር ቢኖር የይለፍ ወረቀት መዘጋጀቱን ነው። ጭንቀትና ወከባውን ከፈሩት ውስጥ ኤምባሲው የሰጣቸውን "በፈቃዳቸው ለመውጣት ስለጠየቁ" በሚል የተፃፈውን የይለፍ ወረቀት በመያዝ ወደ ኢትዮጵያ ከተንቀሳቀሱት የመጀመሪያዎቹ ሰዎች ጋላፊ ላይ ሰፍረው እንደነበር፣ ወደ ሚፈልጉት አቅጣጫ እንደሚሄዱም መከላከያ በቦቴ ውሃ ያቀርብላቸው እንደነበር ተጠቁሟል።</p>

<p>በጅቡቲ ይኖሩ የነበሩ የውጭ ዜጐች ባስቸኳይ እንዲወጡ ማስጠንቀቂያ የተሰጣቸው ከአልቃይዳ ጋር በተያያዘ የሽብር ጥቃትን በመፍራት እንደሆነ ይነገራል። ይህ የሰላም ችግር ሁሉንም የሚያሳስብ ቢሆንም ችግሩን ለመከላከል ተብሎ ጂቡቲ የወሰደችውን እርምጃ በየመን በኩል የጊዜው ማጠር ዜጐቿን የሚጐዳ በመሆኑ እየተሟገተች ስትሆን ኤርትራም በተመሳሳይ ሁኔታ ጥያቄ ማቅረቧን አስተያየት ሰጭዎቹ ገልፀዋል። በእኛ በኩል ግን ለዜጐቻችን መብትና ንብረት የተሰጠው ግምት አነስተኛ መሆን እንዳሳዘናቸው ተናግረዋል። የኢትዮጵያ ኤምባሲ የአንድ ወር የጊዜ ገደብን በመቀበል ያዘጋጀውን የይለፍ ወረቀት ባደለበት ጊዜ ረብሻ መነሳቱን፣ ድንጋይ በመወርወርም የኤምባሲውን መስተዋትና በር መምታታቸውን አመልክተዋል። በዚህም ምክንያት የኤምባሲው ሠራተኞች "ለኬላ ጠባቂዎች ነግረንላችኋልና ሂዱ" በሚል እንዳሰናበቷቸው ገልጠዋል።</p>

<p>የከባድ መኪና ሾፌሮች በጂቡቲ የሚገኙ ወገኖቻቸውን ስቃይ ለመታደግ ከእነ ዕቃቸው ጭነዋቸው ሲወጡ የኬላ ጠባቂዎች የተለያዩ ማንገላታት እያደረሱባቸው መሆኑም ገልጠዋል። በአጠቃላይም ከተለያዩ ምንጮች እንደሚሰማው በአፍሪካ ቀንድ ያለውን የሽብርተኝነት ሥጋትን ለመቀነስ አሜሪካ በያዘችው ዕቅድ በኢትዮጵያ፣ በኤርትራ፣ በሱማሊያ፣ በኬንያ፣ በሱዳንና አልፎም የመን ኗሪ የሆኑ የውጭ ሀገር ዜጐች እንዲወጡ ለማድረግ በመንግሥታቱ ላይ ግፊት እያደረገች መሆኑን አመላክተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 22 ቀን 1995</a></p>

</body>
</html>	














