<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጀማሪ ቴክኒሽያኖች ሊካሄድ የታሰበው የአውሮፕላን ጥገና ሥራ ላይ ከዋለ ሥራ እንደሚለቁ ፓይለቶች አስጠነቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጀማሪ ቴክኒሽያኖች ሊካሄድ የታሰበው የአውሮፕላን ጥገና ሥራ ላይ ከዋለ ሥራ እንደሚለቁ ፓይለቶች አስጠነቀቁ</h2>


<p>የረጅም ዓመታት ልምድና የዳበረ ዕውቀት ያላቸውን ጡረተኛ የአውሮፕላን ቴክኒሽያኖችንና መምህራንን በኮንትራት ቀጥሮ ሲያሰራ የቆየው የኢትዮጵያ አየር መንገድ የጡረታ ደብተራችሁን ለማኅበራዊ ዋስትና ባለሥልጣን መልሱ በማለቱ በተነሳ ውዝግብ ሥራ ባቆሙ ሠራተኞች ምትክ ጀማሪና አዲስ ምሩቅ ቴክኒሽያኖችን መልምሎ ለማሰራት ማቀዱ ተግባራዊ ከሆነ ሥራቸውን በፈቃዳቸው እንደሚለቅቁ የአውሮፕላን አብራሪዎች አስጠነቀቁ።</p>

<p>አብራሪዎቹ በማኅበራቸው በኩል ለአየር መንገዱ ማኔጅመንት በላኩት ጠንካራ የተቃውሞ ደብዳቤ እንዳመለከቱት ድርጅቱ አሁን ያሰበውን ዕቅድ ተግባራዊ ካደረገ በሕዝብና በአገር ላይ ሊደርስ የሚችለው ጉዳት ከፍተና ስለሚሆን በጉዳዩ ላይ ቆም ብሎ እንዲያስብ ጠይቀው፣ በዕቅዱ የሚገፋበት ከሆነ ግን ከታሪክ ተወቃሽነት ለመዳን ሥራቸውን በፈቃዳቸው መልቀቅን እንደአማራጭ ለመውሰድ እንደሚገደዱ አስጠንቅቀዋል።</p>

<p>የአቪዬሽን ቴክኖሎጂ በጣም በተራቀቀበትና ከፍተኛ ዕውቀትና የተካበተ ልምድ በሚጠይቅበት በአሁኑ ወቅት ድርጅቱ ጥቂት ሳንቲም ለማዳን ሲል በሳል ባለሙያዎችን ማስቀየሙ ተገቢ እንዳልሆነ የጠቀሱት አብራሪዎች ሁኔታውን ከአገር ጥቅምና ከድርጅቱ ዘላቂ ህልውና አንፃር ተመልክቶ ውሳኔውን እንደገና እንዲመረምር አሳስበዋል። የኢትዮጵያ አየር መንገድ የአፍሪካ አየር መንገድ የሚል ስምና ዝና ያገኘው ላለፉት 57 ዓመታት በተለይ በጥገናና በበረራ ትምህርት ቤቱ ባለሙያዎች የሙያ ብቃት ባስመዘገበው አኩሪ ውጤት መሆኑን ያስታወቁት እነዚሁ አብራሪዎች አዲሱ እቅድ በሥራ ከተተረጐመ ግን ድርጅቱ በአጭር ጊዜ ውስጥ ከስሮ የመዘጋት ዕጣ ሊገጥመው እንደሚችልም መታወቅ እንዳለበት አስገንዝበዋል።</p>

<p>አየር መንገዱ ለነባር ባለሙያዎቹ በቂ እንክብካቤና ድጋፍ ባለማድረጉ አገሪቱ ከፍተኛ ወጪ አድርጋ ያስተማረቻቸው በርካታ አብራሪዎች፣ የበረራ አስተማሪዎችንና ቴክኒሽያኖችን እንዳጣችና የሌሎች አገሮችን አየር መንገዶች እያበለፅጉ እንደሚገኙ የጠቆሙት አብራሪዎች ሁኔታው በዚሁ ከቀጠለ በቅርብ ዓመታት የቀሩትንም ሊያጣ እንደሚችል በመግለጽ ማኔጅመንቱ ለጉዳዩ አፋጣኝ መልስ እንዲሰጣቸው ጠይቀዋል።</p>

<p>በቅርቡ ከማኔጅመንቱ ደካማ አመራር ጋር በተያያዘ አራት የቦይንግ 767 አብራሪዎች ሥራቸውን መልቀቃቸው አይዘነጋም።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 22 ቀን 1995</a></p>

</body>
</html>	














