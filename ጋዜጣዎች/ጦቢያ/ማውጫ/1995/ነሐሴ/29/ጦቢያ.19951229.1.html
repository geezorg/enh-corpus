<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢሕአዴግ በመገለባበጥ ስልት የሥልጣን ዘመኑን እንዳያራዝም ሕዝቡ መታገል አለበት" የህዝብ ተወካዮች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢሕአዴግ በመገለባበጥ ስልት የሥልጣን ዘመኑን እንዳያራዝም ሕዝቡ መታገል አለበት" የህዝብ ተወካዮች </h2>


<p>"ኢሕአዴግ ለራሱ በሚያመቸው መንገድ ሁኔታዎችን እያስተካከለ ባለበት በአሁኑ ወቅት የተቃዋሚ ድርጅቶችና የግል ተመራጮች ለሚቀጥለው ምርጫ ተዘጋጅተው በመወዳደር ማሸነፍ እንዳይችሉ በማድረግ በተለመደው የመገለባበጥ ስልቱ የሥልጣን ዘመኑን እንዳያራዝም ሕዝቡ ጠንቅቆ ማወቅና መታገል አለበት" ተባለ።</p>

<p>ይህንን የገለጡት የመላ ኢትዮጵያ አንድነት ድርጅትን ወክለው የህዝብ ተወካዮች ምክር ቤት አባል የሆኑት የተከበሩ ሻለቃ አድማሱ መላኩና የግል ተመራጭ የሆኑት የተከበሩ አቶ ደረጀ በቀለ ናቸው። የሕዝብ ተመራጮቹ ከፓርላማው የዓመት ቆይታ እንቅስቃሴ በመነሳት እንደተናገሩት በአብዛኛው በኢህአዴግ አባል ድርጅቶች ተወካዮች በተሞላው ፓርላማ ሕዝብ ሲጠብቃቸው የነበሩ በርካታ ተግባራት ሳይከናወኑ ቀርተዋል። የአባላቱ የዕረፍት ጊዜ አስቸኳይ ስብሰባዎች ይካሄዳሉ በሚል ሰበብ ቢታገድም በተባለው ጊዜ ይከናወናል የተባለው ስብሰባ ሳይጠራ ሁለት ወራት አልፈዋል። ከሁለቱ የሕዝብ ተወካዮች ጋር ያደረግነው ቃለመጠይቅ እንደሚከተለው አቅርበነዋል።</p>

<p>በቅድሚያም የመላ ኢትዮጵያ አንድነት ድርጅት /መኢአድን/ ወክለው የህዝብ ተወካዮች ምክር ቤት አባል የሆኑት የተከበሩ ሻለቃ አድማሱ መላኩ የሰጡን አስተያየት እነሆ!</p>

<p>የኢህአዴግ መንግሥት በእርዳታና በብድር የሚያገኘውን ገንዘብ የት እንዳደረሰው ለመጠየቅ የሚችሉበት ሁኔታ የሚመቻችበት መንገድ እንዲፈጠር ትግል ማድረግ እንዳለበት ገልጠዋል።</p>

<p>አሁን እንደሚታየው ኢሕአዴግ በቀሪዎቹ ሁለት ዓመታት ውስጥ ሠራተኞችን፣ ነጋዴዎችን፣ እየሰበሰበ መሆኑ፣ በቀበሌ ደረጃ ስናይ ደግሞ በተለመደው ስልት ብትመርጡን ይሄንን እናደርጋለን በሚል ማሞኛ ለመጠቀም መታወቂያ ለመስጠት ዝግጅት መጀመሩን አመልክተዋል። ሌላውና አዲሱ ነገር ደግሞ ኦሮሞ ከሆነ የኦልማ፣ አማራ ከሆነ የአልማ አባል ለመሆን ወረቀት ይዘህ ና ከሚል ጥያቄ ጋር የሚሰጠው መታወቂያ ከፍላጐቱ ውጪ መሆኑን በቅሬታ ተናግረዋል።</p>

<p>የዓለም አቀፍ ድርጅቶችና ኤምባሲዎች በተወካዮቻቸው በኩል እነዚህን ጉዳዮች ለየአገሮቻቸው እያሳወቁ መሆናቸውንም አቶ ደረጀ አክለው ገልጠዋል። ገለልተኛ የምርጫ አካል በሌለበትና ምርጫው ራሱ ሽፍጥ በተሞላበት ሁኔታ በሚካሄድበት ሀገር ተቃዋሚዎችም ሆኑ የግል ተወዳዳሪዎች ማሸነፍ መቻላቸው እንደተአምር የሚቆጠር መሆኑን በመግለጥና ይህ በዓለም አቀፍ ኅብረተሰብ ዘንድ እንዲታወቅ እያሳሰቡ መሆናቸውንም አስረድተዋል።</p>

<p>ኢሕአዴግ በአሁኑ ወቅት ወደ አንድ ፓርቲነት እየተጠቃለለ በመሆኑ የሚቀጥለው ፓርላማ የኢሠፓን አካሄድ የሚከተል ስለመሆኑ ከአሁኑ ምልክቶች እየታዩ መሆናቸውንም አቶ ደረጀ ገልጠዋል። ይህ ዓይነቱ አካሄድ ህገ መንግሥቱን የሚጥስ ብቻ ሳይሆን የብሔር ብሔረሰቦች መብቶችንም የሚጋፋ መሆኑን ተናግረዋል።</p>

<p>በፓርላማ ቀጣይ የሥራ ዘመንም የተለያዩ አስተያየቶች የማይፈልቁበት በመሆኑ የፓርላማው መኖርና አለመኖር ምንም ልዩነት እንደማያመጣ አስታውቀዋል። ይህንን ሁኔታ ለመቋቋም በተቃዋሚ ፓርቲዎች በኩል በአሁኑ ወቅት አንድ ዓይነት አመለካከትና ፀረ ጭቆና አቋም ያላቸው ለዴሞክራሲ ማበብ አንድ ዓይነት ራዕይ ያላቸው እየተሰባሰቡ መምጣታቸው አበረታችና የሚደገፍ መሆኑንም ተናግረዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 28 ቀን 1995</a></p>

</body>
</html>	














