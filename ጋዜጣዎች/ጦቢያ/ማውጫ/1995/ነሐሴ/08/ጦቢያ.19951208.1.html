<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በአማራ ክልል በወባ የሞቱት ሰዎች ጉዳይ መሸፋፈን የለበትም" ኢሠመጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በአማራ ክልል በወባ የሞቱት ሰዎች ጉዳይ መሸፋፈን የለበትም" ኢሠመጉ</h2>


<p>የኢትዮጵያ ሰብዓዊ መብቶች ጉባዔ/ ኢሠመጉ/ በአማራ ክልላዊ መንግሥት አዊዞን ጃዊ ቀበሌ የሚኖሩ ስደተኞች ከሚያዝያ ወር 1993 ዓ.ም ጀምሮ በአካባቢው ተከስቶ በነበረው የወባ ወረርሽኝ ሣቢያ የሞቱት 484 ሰዎች ጉዳይ መሸፋፈን እንደሌለበት አስታወቀ።</p>

<p>ኢሠመጉ ይህንን ያስታወቀው ነሐሴ 7 ቀን 1995 ዓ.ም "የኢሠመጉን መግለጫ በማጣጣል እውነትን ለመደበቅ አይቻልም" በሚል ርዕስ ባወጣው መግለጫ ነው። ግንቦት 11 ቀን 1995 ዓ.ም. ያወጣውን 19ነኛ መግለጫውን መሠረት በማድረግ እንዳስታወቀው በ19ነኛ መደበኛ መግለጫው ከተለያዩ የአገሪቷ ክፍሎች የቀረቡለትን አቤቱታዎች መሠረት በማድረግ ያጣራቸውንና ክትትል ያደረገባቸውን የሰብአዊ መብቶች ረገጣዎችን በበቂ ማስረጃ በማስደገፍ ማቅረቡን አስታውቋል። ከነዚህም መካከል በመግለጫው ተራ ፊደል "ሰ" ላይ "በአማራ ክልላዊ መንግሥት አዊ ዞን ዳንግላ ወረዳ ጃዊ ቀበሌ የሚኖሩ ስደተኞች ሁኔታ" በሚል ርዕስ የቀረበው አንዱ መሆኑን ገልጦ፣ ከዚህ በመነሳት 19ኛው መደበኛ መግለጫ ላይ የተካተቱት ጉዳዮች ይመለከታቸዋል ተብሎ በግልባጭ ከተላከላቸው የመንግሥት አካላት መካከል አንዱ የአማራ ክልል ምክር ቤት መሆኑንም ገልጧል። ኢሠመጉ የመግለጫውን ቅጅ በግልባጭ ለተጠቀሱት የመንግሥት አካላት የሚልክበትም ዋነኛ ምክንያት በመግለጫው ላይ ለተካተቱ የሰብዓዊ መብቶች ረገጣዎች ተገቢውን ትኩረት በመስጠት በአጥፊዎቹ ላይ ሕጋዊ የሆነ እርምጃ እንዲወስዱና ሌሎች ተመሳሳይ የመብት ረገጣዎች ወደፊት እንዳይፈጸሙ የመከላከል እርምጃ ከወዲሁ እንዲወሰድ ለማሳሰብ እንደሆነም ጠቁሟል።</p>

<p>መግለጫውን ተከትሎም ሐምሌ 10 ቀን 1995 ዓ.ም የአማራዊ ክልላዊ መንግሥት የማስታወቂያ ቢሮ ምክትል ኃላፊ በቢሮዋቸው አዘጋጅነት በየሳምንቱ ሐሙስ ከምሽቱ 4:00 ሰዓት ላይ በኢትዮጵያ ቴሌቪዥን በሚተላለፈው የክልሉ ፕሮግራም ላይ ምላሽ መስጠታቸው በጎና የሚበረታታ ጅምር እንደሆነ ቢታመንም ባለሥልጣኑ የሰጡት ምላሽ የመግለጫውን መንፈስ ያላገናዘበና የኢሠመጉ ማሳሰቢያ ወደ ጎን የተወ ከመሆኑም ባሻገር የጉባዔውን መልካም ስም የሚያጎድፍ መሆኑን አስታውቋል።</p>

<p>የክልሉ ማስታወቂያ ቢሮ ምክትል ኃላፊ በቴሌቪዥን ፕሮግራሙ ላይ በሰጡት መግለጫ ኢሠመጉ በጃዊ ቀበሌ የሚገኙ ሠፋሪዎች በከፍተኛ ደረጃ በወባ ወረርሽኝ የተጠቁ በማስመሰል የሰጠው መግለጫ ያለምንም ተጨባጭ መረጃ የቀረበና መሰረተቢስ ነው በሚል መናገራቸውን አስታውቋል። ያም ሆኖ ግን መግለጫው ኃላፊው እንደሚሉት ያለምንም ተጨባጭ መረጃ የቀረበና መሠረተቢስ ሳይሆን በበቂ ማስረጃ የተደገፈና እውነታውን መሰረት ያደረገ መሆኑን አክሎ ገልጧል።</p>

<p>የጃዊ ቀበሌ ሰፋሪዎች በአካባቢያውቸው በርካታ ችግርች የገጠሙዋቸው መሆኑን ገልጸው ጉዳዩ ለሚመለከታቸው የክልሉ ኃላፊዎችና ለፌዴራል መንግሥቱ ባለሥልጣናት በተደጋጋሚ ቢያመለክቱም ምላሽ ማጣታቸውን ጠቅሰው ለኢሠመጉ አቤት ማለታቸውን ጠቅሷል። ከአቤቱታቸውም ጋር በማያያዝ በሕክምና እጦት ሞተዋል ያሉዋቸውን የ484 ሰፋሪዎችን ስም ዝርዝር ለኢሠመጉ እንዳቀረቡለትም ግልጽ አድርጓል።</p>

<p>በመሆኑም የተፈናቃዮቹን አቤቱታ አሳሳቢነት በመገንዘብ ከጥር 5 ቀን 1995 ዓ.ም ጀምሮ ሰፋሪዎቹ ወደሚገኙበት ዳንግላ ወረዳ፣ ዳዊ ቀበሌ አጣሪ ቡድን መላኩን ቡድኑም በግንባር ቀርቦ ሰፋሪዎቹን፣ ጉዳዩ የሚመለከታቸውን የመንግሥት አካላት በማነጋገር መረጃዎችን ለማሰባሰብ መቻሉን አስታውቋል። ሰፋሪዎቹ ያቀረቡትን አቤቱታና በአካባቢው የሚገኙት የመንግሥት አካላት የሰጡት ምላሽ በንጽጽር አቅርቧል።</p>

<p>ሰፋሪዎቹ ከሚያዝያ ወር 1993 ዓ.ም ጀምሮ በአካባቢው በተከሰተው የወባ ወረርሽኝ ሳቢያ 484 ሰዎች እንደሞቱባቸው ሲገልጹ በአንጻሩ የክልሉ መንግሥት የአደጋ መከላከልና ዝግጁነት ኮሚሽን የጃዊ ሰፋሪዎች አስተባባሪ 29 ብቻ መሞታቸውን መናገራቸውን ገልጧል። የሰፈራ ጣቢያው ጤና ጥበቃ ጽ/ቤት ኃላፊ ደግሞ በወባ በሽታ ታመው የሞት ሰዎች ቁጥር 5 ብቻ መሆናቸውን እንደገለጹ ኢሠመጉ አስታውቋል።</p>

<p>በመጨረሻም ኢሠመጉ ከላይ በተገለጸው መልኩ የሰፋሪዎቹን አቤቱታ መሠረት በማድረግ ብቻ ሳይሆን በመንግሥት በኩልም ያለውን ሁኔት በማካተት መግለጫውን እንዳወጣ ገልጧል። የመግለጫውም ዓላማ መንግሥትን የመንቀፍና የመወንጀል ሳይሆን በሰፋሪዎቹ በኩል ለቀረበው አቤቱታ ትኩረት ተሰጥቶች ችግሩ ከመባባሱ በፊት መፍትሔ እንዲያገኝ ለማሳሰብ መሆኑን አስገንዝቧል። ስለዚህም የክልሉ የማስታወቂያ ቢሮ ምክትል ኃላፊ ይሄንኑ በአግባቡ ተረድተው የሰጡትን የተሳሳተ መግለጫ እንዲያርሙና አመለካከታቸውንም እንዲያስተካክሉ ባወጣው መግለጫ አሳስቦ ይህንኑ መግለጫውን በግልባጭ ለሕዝብ ተወካዮች ም/ቤት፣ ለፌዴሬሽን ም/ቤት፣ ለክቡር የመቶ አለቃ ግርማ ወ/ጊዮርጊስ፣ የኢፌዴሪ ፕሬዚዳንት፣ ለክብሩ አቶ መለስ ዜናዊ የኢፌዴሪ ጠቅላይ ሚኒስትር፣ ለክቡር አቶ ሀርቃ ሀሮዬ የኢፌዴሪ ፍትህ ሚኒስትርና ለአማራ ክልላዊ መንግሥት ምክር ቤት አሳውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 8 ቀን 1995</a></p>

</body>
</html>	














