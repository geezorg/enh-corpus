<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መኢአድና ኢዴአፓ ትግሉን ለማጠናከር ውህደት ፈጠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መኢአድና ኢዴአፓ ትግሉን ለማጠናከር ውህደት ፈጠሩ</h2>


<p>ሁለት ሆኖ የሕዝቡን ሃሳብ ከመከፋፈል ይልቅ ከሕብረትም ባለፈ ውህደት ፈጥሮ ትግሉን ለማጠናከር መምረጣቸውን የመላው ኢትዮጵያ አንድነት ድርጅት /መኢአድ/ እና የኢትዮጵያ ዴሞክራሲያዊ አንድነት ፓርቲ/ ኢዴአፓ/ አስታውቀው፤ ሕዝቡም ፓርቲዎቹ ተዋህደው በሚያደርጉት ሰላማዊ ትግል ከጐናቸው እንዲቆም ጥሪ አቀረቡ።</p>

<p>መኢአድና ኢዴአፓ ነሐሴ 6 ቀን 1995 ዓ.ም ባወጡት የጋራ መግለጫ እንደገለጹት ከ12 ዓመታት ወዲህ በኢትዮጵያ ሰላማዊ የመንግሥት ለውጥን ለማምጣት ሕዝቡና የተለያዩ ፖለቲካ ድርጅቶች ያላሰለሰ ጥረት ሲያካሂዱ ቆይተዋል። በዚህ ሂደት ውስጥ ዴሞክራሲያዊ ኃይሎች ትግሉን ትክክለኛ መስመር ለማስያዝ ደፋ ቀና ሲሉ፣ የሕዝቡን የመደራጀት፣ የመጻፍና የመናገር፣ ሌሎችንም ከሰብአዊና ዴሞክራሲያዊ መብቶች ጋር የተያያዙ ጉዳዮችን ለማስከበር ያላሰለሰ ጥረት ሲያደርጉ መቆየታቸውን ፓርቲዎቹ አስታውሰዋል። በአንፃሩ ደግሞ ከበረሀ ጠብመንጃ አንግቶ የመጣው ቡድን ሥልጣን ከያዘ ጊዜ ጀምሮ ስለ ዴሞክራሲያዊና ስለ ሰብዓዊ መብቶች እየተናገረና በወረቀትም ላይ ከሞላ ጐደል እያሠፈረ በተግባር ግን የእነዚህ መብቶች ተፃራሪ ሆኖ ቆሞ መታየቱን አስታውቀዋል።</p>

<p>በመቀጠልም የኢትዮጵያ ሕዝብ ጭቆናና አፈናን የተቃወሙ ዴሞክራሲያዊ ኃይሎች በሰላማዊ ትግሉ ረገድ ወደፊት ለመግፋት ያላቸው ልምድ በአንድ በኩል፣ የጠላት የከፋፋይነት ሤራ በሌላ በኩል፣ የአቅም ውሱንነት ደግሞ በሦስተኛ አቅጣጫ ሆነው እየተፈታተኗቸው እዚህ የደረሱ ቢሆንም የዚህን መፍትሔ ከመጠቆምና ከማሰብ እንዳልቦዘኑ አመልክተዋል። ስለዚህም ለትግሉ መጠናከርና ገዢውን ፓርቲ በሰላማዊ መንገድ ከሥልጣን የማስወገድ ዓላማ እንዳለ ሆኖ የተቃዋሚ ኃይሎች ሕብረትና ውህደት ግን ለትግሉ መሳካት ወሳኝ እንደነበር ከተገነዘቡት መቆየታቸውንም ጠቁመዋል።</p>

<p>ባሁኑ ወቅትም ይህ የሕብረትና የውህደት አማራጭ መፍትሔነቱ የታወቀ ቢሆንም ለዚህ መሳካት ዋና ዋና ችግሮች ምን ምን ናቸው የሚለውን የማየቱ ጉዳይ ብዙ የተጤነ እንዳልነበረም ፓርቲዎቹ ባወጡት መግለጫ አስታውቀዋል። አሁን ግን ችግሮቹ ግንዛቤ እየተገነላቸው በመሆኑ እነዚያን ችግሮች በትክክል አይቶ እያረሙ የመሄዱ አግባብነት መታየቱን አስረድተዋል። በመሆኑም ባሁኑ ወቅት በአሜሪካ የተካሄደው የተቃዋሚ ፓለቲካ ድርጅቶች ሁሉን አቀፍ ጉባኤ ያስገኘው ሕብረት ከላይ ከተጠቀሰው ትግልና ምክክር የተፈጠረ፣ የኢትዮጵያን ውድቀት ለመታደግ ከማሰብ ተቃዋሚ ፖለቲካ ድርጅቶች ሁሉ ራሳቸውን በመጠየቅ የነቃ ተሳትፎ አድርገውበት የመጣና የኢትዮጵያን ሕዝብ ጥያቄ በመመለሱ ረገድ አንድ እርምጃ መሆኑን አመልክተዋል።</p>

<p>መኢአድና ኢዴአፓ እንደሌሎቹ ተቃዋሚ ፓለቲካ ድርጅቶች ሁሉ ይህ ሕብረት እንዲመጣ ንቁና ያልተቋረጠ ውይይትና ክትትል በማድረጉ ረገድ ከፍተኛ ሚና ከተጫወቱት ኃይሎች መካከል መሆናቸውን አስታውቀው። ይህን ሕብረት በፅናት ከመደገፍ ባሻገር አገራዊ ግዴታቸውን ለመወጣትና ትግላቸውን ለማጠናከር እንደሚረዳ በማመን በአባልነት የገቡበት እና ሕብረት ከዚያም ውህደት ፈጥሮ ትግሉን እያጠናከሩ መሄዱ ደግሞ የሁሉም ተቃዋሚ የፖለቲካ ድርጅቶች ኃላፊነትና ግዴታ መሆኑን እንደሚያምኑ አብራርተዋል። ስለዚህም ከዚህ ዓላማ በመነሳት መኢአድና ኢዴአፓ ትግሉን ይበልጥ ወደተሻለ ደረጃ ማሸጋገር የሚያስችል የዓላማ አንድነት ላይ መድረሳቸውን ገልፀው የኢትዮጵያ ሕዝብ ዛሬ ያለበትን የጭቆና ቀንበር ሊሰብር እና አዲስና ዕውነተኛ የሆነ ዴሞክራሲያዊ ሥርዓት ሊፈጠር የሚችለው የመታገያ መድረኩ እየተበታተነ ሳይሆን እየተሰባሰበና እየጠነከረ ሲመጣ መሆኑን አስረድተዋል።</p>

<p>ሁለቱ ፓርቲዎች ዛሬ የተያያዙትን ሰላማዊ ትግል በድል ለመወጣት የሚያስችል የተቀራረበ ዓላማን መርሃ ግብር/ ፕሮግራም ያላቸው መሆኑን በማመን የኢትዮጵያን ሕዝብ ጉልህ ጥያቄ ሊመልሱ መነሳታቸውን ገልጠዋል። ከዚህም በመነሳት ከቅርብ ጊዜ ወዲህ ያላቸውን የትግል ቁርጠኝነትም እየተፈታተሹ መምጣታቸውን፣ በዚህ መፈታተሻ ሂደት ማንነታቸውን ተገንዝበው በመካከላቸው የማይታረቅ ልዩነት እንደሌለ መረዳታቸውን፣ ስለዚህም ሁለት ሆኖ የሕዝቡን ሃሳብ ከመከፋፈል ይልቅ ከህብረትም ባለፈ ውህደት ፈጥሮ ትግሉን ማጠናከር መምረጣቸውን አስታውቀዋል። </p>


<p class="align-center"><a href="/Gazettas/Tobia/info/Tobia.sera.html">ከጦቢያ ነሐሴ 8 ቀን 1995</a></p>

</body>
</html>	














