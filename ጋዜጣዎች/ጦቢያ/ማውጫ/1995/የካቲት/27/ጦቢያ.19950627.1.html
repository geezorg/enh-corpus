<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቢትወደድ ዘውዴ መጽሐፍ ለንባብ በቃ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቢትወደድ ዘውዴ መጽሐፍ ለንባብ በቃ</h1>


<p>የቢትወደድ ዘውዴ ገ/ሕይወት የግል የሕይወት ታሪክ ማስታወሻ መጽሐፍ የካቲት 12 ቀን 1995 ዓ.ም በአዲስ አበባ ማዘጋጃ ቤት ባህልና ቲያትር አዳራሽ በተካሄደ ሥነ ሥርዓት ተመርቆ ለንባብ በቃ።</p>

<p>"የሕይወት ውጣ ውረድ" በሚል ርዕስ የተዘጋጀው ይኸው መጽሐፍ ቢትወድ ዘውዴ ከወጣትነታቸው ዕድሜ ጀምሮ ስለነበራቸው የአገር ፍቅር ስሜት በተለያዩ የአገልግሎት ደረጃዎች ስላከናወኗቸው ተግባራት በሠፊው የሚያትት ሲሆን ያሳለፏቸውን የጦርነት የስደት የእስራትና የመከራ ዘመናትንም ያጠቃልላል።</p>

<p>መጽሐፉ ተመርምሮና ተጠንቶ በምሁራን ሚዛን ሲመዘን ምን ይመስላል? ለሚለው ክቡር ደጃዝማች ዶክተር ዘውዴ ገ/ሥላሴ ፕሮፌሰር ባህሩ ዘውዴ ኢንጂኔር ከበደ አካለወልድ እና ፕሮፌሰር ሪቻርድ ፓንክረስት ተመርጠው በፅሑፍ ይዘት ላይ በመመሥረት የየበኩላቸውን አስተያየት ሰጥተዋል።</p>

<p>ቢትወደድ ዘውዴ ገ/ሕይወት የመጀመሪያ ረቂቃቸውን በደርግ ዘመን በእሥር ላይ እንዳሉ ማዘጋጀታቸውን፣ ያን በመቀማታቸው በዳግም ስደት አሜሪካን አገር በኖሩባቸው ዓመታት መጻፋቸውን ልጃቸው ዶ/ር ዳዊት ዘውዴ ጠቅሰው በእጃቸው ከነበሩት መረጃዎች በተጨማሪ በተለይ በተባበሩት መንግሥታት ድርጅት የአገራቸው ተጠሪ ሆነው ባገለገሉበት ጊዜ የተከናወኑትን ተግባራት ያካተተ የጥናት ጽሑፍ አክለው እንደነበር አስታውሰዋል።</p>

<p>በባዕድ አገር የደርግን መንግሥት ይቃወሙ የነበሩትን ወገኖች ለማስተባበር መሪ ዓላማቸው በአገርና በወገን ፍቅር አንድነት ላይ እንዲያተኩር ሲጥሩና የአባትነት ምክር ሲለግሱ የቆዩት ቢትወደድ ዘውዴ የደርግ መንግሥት እንደወደቀ" አገሬን" ብለው ያለሙት ዝግጅት ከተመለሱ በኋላ በአደራ ያስቀመጡአቸው ሰነዶች እንዲላኩላቸው ሲጠይቁ ተሰውረው መቅረታቸውን ዶ/ር ዳዊት ጠቁመው አሁን ተጠናቅቆ ለንባብ የበቃው የታሪካቸው ማስታወሻ የሦስተኛ ጥረታቸውና የመጨረሻ የሽምግልና ዕድሜ ድካማቸውና ውጤት የመጀመሪያው ክፍል መሆኑን አስረድተዋል። መጽሐፉ በ19 ምዕራፎች የተከፋፈለና 292 ገጾች ያሉት ነው።</p>

<p>ክቡር ቢትወደድ ዘውዴ ገ/ሕይወት በ90 ዓመታቸው ከዚህ ዓለም በሞት የተለዩት የካቲት 6 ቀን 1994 ዓ.ም ነበር</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 27 ቀን 1995</a></p>

</body>
</html>	














