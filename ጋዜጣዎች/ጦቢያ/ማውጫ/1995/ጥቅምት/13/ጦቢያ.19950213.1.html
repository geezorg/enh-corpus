<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ግብርና መር ፖሊሲና የመሬት ይዞታ እንዲገመገም በመጠየቅ ላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ግብርና መር ፖሊሲና የመሬት ይዞታ እንዲገመገም በመጠየቅ ላይ ነው</h2>


<p>የአውሮፓ ኮሚሽን ኢትዮጵያ የምግብ ዋስትናን ለማረጋገጥ በተለያዩ ክልሎች የጀመረችውን ፕሮግራም ለማገዝ የ25 ሚሊዮን ዩሮ የበጀት ማሟያ፣ እንዲሁም በድርቅ ምክንያት ለደረሰው የምግብ እጥረትም ለአስቸኳይ ርዳታ 23 ሚሊዮን ዩሮ መስጠቱንና በሚቀጥለው ወር የግብርናና የመሬት ይዞታ ፖሊሲውን ለመመርመር ከመንግሥት ጋር እንደሚደራደር የአውሮፓ እርዳታ ምክትል ዳይሬክተር ሚስተር ማርክ ፍራንኮ አስታወቁ።</p>

<p>ምክትል ዳይሬክተሩ ይህን ያስታወቁት በኢትዮጵያ ስለተከሰተው የድርቅና የምግብ እጥረት ከኢትዮጵያ መንግሥት ከፍተኛ ባለሥልጣኖች ጋር ለሁለት ቀናት ከተነጋገሩና ሁኔታውን ከገመገሙ በኋላ ጉብኝታቸውን አስመልክተው ጥቅምት 9 ቀን 1995 በሸራተን አዲስ ለጋዜጠኞች በሰጡት መግለጫ ነው።</p>

<p>ሚስተር ፍራንኮ በዚሁ መግለጫቸው የምግብ ዋስትና ፕሮግራሙ በኮሚሽኑና በኢትዮጵያ መንግሥት መካከል ሲካሄድ የቆየው የፖሊሲ አቅጣጫ ለውጥ ድርድር ውጤት መሆኑን አመልክተው ይህም አገሪቱ በየጊዜው የሚገጥማትን የምግብ እጥረት በረጅም ጊዜ የልማት አቅጣጫ በመፍታት ከተረጂነት እንድትላቀቅ እንደሚያስችላት የታመነበት መሆኑን አስረድተዋል።</p>

<p>የምግብ ዋስትና ፕሮግራም ለመጀመር ቅድመ ዝግጅትና አንዳንድ እንቅስቃሴዎች ያደረጉት የአማራ፣ የኦሮሚያ፣ የደቡብ ሕዝቦችና የትግራይ ክልሎች ኮሚሽኑ ያፀደቀውን 25 ሚሊዮን ዩሮ በከፊል ለበጀታቸው ማሟያነት እንደሚጠቀሙበትና ቀሪው ደግሞ መንግሥት የምግብ ዋስትናን በአስተማማኝ ሁኔታ ለማሻሻል ለሚያካሂዳቸው የተለያዩ ፕሮጀክቶች መርጃ እንደሚውል ሚስተር ፍራንኮ ገልጠዋል።</p>

<p>ኮሚሽኑ በዝቅተኛ ደረጃ ላይ የሚገኙ የኅብረተሰብ ክፍሎችን በገቢ ማስገኛና በሴፍቲኔት ፕሮግራሞች በማሳተፍ ራሳቸውን እንዲችሉ በሚካሄዱ እንቅስቃሴዎችና የመንግሥት ተቋማትን አቅም ለማጐልበት ከፌደራል እስከ ቀበሌ ድረስ ያሉትን በየደረጃው ለማሻሻል በሚዘረጉ አዳዲስ ፖሊሲዎች ዙሪያም ተመሳሳይ እርዳታ ለመስጠት መዘጋጀቱን የጠቆሙት ምክትል ዳይሬክተሩ ይህም ተግባራዊ የሚሆነው የተቀየሱት ፖሊሲዎች ብዙሃኑን ተጐጂዎች ማሳተፋቸውና የታለመላቸውን ግብ መትተው ለውጥ ማምጣታቸው በየጊዜው በሚደረግ ግምገማ ሲረጋገጥ ብቻ ነው ብለዋል።</p>

<p>ኮሚሽኑ በአሁኑ ጊዜ በዝናብ እጥረት ምክንያት በአገሪቱ በርካታ ክሎሎች የተከሰተውን ድርቅ በመገምገም እስከ 2002 ዓ.ም. ማለቂያ ድረስ ላለው ጊዜ 97 ሺ ሜትሪክ ቶን እህል መግዛት የሚያስችል 23 ሚሊዮን ዩሮ መመደቡን ሚስተር ፍራንኮ ጠቅሰው ከዚህ በተጨማሪ 12 ሚሊዮን ዩሮ ከአገር ውስጥ ገበያ 57 ሺ ሜትሪክ ቶን እህል ለመግዛት የተወሰነውን ደግሞ እርዳታው ለሚያስፈልጋቸው በማሰራጨት ቀሪውን የምግብ ዋስትና ችግር ያለባቸውን የኅብረተሰብ ክፍሎች በሴፍቲ ኔት በማሳተፍ ለሚከናወኑ ፕሮጀክቶች ለማዋል መታቀዱን አመልክተዋል።</p>

<p>ኮሚሽኑ መንግሥታዊ ያልሆኑ ድርጅቶችና የዓለም ምግብ ፕሮግራም በምግብ ዋስትና ላይ ለሚያከናውኗቸው ፕሮጀክቶች ተጨማሪ 11 ሚሊዮን ዩሮ ለመስጠት ማቀዱን ምክትል ዳይሬክተሩ ጠቁመው እ.ኤ.አ በ2003 አዲስ ዓመት በኢትዮጵያ ውስጥ ሊከሰት ይችላል ተብሎ የተፈራውን ከፍተኛ የምግብ እጥረት በወቅቱ መድረስ ስለሚቻልበት ሁኔታ ከአውሮፓ ኅብረት አባል አገሮች ጋር በመምከር ላይ መሆኑን አስረድተዋል።</p>

<p>በመጨረሻም በኢትዮጵያ በየጊዜው እየተመላለሰ ለሚከሰተው ድርቅና ረሃብ መንግሥት የሚከተለው ገጠርንና ግብርናን ማዕከል ያደረገው ፖሊሲና በተለይም የመሬት ይዞታው ባለመሻሻሉ ነው የሚለውን አስተያየት ኮሚሽኑ እንዴት እንደሚያየው ጋዜጠኞች ለሚስተር ፍራንኮ ጥያቄ አቅርበው ነበር። ምክትል ዳይሬክተሩ በሰጡት መልስ "የመንግሥት የግብርና ፖሊሲና በተለይም የመሬት ይዞታው የተባለውን ችግር ማስከተል አለማስከተሉን ለመገምገም በሚቀጥለው ወር ከመንግሥት ጋር የጠረጴዛ ዙሪያ ውይይት ይደረጋል። ከተለያየ አቅጣጫ የተሰበሰበው አስተያየት ይህንን የሚጠቁም ከሆነ መንግሥት አካሄዱን እንዲለውጥ በግልጽ ይነገረዋል። በተባለው መሠረት ማሻሻያ ካላደረገ በአጭርና በረጅም ጊዜ ተግባራዊ ለማድረግ የተስማማንባቸው የርዳታና የልማት ፕሮግራሞች ጥያቄ ውስጥ ሊወድቁ ይችላሉ" ብለዋል።</p>

<p>በተለያዩ የአገሪቱ ክፍሎች የመንግሥት ኃይሎች በዜጐች ላይ የሚፈፅሙትን የሰብአዊ መብት ረገጣ ኮሚሽኑ እንዴት እንደሚመለከተው የተጠየቁት ሚስተር ፍራንኮ በሰጡት መልስ በተለይ በደቡብ፣ በአዋሳና በቴፒ የደረሱትን የሰብአዊ መብት ረገጣዎችንና ግድያዎችን አስተባብረው ወንጀል ፈጽመዋል በተባሉ የፓርቲና የመንግሥት ባለሥልጣኖች ላይ መንግሥት ርምጃ መውሰድ መጀመሩን ኮሚሽኑም ሆነ ኅብረቱ በአንክሮ እየተከታተሉት መሆኑንና ጊዜው ሲደርስ በጉዳዩ ላይ አስተያየት እንደሚሰጡበት አብራርተዋል።</p>

<p>አንዳንድ አገሮች ሰብአዊ መብቶችን ለሚጥሱ መንግሥታት የሚሰጡትን የልማትም ሆነ የአስቸኳይ ጊዜ ርዳታ ከሰብአዊ መብት መከበር ጋር በማቆራኘት እስከ ማቆም እንደሚደርሱ የጠቆሙት ሚስተር ፍራንኮ የአውሮፓ ኮሚሽንም ሆነ የኅብረቱ አባል አገሮች ግን መንግሥታቱ አምባገነኖች ቢሆኑም ቅድሚያ የሚሰጡት በረሃብ ለሚያልቁት በሚሊዮን ለሚቆጠሩ ሰዎች በመሆኑ ሰብአዊ ርዳታን ከፖለቲካ ጋር በቅድመ ሁኔታ አያስቀምጡም ብለዋል።</p>

<p>አገሮቹ የሰብአዊ መብት አያያዝ ሪኮርዳቸውን ካላሻሻሉ በተለይ የመካከለኛና የረዥም ጊዜ የልማት ፕሮግራሞቻቸውን ለማገዝ የሚሰጠውን ርዳአና ብድር እስከ ማቋረጥ የሚደርስ ርምጃ ሊወስድ እንደሚችል መታወቅ አለበት ያሉት ሚስተር ፍራንኮ የኢትዮጵያ ሁኔታም በዚህ መልኩ እንደሚታይ አስረድተዋል።</p>

<p>በድርቁ ክፉኛ የተጐዱትና እንሦቻቸውም ያለቁባቸው የአፋርና የሶማሌ አርብቶ አደሮች ሆነው ሳለ ለምን በምግብ ዋስትና ፕሮግራሙ እንዳልታቀፉ ከጋዜጠኞች ሌላ ጥያቄ ቀርቦ ነበር። ምክትል ዳይሬክተሩ በሰጡት ማብራሪያ ኮሚሽኑ አራቱን ክልሎች የመረጠው የምግብ ዋስትናን በየአካባቢያቸው ለማረጋገጥ አንዳንድ ፕሮጀክቶች ጀምረው በመንቀሳቀስ ላይ በመሆናቸውና ፕሮግራሙን ለማካሄድም በሰው ኃይልና በሌሎች አስፈላጊ ጉዳዮች ቅድመ ዝግጅት ማድረጋቸው ተገምግሞ በመረጋገጡ እንደሆነ ገልጠዋል። ሁለቱ ክልሎች በዘንድሮው ድርቅ እጅግ የተጠቁና የተጐዱ መሆናቸውን ኮሚሽኑ ቢያውቅም ድርቅና ረሃቡን ለመታደግ ከሚሰጠው የአስቸኳይ ጊዜ ርዳታ ውጭ ለመካከለኛና ለረዥም ጊዜ የምግብ ዋስትና ፕሮግራም ራሳቸውን ያላዘጋጁ በመሆናቸው በጀት አለመመደቡን ሚስተር ፍራንኮ ጠቅሰው በመጪው ዓመት ክልሎቹ በመሠረተ ልማት አውታሮች፣ በሰው ኃይልና በፕሮጀክት የማስፈጸም አቅም ራሳቸውን ካጐለበቱና ፕሮግራሙን ለመጀመር ከተዘጋጁ ኮሚሽኑ ተመሳሳይ ርዳታ ለመስጠት እንደሚችል ገልጠዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥቅምት 14 ቀን 1995</a></p>

</body>
</html>	














