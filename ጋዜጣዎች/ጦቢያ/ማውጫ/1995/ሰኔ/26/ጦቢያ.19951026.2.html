<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ቡና ላኪ ድርጅት ለሠራተኞች ደሞዝ መክፈል አልቻለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ቡና ላኪ ድርጅት ለሠራተኞች ደሞዝ መክፈል አልቻለም</h2>


<p>ለሦስት ዓመታት ያህል ባንክ የኦቨር ድራፍት ብድር በመከልከሉ ሥራውን አቁሞ የተከማቸ ቡና በመሸጥ ለሠራተኛው ደሞዝ በመክፈል ላይ የሚገኘው የኢትዮጵያ ቡና ላኪ ድርጅት ከሚቀጥለው ወር ጀምሮ ለ1500 ሰራተኞች ደሞዝ የመክፈል አቅም እንደሌለው የሰራተኛው ማህበር ፕሬዚዳንት አቶ አሰፋ በጅጋ ባለፈው ሀሙስ ለጋዜጠኞችና ለሰራተኛው አስታወቁ።</p>

<p>የኢሠማኮ፣ የንግድ ህትመትና ቴክኒክ ኢ/ሠ/ማ ፌዴሬሽን ተወካይና መላው የድርጅቱ ሰራተኞች በተገኙበት በዚሁ ስብሰባ ላይ አቶ አሰፋ እንደተናገሩት ሠራተኛው ከራሱና ከ9 ሺህ ቤተሰቡ ጋር የሚያጋጥመው የወደፊት እጣ ፋንታ ምን ያህል አስፈሪና ዘግናኝ ሊሆን እንደሚችል መንግሥት ከወዲሁ ሊያጤነውና አስፈላጊውን ምላሽ ሊሰጥበት ይገባል ብለዋል።</p>

<p>አቶ አሰፋ ለመንግሥት ያቀረቡት ጥያቄ እንዳለ ገልጸው ይኸውም የድርጅቱ ቋሚ ንብረት 85. ሚሊዮን ብር የሚገመት በመሆኑ ከባንክ ብድር እንዲሰጥ፣ በቀድሞው ጠ/ሚ/ር የተዘረፈው ከ26 ሚሊዮን ብር በላይ ለድርጅቱ በጥሬው እንዲመለስ፣ በማይንቀሳቀስ ድርጅት 1. ሚሊዮን የባንክ ወለድ በየወሩ መታሰቡና 120 ሚሊዮን ዕዳ አለባችሁ መባሉ ከመንግሥት ስህተት በመሆኑ ጥያቄው እንዲነሳ... የሚሉና ሌሎችም የተነሱት ጥያቄዎች ምላሽ አግኝተው ድርጅቱ ስራውን ጀምሮ ሰራተኛው ከሥጋት እንዲድን ጠይቀዋል።</p>

<p>አቶ ብርሃኑ ገብሩ የኢሠማኮ ተወካይ በበኩላቸው ጥያቄው በፌዴሬሽን በሰራተኛ ማህበሩና በኢሠማኮ በኩል መቅረቡን ገልፀው ኢሠማኮ ሠራተኛው ቀጣይነት ያለው መፍትሄ እንዲያገኝ እንደሚጥር ጠቁመዋል። በማያያዝም እየተንከባለሉ የመጡ ፍትሃዊ ያልሆኑ እዳዎች በአግባቡ እንዲታዩ መንግስትን መጠየቃቸውንና የሰራተኛው የሥራ ተነሳሽነት ከግምት ውስጥ መግባት እንዳለበት አመልክተዋል።</p>

<p>ጉዳዩ ተፈፃሚነት ካላገኘ እጅ ለእጅ ተያይዘን በሰላማዊ ሰልፍ ችግራችንን በአደባባይ ለመንግሥት እናቀርባለን ያሉት አቶ ገብረ ሊባኖስ ድርጅቱ የዚህንም የሚቀጥለውንም ወር ደሞዝ መክፈል አልችልም ማለቱ እጅግ አሳሳቢ ጉዳይ ስለሆነና ከዚህ የበለጠ ስቃይ ስለማይኖር በወቅቱ ምላሽ ይሰጠን በሚል ለመንግሥት አቤቱታችንን እናቀርባለን ብለዋል።</p>

<p>አቶ ገብረየሱስ ገብረ እግዚአብሔር የቡና ማደራጃ ፕሬዚዳንት ድርጅቱን ከ1967 ዓ.ም ከአነሳሱ ጀምረው ታሪኩን በማውሳት ኮርፖሬሽን ከሆነ በኋላና ከዚያም በየጊዜው እየተቀጣጠለ የመጣውን ችግር ደረጃ በደረጃ አስረድተዋል። አቶ ገብረየሱስ እንደተናገሩት ኮርፖሬሽኑ በአዋጅ ህዳር 10 ቀን 1986 ዓ.ም እስከፈረሰበት ጊዜ ድረስ ከፍተኛ ሥራዎችን ያከናወነ ሲሆን 4236 ቋሚ ሰራተኞች 3500 ጊዜያዊ ሰራተኞች ነበሩት። በገቢ በኩ 895969 ቶን ቡና ወደ ውጭ ሀገር በመላክ 5 ቢሊዮን 630 ሚሊዮን ብር ገቢ አስገኝቷል ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 26 ቀን 1995</a></p>

</body>
</html>	














