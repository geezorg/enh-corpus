<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሁኔታ የሚገመግም "ራዕይ 2020" የተባለ መድረክ ተዘጋጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ሁኔታ የሚገመግም "ራዕይ 2020" የተባለ መድረክ ተዘጋጀ</h2>


<p>የኢትዮጵያ የኢኮኖሚክስ ባለሙያዎች ማኅበር ኢትዮጵያ አሁን ያለችበትን ሁኔታና ከ20 ዓመት በኋላ የሚኖራትን ገጽታ አሸጋግሮ የሚመለከት "ራዕይ 2020" የተባለ መድረክ አዘጋጅቶ በመንቀሳቀስ ላይ መሆኑን የማኅበሩ ፕሬዚዳንቶች አስታወቁ።</p>

<p>የማኅበሩ ዋናና ምክትል ፕሬዚዳንቶች ዶ/ር በፈቃዱ ደግፌና ዶ/ር ወልዳይ አምሃ የመድረኩን ዓላማ አስመልክተው ሰኔ 20 ቀን 1995 በሒልተን ሆቴል በሰጡት መግለጫ ማኅበሩ ባለፉት ስድስት ዓመታት ኢኮኖሚና ወቅታዊ ጉዳዮች ላይ ብቻ በማተኮር በጠረጴዛ ዙሪያ ሲያካሂዳቸው የነበሩ ውይይቶች ተፈላጊውን ለውጥ ማምጣት ባለመቻላቸው አዲሱ ስልት መቀየሱን ገልጠዋል።</p>

<p>የውይይት መድረኩ የተዘጋጀው የመንግሥትን ፖሊሲ ለመደገፍ ወይም ለመንቀፍ ሳይሆን ሀገሪቱ አሁን ከገባችበት ውስብስብ ችግሮች እንዴት ልትወጣ እንደምትችል ዜጐች ሁሉ በጉዳዩ ላይ አስተያየታቸውን እንዲሰጡ ለማስቻል መሆኑን የጠቀሱት ኃላፊዎች፣ የመድረኩን ራዕይ 2020 ያሉትም ከ20-25 ዓመታት የአንድ ትውልድ ዕድሜዎች በመሆናቸው የተሻለ እንድናስብና አሸጋግረን ለማየት እንድንችል ለማመላከት ነው ብለዋል።</p>

<p>ማኅበሩ ለሚቀጥሉት ስድስት ወራት በተለያዩ ርዕሶች የመነሻ ሃሣቦች የሚያቀርቡ በሳል ባለሙያዎችን ማዘጋጀቱን የገለጡት ኃላፊዎች፣ ለውይይቱ መነሻ እንዲሆን የታሪክ ተመራማሪውን ፕሮፌሰር ባሕሩ ዘውዴን ፈር ቀዳጅ ጽሑፍ አቅራቢ እንዲሆኑ መጋበዙን አስታውቀዋል።</p>

<p>ፕሮፌሰር ባሕሩ የመወያያ ጽሑፍ ያቅርቡ እንጂ በጽሑፋቸው ላይ ማዳባበሪያ ሃሳቦችን ከማቅረብ ክርክርና እሰጥ አገባ ውስጥ እንደማይገባ የጠቀሱት ፕሬዚዳንቶቹ፣ ሁሌም ዜጋ የየራሱን ሃሳብ በነፃ በማንሸራሸር በጉዳዩ ላይ የጋራ ግንዛቤ የሚጨብጥበትን መንገድ ማመቻቸት እንደሚጠበቅበት አስረድተዋል።</p>

<p>በየወሩ በተከታታይ በሚካሄዱት በነዚህ መድረኮች የሚነሱ ሃሳቦች ወደ ሕዝቡ ዘልቀው እንዲገቡና ቢቻልም በራዲዮ በቀጥታ የሚተላለፉበት መንገድ እንደሚመቻች የጠቆሙት ኃላፊዎች፣ ሦስት የውይይት መድረኮች ከተካሄዱ በኋላ በተገኙ ውጤቶች ላይ ግምገማ እንደሚካሄድ አመልክተዋል።</p>

<p>ፕሮፌሰር ባሕሩ ዘውዴ የኢትዮጵያን ታሪክ 150 ዓመት ወደ ኋላ ተመልሰው በመቃኘት ባቀረቡት ጽሑፍ አገሪቱ ያለፈችባቸውን ውጣ ውረዶችና አሁን የደረሰችበትን ደረጃ በመጠቆም ወደፊት ምን መደረግ እንዳለበትም የግል አስተያየታቸውን ሰንዝረዋል።</p>

<p>የፕሮፌሰር ባሕሩ ዘውዴ ባዘጋጁት ላይ ሃሳብ የሰጡት አቶ ሽፈራው በቀለና ዶ/ር በፈቃዱ ደግፌ ምሁሩ ታሪክን በማጣቀስ ያቀረቡት ጥልቅ ትንተና የአገራችንን ተጨባጭ ሁኔታ ለመረዳትና ወደፊትም እንደአገር እንድትቀጥል ከዜጐቿ ምን እንደሚጠበቅ ያመላከተ መሆኑን በመጠቆም ካለንበት የችግር አረንቋ ለመውጣት እጅ ለእጅ ተያይዞ በጋራ ከመታገል ውጭ ሽሽትም ሆነ ተስፋ መቁረጥ ምንም ለውጥ እንደማይመጡ ገልጠዋል።</p>

<p>ዶ/ር በየነ ጴጥሮስ፣ አቶ ኃይሉ ሻውልና ዶ/ር መረራ ጉዲና በየበኩላቸው በሰጡት አስተያየት ማኅበሩ እስካሁን ሲያካሂዳቸው ከቆየው ኢኮኖሚ ነክ ጉዳዮች ወጣ በማለት በአጠቃላይ የአገር ማንነትና የወደፊት ዕጣ ፋንታ ላይ ዜጐችን ለማወያየት መነሳሳቱ የሚያስመሰግነው መሆኑን ገልጠው፣ የአገሪቱ ጉዳይ ያገባናል የሚሉ ዜጐች በዚህ በጐ ጅምር ተበረታትተው የበኩላቸውን ግዴታ መወጣት ወቅቱ ያቀረበላቸው ጥሪ መሆኑን አስምረውበታል። የአገሪቱ ጉዳይ የጥቂት ፖለቲከኞች ብቻ ሳይሆን የመላው ዜጐች የሕልውና ጥያቄ በመሆኑ በተቀደደው ፈር በመጠቀም ሁሉም ሃሳቡን መሰንዘር እንደሚጠበቅበት አሳስበዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 26 ቀን 1995</a></p>

</body>
</html>	














