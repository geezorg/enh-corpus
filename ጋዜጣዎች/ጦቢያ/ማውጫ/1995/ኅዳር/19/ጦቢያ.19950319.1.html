<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተጠናከረ ጥበቃ የመታወቂያ ፍተሻና አፈሳ ነዋሪውን ሥጋት ላይ ጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተጠናከረ ጥበቃ የመታወቂያ ፍተሻና አፈሳ ነዋሪውን ሥጋት ላይ ጥሏል</h2>


<p>በድርቅ ሳቢያ ቀያቸውን እየለቀቁ ወደ ጐንደር ከተማ እየፈለሱ ከገቡት ገበሬዎች መበራከት በከተማዋ ተደራጅተው የሚዘርፉ ቀማኞች እያየሉ መምጣትና በድንበር አካባባ የሚንቀሳቀስ ኃይል አለ ከሚለው ስጋት ጋር ተጨማምሮ የተጠናከረ ጥበቃ የመታወቂያ ፍተሻና አፈሳ እየተካሄደ መሆኑንበአካባቢው የሚገኘው የጋዜጣው ተባባሪ ሪፖርተር ገለጠ።</p>

<p>ሪፖርተሩ እንደገለጠው ከጐንደር 16 ወረዳዎች አብዛኞው በድርቅና ረሃብ ችግር ላይ በመሆኑ በተለይ አርሶ አደሩ ወደ ከተማዋና ወደ መተማ በመፍለስ ላይ ነው። ከተማዋ ረሀብ ሸሽቶ በመጣ የኅብረተሰቡ ክፍል ከመጨናነቋ አኳያም በቡድን ሆነው በሚዘርፉ ቀማኞችም አቅሏን እያጣች ናት ተብሏል። ይህ ጉዳይ ያሳሰበው ነዋሪም በየቀበሌው ባካሄዳቸው ስብሰባዎችባሰማው ሮሮ ምክንያት ቁጥር በርካታ የሆነ የፖሊስና የፀጥታ ኃይሎች ተመድበውለት ችግሩን ለማስወገድ በግልፅና በስውር መሰማራቱን ሪፖርተሩ አስታውቋል።</p>

<p>በቀበሌ 16 ፈጥኖ ደራሽ ካምፕና በቀበሌ 17 የአምባሰል የንግድ ሥራ ድርጅት መጋዘን በነበረበት ውስጥ የሰፈረው ልዩ ኃይል ከምሽቱ 3 ሰዓት ጀምሮ ከፖሊስ ጋር በመሆኑ ከፍተኛ ጥበቃ እያደረገ ነው ብሏል። ከጥበቃውጋር በተያያዘም ጥቅምት 29 እና ለ30 አጥቢያ 1995 ትናንሽ ቤቶችን ለፀጉር ልውጦች እያከራዩ ያሉትንና ጐዳና ላይ ተኝተው የነበሩትን በርካታ ሰዎችን አፍሰው 2ኛ ፖሊስ ጣቢያ አስገብተዋቸው እንደነበር ተጠቁሟል።ቅዳሜ ጥቅምት 30 ቀን 1995 ጠዋት አውቶቡስ መናኸሪያ ዘመድ ለመሸኘት የሄዱ ጭምር ታፍሰው እንደነበርም ሪፖርተሩ ገልጧል። እንዲሁም ለጉልበት ሥራ በኤንትሬ የጭነት መኪና ተሳፍረው ወደመተማ ይሄዱ የነበሩ አርሶ አደሮችም ተይዘው ፖሊስ ጣቢያ መወሰዳቸው ሪፖርተሩ ገልጦ ታፍሰው ከተውስዱት ውስጥ ብዙዎቹ ሰላማዊነታቸው እየተረጋገጠ የተለቀቁ መሆናቸውን አስታውቋል። በመንግሥት በኩል ምናልባት ተፈላጊ ሊሆኑ ይችላሉ የተባሉ ሰዎች እስከዛሬ በቁጥጥር ስር ናቸው ብሏል።</p>

<p>በተለይ ደግሞ በጐንደር ከተማ ከምሽቱ 4 ሰዓት በኋላ ከቦታ ቦት የሚንቀሳቀሱ ሰዎች በጥበቃ ላይ በተሰማሩት ኃይሎች እንግልት እንደሚደርስባቸው ተጠቁሟል። ሪፖርተሩ አክሎ እንደገለጠው ባለፈው ሣምነት አንድየፖሊስ አባል የሆነ ሰው እንኮየ መስከ በሚባል አካባቢ ተገድሎ ተገኝቷል። ግለሰቡን ማን እንደገደለው ለጊዜው አለመታወቁንም ጠቁሟል። ቀደም ሲልም ቀበሌ 14 ተወልዶ ያደገ አንድ ጋሪ ነጂ ከኋላው በጥይት ተመትቶ ቆብ አስጥል በተባለ ቦታ ሬሳው ውደቆ ሳይነሳ ለረጅም ሰዓት መቆየቱን አስታውቋል። በጐንደር አሁን የሚታየው ወከባ ምናልባት በቆላማው አካባቢ ማለትም በመተማ በአርማኤሆን በሱዳን ጠረፍ ባሉ አካባቢዎች እንዲቀሳቀሱ የሚነገርላችው ተቃዋሚዎች ሁኔታ እንደሆነም ተጠቁሟል።</p>

<p>ወጣ ባሉት አካባቢዎች በታጣቂዎች የመኪና ላይ ዝርፊያ መካሄድና አንዳንድ ድንገተኛ ሁኔታዎች መከሰታቸው አሳሳቢ መሆናቸውንም ሪፖርተሩ ከተለያዩ የኅብረተሰቡ ክፍሎች ያገኘውን አስተያየት መሠረት በማድረግ ገልጧል። ዛሬ በጐንደር አካባቢዋ እየታየ ያለው አፈሣ በተልይም የክልሉ መንግሥት እርምጃ ወደአልወሰደባቸው ቪዲዮ ቤቶች የሚገቡ ወጣቶችን መደብደብና ጉዳት ማድረስ ድንገተኛ የመታወቂያ ጥያቄዎች ሰብሰብ ብሎ የመቆም አስጊነት ሁሉ በአካባቢው ያለውን የፓለቲካ አለመረጋጋት አመልካችእንደሆነ ገልጧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ኅዳር 19 ቀን1995</a></p>

</body>
</html>	














