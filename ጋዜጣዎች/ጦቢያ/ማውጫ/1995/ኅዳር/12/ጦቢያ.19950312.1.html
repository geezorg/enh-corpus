<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፓርላማ የተሾሙት ዳኛ ኮበለሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በፓርላማ የተሾሙት ዳኛ ኮበለሉ</h1>


<p>ባለፈው ጥቅምት 14 በተወካዮች ምክር ቤት ለፌዴራል ከፍተኛ ፍርድ ቤት ከተሾሙት ሁለት ዳኞች ውስጥ አንዱ የሆኑት አቶ አለማየሁ ኃይሌ ካሣ ከሀገር እንደወጡ መቅረታቸውን አስታወቁ።</p>

<p>በጠቅላይ ሚኒስትሩ አቅራቢነት በፓርላማው የዳኝነት ሹመት የፀደቀላቸው አቶ አለማየሁ ኃይሌ ካሣ የወያኔ መንግሥት ፍርድ ቤት አዳክሞና ተቆጣጥሮ ለመኖር በሚያደርገው ጥረት የተለያዩ ችግሮች ገፈት ቀማሽ ከሆኑ ዳኞች ውስጥ አንዱ መሆናችውን አስታውቀዋል። </p>

<p>ወያኔ በስልጣን ዘመኑ ፍርድ ቤቶችን ሁለት ጊዜ አፈራርሶ ዳኞችን በማባረር ለተለያዩ ኢኮኖሚያዊና ሥነልቦናዊ ችግሮች አጋልጧቸዋል። የሚሉት አቶ አለማየሁ የኢህአዴግ መንግሥት በ1983 ዓ.ም የኢሠፓ መንግስት ፍርድ ቤት መቀጠል የለበትም በሚልና በ1988 ዓ.ም ለሁለተኛ ጊዜ ዳኞቹን በሀሰት የደርግ ርዝራዦች ናቸው በማለት ፍርድ ቤቶችን በማፍረስ በቂ ልምድና እውቀት ያላቸውን ዳኞች ማባረሩን አስታውሰው እሣቸውም በሁለተኛ ዙር ከተባረሩት ዳኞች አንዱ እንደነበሩ ገልፀዋል።</p>

<p>ከሁለተኛው ዙር የፍርድ ቤት መፍረስ በኋላ ፍርድ ቤት ሣይኖር ለሁለት አመት ያህል ቆይቶ የህዝብ ዋይታና የውጭ መንግሥታት ወቀሳ ያሰጋው የወያኔ መንግሥት ለይስሙላ ፍርድ ቤት አቋቋምኩ ብሎ ከመንግሥት ካድሬዎች በስተቀር ለናሙና እንኳን አንድም የፖለቲካ ገለልተኛ ሰው በማይማርበት በሲቪል ሰርቪስ ኮሌጅ ለአጭር ጊዜ በሰለጠኑ የሥርአቱ ካድሬዎችብቻ ከመጀመሪያ ደረጃ እስከ ይግባኝ ሰሚ ፍርድ ቤት ያለውን ቦታ ለመሙላት ባለመቻሉ ቀደም ብሎ በዘርና በጥላቻ የደርግ ኢሠፓ ቅሪቶቹን ተመልሰው እንዲሰሩ ፈቅጃለሁ ብሎ የሀገሪቱ የህግ ሥርአት እንዳሰኘው ሲያሾረው ኖሯል ብለዋል።</p>

<p>በመቀጠልም የዳኞችን እንቅስቃሴ ለመቆጣጠር እንዲያመቸው 99 ከመቶ በላይ በመንግሥት የፓለቲካ ፓርቲ አባላት በተሞላው ምክር ቤቱ የአዲስ አበባ ከተማ መስተዳድር የከተማ ነክ ጉዳዮች ፍርድ ቤት የዳኞች አስተዳደር ጉባኤ ማቋቋሚያ ደንብ ቁጥር 3/1999 በዚህ ደንብ አንቀፅ 41 ንዑስ አንቀፅ 1/ሐ መሠረት ከተቋቋመው ባለ ሰባት አባላት የዳኞች አስተዳደር ጉባኤ ውስጥ ሶስቱ አባላት የመንግሥት የፖለቲካ ምክር ቤት አባላት እንዲሆኑ ስለተደነገገ በዚህ ኢፍታዊ ህግ ላይ ተመስርቶ መንግሥት ፍርድ ቤትን በመጥላት የሚታወቁትን ግለሰቦች አስቀመጠ ብለዋል።</p>

<p>እነዚህም ግለሰቦች በአንደኛ ደረጃ በዳኞች አስተዳደር ጉባኤ አባልነት ችሎታቸው ብቻ ያለ ህግ እንደገዢው ፓርቲ ፍላጐት የእነርሱን አካሄድ ያልተከተሉትን ዳኞች የስነ ምግባር ችግር ያለባቸው በማስመሰል በዚሁ ደንብ ቁጥር 5 ንዑስ ቁጥር 4 እና ቁጥር 9 የተደነገገውን በመጠቀም በየጊዜው ክስ እንዲቀርብባቸው በማድረግ የዳኝነት ተግባራቸውን እንዳያከናውኑ ሲያሰናክሉ ቆይተዋል ብለዋል።</p>

<p>አቶ አለማየሁ ኃይሌ በተለይ መንግሥት የአዲስ አበባ ከተማን ዋና ዋና ቦታዎች የመንግሥት ደጋፊዎች የሆኑ ድርጅቶችና ግለሰቦች እንዲቆጣጠሩት ባለው ፅኑ ፍላጐት የተነሣ ካርታና የቤት ባለቤትነት ማረጋገጫ ደብተር ያላቸውን ነባር የከተማ ነዋሪዎች ይዞታ ያለ ህግ በሊዝ እንዲለቁ በሚያስገድድበት ወቅት ባለይዞታዎች የሁከት ይወገድልኝ አቤቱታ ለፍርድ ቤት በማቅረባቸውና በዚሁ መነሻነትም የተከራካሪ ወገኖችን መብት ለማስከበር ሲሉ በህጉ መሰረት በርካታ የእገዳ ትዕዛዞችን በመስጠታቸው የተነሣ በመንግሥት ባለስልጣናትና ደጋፊ በሆኑ የዳኞች አስተዳደር ጉባኤ አባላት ዛቻና ተፅዕኖ እንደደረሰባቸው ለዝግጅት ክፍላችን በላኩት መልዕክት ላይ አስታውቀዋል።</p>

<p>በነዚህና መሰል ድርጊቶች ተማርሬ ከሀገር እንደወጣሁ ቀርቻለሁ የሚሉ አቶ አለማየሁ በአሁን ወቅት አሜሪካ ይገኛሉ።</p>

<p>ባለፈው ጥቅምት 14 በተወካዮች ምክር ቤት ለፌዴራል ከፍተኛ ፍርድ ቤት ሹመታቸው የፀደቀላቸው አቶ አለማየሁ ኃይሌ ካሣ በጠቅላይ ሚኒስቴር መለስ በተነበበው የግል ሁኔታ መግለጫቸው ላይ በህግ የባችለር ዲግሪ ያላቸው ሲሆን ከሀገር እስከወጡበት ቀን ድረስም በክልል ጠቅላይ ፍርድ ቤት በረዳት ዳኝነት በክልል 14 ዞን ፍርድ ቤት በዳኝነት በአ.አ ከተማ ነክ ጉዳይ ፍ/ቤት በዳኝነት ማገልገላቸው ተገልጿል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ኅዳር 12 ቀን 1995</a></p>

</body>
</html>	














