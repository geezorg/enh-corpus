<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጎፋ ካምፕ የመኖሪያ ቤቶች ፈረሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጎፋ ካምፕ የመኖሪያ ቤቶች ፈረሱ</h1>


<p>ከጐፋ ካምፕ ጀርባ በተለምዶ አምራቾች በሚባለው መንደር ውስጥ የሚገኙ መቶ የሚደርሱ መኖሪያ ቤቶች "የተቀነባበረ" በሚያሰኝ አካሄድ መፍረሳቸውን ነዋሪዎች ገለፁ።</p>

<p>ባለፈው አርብ የአዲስ አበባ መስተዳድር በወሰደው እርምጃ በተለይም በሮመዳን ፆም ላይ የነበሩ ሙስሊሞች ሥርዓታቸውን በአግባቡ ማከናወን በማይችሉበት ሁኔታ፣ ባልጠበቁት መንገድ መኖሪያ ቤታቸው በመፍረሱ ከቤተሰቦቻቸው ጋር ለእንግልት መዳረጋቸውን አስታውቀዋል።</p>

<p>መኖሪያ ቤቶቹ በቡልዶዘር በሚፈርሱበት ወቅት ነዋሪዎቹ በለቅሶ ጭምር ተማፅኖ ሲያደርጉ የተስተዋሉ ሲሆን እነርሱ እንደሚሉት በመኖሪያ ቤቶቹ ላይ የተወሰደው እርምጃ ያለምንም ማስጠንቀቂያ የተፈፀመ ድንገተኛ እንቅስቃሴ ነው።</p>

<p>ህገወጥ ናቸው በተባሉት መኖሪያ ቤቶች ላይ የተወሰደው እርምጃ ስልታዊ ነበር የሚሉት ነዋሪዎች ይህንንም ሁኔታ ሲያስረዱ "በመጀመሪያ የቤቶቹን አባወራዎች ወረዳ 20 ፖሊስ ጣቢያ በመጥራት በቁጥጥር ስር እንዲውሉ ከተደረገ በኋላ በዚያው ቅፅበት የመስተዳድሩ አፍራሽ ግብረ ኃይሎች መኖሪያ ቤቶቹን አፍርሰዋል" ብለዋል። እንደ ነዋሪዎቹ አገላለፅ ስልቱ የቤተሰብ ኃላፊዎቹ ቤቱ በሚፈርስበት ወቅት እንዳይሟገቱና ሌላም ሁከት እንዳያስነሱ በማሰብ የተከናወነ ነው ብለዋል። በተፈፀመው ድርጊት የፈረሱት መኖሪያ ቤቶች ከ5 እስከ 7 ዓመት እድሜ የነበራቸው ሲሆን አንዳንዶቹም ግብር እንደሚከፍሉና ካርታም እንዳላቸው ገልጠዋል። ሁኔታውን ለማጣራት ያገኘነው መልስ መኖሪያ ቤቶቹ ከመፍረሳቸው በፊት የቤቶቹ አባወራዎች ተይዘው የታሰሩበት ሁኔታ እንዳልነበርና የማፍረስ እንቅስቃሴው በሚካሄድበት ወቅት ግን ሁከት ያስነሱ የተለያዩ ሰዎች ታስረዋል" የሚል ነው።</p>

<p>እንደ ወረዳው ፖሊስ ቤቶቹ በሚፈርሱበት ጊዜ ነዋሪዎች በፀጥታ ኃይሎች ላይ ውሃ አፍልቶ እስከ ማፍሰስ ደርሰዋል። በድንጋይ ውርወራ ጭምር የተለያዩ ጥቃቶችን አድርሰዋል። በዚህም ምክንያት በአሁኑ ወቅት ስድስት ፖሊሶች በህክምና ላይ እንደሚገኙ ተጠቁሟል። በሌላ በኩልም መስተዳድሩ ቤቶቹ ከመፍረሳቸው በፊት ለነዋሪዎቹ ማሳወቅ ሲገባው ሣያሳውቅ የተወሰደ እርምጃ እንደሆነ ከወረዳው መስተዳድር ሠራተኞች መካከል አንዳንዶቹ ገልፀውልናል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ኅዳር 26 ቀን 1995</a></p>

</body>
</html>	














