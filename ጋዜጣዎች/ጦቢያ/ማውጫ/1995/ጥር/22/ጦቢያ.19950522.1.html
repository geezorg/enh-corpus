<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወህኒ እሥረኞች ወደ ሸዋሮቢት ተጋዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የወህኒ እሥረኞች ወደ ሸዋሮቢት ተጋዙ</h1>


<p>በአዲስ አበባ ማረሚያ ቤት (ከርቸሌ) ቁጥጥር ሥር ሆነው ጉዳያቸውን ፍ/ቤት እየተመላለሱ ከሚከታተሉ የቀጠሮ እስረኞች መካከል አንዱ በፌዴራሉ ከፍተኛ ፍ/ቤት ግቢ በማረሚያ ቤቱ መኪና ውስጥ ድንገት በመሞቱ የተነሳ ከተቀሰቀሰው አመፅ ጋር በተያያዘ ቁጥራቸው በውል ያልታወቀ የሕግ እስረኞች ሰሞኑን በፌዴራል ፖሊሶች ተገድደው ወደ ሸዋሮቢትና ምናልባትም ዝዋይ የመወሰዳቸውን ጉዳይ ዓለም አቀፉ የቀይ መስቀል ኮሚቴ በቅርብ እንዲከታተለው የእስረኞቹ ቤተሰቦች ጥያቄ አቅርበዋል።</p>

<p>ስማቸው እንዳይገለጽ የተማፀኑት እነዚሁ የአንዳንድ የቀጠሮ እስረኞች ቤተሰቦች እንደገለጹት ከሆነ እስረኞቹን በአስለቃሽ ጢስ በማፈን እየደበደቡ ከስድስት በላይ በሆኑ ከባድ መኪኖች ላይ በውድቅት ሌሊት በመጫን ወደ ተጠቀሱት ሥፍራዎች አጅበው የወሰዱአቸው የማረሚያ ቤት ፖሊሶች ሳይሆኑ የፌዴራሉ ፖሊሶች ናቸው።</p>

<p>ፖሊሶቹ እስረኞቹ በማረሚያ ቤቱ ጠባቂዎችና ኃላፊዎች ደረሰብን የሚሉትን ግፍና በደል ለመስማት እንኳን ዕድል አልሰጧቸውም ያሉት እነዚሁ ቤተሰቦች አሁን ተጋዙ ወደ ተባሉት ቦታዎች በትክክል ስለመሄዳቸውም ሆነ አሁን ስላሉበት ሁኔታ አንዳችም መረጃ ማግኘት እንዳልቻሉ ገልጠዋል።</p>

<p>የፌዴራሉ ፖሊሶች በሰላምና ፀጥታ ማስከበር ስም በእነዚህ የሕግ እስረኞች ላይ ሌላ ተጨማሪ በደልና የጭካኔ ርምጃ እንዳይወስዱ ስጋት የገባቸው እነዚሁ ቤተሰቦች ዓለም አቀፉ የቀይ መስቀል ኮሚቴ እስረኞቹ ሰብአዊ መብታቸው መጣስ አለመጣሱንና የደህንነታቸውን ሁኔታ እንዲከታተልልላቸው ጠይቀዋል።</p>

<p>ጉዳያቸውን በፍርድ ቤት በመታየት ላይ ያለን እስረኞች በአድማ አነሳሽነት ስም ከፍርድ ቤት ትዕዛዝ ውጭ ወደ አልታወቀ ሥፍራ መውሰድ አግባብ ያለመሆኑን የጠቆሙት እነዚሁ አቤቱታ አቅራቢዎች የፌዴራሉ ከፍተኛ ፍ/ቤትም በአደራ ያስቀመጣቸውን የሕግ እስረኞች አድራሻ ተከታትሎ ለቤተሰብ የማሳወቅ ግዴታ እንዳለበት አስገንዝበዋል።</p>

<p>መንግሥትም የአንድ ወገንን ጥያቄ ተቀብሎ እርምጃ ከመውሰዱ በፊት በማረሚያ ቤቱ ኃላፊዎችና ጠባቂዎች በእስረኞች ላይ ስለሚፈጸመው ግፍና በደል የማጣራት ሥራ መሥራት ነበረበት ያሉት እነዚሁ ቤተሰቦቹ በሚደርሰው የሰብአዊ መብት ጥሰት ከኃላፊነት ነፃ እንደማይሆን ማወቅ እንዳለበት አስረድተዋል።</p>

<p>አንዳንድ ወገኖች የእስረኞቹን ቁጥር ወደ 800 ሲያደርሱት የቀሩት ደግሞ እርምጃው የተወሰደው በውድቀት ሌሊት ስለሆነ ትክክለኛ አሃዙን መናገር እንደማይቻል ይገልጣሉ።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 22 ቀን 1995</a></p>

</body>
</html>	














