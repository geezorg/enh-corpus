<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓ በመቀሌ ሊያደርግ የነበረው ስብሰባ ተደናቀፈበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓ በመቀሌ ሊያደርግ የነበረው ስብሰባ ተደናቀፈበት</h2>


<p>የኢትዮጵያ ዴሞክራሲያዊ አንድነት ፓርቲ /ኢዴአፓ/ በቅርቡ በመቀሌ ከተማ የጠራው ስብሰባ መደናቀፍን አስመልክቶ ባወጣው መግለጫ "የኢዴአፓን የመቀሌ ስብሰባ የመከልከል ድርጅታዊ ውሳኔ የመቀሌ ነዋሪዎች የድንበር ማካለሉን ትክክለኛ ጉዳይ እንዳያውቁ ከመፈለግ የመነጨ ነው" በማለት አስታወቀ።</p>

<p>ፓርቲው "ስብሰባን በመከልከል እውነታን ከሕዝብ መደበቅ አይችልም" በሚል ርዕስ ትናንት ባወጣው መግለጫ እንዳስታወቀው ሰኔ 22 ቀን 1995 በመቀሌ ከተማ ለጠራው ሕዝባዊ ስብሰባ የክልሉን ፀጥታ ዘርፍ ኃላፊ ወ/ሮ ትርፉን፣ የዞኑን ልዩ ፀሐፊ አቶ ረዳኢን፣ የአዳራሹ የቅርብ ኃላፊ የሆኑትን አቶ ምዑዝን አነጋግሮ ስለ ጉዳዩም በደብዳቤ ባሳወቀው መሠረት ስብሰባውን ማካሄድ እንደሚቻልና አዳራሹም ነፃ መሆኑ ተገልጦለታል። በዚህም መሠረት ለስብሰባው ጥሪ የሚያስፈልጉ በራሪ ወረቀቶችንና ፓስተሮችን በማሳተም ሰኔ 19 ቀን 1995 ለቅድመ ዝግጅት መቀሌ ሁለት አባላቱ ቢሄዱም በዞኑ ልዩ ጸሀፊ "እየታገላችሁ አይደለ! አዳራሹንም ታገሉና አግኙ። የእኛን አዳራሽ ፕሮግራም ይዘንበታል" የሚል ትዕዛዝ የተሰጣቸው መሆኑን መግለጫው አስታውቋል።</p>

<p>ይህ አባባል ሌላ ተጨማሪ ማስረጃና ማብራሪያ ሳያስፈልገው ስብሰባው እንዳይካሄድ ለማድረግ ድርጅታዊ ውሳኔ የተሰጠ መሆኑን እንደሚያረጋግጥ ጠቁሟል። በተለይ ደግሞ "ጠንካራ ተቃዋሚ የለም" በሚል ፕሮፖጋንዳ የሚደክሙት የሕወሓት ካድሬዎች ሕዝቡ ከኢዴአፓ ጋር እንዳይወያይ ለምን ይፈራሉ? በማለት ጠይቋል። ኢዴአፓ ለሕዝብ የሚያቀበውን ጉዳይ በዚህ መረጃ በተደገፈ እውነታ ለማስተባበል የሚያስችል ትንሽም ሐቅ በህወሓት ዘንድ እንደሌለ አመልክቷል። ስለሆነም ሕወሓት የመረጠው መንገድ እውነትን ማፈን፣ ሕዝቡ እውነቱን እንዳይገነዘብ በፕሮፖጋንዳ ማደናገርና የማወቅ መብቱን መርገጥ እንደሆነ ጠቅሶ ሕዝብ የሀገሩን ወቅታዊ ሁኔታ እንዳያውቅ አማራጭ አስተሳሰቦችንም እንዳያዳምጥ በመከልከል በአንድ ፓርቲ ፕሮፖጋንዳ ብቻ አደንዝዞና አፍኖ ህዝብን መግዛት እንደማይቻል መዘንጋት ከትናንት አለመማር መሆኑን አስረድቷል።</p>

<p>በመቀጠልም በመግለጫ እንደተገለጠው የኢትዮ-ኤርትራን የድንበር ማካለል አስመልክቶ በቅኝ ግዛት ውል መዳኘት የለብንም ስንል የኤርትራን ነፃነት የማያከብሩ፣ የአልጀርሱ ስምምነት የኢትዮጵያን ብሔራዊ ጥቅም አያስጠብቅም ስንል ጦርረት ናፋቂዎች፣ ድርድሩም ሆነ የፍርድ ሂደቱ የኢትዮጵያን የባህር በር የማግኘት መብት በማያረጋግጥ መልኩ ይካሄድ ስንል ወደብ ሸቀጥ ነው፣ ዘሄግ ላይ የተሰጠው ውሳኔ ለኢትዮጵያ የሚጠቅም ውሳኔ እንዳልሆነ ስንናገር ደግሞ ገዥዎቻችንን "የኢትዮጵያ ሕዝቦች እንኳን ደስ ያላቸሁ የእኛ ያልሆነው መሬት ሁሉ ተወሰነልን፣ በጦር ሜዳ ያገኘው ድል በህግ አደባባይም ተደገመ! አደባባይ ውጡና ጨፍሩ ብለውን ነበር። ያም ሆኖ ግን እኛ ያልነው ሁሉ እውነት ሲሆንና በመስዋዕትነት የተመለሱት የኢሮብና የባድመ አካባቢዎች ለኤርትራ መሰጠታቸውን ሲረጋገጥ ደግሞ እውነታውን ከሕዝብ ለመደበቅና በውሸት ፕሮፖጋንዳ ለማደናገር ሲሯሯጡና እርስ በርስ በሃሳብ ሲላተሙ ይታያሉ ብሏል።</p>

<p>ከጅምሩ ኢትዮጵያን በቅኝ ገዢነት ከስሶ ለኤርትራ ነፃ ሀገርነት የታገለ፣ ሠንደቅ ዓላማችንን ጨርቅ ነው ብሎ ካንቋሸሸና ታሪካችንን ወደ መቶ ዓመት አሳንሶ ካሰላ ቡድን የሀገርን ብሄራዊ ጥቅም የማስጠበቅ ተልዕኮ የማይጠበቅ ቢሆንም በሚመጻደቅበት ሕገ መንግሥት ላይ የሠፈረውን የዜጐችን ሃሳብ በነፃነት የመግለጽ መብት ማክበር ነበረበት ሲል ወቅሷል። ዛሬም የመንግሥትና የድርጅት ሥልጣናቸውን እያቀላቀሉና እያምታቱ የሚጠቀሙት የሕወሓት ባለሥልጣናት፤ ከሕወሓት ሌላ የፖለቲካ ድርጅት በትግራይ ላለማየትና ከአብዮታዊ ዴሞክራሲ አስተሳሰባቸው ውጪ የተለየ የፖለቲካ አስተሳሰብ የትግራይ ወገናችን ማዳመጥ እንዳይችል ድርጅታዊ ሕልማቸውን በመንግሥታዊ ሥልጣናቸው ተፈፃሚ እያደረጉ መሆናቸውን ኮንኗል።</p>

<p>በመጨረሻም ክልከላውም ሆነ ወከባው ይበልጥ ሠላማዊ ትግላችንን እንድናጠናክር የሚያደርገን እንጂ የህወሓት ባለሥልጣናት ወደሚፈልጉት አቅጣጫ የሚወስደን ያለመሆኑን ዛሬም ደግመን ልንነግራቸው እንወዳለን። የኢትዮጵያ ሕዝብም ለአስተማማኝ የዴሞክራሲ ስርዓት ግንባታ ትግሉን አጠናክሮ መቀጠል እንዳለበት ኢዴአፓ አሳስበዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 10 ቀን 1995</a></p>

</body>
</html>	














