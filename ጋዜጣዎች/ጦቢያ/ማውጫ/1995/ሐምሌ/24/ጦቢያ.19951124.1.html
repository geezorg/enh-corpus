<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>14ሺ ተፈናቃዮች ዳግም ተፈናቀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">14ሺ ተፈናቃዮች ዳግም ተፈናቀሉ</h2>


<p>በአዲስ አበባ የነበሩ 14,670 ተፈናቃዮች ከሰኔ ወር 1995 ጀምሮ ከመጠለያዎቻቸው እንዲወጡ መደረጋቸውን የኢትዮጵያ ሰብዓዊ መብቶች ጉባኤ/ ኢሠመጉ አስታወቀ።</p>

<p>ኢሠመጉ "መንግሥት ተፈናቃዮችን መልሶ ማፈናቀል አይገባውም" በሚል ርዕስ ሐምሌ 21 ቀን 1995 ባወጣው መግለጫ በአዲስ አበባ በሚገኙ 11 መጠለያዎች የነበሩት ተፈናቃዮች ከአሥር ዓመታት በላይ የመንግሥትን ድጋፍና ከለላ ለማግኘት ደጅ ሲጠኑ መኖራቸውን ገልጧል። አቤቱታቸውንም በየደረጃው ለሚገኙ የመንግሥት አካላት ሲያቀርቡ መቆየታቸውንም አስታውቋል። ይሁንና መንግሥት ተፈናቃዮቹን በጊዜያዊ መጠለያ ሥፍራዎች እንዲቆዩ ከማድረግ ብሎም አነስተኛ የሆነ የመቋቋሚያ ገንዘብ ሰጥቶ በፖሊስ ከማባረር ውጭ የወሰደው ሌላ ዘላቂ መፍትሔ እንደሌለ ኢሠመጉ አስረድቷል።</p>

<p>ይህ ደግሞ መንግሥት ዜጐቹን በአግባቡ እንዲያስተዳድርና ደኅነታቸውን እንዲጠብቅ የተጣለበትን ኃላፊነት ወደ ጎን መተውን አመልካች እንደሆነ የገለጠው ኢሰመጉ በጉዳዩ ላይ በተደጋጋሚ አቤቱታውን ሲያቀርብ መቆየቱንና በመንግሥት በኩል ግን አንዳችም የእርምት እርምጃ አለመወሰዱን አመልክቷል። በመሆኑም የመንግሥታቸውንና የወገኖቻቸውን ድጋፍ በሚጠባበቁና ሌላ አማራጭ በሌላቸው ተፈናቃዮች ላይ እንዲህ ያለውን ተግባር መፈጸሙ እጅግ አሳዛኝ መሆኑን በታላቅ ቅሬታ ገልጧል።</p>

<p>በአጠቃላይ መንግሥት በዜጎቹ ላይ የሚፈጸመውን ይህን መሰል ኢሰብአዊ ድርጊት በአስቸኳይ እንዲያቆምና ለተፈናቃዮቹ ቋሚ የመኖሪያ ሥፍራ እንዲሰጥ ኢሠመጉ በድጋሚ አሳስቦአል። አያይዞም ለሰብአዊ መብቶች መከበርና መጠበቅ የቆሙ ግለሰቦች፣ ድርጅቶች፣ የመንግሥትና የዓለም አቀፍ ድርጅቶች ተወካዮች ለመንግሥት ባለሥልጣናትና ለሚመለከታቸው አካላት ደብዳቤ በመጻፍ በተፈናቃዮቹ ላይ እየተፈፀመ ያለው ኢሰብአዊ ጭካኔ በአስቸኳይ እንዲቆም ጥሪ እንዲያደርጉ አሳስቦአል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሐምሌ 24 ቀን 1995</a></p>

</body>
</html>	
