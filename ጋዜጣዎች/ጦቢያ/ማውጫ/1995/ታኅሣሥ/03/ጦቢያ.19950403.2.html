<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፍተኛ የመንግሥት ባለሥልጣናት ከ800 የአ.አ.ዩ መምህራን ጋር ዛሬ ስብሰባ ይቀመጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከፍተኛ የመንግሥት ባለሥልጣናት ከ800 የአ.አ.ዩ መምህራን ጋር ዛሬ ስብሰባ ይቀመጣሉ</h2>


<p>የአዲስ አበባ ዩኒቨርሲቲ መምህራን በትምህርት ሚኒስቴር መመሪያ መሠረት እንዲካሄድ ታስቦ የነበረውን ግምገማ አለመቀበላቸውን ተከትሎ በመንግሥትና በዩኒቨርሲቲው መካከል በተቀሰቀሰ ውዝግብ የዩኒቨርሲቲው" የማኔጅመንት አካል" በዩኒቭርሲቲው የውስጥ አሠራር የውጭ ተፅእኖ ላለመቀበል የወሰነ ሲሆን የመንግሥት ከፍተኛ ባለሥልጣናት በዛሬው ዕለት መምህራኑን ይሰበስባሉ።</p>

<p>ባለፈው መስከረም 24 ቀን 1995 በትምህርት ሚኒስቴር ውስጥ በዶ/ር ቡቴ ጐቱ ሰብሳቢነት (ሚኒስትሯና ም/ሚኒስትራቸውም ተሰብሳቢ ነበሩ) የአገሪቱ ዩኒቨርስቲዎችና የከፍተኛ ትምህርት ተቋማት አመራር አባላት ተስብሰበው (ፐሮፌሰር እሸቱ ወንጨቆ የአዲስ አበባ ዩኒቨርሲቲ ፕሬዚዳንት በዚህ ስብሰባ አልተሳተፉም) ያወጡት የግምገማ መመሪያ በወንዶ ገነት ስብሰባ ዳብሮ በአዲስ አበባ ዩኒቨርሲቲ ተግባራዊ ለማድረግ ሲሞክር ችግር ገጥሞታል።</p>

<p>ከሁለት ሳምንት በፊት በተደረገ የመምህራን ስብሰባ የዩኒቨርሲቲው መምህራን የግምገማውን አካሄድ በተለይ መምህር በተማሪዎች በግልጽ ውይይት የሚገመገምበት ሁኔታ የዩኒቨርሲቲው የመማር ማስተማር መልካም ሂደት የሚያደፈርስ ነው ግምግማ አስፈላጊነቱ ቢታመንበትም በቅድሚያ መምህራን በየትምህርት በርፋቸው ይነጋገሩበት የሚል ውሳኔ በማሳለፍ የግምገማ መመሪያውን ሳይቀበሉት ቀርተዋል።</p>

<p>በወቅቱ "የሥርዓቱ ካድሬዎች" በመባል የሚታወቁ ጥቂት (ከ6 የማይበልጡ)ግለሰቦች መመሪያውን ለማሰፈፀም ወረቀት በመበተን ጭምር ቢታገሉም የዩኒቨርሲቲው አመራርና መምህራን በዚህ ጉዳይ ላይ ተመሳሳይ አቋም ይዘዋል። በዚህ ምክንያት የአቅም ግንባታ ሚኒስትሩ አቶ ተፈራ ዋልዋ ዩኒቨርስቲው የመንግሥት ትዕዛዝ እንደማይቀበል አድርገው ለማሳጣት ሞክረዋል። በዩኒቨርሲቲው መምህራን ላይ 3ኛ ዙር ጥቃት እንዳይሰነዘር ስጋት አለ።</p>

<p>በዚህ ሁኔታ መካከል የዩኒቨርሲቲው ፕሬዚዳንት ፕሮፌሰር እሸቱ ወንጨቆ የአካዳሚክ ም/ፕሬዚዳንቱ ዶ/ር ተጠምቀ መሀሪ የቢዝነስ ም/ፕሬዚዳንቱ ዶ/ተስፋዬ በአንድነት የሥራ መስቀቂያ ደብዳቤ ለትምህርት ሚኒስቴር ማቅረባቸው እየገነገረ ነው። ይህ አሠራር "የማያምኑበትን ላለመሥራትና በታሪክ ተጠያቂ ላለመሆን" በመንግሥት ባለሥልጣኖች ዘንድ ምሳሌነቱ ከፍተኛ እንደሚሆን ይገመታል። ፕሬዚዳንቱ ፕሮፌሰር እሰቱ ወንጬቆ ጋር ባደረጉት ቃለ መጠይቅ "የማፍያሠራ ሁኔታ ጋር ባደረጉት ቃለ መጠይቅ "የማያሠራ ሁኔታ ካጋጠመኝ ሥልጥኣኔን እለቃለሁ" ማለታቸው ይታወሳል።</p>

<p>በዩኒቨርሲቲው ወቅታዊ ሁኔታ ላይ ዛሬ ስምንት ሰዓት ላይ በቢዝነስና ኢኮኖሚክስ ፋክሊቲ መሰብሰቢያ አዳራሽ በከፍተኛ የመንግሥት ባለሥልጣኖችና በአካዳሚ ሠራተኞች መካከል ውይይት ይደረጋል ተብሎ ይጠበቃል። የጥሪ ደብዳቤም ተበትኗል።</p>

<p>ባለፈው ክረምት ጠቅላይ ሚኒስትሩ በተገኙበት ከመምህራኑ ጋር ውይይት ከተካሄደ በኋላ ዩኒቨርሲቲው የሚተዳደርበት ቻርተር ይወጣል በዩኒቨርሲቲው የአካዳሚክ ነፃነት ይከበራል መምህራንና ተማሪዎች በነፃነት ይደራጃሉ ለዩኒቨርሲቲ የተሻለ ሁኔታ ይፈጠራል። ተብሎ ሊጠበቅ የአሁኑ ሁኔታ መከሰቱ የትምህርቱን ሂደት እንዳይጐዳው የብዙዎች ሥጋት ሆኗል።</p>


<p class="align-center"><a href="/Gazettas/Tobia/info/Tobia.sera.html">ለጦቢያ ታህሳስ 3 ቀን 1995</a></p>

</body>
</html>	














