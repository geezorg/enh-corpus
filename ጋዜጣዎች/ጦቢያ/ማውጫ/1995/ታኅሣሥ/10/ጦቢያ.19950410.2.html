<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ ዩኒቨርስቲ ተጨማሪ የሥራ ኃላፊዎችና መምህራን እየለቀቁ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ ዩኒቨርስቲ ተጨማሪ የሥራ ኃላፊዎችና መምህራን እየለቀቁ ናቸው</h2>


<p>ከአዲስ አበባ ዩኒቨርሲቲ ፕሬዚዳንቱና ሁለቱ ምክትል ፕሬዚዳንቶች ሥልጣናቸውን በገዛ ፈቃዳቸው ከለቀቁ ወዲህ፣ በተለይ ፕሮፌሰር እንድርያስ የዩኒቨርሲቲው ፕሬዚዳንት ሆኖ መሾም በይፋ ከተነገረ በኋላ ተጨማሪ የዩኒቨርሲቲው የሥራ ኃላፊዎችና መምህራን ሥራቸውን በገዛ ፈቃዳቸው እየለቀቁ መሆኑን በዩኒቨርሲቲው አካባቢ ያሉ የዜና ምንጮቻችን ገለጡ።</p>

<p>በዜና ምንጮቻችን መሠረት የቀድሞው ፕሬዚዳንት ፕሮፌሰር ሞገሴ አሸናፊ፣ አሁን ከያዙት የፓቶባዮሎጂ ኢንስቲትዩት ኃላፊነት በፈቃዳቸው ለቀዋል። እንዲሁም የዩኒቨርሲቲው የጥናትና ምርምር ኃላፊ፣ የድህረ ምረቃ አስተባባሪ የሆኑት ፕሮፌሰር የማነ በራሳቸው ፈቃድ ሥራቸውን የለቀቁ ሲሆን ቀደም ሲል ሥራቸውን የለቀቁት የዩኒቨርሲቲው የሥራ ኃላፊዎች ከአዲሱ ፕሬዚዳንት ጋር ቀደም ሲል በያዙት አቋም አለመግባባት ውስጥ የገቡ በመሆኑ በዩኒቨርሲቲው ውስጥ ለመሥራት እንደሚቸገሩ ውስጥ አዋቂ ምንጮች ጠቁመዋል።</p>

<p>የፕሮፌሰር እንድርያስን በፕሬዚዳንትነት መሾም ተከትሎ የዩኒቨርሲቲው የልዩ ልዩ ትምህርት ዲኖችና በተለይም ባለፉት ውይይቶች ሕሊናቸው የፈቀደውን የተናገሩ አንጋፋ ምሁራን ሥራ መልቀቃቸው እንደማይቀር ይገመታል። አሁን በፕሬዚዳንትነት በመንግሥት የተሾሙት ፕሮፌሰር እንድርያስ እሸቴ ከሌሎች ከስድስት ከማይበልጡ ጓደኞቻቸው ጋር ሆነው ከጠቅላላው መምህር ተቃራኒ የሆነ አቋም ይዘው የነበረ በመሆኑ የመምህራንን የሥራ ትብብር ያገኛሉ ተብሎ አይገመትም፤ እንደውስጥ አዋቂዎቹ እይታ።</p>

<p>ፕሮፌሰሩ ቀደም ሲል የኤርትራ ተፈናቃዮች የጥርስ ወርቃቸው ሳይቀር እየተነቀለ፣ በከፍተኛ እንግልት ሲባረሩ ወደ ኤርትራ ሄደው ከተመለሱ በኋላ "ምንም የደረሰባቸው ጉዳት የለም" ሲሉ የሰጡት ቃል፣ ጄኔራል ሀዬሎም አርአያ በተገደሉበት ምሽት "አምባራስ" በተባለ ሆቴል ከምሽቱ በሰባት ሰዓት አብረው መጠጥ ላይ የነበሩ መሆናቸው በሕዝብ ዘንድ የተለያዩ ጥርጣሬ አጋልጧቸዋል።</p>

<p>ፕሮፌሰር እንድርያስ ከተባበሩት መንግሥታት ድርጅት አንድ የሥራ ክፍል ጠቀም ያለ ዶላርና ከዩኒቨርሲቲውም የተወሰነ ክፍያ እያገኙ በዩኒቨርሲቲው የሕግ ትምህርት ክፍል የፍልስፍና ትምህርት አስተማሪ እንደነበሩ ለማወቅ ተችሏል። በቅርቡም ከዩኒቨርስቲው በሚያገኙት ክፍያ ምክንያት ከዶ/ር ተጠምቀ መሀሪ ጋር አለመግባባት ውስጥ ገብተው እንደነበረ ለማወቅ ተችሏል።</p>

<p>ይህ በእንዲህ እንዳለ "መምህራኑ በእናንተ እንዳይገመገሙ ተቃውሞ አነሱ" የሚል ሀሳብ በተማሪው መካከል በማሠራጨት መምህራኑንና ተማሪውን ለማጋጨት እየተሞከረ መሆኑን ለማወቅ ተችሏል። ይሁንና እውቅ መምህራን እየለቀቁና ከአመራሩም ጋር ቅሬታ ውስጥ እየገቡ ባለበት ሁኔታ የተማሪዎች ሥጋት የመማር ማስተማሩ ሂደት በሰላም የመቀጠሉና፣ ኮርሶችን የሚሰጡ መምህራን እጥረት የሚያጋጥም የመሆኑ ጉዳይ ሆኖአል።</p>

<p>በአሁኑ ጊዜ በአዲስ አበባ ዩኒቨርሲቲ የተፈጠረው ቀውስ በሌሎችም ከፍተኛ የትምህርት ተቋሞችም እንዳይቀጥል ሥጋት አለ። ከዚሁ አንፃር በደቡብ ዩኒቨርሲቲ ተመሣሣይ አዝማሚያ መኖሩ እየተነገረ ነው።</p>

<p>በሌላ በኩል ደግሞ የዩኒቨርሲቲው አስተባባሪ ኮሚቴ በወሰነው መሠረት የተራቡ ወገኖችን ለማሰብ ዛሬ በዩኒቨርሲቲው ፆም ሆኖ ይውላል። ተማሪዎቹ ከምግብ በጀታቸው 1 ሚሊዮን ብር ተቀንሶ ለተራቡት ወገኖች እንዲውል ወስነዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታህሣሥ 10 ቀን 1995</a></p>

</body>
</html>	














