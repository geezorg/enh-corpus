<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሸራተኑ ውይይት የኢሕአዴግ መንግሥት ለለውጥ አለመዘጋጀቱን አረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሸራተኑ ውይይት የኢሕአዴግ መንግሥት ለለውጥ አለመዘጋጀቱን አረጋገጠ</h2>


<p>ላለፉት አስራ አንድ ዓመታት አገሪቱን በመግዛት ላይ ያለው የኢሕአዴግ መንግሥት ዴሞክራሲያዊ ሥርዓትን ለማስፈን፣ መልካም አስተዳደርን የሕግ የበላይነትን ለማረጋገጥ፣ እንዲሁም የነፃ ገበያ ኢኮኖሚን በማራመድ ድህነትንና ኋላቀርነትን እንደሚያስወግድ ቃል ቢገባም በእስካሁን ሂደቱ አንዳቸውንም ለማከናወን ያልቻለና የዜጐችንና የፖለቲካ ተቃዋሚዎችን ሃሳብ በማዳመጥ ለለውጥ ያልተዘጋጀ መሆኑን አረጋግጦአል።</p>

<p>ይህ የተረጋገጠው በ"ኢንተር አፍሪካ ግሩፕ" አዘጋጅነት ታህሳስ 6 ቀን 1995 በሸራተን አዲስ ላሊበላ አዳራሽ ከቀኑ 8 ሰዓት ተኩል እስከ 2 ሰዓት ተኩል ክቡር ጠቅላይ ሚኒስትር መለስ ዜናዊና ከፍተኛ የፓርቲና የመንግሥት ባለሥልጣናት በተገኙበት የተለያዩ የኅብረተሰብ ክፍሎችን የሚወክሉ ተሳታፊዎች በአገሪቱ ዋና ዋና የፖሊሲ ጥያቄዎች ዙሪያ ባካሄዱት የመጀመሪያ ዙር ውይይት ላይ ነው።</p>

<p>የመድረኩ ዓላማ የተለያዩ የኅብረተሰብ ክፍሎች እርስ በርሳቸው፣ ከመንግሥት የፖሊሲ አውጪዎችና አስፈፃሚዎች ጋር በኢኮኖሚ ፖሊሲ፣ በፌዴራል ሥርዓት፣ በሰብአዊ መብት ጥበቃና ሥርዓት ግንባታ፣ በብሔራዊ ደህንነትና የከተማ ልማት እንዲሁም አገሪቱ አሁን ባጋጠማት አሳሳቢ ድርቅና ረሃብ ላይ እንዲወያዩ የታሰበ ነበር።</p>

<p>ይሁንና "ኢንተር አፍሪካ ግሩፕ" ከተለያዩ የሲቪል ተቋማት፣ ከንግዱ ኅብረተሰብና ከአዲስ አበባ ዩኒቨርሲቲ በመረጣቸው ግለሰቦች በቀረቡ የመወያያ ነጥቦች ዙሪያ ጠቅላይ ሚኒስትሩ የሰጡት አስተያየትና መልስ የኢሕአዴግ መንግሥት ለለውጥ እንዳልተዘጋጀ የሚጠቁሙ ሆነዋል።</p>


<p class="align-center"><a href="/Gazettas/Tobai/info/Tobia.sera.html">ከጦቢያ ታህሣሥ 10 ቀን 1995</a></p>

</body>
</html>	














