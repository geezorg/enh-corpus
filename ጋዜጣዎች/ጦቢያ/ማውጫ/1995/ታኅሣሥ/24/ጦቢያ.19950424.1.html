<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዩኒቨርስቲ የመንግሥት ጣልቃገብነት እንዲቆም ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዩኒቨርስቲ የመንግሥት ጣልቃገብነት እንዲቆም ተጠየቀ</h2>


<p>የዩኒቨርስቲውን ሁለንተናዊ መብት በማክበር ከማንኛውም ተጽፅኖ ነፃ ሆኖ ባልተሸረሸረ አካዳሚ ነፃነት ሥራውን ለመቀጠል እንዲችል የመንግሥት ጣልቃ ገብነት እንዲቆም የኢትዮጵያ ዴሞክራቲክ ኅብረት ፓርቲ/ኢዴኅፓ ጠየቀ።</p>

<p>ፓርቲው ይህንን የጠየቀው "በአገራችን በዩኒቨርስቲ ደረጃ ፈርቀዳጅ የሆነው ብቸኛው የአዲስ አበባ ዩኒቨርስቲ በመንግሥት ጣልቃ ገብነት እየታመሰ ነው"በሚል ርዕስ ታህሣሥ 21 ቀን 1995 ባወጣው መግለጫ ነው።</p>

<p>ዩኒቨርስቲን በተመለከተ የወጣው መግለጫ እንዳመለከተው "ፈር ቀዳጅ የሆነው ብቸኛው የአዲስ አበባ ዩኒቨርስቲ በመንግሥት ጣልቃ ገብነት እየታመሰ ነው። የሀገሪቱን ልጆች በማስተማርና አሁን ላለው ትውልድ ገንቢ የሆነ ትምህርት በመስጠት የታወቁ መምህራን ኢሕአዴግ በትረ ስልጣን ከጨበጠበት ከ1983 ዓ.ም ጀምሮ እየገፋቸው እንደሚገኝ መላው የኢትዮጵያ ሕዝብ የሚያውቀው ነው"ብሏል።"አያይዞም ይባስ ብሎ ደግሞ ከ50 ዓመት በላይ ለኢትዮጵያ ብሎም ለአፍሪካ የተማረውን ክፍል ያፈራ ዩኒቨርስቲ አደጋ ላይ ወድቆ እንደሚታይ ገልፆ ለአንድ ዩኒቨርስቲ መሠረት የሆነው የአካዳሚ ነፃነት በአሁኑ ሠዓት በከፋ ሁኔታ ወደታች እያሽቆለቆለ መሄዱን" አስታውቋል።</p>

<p>ቀጥሎም ይህ ዩኒቨርስቲ የሀገሪቱ ምሁራን ማፍለቂያ መሆኑ እየታወቀ ሰሞኑን የኢሕአዴግ መንግሥት ጣልቃ በመግባት የምሁራኑንና የዕውቀት ፈላጊውን ወጣት ስሜት እየጐዳው እንደሚገኝ አመልክቷል። በመሆኑም ግንኙነቱ በትምህርት ሚኒስቴርና ብቃት ባላቸው የቦርድ አባላት መመራት እንደሚገባው ፓርቲው እንደሚያምን ገልጦ ይህ ትልቅ የዕውቀት ምንጭ ተቋም አሁን በሚታየው አዝማሚያ እንዳይከስም ስጋት እንዳለው ጠቁሟል። መንግሥት የዩኒቨርስቲውን የአካዳሚ ሁለንተናዊ መብት በማክበር ከማንኛውም ተጽፅኖ ነፃ ሆኖ ባልተሸረሸረ አካዳሚ ነፃነት ስራውን ለመቀጠል እንዲችል መንግሥት በዩኒቨርስቲው የሚያደርገውን ጣልቃ ገብነት እንዲያቆም ጠይቋል።</p>



<p class="align-center"><a href="/Gazettas/Tobia/info/Tobia.sera.html">ከጦቢያ ታህሳስ 24 ቀን 1995</a></p>

</body>
</html>	














