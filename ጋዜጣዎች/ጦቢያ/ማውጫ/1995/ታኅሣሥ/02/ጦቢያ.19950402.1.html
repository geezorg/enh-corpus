<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢኮኖሚው ቀውስና አማራጭ መፍትሄ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢኮኖሚው ቀውስና አማራጭ መፍትሄ</h1>


<p>ሰሞኑን በዜና መሰራጫዎችና የወሬ ወሬ እንደሚሰማው የኢህአዴግ መንግሥት አገር ቤት ገብተው ኢንቬስት ሊያደርጉ የሚችሉ ግለሰቦችንና የውጭ ኩባንያዎችን እያፈላለገና በኤምባሲው ኢትዮጵያውያንን እያነጋገረ እንዳለ ነው። በቅርቡ በርሊን ከተማ በኢትዮጵያ አምባሳደር መኖሪያ ቤት ስድስት የመንግሥት ተወካዮች ለአንዳንድ ኢትዮጵያውያን ሰፋ ያለ ገለፃ እንደሰጡ ታውቋል። በተጨማሪም የብሔራዊ ባንክ ገዢውንና የገንዘብና የኢኮኖሚ ልማት ሚኒስትሩን (የኢኮኖሚ ጥፋት ሚኒስትር ብንለው ይሻላል) ጨምሮ አንድ ስድስት አባላት ያሉት የልዑካን ቡድን የዓለም ባንክንና የገንዘብ ድርጅቱን ለማግባባት በሚል ወደ አሜሪካ አምርቶ እንደነበር ይታወቃል።</p>

<p>አገር ቤትም ሆነ ውጭ አገር ቀደም ብለው ስብሰባዎች እንደተደረጉ የውጭ አገር ዜግነት ላላቸው ኢትዮጵያውያን ልዩ መታወቂያ እንደሚሰጥና ኢትዮጵያዊ ዜግነት ያላቸው ኢንቬስት ለማድረግ እንደሚችሉ ህግ እንደወጣ ግልፅ ነው። በበጀት የገቢ መቀነስና በንግድ ሚዛን መዛባት የተወጠረውና በዓለም አቀፍ የገንዘብ ፈንድና በአሜሪካን መንግሥት የተደገፈ አፍራሽና አገር አውዳሚ የኢኮኖሚ ፖሊሲ የሚካሄደው የኢሕአዴግ መንግሥት ከፍተኛ ወጥመድ ውስጥ እንደገባ እንገነዘባለን። በጦርነት ወጪም ሆነ ከውስጥና ከውጭ በሚገኝ የሀገር ውስጥ ገቢና የውጭ ምንዛሪ እጥረት የተወጠረው መንግሥታችን ችግሩን እረገብ ለማድረግና የህዝባችንን ሰቆቃ ለማራዘም ሲል የሚይዘውና የሚጨብጠውን አጥቷል።</p>

<p>በአንድ በኩል የዋሁንና በዚህም በዚያም ብሎ ለራስና ለአጭር ጊዜ ጥቅም ብቻ በማሰብ ወደ ስልጣን ማማ ለመውጣት የሚፈልገውን በማታለል በሌላ ወገን ደግሞ ገንዘብ በመቃረም የድህነት ኢኮኖሚ ፖሊሲውንና የአሜሪካን ቡችላነቱን ለማራዘምና ለማረጋገጥ ሲል ብዙዎቹን እያዘናጋ ነው።</p>

<p>በመሆኑም አዲስ መታወቂያ ወረቀት ለማግኘት የሚፈለጉትን ሁሉ 500 የአሜሪካ ዶላር በመጠየቅ የገንዘብ ስብሰባ በማድረግ ላይ ነው። በሌላ ወገን ደግሞ በቅርቡ የአገር ውስጥ ሀብት ለውጭ ዜጐች ለመሸጥ ሲል የተደረሰበትን አንድ ከፍተኛ ባለሥልጣን ነገሩ ሳይጣራ በአሜሪካ አምባሳደርአድርጐ ሾሞአል። የአቶ መለስ መንግሥት የአሜሪካንን ፖሊሲና የዓለም የገንዘብ ድርጅትን (እምፍ)ድህነት ፈልፋይ ዕቅድ በሥራ ላይ እንደሚያውል አምባሳደሩ ለቡሽ የተሾሙበትን ደብዳቤ ሲሰጡ ቃል ኪዳን ገብተዋል። በመጀመሪያ እስኪ ለዛሬው የአገራችን የኢኮኖሚ ውድቀትና የህዝባችን ድህነት ምክንያት የሆኑትን ፖሊሲዎችና የዚያው በዚያው ፕሮግራሞች በመጠኑም ቢሆን ዘርዘር አድርገን እንመልከት።</p>

<p>የኢሕአዴግ መንግሥት ሥልጣን ከያዘ በኋላ በጊዜው ሥልጣን ላይ በነበሩት ጠቅላይ ሚኒስትር አማካይነት አንድ አጠቃላይ የኢኮኖሚ ፖሊሲ አጠናቅሮ በማውጣት በትኗል። በፖሊሲው መሠረት እርሻ የአገሪቱ ዋና የኢኮኖሚ እምብርት እንደመሆኑ መጠን ቅድሚያ እንደሚሰጠውና አገሪቱን ከድህነትና ከረሀብ ለማላቀቅ እንደታቀደ ሰፍሯል። ይህ የተጻፈበት ቀለም ሳይደርቅ እንደ አውሮፓውያን ዘመን አቆጣጠር በ1993 ዓ.ም ከአይ ኤም ኤፍ ጋር የመዋቀር ማስተካከያ የኢኮኖሚ ፖሊሲ በሥራ ላይ እንደሚውል ስምምነት ይደረጋል። በስምምነቱ መሠረት የአገሪቱ ኢኮኖሚ በገበያ ኢኮኖሚ ደንብ መዋቀር እንዲችል አንዳንድ ለውጦች መደረግ እንዳለባቸው ይታመንበታል።</p>

<p>በዚህ መሰረት፦<br/>
1ኛ/ በመንግሥት ቁጥጥር ሥር የሚገኙ እንዱስትሪዎችና ሌሎች የንግድ ዘርፎች ወደ ግል መዞር አለባቸው።</p>

<p>2ኛ/ የአገሪቱ የውጭ መገበያያ ገንዘብ ከአሜሪካን ዶላር ጋር የልውውጥ ግንኙነት በመጀመሪያው ወቅት ከ2.09 የኢትዮጵያ ብር ወደ 5 ከፍ እንዲል እንዲደረግ ( የኋላ ኋላ ወደ ስምንትና ከዚያም በላይ የኢትዮጵያ ብር ደርሶአል)</p>


<p>3ኛ/በበጀት ቅነሳ ፖሊሲ አማካይነት የመንግስቱ በጀት መስተካከል አለበት። በሌላ አነጋገር፣ ለማህበራዊ መስክ የሚደረጉ ድጐማዎች መቀነስ አለባቸው፤</p>

<p>4ኛ/ ገበያው ከውጭ ለሚመጡ ዕቃዎች ክፍት መሆን አለበት፤</p>

<p>5ኛ/ ትርፍ ናቸው በሚባሉና በመንግሥት ቁጥጥር ሥር ባሉ ኩባንያዎች ተቀጥረው የሚሰሩ ሠራተኞች መባረር አለባቸው፤ </p>

<p>6ኛ/ የኢኮኖሚውን ዕድገት በገበያ ኢኮኖሚ መርሆ ሥር ለመምራት የተቋማት አደረጃጀት ተሃድሶ ማካሄድ አለባቸው የሚል ነበር።</p>

<p>በዚህ ዓይነት በእነ አይ ኤም ኤፍ ርዕዮተ ዓለም የተጠናቀረው የገበያ ኢኮኖሚ በሥራ ላይ ሲውል፣ ቀስ በቀስ ግን በእርግጠኝነት ኢትዮጵያ ውስጥ አጠቃላይ የገበያ ኢኮኖሚ ዕድገት በማስፈን በመጀመሪያ ወቅት ይታይ የነበረው ጊዜያዊ ኢኮኖሚያዊና ማህበራዊ መዛባትና ውዝግብ ጋብ ብሎ በኢኮኖሚው ሴክተር ውስጥ ሚዛናዊ መስተካክሎች እንደሚፈጠሩ ታመነበት። በሌላ አነጋገር በጠያቂና በአቅራቢ መካከል የሚኖረው ግንኙነት የተዛባ ሳይሆን ሚዛናዊ ይሆናል። አሠሪዎች የሥራ መስክ ሲከፍቱ በየሜዳው የተትረፈረፈው ሥራ አጥ ወዲያውኑ ሥራ ያገኛል። እንዲሁም በሌሎች መስኮች ሚዛናዊ ሁኔታዎች ይፈጠራሉ የሚል በፍጹም ከሀቅ የራቀ ወሬ ተነዛልን። እንደሌሎች የሶስተኛው ዓለም አገሮችም እንደተጠበቀው የገበያው ኢኮኖሚ ወርቃማ ውጤት ሊያመጣ አልቻለም፤ በሁለቱም የኢኮኖሚ ሴክተሮች መዛባት አስከተለ እንጂ። ይህንን ጠጋ ብለን በረድፍ በረድፍ እንመልከት።</p>

<p>በመጀመሪያ ኢንዱስትሪዎቹና ሌሎች የንግድ መደብሮች በጨረታ የተሸጡ ቢመስሉም ይህንን ሀብት በቁጥጥር ሥር ማዋል የቻሉት በሕወሐት የሚደገፉና የሚረዱ ግለሰቦችና ድርጅቶች ነበሩ። በዚህ ዓይነት ባልተጣራ ሁኔታ በአጭር ጊዜ ውስጥ በሌሎች የምሥራቅ አውሮፓ አገሮች ውስጥ እንደታየው ጥቂት ግለሰቦችና ድርጅቶች የህዝብን ሀብት ለራሳቸው በማዞርና በመዝረፍ በአጭር ጊዜ ውስጥ ሀብታም ሊሆኑ በቅተዋል። እነዚህ ወገኖች በኢሕአዴግ ድጋፍ በብዙ ሚሊዮን የሚቆጠር ገንዘብ ከባንክ እየተበደሩ ድርጅቶቹን እንደገዙ ሲታወቅ ዛሬ ይህንን ዕዳ "ወደ ሶስት ቢሊዮን የሚጠጋ የኢትዮጵያ ብር ኪሳራ ስለደረሰብን መክፈል አንችልም። ሊከፈል የማይችል ዕዳ (ባድዸብት)ሆኖ ይመዝግብልን" በማለት ወደ ማጭበርበር አምርተዋል። መከፈል የማይችሉና በኪሳራ የሚሠሩ ከሆነ ባንኮች ተረክበው ወይ በአዲስ መልክ አደራጅተው ሌላ ሰውና ድርጅት እንዲያንቀሳቅሰው ካለበለዚያ ደግሞ በጠቅላላው ለሌሎች ኢንቬስተሮች በመሸጥ ባንኮች ያበደሩትን ገንዘብ ቀስ በቀስ ሊያገኙ የሚችሉበት ሁኔታ መፈጠር ነበረበት።</p>

<p>ያም ሆነ ይህ ኢንዱስትሪዎችንና የንግድ መደብሮችን በገበያ ስሌት ለመሸጥ ሲባል ስለኢትዮጵያ የኢኮኖሚ ተቋምና ህብረተሰብአዊ አወቃቀር ምንም እውቀት የሌላቸው የውጭ አገር አማካሪ ኩባንያዎች (ጮንሱልቲንግ ፊርምስ) በፕራይቬታይዜሽን መሥሪያ ቤት አማካይነት ብዙ ሚሊዮን ዶላር እየተከፈላቸው ደልበዋል። ወደ ውስጥ ደግሞ የተዛባ የሀብት ሽግሽግ በማድረግ ለድህነት ፍልፈላ አስተዋፅኦ አድርገዋል። የፕራይቬታይዜሽን ኤጀንሲ እንደ ኢትዮጵያ አቆጣጠር ከ1987 እስከ 1992 ዓ.ም ባለው ጊዜ ውስጥ አንድ መቶ ስልሳ ስድስት ኢንዱስትሪዎችና የንግድ ተቋሞችን ሽጧል። ከሽያጩ የገባውም ገቢ በአጠቃላይ ሶስት ቢሊዮን ሶስት መቶ ዘጠና አራት ሚሊዮን ዘጠን መቶ አራት ሺህ አምስት መቶ ሃምሳ አንድ ብር ሲሆን ይህ ገንዘብ በየትኛው የልማት ዘርፍ ላይ እንደዋለ የሚጠቁም ማረጋገጫ የለም። </p>

<p>የገበያን ኢኮኖሚ የበለጠ ቀልጣፍ ለማድረግ በሚል የተሸጡት ድርጅቶች በኩል ቀላልና አብዛኛውን የምግብና የመጠጥ ማምረቻ ፋብሪካዎች እንደመሆናቸው መጠን እንደተጠበቀው ሥራ ለሚፈልግና ለሚንከራተት ሠራተኛ ሰፋ ያለ የሥራ መስክ ሊከፍቱ አልቻሉም። በመጀመሪያ ገዢዎቹ እራሳቸው በካፒታሊስት ሎጂክና የአሠራር ስልት ከታች ወደ ላይ ተኮትኩተው ያደጉ ባለመሆናቸው የህዝቡን ፍላጐትና የገበያውን ውድድር እየተከተሉ ኢንቨስት ለማድረግ የሚችል ኃይሎች አይደሉም። ሁለተኛ የኢንዱስትሪዎች ባህርይ የካፒታሊዝምን ዕድገት የሚያፋጥንና የሚያመቻች አይደለም። አብዛኛዎቹ ኢንዱስትሪዎች ከውጭ ጋር የተያያዙ በመሆናቸው ለውስጥ ገበያ ማደግና ለአጠቃላይ የካፒታሊዝም ዕድገት በተለያዩ አቅጣጫዎች መስፋፋት የሚያመጡት ውጤት እዚህ ግባ የሚባል አይደለም። የድሮዎቹም ሆኑ አዲስ የተቋቋሙት አብዛኛዎቹ በአዲስ አበባና በአንዳንድ የተወሰኑ ከተማዎች በመሆናቸው በሀገሪቱ ውስጥ የሰፈነውን የተዛባ ዕድገትና ያልተስተካከለ የኢንዱስትሪዎች ስርጭት አባብሰውታል። ስለዚህም እንደ ድሮው አብዛኛዎቹ ክፍለ ሀገሮች የጥሬ ሀብትንና የሰው ጉልበትን ወደ አዲስ አበባና ወደ አንዳንድ ከተሞች ብቻ እንዲልኩና የባሰ እንዲደኸዩ ተገድደዋል። </p>

<p>በዚህም ምክንያት ድሮ በካፒታሊዝም አፍላ ወቅት በችርቻሮ ንግድ ሞቅ ሞቅ ይሉ የነበሩ እንደ ጅማ ያሉ ከተሞች ወደ ገጠርነት እየተሸጋገሩ ነው በኢንዱስትሪዎች ውስን የሥራ ጠያቂ ባህሪ የተነሣ የገበያ ኢኮኖሚ እንደተጠበቀው ሊስፋፋ አልቻለም። በሌላ ወገን ግን በጉልበትና በማጭበርበር ወደ ተወሰኑ ግለሰቦች እጅ የተላለፉት ድርጅቶችና ኢንዱስትሪዎች አዲስ የሀብት ሽግሽግ መፍጠራቸው ብቻ ሳይሆን በሀብቱ የሚባልግ ሥነ ምግባር የሌለው አዲስ የሀብታም መደብ ተፈጥሯል። ይህ መደብ ልዩ ዓይነት የፍጆታ አጠቃቀም በማዳበሩ ዛሬ ከደረሰው ከፍተኛ የውጭ ንግድ ሚዛን መዛባት ከፍተኛ አስተዋጽኦ አድርጓል። በዚህም ምክንያት የአገሪቱ ጠቅላላ የውጭ ንግድ ሚዛን መዛባት እንደ አውሮፓ አቆጣጠር በ1997/98 $755 ሚሊዮን የነበረው በ2000/01 ወደ $1,247 ሚሊያርድ አድጓል። በሁለተኛ ደረጃ የውጭው ገንዘብ በመቀነሱ በአንድ በኩል ኢትዮጵያ ወደ ውጭ የምትልከው የጥሬ ሀብት የበለጠ ጠያቂን አላገኘም። በሌላ ወገን ደግሞ ሌላ አዲስ የቡና አምራች አገሮች በዓለም ገበያ ላይ ብቅ ብቅ በማለታቸው ተሻሚ ሆነዋል።</p>

<p>ባለፉት አስር ዓመታት በዓለም ባንክ ገፋፊነት የቡና አምራች የሆኑት እንደ ቬትናም የመሳሰሉት አገሮች የቡናን ገበያ በመሻማታቸው የቡና ዋጋም ሆነ ወደ ውጭ የሚላከው መጠን በብዙ እጅ ወደ ታች አሽቆልቁሏል።እንደ አውሮፓ አቆጣጠር ከ1997 -2000/01 ዓ.ም ባለው ጊዜ ውስጥ ብቻ የቡና ዋጋ ሰላሳ ሰባት በመቶ(37%) ሲቀንስ የተላከው መጠን ደግሞ ሃያ በመቶ (20%) ዝቅ ብሏል።ከ1997/98 -2000/01 ባለው ጊዜ ውስጥ በጠቅላላው ከቡና ሽያጭ የተገኘው ገቢ ከ$420 ሚሊዮን ወደ $155 ሚሊዪን ዝቅ ብሏል። ከዚህ ሀቅ የምንረዳው ኢትዮጵያ የውጭ ምንዛሪዋ ከአሜሪካ ጋር ሲወዳደር በመቀነሷ በቲዎሪው መሠረት እንደተባለው ብዙ ወደ ውጭ ጥሬ ሀብት በመላክ ጠያቄ እንዳላገኘችና ተጠቃሚ እንዳልሆነች እናያለን።</p>

<p>ይህ በዚህ እንዳለ በዓለም ባንክና በአውሮፓ የጋራ ገበያ አገሮች ግፊትና ብድር በአገር ቤት ውስጥ አንድ ሰሞን በቡና ተከላ ተስፋፍቶ ነበር በዚህ በኩል የውጭ ምንዛሪ ማሽቆልቆልና የቡና ዋጋ ዝቅ ማለትን በመገንዘብ የውጭውን ገበያ በሌላ መልክ ለማደራጀት ከመንግሥት በኩል የተወሰደ አንዳችም እርምጃ የለም። የተያዘው በየጊዜው የውጭ ምንዛሪ ለመቃረም እነ አይ ኤም ኤፍንና አንዳንድ "ዕርዳታ" ሰጭዎችን መማፀንና መለመን ነው።</p>

<p>በአሁኑ ወቅት ሰላሳ በመቶ የሚሆነው የመንግሥቱ በጀት ከውጭ በሚመጣ ልመና የሚሟላ እንደሆነ ይታወቃል። የቡና ዋጋንና ዕድገትን አስመልክቶ በአዲስ አበባ ከተማ በኦክስፋም(ኦሽፋም) አማካይነት በተዘጋጀው ስብሰባ ላይ አቶ መለስ ዜናዊ ለይስሙላ ያህል የካፒታሊስት አገሮችን ሲወነጅሉና ሲማጠኑ በሌላ ወገን ደግሞ ሁኔታው እንደዚህ ከቀጠለ በቡና ዋጋ ዝቅ ማለት የተጐዱት ገበሬዎች ወደጫት ተከላ እንደሚመለሱ ተንብየዋል። ሰሞኑን እንደምንሰማው ከሆነ ብዙ ገበሬዎች ቡናቸውን እየመነጠሩ ጫት በመትከል ላይ ተሰማርተዋል። የጫት ተከላና ንግድ በሌሎች ክፍለ ሀገሮች ሲስፋፋ ትግራይ እንዲገባ አይፈቀደም ይህ የሚያሳየው የዛሬው አገዛዝና አማካሪዎች የቱን ያህል ዓለም አቀፋዊ የካፒታሊስት የምርትና የንግድ እንቅስቃሴ ያልገባቸው ብቻ ሳይሆን እንደዚህ ዓይነት የንግድ ሚዛን ሲዛባ ኢኮኖሚውን በሌላ መልክ ለማደራጀት ብቃትና ችሎታ እንደሌላቸው ነው።</p>

<p>በኦክስፋምና በአንዳንድ የዕርዳታ ሰጪ ድርጅቶች የሚዘጋጀው እንደዚህ ዓይነት የኢንዱስትሪ አገሮች የተመጣጣኝ ዋጋ (ፋኢር ትራደ)መማፀኛ ስብሰባ አዘናጊና አወናባጅ እንደሆነ መታወቅ አለበት። በዓለም ገበያ ላይም ሆነ የዓለምን ፖለቲካ ጠጋ ብሎ ለሚከታተለው የበላይነትን (ዾሚናንቸ) ጠብቆ ለማቆየት የሚደረግ የሞትና የሽረት ትግል መሆኑ መታወቅ አለበት።</p>

<p>ተከታዩ ክፍል በነገው ዕለት ይቀጥላል</p>


<p class="align-center"><a href="/Gazettas/Tobia/info/Tobia.sera.html">ከጦቢያ መፅሄት ታህሳስ 2 ቀን 1995</a></p>

</body>
</html>	
