<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባድመን ከሸኘኝ በኋላ የዲፕሎማሲ ዘመቻው ትግል ሳይወሳሰብ አይቀርም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ባድመን ከሸኘኝ በኋላ የዲፕሎማሲ ዘመቻው ትግል ሳይወሳሰብ አይቀርም</h2>


<p>የኢትዮጵያ መንግሥት የድንበር አካላይ ኮሚሽኑ ባድመን አስመልክቶ የሰጠውን ውሳኔ ለማስለወጥ አካሂደዋለሁ የሚለው ሰላማዊ የዲፕሎማሲ ትግል ሳይወሳሰብ እንደማይቀር ከሁለቱ አገሮች የሚወጡ ተከታታይ መግለጫዎች እየጠቆሙ ናቸው።</p>

<p>በዚህ ዙሪያ የተለያዩ የዜና አውታሮች የዘገቡትን የዝግጅት ክፍላችን እንደሚከተለው አጠናቅሮታል።</p>

<p>መንግሥት ከገባበት አጣብቂኝ እንዲወጣ የኮሚሽኑ ውሳኔ እንዲቀበል ለማግባባት እንደተሞከረ ዘገባዎች ቢጠቁሙም ከሕዝብ ሊነሳ የሚችለውን ተቃውሞ በመስጋት የባድመን ወደ ኤርትራ መካለል ውሳኔ መቀበል መራራ እንክብል የመዋጥ ያህል ሆኖበታል።</p>

<p>የድንበር አካላይ ኮሚሽኑ ባድመ ወደ ኤርትራ እንደተተካለለች መወሰኑ ሚዛናዊነቱ ያጋደለና የሥልጣን ክልሉን አዛብቶ በመተርጎም የተደረሰ ውሳኔ በመሆኑ ሊስተካከል ይገባል የሚል አቋም በመንግሥት በኩል ተይዟል።</p>

<p>የኢትዮጵያ መንግሥት ቀደም ሲል በምሁራን፣ በአገር ወዳድ ዜጐችና በመላው ዓለም በሚገኙ የኢትዮጵያ ወዳጆች የቀረበለትን ጥያቄ ችላ ማለቱ የሚታወስ ሲሆን ዛሬ ከገባበት አጣብቂኝ ለመውጣት ግን በመላው ዓለም የሚገኙ አገሮች አማካኝነት የተጠናከረ ዲፕሎማሲ መጀመሩ ታውቋል።</p>

<p>የድንበር ኮሚሽኑ መጀመሪያ በካርታ ላይ ባድመ የት ላይ እንደሆነች ሳያመለክት ቆይቶ አሁን በመጨረሻ ወደ ኤርትራ እንደተካለለች ያመለከተው እ.ኤ.አ በ1902 ዓ.ም በጣሊያን የተደረሰ የቅኝ ግዛት ስምምነትን ተከትሎ ሳይሆን እንዳልቀረም ዘገባዎች እያመለከቱ ናቸው።</p>

<p>ኮሚሽኑ ኢትዮጵያ ላቀረበችው ሀሳብ በቀጥታ መልስ ሳይሰጥ ቆይቶ ከተሰጠው ኃላፊነት ውጭ በሆነ አኳኋንና ሚዛናዊነት በጐደለው መንፈስ በኢትዮጵያ ላይ መሠረተ ቢስ ውንጀላን ያካተተ ሪፖርት ለተባበሩት መንግሥታት ድርጅት ዋና ፀሐፊ ማቅረቡ መንግሥትን በእጅጉ ማሳዘኑን ሰሞኑን የውጭ ጉዳይ ሚኒስቴር በሰጠው መግለጫ አስታውቋል።</p>

<p>ኮሚሽኑ ከኢትዮጵያ መንግሥት የቀረቡ አንዳንድ አስተያየቶችም የመቀበል አዝማሚያ የታየበት ቢሆንም ሌሎችን የማጣጣል አዝማሚያ ማሳየቱና በተለይም የባድመ ከተማ ከድንበሩ በስተምዕራብ በኤርትራ በኩል እንደምትገኝ ማመልከቱ እንዳሳሰበው መግለጫው ጠቁሞ ስምምነቱና ደንቡ በሚፈቅደው መሠረት ሁሉንም አማራጮች ይዞ ሕጋዊና ሰላማዊ በሆነ መንገድ ክርክሩን እንደሚቀጥልበት አመልክቷል።</p>

<p>ይህ በእንዲህ እንዳለም የኢትዮ-ኤርትራ የድንበር ኮሚሽን የበላይ ኃላፊና የተባበሩት መንግሥታት ልዩ ልዑክ አምባሳደር ጆሴፍ ሌጉዋይላ ሰሞኑን እንደተናገሩት ኢትዮጵያ የድንበር አካላይ ኮሚሽኑ ባድመን አስመልክቶ የሰጠውን ኦፊሴላዊ መግለጫ እንደማትቀበለው ብትገልጥም በድንበሩ አካባቢ ግን ጦርነት ለማስነሳት የሚያበቁ አንዳችም እንቅስቃሴዎች እንደሌሉ አስረድተዋል። </p>

<p>በባድመ ማንነት ላይ የተነሳው ውዝግብም ቢሆን መፍትሔ የሌለው ጉዳይ አይደለም ያሉት አምባሳደሩ ችግሩ የሰላም ሂደቱንና የድንበር ማካለሉን ሥራ ያደናቅፋል የሚል እምነት እንደሌላቸውና ኮሚሽኑ የመሬት ካርታ ሥራውን መቼ እንደሚጀመር ባይገልጹም መሰናክል ይገጥመዋል ብለው እንደማያምኑ አስረድተዋል።</p>

<p>ኤርትራ በበኩሏ የባድመ መንደር ወደ እርሷ ግዛት መወሰኑ በይፋ መነገሩን ከሰማች ጀምሮ ድል እንደተቀዳጀት ለሕዝቧ ከማሳወቋም በላይ ሰሞኑን ስታደርገው እንደቆየችው ሁሉ የኢትዮጵያ ውጭ ጉዳይ ሚ/ር የሰጠውን ጋዜጣዊ መግለጫ ተከትሎም የድንበር ኮሚሽኑ የሰጠውን ውሳኔ የመለወጥም ሆነ የመሻር ሥልጣን የሌለው በመሆኑ ውሳኔውን ከመቀበል ውጭ ሌላ አማራጭ እንደሌለ ገልፃለች።</p>

<p>በቅርቡም በአሜሪካ ድምጽ ሬዲዮ በተላለፈው የኤርትራ መግለጫ ኤርትራ በውሳኔው አንዳንድ ቅሬታዎች ቢኖሯትም በአልጀርሱ ስምምነት መሰረት ውሳኔውን ከመቀበል ውጭ ሌላ አማራጭ እንደሌላት የመንግሥት ቃል አቀባይ የሆኑት የማነ ገብረ መስቀል ጠቅሰው ኢትዮጵያም የድንበር አካላይ ኮሚሽኑን ውሳኔ እንድታከብር ጠይቀዋል።</p>

<p>ቀደም ሲል በአልጀርርስ በተደረሰው ስምምነት የድንበር አካላይ ኮሚሽኑ የሚሰጠው ውሳኔ የመጨረሻ፣ ገዥና ያለሁለቱ አገሮች የጋራ ስምምነት ኮሚሽኑ ውሳኔውን ለመመርመር የማይፈቅድ በመሆኑ ሁለቱ አገሮች ከሚሰጡት መግለጫ አንፃር ቀጣዩ ሰላማዊ ትግል በምን መልኩ ሊከናወን እንደሚችል ከወዲሁ ለመገመት አዳጋች ሆኗል።</p>

<p>ኤርትራ ውሳኔው ተግባራዊ እንዲሆን የዓለም አቀፉ ኅብረተሰብ በኢትዮጵያ ላይ ጫና እንዲያደርግ ተደጋጋሚ ጥሪ እያቀረበች ሲሆን የተለያየ ዲፕሎማሲያዊ ጥረትም ጀምራለች። በሰላም ሂደቱ ከፍተኛ አስተዋጽኦ አላቸው የሚባሉ አገሮች በኤርትራ ያሉ ኤምባሲዎቻቸውንና ተወካዮቻቸውን የኤርትራ ውጭ ጉዳይ ሚ/ር የሆኑት አሊ ሰዒድ አብደላ በጽ/ቤታቸው ያነጋገሩአቸው መሆኑንና ኢትዮጵያ የድንበሩን ጉዳይ አስመልክቶ የገባቻቸውን ግዴታዎች እያጠፈች እንደሆነ በመጥቀስ በኢትዮጵያ ላይ ጫና እንዲደረግ የጠየቁ መሆኑን ከኤርትራ የሚወጡ ዘገባዎች ጠቁመዋል።</p>

<p>በገዥው የሕዝባዊ ግንባር ለዴሞክራሲና ለፍትህ ዋና ጸሐፊ የሚመራ ከፍተኛ የፓርቲው ባለሥልጣን ልዑክ ወደ አውሮፓ የተላከ ሲሆን በጣሊያን ሮም ከተማ በመገኘት በኢትዮጵያና በኤርትራ ሊነሳ በሚችል በማንኛውም ጉዳይ ኤርትራውያን ዝግጁ እንዲሆኑና በአንድነት እንዲቆሙ ጠይቀዋል። በተመሳሳይ ሁኔታ ኔዘርላንድ በመገኘትም ኢትዮጵያ የሰላም ሂደቱን ለማደናቀፍ እየሞከረች ነው በማለት ለኤርትራውያን ተመሳሳይ ጥሪ አቅርበዋል። አንድ የኤርትራ የፖለቲካ ጉዳይ ኃላፊም ለተመሳሳይ ሥራ ወደ እንግሊዝ ቀደም ብለው መጓዛቸው ተገልጦአል።</p>

<p>ኤርትራ ኢትዮጵያ የሰላም ሂደቱን ለማደናቀፍ እየሞከረች ነው በማለት ትወነጅላለች። የኢትዮጵያ መንግሥት በበኩሉ ቅሬታውን በሰላማዊ መንገድ ለማከናወን እንደሚፈልግ ይገልጻል። የተባበሩት መንግሥታት የኢትዮ-ኤርትራ የሰላም አስከባሪ ኃይል ደግሞ ኢትዮጵያ ከሰላሙ ሂደት አልወጣችም እያለ ነው።</p>

<p>ኤርትራ የዓለም አቀፍ ኅብረተሰብ በኢትዮጵያ ላይ ጫና እንዲያሳድር በተደጋጋሚ የምታቀርበው ጥሪ ጠብ አጫሪነትን ለማቆም ሁለቱ አገሮች ቀደም ሲል የደረሱትን ስምምነት የተንተራሰና ሁለቱ አገሮች ይህን ስምምነት ሲያደርጉ ተግባራዊነቱን የቀድሞው የአፍሪካ አንድነት ድርጅትና የተባበሩት መንግሥታት ድርጅት እንዲከታተሉ ፈቃድና ጥሪ ሳያቀርቡ እንዳልቀረ የሚጠቅሱት የፖለቲካ ተንታኞች፣ የአሁኑ ጥሪ ኢትዮጵያ ስምምነቱን የጣሰች በማስመሰል ከወዲሁ እርምጃ እንዲወሰድባት ለማድረግ የታቀደ ሳይሆን እንዳልቀረ ጠቁመዋል።</p>

<p>ኤርትራ ጥሪውን ለማቅረብ ብትችልም ግጭት በድጋሚ እንዳይቀሰቀስ በማድረግ ድንበሩን ለማካለል ወታደር ወደ ቦታው ለመላክ ቢያስፈልግ እንኳ ከፍተኛ ወጭ የሚጠይቅ በመሆኑ የዓለም ኅብረተሰብ በአሁኑ ጊዜ ሙሉ በሙሉ በኢራቅ ጉዳይ ላይ የተጠመደ በመሆኑ ተግባራዊነቱ አጠራጣሪ ነው ሲሉ ተንታኞች ይገልፃሉ።</p>

<p>ሁለቱ አገሮች ካለባቸው የድርቅ ችግር የድንበሩ ውዝግብ በሰላም ያለመፈታት በአካባቢው ሕዝብ ላይ የሚያስከትለው ተጽዕኖ ጭምር ሁለቱ አገሮች ተመልሰው ወደ ጦርነት የመግባት ፍላጎት እንደሌላቸው የሚጠቁሙ የፖለቲካ ተንታኞች አሁን የተፈጠረው ያለመግባባትና አጣብቂኝ መፍትሔ አልባ እንዳልሆነ ይገልፃሉ።</p>

<p>እንደ ተንታኞች ከሆነ ሁለቱ አገሮች ባድመ ምንም እንዳልሆነችና አንድ ትንሽና እዚህ ግቢ የማትባል መንደር መሆኗን አእምሯቸውን ቢያሳምኑ ሌሎች አማራጮች ሊኖሩ እንደሚችሉ ጠቁመው እንደ አማራጭ ከሚጠቀሱትም ኢትዮጵያ ባድመን ማስተዳደሯን እንድትቀጥል ማድረግ እግረ መንገዷንም ባድመ የኤርትራ ግዛት ለመሆኗ እውቅና መስጠት የሚልና ያለበለዚያም ፍቃደኝነቱ ካለ ባድመን ሁለቱ አገሮች በጋራ ያስተዳድሩ የሚል ሊሆን የሚችል ሀሳብ መሆኑ ታውቋል።</p>

<p>ይሁንና ሁለቱ አገሮች ሲያሳዩት ከመጡት አቋም ይህን ማድረጋቸው አጠራጣሪ ነው። በኤርትራ በኩል ባድመ አነስተኛ መንደር ከሆነች ያን ያህል አሰቃቂ ጦርነት መቀስቀሱ አግባብ ነበር ወይ? የሚል ጥያቄ ቀርቦ ጉዳዩ የቦታ ማነስና መተለቅ ጉዳይ ሳይሆን የሉዓላዊነት ጉዳይ ነው የሚል መልስ የተሰጠበት መሆኑ ይታወሳል።</p>

<p>የድንበር ማካለሉ ሂደት በሌሎች አከራካሪ የድንበር ቦታዎች እስከሚከናወን ድረስ ባድመን በዓለም አቀፉ ኅብረተሰብ ምልከታ ስር ለማቆየት እሳቤ ያለ ቢሆንም የድንበር ማካለሉ ሂደት ከተጀመረ ሊቋረጥ አይገባውም የሚል ግንዛቤ ያለ በመሆኑ ይህም ስለመሳካቱ አጠራጣሪ ሆኗል።</p>

<p>ሰሞኑን የውጭ ጉዳይ ሚኒስትሩንና የመንግሥት አቋም የሚያንፀባርቀውን መግለጫ የተከታተሉ ወገኖች ብዙ መስዋእትነት የተከፈለበትን የድንበር ውዝግብ ቀደም ሲል ከሕዝቡ ሳይማከር ወድዶ የፈረመው መንግሥት አሁን ነገሮች ፈራቸውን ከለቀቁና ባድመም ለኤርትራ ተላልፋ ከተሰጠች በኋላ የሚያደርገው የዲፕሎማሲ ሩጫ መሳካት አለመሳካቱ ወደፊት የሚታይ ይሆናል ይላሉ።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዚያ 9 ቀን 1995</a></p>

</body>
</html>	














