<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት የልዑካን ቡድን በአሜሪካ ተቃውሞ ገጠመው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንግሥት የልዑካን ቡድን በአሜሪካ ተቃውሞ ገጠመው</h2>


<p>በኢትዮጵያ ቱሪዝም ኮሚሽን ኮሚሽነር የተመራ የኢትዮጵያ መንግሥት ከፍተኛ የልዑካን ቡድን በአሜሪካ ግዛቶች ባደረገው የሥራ ጉብኝት እዚያ በሚገኙ ኢትዮጵያውንና ሌሎች አፍሪካውያን ስደተኞች በገጠመው ተቃውሞ ምክንያት በአንዳንድ ቦታዎች ሊያደርግ የነበረው ጉብኝትና የንግግር ፕሮግራም መቋረጡ ተገለጸ።</p>

<p>ባለፈው ዓርብ ቴክሳስ በምትባለዋ የአሜሪካ ግዛት ደቡባዊ ምሥራቅ ሂውስተን ከተማ በአሜሪካ የኢትዮጵያ አምባሳደር የሆኑትና የቱሪዝም ኮሚሽነሩ የሚገኙበት ከፍተኛ የመንግሥት ባለሥልጣናት ቡድን የከተማዋን ከንቲባ ሊ ብራውንን ጨምሮ የአሁኑ የቴክሳስ ሳውዘርን ዩኒቨርሲቲ አንድ የሥራ ኃላፊ (የቀድሞው የከተማዋ ምክር ቤት አባል)ና ሌሎች ጥቁር አሜሪካውያን ባለሥልጣናት ደማቅ አቀባበል ሲያደርጉለት እዚያ ነዋሪ የሆኑ ኢትዮጵያውያንና የዓላማ አጋሮቻቸው የሆኑ ሌሎች አፍሪካውያን የልዑካን ቡድኑን በተቃውሞ ሠልፎችና በአቤቱታ ጽሑፎች አዋርደው ተልዕኮውን በአግባቡ ሳይወጣ እንዲመለስ ማድረጋቸው ታውቋል።</p>

<p>በከተማዋ ከሚኖሩ ኢትዮጵያውያን ስደተኞች መካከል የተወሰኑት ለከተማዋ ከንቲባና ለዩኒቨርሲቲው ባለሥልጣን በምሬት እንደገለጹት "እነዚህን ሰዎች በክብር መቀበል ማለት ሀገር ቤት ያለውን ጨቋኝ ሥርዓትና መንግሥት መደገፍ" ማለት መሆኑን ለማሳመን ሞክረዋል።</p>

<p>"እነዚህ እዚህ የምታዩዋቸው የመንግሥት ባለሥልጣናት በሚያራምዱት ብልሹ አስተዳደር ምክንያት ሀገር ቤት ያለው ወገናችን በረሃብ እያለቀ ነው።" በማለት ዱላ አብዱ የተባሉ በከተማዋ የኢትዮጵያ ዴሞክራሲያዊ አክሽን ሊግ ሃላፊ ለአሜሪካውያኑ የከተማዋ ባለሥልጣናት አስረድተዋል።</p>

<p>የከተማዋ ከንቲባ ከኢትዮጵያው የልዑካን ቡድንና ከአምባሳደር ካሣሁን አየለ ጋር ተገናኝተዋል። የከንቲባው የፕሮቶኮል ሹም ሶኒያ ጋርዛ ለተቃዋሚ ስደተኞች በሰጡ መግለጫ ከንቲባው ወደከተማዋ የሚመጡ የዲፕሎማሲ ልዑካንን በተገቢው የአክብሮት መንገድ አስተናግዶ መሸኘት የተለመደ አሠራር በመሆኑ በኢትዮጵያውያኑ ተቃውሞ ምክንያት ይህንን ደንብ እንደማይጥሱ አስታውቀዋል።</p>

<p>ይሁንና በዚያው ዕለት የልዑካን ቡድኑ ዩኒቨርሲቲውን እንዲጐበኝ ተይዞለት የነበረው ዕቅድ እንደተሰረዘ ተነግሯል። እንደ ዩኒቨርሲቲው ቃል አቀባይ ከሆነ እቅዱ የተሰረዘው በፕሮግራም መጣበብ ምክንያት ሲሆን ኢትዮጵያውያኑ ተቃዋሚዎች የሚሉት ደግሞ የጉብኝት ፕሮግራሙ የተሰረዘው በደብዳቤና በተቃውሞ ሠልፍ ባደረጉት ከፍተኛ እንቅስቃሴ ምክንያት እንደሆነ ገልጸዋል።</p>

<p>በዩኒቨርስቲው ሥር ለሚገኘውና ለዓለም ረሀብና ሠላም መፍትሔ ለማፈላለግ በተቋቋመው የሚኪ ሌይ ላንድ ማዕከል ውስጥ የሚሠሩት ዶን ቦኔይ የኢትዮጵያን ልዑክ ወደዚያ እንዲመጣ ሁኔታዎችን ያመቻቹ መሆናቸውን በመግለጽ የግለሰቡ ሚና የአካባቢውን ስደተኞች ክፉኛ እያሳሰበ እንደሚገኝ በተቃዋሚዎቹ ተገልጿል።</p>

<p>"ዶን ቦኔይ በዩኒቨርሲቲው ውስጥ ያላቸውን ኃላፊነትና ተሰሚነት አላግባብ በመጠቀም የኢትዮጵያን አምባገነን መሪና ጭፍሮቹን በዓለም አቀፍ የንግድ ልውውጥ ሰበብ ጥሩ ስም በማሰጠት ውሸታሞች አስብለው ሊያስፈርዱብን የሚቃጡ ሰው ናቸው።" በማለት አቶ ዱላ አብዱ ለዩኒቨርስቲው ፕሬዚዳንት በጻፉት መልዕክት ገልጸዋል።</p>

<p>"በአፍሪካ ረሃብና የሠላም ጠንቅ የሆኑ የሥቃይ ምንጮች የሚወገዱበትን ብልሃት እንዲያፈላልግ የተቋቋመው የሚኪ ሌይ ላንድ ማዕከል ከተመሠረተበት ዓላማ አፈንግጦ ቱሪዝምንና ንግድን ለማስተዋወቅና ለማካሄድ መዋል የለበትም።" በማለት አቶ ዱላ የማዕከሉን ፈር እየለቀቀ መምጣት ገልጸዋል። ይህን ሃሳብ በሚመለከት ዶን ቦኔይ የሚሰጡት አስተያየት ካላቸው ስልክ ቢደወልላቸውም መልስ ከመስጠት ተቆጥበዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዚያ 23 ቀን 1995</a></p>

</body>
</html>	














