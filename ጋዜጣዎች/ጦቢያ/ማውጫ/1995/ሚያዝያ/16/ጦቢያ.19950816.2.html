<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያና በአዲስ አበባ የሥራ ሰዓት የማያከብሩ ሠራተኞች ሊባረሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኦሮሚያና በአዲስ አበባ የሥራ ሰዓት የማያከብሩ ሠራተኞች ሊባረሩ ነው</h2>


<p>በከፍተኛ ሁኔታ እየባከነ ያለውን የሥራ ሰዓት በአግባቡ ለመጠቀም በሚል የኦሮሚያ ክልል ፕሬዚዳንትና የአዲስ አበባ ከተማ አስተዳደር ከንቲባ ለበታች ኃላፊዎቻቸው በበተኗቸው ደብዳቤዎች የሥራ ሰዓት በሚያዛንፉ ሠራተኞች ላይ ከሥራ እስከ መባረር የሚያደርስ እርምጃ እንዲወሰድ ትዕዛዝ ማስተላለፋቸው ተጠቆመ።</p>

<p>በኦሮሚያ በአዲስ አበባ የሚገኙ አንዳንድ ሠራተኞች ይህንን አስመልክተው ለዝግጅት ክፍሉ እንደገለጡት እስከታች የወረደው መመሪያ ሥራ የማክበር ስሜት እንዲነሳሳ የሚያደርግ መስሎ ቢታይም ከተግባራዊነቱ አኳያ ሊስተካከሉ በሚገባቸው ሁኔታዎች ላይ የተወሰደ እርምጃ የለም። በአዲሱ መዋቅር መሠረት በየቦታው የተበታተነው ሠራተኛ በተረጋጋ ሁኔታ በማይገኝበትና የተቀረው ደግሞ ከዛሬ ነገ ትበተናለህ እየተባለ ዕጣ ፈንታውን በመጠባበቅ ላይ እያለ አዲሱ መመሪያ መውጣቱ በሰዓት ላይ እንጂ ሥራን ፈጣን በሆነው ሠራተኛ ላይ ያተኮረ አይደለም ብለዋል።</p>

<p>በኦሮሚያ ክልል መስተዳድር በሚገኙ የተለያዩ የሥራ መስኮች ከተሰማሩት ውስጥ አንዳንዶቹ እንደተናገሩት በመዋቅር ሰበብ ብተና በተካሄደበት ወቅት የቤተሰብ ሁኔታ፣ ትምህርት ስለሚከታተሉ ሠራተኞች፣ ቤት ሠርተው ከሚኖሩበት ራቅ ወዳለ አካባቢ የተመደቡና የልጆቻቸው የት/ቤት ጉዳይ እስካሁን ከፍተኛ ራስ ምታት የሆነባቸው በርካቶች ናቸው። ሁኔታው ይህ ሆኖ እያለ በአሁኑ ወቅት በኦሮሚያ ክልል መስተዳድር ፕሬዚዳንት አቶ ጁነዲን ሳዶ ፊርማ ኃላፊዎች እንዲያስፈጽሙ በተበተነው የማስጠንቀቂያ ደብዳቤ አንድ ሠራተኛ ያለ ምክንያት ከሥራ ሠዓት መግቢያ አምስት ደቂቃ ቢያሳልፍና ከመውጪያ ሰዓት አምስት ደቂቃ ቀድሞ ቢወጣ ከሥራ እስከ መባረር የሚያደርስ ርምጃ ይወሰዳል መባሉ ያሉትን ተጨባጭ ሁኔታዎች ያላገናዘበ ነው ተብሎአል። ሠራተኞቹ ለዚህ እንደ ምክንያት ያቀረቡት የሥራ ላይ ሰላም፣ ጠንካራ አሠሪ፣ ተጠያቂነትና ግልጽነት ሲኖር ሠራተኛው የሥራ ሰዓቱን ከማንም በላይ ሊጠቀምበት ይችላል። ዛሬ ግን የፖለቲካ ቡድንተኞች መንፈስ በእያንዳንዱ ሠራተኛ የሥራ ሕይወት ላይ የማስፈራሪያ ጥላውን እያጠላ ባለበት ሁኔታ በሰዓቱ ተገብቶም ቢሆን ጥራት ያለው ቅልጥፍና የሞላበት ሥራ ለማከናወን እንደማይቻል ገልጠዋል።</p>

<p>አክለውም በአሁኑ ወቅት ሠራተኛው ውጤት የለሽ በሆነ ግምገማ ተወጥሮ ቢናገር "እንደተቃዋሚ"፣ አሜን ብሎ ቢቀበል "እንደ እቃ" እየተቆጠረ ባለበት ሁኔታ በ"ሰዓት ግባ፣ በሰዓት ውጣ" የሚለው ትዕዛዝ ቢከበርም እንኳን ትክክለኛውንና ሰላም ያለበትን የሥራ ስሜት አይፈጥርም ብለዋል። በዓለም የሠራተኞች መብትና ግዴታ በግልጽ እንደተቀመጠው አንድ ሠራተኛ በቀን 8 ሰዓት መስራት አለበት። ከዚህ አንጻር መታየት ያለበት ዛሬ እንደፋሽን ሁሉም በሚቀባበለው ግምገማና ስብሰባ በመንግሥት ደረጃና እስከታች ባለሥልጣናት የሚባክነው የሥራ ሰዓት ምን ያህል ነው? የሚለው ሊተኮርበት የሚገባ መሆኑን አስታውቀዋል።</p>

<p>በሌላ በኩል በአዲስ አበባ ከተማ አስተዳደር የሚገኙ ሠራተኞች የሥራ ሰዓት ሊከበር የሚገባው መሆኑን አጽንኦት ሰጥተውበታል። ከዚህ አኳያ ግን መስተዳድሩ በያዘው እቅድ መሠረት ሥራና ሠራተኛን ለማገናኘት በሚል የሠራተኛ ብተና ለማካሄድ በዝግጅት ላይ ይገኛል። በዚህም ምክንይት ላለፉት በርካታ ወራቶች አብዛኛው ሠራተኛ በሙሉ ኃይሉ እየሠራ አይደለም። መዋቅሩ ገና ሥራ ላይ ባይውልም እስካሁን በተሠሩት መዋቅሮች በርካታ የሥራ ክፍሎች የታጠፉ አለያም አዲስ የተከፈቱ የሥራ ክፍሎች ስለሚኖሩ ማን የት እንደሚመደብ አለመታወቁ፣ የኮንትራትና ጊዜያዊ ሠራተኞች ስራ እንዲያቆሙ መደረጉና የመሳሰሉት ሁኔታዎች በሰፈኑበት ሁኔታ "የሥራ ሠዓት አክብር አለበለዚያ ትባረራለህ" የሚለው ማስጠንቀቂያ በአስተዳደሩ በኩልም እየባከነ ያለውን የሥራ ሠዓት አክብሮ ሊያካትት እንደሚገባው ተገልጧል።</p>

<p>በአጠቃላይ በኦሮሚያም ሆነ በአዲስ አበባ የሚገኙ ሠራተኞች የተናገሩት ቢኖር በወቅቱ የሥራ ገበታቸው ላይ እንዳይገኙ እንቅፋት ከሚሆንባቸው አንዱ የትራንስፖርት እጥረትና ረጅም የጉዞ መስመር ተጠቃሚ መሆናቸው ነው። አብዛኞቹ የሥራ መስኮች በፖለቲካ ካድሬዎች የበላይነት የሚመሩ መሆናቸው ሠራተኛውን ለሥራ አያነሳሱትም የሚሉት ሠራተኞቹ ይህም 8 ሰዓት በጠረጴዛው ላይ የሚቀመጠውን ሠራተኛ ሥራ ፈጣሪ የሚያደርግ ሁኔታ ባልተመቻቸበት፣ ሠራተኞቹ በሥራ ሚዛን ሳይሆን በፖለቲካ ሚዛን የመለካት ሁኔታ ባለበት ጤናማ የሥራ ውድድር መንፈስን ሊያሰፍን እንደማይችል አስረድተዋል። የሥራ ሠዓት ማክበር ተገቢና ግዴታም ጭምር የመሆኑን ያህል ሰዓቱ የሚሠራበት እንዲሆን ማድረግ ደግሞ ከኃላፊዎች የሚጠበቅ መሆኑን አስገንዝበዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዚያ 16 ቀን 1995</a></p>

</body>
</html>	














