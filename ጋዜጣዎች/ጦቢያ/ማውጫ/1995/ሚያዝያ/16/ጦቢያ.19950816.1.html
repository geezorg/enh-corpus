<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከባድመ ጋር በተያያዘ ኢትዮጵያ ውስጥ ሊከሰት የሚችለውን አደጋ ለማስቀረት ምዕራባዊያን ዲፕሎማቶች ኤርትራን እያግባቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከባድመ ጋር በተያያዘ ኢትዮጵያ ውስጥ ሊከሰት የሚችለውን አደጋ ለማስቀረት ምዕራባዊያን ዲፕሎማቶች ኤርትራን እያግባቡ ነው</h2>


<p>የኢሕአዴግ መንግሥት ከኢትዮጵያ ሕዝብ ይሁንታ ውጭ ከኤርትራ ጋር የተፈጠረውን ውዝግብ በሰላም ለመፍታት በሚል በሕዝቡ ስም የተቀበላቸው የአልጀርስ ስምምነትና የድንበር ኮሚሽኑ ውሳኔ አገሪቱን ሌላ ቀውስ ውስጥ ሊከትታት ይችላል የሚለው ስጋት እያየለ መምጣቱ ምዕራባውያን ዲፕሎማቶችን አስጨንቋል። የአውሮፓ ኅብረት፣ ለኢትዮጵያና ኤርትራ ቀረቤታ ያላቸው መንግሥታት ሕዝቦቻቸው በከፍተኛ ድህነትና ረሃብ ላይ የሚገኙ ሁለቱ አገሮች ዳግም ወደ ጦርነት እንዳይገቡ የዲፕሎማቲክ ዘመቻቸውን አጠናክረው ቀጥለውበታል።</p>

<p>ምዕራባውያኑ ዲፕሎማቶች የድንበር አካላይ ኮሚሽን የሰጠው ውሳኔ ይግባኝ የሌለውና አሳሪ መሆኑን ሁለቱም ወገኖች አምነው መቀበላቸውን ቢያውቁም በቅርቡ ኮሚሽኑ የባድመን የማንነት ጥያቄ አስመልክቶ የሰጠው መግለጫ በቋፍ የነበረውን ሰላም እንዳያደፈርስ በመስጋት በተለይ ኤርትራ የአቋም መለሳለስ እንድታሳይ ማግባባቱን እንደ አማራጭ ወስደውታል።</p>

<p>የኢሕአዴግ መንግሥት በጦርነቱና በፍትሕ አደባባይ ኤርትራን ድል መንሳቱን ለሕዝቡ አብስሮ በአደባባይ ጮቤ ባስረገጠ በዓመቱ ኮሚሽኑ የሰጠው ይፋ መግለጫ በድሉ ላይ ውሃ ስላፈሰሰበት በሥርዓቱ ውስጥ መከፋፈልን መፍጠሩና በህዝቡ ዘንድም ከፍተኛ ተቃውሞ ማስነሳቱ ለምዕራባውያኑ ዘመቻ ዓይነተኛ ምክንያት መሆኑ ታውቋል።</p>

<p>የብዙ ኢትዮጵያውያንን መስዋዕትነት የጠየቀውንና የሀገሪቱን አንጡራ ሀብት የበላውን ጦርነት መና ያስቀረውን ሥርዓት በተለይ የመከላከያ ሠራዊቱና የትግራይ ሕዝብ አምርረው መቃወም መጀመራቸው ሥርዓቱን እያናጋና መሠረቱንም እያነቃነቀው መጥቷል። አንዳንድ የሥርዓቱ ቁንጮዎች ሁኔታውን ለማድበስበስና የሕዝቡን የትኩረት አቅጣጭ ለማስለወጥ የሚያደርጉት መሯሯጥም ጠብ የሚል ውጤት ማምጣት ባለመቻሉ የሥርዓቱን ዕድሜ ለማራዘምና የተነሳበትንም ተቃውሞ ለማለዘብ በምዕራባውያን ዲፕሎማቶች በኩል የድሉ ባለቤት የሆነችው ኤርትራን ማግባባቱ የተሻለ ዘዴ ሆኖ ታይቷል።</p>

<p>በተለያዩ ዲፕሎማቶች ግፊት እየተደረገባት ያለችው ኤርትራ በበኩሏ በዲፕሎማቶቹ አማካኝነት እየቀረበ ያለው የአቋም አለሳልሱ ጥያቄ የኮሚሽኑ ውሳኔ የሚጋፋ ብቻ ሳይሆን ወደ አዲስ የድርድር መድረክ የሚያመጣ በቂ ምክንያት የሌለው መሆኑን በመግለጥ ሃሳቡን እንደማትቀበለው ገልጣለች።</p>

<p>የኮሚሽኑ ውሳኔ በዋስ ጠበቃም ይሁን በሽምግልና ሊለወጥ እንደማይችል አፅንኦት የሰጠችው ኤርትራ ከውሳኔው አፈግፍጉ ማለት በዓሣ ሕግ ተመርታችሁ ትልቁ ዓሣ ትንሹን እንዲውጠው ፍቀድ እንደማለት ነው ብላለች።</p>

<p>የሻዕቢያ መሪ ኢሳይያስ አፈወርቂ ሰሞኑን ይህንኑ አስመልክተው ለአገራቸው ጋዜጠኞች በሰጡት መግለጫ የኢትዮጵያ መንግሥት ኮሚሽኑ ከሰጠው ብይንና ከተባበሩት መንግሥታት ድርጅት አጠቃላይ ስምምነቶች ወጣ በማለት ከባድመ ዛላንበሳና ፆረና ይልቅ የአሰብን ጥያቄ ቀዳሚ አድርጐ የማቅረብ ፍላጐት እንዳለውና በነዚህና በመሰል ጥያቄዎች ላይ የሚደረጉ ሙከራዎች ካልሰመሩ ባድመን ይዞ መቆየት የመጨረሻ አማራጭ አድርጐ መውሰድ ሌላው ዝንባሌ ነው ብለዋል።</p>

<p>የኤርትራው መሪ በዚሁ መግለጫቸው የኢትዮጵያ መንግሥት ከባድመ ላለመውጣት በሚፈጠረው ሁኔታም ውጥረቱ ወደ ጦርነት የሚያመራ እንደሆነም ከባለሥልጣናቱ እየተነገረ እንደሆነ በተዘዋዋሪ የጦርነቱን አይቀሬነት አመላክተዋል።</p>

<p>አቶ ኢሳይያስ ይህም ቢሉም በኢትዮጵያ መንግሥት በኩል ከሰሞኑ የሚሰጡት መግለጫዎች ግልጽ አቋም ያልተወሰደባቸውና ግራ የሚያጋቡ ሲሆኑ በሌላ በኩል ብሔራዊ ተጠባባቂ ጦር አሠልጥኖ ማስመረቁ ለኤርትራ መልዕክት ማስተላለፊያ ሆኖ ተቆጥሯል።</p>

<p>የትግራይ ሕዝብና አመራሩ በባድመና አካባቢው ላይ ያለው አቋም ከፌዴራል መንግሥቱ የተለየ ሲሆን በሠራዊቱ አካባቢም ተመሳሳይ የሆነ ነገር ግን እስካሁን ይፋ ያልወጣ የቁጭት ስሜት እንዳለ ነው የሚነገረው።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዚያ 16 ቀን 1995</a></p>

</body>
</html>	














