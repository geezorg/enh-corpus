<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ ሜታል ፕሬሲንግ ጥይት ማምረት አቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲስ ሜታል ፕሬሲንግ ጥይት ማምረት አቆመ</h1>


<p>ሜክሲኮ አካባቢ የሚገኘው አዲስ ሜታል ፕሬሲንግ ድርጅት ሌሎች ተጓዳኝ ሥራዎቹ እንዳሉ ሆነው የነፍስ ወከፍ የጠመንጃ ጥይት ማምረቱን እንዲያቆም መታዘዙንና ሠራተኞችም በተለያዩ ቦታዎች እየተመደቡ መሆኑን የድርጅቱ ምንጮች ጠቆሙ።</p>

<p>ፋብሪካው ቀደም ሲል በቀዳማዊ ኃይለሥላሴ ዘመን የተቋቋመና ቀዳማዊ ኃይለ ሥላሴ ጥይት ፋብሪካ (ቀ.ኃ.ሥ.ጥ.ፋ) በመባል ይታወቅ የነበረ ሲሆን ደርግ ወደ ሥልጣን ከመጣ በኋላ ስሙን ቀይሮ " አዲስ ማሽን ቱል ፋብሪካ" በመባል ከቀድሞዋ የቼኮዝሎሻኪያ መንግሥት ጋር በመስማማት አዳዲስ ማሽኖችን በማስመጣትና ባለሙያዎችን ልኮ ሥልጠና በመስጠት የክላሽን ኮቭ፣ የመትረየስ የኤስ ኬ ኤስና የመለማመጃ ጥይቶችን በማምረት በወቅቱ በመከላከያው ዘርፍ የበኩሉን ድርሻ ሲያበረክት መቆየቱን ምንጮቹ ገልጠዋል።</p>

<p>ኢሕአዴግ አገሪቱን ከተቆጣጠረ በኋላ በሌሎች የመከላከያ ዘርፎች እንዳደረገው ሁሉ ይህንኑ ፋብሪካም በማዳከም አይበጁኝም ያላቸውን ሠራተኞች ካስወገደ በኋላ በ1987 ዓ.ም " አዲስ ሜታል ፕሬሲንግ ድርጅት" በማለት ወደ ልማት ድርጅትነት ቀይሮ በቦርድ እንዲተዳደር አድርጎ ከምርት ሂደቱ እንዲተጓጐል ትዕዛዝ እስከተሰጠበት ጊዜ ድረስ በሥራ ላይ ነበር።</p>

<p>ወደ ልማት ድርጅት በዞረበት ወቅት የጥይት ምርቱ ብዙም ትኩረት ያልተሰጠው የነበረ ቢሆንም ብዙም ሳይቆይ የኤርትራና የኢትዮጵያ የድንበር ግጭት በመቀስቀሱ ፋብሪካው የጥይት ምርቱን አጠናክሮ እንዲቀጥል ታዝዞ 24 ሠዓት ያለማቋረጥ በሁለት ሽፍት ይሰራ እንደነበረና ምርቱም መሬት ሳይነካ ወዲያው ወደ ግንባር ይጓዝ እንደነበር ሠራተኞቹ ገልጸዋል።</p>

<p>ይሁንና ባለፈው ጥር ወር በመከላከያ ሚኒስትር ውስጥ በምክትል ሚኒስትርነት ማእረግ የማስተባበሪያ ጽ/ቤት ኃላፊ የሆኑ ከፍተኛ ባለሥልጣን የፋብሪካውን ሠራተኛ ከሰበሰቡ በኋላ ሚኒስቴር መ/ቤቱ የተለያዩ ጥይቶችን ከፋብሪካው በአንድ ብር ከሃምሳ (1.0) ሳንቲም ሂሳብ እንደሚገዛ በመጥቀስ መሰል ጥይቶችን በገበያ ላይ ከሃምሳ እስከ ስድሳ ሳንቲም ማግኘት የሚችል በመሆኑ ፋብሪካው ቴክኖሎጂውን ለውጦ በርካሽ ዋጋ ማምረት እስከሚችል ድረስ ጥይት የማምረቱ ሥራ እንዲቆም መወሰኑን ገልጸዋል።</p>

<p>ውሳኔውን ተከትሎ ሰሞኑን የጥይት ማምረቻ ማሽኖች ግሪስ እየተቀቡ በላስቲክ በመሸፈን እንዲታሸጉ የተደረገ ሲሆን ከ121 ያላነሱ ሠራተኞች ወደሌላ ፕሮጀክት ተመድበው እንዲሠሩ ሲወሰን በጥይት ምርቱ ተሰማርተው የነበሩ ሌሎች 123 ሠራተኞች ደግሞ ታጠቅ ኢንጅነሪንግ ወደ ተባለው ቦታ ተመድበው በመጭው ቅዳሜ እንደሚጓጓዙ ተነግሯቸው በመጠባበቅ ላይ ይገኛሉ።</p>

<p>ፋብሪካው ጥይት ለማምረት ብራስ የተባለውን ንጥረ ነገር እንደሚጠቀምና ሌሎች አገሮች ስቲል እንደሚጠቀሙ የጠቀሱት ሠራተኞች የዋጋ ልዩነት ካለም ከንጥረ ነገሩ ውድነት ሊመነጭ እንደሚችል አመልክተዋል። ውሳኔው እንደተላለፈ ለአንድ ዓመት ያህል ጥይት ለማምረት የሚያስችል በከፍተኛ ገንዘብ የተገዛ የንጥረ ነገር ክምችት ያለ መሆኑን በመጥቀስ ቢያንስ ይኸው ጥሬ እቃ እንከሚጠናቀቅ ድረስ ሥራው ቀጥሎ የቴክኖሎጂ ለውጡ ጥናትም ጎን ለጎን ይካሄድ የሚል ሀሳብ ከሠራተኞቹ ቢቀርብም ጥሬ እቃውን ተጠቅሞ ለማምረት የሚወጣው ወጭና ለሠራተኛው የሚከፈለው ደመወዝ ተዳምሮ ጥይቱ የሚሸጥበት ዋጋ በገበያ ከሚገኝበት ዋጋ ሲነፃፀር የምርቱ መቆም የተሻለ አማራጭ ሆኖ መገኘቱን ኃላፊው ገልጸዋል።</p>

<p>በቅርቡ ከኤርትራ ጋር በተደረገው የሉአላዊነትን የማስከበር ውጊያ ፋብሪካው ጥይት ያለማቋረጥ እንዲቀርብ በማድረግ ለድሉ መሳካት የበኩሉን አስተዋጽኦ እንዳደረገ ያስታወሱት ሠራተኞች ከትርፉ ባሻገር ፋብሪካው ለአገር ሰላምና ደህንነት ጥበቃ ያለው ጠቀሜታ እንዲታይ ለማሳመን ያደረጉት ሙከራ እንዳልተሳካና ኃላፊው እንዲያውም "ይህንን ከምንም አትቁጠሩት የኤርትራን ውጊያ በድል የተወጠነው በእናንተ ጥይት ብቻ አይደለም። በአሁኑ ጊዜ ጥይት ሸቀጥ ነው፤ በአገር ተመረተ ወይም አልተመረተ ልዩነት የለውም" በማለት ሳይቀበሉት እንደቀሩ ምንጮቹ ገልጸዋል።</p>

<p>የኤርትራ የጦርነት ፋይል ከመዘጋት ይልቅ በተከፈተበት በአሁኑ ወቅት፣ ከሶማሊያ ጋር ያለው አታካራ ባልበረደበት፣ የአሸባሪነት ስጋት እልባት ባላገኘበት፣ እንዲሁም ድንበር ተሻጋሪ ወንዞች የ21ኛው ክፍለ ዘመን የጦርነት ስጋት በሆኑበት መንግሥት ዘላቂ ጥቅም እንጅ ዘላቂ ወዳጅ የለም እስከማለት በደረሰበት በአሁኑ ጊዜ በፋብሪካው ላይ እንዲህ ያለ ግንዛቤ መያዙ ያስገረማቸው መሆኑን አንዳንድ አስተያየት ሰጭዎች ገልጸዋል።</p>

<p>መንግሥት ሠራተኛ ማስተዳደርን እንደ ግዴታ ከማየትና ያለውን ጠቀሜታ በአንክሮ ከመመልከት ይልቅ የአሰብ ጉዳይ ሲነሳ "እኛ ብር ካለን የወደብ ችግር የለብንም" እንዳለው ሁሉ አሁንም "ጥይት በርካሽ ዋጋ መግዛት እንችላለን" በማለት ለአገር ጠቀሜታ ያላቸውን ድርጅቶች መዝጋቱን ከተገፋበት ከጠቀሜታው ጉዳቱ እንደሚያመዝን አንዳንድ ታዛቢዎች ገልጸዋል።</p>

<p>ፋብሪካው እንዲዘጋ የተለያየ ፍላጐት ያላቸው የውጭ አምራቾች ስውር ግፊት ሳያደርጉ አይቀርም የሚል ጥርጣሬ እንዳላቸውም ሠራተኞቹ አስታውሰዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዚያ 2 ቀን 1995</a></p>

</body>
</html>	














