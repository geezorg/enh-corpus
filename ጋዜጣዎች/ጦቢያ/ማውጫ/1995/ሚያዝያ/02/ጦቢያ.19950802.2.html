<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያ ከ22 ሺ በላይ የሕግ ታራሚዎች ይገኛሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኦሮሚያ ከ22 ሺ በላይ የሕግ ታራሚዎች ይገኛሉ</h1>


<p>በኦሮሚያ ክልል ውስጥ በሚገኙ 32 ማረሚያ ቤቶች ውስጥ ከ22 ሺህ በላይ እስረኞች እንደሚገኙ ታወቀ።</p>

<p>በክልሉ የህግ ታራሚዎች ቁጥር በየጊዜው እየተበራከተ በመምጣቱ ሳቢያ በዓመት ከ27 ሚሊዮን ብር በላይ ከመንግሥት ለህግ ታራሚዎች በጀት እንደሚመደብም "ፕሪዝን ፌሎውሺፕ" በሚል የኢትዮጵያና የኦሮሚያ ማረሚያ ቤቶች አስተዳደር በመተባበር ባዘጋጁት አውደ ጥናት ላይ ተገልጿል።</p>

<p>ይህ ከክልሉ አጠቃላይ በጀት አንጻር ሲታይ ከፍተኛ አሃዝ ያለው የመንግሥት ብር ለክልሉ የልማትና የዕድገት እንቅስቃሴ ቢውል ኖሮ ከፍተኛ የዕድገት እመርታ ሊታይ ይችል እንደነበር በአውደ ጥናቱ ላይ ተጠቅሷል። ቀደም ሲል በቀን ለአንድ የሕግ ታራሚ ቀለብ ይውል የነበረው ሁለት ብር በጀት ወደ 3.0 (ሦስት ብር ከሃምሳ ሳምንቲም) ማደጉም የመንግሥትን የዓመት ወጪ እንዳናረው ተሳታፊዎቹ ይናገራሉ።</p>

<p>በየጊዜው እያደገ ለሚሄደው የህግ ታራሚዎች ቁጥር መንስኤ ተብለው በስብሰባው ላይ የተጠቆሙት ምክንያቶች፣ በከተሞች አካባቢ የወንጀል ድርጊት መበራከት፣ የፖሊስ የምርመራ ስራና አካሄድ የተቀላጠፈ አለመሆን፣ የአቃቤ ህግ ፍትሃዊ እርምጃዎችን አለማፋጠንና ፍ/ቤቶች በሚያደርጉት ውሳኔ ላይ የእስራት ቅጣትን ሌላ አማራጭ እንደሌለው መፍትሄ ማየታቸው ዋነኞቹ ናቸው።</p>

<p>ከእስረኞች ቁጥር መጨመር የእስር የመጠለያ ቤቶቹ በጣም ጠባቦችና በቂ አየርና ብርሃን የማያስገቡ በመሆናቸው ከሰብአዊነትና ከህግ አንፃር አስቸኳይ መፍትሄ እንደሚሻቸው ተጠቁሟል። የህግ ታራሚዎቹ ቁጥር እየተበራከተ መምጣት በሀገሪቱ ኢኮኖሚያዊ ዕድገት ላይ ከፍተኛ ተፅዕኖ እንደሚያሳድር በስብሰባው ከመጠቀሱም በላይ እስረኞችን ከማጐር ይልቅ ወንጀል የሚቀንስበትንና መከላከል የሚቻልበትን መንገድ መቀየስ እንደሚገባ አስተያየት ተሰንዝሯል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዚያ 2 ቀን 1995</a></p>

</body>
</html>	














