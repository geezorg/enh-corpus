<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባድመ ወደኤርትራ የተካለለችው ኢትዮጵያ ያቀረበችው ማስረጃ አሳማኝ ባለመሆኑ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ባድመ ወደኤርትራ የተካለለችው ኢትዮጵያ ያቀረበችው ማስረጃ አሳማኝ ባለመሆኑ ነው ተባለ</h2>


<p>ኢትዮጵያንና ኤርትራን ለሁለት ዓመታት ደም አፋሳሽ ጦርነት የዳረገው የድንበር ውዝግብ በዓለም አቀፉ የድንበር አካላይ ኮሚሽን ሽምጋይነት በሰላማዊ መንገድ እንዲፈታ ሁለቱ ወገኖች በአልጀርስ ላይ ከደረሱበት የስምምነት ውል ውጪ ምንም ዓይነት ለውጥ እንደማይኖርና "የባድመ መንደር"ም የቀረቡትን ማስረጃዎች በመንተራስ ወደ ኤርትራ መካለሉን ጠቅሶ ኮሚሽኑ በወዲያኛው ሳምንት የሰጠው መግለጫ በሁለቱ ባላንጣዎች መካከል አዲስ ፍጥጫን ቀስቅሷል።</p>

<p>ኢትዮጵያ ኮሚሽኑ ቀደም ሲል የሰጠውን ውሳኔ እንዳለ የተቀበልኩት "ጊዜያዊ" ነው በመባሉና ወደፊት አንዳንድ መሻሻሎች ይደረግበታል በሚል እምነት እንጂ አሁን በቀረበው መልኩ ከሆነ የማይሞከር ነው እያለች ሲሆን፣ ኤርትራ በበኩሏ ከውሳኔው የማፈንገጥ ሁኔታ ካለ ለሚደርሰው ቀውስ የ"ውርድ ከራሴ" ማስጠንቀቂያዋን ደጋግማ እያሰማች ነው።</p>

<p>የድንበር ኮሚሽኑ በበኩሉ ባድመን ለኢትዮጵያ አሳልፎ መስጠትን በመስለ ደረጃ ውሳኔውን የመቀየር ሥልጣን እንደሌለውና የአልጀርሱ የሁለቱ ወገኖች ስምምነትም ይህን እንደማይጠቅስ ገልጦ፣ ስምምነቱም ከመተርጐም ውጭ ሌላ አዲስ ነገር ሊፈጥር እንደማይችል አመልክቷል።</p>

<p>የአልጀርሱ ስምምነት ለኮሚሽኑ የሰጠው ሥልጣን ውሳኔው የመጨረሻና አሳሪ እንደሚሆን፣ ሁለቱም ወገኖች አንዳንድ ለውጦች ያስፈልጋሉ ብለው ካልተስማሙ በስተቀር ይግባኝ እንደማይጠየቅበት በግልጽ ያስቀመጠ በመሆኑ አሁን በኢትዮጵያ በኩል የተነሳውን ጥያቄ ለማስተናገድ እንደሚቸገር ገልጦአል።</p>

<p>አንዳንድ አካባቢዎች በማስተዳደር ረገድ ስምምነቶቹ ለውጥ ያስፈልጋቸው እንደሆነም በማለት ኮሚሽኑ ሁለቱ ወገኖች ያቀረቡአቸውን ማስረጃዎች መመርመሩን አስታውሶ፣ ኢትዮጵያ የባድመን መንደር ታስተዳድር እንደነበር ያቀረበችው መረጃም በቂ ካለመሆኑም ሌላ የስምምነቶቹን ይዘት ለማስቀየርና ባድመን ከኤርትራ ውጭ ለማድረግ የሚያስችል አሳማኝ ነጥብ ሆኖ እንዳላገኘው አስታውቋል።</p>

<p>ዘሄግ የሚገኘው ዓለም አቀፍ የድንበር ኮሚሽን ሚያዝያ 5 ቀን 1994 ዓ.ም የሰጠውን ውሳኔ ኢትዮጵያም ሆነች ኤርትራ እንደሚቀበሉና ለድንበር መካልሉም እንደሚተባበሩ በይፋ ሲገልጡ ከርመው አሁን በካርታ ላይ የማስመሩ ሥራ ተጠናቅቆ ድንበሩን በመሬት ላይ የመካለሉን ሂደት ለመጀመር ዝግጅት በሚደረግበት ወቅት ቅሬታ ማቅረብም ሆነ በኮሚሽኑ ሥራ ላይ እንቅፋት መደቀን የሚያመጣው ለውጥ እንደሌለ ኮሚሽኑ አሳስቦአል።</p>

<p>ኮሚሽኑ ሁለቱ ባላንጣዎች በጊዜያዊ የሰላም ስምምነት የተቋጨውን የድንበር ጦርነታቸውን ወደ ዘላቂ ውል ከማሸጋገር አልፈው አምነው ለተቀበሉትና በፊርማቸው ላረጋገጡት ዓለም አቀፍ ሰነድ አንገዛም ካሉ ከዓለም አቀፉ ማኅበረሰብ ውግዘት፣ ከተባበሩት መንግሥታት ድርጅት ደግሞ ማዕቀብ ሊጣልባቸው እንደሚችል ተገንዝበው የጀመሩትን የቃላት እሰጥ አገባ እንዲያቆሙና በድንበሩ አካባቢ የተፈጠረውንም ውጥረት እንዲያረግቡ ጠይቋል።</p>

<p>ኮሚሽኑ ከባድመ ማንነት ጋር ተያይዞ የተከሰተውን አጨቃጫቂ የይገባኛል ጥያቄ ለጊዜው በይደር በማቆየት በሚቀጥሉት ወራት ከምሥራቁ የሁለቱ አገሮች ጠረፍ የድንበር ማካለሉን ሥራ በመሬት ላይ ለመጀመር መወሰኑም ተያይዞ የደረሰው ዘገባ ያስረዳል።</p>

<p>የድንበር ኮሚሽኑ ይህን ይበል እንጂ በተለይ በኢትዮጵያ ወገን ይኼ ውሳኔ ተግባራዊ ከሆነ የሚያስነሳው የፖለቲካ ጦስ በቀላሉ የማይበርድ እንደሚሆን ከሰሞኑ በመንግሥት ባለሥልጣናት በህዝቡ መካከል እየተካሄደ ያለው ክርክር ጠቋሚ ምልክቶችን የሚያሳይ ነው።</p>

<p>ተቃዋሚ የፖለቲካ ድርጅቶች፣ ምሁራንና በውጭ ያሉ ኢትዮጵያውያን ቀደም ሲል እንዲህ ዓይነቱ ችግር እንደሚከሰት በመስጋት መንግሥት በቅኝ ግዛት ውሎች ብቻ ታጥሮ በዓለም አቀፉ ፍርድ ቤት የሚያካሂደው ክርክር የትም እንደማያደርሰው በመጥቀስ የህዝቡን አሰፋፈር፣ መልክዓ ምድራዊ አቀማመጥና ታሪካዊ ሁኔታዎችንም ከግምት ውስጥ እንዲያስገባና በጦርነቱ ያገኘውን የበላይነትም እንዲጠቀምበት የሰጡትን ምክር አለመቀበሉ አይዘነጋም።</p>

<p>ይህ ሁኔታ ውሎ አድሮ በገዢው ፓርቲ አመራርና በተለይም በትግራይ ሕዝብና በመከላከያ ሠራዊቱ መካከል መከፋፈልና ውሳኔውን የተቀበሉ ወገኖችንም ተጠያቂነት ውስጥ ሊከት ይችላል ተብሎ እንደሚጠበቅ የሚተነብዩ ጥቂቶቻ አይደሉም።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዚያ 2 ቀን 1995</a></p>

</body>
</html>	














