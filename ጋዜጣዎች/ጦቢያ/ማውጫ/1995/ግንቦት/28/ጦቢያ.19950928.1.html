<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሮብ ተወላጆችና የአዲግራት ነዋሪዎች የኢትዮጵያ ሕዝብ የድንበሩን ጉዳይ በአትኩሮት እንዲከታተለው ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢሮብ ተወላጆችና የአዲግራት ነዋሪዎች የኢትዮጵያ ሕዝብ የድንበሩን ጉዳይ በአትኩሮት እንዲከታተለው ጥሪ አቀረቡ</h1>


<p>የኢሮብ ተወላጆችና በአዲግራት ነዋሪዎች የኢትዮጵያና ኤርትራ የድንበር አካላይ ኮሚሽን ባድመን አሊቴናን እንዳልጌዳንና ሌሎችንም አካባቢዎች ለኤርትራ አሳልፎ መስጠቱን ፈጽሞ እንደማይቀበሉት በማስታወቅ መላ ኢትዮጵያዊያን ወገኖቻቸው ሕልውናቸውን ለማስከበር በሚያደርጉት ሁለገብ ትግል ከጐናቸው እንዲቆሙ ጥሪ ማስተላለፋቸውን በአካባቢው የሚገኘው የጋዜጣው ሪፖርተር አስታወቀ።</p>

<p>በአዲግራትና አካባቢው የሚገኙ የኢሮብ ተወላጆችና የአዲግራት ከተማ ነዋሪዎች ለተባባሪ ሪፖርተሩ እንደገለጹት መላው የኢትዮጵያ ሕዝብ ለጉዳዩ ልዩ ትኩረት ሰጥቶ ሁኔታውን በንቃት መከታተል ይኖርበታል።</p>

<p>በሰሜን ከኤርትራ ጋር የሚዋሰነው የኢሮብ ሕዝብ የሻዕቢያን የመገንጠል እንቅስቃሴ ሲፋለም መኖሩን ነዋሪዎቹ አስታውሰው ኢሮብ ሲወጉትና ሲዋጉት ለኖረው ሻዕቢያ መሰጠቱና ኢትዮጵያዊነታቸውን እንዲፍቁ መፈለጉ እጅግ እጅግ ያሳዘናቸው መሆኑን ተወላጆችና የከተማው ኗሪዎች አሳውቀዋል።</p>

<p>«የታሪክ ግንዶችን ያቆምንበትን መሬት የእናንተ አይደለም የሻዕቢያ ነው ስንባል የተሰማን ሀዘን ብቻ ወደር የለውም» ያሉት እነዚሁ የኢሮብ ተወላጆች ኢሮብ በትግራይ ክፍለ ሀገር የአጋሜ አውራጃ አካል እንጂ አንድም ጊዜ የኤርትራ አካል ሆና የማታውቅ መሆኗን በአጽንኦት ገልፀዋል። የኢሮብ ሕዝብ እንዳልጌዳ ዳጉሬቶና ሐሰን ቢላ የሚባሉ ሶስት አባቶች ያሉት መሆኑን ነዋሪዎቹ ጠቁመው ሕዝቡ የራሱ መተዳደሪያ ደንብ አርቅቆ ወደ ጐንደር እየላከ ከራሱ ሰዎች አስተዳዳሪዎች እየተሾሙለት እንደነበር ዘርዝረው ዛሬ ድንገት ኢትዮጵያዊነቱን የሚያጣበት ምክንያት ሊኖር ወይም ሊፈጠር እንደማይችል አስታውቀዋል።</p>

<p>ሻዕቢያ ዛላንበሳን ወደ ኤርትራ በማድረግ ራብዓይንና አሊቶናን ይዞ እስከ ቀይ ባህር ዳርቻ የሚዘልቅ ካርታ በመሥራት በማዕድን ሀብት ለእርሻ አመቺ አለው የተባለውን የኢሮብን አካባቢ ወደራሱ ያካለለው ጣሊያኖች ባካሄዱት ጥናት የነዳጅ ሀብት እንዳለው በመታመኑ መሆኑን አስታውቀዋል።</p>

<p>የሄጉ ዓለም አቀፍ ፍ/ቤት ውሳኔውን ይፋ ካደረገ አንድ ዓመት ቢያልፈውም እስከ አሁን በመንግሥት በኩል ለሚመለከታቸው የአካባቢው ኗሪዎች ውሳኔው በይፋ አለመገለጹን ለመረዳት ተችሏል።</p>

<p>የኢትዮጵያ የግዛት ክልል እስከ ሰንአፈ ድረስ እንደሚዘልቅ እየታወቀ የአለቴና ወረዳ ከተማ አሊቴናን በመተው ደውሃን ላይ አዲስ የወረዳ ከተማ ተቆርቁሮ በተባበሩት መንግሥታት ድጋፍ እየተገዛ መሆኑ ከዳር እስከ ዳር አነጋጋሪ ጉዳይ እየሆነ ነው ያሉት የአካባቢው ተወላጆች መንግሥት በገባው ውል የኢሮብ ህዝብ መሬቱን ለቅቆ ወደ መሀል አገር ይሄዳል ተብሎ ታስቦ ከሆነ የማይሞከር ነው ብለዋል። ነዋሪዎቹ ሌላ ቦታ ለመስፈር ወይም ከነመሬቱ ወደ ኤርትራ ለመሄድ ዝግጁ ነው ወይ? ተብለው የተጠየቁት ነዋሪው ሁሉም በቁጣና በደምፍላት «ሕጻናቶቻችንን በናፖል ወደ ኤርትራ ለመውሰድ አስበው ተመሳሳይ ጥያቄ አንስተው ምስርን ከምስር መለየት ይቻላል ወይ በሚል መልስ ውድቅ መደረጉንም ነዋሪዎቹ ለአብነት ጠቅሰዋል።</p>

<p>«እኛ ንዑሳን ብሔረሰቦች ነን፤ ኢትዮጵያ ስንጠፋ ዝም ብላ ታየናለች? ነገ ደግሞ ከሌላው የሀገራችን ክፍል ሌላው ብሔረሰብ ሲጠፋ ዝም ብላ ልትመለከትነው? ወይስ ጠረፉን አስከብራ ዜጐቿ ወደ ልማት የሚሄዱበትን መንገድ ትቀይሳለች? የእኛ መኖር ኢትዮጵያንና ኢትዮጵያዊነትን ለሚፈልገው ሕይወት ነው። አንድ ቤት በሩ ተከፍቶ ከሌባ ሊድን አይችልም። የሀገር በሮች ደግሞ በየጠረፉ ያለን ብሔረሰቦችን ነን፤ ስለዚህም ተባብረን እንጠብቅ በማለት ለኢትዮጵያ ሕዝብ አቤት እያልን ለሀገርና ለወገን ጥሪ እያቀረብን ነው» በማለት ነዋሪዎቹ ገልጠዋል።</p>

<p>የተራራው ንጉሥ የተባለውን የአይጋን ተራራ ለማስለቀቅ የተካሄደው ፊልሚያ በቅርብ ሆነው እንደተከታተሉ የገለፁ አንድ የሃይማኖት አባት ሻዕቢያ አሊቴና የኢትዮጵያ መሬት ትሆናለች ማለት «መሀል እጅ ፀጉር ያበቅላል ማለት ነው» እያለ ይፎክር እንደነበር አውስተው፤ በፍርድ ስም ይህ እውነት ሊሆን እንደማይችል አስገንዝበዋል።</p>

<p>ይህ በእንዲህ እንዳለ የሽሬና አካባቢዋ ነዋሪዎች የሄጉን ውሳኔ ኢፍትሃዊነንት በማውገዝ በሽሬ ከተማ ሊያደርጉት አስበው የነበረውን ሰላማዊ ሰልፍ የዞኑ ባለሥልጣናት ፈቃድ በመከልከላቸው ሊሳካ አለመቻሉን ሪፖርተሩ ገልጦ፤ ሰልፉ በመከልከሉ ሕዝቡ በአመራሩ ላይ ያለው አመኔታ እየተሸረሸረ ለመሆኑ የቆሙት ለማን ነው? የሚል ጥያቄ በማንሳት ላይ እንደሚገኝ አመልክቷል።</p>

<p>ከተቃውሞ ሰልፉ መከልከል ጋር በተያያዘ በአሁኑ ወቅት የሽሬ ነዋሪዎች ከመንግሥት ባለሥልጣናት ጋር በፈጠሩት አለመግባባት ሕግና ሥርዓት ጠፍቶ አለመረጋጋት እየነገሠ መሆኑንም ለመረዳት ተችሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ግንቦት 28 ቀን 1995 ዓ.ም.</a></p>

</body>
</html>
