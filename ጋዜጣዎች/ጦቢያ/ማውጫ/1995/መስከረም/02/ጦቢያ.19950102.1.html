<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ የኤድስ ሥርጭት በአመት 7.3% ያድጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ የኤድስ ሥርጭት በአመት 7.3% ያድጋል</h1>


<p>የሀገራችንን ሀብት እያሟጠጠና አያሌ ዜጐቻችንን እየቀጠፈ የሚገኘው የኤች.አይ.ቪ/ኤድስ ስርጭት መጠን ሰፊ በሆነ ርብርቦሽ በቁጥጥር ስር ስር ካልዋለና አሁን ባለው ዓመታዊ የ7.3 በመቶ የስርጭት መጠን እየጨመረ ከሄደ አሠሪዎች ድርጅቶቻቸውን በማንቀሳቀስ በኩል ወሳኝ ሚና የሚጫወተውን የሰው ኃይል ሊያጡ እንደሚችሉ ተገለጠ። </p>

<p>ይህ የተገለጠው የኢትዮጵያ አሠሪዎች ፌዴሬሽን በቅርቡ በሥራ ላይ ያዋለውን "ኤች.አይ.ቪ ኤድስን በሥራ ቦታ የመከላከልና የመቆጣጠር" የድርጊት መመሪያ በአዲስ አበባ ውስጥ ለሚገኙ አሠራዎች ማኅበራት ነሐሴ 30 ቀን 1994 የሂልተን ሆቴል ባስተዋወቀበት የአንድ ቀን የግንዛቤ ማዳበሪያ ዓውደ ጥናት ላይ ነው። </p>

<p>አቶ ጌታነህ ምትኩ የሠራተኛና ማኅበራዊ ጉዳይ ሚኒስቴር ተወካይ ባደረጉት የመክፈቻ ንግግር ወረርሽኙ እጅግ አስከፊ በሆነ ፍጥነት እየተስፋፋ በመሄዱ ላይ መሆኑን ጠቅሰው፣ በተለያዩ ጊዜያት የተደረጉ ጥናቶችም በመላ አገሪቱ ሦስት ሚሊዮን የቫይረሱ ስርጭትም በዓመት በ7.3 በመቶ እያደገ እንደሚሄድ ማመልከታቸውን አስረድተዋል። </p>

<p>የስርጭቱ አድማስ ከክልል ክልል ቢለያይም በሀገሪቱ ትላልቅ ከተሞች ከስድስት ነዋሪዎች አንዱ ከቫይረሱ ጋር እንደሚኖር በብሔራዊ ደረጃ የተጠናቀሩ መረጃዎች እንደሚጠቁሙ ተወካዩ አስታውሰው ወረርሽኙ የሀገራችንን ወጣትና አምራች ኃይል በከፍተኛ ደረጃ እያጠቃ፣ ቤተሰቦች እንዲበተኑ፣ ሕፃናት ያለ ወላጅና አሳዳጊ እንዲቀሩ ሴቶችና አረጋዊያን የችግሩ ገፈት ቀማሽ እንዲሆኑ ማድረጉን አስታውቀዋል። </p>

<p>ወረርሽኑ በኢኮኖሚው ላይ የሚያሳድረው አሉታዊ ተፅእኖ ሲመዘን የሥራ ውጤትና ምርታማነት እንዲቀንስ፣ የድርጅቶች የህክምና ወጪ እንዲጨምር፣ ሠራተኞች ከሥራ የሚቀሩባቸው ቀናት እንዲበዙ፣ አዲስ ተቀጣሪነት ፣ተተኪ የሰው ኃይልን ለማሰልጠን የሚወጣው ወጪ እንዲያድግ የትርፍ ሰዓት ክፍያ እንዲያሻቅብ በማድረግ የድርጅቶች ትርፋማነት እንዲቀንስ ምክንያት መሆኑም ተገልጦአል። </p>

<p>አቶ ተሾመ ዘውዴ የኢትዮጵያ አሠሪዎች ፌዴሬሽን ምክትል ፕሬዚዳንት በበኩላቸው ፌዴሬሽኑ ዓውደ ጥናቱን በአዲስ አበባ ከተማ ለተደራጁ የአሠሪዎች ማኅበራት አባላት ያዘጋጀው በኤች.አይ.ቪ ዙሪያ በየድርጅቶቻቸው ቫይረሱን በሥራ ቦት የመከላከሉንና የመቆጣጠሩን ሁኔታ ከድርጊት መመሪያው አኳያ እንዴት ተግባራዊ ማድረግ እንደሚቻል ግንዛቤ ለማስጨበጥ መሆኑን ገልጠዋል። </p>



<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 2 ቀን 1995</a></p>

</body>
</html>	














