<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የልዩ ዐቃቤ ህግና የአዲሱ ሥርዓት ተጠያቂዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የልዩ ዐቃቤ ህግና የአዲሱ ሥርዓት ተጠያቂዎች</h1>


<p>ልዩ ዐቃቤ ህግ በአዋጅ ከተቋቋመባቸው ዓላማዎች አንዱ በደርግ የአገዛዝ ዘመን በ"ዘር ማጥፋት" ወንጀል ሊጠየቁ የሚገባቸውን ሰዎች ተከታትሎ ለህግ በማቅረብ ተገቢውን ፍርድ እንዲያገኙ ለማድረግ ነው። ይህን በሕግ የተሰጠውን ኃላፊነት ለመወጣት ባደረገው እንቅስቃሴ ግን የሰው ልጅ መብቶችን በማሰባሰብ በተባለው ወንጀል ተጠያቂ የሆኑትን ብቻ ተከታትሎ በመያዝ ሥልጣን ላለው ፍ/ቤት በማቅረብ ክስ እንዲመሠረትባቸው ማድረግ ሲገባው እንዲሁ በጥርጣሬ ብቻ ከ2 ዓመት እስከ 8 ዓመት ክስ ሳይመሠረትባቸው በፌዴራል ማረሚያ ቤቶች እና በቃሊቲ እስር ቤት አጉሮ እንዲሰቃዩ አድርጓል። በዚህ መካከል ብዙ ቤተሰብ ተበትኗል። ብዙዎቹ በእስር ላይ እንዳሉ ሕይወታቸው አልፏል፤ አሁን አሁን ፍርድ ቤቶች በሚሰጡት ውሳኔ አብዛኛው "በነፃ" እየተለቀቁ መሆናቸው ልዩ ዐቃቤ ሕግ ይከተለው ለነበረው የዘፈቀደ አሠራር አንድ ማስረጃ ነው።</p>

<p>ከህግ መሠረታዊ ባህሪያት ሀሳቦች መካከል "አንድ ሰው ጥፋተኛ ሳይባል አይቀጣም " የሚለው ነው።</p>

<p>ከዚህ መሠረታዊ መርሆ አንፃር ልዩ ዐቃቤ ህግ የፈጸመውን ሕገ ወጥ ተግባር እንመልከት። አንድ ሰው ወንጀል ፈፅሟል ተብሎ ከተጠረጠረ በፖሊስ ሁኔታው ይጣራል። ፖሊስ በወንጀለኛ መቅጫ ህግ እና በሥነ ሥርዓቱ መሰረት ክስ እንዲመሠረትበት ለዐቃቤ ህግ ይመራዋል። ዐቃቤ ህግም በዚሁ የ1949 የወንጀለኛ መቅጫ ህግ እና ሥነ ሥርዓቱ መሠረት ያስከስሳል ወይም አያስከስስም በማለት ውሣኔ ይሰጣል፤ የተሰባሰበውን መረጃ መዝኖ ማለት ነው። ያስከስሳል ካለ በ15 ቀን ውስጥ በፍርድ ቤት ክስ የማቅረብ ግዴታ አለበት። ጥፋተኛ ነው፣ ሊቀጣ ይገባዋል" ማለት ያለበት ሥልጣን ያለው ፍ/ቤት ብቻ ነው።</p>

<p>ከዚህ አኳያ የሕግ ሥርዓቶች ሳይሟሉ ልዩ ዐቃቤ ህግ ሰውን አስሮ ማንገላታቱ ይህ ሥርዓት እታገልለታለሁ ወይም ቆሜለታለሁ የሚለውን ህግ መንግሥት የይስሙላ አድርጐታል። የቀይ ሽብር ተጠርጣሪዎች በተመለከተ አስቀድሞ በተደረሰበት ድምዳሜ ልዩ ዐቃቤ ሕግ ተጠርጣሪዎችን እንደ ጥፋተኛ ቆጥሮ ሠፊ ፕሮፖጋንዳ አካሂዶባቸዋል። ከሳሽ መሆን የሚገባው ልዩ ዐቃቤ ህግ በራሱ ውሣኔ ዜጐችን በእስር አንገላትቷል።</p>

<p>በቃሊቲ እስር ቤት ክስ ሳይመሠረትባቸው ይንገላቱ ከነበሩ ዜጐቻችን አንዲቷን ወይዘሮ በአካል እናውቃቸዋለን። ቤተሰቦቻቸው ያሉት አዋሳ ከተማ ነው።ከቤት ንብረታቸው፣ ከጠያቂ ዘመዶቻቸው ርቀው አዲስ አበባ ለብዙ ጊዜ ታስረዋል። ጠያቂ ዘመዶቻቸው ካሉበት ቦታ አርቆ ማሰር ማለት እኔ እስከሚገባኝ ሕገ-መንግሥቱ ካሉበት ቦታ አርቆ ማሰር ማለት እኔ እስከሚገባኝ ሕገ-መንግሥቱ የሚፈቅደው አይደለም። ደግሞስ ከአዋሳ እስር ቤት በዕድገት ነው ወደ ቃሊቲ የተዛወሩት? ቤተሰቦቻቸው በከፍተኛ ደረጃ በመሰቃየት ወደ ቃሊቲ የተዛወሩት? ቤተሰቦቻቸው በከፍተኛ ደረጃ በመሰቃየት ላይ መገኘታቸውን የከተማው ሰው የሚያውቀው ነው። ለአብነት ያህል እኒህን ወይዘሮ ጠቀስኩ እንጂ ወዳጅ ዘመድ ጠቃሚ በቅርብ በማያገኙበት ታስረው ላለፉት በርካታ ዓመታት በእስር የሚማቅቁ በርካታ ናቸው። ይህ ሰውን ከመሰወር በምን ይለያል?</p>

<p>በአንድ ወቅት የተፈፀመ ወንጀልን ተከታትዬ ለፍርድ አቅርባለሁ የሚለን ወገን እራሱ ወንጀል ከሠራ ለማን አቤት ይባላል? ልዩ ዐቃቤ ህግ አትሥራ ያለውን በማድረጉ ጥፋተኛ ነውና ሊጠየቅ ይገባዋል። ልዩ አቃቤ ህግ ህገ መንግሥቱን ጭምር እየጣሰ ያለበትን ሁኔታ መቋቋም ያለበት ሁሉም ዜጋ ይመስለኛል። እኛ ኢትዮጵያውያን እየተዋሀደ የመጣ አጉል ልምድ አለ። "በእኔ ካልደረሰ ምን ቸገረኝ አይነት" (ነፃ ፕሬስ.... አንዳንድ ጪቪች ማህበራትን አይመለከተም) ነገ ችግሩ ወደ ሁሉም ሲመጣ ተባብሮ ለመጮህ ድምፅ እንደሚያጥረን ግን አልተረዳነውም። ዛሬ ያላዳበርነውን በህግ የበላይነት መብታችንን የማስከበር ኃላፊነት ነገ ከየትም አናመጣውም። ይህን ኃላፊነት በቀዳሚነት በመውሰድ በልዩ ዐቃቤ ሕግ በተጠርጣሪነት ታስረው ጉዳት ደርሶብኛል የሚሉ አንድ ግለሰብ የመሠረቱት የካሣ ክስ ለአብነት የሚጠቀስ ነው። ውጤቱንም በጉጉት እንጠብቃለን።</p>

<p>በወንጀለኛ መቅጫ ህግ ወይም በሌላ ህግ የተደነገገውን መሠረት በማድረግ ፍርድ ቤት ሳይወሰንበት ወይም ሳይፈርድበትና ማናቸውንም ሌላ ትዕዛዝ ሳይሰጥ በማናቸውም ሌላ ሥልጣን ወይም በሌላ ሁኔታ ወይም በሌላ ሰው የተገደደና እንዳይዘዋወር የተከለከተ፣ የተያዘ፣ ወይም የታሠረ ሰው ሲኖር ይህ አድራጐት እንዲወገድለት ራሱ ወይም ሌላ ሰው ፍ/ቤት ቀርቦ ሊያመለክት ይቻላል። እንግዲህ ሌላ ሰው ሲል የነዚህ የተጐጂ ሰዎች የቅርብ ዘመድ፣ ጠበቃና የህግ አማካሪ ሊመስለን ይችላል። የ"ተገዶ የመያዝ" አቤቱታ ግን በማናቸውም ሰው ሊቀርብ ይችላል። ምክንያቱም ከቦታ ቦታ የመዘዋወር መብት፣ ክስ ሳይመሰረትበት ወይም ከህግ ውጭ ያለመታሰር መብት፣ ወዘተ፣ ህገ መንግሥታዊ መብት በመሆኑ ይህ ህገ መንግሥታዊ መብት እንዲከበር ማንኛውም ኢትዮጵያዊ ዜጋ የመጠየቅ መብት አለው።</p>

<p>ከዚህ የሕግ መብት አንፃር በአገራችን ውስጥ ተደራጅተው ያሉ እንደ ኢትዮጵያ የህግ ባለሙያ ሴቶች ማህበር፣ የኢትዮጵያ ሰብአዊ መብቶች ጉባኤ (ኢሰመጉ)፣ ተቃዋሚ ፓርቲዎችና በህግ የበላይነት የሚያምኑ ወገኖች ሁሉ ያለአግባብ ስለሚታሠሩ ሰዎች ይህን ጥያቄ ለፍ/ቤት የማቅረብ መብት አላቸው። ግዴታም አለባቸውም። ይህ ቢለመድ እግረ መንገዱንም ነፃ ፍ/ቤት ኢትዮጵያ ውስጥ መመሥረቱን፣ በነፃነትም መሥራቱን መፈተሻ መንገድ ነው።</p>

<p>ለፍትህ አካላት ሰዎችም መልዕክት አለን። ቁንጮ ባለሥልጣናቱ የአ.አበባ ዩኒቨርስቲ የህግ ምሩቆች መሆናችሁን ስናገናዝብና የተማሩት ትምህርት ለሕግ የበላይነት መሆኑን ስናጤን በተለይ የሕግ ባለሙያዎች በመሩት አካል የሚፈፀም ሕገ-ወጥ ተግባር ያሳፍረናል። መልዕክትና ጥያቄአችንም እነሆ፤ "ሰብአዊ ተፈጥሮአችሁ የህግ የበላይነት አልቀበልም ብሎ ሥልጣን ላይ ብቻ አተኮራችሁ? መንግሥት ተለዋዋጭ ነው። ሌሎችን ለማጥቃት በተዘጋጀው ሕግ መሠረት የዛሬ ባለሥልጣን ተጠያቂ ሆኖ ነገ ከርቸሌ እና ቃሊቲ መኖሪያው የሚሆንበት ጊዜ እንደማይመጣ ምን ማረጋገጫ አላችሁ?"</p>

<p>ወገኖቼ፤ ይህቺ ዜጐቻችን ላይ የተቆለፈች መብት ሌሎቻችንንም እየሳበች ከማስገባቷ በፊት ሁላችንም ለሕግ መከበር መጮህ አለብን። ያለ አግባብ ታስረው በደል የደረሰባቸውም ዳኝነት የሚያገኙበት ሁኔታ ይመቻች። በዚህ በኩል ልዩ ዐቃቤ ሕግና የወቅቱ ባለሥልጣናት ተጠያቂነት አለባቸው። የቀይ ሽብር ተጠያቂዎች ለፍርድ የሚቀርቡት ያ ዘመን ተመልሶ እንዳይመጣ ለትምህርት ሰጭነቱም ጭምር ነው ተብለናል። ባለፉት 11 ዓመታት ለተፈፀሙትና በመፈጸም ላይ ላሉት የሰብዓዊ መብት ረገጣዎች ተጠያቂዎች ለምን ለፍርድ አይቀርቡም? እየቀረቡስ ከሆነ ጉዳያቸው በግልጽ ችሎት ለምን አይታይም?</p>

<p>ይህ ካልሆነ የቀይ ሽብር "ወንጀለኞች" የፍርድ ሂደት ችግሩ እንዳይደገም ማስተማሪያ ሳይሆን የቂም በቀል መወጫ ነው ብለን ለመደምደም እንገዳለን።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጽሔት 1995</a></p>

</body>
</html>	














