<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ተወላጆች ወደ ኢትዮጵያ እየተመለሱ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ ተወላጆች ወደ ኢትዮጵያ እየተመለሱ ናቸው</h2>


<p>በኢትዮጵያና በኤርትራ መካከል ለሁለት ዓመታት ተኩል በዘለቀው የድንበር ጦርነት ሳቢያ "የሻዕቢያ ደጋፊና ለብሔራዊ ደህነት አስጊ" ናቸው በመባል ከአገር እንዲወጡ ከተደረጉት የኤርትራ ተወላጆች መካከል የአቶ ኃይለሥላሴ በከሬ ቤተሰቦች ከሦስት ዓመት የስደት ኑሮ በኋላ ሰሞኑን ወደ ኢትዮጵያ እንዲመለሱ የተፈቀደላቸው መሆኑን ቢቢሲ አስታወቀ።</p>

<p>እነዚህ የአንድ ቤተሰብ ልጆች አሁን ካሉበት የኢትዮ-ኤርትራ ነፃ ቀጣና ወደ ቀድሞ መኖሪያቸው አዲስ አበባ እንዲመለሱና ኢትዮጵያዊ ዜግነታቸውን እንዲጠይቁ መንግሥትን ያግባባው የሁለቱን አገሮች አወዛጋቢ ድንበር ፀጥታ በመቆጣጠር ላይ የሚገኘው የመንግሥታቱ ድርጅት ሰላም አስከባሪ ኃይል (አንሚ) መሆኑን ራዲዮው አመልክቷል።</p>

<p>የቢቢሲ የአዲስ አበባ ወኪል ኒታ ባላ እንደዘገበችው አስቴር፣ ሐዳስ፣ ፋናይ የተባሉት እህትማማቾችና ወንድማቸው ዘርይሁን ኃይለሥላሴ ከሁለቱ አገሮች ጦርነት ጋር በተያያዘ በ1993 ከአገር እንዲወጡ ከተደረጉትና ድንበር ከተሻገሩት 75 ሺ ኤርትራዊያን ጋር በአሥመራ ከተማ ከቆዩ በኋላ ጦርነቱ እንደቆመ በዓለም አቀፉ የቀይ መስቀል ኮሚቴ አማካኝነት ባለፈው ግንቦት ወር የኢትዮጵያ የድንበር ከተማ ከሆነችው አድዋ ቢደርሱም ወደ ቀድሞ መኖሪያቸው አዲስ አበባ መሄድ ግን እንዳልተፈቀደላቸው ራዲዮው ገልጦአል።</p>

<p>አራቱ የአንድ ቤተሰብ አባላት ከአንድ ወር በላይ በካምፕ ውስጥ ቆይታ ባደረጉበት ወቅት ፋናይ የተባለችው እህታቸው በሕመም ምክንያት በመሞቷ ከፍተኛ ሐዘን ላይ መውደቃቸውን የጠቀሰው ዘገባ በሰኔ ወር የኢትዮጵያ ፖሊሶች "ሰርሃ" በተባለቸው የኤርትራ የድንበር ከተማ በኩል አቋርጠው ወደ መጡበት እንዲመለሱ ማድረጋቸውን አመልክቷል።</p>

<p>ሦስቱን የቤተሰብ አባላት በምርመራ ሰበብ በቁጥጥር ሥር የዋሉት የኤርትራ ፖሊሶች በበኩላቸው የአንዳቸውን የኢትዮጵያ ፓስፖርት በመቅደድ ድንበሩን ተሻግረው ወደመጡበት እንዲመለሱ በማድረጋቸው ወጣቶቹ በሰርሃና በዛላንበሳ ከተሞች መካከል በሚገኘው "ነፃ መሬት" ላለፉት ሦስት ወራት አንዳንድ የአካባቢው አረጋውያን ሰዎች በሰጡአቸው መጠለያና የመንግሥታቱ ድርጅት ሰላም አስከባሪ ኃይል በሚለግሳቸው የምግብና የውሃ ራሽን መቆየታቸውን ዘገባው ጨምሮ ገልጦአል።</p>

<p>ከብዙ ውጣ ውረድ በኋላ ሰሞኑን ወደ አዲስ አበባ እንደሚመለሱ የተነገረላቸው የአቶ ኃይለሥላሴ በከሬ ልጆች በምን ሁኔታ ኢትዮጵያዊ ዜግነታቸውን እንደሚያረጋግጡ ዘገባው ያለው ነገር ባይኖርም ይህ ሁኔታ በተመሳሳይ መንገድ ከሁሉም አገሮች እንዲወጡ የታዘዙ በሺዎች የሚቆጠሩ ኢትዮጵያውያንና ኤርትራውያንን ለፍልሰት ሳይጋብዝ እንደማይቀር ገምቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 23 ቀን 1995</a></p>

</body>
</html>	














