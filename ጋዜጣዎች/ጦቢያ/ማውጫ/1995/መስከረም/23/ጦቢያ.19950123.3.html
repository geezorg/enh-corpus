<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ደራርቱ፣ ወርቅነሽ፣ ተስፋዬና ሽታዬም ድንቅ ውጤት አስመዘገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ደራርቱ፣ ወርቅነሽ፣ ተስፋዬና ሽታዬም ድንቅ ውጤት አስመዘገቡ</h2>


<p>ያለፈውን ዓመት በድርብርብ ድል የዘለቀችው አትሌት ብርሃኔ አደሬ የአዲሱን ዓመት መግቢያ ውድድርም በተለመደው ድል ከፍታዋለች።</p>

<p>ባለፈው ሣምንት ማጠናቀቂያ በጀርመን በርሊን ከተማ በተደረገ የዓለም ምርጥ አትሌቶች ሩጫ ከተሳተፉት ኮከብ አትሌቶች መካከል ኢትዮጵያዊቷ ብርሃኔ አደሬና አሜሪካዊቷ ፈጣና ሯጭ ማሪዮን ጆንስ ተቀናቃኞቻቸውን ብዙም ሳይቸገሩ ማሸነፋቸውን የአሜሪካ ድምፅ ሬድዮ አስደምጧል።</p>

<p>ብርሀኔ በበርሊኑ ውድድር ያሸነፈችው በ5ሺህ ሜትር ሲሆን፣ አብዛኛውን ዙር ከመሪዎቹ ጋር ቆይታ ሊፈጸም 200 ሜትር ሲቀር በአስደናቂ ሥልት አድናቆት እንዳተረፈላት ሬድዮው ዘግቧል። ብርሃኔ ርቀቱን በቀዳሚነት ለመፈጸም 14 ደቂቃ 41.8 ሴኮንድ ወስዶባታል። ብርሃኔን በአምስት ሜትር ተከትላ ሁለተኛ የወጣችው አትሌት ወርቅነሽ ኪዳኔ ነች። አትሌት ብርሃኔ በቅርቡ በሰባት የአውሮፓ ከተሞች ላስመዘገበቻቸው አመርቂ ውጤትና የአሁኑንም አዲስ ድል በማድነቅ የአሜሪካ ድምፅ ሬድዮ ሠራተኞች መልካሙን ተመኝተውላታል።</p>

<p>በሌላ በኩል ደግሞ አትሌት ደራርቱ ቱሉና አትሌት ተስፋዬ ቶላ ፓርቱጋል ውስጥ በተካሄደ የግማሽ ማራቶን ሩጫ በአጥጋቢ ውጤት ማጠናቀቃቸው ታውቋል። 21 ኪሎ ሜትሩን 1 ሰዓት 11 ደቂቃ ከ31 ሴኮንድ በሆነ ሰዓት ፈጽሟል ሁለተኛ የወጣችው አትሌት ደራርቱ ቱሉ ስትሆን፣ በወንዶች ተመሳሳይ ርቀት አትሌት ተስፋዬ ቶላ 1 ሰዓት 02 ደቂቃ ከ45 ሴኮንድ ሦስተኛ ሆኖል።</p>

<p>ባለፈው እሁድ በተካሄደው 29ኛው የበርሊን ማራቶን በሴቶች በተደረገው ውድድር ኢትዮጵያዊቷ ሽታዬ ገመቹ 2 ሰዓት 26 ደቂቃ 14 ሴኮንድ ወስዶባት አራተኛ ሆና አጠናቃለች። በ1994 መግቢያ የአመስተርዳም ማራቶን አሸናፊ የነበረችው ሽታዬ ገመቹ በየጊዜው መሻሻልን ያሳየች ወጣት አትሌት ነች። በዚህ ርቀት አሸናፊነትን የተቀዳጀችው የሲድኒ ኦሎምፒክ የወርቅ ሜዳሊያ ባለቤትና ባለፈው ዓመት በተደረገው 28ኛ የበርሊን ማራቶን አዲስ የዓለም ክብረወሰን በማስመዝገብ ጭምር የምታውቀው ጃፓናዊቷ ናኦካ ታካሺ 2 ሰዓት 21 ደቂቃ 48 ሴኮንድ አስመዝግባለች። አትሌቷ ላለፉት 8 ወራት በጉዳት ምክንያት ከማናቸውም ውድድር ታቅባ መቆየቷ ይታወሳል።</p>

<p>በዘንድሮው የበርሊን ማራቶን ዓለምን ያስገረመው ከአንደኛ እስከ 10ኛ ከወጡት አትሌቶች ውስጥ ስምንቱ የኬንያ አትሌቶች የመሆናቸው ጉዳይ ነው። የጃፓንና የሜክሲኮ ሁለት አትሌቶች ጣልቃ ገብተው ስድስተኛና ሰባተኛ ደረጃን ከመያዛቸው በስተቀር ከአንድ እስከ አምስት እንዲሁም ከስምንት እስከ 10 ድረስ ተከታትለው የገቡት የኬንያ አትሌቶች መሆናቸው የዓለም መገናኛ ብዙሀንን ትኩረት ስበዋል። </p>

<p>አንደኛ ሆኖ የፈጸመው ሬይመንድ ኪፕኮች 2 ሰዓት 06 ደቂቃ 47 ሴኮንድ፣ ሁለተኛው ሲሞን ቢዮት 2 ሰዓት 06 ደቂቃ 49 ሴኮንድ፣ ሦስተኛ የወጣው ቪንሰንት ኪእሶስ 2 ሰዓት 06 ደቂቃ 53 ሴኮንድ ነው። ሁለተኛ የወጣው ባለፈው ዓመት ካናዳ በተደረገው የዓለም ሻምፒዮና ላይ ስታዲየሙ ድረስ እየመራ ገብቶ ሊፈጸም ጥቂት ሲቀር በጀግናው አትሌት ገዛኸኝ አበራ ተቀድሞ ሁለተኛ የወጣው ነው።</p>

<p>የውድድሩ አዘጋጆች እንደገለፁት በዘንድሮ የበርሊን ማራቶን ከ48 ሺህ በላይ ተወዳዳሪዎች መሳተፋቸውንና ውድድሩን ለማጠናቀቅ 1 ኪሎ ሜትር ሲቀረው አንድ የ40 ዓመት ጐልማሳ በልብ ድካም ሕይወቱን አጥቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 23 ቀን 1995</a></p>

</body>
</html>	














