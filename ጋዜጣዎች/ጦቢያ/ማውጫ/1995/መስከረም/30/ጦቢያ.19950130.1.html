<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ አስተዳደር በሕወሓት ሰዎች ቀጥተኛ እጅ መግባቱ ይፋ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ አስተዳደር በሕወሓት ሰዎች ቀጥተኛ እጅ መግባቱ ይፋ ሆነ</h1>


<p>በ1992 በተካሄደው የምርጫ ውጤት መሠረት ተዋቅሯል ሲባል የነበረው የአዲስ አበባ ከተማ ምክር ቤት በጠቅላይ ሚኒስትር መለስ ዜናዊ ትዕዛዝ ፈርሶ ጊዜያዊ የሞግዚት አስተዳደር መመሥረቱን "ዘ ሪፖርተር" የተባለ የእንግሊዝ ጋዜጣ (ጥሀ ረፖርተር፣ ቮል፣ኞ. 318፣ ወድነስዳይ፣ኦችቶበር 9፣2002) በትናንትናው እትሙ ይፋ አደረገ።</p>

<p>በጋዜው ዘገባ መሠረት የከተማው ጊዜያዊ የሞግዚት አስተዳደር የሕወሃት ማዕከላዊ ኮሚቴ የፖለቲካ ቢሮ አባል፣ የትግራይ ብሔራዊ ክልላዊ መንግሥት ምክትል ርዕስ መስተዳድርና ቀደም ሲልም ከሕወሃት የኢኮኖሚ ድርጅቶች አንዱ የሆነው የመስፍን ኢንዱስትሪያል ኢንጂነሪንግ ዋና ሥራ አስኪያጅ በነበሩት በአቶ አርከበ እቁባይ ይመራል።</p>

<p>እንደአንዳንድ ወገኖች ግምት ደግሞ አስተዳደሩን የሚመሩት ከኦህዴድ ሻምበል ሱልማን ደደፎ፣ከብአዴን አቶ ሕላዊ ዮሴፍ፣ እና ከደቡብ አንድ ሰው ሆነው ነው ቢባልም ስብሳቢው የሕወሓቱ አርከበ እቁባይ ናቸው ከመባሉና፣ አዲስ አበባ አርከበ እቁባይ ናቸው ከመባሉና፣ አዲስ አበባ ከተማን በበላይነት የሚመራው የፌዴራል ጉዳዮች ሚኒስትር አባይ ፀሐዬ፣ ምክትላቸውም ዶ/ር ገብረአብ በርናባስ መሆናቸው የአዲስ አበባ ከተማ አስተዳደር በሕወሓት ቀጥተኛ እጅ ውስጥ መግባቱን ያመለክታል የሚሉ አሉ። ባለፈው ሰሞን ከተካሄደው ከተማ አቀፍ ስብሰባ የሕዝቡ ስሜት በተቃውሞ የተሞላ በመሆኑ በሕወሓት ቀጥተኛ ቁጥጥር ሥር ማስገባት አስፈላጊ መሆኑን የሚገምቱም አሉ።</p>

<p>የአዲስ አበባ አስተዳደር መፍረስ በደርግ የመጀመሪያ አመታት የደርግ አባላት "በለውጥ ሐዋርያነት" እንደተመደቡ ሁሉ የሕወሓት አባላትም "በተሀድሶ ሐዋርያነት" እየተመደቡ መሆናቸውን ጠቋሚ ነው የሚሉም አሉ። መንግሥትና ወያኔ ራሳቸው በፈለፈሉት የጐሣ ፓርቲ ሥርዓት ምክንያት የክልሎች ሁኔታ አስተማማኝ ባለመሆኑ ይኸው የሞግዚት አስተዳደር በወያኔ/ኢሕአዴግ አመራር አባላት በሁሉም ክልሎች እየተመሠረተ ነው የሚሉ ወገኖች በዚህ ዓይነት በጅማሬ ላይ አሉ የሚባሉት ዴሞክራሲያዊ ተቋማት በአስፈፃሚው ትዕዛዝ የሚበተኑ ከሆኑ የዴሞክራሲ ጅማሬዎች ተጨናግፈው ወደአንድ ፓርቲ አምባገነናዊ አገዛዝ እየተሸጋገርን መሆኑን ያመለክታል ሲሉ የፖለቲካ ታዛቢዎች ይተቻሉ። ተቃዋሚ የፖለቲካ ፓርቲዎች፣ ሲቪክ ማኅበራት፣ ነፃ ሕዝባዊ ማኅበራትና ነፃው ፕሬስ ይህን ኢ-ዴሞክራሲ አካሄድ እንዲቃወሙትና ለዓለም ሕዝብም እንዲያሳውቁ ጠይቀዋል።</p>

<p>የኦህዴድ አመራር አባል የሆኑት አቶ አሊ አብዶ ወደ ኦሮሚያ ምክር ቤት ተዛውረው የክልሉ ንግድና ኢንዱስትሪ ቢሮ ኃላፊ ሆነው ተመድበዋል ተብሏል። ጠቅላይ ሚኒስትሩ ስለወሰዱት እርምጃ ባለፈው ሰኞ ለተከፈተው የሕዝብ ተወካዮች ምክር ቤት ምንም አለማለታቸውም አነጋጋሪ ሆኖ ሰንብቷል።</p>

<p>ጠቅላይ ሚኒስትሩ ለምክር ቤቱ ባቀረቡት ሪፖርት "የከተማይቱን አስተዳደር ከላይ እስከታች ለማሻሻል የሚያስችል ሀሳብ ተዘጋጅቶ የከተማው ሕዝብ በሰፊው እንዲወያይበትና ሀሳብ እንዲሰጥበት ይደረጋል። በውይይቱ ሂደት የሚፈልቁ ሀሳቦችን በማካተት ለውጡን ተግባራዊ ለማድረግ የሚያስፈልጉ ህጎች ተረቀው ለምክር ቤቱ ይቀርባሉ። ምክር ቤቱ ህጎቹን ካፀደቀ በኋላ በህጉ መሰረት የከተማውን አስተዳደር ከላይ እስከታች ለማዋቀር ፈጣን ርምጃ ይወሰዳል።" ከማለታቸው በቀር ይህን አይነት እርምጃ ይወስዳሉ ተብሎ አልተጠበቀም።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 30 ቀን 1995</a></p>

</body>
</html>	














