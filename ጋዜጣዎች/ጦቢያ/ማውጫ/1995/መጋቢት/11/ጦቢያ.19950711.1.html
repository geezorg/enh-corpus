<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምክር ቤት አባላት በሕዝብ ጉዳይ መምከር አልቻሉም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የምክር ቤት አባላት በሕዝብ ጉዳይ መምከር አልቻሉም</h2>


<p>የሕዝብ ተወካዮች ም/ቤት አባላት ለዕረፍት ወጥተው በሚመለሱበት ወቅት ከወካላቸው ህዝብ ባሰባሰቧቸው ጉዳዮች ላይ ተወያይተው መፍትሔ የሚፈልጉበት መድረክ በማጣታቸው ግዴታቸውን ለመወጣት አለመቻላቸውን አንዳንድ አባላት ለጦቢያ ገለጡ።</p>

<p>አባላቱ እንደገለጡት ም/ቤቱ በዓመት ሁለት ጊዜ ለዕረፍት ሲዘጋ በደንቡ መሠረት ወደመረጣቸው ሕዝብ ወርደው ይወያያሉ። በተመረጡባቸው አካባቢዎች ከሕዝቡ ጋር በሚያደርጉት ውይይት በልማት ፣ በኢኮኖሚው መስክ፣ በማኅበራዊ ጉዳዮችና በፖለቲካው ዙሪያ እየተከናወኑ ስላሉት ተግባሮችና በተከሰቱ ችግሮች ላይ ሰፊ የሃሳብ ልውውጥ እንደሚያደርጉም ተናግረዋል። ከዚህ በተጨማሪ በሕዝቡ ላይ የተፈፀመ አሳሳቢ ችግር ቢኖር በአካባቢው መፍትሔ በሚገኝበት ላይም የጋራ ጥረት በማድረግ በኩል እንደሚሳተፉ አስታውቀዋል።</p>

<p>ያም ሆኖ ግን አባላቱ በዕረፍት ጊዜ ቆይታቸው ከሕዝብ ያሰባሰቧቸውን ብሶቶች፣ የቀረቡ ጥያቄዎችና እገዛ የሚሹ ክንውኖችን ምክር ቤት አቅርበው የሚወያዩበት መድረክ አላገኙም። እንደ ም/ቤቱ ደንብ አባላቱ ከዕረፍት በሚመለሱበት ወቅት የመረጣቸውን ሕዝብ ሃሳብ አቅርበው እንዳስፈላጊነቱ ውይይት የሚደረግበት፣ ሕግ ማውጣት የሚያስፈልግ ሆኖ ሲገኝ ደግሞ ተግባራዊ እንዲሆን ሁኔታዎችን እስከማመቻቸት የሚያደርግ እንደነበር ጠቁመዋል። ይህ ሳይሆን በመቅረቱ ግን በአሁኑ ወቅት ሕዝቡ "ተወካዮቻችን በመሆናቸው ብሶታችንን ያሰሙልናል፣ ችግራችንን ይቀርፉልና፣ በጅምር ሥራዎቻችን ላይ የገጠመንን እንቅፋት ያስወግዱልና" በማለት እምነታቸውን የጣሉባቸው አባላት ይህንን በይፋ ገልጠው የሚፈለግባቸውን ግዴታ መወጣት ባለመቻላቸው ከፍተኛ ቅሬታ እንዳደረባቸው ተናግረዋል።</p>

<p>በዚህ በኩል ያለባቸውን ችግር ለማስወገድ እንዲችሉም ከተቃዋሚ ፓርቲዎች የተወከሉና በግል የተመረጡት አባላት በጋራ ም/ቤቱን ለመጠየቅ መዘጋጀታቸውን ጠቁመዋል። አባላቱ በመጨረሻ እንደተናገሩትም አሁን እንደሚታየው በደንቡ መሠረት ሁኔታዎች ተስተካክለው እየሄዱ አይደለም። ይህ ባለመሆኑ ደግሞ ሕገመንግሥቱን የሚጥስና የሕዝብ መብትን የሚገፍ አሰራር ሰፍኗል። ስለዚህም በምክር ቤቱ አሁን ያለው ሁኔታ ተወግዶ ደንቦቹ በሚከበሩበት፣ የህዝብ ቤት ለሕዝብ በሚያገለግልበት ላይ ገንቢ ሚና እንዲጫወት ለማድረግ የበኩላቸውን ጥረት ለማድረግ መነሳሳታቸውንም አመልክተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 11 ቀን 1995</a></p>

</body>
</html>	














