<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ገበሬዎች በኮሚቴ ሥራ ተጠምደዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ገበሬዎች በኮሚቴ ሥራ ተጠምደዋል</h1>


<p>ዝናብ አይቶ አዳሪ የሆነው ገበሬ አሁን ከገጠመው ረሃብና ሌሎች ችግሮች የሚወጣበትን መንገድ ከማፈላለግ ይልቅ ጊዜ አባካኝ በሆኑ የኮሚቴ ሥራዎች ተወጥሮ እንደሚገኝ በኦሮሚያና በደቡብ ብሔር ብሔረሰብ ክልሎች የሚገኙት የጋዜጣው ሪፖርተሮች አስታወቁ።</p>

<p>ሪፖርተሮቹ እንዳስታወቁት በአሁኑ ወቅት ገበሬዎቹ እየተፈታተናቸው ካለው የተፈጥሮ አየር መዛባት ጋር በማዳበሪያ ዕዳና በፖለቲካ አፈናዎች ከፍተኛ አጣብቂኝ ውስጥ ወድቋል። ከዚህ በተጨማሪም ገበሬው በገጠመው ችግር ላይ ግልጽ ውይይት አድርጐ መፍትሔ እንዳይፈልግ በተዋቀሩት በርካታ ኮሚቴዎች እንዲጠመድ የመደረጉ እንቅስቃሴ በሠራዊቱ ውስጥ ካለው የዕዝ ሰንሰለት ጋር እንደሚመሳሰልም ገልጠዋል።</p>

<p>ለምሳሌ ያህልም በደቡብና በኦሮሚያ ክልሎች በኮሚቴ ሥራ የገበሬው ተሳትፎ አማካይ ስሌት ቢወሰድ 600 አባወራ ባለበት መንደር 400ዎቹ በኮሚቴ አባልነት እንደሚሳተፉ ተጠቁሟል። እንዲሁም በኦሮሚያ ክልል ሲታይ ደግሞ 600 አባወራ ባለበት መንደር 500ዎቹ በተለያዩ ኮሚቴዎች ተሳታፊ መሆናቸውን ሪፖርተሮቹ አስታውቀዋል። በተጨማሪም በአንድ ወረዳ ምክር ቤት 40 የኮሚቴ አባላት እንዲሰባሰቡ መደረጉ አብዛኛው ገበሬ በራሱ ጉዳይ ላይ እንዲያስብ ጊዜን የማይሰጥና ማዕቀብ ጣይ ተደርጐ በገበሬው ዘንድ መታየቱን ሪፖርተሮቹ በዘገባቸው ገልጠዋል።</p>

<p>ገበሬው በከፍተኛ የቁጥጥር ሰንሰለት ውስጥ ገብቷል ከሚያሰኘው አንዱና ዋናው ደግሞ አሥርም ሆኑ 200 አባወራዎች ባሉበት መንደር አንድ የሰፈር መሪ፣ የሰፈር መሪው በበኩሉ በሥራቸው የተወሰኑ አባላትን ያቀፉ የራሱ ሠራዊቶች፣ የራሱ ሸንጐ፣ የራሱ ገንዘብ አሰባሳቢ ያሉት በመሆኑ ነዋሪው በጠቅላላ በየኮሚቴው ተመዝግቦ የመገኘቱ ሁኔታ ነው። እዚህ ላይ በኦሮሚያ ክልል በየኮሚቴዎቹ የተመዘገቡት ገበሬዎች "ከእንግዲህ ወዲያ የኦሮሞ ሕዝብ ዴሞክራሲያዊ ድርጅት (ኦሕዴድ) አባል ናችሁ" የመባላቸው ሁኔታና "ከከተማ የሚመጣ ሰው እንዳታነጋግሩ" የሚል ቀጭን ትዕዛዝ መሰጠቱ ገበሬዎች በግል ተወዳድረው ያሸነፉ እንደራሴዎቻቸውን እንኳን ለማነጋገር ችግር እንደፈጠረባቸው ታውቋል። ከአባላቱ ውስጥ ስብሰባ ቢቀሩ በጠርናፊዎች ተገድደው የሚሄዱበት አሰራር በሰፈነበት በአሁኑ ወቅት የገበሬ መንደሮች ሊቀመንበር፣ ምክትል ሊቀመንበርና ፀሐፊ የወር ደመወዝተኛ እንዲሆኑ መደረጉ ከልማት ስራ ይልቅ ለፖለቲካ ሥራ የተመቻቸ የገበሬ አደረጃጀት እየተጠናከረ መምጣቱን እንደሚያረጋግጥ አስታውቀዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መጋቢት 25 ቀን 1995</a></p>

</body>
</html>	














