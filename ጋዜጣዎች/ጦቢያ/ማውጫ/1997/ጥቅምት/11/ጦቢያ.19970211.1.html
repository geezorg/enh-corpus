<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመምህራን ሰላማዊ ሰልፍ ላልተወሰነ ጊዜ እንዲራዘም ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመምህራን ሰላማዊ ሰልፍ ላልተወሰነ ጊዜ እንዲራዘም ተደረገ</h2>


<p>የደረጃ ዕድገት ጥያቄን ተከትሎ ለጥቅምት 10 ቀን 1997 በአዲስ አበባና በሌሎች የክልል ከተሞችና ወረዳዎች ሊካሄድ የታቀደው የመምህራን ሠላማዊ ሰልፍ ላልተወሰነ ጊዜ መራዘሙን ለማወቅ ተችሏል።</p>

<p>የማህበሩ ፕሬዚዳንት አቶ አንተዬ ከበደ ከጦቢያ ጋር ባደረጉት ቃለ ምልልስ እንዳስታወቁት የሰልፉ መካሄድ እንደተጠበቀ ሆኖ ቀኑንና ጊዜውን የሚወስነው ግን ፈቃድ ሰጪው የመስተዳድሩ አካል ነው ብለዋል።</p>

<p>የቀኑ መለወጥ ለምን አስፈለገ ተብሎ ከጦቢያ ለቀረበ ጥያቄ መልስ የሰጡት አቶ አንተዬ ዕለቱ የስራ ዕለት ከመሆኑ በስተቀር የተለየ ምክንያት የለውም በመሆኑም ከአዲስ አበባ ውጭ በክልሎች በወረዳዎችና በዞኖች የሚገኙ መምህራን እንደአመቺነቱ ሰልፉን የሚያካሂዱበት ሁኔታ አለ ሲሉ ተናግረዋል።</p>

<p>የመምህራን ሠላማዊ ሰልፍ መውጣት ከደረጃ ዕድገት ጋር በተያያዘ ብቻ ነው ወይስ ሌላም ጥያቄ አላችሁ በማለት አቶ አንተዬ ከበደን ጠይቀን ነበር። ለዚህ የሰጡን መልስ የሰላማዊ ሰልፉ ዋነኛ ዓላማ ከደረጃ ዕድገትና ከመዋቅር ጋር የተያያዙ የመምህሩ ጥቅማ ጥቅሞች ናቸው፤ ከዚህ በመለስ ደግሞ ሌሎች በውይይት የሚፈቱ ነገሮች አሉ ብለን ነው የምናምነው የሚል ነው።</p>

<p>እንደ አቶ አንተዬ ከሆነ ሰልፉ በራሱ ግብ ያልሆነና ነገር ግን የመምህራኑን ጉዳይ ኅብረተሰቡና በአቻነት የተደራጁ ሌሎች ማህበራት ሁኔታውን እንዲገነዘቡ የሚያደርግ አንድ መድረክ መፍጠር ነው።</p>

<p>የአቅም ግንባታ ሚኒስትሩ አቶ ተፈራ ዋልዋ የአገር አቀፉ የመምህራን ማህበር ሰላማዊ ሰልፍ መጥራቱ ሕጋዊ አይደለም፣ የደረጃ ዕድገት ጥያቄውም ከሚጠበቀው ለውጥ አኳያ ይቀረዋል ያሉትን ፕሬዚዳንት አቶ አንተዬ አይቀበሉትም። እንደሳቸው ምላሽ የትምህርት ለውጥ አንድ ሁለት ተብሎ አይቆጠርም፤ ነገር ግን በጥራት፣ በተሳትፎና በሌሎችም መመዘኛዎች ይለካል፣ ከዚህ አንጻር ደግሞ የተገኘው ለውጥ ጉልህ ነው።</p>

<p>የመምህራን በአግባቡ ተዘጋጅቶ መግባትን ጨምሮ የትምህርት ብክነት በእጅጉ ቀንሷል ያሉት አቶ አንተዬ ጥሩ እንቅስቃሴ ያስመዘገቡ መምህራን ሊበረታቱ፣ ሊሽለሙ ይገባል፤ በቀጣዩም ደግሞ ሌሎችም ድክመቶችን ታርመው መሄድ ይኖርባቸዋል። ከዚህ ውጭ ሁሉም በአንድ ላይ ውጤት አላመጣም ማለት ከትምህርት ሳይንስ ጋር አይሄድም ሲሉ የሚንስትር ተፈራ ዋልዋን መግለጫ አጣጥለዋል።</p>

<p>በአሁኑ ሰዓት በአገር አቀፍ ደረጃ 146 ሺህ ያህል አባላት እንዳሏቸው የገለጹት አቶ አንተዬ ከበደ ሰላማዊ ሰልፉ ከአራት ኪሎ አልያም ከጥቁር አንበሳ ከፍተኛ ሁለተኛ ደረጃ ት/ቤት እንዲነሳ የታሰበ መሆኑን ነገር ግን መስተዳድሩ ከዚህ የተለየ ቦታ ይሁንልኝ ብሎ ካለም ይኼው ይጠበቅለታል፤ እኛም መስተዳድሩ በአዋጅ የተሰጠውን ሥልጣን መጣስ አንችልም ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥቅምት 11 ቀን 1997</a></p>

</body>
</html>	
