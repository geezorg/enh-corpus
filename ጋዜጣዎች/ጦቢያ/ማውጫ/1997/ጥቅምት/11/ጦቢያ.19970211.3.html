<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ አሁንም ለአደጋ ተጋልጣለች ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ አሁንም ለአደጋ ተጋልጣለች ተባለ</h2>


<p>ኢትዮጵያ ከማያቋርጥ ቀውስ ውስጥ የከተታትን የሕዝቧን ብዛት መቀነስ፣ የኢኮኖሚዋን መዳከምና የአካባቢ ውድመትን መቋቋም ባለመቻሏ አሁንም ለአደጋ እንደተጋለጠች መሆኑን ሰኞ ዕለት ይፋ የሆነው የተባበሩት መንግስታት ትሪፖርት ገለጸ።</p>

<p>እ.ኤ.አ በ2002 እና በ2003 በኢትዮጵያ የተከሰተውን የምግብ እጥረት የዳሰሰው ይሄው ጥናት የሀገሪቱ የሕዝብ ብዛት በዓመት በሁለት ሚሊዮን ማደጉን ሲያመለክት፣ ኢኮኖሚው ግን የሚጨምረው ሦስት ከመቶ ብቻ ነው ብሏል። 40 ከመቶ የሚሆነው የሀገሪቱ ጠቅላላ ገቢ የሚሸፈነው ከግብርና በሚገኙ ምርቶች ሲሆን ግን ዘላቂነት የሌላቸው የመሬት ፖሊሲዎች በሀገሪቱ ያለውን የነፍስ አድን ፍላጐቶች የሚያባብሱት መሆኑን ጥናቱ ሳይጠቅስ አላለፈም።</p>

<p>አሥራ ሦስት ሚሊዮን የሚሆኑ ኢትዮጵያውያን የምግብ እጥረት እንዲገጠማቸው ያደረገው የ18 ወራት ቀውስ በአፍሪካ ከሁሉም የበለጠና ከፍተኛ የሆነ የምግብ እርዳታ አቅርቦት መልስ የጫረ ሲሆን 1.5 ሚሊዮን ቶን የሚሆን ግዙፍ የምግብ እርዳታ በመርከብ ወደ ኢትዮጵያ እንዲጓጓዝ አድርጓል በማለት ሪፖርቱ ይገልጻል።</p>

<p>ማንነታቸው መገልፅ ያልፈለጉ አንድ የተባበሩት መንግስታት ባለሥልጣን ለአሜሪካ ዜና አገልግሎት አሶሼትድ ፕሬስ እንደተናገሩት በዚህ ጊዜ ውስጥ እስከ 200,000 የሚሆኑ ሰዎች ሞተዋል፣ ከእነዚህ አብዛኛዎቹ ልጆች ነበሩ። በየወሩ በአማካኝ 1000 ይሞቱ እንደነበር ባለሥልጣኑ ጨምረው አስረድተዋል። የኢትዮጵያ መንግስት ግን ምንም ዓይነት የሟች ሰዎች ቁጥር አለማሳወቁ የሚታወስ ነው።</p>

<p>የምግብ ቀውሱ የተከሰተው በድርቅ ምክንያት እንደሆነ የሚቀርበውን ትችት የተባበሩት መንግሥታት ዘገባ አልተቀበለውም።</p>

<p>«ይህ ተወዳዳሪ የሌለው ድርቅ አልነበረም» ይላል ዘገባው። አያይዞም ሲገልፅ «ያም ሆነ ከ13 ሚሊዮን የሚበልጡ ሰዎች አስቸኳይ ሰብአዊ እርዳታ ያስፈልጋቸው ነበር» ብሏል።</p>

<p>ይህ በኢትዮጵያ መንግስት ተቀባይነት ያገኘው ዘገባ ሀገሪቷ የገጠማትን ተደጋጋሚ ቀውስ ለመቋቋም ዝግጅት ባለማድረጋቸው የኢትዮጵያ ባለሥልጣናትን ሳይወቅስ አላለፈም።</p>

<p>ጥናቱ እንዳመለከተው ወባን ለመዋጋት ተፈላጊ የሆኑ መድኃኒቶችና መረቦች የኢትዮጵያን ጉምሩክ ፍቃድ ለማግኘት በወራት ለሚቆጠር ጊዜ በመጋዘን መቆየት ነበረባቸው። በምግብ ቀውሱ ጊዜ ከሟቾቹ አብዛኛዎቹ ግን ተከስቶ የነበረው ከፍተኛ የወባ ወረርሽኝ ሰለባ ነበሩ።</p>

<p>የተባበሩት መንግስታት ሪፖርት እንዳመለከተው ከጥቂት ወራት በፊት ዕቅድና ተግባራዊ የሆነ እንቅስቃሴ ተደርጐ ቢሆን ኖሮ ብዛት ያለው ሕመምና ሞትን መከላከል ይቻል ነበር። </p>

<p>ከአለም እጅግ በጣም ድኃ ከሆኑት ሀገሮች አንዷ በሆነችው እና 67 ሚሊዮን ሕዝብ በሚኖርባት ሀገር ኢትዮጵያ የወደፊት አስቸኳይ ሁኔታዎቿን መለወጥ ያስፈልጋል ሲሉ ለአፍሪካ ቀንድ ሰብአዊ ቀውስ የተባበሩት መንግስታት ዋና ፀሐፊ ልዩ መልዕክተኛ የሆኑት ማርቲ አህቲሳሪ አሳስበዋል።</p>

<p>እነዚህም መንግስት ሊያተኩርባቸው የሚገባ ፖሊሲዎች የአካባቢ ጉዳይና የሕዝብ ብዛት መሆን አለባቸው ብለዋል። የምንነጋገረው የብዙ ሚሊዮን ሰዎችን ሕይወት በሚመለከት ጉዳይ ላይ ስለሆነ መጨነቅ አለብን፣ ማንም ቢሆን ለዘላለም ጥገኛ መሆን አይፈልግም ሲሉ አህቲሳሪ ለጉዳዩ አጽንኦት ሰጥተውታል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥቅምት 11 ቀን 1997</a></p>

</body>
</html>	
