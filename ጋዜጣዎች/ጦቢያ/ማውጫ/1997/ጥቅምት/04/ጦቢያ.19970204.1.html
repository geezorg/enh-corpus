<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚዎች ህብረት ሽማግሌዎች ሊልክ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚዎች ህብረት ሽማግሌዎች ሊልክ ነው</h2>


<p>የኢትዮጵያ ዴሞክራሲያዊ ኃይሎች ኅብረት ከመኢአድና ኢዴአፓ ጋር የፈጠረውን ልዩነት የሚያረግብ ከአማካሪ ሸንጐ የተውጣጣ የሽማግሌዎች ቡድን ሊልክ መሆኑ ተገለጸ።</p>

<p>የኅብረቱ ም/ሊቀመንበር የተከበሩ ዶ/ር በየነ ጴጥሮስ ከጦቢያ ጋር ባደረጉት ቃለ ምልልስ እንደገለጹት ኅብረቱና ሁለቱ ፓርቲዎች ማለትም በመኢአድና ኢዴአፓ መካከል ያለው ልዩነት እንደተጠበቀ ሆኖ ቀጣዩን ምርጫ የተሻለ ለማድረግ ድርድር እንፈልጋለን ብለዋል።</p>

<p>ክቡርነታቸው ጨምረው እንደገለጹት በምርጫው የሚገኘው ትርፍም ሆነ ኪሳራ የጋራ እንደመሆኑ ቀደም ሲል በኅብረቱ የተላለፉ ውሳኔዎችን አክብሮ በመጓዙ ሁኔታ ላይ ድርድሩ ጠቃሚ እንደሆነ ይታመንበታል ሲሉ ገልጸዋል።</p>

<p>የኢዴአፓ መድህን ዋና ጸሐፊ አቶ ልደቱ አያሌው በበኩላቸው እንደተናገሩት ደግሞ ሽምግልና የሚባለው ነገር ሕዝብን ለማደናገርና ጥረት አድርገናል ከማለት ውጭ የተለየ ትርጉም የለውም ባይ ናቸው።</p>

<p>እንደ አቶ ልደቱ ከሆነ ቀደም ሲል ኅብረቱ በስምምነቱ ካካተታቸው አንዱ የመማክርት ስምምነትን ከመግለጽ ውጭ ይህን ዓይነቱን አለመግባባት የሚፈታ የመማክርት ወይም የሽምግልና ሸንጐ አልተመሰረተም ብለዋል።</p>

<p>ኢዴአፓ የኅብረቱን የምርጫ ሕገ ደንብ ያከብራል ያሉት አቶ ልደቱ አክለው እንደገለጹት በፊትም ቢሆን ፓርቲያቸው በአንድ የምርጫ ጣቢያ የሚታየውን የዕጩዎች መደራረብን እንደማይቀበል ማስታወቁንና ኅብረቱ በምርጫው ውስጥ የመወዳደር ፍላጐት ካለው ይኸው ደንብ እንደሚከበር ገልጸዋል።</p>

<p>የመኢአድ ም/ፕሬዚዳንት ሻለቃ ጌታቸው መንግሥቴ በበኩላቸው እንደተናገሩት ወቅቱ በምርጫ 97 ላይ ብርቱ እንቅስቃሴ ማድረግ እንደሆነ ገልጸው መኢአድም መላ ትኩረቱ በዚሁ ስራ ላይ ነው ብለዋል።</p>

<p>ከተቃዋሚዎች ኅብረት ጋር አብሮ ለመሥራት እንደገና ትደራደራላችሁ ወይ ተብሎ ከጋዜጣው ለቀረበ ጥያቄ መልስ የሰጡት ሻለቃ እኛ የምንታገለው ከገዢው ፓርቲ እንጂ ከሌሎች ተቃዋሚዎች ጋር አይደለም ካሉ በኋላ አሁንም ቢሆን ከምርጫ 97 በመለስ ያሉንን ጉዳዮች ከኅብረቱ ጋር ልንነጋገርበት እንችላለን ይህም ከምርጫው በኋላ ይሆናል ነው ያሉት።</p>

<p>የኢትዮጵያ ዴሞክራሲያዊ ኃይሎች ኅብረት ባለፉት ሁለት ሳምንታት በመኢአድና ኢዴአፓ ላይ ተከታታይ መግለጫ ማውጣቱ ይታወሳል። እንደዚሁ መግለጫ ከሆነም መኢአድ ኅብረቱን ጥሎ የወጣበት ትክክለኛ ምክንያቶች በማለት የዘረዘረ ሲሆን ኢዴአፓን አስመልክቶም ተመሳሳይ ጉዳዮችን አንስቷል።</p>

<p>የተቃዋሚዎች ኅብረት ሊቀመንበር የሆኑት ዶ/ር መረራ ጉዲና ሰሞኑን ከጦማር ጋር ባደረጉት ቃለ ምልልስ የኢሕአዴግ ተቃዋሚ ኃይሎች በሦስት ጐራ መከፈላቸውንና እነዚህም የራስን ዕድል በራስ መወሰን የሚለውን የፖለቲካ አጀንዳ የሚያራምዱ፣ ሁለተኛ ደረጃ ደግሞ የብሔረሰቦች ጥያቄ በኢትዮጵያ ሕዝቦች በእኩልነት ተከባብሮ አብሮ መፈታት አለበት የሚለውን አጀንዳ የሚከተሉና በሦስተኛ ደረጃ የብሔርና የብሔረሰብ ድርጅቶችን «የጐሳ ድርጅቶች ናቸው» የሚሉ ጐራዎች እንደሆኑ በመጠቀስ የሰላ ትችት አቅርበዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥቅምት 4 ቀን 1997</a></p>

</body>
</html>	
