<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር አሸብር የኢትዮጵያ እግር ኳስ ፌዴሬሽን ፕሬዚዳንት ሆነው ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ዶ/ር አሸብር የኢትዮጵያ እግር ኳስ ፌዴሬሽን ፕሬዚዳንት ሆነው ተመረጡ </h2>


<p>የኢትዮጵያ እግር ኳስ ፌዴሬሽን ለመጪዎቹ አራት ዓመታት በበላይነት የሚያስተዳድሩ አባላት ስም ባለፈው ቅዳሜ ሐምሌ 9/1997 በጊዮን ሆቴል በተደረገው የምርጫ ሥነ -ሥርዓት ይፋ ሆኗል። በጠቅላላ ጉባኤው ላይ ከትግራይ በስተቀር የአዲስ አበባ መስተዳድርና የድሬዳዋ ካውንስልን ጨምሮ የ10 ክልል ፌዴሬሽኖች ተወካዮች የፕሪምየር ሊግና የብሔራዊ ሊግ ክለቦች ተወካዮች የእግር ኳስ ማኅበራት ተወካዮች በተገኙበት ስብሰባ የኖርማላይዜሽን ኮሚቴውን በፕሬዚዳንትነት ሲመሩ የቆዩትን ዶ/ር አሸብር ወ/ጊዮርጊስን በከፍተኛ ድምፅ መርጠው የፕሬዚዳንቱን ሥልጣን መልሰው ተረክበዋል። ዶ/ር አሸብር አሸናፊ የሆኑት 63 ድምፅ በማግኘት ሲሆን አብረዋቸው በእጩነት የተወዳደሩት አምባሳደር ኡፋቶ አለሁ 3 ድምጽ ማግኘታቸው ታውቋል፡፡ ለሥራ አስፈፃሚነት በተደረገው የምርጫ ሥነ ሥርዓት ደግሞ 10 አባላት የተመረጡ ሲሆን እነርሱም ኢንስትራክተር ካሣሁን ተካ፣ አቶ አርአያ ተስፋዬ፣ አቶ ወርዶፋ በቀለ፣ አቶ ልዑልሰገድ በጋሻው፣ አቶ ጌታቸው ገ/ማርያም፣ ዶክተር ቶውፊክ አብዱላሂ፣ አቶ አሸናፊ እሸቱ፣ ዶክተር አደፍርስ በላቸው፣ ረዳት ፕሮፈሠር ሲሣይ ዘለቀ እና አቶ አቡ ያደታ ናቸው። ከላይ የተጠቀሱት አስሩ የሥራ አስኪያጅ ኮሚቴዎች ከ28-48 ድምጽ በማግኘት ነው አሸናፊ የሆኑት።</p>

<p>በዚሁ እለት ከተያዘው ፕሮግራም ውስጥ የፌዴሬሽኑ ተቀዳሚ ም/ፕሬዚዳንት፣ ምክትል ፕሬዚዳንትና ዋና ፀሐፊን መርጦ የማሳወቅ ሂደት አንዱ ቢሆንም ዶ/ር አሸብር በ3 ቀን ውስጥ አሳውቃለሁ በማለታቸው ሥነ ሥርዓቱ ሳይካሄድ ቀርቷል። የምርጫውን ማኅበር ምክትል ዋና ፀሐፊ ሚስተር ጀሮም ሻምፓኝና ሚስተር ጠሐ ኢስማኤል የሚባሉት ከፍተኛ የፊፋ ባለሥልጣኖች በቦታው ላይ ተገኝተው ተከታትለውታል። ምርጫው ዴሞክራሲያዊ እንደነበርም ሚስትር ሻምፓኝ አያይዘው «የዛሬው ቀን ላለፉት ሁለት ዓመታት በውዝግብ ውስጥ የቆየው የኢትዮጵያ እግር ኳስ ወደ አዲስ ምዕራፍ የሚሸጋገርበት ነው። የዚህን ጉባኤ ስኬታማ አካሄድ ደግሞ ወደ ዙሪክ ስመለስ ለፊፋው ፕሬዚዳንት ሴፕ ብላተር በሪፖርት ለማቅረብ እሞክራለሁ። በተረፈ የሃገሪቷን የፉትቦል ችግር ለመቅረፍ ፊፍ ከጐናችሁ አይለይም» በማለት ማረጋገጫ ሰጥተዋል።</p>

<p>በስብሰባው ማጠቃለያ የፌዴሬሽኑ ፕሬዚዳንት ዶ/ር አሸብር ወ/ጊዮርጊስና አስሩ የሥራ አስፈጻሚ አባላት ጠቅላላ ጉባኤውና የኢትዮጵያ ሕዝብ የጣለባቸውን ኃላፊነት በሚገባ ተወጥተው ለፉትቦሉ ዕድገት ተጋግዘው እንደሚሰሩ በፈፀሙት ቃለ መሀላ አረጋግጠዋል፡፡ የምርጫው ሥነ ሥርዓት ከላይ በተገለጸው መልኩ በሰላም ቢጠናቀቅም የሚኒስቴር መሥሪያ ቤቱ ኃላፊዎች «ምርጫው ህጋዊ አይደለም» በማለት እየገለጹ እንደሆነ ለማወቅ ተችሏል። አምባሳደር ተሾመ ቶጋና ም/ሚኒስትሩ አቶ መላኩ ጴጥሮስ ከምርጫው በፊት የክልል ፌዴሬሽኖች እንዳይሳተፉ መመሪያ ቢያስተላልፉም ከጉናና ትራንስ በስተቀር የሚሰማቸው አላገኙም። ዓለም አቀፉ እግር ኳስ ማኅበር እውቅና የሰጠውን ጉባኤ ሁለቱ ሚኒስትሮች ህጋዊ አይደለም በማለት እንደማይቀበሉት ቢያውጁም ችግሩ ያለው ጉባኤው ጋር ሳይሆን ፕሬዚዳትነቱን ፍለጋ እንደሆነ በስፋት እየተነገረ ነው።</p>

<p class="align-center"><a href="/Gazettas/Tobia/info/Tobia.html">ከጦቢያ ሐምሌ 14 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ሐምሌ/14/ጦቢያ3.141197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
