<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ፓርላማ አለመግባት አንድ አማራጭ ነው» ቅንጅትና ኅብረት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «ፓርላማ አለመግባት አንድ አማራጭ ነው» ቅንጅትና ኅብረት </h2>


<p>የኢትዮጵያ ዴሞክራሲያዊ ኃይሎች ኅብረት ተቀዳሚ ም/ሊቀመንበር ዶ/ር በየነ ጴጥሮስ ተቃዋሚዎች ፓርላማ ይግቡ ወይስ አይግቡ ለሚለው ጥያቄ ኅብረቱ ሦስት አማራጮችን ይዞ ወደ ምርጫው መግባቱን ገልጸው ከነዚህ አማራጮች ውጭ ፓርላማ አለመግባት እንደ አንድ የትግል ዘዴ ከታመነበት እንደሚቀበሉት አስታውቀዋል።</p>

<p>የቅንጅት ለአንድነትና ለዴሞክራሲ የምርጫ ችግሮች አስወጋጅ ዐቢይ ኰሚቴ ሰብሳቢ ኢንጂነር ግዛቸው ሽፈራው በበኩላቸው ቅንጅቱ ፓርላማ እንግባ ወይም አንግባ ብሎ አጀንዳ ይዞ አለመነጋገሩን አውስተው ይሁንና ነገሩ በጣም አስቸጋሪ ደረጃ ከደረሰ እንደ አማራጭ የምናየው ይሆናል ብለዋል።</p>

<p>ሁለቱ የተቃዋሚ ፓርቲ አመራር አባላት በተለይ ከጦቢያ ሪፖርተሮች ጋር ባደረጉት ቃለ መጠየቅ ምልልስ እንደገለጹት ፓርላማ ያለመግባት ውሳኔ የእነርሱ ሳይሆን የመረጣቸው ሕዝብ ነው።</p>

<p>ዶ/ር በየነ ጴጥሮስ ኅብረቱ የያዛቸውንን ሦስት አማራጮች ሲያብራሩ አንደኛ ሙሉ በሙሉ አሸንፎ ፓርላማ መግባት፣ ሁለተኛ በጣምራ ሥልጣን መያዝ፣ ሦስተኛ ሙሉ በሙሉ ባያሸንፍ በተቃዋሚነት ፓርላማ ገብቶ የትግሉን ደረጃ ከፍ ማድረግ ነው። ይሁንና እነዚህ ነገሮች ሁሉ ባይሳካና የሀገሪቱ ተጨባጭ ሁኔታ ካስገደደ ፓርላማ አለመግባት እንደሚቻልና ይኼ አሠራርም በአፍሪካም ሆነ በሌሎችም ሀገራት የተለመደ መሆኑን ገልጸዋል።</p>

<p>በአሁኑ ወቅት ኅብረቱ ያመነባቸውን የምርጫ ውጤቶች መቀበሉንና ያላመናቸውን ደግሞ አልቀበልም ማለቱን የጠቆሙት ዶ/ር በየነ ነገር ግን ገዢው ፓርቲ ኢሕአዴግ ጉዳዩን ከሕገ መንግሥት መቀበልና አለመቀበል ጋር እያምታታ እንደሚገኝ ተናግረዋል።</p>

<p>በቅርቡ ከጠ/ሚኒስትር መለስ ጋር ስላደረጉት ውይይት እንደተናገሩት የውይይቱ ዋነኛ ርዕስ የመገናኛ ብዙኃንን አጠቃቀም በተመለከተ ቀደም ሲል ከኢህአዴግ ተወካዮች ጋር ሲደረግ የቆየ ቀጣይ ውይይት እንደነበር አውስተው ነገር ግን በአውሮፓ ኅብረት ልዑክ አማካይነት ጠ/ሚ/ር መለስን ማነጋገር እንደሚቻል በተደረገ ድንገተኛ ቀጠሮ ውይይቱ መካሄዱንና በመሀሉ ደግሞ ከምርጫው ውጤት ጋር በተያያዘ ሰፋ ያለ ጉዳይ እንደተነሳ አብራርተዋል።</p>

<p>ዶ/ር በየነ በኢትዮጵያ ከምርጫው ጋር በተያያዘ አንዳች ችግር ቢፈጠር ሦስቱ የምርጫ ቦርድ ኃላፊዎች ተጠያቂ እንደሚሆኑና ብቃት የሌላቸው ሰዎች መሆናቸውን ከጦቢያ መጽሔት ጋር ባደረጉት ቃለ መጠይቅ ምልልስ ገልጸዋል።</p>

<p>በተመሳሳይ ሁኔታ የቅንጅት የምርጫ ችግሮች አስወጋጅ ዓቢይ ኮሚቴ ሰብሳቢ ኢንጂነር ግዛቸው ሽፈራው እንደተናገሩት ፓርላማ መግባት ወይም አለመግባት ከተነሱበት ትልቅ ዓላማ አንፃር ምንም እንዳልሆነና ይልቁንም ፓርላማው የሕዝብን መብት ያስከበረ የሕዝብ ፓርላማ ነወይ የሚለው ጥያቄ ምላሽ እንደሚገባው ተናግረዋል።</p>

<p>ኢንጂነር ግዛቸው ጨምረው እንደገለጹት ፓርላማ መግባትን በተመለከተ ለቅንጅቱ ተደጋጋሚ ጥያቄዎች እንደሚቀርቡለት አውስተው ይሁንና ነገሮች ወዳልተፈለገ አቅጣጫ ካመሩ በጉዳዩ ላይ ከመራጩ ሕዝብ ጋር ውይይት እንደሚያስፈልገው አስረድተዋል።</p>

<p>የምርጫ ማጣራቱን ችግሮች በተመለከተ ሰፋ ያለ ማብራሪያ የሰጡት ኢንጂነር ግዛቸው ከመነሻው ጀምሮ ምርጫ ቦርድ የተከተለው አሠራር ገዢውን ፓርቲ ኢሕአዴግን በሚደግፍ መልኩ መሆኑን ጠቁመው በቅርቡ ጠ/ሚ/ር መለስ ለቢቢሲ ጋዜጠኛ እንደገለጹለት ምርጫው ቢደገም ተቀባይነት እንዳለውና ይኼ የሚሆነው ግን አሁን ያሉት የምርጫ ቦርድ ኃላፊዎች በሌሎች ገለልተኛ ወገኖች ሲተኩ ብቻ መሆኑን አስምረውበታል።</p>

<p>በሌላ በኩል የቅንጅቱ ቃለ አቀባይና ሕዝብ ግንኙነት ዶ/ር ኃይሉ አርአያ ቅንጅት ለአንድነትና ለዴሞክራሲ አባላቱን በወቅታዊ ሁኔታ ላይ ለማነጋገር የፊታችን ቅዳሜ ስብሰባ መጥራቱንና ሕዝቡንም እንደሚያወያይ በተለይ ለጦቢያ ገለጹ።</p>

<p>ከትላንት በስቲያ ከታዋቂ ግለሰቦች ጋር ያደረጉትን ውይይት ቀጣይ ክፍል በመላው ኢትዮጵያ ካሉ አባላት ጋር እንደሚያደርግ የገለጹት ዶ/ር ኃይሉ ሀገራችን ከምርጫው ጋር በተያያዘ አስቸጋሪ ሁኔታ ላይ መገኘቷንና ጠቅላይ ሚኒስትሩም በተቃዋሚ ፓርቲ አመራሮች ላይ ማስጠንቀቂያ አዘል አቋም ማስተላለፋቸውን አብራርተዋል። ጠቅላይ ሚኒስትሩ «አንድም የምርጫውን ውጤት ያለ አንዳች ማቅማማት ተቀብሎ፣ ወይም ከፓርላማ ውጭ ሆናችሁ አንገታችሁን ደፍታችሁ ኑሩ፣ የኦነግ ዓይነት እጣ ፈንታ ያጋጥማችኋል አለያ ሀገር ለቃችሁ ውጡ» ዓይነት ነገር ስላሉ በዚህና በመሰል ወቅታዊ ሁኔታዎች ላይ ከሕዝብ ጋር መወያየት ስላለብን በቅድሚያ በዚህች ሀገር ላይ ከፍተኛ አስተዋፅኦ ካደረጉ ታዋቂ ግለሰቦች ጋር ተነጋግረናል። ብለዋል።</p>

<p>ከሕብረተሰቡ የተለያዩ አስተያየቶች ተስጥተውናል ያሉት ቃል አቀባዩ «ትግሉ መቀጠል አለበት። በሥርዓቱ ውስጥ ሆናችሁ የተገኘውን ውጤት ይዛችሁ ፓርላማ ገብታችሁ በሰላማዊ መንገድ ታገሉ» ያሉን አሉ፡፡ በጭራሽ ፓርላማ መግባት የለባችሁም በተጭበረበረ ውጤት ፓርላማ ቢገባ መሥራት አይቻልም። የተበተነው ፓርላማ የቀጣዩን ፓርላማ አጀንዳ አሽመድምዶት ሄዷል። የአዲስ አበባ አስተዳደርንም ለማሽመድመድ ከሚጥር ፓርቲ ጋር መቀላቀል የለባችሁም» ያሉንም አሉ ብለዋል።</p>

<p>የጠቅላይ ሚኒስትሩን ጥሪ ያልጠበቅነው አገር ያሉት ዶ/ር ኃይሉ የአውሮፓ ኅብረት አምባሳደር ማስታወቂያ ሚኒስቴርና የኛ አመራር አባላት የሦስትዮሽ ውይይት ይካሄዳል ተብሎ ባልታሰበ አጋጣሚ ጠቅላይ ሚኒስትሩ አነጋግረውናል። ካሉ በኋላ «ጠቅላይ ሚኒስትሩ ሊያስፈራሩን የሞከሩት በኢሕአዴግ ሊቀመንበርነታቸው ነው። በኛ ሀገር ሁሉም ነገር ከመስመር የወጣ በመሆኑ የአምባገነን ሁኔታ የሰፈረበት በመሆኑ ያሻቸውን ተናግረዋል። ለወደፊቱም ይናገራሉ፡፡ ዋናው ነገር እሳቸው ቀነ ገደብ ሰጡም አልሰጡም ጉዳዩ መቋጫ ሊኖረው ይገባል። እኛ ተመካከረን ተወያይተን የሕዝቡን አቋምና ሐሳብ ለማዳመጥ የሚያስግፈልገንን ጊዜ እንወስዳለን» ብለዋል።</p>

<p class="align-center"><a href="/Gazettas/Tobia/info/Tobia.html">ከጦቢያ ሐምሌ 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ሐምሌ/28/ጦቢያ2.281197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
