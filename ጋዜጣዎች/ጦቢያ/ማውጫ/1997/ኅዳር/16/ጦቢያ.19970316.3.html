<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ የአቶ ልዑልሰገድ በጋሻውን ዋና ጸሐፊነት ተቀበለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ የአቶ ልዑልሰገድ በጋሻውን ዋና ጸሐፊነት ተቀበለ</h2>


<p>የዓለም አቀፍ እግር ኳስ ማህበር /ፊፋ/ አቶ ልዑል ሰገድ በጋሻው የኢትዮጵያ እግር ኳስ ፌዴሬሽን ዋና ጸሐፊ ሆነው መሾማቸውን የተቀበለው መሆኑን ከትናንት በስቲያ በላከው የፋክስ መልዕክት አስታውቋል። ለአቶ ልዑልሰገድ መልካም የሥራ ዘመን የተመኘው ፊፋ የኢትዮጵያ እግር ኳስ ፌዴሬሽን አስመልክቶ ያሳለፈው ውሳኔ ተግባራዊ በመሆኑ መደሰቱም አስታውቋል።</p>

<p>«ተቋርጦ የነበረውን የገንዘብ ዕርዳታ መላክ እንዲቻል በአዲሱ የፋይናንስ አሠራር መሠረት የባንክ አካውንታችሁን በአስቸኳይ አሳውቁን» በማለት የገለጸው ፊፋ የኢትዮጵያ እግር ኳስ ፌዴሬሽንን መተዳደሪያ ደንብ እረቂቅ በተመለከተ ወደፊት የሚያሳውቅ መሆኑን ገልጿል።</p>

<p>«የምሥራቅና መካከለኛው አፍሪካ ሻምፒዮና ተመልሶ በኢትዮጵያ መዘጋጀቱ በስፖርት ቤተሰቦችና በአገሪቱ መረጋጋትና ታላቅ ደስታ እንደሚፈጥር እናምናለን» በማለት ፊፋ መግለጹን የኢትዮጵያ እግር ኳስ ፌዴሬሽን የሕዝብ ግንኙነት ክፍል በ«ዜና እግር ኳስ» አስታውቋል።</p>

<p>በሌላ በኩል «የኢትዮጵያ እግር ኳስ ፌዴሬሽን ዋና ፀሐፊ ሆኖ መሾም ደስ የማሰኘቱን ያህል ኃላፊነቱም የዚያኑ ያህል ከባድ ነው።» በማለት አቶ ልዑል ሰገድ በጋሻው ገልጸዋል። አቶ ልዑል ሰገድ በተለይ ለጦቢያ ስፖርት እንደገለጹት በፊፋ ተቀባይነት ማግኘታቸው አስደስቷቸዋል። «የኢትዮጵያ እግር ኳስ ፌዴሬሽን ስፖርቱን በበላይነት የሚመራ አካል እንደመሆኑ የዋና ፀሐፊ የሥራ ድርሻ ትጋትን፣ ንቃትን፣ ታማኝነትንና ታታሪነትን ይጠይቃል። በተለይ ታማኝነት እንደቃሉ ቀላል አይደለም። ታማኝነት ለኢትዮጵያ ሕዝብ፣ ታማኝነት ለስፖርት ማኅበራት፣ ታማኝነት የኢትዮጵያን ስፖርት ለሚመራው ሚኒስትር መሥሪያ ቤት፣ ታማኝነት ለፌዴሬሽኑ ጠቅላላ ጉባኤና ለሥራ አስኪያጅ ኮሚቴ፣ ታማኝነት ለፊፋ፣ ታማኝነት ለእግር ኳስ ስፖርት ባለሙያዎች ከባድ ነው።</p>

<p>«በአንጻሩ በስፖርቱ ቤት መሥራቴ፣ ስፖርቱን ለልጅነት በተጫዋችነት መጀመሬና መውደዴ፣ በዳኝነት ከኢንተርናሽናል ደረጃ መድረሴና በፈረንሳይ የተካሄደውን የወጣቶች የዓለም ዋንጫ ውድድር እስከመምራት በሙያ ብቃት መመረጤ የተሰጠኝን ኃላፊነት በአጥጋቢ ሁኔታ ለመወጣት ያስችለኛል የሚል እምነት አለኝ።» በማለት አቶ ልዑልሰገድ ከዝግጅት ክፍላችን ለቀረበላቸው ጥያቄ አጭርና ግልጽ መልስ ሰጥተዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ኅዳር 16 ቀን 1997</a></p>

</body>
</html>	
