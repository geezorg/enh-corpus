<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከምርጫው ጋር በተያያዘ መኢአድና ኢዴአፓ - መድኅን ሥጋታቸውን ገለጹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከምርጫው ጋር በተያያዘ መኢአድና ኢዴአፓ - መድኅን ሥጋታቸውን ገለጹ</h2>


<p>ለ1997 ሦስተኛ ዙር ብሔራዊ ምርጫ ከሚደረገው ዝግጅት ጋር ሕገወጥ ድርጊት እየተፈጸመባቸው መሆኑን መኢአድና ኤዴአፓ መድኅን አስታወቁ። </p>

<p>በተለይም የመላው ኢትዮጵያ አንድነት ድርጅት /መኢአድ/ ለጠ/ሚ/ር መለስ ዜናዊ፣ ለብሔራዊ ምርጫ ቦርድ፤ አዲስ አበባ ለሚገኙ የውጭ አገር መንግሥታት ተወካዮችና ለመያዶች ባሳወቀው ደብዳቤ በደቡብ ክልል በሁሉም ዞኖች በተለይ በጋሞ ጐፋ በወላይታና በጌድኦ ዞኖች ለምርጫው የሚያካሂደው እንቅስቃሴ መገታተቱን ገልጿል።</p>

<p>መኢአድ እንደገለፀው የጐፋ ዙሪያ ወረዳ መስተዳድር በ9/3/97 በቁጥር 21942/317/97 ለጐፋ አካባቢ መኢአድ ድርጅት ጽ/ቤት በጻፈው ደብዳቤ የመላው ኢትዮጵያ አንድነት ኢትዮጵያ ድርጅት አባላት እንደዜግነታቸው የመንግሥት ከሌላ እንደሌላቸውና ድርጅቱም የተለያዩ ሕገ ወጥ ጥቃቶች ቢፈጸመበት ተጠያቂ እንደማይሆን አሳውቋል። </p>

<p>የጐፋ ዙሪያ ወረዳ መስተዳድር ያሠራጨውን አሸባሪ ደብዳቤ ስናገናዝበው ኢሕአዴግ ስለምርጫው ምን እያሰበናበተ ምን እያደረገ እንደሆነ መገንዘብ ይቻላል የሚለው የመኢአድ ደብዳቤ የፌዴራልና የክልሉ መንግሥት ምርጫውን ነፃና ፍትሐዊ እንዲሆን የገቡትን ቃል አክብረው በየደረጃው ያሉት አካሎቻቸው የሚያካሂዱትን ሕገ ወጥ ድርጊት እንዲያቆሙ እንጠይቃለን ብሏል።</p>

<p>በመኢአድ ፕሬዚዳንት አቶ ኃይሉ ሻውል ፊርማ የወጣው ይኸው ደብዳቤ ከጥቅምት 30/1997 እስከ ኅዳር 14/1997 ዓ.ም ድረስ በደቡብ ብ/ብ/ሕ ክልላዊ መንግሥት በየዞኖቹና በየወረዳዎቹ በገዢው ፓርቲ ተፈጽሞብኛል ያላቸውን ሕገ ወጥ ድርጊቶች የዘረዘረ ሲሆን ከነዚህም መካከል፦</p>

<p>«ባለፈው ሳምንት ኅዳር 6/1997 የዛላ ወረዳ አስተዳዳሪ፣ የወረዳው አፈጉባኤና ሌሎችም ሹሞች የቦርዜ ቀበሌንና የኡባ ጋይለን ነዋሪ ሕዝብ የእርዳታ እህል ይታደልሃል ብለው ከሰበሰቡ በኋላ ለእርዳታ ሊታደል በመጣው እህል ክምር ላይ ቆመው «ይህን ስንዴ እያመታ የሚያድልህ ኢሕአዴግን የሚታገለው የመኢአድ አባላትና ደጋፊዎችም ከእንግዲህ የእርዳታ እህል አያገኙም» በማለት ትዕዛዝ ሰጥተዋል። ይህን የባለሥልጣኖች ትዕዛዝ በግልጽ የተቃወመው የ6 ቀበሌ ገበሬ ማህበራት ሕዝብ እርዳታ እንዳያገኝ ተከልክሏል ሲል መኢአድ ያስታወቀ ሲሆን ሌሎችም በደቡብ ኢትዮጵያ በተለያዩ ዞኖችና ወረዳዎች ውስጥ ደርሰውብኛል ያላቸውን ሕገ ወጥ ድርጊቶች ዘርዝሯል።</p>

<p>በሌላ በኩል በባህር ዳር የኢዴአፓ መድኅን ቅርንጫፍ ጽ/ቤት ለጦቢያ እንደገለጸው በይልማና ዴንሳ አዴት የሚገኙ አምስት የፓርቲው አባላት በግፍ መታሰራቸውን ገልጿል።</p>

<p>የጽ/ቤቱ ተጠሪዎች ለጋዜጣው እንደገለጹት በአካባቢው ከምርጫው ጋር በተያያዘ ሲንቀሳቀሱ የነበሩት አባሎቹ በስብሰባ ላይ ረብሸዋል በሚል የታሰሩ ሲሆን ሌሎችም የፓርቲው አባላት በጥብቅ በመፈለግ ላይ መሆናቸውን አስታውቋል።</p>

<p>ይህ በዚህ እንዳለ የኢትዮጵያ ብሔራዊ ምርጫ ቦርድ ትናንትና ባወጣው መግለጫ ከጥቅምት 20 እስከ ታህሳስ 28/97 ድረስ የወጣውን የድጋፍ ፊርማ ማሰባሰቢያ ሰሌዳ እስከ ጥር 28 ድረስ ለአንድ ወር ያህል አራዝሞታል።</p>

<p>ቀደም ሲል በተቃዋሚ ፓርቲዎች በኩል ለሁለት ወራት ያህል እንዲራዘም ሲጠየቅ የነበረው የድጋፍ ፊርማ ማሰባሰቢያ አሁን ለአንድ ወር መራዘሙ መጠነኛ ድጋፍ እንደሚሰጥ አንዳንድ ፓርቲዎች ተናግረዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ኅዳር 16 ቀን 1997</a></p>

</body>
</html>	
