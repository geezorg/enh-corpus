<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የታላቁ የስፖርት ሰው የክቡር አቶ ይድነቃቸው ተሰማ ሐውልት ዛሬ ይመረቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የታላቁ የስፖርት ሰው የክቡር አቶ ይድነቃቸው ተሰማ ሐውልት ዛሬ ይመረቃል</h2>


<p>በቅዱስ ጊዮርጊስ ስፖርት ማህበር ክበብ ቅጥር ግቢ የተሰራው የታላቁ የስፖርት ሰው የክቡር አቶ ይድነቃቸው ተሰማ የመታሰቢያ ሐውልት ዛሬ ከቀኑ በ10 ሰዓት ይመረቃል። የስፖርት ማህበሩ የህዝብ ግንኙነት ክፍል እንደገለጸው አቶ ኃይለ አድምጤ የተባሉ ግለሰብ በ12 ሺህ ብር ያሰሩት ሐውልት በሚመረቅበት ሥነ ሥርዓት ላይ የታላቁ የስፖርት ሰው ባለቤት ወ/ሮ በዛብሽ ተ/ማርያም፣ ልጃቸው አቶ ታደለ ይድነቃቸው፣ ቤተሰቦቻቸውና ጥሪ የተደረገላቸው ታላላቅ ሰዎች ይገኛሉ ተብሎ ይጠበቃል።</p>

<p>ከታዋቂው ባለቅኔ ከነጋድራስ ተሰማ እሸቴና ከወ/ሮ ሙላት ገብረየስ መስከረም 1 ቀን 1914 ዓ.ም በጅማ ከተማ የተወለዱት አቶ ይደነቃቸው ዘመናዊ ስፖርት በኢትዮጵያ እንዲስፋፋ፣ ለአፍሪካውያን ንብረትና ጥንካሬ የሚበጅ የአፍሪካ እግር ኳስ ኮንፌዴረሽን እንዲቋቋም፣ ከደቡብ አፍሪካ ስፖርት የዘርም መድልዎ እንዲወገድ፣ የአፍሪካ ኮታ በዓለም ዋንጫ እንዲጨምር በማድረግ አገርንና መላውን አፍሪካ የሚያኮራ ታላቅ ሥራ አከናውነዋል።</p>

<p>በኢትዮጵያ እግር ኳስ ታሪክ ቀዳሚ ቦታ ያላቸው ታላቁ የስፖርት ሰው በ1928 ለተቋቋመው አንጋፋው የቅዱስ ጊዮርጊስ ቡድንና ለኢትዮጵያ ብሔራዊ ቡድን ተጫውተዋል። በአሠልጣኝነት ሠርተዋል። የእግር ኳስ ሕጐችን ወደ አማርኛ በመተርጐምና በማስተማር በርካታ ኢንተርናሽናል ዳኞችን አፍርተዋል። እስከ ዕለተ ሞታቸው ለስፖርት ዕውቀታቸውና ጉልበታቸውን ያዋሉት አቶ ይደነቃቸው ለኢትዮጵያ እግር ኳስ ፌዴረሽን መመሥረት ከፍተና መስዋዕትነትን ከፍለዋል። በ1952 የኢትዮጵያ ስፖርት ኮንፌዴሬሽን ዋና ፀሀፊ፣ በ1955 በዋና ዳይሬክተርነት ማዕረግ የኢትዮጵያ ስፖርት ኮንፌዴሬሽን ዋና ጸሐፊ፣ በ1960 ረዳት ሚኒስትር፣ በ1964 ምክትል ሚኒስትር ከ1968 እስከ 1973 የስፖርት ኮሚሽነር በመሆን አገልግለዋል።</p>

<p>በአፍሪካ እግር ኳስ ኮንፌዴሬሽን መስራችነት የሚታወቁት ታላቁ የስፖርት ሰው ከ1964 እስከ 1972 የኮንፌዴሬሽኑ ምክትል ፕሬዚዳንት ከ1972 እስከ 1987 ፕሬዚዳንት በመሆን ከመሥራታቸውም በላይ የአፍሪካ ስፖርት ምክር ቤት ቋሚ ኮሚቴ አባልና የአፍሪካ ኦሊምፒክ ኮሚቴዎች ማህበር የክብር ፕሬዚዳንት ነበሩ።</p>

<p>ለአፍሪካ ለዓለም ባበረከቱት ከፍተኛ አስተዋጽኦ በተለያዩ አገሮችና ድርጅቶች ከፍተኛ ሽልማቶችን ያገኙት አቶ ይድነቃቸው ተሰማ የፊፋ ፕሬዚዳንት ይሆናሉ ተብሎ ሲጠበቅ በማይቀረው ሞት ነሐሴ 13 ቀን 1979 ዓ.ም ተሸነፉ፣ ፊፋ ሰኔ 24 ቀን 1980 ዙሪክ ላይ ባደረገው ስብሰባ የድርጅቱን የመጨረሻ ሽልማት ማለትም «የላቀ አገልግሎት የወርቅ መዳሊያ» በተጨማሪም ካፍ አርባኛውን የምሥረታ በዓሉን በመስከረም ወር 1980 በካይሮ ሲያከብር «የኮንፌዴሬሽኑ የላቀ አገልግሎት ልዩ የወርቅ መዳሊያ» ለማይሞተው ሥራቸውና ስማቸው ሸልመዋል።</p>

<p>የሞሮኮው ንጉሥ ሐሰን ካዛብላንካ ላይ የሚገኝ ታላቅ ስታዲየም «ይድነቃቸው ስታዲየም» ተብሎ እንዲሰየም መጋቢት 3 ቀን 1980 ፈቅደዋል። በበቀሉባትና ባገለገሏት ኢትዮጵያ ለአሥራ ስምንት አመታት ተረስተው ከቆዩ በኋላ መንግስትና ሕዝብ ሳይሆን ግለሰብ ያሠሩላቸው የመታሰቢያ ሀውልት ዛሬ ይመረቃል። በአንድ ወቅት የስፖርት ፖሊሲን አስመልክቶ አዋሳ ላይ በተካሄደ ሲምፖዚየም «ባለፉት ሥራዓቶች ስፖርቱ በደመነፍስ ነበርይ የሚመራ» በማለት የታላቁን የስፖርት ሰው ታላቅ ሥራ ያጣጣሉ በአሁኑ ወቅት የቅዱስ ጊዮርጊስ ስፖርት ማኅበር ዋና ሥራ አስኪያጅ በመሆናቸው ዛሬ የአቶ ይድነቃቸው ሕያው ሥራ መታሰቢያ ከሆነው ሐውልት ጋር ይፋጠጣሉ ተብሎ ይጠበቃል።</p>



<p class="align-center"><a href="/Gazettas/Tobia/info/Tobia.sera.html">ከጦቢያ ኅዳር 02 ቀን 1997</a></p>

</body>
</html>	
