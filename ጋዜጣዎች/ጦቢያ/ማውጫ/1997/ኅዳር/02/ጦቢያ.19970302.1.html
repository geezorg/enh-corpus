<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጋምቤላ እልቂት በፈንታሌም እንዳይደገም ተሰግቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጋምቤላ እልቂት በፈንታሌም እንዳይደገም ተሰግቷል</h2>


<p>በምሥራቅ ሸዋ ዞን በፈንታሌ ወረዳ የሀሮ አዲ 01 ቀበሌ ነዋሪ የሆኑ እና በአካባቢው «መጤ» እየተባሉ የሚጠሩት ኢትዮጵያውያን በዘረኝነትና በአድመኝነት ተነሳስተው በቤተሰቦቻቸውን በከብቶቻቸው ላይ ጉዳት ከሚያደርሱት የከረዩ ተወላጆች ጋር የከረረ ግጭት ውስጥ በመግባታቸው የጋምቤላው እልቂት በፈንታሌም እንዳይደገም ሥጋት መኖሩን ለዝግጅት ክፍላችን በላኩት የአቤቱታ ደብዳቤ አስታወቁ።</p>

<p>አንዳንድ የአካባቢው አርብቶ አደሮች በኢትዮጵያ ሕገ መንግስት አንቀጽ 10፣ 14 እና 25 ላይ የተደነገገውን በመተላለፍ በእኛና በቤተሰቦቻችን ላይ ትልቅ በደልና ግፍ እየፈፀሙብን ነው የሚሉት አቤቱታ አቅራቢዎች በተለይ በቅርቡ ከአዲስ አበባ መጣ የሚባል የኦሮሞ ብሔር ተወላጅ ሰው «የወያኔ መንግሥት እስከ ግንቦት ብቻ ስለሚቆይ ምናልባት በሕይወት የሚተርፉ ካሉ ባዶ እጃቸውን እንደመጡ ባዶ እጃቸውን ይወጣሉ» በማለት አስረግጦ በመናገሩና የአካባቢውን አርብቶ አደር ወጣቶችን በግልጽ ለበቀል በማነሳሳቱ የደም ጐርፍ ከመጉረፉ በፊት ድምጻችንን ለኢትዮጵያ ህዝብ እና ለዓለም ኅብረተሰብ እናሰማለን ብለዋል።</p>

<p>የወረዳው ታጣቂ ኃይሎችም በግልጽ ድጋፋቸውን ለእነዚህ ሽብርተኞች በመስጠት «እውነታቸውን ነው። ካልተመቻችሁ ወደ ሀገራችሁ ለምን አትሄዱም»እያሉ መናገር ከጀመሩ መሰንበታቸውን የገለጹት እነዚህ አቤት ባዮች መንግስት ሁኔታውን አውቆ አስቸኳይ መፍትሔ እንዲፈለግላቸው ተማጽነዋል።</p>

<p>እነዚህ ግለሰቦች ከጊዜ ወደ ጊዜ ራሳቸውን አርመው ሊተውን ይችላሉ ብለን ያደረሱብንን ጉዳት ታግሰን ብንቀመጥም አድማቸውን በሥውር በማጠናከር በተለያዩ ጊዜያት ሚስቶቻችንን ደፍረዋል፣ ከመካከላችን አቅመ ደካማ የሆኑትን በዱላና በድንጋይ በመደብደብ በአካላቸው ላይ ከባድ ጉዳት አድርሰዋል፣ ልጆቻችንን በየሰዋራው ሥፍራ አፍነው በመያዝ ድብደባ በመፈፀም በሰላም ወጥተው እንዳይገቡ አድርገዋል፣ ንብረታችንን በጉልበት ዘርፈው ወስደዋል፣ ከብቶቻችንን በመተሐራ ስኳር ፋብሪካ ይዞታ ላይ አሰማርተን ሳር ሲበሉ ባዩ ጊዜ ያለ አንዳች ምክንያት በመደብደብ ጉዳት አድርሰዋል በማለት ተበዳዮቹ በደላቸውን በዝርዝር አስረድተዋል።</p>

<p>አመልካቾቹ የአካባቢው የኦሮሞ ተወላጆች ወጣት ልጆቻቸውን በመጠቀም የሚፈጽሙባቸውን ፀረ-ሰላም ድርጊት እንዲያስቆሙላቸው ለሽማግሌዎቻቸው ስሞታ ቢያስነግሩም ያገኙት ምላሽ «እናንተ መጤ ናችሁ። ባዶ እጃችሁን እንደመጣችሁ ባዶ እጃችሁን መልሰን እናባርራችኋለን፣ ከብቶቻችሁን ብቻ ሳይሆን ገና እናንተንም በጥይት እናቃጥላችኋለን። አገሩ የእኛ ነው። ምንም ልታመጡ አትችሉም» የሚል እንደሆነ አስታውቀዋል።</p>

<p>«እነዚህ ግለሰቦች በአፋቸው እንደዛቱት መስከረም 19 ቀን 1997 ዓ.ም አስበው ቡድናቸውን አጠናክረው በመውጣት የግድያ ሙከራ ፈጽመውብናል፣ በዱላና በድንጋይ ደብድበው በአካላችን ላይ ከባድ ጉዳት ስላደረሱብን ነፍሳችንን ለማዳን ሸሽተን አምልጠናል» የሚሉት አቤት ባዮቹ «ድርጊታቸውን ስንገነዘበው ቢሆንላቸው ሊጨርሱን ካልሆነላቸውም ከአገር አስወጥተው ሊያበሩን ነው» በሚል ፍርሃት ውስጥ ወድቀን ስለምንገኝ ይኸው በእናንተ እኩል ተገልጾ በሚመለከታቸው የመንግስት አካላት መፍትሔ እንዲፈለግልን እንጠይቃለን ሲሉ ቅሬታቸውን ገልፀዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ኅዳር 02 ቀን 1997</a></p>

</body>
</html>	
