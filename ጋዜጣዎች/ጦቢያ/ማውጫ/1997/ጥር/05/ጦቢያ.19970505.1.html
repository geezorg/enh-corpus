<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ፓን አፍሪካኒስት ከኤርትራ አቻው ጋር በኅብረት እታገላለሁ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ፓን አፍሪካኒስት ከኤርትራ አቻው ጋር በኅብረት እታገላለሁ አለ</h2>


<p>የኢትዮጵያና የኤርትራ ሕዝቦች አሁን ለሚገኙበት መከራና ሰቆቃ የዳረጉዋቸውን አስተሳሰቦችና የፖለቲካ ኃይሎች ለማስወገድ ከኤርትራ ፓን አፍሪካኒስት ፓቲ ጋር በኅብረትና በአንድነት እንደሚታገል የኢትዮጵያ ፓን አፍሪካኒስት ፓርቲ (ኢፓአፓ) አስታወቀ።</p>

<p>ፓርቲው በወቅታዊ ሀገራዊና ዓለም አቀፋዊ ጉዳዮች ላይ ባወጣው ማኒፌስቶ እንዳመለከተው በተሳሳተ ትንታኔ ላይ ተመሥርቶ ለ30 ዓመታት የተካሄደው ትግል የኤርትራን ጥያቄ አልመለስም። ችግሩ በመገንጠል ስለማይፈታ አዲስ መፍትሔ ያስፈልገዋል ሲል እምነቱን ገልጿል።</p>

<p>የኤርትራ ጉዳዩ በታሪካዊም ሆነ በሕጋዊ ሁኔታዎች የቅኝ ግዛት ጥያቄ አለመሆኑን ያስታወቀው ኢፓአፓ የኤርትራ ሕዝብ ችግር ከአጠቃላይ የኢትዮጵያ ሕዝብ ችግር የተለየ ባለመሆኑ ዘላቂ መፍትሔ ሊገኝ የሚችለው በጋራና በአንድነት ታግሎ ፍትሐዊና ዴሞክራሲያዊ አሰራር በመፍጠር እንደሆነ አመልክቷል።</p>

<p>የኢትዮጵያን ወቅታዊ የፖለቲካ ሁኔታ በተመለከተ ደግሞ ኢሕአዴግ በብሔሮች መካከል መሰረታዊ የጥቅም ግጭትና ቅራኔ ያለ አስመስሎ በማቅረቡና በመሳሰሉት ችግሮች ምክንያት ሂደቱ ወደ አክራሪ ብሔርተኝነትና ወደ ቋንቋ አምልኮ እንዲዘቅት አድርጐታል ብሏል።</p>

<p>ኢሕአዴግ የሀገሪቱ አንድነትና ሕልውና ከድርጅቱ ሕልውና ጋር እንዲያያዝና እንዲቆራኝ በማድረግ ማስፈራሪያና የሥልጣን ዘመኑ ማራዘሚያ ለማድረግ እየጣረ እንደሚገኝ የገለጸው ኢፓአፓ ካፒታሊዝምንና ሶሻሊዝምን ለማስታረቅ ሦስተኛ መንገድ ለመፍጠር ይዳክራል፣ የግለሰብ መብትንም አሳንሶ ያያል በማለት አብራርቷል።</p>

<p>ተቃዋሚ ኃይሎችንም በተመለከተ ልዩነትን በማጉላትና የማይታረቁ በማስመሰል ለመገንጠል የሚንቀሳቀሱ እንዲሁም ልዩነቶችን በመፍራትና በመካድ ለማጥፋትና ለመጨፍለቅ የሚንቀሳቀሱ ሁለት ኃይሎች እንደሆኑ አስታውቋል።</p>

<p>የፓን አፍሪካኒዝም ርዕዮተ ዓለም መሠረቱና አስኳሉ ኢትዮጵያዊነት ነው የሚለው ኢፓአፓ በኢትዮጵያና በሌሎች ያፍሪካ አገሮች የተቋቋሙና በመቋቋም ላይ ያሉ ፓን አፍሪካኒስት ፓርቲዎች ዋና ዓላማ ለአፍሪካ ክብር፣ ነፃነትና አንድነት ለቆመው ርዕዮተ ዓለም መከበርና እየተዳከመ ያለውን ኢትዮጵያና ኢትዮጵያዊነትን መገንባት እንደሆነ ገልጿል።</p>

<p>የኢትዮጵያ ፓን አፍሪካኒስት ፓርቲ በቅርቡ ሕጋዊ ሰውነት ከማግኘቱ ጋር በቀጣዩ ምርጫ ለመሳተፍ በዝግጅት ላይ መሆኑንና በነገው ዕለትም ስለ ፓርቲው ዓላማና አማራጭ ፕሮግራሙ በኢምፔሪያል ሆቴል ጋዜጣዊ መገልጫ የሚሰጥ መሆኑን አስታውቋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 05 ቀን 1997</a></p>

</body>
</html>	
