<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፌዴራል ሲቪል ሰርቪስ የኤርትራውያንን መብትና ጥቅም የሚያስከብር ደብዳቤ ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፌዴራል ሲቪል ሰርቪስ የኤርትራውያንን መብትና ጥቅም የሚያስከብር ደብዳቤ ተበተነ</h2>


<p>በኢትዮጵያ ነዋሪ የነበሩና ለፀጥታ አስጊ ናቸው ተብለው ወደ አገራቸው እንዲሄዱ የተደረጉ ኤርትራውያን ዜጐች ተመልሰው ቀደም ሲል ይሠሩባቸው ከነበሩት የሚኒስቴር መሥሪያ ቤቶችና ድርጅቶች መብታቸውንና ጥቅማቸውን ሊያስከብርላቸው የሚያስችል መጠይቅ በፌዴራል ሲቪል ሰርቪስ ኮሚሽን ተዘጋጅቶ መበተኑን የታመኑ የዜና ምንጮች ገለጹ።</p>

<p>ታህሳስ 18 ቀን 1997 ዓ.ም በፌዴራል ሲቪል ሰርቪስ ኮሚሽን ኮሚሽነር በአቶ መስፍን ታፈሰ ፊርማ «በጣም የሚያስቸኩል» የሚል ማህተም አርፎበት ከተበተነው ደብዳቤ ጋር ወደ ሥራቸው እንዲመለሱ በማመልከት ላይ የሚገኙትንና ወደ ሥራቸው ተመልሰው የተቋረጠ የደመወዝ ክፍያ ጥያቄያቸው ምላሽ ያላገኘ ኤርትራውያን የደመወዝ መጠንና ማግኘት የሚገባቸው ጥቅማ ጥቅም የሚገለጽበት ቅጽ በአባሪነት ተያይዞ ተልኳል።</p>

<p>በሺዎች የሚቆጠሩ ኢትዮጵያውያን በመዋቅር ሽፋን ከሥራ ተፈናቅለው ከነቤተሰቦቻቸው በከፍተኛ ችግር ላይ በሚገኙበት በአሁኑ ወቅት የኤርትራውያንን መብትና ጥቅም ለማስከበር የተበተነው ደብዳቤ «በዜግነት ማጣራት» ምክንያት ይሠሩባቸው ከነበሩ መ/ቤቶችና ድርጅቶች የታገዱ ሠራተኞች መኖራቸው የሚታወቅ ሲሆን እነዚህኑ አስመልክቶ መረጃ ማሰባሰብ ተፈልጓል።</p>

<p>«ስለዚህ በመስሪያ ቤታቸሁም ሆነ በመሥሪያ ቤታችሁ ሥር ለሚገኙ ተጠሪ መ/ቤቶችና ድርጅቶች በእናንተ በኩል ባስቸኳይ ተሰራጭቶ የሚሞላ ቅጽ ከዚህ ደብዳቤ ጋር አያይዘን የላክን ስለሆነ ቅጹ በሁሉም ም/ቤቶች በጥንቃቄ ተሞልቶ እስከ ታህሳስ 25 ቀን 1997 ዓ.ም እንዲደርሰን ትብብራችሁን እየጠየቅን የታገዱ ሥራተኞች የሌሉበት በደብዳቤ እንዲገለጽልኝ እናሳስባለን» የሚል መልዕክት ይዟል።</p>

<p>ወደ ሥራቸው ለመመለስ ያመለከቱትና ወደ ሥራቸው የተመለሱትን ሠራተኞች የደመወዝ መጠንና ማግኘት የሚገባቸው ጥቅማ ጥቅም የሚገለጽበት ቅጽ በመ/ቤቱ ወይም በድርጅቱ የአስተዳደር ኃላፊ ብቻ እንዲሞላ የሚያሳስብ መግለጫ ከደብዳቤው ጋር ተያይዟል።</p>

<p>በዚሁ መግለጫ በቅጹ ውስጥ ልዩ ጭማሪ ተብሎ የተጠቀሰው በሲቪል ሰርቪስ መ/ቤቶች ከሆነ ከጥር 1/1994 ዓ.ም ጀምሮ የተሰጠው የስኬል ማስተካከያ፣ በቅጹ ውስጥ የእርከን ጭማሪ ተብሎ የተጠቀሰው በሲቪል ሰርቪስ መ/ቤቶች በየሁለት ዓመት የሚሰጠውን የደመወዝ ጭማሪ፣ በመንግሥት የልማት ድርጅቶች ውስጥ ከሆነ የእርከን ጭማሪ ማለት በድርጅቱ የኅብረት ስምምነት ላይ በመመሥረት የሚሰጥ መሆኑ ተብራርቷል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 26 ቀን 1997</a></p>

</body>
</html>	
