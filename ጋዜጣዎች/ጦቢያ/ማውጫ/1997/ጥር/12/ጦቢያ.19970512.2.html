<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ታዳጊ ብሔራዊ ቡድን ወደ ጋና ተጓዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ታዳጊ ብሔራዊ ቡድን ወደ ጋና ተጓዘ</h2>


<p>ጋቦን ላይ ለሚካሄደው ለስድስተኛው የአፍሪካ ታዳጊዎች ሻምፒዮና ካፍ ባወጣው የማጣሪያ ውድድር መርሐ ግብር መሠረት የኢትዮጵያ ታዳጊ ብሔራዊ ቡድን ከጋና አቻው ጋር የፊታችን እሑድ አክራ ላይ የመልስ ጨዋታውን ያካሂዳል። ለዚሁ ውድድር ሃያ አንድ ተጨዋቾችና ሰባት አባላት ያሉት የኢትዮጵያ ልዑካን ቡድን ባለፈው ሰኞ ምሽት ወደ ጋና አቅንቷል።</p>

<p>የኢትዮጵያ ልዑካን ቡድን ቁጥር ከሬዲዮ ጋዜጠኛ አቶ ጐርፍነህ ይመር እና የፌዴሬሽኑን የካሜራ ባለሙያ አቶ ጌታቸው ተከስተን ማካተቱን ፌዴሬሽኑ ገልጿል። ሁለቱ ቡድኖች በአዲስ አበባ ስታዲየም ባደረጉት ውድድር የኢትዮጵያ ታዳጊ ብሔራዊ ቡድን 2ለ1 በሆነ ውጤት ማሸነፉ ይታወሳል። የኢትዮጵያ ቡድን በመልሱ ጨዋታ ያለግብ ወይም 1ለ1 እና 2ለ2 በሆነ አቻ ውጤት መለያየትና 2ለ0 ማሸነፍ የጋቦን ትኬት ለመቁረጥ ያስችለዋል።</p>

<p>ሁለቱ ቡድኖች አዲስ አበባ ላይ ባደረጉት ውድድር የኢትዮጵያ ቡድን የአማካይ ክፍል ድክመት ጐልቶ ታይቷል። ጓደኛ ኳስ ሲይዝ ራስን ነፃ አድርጐ ለመቀበል ያለመዘጋጀት፣ ኳስ በተጋጣሚ ቡድን ቁጥጥር ስር ስትውል ሰው በሰው በሚባለው የአጨዋወት ስልት በመጠቀም የተከላካዩን መስመር ያለመርዳት፣ ኳስ ያለመልቀቅና ያጨራረስ ብቃት ማነስ የቡድኑ ጉልህ ድክመቶች ነበሩ።</p>

<p>በቡድኑ ድክመቶች ዙሪያ አሠልጣኝ ወንድም አገኝ ከበደን በስልክ አነጋግራናቸው የሚከተለውን መልስ ሰጥተዋል።«የአንድ ቡድን ድክመቶች ጐልተው የሚወጡት ወሳኝ በሆነ ውድድር በመሆኑ ከጋና ጋር ባደረግነው ጨዋታ ስስ ጐናችንን ለማየት ችለናል። በድክመቶቻችን ዙሪያ ከአገራችን ባለሙያዎች ጋር ባደረግነው ውይይት ጠቃሚ ምክር ሰጥተውናል። ልምዳቸውን አካፍለውናል። ይህንኑ ጠቃሚ ምክር መሠረት በማድረግ ድክመቶቻችንን ለማረም የሚያስችለንን ሠርተናል። በጋና ቆይታችንም ትኩረት ሰጥተን እንሰራለን።»</p>

<p>ለአሠልጣኝ ወንድምአገኝ ከመልሱ ጨዋታ ምን እንጠብቅ? የሚል ጥያቄ አቅርበን የሰጡን መልስ አጭርና ግልጽ ነው።» «ጥሩ ነገር ጠብቁ» የሚል የጋናው አሰልጣኝ ለመልሱ ጨዋታ ፎክረዋል። የአሰልጣኙን ፉከራ አስመልክቶ የበኩልዎን አስታያየት ቢገልጹልን የሚል ጥያቄ አቅርበንላቸው የሰጡን መልስ «የፎከረ ሁሉ አይገድልም» መሞትም እንዳለ አሰልጣኙ የተገነዘበ አይመስለኝም። ሁሉንም ጊዜው ሲደርስ እና የዋለን የሚል ነው። መልካም ዕድል ለኢትዮጵያ ታዳጊ ብሔራዊ ቡድን።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ጥር 12 ቀን 1997</a></p>

</body>
</html>	
