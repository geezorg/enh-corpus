<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምኒስቲ - በምርጫው ምክንያት ሁለት ሰዎች መገደላቸውን አሳወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አምኒስቲ - በምርጫው ምክንያት ሁለት ሰዎች መገደላቸውን አሳወቀ</h2>


<p>ዓለም አቀፍ የሰብአዊ መብት ተሟጋች ድርጅት የሆነው አምነስቲ ኢንተርናሽናል፣ በኢትዮጵያ ግንቦት 7 የሚካሄደው አገር አቀፍ ምርጫ (ለሰብአዊ መብት መከበር እና መጠበቅ መነሻ እንዲሆን ጠየቀ። እስከአሁን በልዑካኑ አማካኝነት ባደረገው ማጣራት ሁለት ሰዎች መገደላቸውን አሳወቀ።</p>

<p>ድርጅቱ ባለፈው ቅዳሜ ባወጣው መግለጫ፣ የኢትዮጵያ ምርጫ እና ሰብአዊ መብትን አስመልክቶ እንዳስገነዘበው፤ መንግሥት፣ የደህንነት ኃይሎች፣ የምርጫ ኃላፊዎች እና የፖለቲካ ፓርቲዎች በምርጫው ሂደት፣ የሴቶችን መብት ጨምሮ ሰብአዊ መብትን ለማክበር እና ለመጠበቅ ቃል መግባት ይኖርባቸዋል።</p>

<p>ከዚህ በተጨማሪም በተቃዋሚ ፓርቲ አባላት ላይ ይደርሳል ስለተባለው የሰብአዊ መብት ጥሰት፤ የሚመለከታቸው ባለሥልጣናት እና የምርጫ ታዛቢዎች አድሎ በሌለበት መልኩ ምርመራ እንዲያከናውኑ ጠይቋል።</p>

<p>ከአስር ዓመት በፊት በተካሄደው ምርጫ ተጨባጭ የሆኑ የሰብአዊ መብት ረገጣ ሪፖርቶች እንደነበሩ የጠቀሰው አምነስቲ ኢንተርናሽናል፤ በኢትዮጵያም ሆነ በሌሎች ሀገራት ምርጫ በታዛቢነት የማይቀርብ ቢሆንም በምርጫው ሂደት ሰብአዊ መብቶች እንዲከበሩ እና ቦታ እንዲኖራቸው ይጠይቃል።</p>

<p>መግለጫው እንዳመለከተው፤ የድርጅቱ ተወካዮች በየካቲትና መጋቢት ወራት፣ ምርጫው አድሏዊ እንዳልሆነና በነፃነት እንደሚከናወን ለመገምገም በሀገሪቱ ተዘዋውረው ተመልክተዋል። በዚህ ወቅትም ከብሔራዊ ምርጫ ቦርድ ሊቀመንበር፣ ከፍትህ ሚኒስትሩ፣ ከውጭ ጉዳይ ሚኒስትሩ እንዲሁም ከብሔራዊ ሰብአዊ መብት ኮሚሽነሩ ጋር ተገናኝተው ተወያይተዋል።</p>

<p>ከዚህ ሌላም ከተቃዋሚ ፓርቲ ተወካዮች መንግስታዊ ካልሆኑ ድርጅቶች ከጋዜጠኞች፣ ከሴቶች ጉዳይ ድርጅቶች እና ከሌሎች የሰብአዊ መብት ተሟጋቾች ጋር እንደተገናኙ ድርጅቱ ጠቅሷል።</p>

<p>የአምነስቲ ተወካዮች በገጠሩ የሀገሪቱ ክፍል ከምርጫ ጋር የተያያዙ ሰብአዊ መብት ረገጣዎችን ለመመርመር ቆይታ ባደረጉበት ወቅት፣ በምስራቅ ጎጃም ሁለት የተቃዋሚ ድርጅት አባላት በአካባቢው ሚሊሽያ መገደላቸውን እንዳረጋገጡ የድርጅቱ መግለጫ፣ በደቡብ ክልል ደግሞ በተቃዋሚ ፓርቲዎች አባላት ላይ የእስር እርምጃ ስለመውሰዱ እና ዛቻና ማስፈራራት ስለመፈፀሙ ሪፖርት እንደደረሰው አስታውቋል።</p>

<p>ከዚህ ሌላም፤ ሁለት ተጨማሪ ግድያዎች እና በርካታ እስራት እንደተፈፀሙ ከተቃዋሚ ፓርቲዎች ሪፖርት ቢደርሰውም ሊያረጋግጥ እንዳልቻለ ገልጿል አምነስቲ።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 27 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ሚያዝያ/27/ጦቢያ1.270897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
