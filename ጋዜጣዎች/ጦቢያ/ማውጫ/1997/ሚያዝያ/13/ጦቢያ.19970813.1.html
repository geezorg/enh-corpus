<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ካሡ ኢላላ ከገበሬ ማኅበር የክርስትና ማስረጃ ተጻፈላቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር ካሡ ኢላላ ከገበሬ ማኅበር የክርስትና ማስረጃ ተጻፈላቸው</h2>


<p>በጉራጌ ዞን በሶዶ ወረዳ ምርጫ ክልል ለተወካዮች ምክር ቤት በዕጩነት ለቀረቡት ለዶ/ር ካሡ ኢላላ የደጋ ኑሪና ቀበሌ ገበሬ ማኅበር የክርስትና ማስረጃ ጻፈላቸው።</p>

<p>በወረዳው የቅንጅት/ኢዴሊ ዕጩ የሆኑት አቶ ለገሠ ቢራቱ ስለጉዳዩ እንዳስታወቁት የመሠረተ ልማት ሚኒስትር ዶ/ር ካሡ ኢላላ በአካባቢው ያልኖሩና ያልተወለዱ መሆናቸው እየታወቀና በማስረጃ የተረጋገጠ ቢሆንም በአስገራሚ መልኩ ዶ/ር ካሡ ኢላላ ዘመዶቻቸው የሚኖሩበት ቀበሌ ገበሬ ማህበር ክርስትና ተነስተዋል ብሎ ደብዳቤ እንደጻፈላቸው ገልጸዋል።</p>

<p>«እኔ እስከሚገባኝ የክርስትና ማስረጃ የምትሰጥ ቤተክርስቲያን ናት፣ ነገር ግን የኔና የዶ/ር ካሡ ኢላላ ክርስትና ቦታ ተለያየብኝ» ያሉት አቶ ለገሠ ዲኢሕዴን ያቀረባቸው ዶ/ር ካሡ እንኳንስ የአካባቢውን ኅብረተሰብ ሊወክሉ የክስታኔ ጉራጌ ቋንቋን አያውቁም ብለዋል።</p>

<p>ይህ በእንዲህ እንዳለ የሶዶ ወረዳ የቀበሌ ሹማምንት የቅንጅት ደጋፊዎች ናቸው በተባሉ መምህራንና ተማሪዎች ላይ ወከባ እየፈጠሩ መሆኑን ለማወቅ ተችሏል።</p>

<p>እንደ አቤቱታ አቅራቢዎቹ የአካባቢው የቀበሌ ሹማምንትና ታጣቂዎች በፖለቲካ ፓርቲዎች ቅስቀሳ ወቅት ቅንጅት እንዲመረጥ አስተባብራችኋል በሚል ከሚያስተምሩበት ት/ቤት ድረስ በመምጣት አስፈራርተውናል፣ ምሽት መኖሪያ ቤታችን ድረስ በመምጣት መሣሪያ አውጥተውብናል ብለዋል። </p>

<p>በተመሳሳይ ሁኔታም የሶዶ ወረዳ አስተዳደርና የቡኢ 2ኛ ደረጃ ት/ቤት ዳይሬክተር የቅንጅት ደጋፊዎች ናቸው በሚል ማስፈራራት እንዳደረጉባቸው ዘጠኝ ተማሪዎች አመልክተዋል።</p>

<p>እንደ ተማሪዎቹ አቤቱታ ሹማምንቱ ኢሕዴግን መምረጥ አለባችሁ በሚል ሽጉጥ አውጥተው አስፈራርተውናል። ይህ ደግሞ ምርጫው ዴሞክራሲያዊና ፍትሐዊ ነው የሚባለውን ነገር ያላገናዘበ ከመሆኑም በላይ በትምህርታችን ላይ አሉታዊ ተፅዕኖ የፈጠረብን መሆኑ ይታወቅልን ሲሉ ለጋዜጣው ጠቁመዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 13 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ሚያዝያ/13/ጦቢያ1.130897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
