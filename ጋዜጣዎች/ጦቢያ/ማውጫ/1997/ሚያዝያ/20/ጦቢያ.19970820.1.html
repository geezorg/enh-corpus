<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ተቃዋሚ ፓርቲዎች ምርጫው አደጋ ላይ መሆኑን ገለጹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ተቃዋሚ ፓርቲዎች ምርጫው አደጋ ላይ መሆኑን ገለጹ</h2>


<p>ቅንጅት፣ ኢዴኃኅ፣ ኦፌዴን፣ መኢዴፓና ፓን አፍሪካኒስት ፓርቲዎች ትናንት ሚያዚያ 19 ቀን 1997 ዓ.ም ዲ-ሊኦፖል ኢንተርናሽናል ሆቴል በሰጡት የጋራ ጋዜጣዊ መግለጫ በአሁኑ ወቅት በምርጫው ላይ የሚታዩት ችግሮች ከቀጠሉ ምርጫው ሰላማዊና ፍትሐዊ እንደማይሆን አስታወቁ፤ ምርጫው ፍጹም በከፍተኛ አደጋ ላይ መሆኑንም ገለጹ።</p>

<p>የየፓርቲዎቹ አመራሮች ለአገር ውስጥ ጋዜጠኞችና ለውጭ ጋዜጠኞች እንዲሁም ለአውሮፓ ኅብረት የምርጫ ታዛቢዎች እንደገለጹት በአባሎቻቸውና በደጋፊዎቻቸው ላይ ግድያ፣ እስር አፈና፣ የዕጩዎች ወከባና የመራጮች ካርድ የመቀማትና የመግዛት እንቅስቃሴ ቀጥሏል ብለዋል።</p>

<p>«የ1997 ዓ.ም ምርጫ በኢሕአዴግ መጠነ ሰፊ አፈና በከፍተኛ አደጋ ላይ ወድቋል» በሚል ርዕስ በወጣው የፓርቲዎቹ የጋራ መግለጫ ላይ አመራሮቹ ከጋዜጠኞች ለቀረቡላቸው ጥያቄዎች ምላሽ የሰጡ ሲሆን በኅትመት ሰዓት መጣበብ ምክንያት የጥያቄዎቹን ምላሽ ባናትምም መግለጫው እንዳለ አቅርበነዋል።</p>

<p>ግድያና የግድያ ሙከራ፦ ኢሕአዴግ በታጠቁ ኃይሎች ሕዝቡን ከማስጨነቅና ከማሸበር በላይ በፓርቲ አባላትና ደጋፊዎች ላይ ግድያ ፈጽሟል። ለምሳሌ በደቡብ ወሎ በ15/8/97 የቅንጅት አባላት አቶ ሀሰን እንድሪያስ በቀበሌው ሊቀመንበር፣ በምሥራቅ ጐጃም አቶ ደምስ ዳኘው፤ በአዊ ዞን በ19/7/97 ሃምሳ አለቃ አላምረው አይምሮ በታጣቂዎች ተገድለዋል።</p>

<p>አፈናና እሥር፦ ደጋፊ ዜጐችና የፓርቲ አባላት በሀሰት ወንጀል በየቦታው እየታሰሩ ከምርጫው እንዲገለሉ ተደርገዋል። ብዙ ወጣቶች በአደገኛ ቦዘኔ ስም ታፍሰዋል። ለምሳሌ በምዕራብና በምሥራቅ ጐጃም ከ200 በላይ፣ በጋምጐፋ ዞን ከ40 በላይ ንጹህ የቅንጅቱ አባላት ታስረዋል።</p>

<p>የዕጩዎች ወከባና ጫና፦ ዕጩዎች መታወቂያ ካርዳቸው ይነጠቃል፣ ከዕጩዎች እንዲለቁ ማባባያና ማስፈራሪያ ይቀርብላቸዋል፤ የመግደል ሙከራይካሄድባቸዋል፤ ታስረዋልም። ለምሳሌ አቶ ዝናቡ አብቦር በጂማ የሰቃ ጨርቆስ ወረዳ ቁጥር 1 ዕጩ የኦፌዴን አባል እዚህ አዲስ አበባ ታስረው ነበር። የቅንጅት አባላት አቶ ሙሳ መሐመድ ኢሣ እና አቶ ካሰው ብዙአየሁ አሻግሬ /በደቡብ ጐንደር/ ታፍነው ወደ ጫካ ተወስደዋል። አቶ መሐመድ ዳውድ በአፍር የአሳይታ የተወካዮች ም/ቤት ዕጩ በ25/7/97 በታጠቅ ጦር ሠፈር ታፍነው ከስምንት ቀን በኋላ ተጥለው ተገኝተዋል።</p>

<p>የመራጭነት ምዝገባ ካርድ መንጠቅና መግዛት፦ ሰዎችን በድንገት ይዞ ወይም አስሮ ካርድ ነጠቃና በገንዘብ ግዥ እየተካሄደ ነው። ካርድ እየወጣ ታድሏል። ለምሳሌ ይህን የጠቆሙ የሕብረቱ አባላት ታስረዋል፣ የታደሉት ግን ከአካባቢው እንዲሰወሩ ተደርጓል።</p>

<p>ስብሰባን በተኩስና በዱርዬ መበተን፦ በመንዲ ኦፌደን 5,000 ሕዝብ ተጣቃዎች ተኩስ ተበትኗል። በወላይታ የቅንጅቱ ስብሰባ ገዥው ፓርቲ ባሰማራቸው ቦዘኔዎች ይኸው ዕጣ ደርሶታል።</p>

<p>ፀረ ዲሞክራሲ የመንግሥት ፕሮፖጋንዳ፦ ኢሕአዴግ በተቃዋሚዎች ስም የፈለገውን ስም መለጠፍ/ ቅንጅቱ ኢንተርሃሞ፣ ሌሎችንም ኦነግ ወዘተ- የማለት/ቢመረጡ ጦርነት በማስነሳት ሀገሪቱ በደም እንደምትታጠብ ይቀሰቅሳል። ተቃዋሚዎች ምርጫው ተጭበርብሯል ቢሉና ሕዝብ ቢነሳ አመፁን ለመምታት እንደተዘጋጀ በክርክር መድረክም በመገናኛ ብዙኃንም ገልጿል።</p>

<p>የምርጫ አስፈጻሚዎችና የሕዝብ ታዛቢዎች፦ አብዛኞቹ የምርጫ አስፈጻሚዎች የኢሕአዴግ አባላትና ደጋፊዎች በመሆናቸው ብዙ አቤቱታዎች ቀርበውባቸው እስካሁን ፍጻሜ አላገኙም። የሕዝብ ታዛቢዎች የተባሉት በምርጫው ደንብ መሠረት የተቋቋሙ ባለመሆናቸው እንደገና ምርጫ እንዲካሄድ ተጠይቆ እስከ አሁን አልተፈጸመም።</p>

<p>ገለልተኛ ታዛቢዎች፦ ሀገር ውስጥ በገለልተኝነት ለመታዘብ ጥያቄ ያቀረቡ ድርጅቶች ምክንያት ተፈጥሮ በምርጫ ቦርድ ታግደዋል። ብዙ የውጭ ታዛቢዎችም በመንግሥት ተባረዋል።</p>

<p>የፌዴራልና የክልል ፖሊስ መግለጫዎች፦ «የተቃዋሚዎች ማኅበራዊ መሠረት የቀድሞው ጦርና አደገኛ ቦዘኔዎች ናቸው» የሚል የኢህአደግን ቅስቀሳና ስም ማጥፋት ተከትሎ ፖሊስ እርምጃ እንደሚወስድ መግለጫ አውጥቷል። መግለጫው ፀጥታ በማስከበር ስም የተቃዋምዎችን የምርጫ ዘመቻን የሕዝቡን የነቃ ተሳትፎ ከጥቂት ቦዘኔዎች ጋር ለመቀላቀል አፈሳ በሰፊ እያካሄደ ነው።</p>

<p>በትምህርት ቤትና በመንግሥት ሠራተኞች ላይ፦ ተማሪዎችን የተቃዋሚ ደጋፊ እየተባሉ ይባረራሉ። መምህራን ተማሪዎቻቸውን ንብን ምረጡ እንዲሉ ትዕዛዝ ተሰጥቷቸዋል። የመንግሥት ሠራተኞች ተቃዋሚዎችን እንዳይደግፉ የሥራ ማስፈራሪያ ተደርጐባቸዋል። እያንዳንዳቸው መራጭ እንዲያቀርቡ የምርጫ ዘመቻ እንዲያካሂዱ ተገደዋል።</p>

<p>ስለዚህ የሚከተሉት ጥያቄዎች በአስቸኳይ መልስ እንዲያገኙ ለመንግሥት አቅርበናል።</p>

<p>1. የፖሊስ፣ የዜና ማሰራጫዎች የመንግሥት ማስፈራሪያዎችና ዛቻዎች በአስቸኳይ እንዲቆሙና ሕዝቡ የተረጋጋ ሕይወት ውስጥ እንዲገባ፣</p>

<p>2.በትምህርት ቤትና በአብያተ ሃይማኖቶች ውስጥ የምርጫ ቅስቀሳ በገዥው ፓርቲ እየተካሄደ ስለሆነና በተማሪዎችና በመምህራን ላይ የሚወሰደው እርምጃ በአስቸኳይ እንዲቆም፣ </p>

<p>3. በተቃዋሚ አባላትና ደጋፊዎች ላይ የሚፈጸመው ግድያ፣ አፈና፣ ወከባ፣ ድብደባ፣ ከእስር በአስቸኳይ እንዲገታና ይህም በሚያደርጉ ላይ እርምጃ እንዲወሰድ፤</p>

<p>4.የኢሕአዴግ አባልና ደጋፊ የሆኑ የምርጫ አስፈጻሚዎች በአስቸኳይ እንዲነሱና በገለልተኞች እንዲተኩ የሕዝብ ታዛቢዎችም በደምቡ መሠረት እንዲመረጡ፤</p>

<p>5. የምርጫ ዘመቻ ያለመንግሥት ታጣቂዎች፣ ሹማምንትና ካድሬዎች ጣልቃ ገብነት በነጻ እንዲካሄድ፣ ይህም በዜና ማሠራጫ በግልጽ እንዲነገር፤</p>

<p>6. የተቃዋሚ ዕጩዎች ወከባ በአስቸኳይ ቆሞ በምርጫ ሕጉ የተደነገገላቸው መብት እንዲከበር፤</p>

<p>7.በመንግስትም ሆነ በምርጫ ቦርዱ ምርጫውን ነፃና ፍትሐዊ ያለማድረግ ሁኔታ በስፋት ስለሚታይ የውጭም ሆነ የውስጥ ምርጫ ታዛቢዎች ላይ የተጣለው ገደብ ተነስቶ ስምሪቱ እንዲፈቀድ፤</p>

<p>8. መንግሥት የመከላከያና የፖሊስ አባላትን ለአፈና ሥራው ለመጠቀም የሚያደርገው ቅስቀሳ እንዲገታ በጥብቅ እናሳስባለን።</p>

<p>እነዚህ አንኳር ጥያቄዎች በገዥው ፓርቲና በመንግሥታዊ መዋቅሩ አፋጣኝ መልስ እንዲያገኙ ለኢትዮጵያ ሕዝብ፣ ለግልና ለመንግሥት ዜና ማሠራጫዎችን፤ ለውጭ አገር መንግስታትና ኤምባሲዎቻቸው፣ ምርጫውን ለመታዘብ ለመጡ ለአውሮፓ ኅብረትና ለካርተር ማዕከል፣ ለሌሎችም ታዛቢ ቡድኖች፣ ለሲቪክ ማኅበራት ጥሪ አቅርበናል። እነዚህ ችግሮች ሳይወገዱ ቀርትው ምርጫው ቢጭበረበርና የሕዝብ ሥልጣን ቢነጠቅ ፀፀቱ የሁላችንም ነው። ከመፀፀትና በጠላትነት ከመተያየት በፊት ለእነዚህ ችግሮች መወገድ አብረን እንቁም» ሲል ተቃዋሚ ፓርቲዎቹ በጋራ መግለጫቸው አስታውቀዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሚያዝያ 20 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ሚያዝያ/20/ጦቢያ1.200897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
