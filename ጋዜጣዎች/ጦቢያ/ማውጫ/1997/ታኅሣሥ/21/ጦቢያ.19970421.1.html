<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መከላከያ ከሙስናና ዘረኝነት ነፃ መሆኑ መፈተሽ አለበት ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መከላከያ ከሙስናና ዘረኝነት ነፃ መሆኑ መፈተሽ አለበት ተባለ</h2>


<p>መንግሥት ከሻዕቢያ የተደቀነበትን አደጋ ለመቋቋም ከፈለገ በቅድሚያ በመከላከያ ሚኒስቴር ውስጥ የተንሰራፋውን ሙስና እና ዘረኝነት መፈተሽ እንደሚኖርበት አንድ ከፍተኛ መኮንን አስታወቁ።</p>

<p>ስማቸው ቢገለጽ ለደህነነታቸው እንደሚሰጉ ያስታወቁት እኚሁ ባለሥልጣን የኢትዮጵያ መንግስት ከሻዕቢያ የሚሰነዘርበትን ማናቸውንም አደጋ ለመመከት የሚፈልግ ከሆነ በሙስናና የደለቡ የመከላከያ ባለሥልጣናትንና በአመራሩም 80 በመቶ የሥልጣን ድርሻ በአንድ ብሄር ተወላጆች የመያዙን ሁኔታ ማጤን እንደሚገባው አሳስበዋል። ይህ ካልሆነ በኢትዮጵያ ላይ የተደቀነው የሻዕቢያ የዕብሪት ወረራ በሀገራችን ላይ ትልቅ አደጋ ሊያስከትል እንደሚችል አክለው ገልጸዋል።</p>

<p>በሀገራችን የተቋቋመው የፌዴራል ፀረ ሙስና ኮሚሽን መከላከያን አንድም ቀን ፈትሾት እንደማያውቅ የጠቆሙት ከፍተኛ መኮንኑ ባለሥልጣኖቹ በሥልጣናቸው በመጠቀም በመንግስትና በሕዝብ ገንዘብ ያሻቸውን እንደሚያደርጉ፣ ከደንብና ሥርዓት ውጪ የዕቃ ግዢ እንደሚፈጽሙ አስረድተዋል።</p>

<p>በአሁኑ ጊዜ በሚኒስቴር መ/ቤቱ ውስጥ ገንዘብ ያዥ፣ ዕቃ ግዢ፣ ሂሳብ ሹም፣ የውስጥና የውጭ ኦዲተር፣ የወጪ ገንዘብ አዛዥ፣ ደመወዝ ጠያቂ፣ ደመወዝ ከፋይ፣ ወታደራዊ መደብር አስተዳዳሪ፣ ውሎ አበል ደልዳይ፣ ነዳጅ ፈቃጅ፣ ነዳጅ ቀጂ፣ የተሽከርካሪ ስምሪት፣ የመኖሪያ ቤት ፈቃድ፣ የመሳሰሉት ሥራዎች ሁሉ የሚሠሩት በአንድ ብሔር ተወላጆች ብቻ መሆኑን ጠቋሚው አብራርተዋል።</p>

<p>ከፍተኛ መኮንኑ አያይዘውም የመከላከያ ሚኒስቴር የበላይ ባለሥልጣን ቢፈልጉ ከመከላከያ ካሻቸውም ከኦሮሚያ የሚፈልጉትን ያህል ገንዘብ እያዘዙ የፈለጉትን የሚፈጽሙ በስልክ ሊያልቅ የሚችለውን ጉዳይ ለውሎ አበል ሲሉ አዳማ እንሰብሰብ በማለት አብዛኛውን ጊዜአቸውን በናዝሬት እንደሚያሳልፉ አስታውቀዋል።</p>

<p>የመከላከያ አመራርና ሠራዊቱ በእሳቸው ላይ ያላቸው አመለካከት ከዝቅተኛም በታች ነው ያሉት ከፍተኛ መኮንኑ ይህም እሳቸው ለሠራዊቱ ካላቸው ንቀት የተነሳ «ለሠራዊቱ ደመወዝ መጨመር ማለት ሆድ ማስፋት ነው» በማለታቸው እንደሆነ ገልጸዋል። ይህም በሺ ለሚቆጠሩ የመከላከያ ሠራዊት አባላት መክዳት ዋነኛ ምክንያት እንደሆነም ጨምረው አስረድተዋል።</p>

<p>በአጠቃላይ የመከላከያ ከፍተኛ መኮንኖች እከክልኝ ልከክልህ በሚለው ዘይቤ መሠረት መንግሥት የሰጣቸውን የቤት መሥሪያ ቦታ እና የኪራይ ቤቶችን ቤት ቁልፍ በመሸጥ ገንዘብ ያካበቱና ቤተሰቦቻቸውን በንግድ ሥራ ላይ ያሰማሩ ናቸው በማለት የጠቆሙት ከፍተኛ መኮንኑ በተለይ በአሁኑ ጊዜ የግል ቤታቸውን በከፍተኛ ገንዘብ በማከራየት መከላከያ በሚሰጣቸው አዳዲስ ቤቶች ውስጥ የሚኖሩ በርካታ ባለሥልጣኖች እንደሚገኙ አስታውቀዋል። አያይዘውም በአንጻሩ ተራው የሠራዊት አባል ግን ቤት አልባ ሆኖ የግለሰብ ቤት እየተከራየ በመሰቃየት ላይ እንደሚገኝ አጋልጠዋል።</p>

<p>መንግሥት ከፊት ለፊቱ የተደቀነውን አደጋ ለመቋቋም በቅድሚያ መከላከያ ውስጥ ያለውን ሙስና፣ የዘረኝነት ሁኔታ፣ የአስተዳደር በደል፣ የሠራዊቱን የደመወዝ፣ የቀለብ፣ የአልባሳት፣ የመኖሪያ ቤት፣ የሥልጣን ኮታ፣ የተሽከርካሪ ምደባ ሁኔታ ተመልክቶ አፋጣኝ እርምጃ መውሰድ እንደሚኖርበት መኮንኑ አሳስበዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታኅሣሥ 21 ቀን 1997</a></p>

</body>
</html>	
