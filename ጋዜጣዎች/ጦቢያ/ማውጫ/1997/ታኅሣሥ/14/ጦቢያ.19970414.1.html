<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ውጭ ጉዳይ ሚኒስትር በኢትዮጵያ ላይ ማዕቀብ ለማስጣል እየተንቀሳቀሱ መሆኑን አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ ውጭ ጉዳይ ሚኒስትር በኢትዮጵያ ላይ ማዕቀብ ለማስጣል እየተንቀሳቀሱ መሆኑን አስታወቁ</h2>


<p>የኤርትራ ውጭ ጉዳይ ሚኒስትር አሊ አብደላ ሰሞኑን በአሜሪካና በአውሮፓ ያደረጉት ጉብኝት ዓላማ የኢትዮጵያ መንግሥት የተመረኰዘበትን የምዕራባውያኑን እርዳታ ለማስከልከልና ማዕቀብ ለማስጣል እንደሆነ ተናገሩ።</p>

<p>ሚኒስትሩ አሊ አብደላ ለንደን ከሚታተመው «አልሻርቅ አልአውሳት» ከተባለ ጋዜጣ ጋር ባደረጉት ቃለ ምልልስ እንደተናገሩት «የኢትዮጵያ መንግሥት የድንበር ኰሚሽኑ ውሳኔ መቀበሉን እንዳረጋገጠ ሁሉ ይህንን ውሳኔ ተግባራዊ ከማድረግ ውጭ የምንወያይበት አጀንዳ አይኖርም» ብለዋል።</p>

<p>ኢትዮጵያ ለኤርትራ በፍርድ ቤት የተወሰነውን መሬት አልሰጥም ብትል አዲስ ጦርነት ይከፈታል ብለው ይሰጋል? ለሚለው የጋዜጣው ጥያቄ «እኛ ኢትዮጵያ የምትሰጣቸውን መግለጫዎች ስንሰማ፣ አቋሟንም ስንከታተል ጦርነት የማወጅ ያህል ሆኖ ነው የምናገኘው» ካሉ በኋላ «በኛ ግምት ጦርነት ለማንም አይበጅም፣ የተመድ በአልጀርሱ ስምምነት ላይ የተሰጠው ስልጣን አለ፣ ሥልጣኑን ተጠቅሞ ኢትዮጵያ ሕግ እንድታከብር የማድረግ ኃላፊነት ያለበት ይመስለናል» ሲሉ መልሰዋል። </p>

<p>በአፍሪካ ኅብረት የኤርትራ አምባሳደር ከኢትዮጵያ ወደ ኤርትራ ለምን እንዲመለሱ እንደተደረገ ሚኒስትር አሊ ተጠይቀው «የአፍሪካ ኅብረት የአልጀርሱን ስምምነት ስፖንሰር ካደረጉት ክፍሎች አንዱ ሆኖ እያለ ኢትዮጵያ ውሳኔውን አልቀበልም ስትል እንደማይመለከተው ሆኖ ነው ያገኘነው፤ የሚያስገርመው ነገር ደግሞ የአውሮፓ ኅብረት የተመድና የፀጥታው ምክር ቤት ኢትዮጵያ ውሳኔውን እንድታከብር አቋም ሲይዙ የአፍሪካ ኅብረት ገለልተኛ መሆኑ ነው» ብለዋል። </p>

<p>በአሁኑ ወቅት በሁለቱ አገራት ድንበሮች ምንም ዓይነት ወታደራዊ እንቅስቃሴ እንደሌለ የገለጹት አሊ አብደላ «ሀቁ ግን የኢትዮጵያ ሠራዊት በተመድ ሰላም አስከባሪ ኃይሎች አፍንጫ ስር ወጣ ገባ ማለታቸው የተለመደ ሆኗል» ሲሉ አስታውቀዋል።</p>




<p class="align-center"><a href="/Gazettas/Tobia/info/Tobia.sera.html">ከጦቢያ ታኅሣሥ 14 ቀን 1997</a></p>

</body>
</html>	
