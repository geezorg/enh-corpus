<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ገሞራው ካሣ ወደ አገራቸው ሊመለሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ገሞራው ካሣ ወደ አገራቸው ሊመለሱ ነው</h2>


<p>የኢትዮጵያ መምህራን ማህበር ዋና ጸሐፊ አቶ ገሞራው ካሣ ከዘጠኝ ዓመታት የስደት ኑሮ በኋላ ታህሳስ 9 ቀን 1997 ዓ.ም ከተለያዩ አገራት አቻ የሙያ ማህበራት ተወካዮች ጋር ወደ አገራቸው የሚመለሱ መሆኑን የኢመማ ፕሬዚዳንት ዶክተር ታዬ ወ/ሰማያት አስታወቁ።</p>

<p>ዶክተር ታዬ የዋና ፀሐፊውን ከስደት መመለስና የዓለም ትምህርት ልዑካን አቀባበልን አስመልክቶ በበተኑት የጥሪ ደብዳቤ እንደገለጹት አቶ ገሞራው ካሳ ከስደት ተመልሰው ከሙያ አጋሮቻቸው ጋር በመሰለፍ ትግል ለማካሄድ ወስነዋል።</p>

<p>የኢትዮጵያ መምህራን ማኅበር (ኢመማ) በአገሪቱ ትምህርት በስፋትና በጥራት እንዲዳረስ፣ የመምህራን የሙያ ክብርና ጥቅም እንዲከበርና መልካም አስተዳደር በአገሪቱ እንዲሰፍን ለዓመታት ያላሰለሰ ትግል በማድረግ የጐለበተ ታሪክ ያለው ማኅበር መሆኑን ያስታወቁት ዶክተር ታዬ ከዚህ የተነሳ የወያኔ/ ኢሕአዴግ መንግስት ያላሰለሰ ጥቃት ሰለባ፣ መሆኑን አስረድተዋል።</p>

<p>ከጥቃቶቹም መካከል ከመሠረታዊ እስከ አገር አቀፍ ድረስ የማህበሩን አመራር ከሥራና ከመኖሪያ ሥፍራቸው ማፈናቀልና ማስወገድ፣ የአመራር አባላትን በአደባባይ መረሸን (በእነ አሰፋ ማሩንና ሌሎችንም፣ ፕሬዚዳንቱንም በሐሰት ክስ ወንጅሎ ለዓመታት በእሥር በማሰቃየት ቢቻል እንዲሞቱ አሊያም እንዲሽመደመዱ ማድረግ፣ በአገሪቱ በየደረጃው የሚገኙ ቢሮዎችን በፍ/ቤት ትዕዛዝ ሽፋን መዝጋትና መዝረፍ እንዲሁም የኢመማ አመራር አባላትና ደጋፊዎች ዋና ጸሐፊውን ጨምሮ ከአገር እንዲሰደዱ ማድረግ ...ወዘት የሚሉትን ዶክተር ታዬ አስታውሰዋል።</p>

<p>ይህ ሁሉ የወያኔ መንግስት ፀረ ሙያ ማህበር እርምጃ ቢኖርም አመራሩም ሆነ አባላቱ አደራቸውንና ዓላማቸውን አልዘነጉም ያሉት ፕሬዚዳንቱ ይበልጥ በአሁኑ ወቅት የሕዝብን ብሶት መጋራትና መስዋዕትነት አስፈላጊ ሆኖ በመገኘቱ ዋና ጸሐፊው አቶ ገሞራው ካሣ ወደ አገር ተመልሰው ከትግል አጋሮቻቸው ጋር በመሰለፍ ለትምህርትና ለተቀበሉት አደራ ለመታገል መወሰናቸውን አብራርተዋል።</p>

<p>ኢመማ ዋና ጸሐፊው ከስደት የሚመለሱበትን ቀን በታላቅ ድምቀት ስለሚያከብር ጥሪ የተደረገላቸው ሁሉ ታህሳስ 9 ቀን 1997 ዓ.ም ከቀኑ 8፡00 ሰዓት በኢመማ ጽ/ቤት በመገኘት የደስታው ተካፋይ እንዲሆኑ በአክብሮት መጋበዙን ዶክተር ታዬ አስታውቀዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ታኅሣሥ 07 ቀን 1997</a></p>

</body>
</html>	
