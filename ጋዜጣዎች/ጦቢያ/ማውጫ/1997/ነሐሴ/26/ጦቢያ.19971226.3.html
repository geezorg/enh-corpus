<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዘመቻ አና ጎሜዝ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ዘመቻ አና ጎሜዝ </h2>


<p>የአውሮፓ ኅብረት የምርጫ ታዛቢ ልዑክ መሪ ሚስ አና ጎሜዝ ነሐሴ 19 ቀን 1997 ይፋ ያደረጉትን የቅድመ ማጠቃለያ ሪፖርታቸውን ተከትሎ ከጠ/ሚ/ር መለስ ዜናዊ እስከ ሌሎች ባለሥልጣኖቻቸው ድረስ ቁጣና እንካ ሰላንቲያ ፈጥሯል።</p>

<p>የአውሮፓ ኅብረት የምርጫ ሪፖርት በድምጽ ቆጠራውና ማጣራቱ እንዲሁም በዳግም ምርጫ ሂደት ላይ ችግሮች መኖራቸውን አመልክቶ በአጠቃላይ የምርጫው ሂደቱ ዓለም አቀፍ ደረጃን የጠበቀ አይደለም በሚል ጉድለቶቹን ዘርዝሯል።</p>

<p>ይሁንና ሪፖርቱ ይፋ ከሆነበት ማግሥት ጀምሮ በከፍተኛ የመንግስት ባለሥልጣናትና የመንግሥት ሚዲያዎች እየተደመጡና እየተጻፉ ያሉ ዘመቻ አና ጎሜዝ የኅብረቱንና የኢትዮጵያ መንግሥትን ግንኙነት ማሻከር ደረጃ ላይ አድርሰውታል።</p>

<p>በተለይም ዓርብ ነሐሴ 20 ቀን 1997 ዓ.ም. በማስታወቂያ ሚኒስቴር የተዘጋጀውና የመንግሥትን አቋም በሚገልጸው ዘገባ እንደተነበበው የሰኔ አንዱ ግርግር እንዲፈጠር ምክንያት የሆነው የአውሮፓ ኅብረት ታዛቢ ቡድን ነው ብሏል።</p>

<p>እንደ መንግሥት አቋም ቀደም ሲል የአውሮፓ ኅብረት በምሥጢር መያዝ የነበረበትን ቅድመ ማጠቃለያ ሪፖርት ለቅንጅት መሪዎች አሳልፎ ሰጥቷል ቢልም በርግጥም ይኼ ሪፖርት ቀድሞ ስለመውጣቱ ግን አንዳችም ማስረጃ አላቀረበም። ይልቁንም አናን ጎሜዝ ለጋዜጠኞች በሰጡት መግለጫ ሪፖርቱ ለተቃዋሚዎች ሳይሆን ለአቶ መለስና ለአቶ በረከት ቀድመው የሰጡ መሆናቸውን ነው የገለጹት። ይህንኑ የመንግሥት አቋም ተከትሎም የምርጫ ቦርድ ሰብሳቢ አቶ ከማል በድሪ፣ የጽ/ቤቱ ም/ኃላፊ አቶ ተስፋዬ መንገሻ፣ ማስታወቂያ ሚኒስትሩ አቶ በረከት ስምኦንና ሌሎችም ባለሥልጣናት ሪፖርቱ እንዳላስደስታቸው እየተናገሩ ናቸው፡፡</p>

<p>አቶ ከማል በድሪ ለኢሪን እንደገለጹት በሪፖርቱ እንደተገረሙናን ለተቃዋሚዎች ማድላቱን ተናግረው በተመሳሳይ ሁኔታም ምክትላቸው አቶ ተስፋዬ መንገሻ በተለመደ ቋንቋቸው «ተጨባጭ አይደለም» ነው ያሉት። አቶ በረከት ስምኦንም ባለፈው ዓርብ በሬዲዮ ፋና እንደገለጹት የኅብረቱ ታዛቢዎች ከተሰጣቸው ገደብ ማለፋቸውንና ይኼም ደግሞ የአንድ ሀገር ሉዓላዊነት የሚፃረር ነው ሲሉ ክፉኛ ተቆጥተዋል።</p>

<p>በዚሁ የአውሮፓ ኅብረት የምርጫ ሪፖርት ቁጣቸውን ከገለጹቱ መካከል ዋነኛው ጠ/ሚ/ር መለስ ዜናዊ ሲሆኑ ለኢትዮጵያን ሄራልድ ጋዜጣ በላኩት የመልስ ጽሁፋቸው መግቢያ «ባለፉት ጊዜዎች በግል ስሜ ምንም ነገር ለማሳተም ጥረት እንዲደረግ የሚገፋፋ ምክንያት አልነበረኝም» ካሉ በኋላ ዝቅ ብለው «በአውሮፓ ኅብረት የታዛቢዎች ቡድን ምርጫውን በማስመልከት አፋጣኝና በውል የታሰበበት ምላሽ የሚጠይቅ መግለጫ ቀርቧል። መግለጫው በመላ ሀገሪቱ ቁጣን ፈጥሯል። በመግለጫው ቁጣ ለተሰማቸው ወገኖች ሁሉ አፋጣኝና አግባብ ያለው መልዕክት ማስተላለፍ ይገባኛል ብዬ አምናለሁ» ሲሉ ለመጀመሪያ ጊዜ በስማቸው የጻፉትን ሀተታ አቅርበዋል።</p>

<p>ጠ/ሚ/ሩ ለአውሮፓ ኅብረት ሪፖርት ከሰጡት ምላሽ መረዳት እንደሚቻለው ቡድኑ የምርጫና የማጣራቱን ሂደት ጥንካሬ በአዎንታዊነት መግለጹን አመስግነው ይሁንና በሰኔ አንዱ ግጭትና በሱማሌ ክልል ምርጫ ላይ የቀረበው ሪፖርት እንዳሳዘናቸው ገልጸዋል።</p>

<p>ሰሞኑን እንደሚሰማውና ከኢህአዴግ ባለሥልጣናት ባህል እንደሚታወቀው የጅምላ ውግዘት ተጠናክሮ የቀጠለ ሲሆን የአውሮፓ ኅብረት በሱማሌ ክልል የተመለከተውን የምርጫ ግድፈት አስመልክቶ ያወጣውን ሪፖርት የክልሉ የምርጫ አስተባባሪ በዋልታ በኩል ውሸት ሲሉ ተደምጠዋል።</p>

<p>ይኸው አና ጎሜዝ ዘመቻ በተጠናከረበት ሁኔታ ሬዲዮ ፋና፣ የኢትዮጵያ ቴሌቪዥን፣ ዋልታና ኢዜአ የተለመደ ድርጅታዊ አቋማቸውን የሚንጸባርቁ ዜናዎችና ሀተታዎች እያስተላለፉ ሲሆን የነዚህ ዘገባዎች ጭብጥ የአውሮፓ ኅብረት ሉዑካን መሪ የሆኑት አና ጎሜዝና ቲም ክላርክ ተቃዋሚዎችን ወግነዋል በሙስና ተዘፍቀዋል በሚል እያብጠለጠሏቸው ነው።</p>

<p>ይሁናና ሚስ አና ጎሜዝ በጋዜጣዊ መግለጫቸው ወቅት እንደተናገሩት እሳቸውን አስመልክቶ በመንግሥት ብዙኃን መገናኛ የቀረበው የሙስና ጉዳይ አሳፋሪና ርካሽ መሆኑን ገልጸው ይሁንና በርሳቸው ላይ ለደረሰው የሞራል ጉዳት ፍርድ ቤት ሄደው መክሰስ እንዳለባቸውና በዚሁ አጋጣሚም የኢትዮጵያን የፍትህ ሥርዓት ለመፈተሽ እንደሚፈልጉ ገልጸዋል።</p>

<p class="align-center"><a href="/Gazettas/Tobia/info/Tobia.html">ከጦቢያ ነሐሴ 26 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ነሐሴ/26/ጦቢያ3.261297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
