<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግብፅ ዓለም አቀፍ የፋይናንስ ተቋማት ለኢትዮጵያ የውሃ ልማት ፕሮዤዎች ብድር እንዳይሰጡ አደረገች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ግብፅ ዓለም አቀፍ የፋይናንስ ተቋማት ለኢትዮጵያ የውሃ ልማት ፕሮዤዎች ብድር እንዳይሰጡ አደረገች</h2>


<p>የናይል ተፋሰስ ሀገሮች ለዘመናት ሳይጠቀሙበት የቆዩትና የናይል ውሃ ለሀገራቸው ልማት ጥቅም ላይ ለማዋል የጀመሩትን የአስምትዮሽ እንቅስቃሴ ለማደናቀፍ ስትንቀሳቀስ የቆየችው ግብጽ አለም አቀፍ የፋይናንስ ተቋማት የኢትዮጵያ መንግሥት ለሚተገብራቸው የውሃ ልማት ፕሮዤዎች ብድር እንዳይሰጡ በማድረግ እንቅፋቶችን መፍጠርዋን የደረሰን ዜና ያስረዳል።</p>

<p>የጢስ አባይ ፏፏቴ ሙሉ ለሙሉ አቅጣጫ ቀይሮ በኢትዮጵያ የኤሌክትሪክና መብራት ኃይል ኮርፖሬሽን ባለቤትነት በመገንባት ላይ ያለው የጢስ አባይ ሁለተኛ የኃይል ማመንጫ ግንባታን ለማጠናቀቂያ ከአፍሪካ ልማት ባንክና ከአንድ በአውሮፓ ከሚገኝ የታወቀ ባንክ ተጠይቆ የተፈቀደው የብድር ጥያቄ ባልታወቀ ምክንያት መቋረጡ የግብጽ መንግሥት ኢትዮጵያ የአባይ ወንዝን ለልማት እንዳታውለው ከሚያደርገው አንደኛው የሥራ አካል እንደሆነ ተጠቁሟል። </p>

<p>ለአለፉት 11 ዓመታት በኢትዮያ የግብጽ አምባሳደር በመሆን ሲሰሩ የነበሩ አምባሳደር ማርዋን ባይደር ዛሬ በግብጽ አረባዊት ሪፐብሊክ የውሃ ሀብት ምክትል ሚኒስትር በመሆን ሀገራቸውን በማገልገል ላይ መሆናቸውን ምንጮቹ አስታውቀው ዲፕሎማቱ ባለፉት በርካታ ዓመታት በኢትዮጵያ በነበራቸው ቆይታ የተለያዩ የግብጽ የውሃ ኢንጂኔሮችን ወደ ኢትዮጵያ በማስመጣት ሰፊ የሆነ ጥናትና ምርምር በአባይና በገባር ወንዞቹ ተፋሰሶች ላይ ማድረጋቸው ተገልጿል።</p>

<p>በአባይ ሸለቆ ዙሪያ የደን ልማት እንኳን እንዲካሄድ የማትፈልገዋ ግብጽ ከኢትዮጵያ ከደጋውና ከወይናደጋው መሬት እየተቦረቦረ በአባይና በጋባር ወንዞቹ የሚወሰድ አፈርና በየዓመቱም 105 ቢሊዮን ሜትር ኪዮብ ውሃ በሱዳን ተሻግሮ ወደ ግብጽ እንደሚገባ ዘገባዎቹ ያስረዳሉ።ግብጾች አባይ በሚወስድላቸው ውሃና ደለል በመጠቀም ከ3 ሚሊዮን ሄክታር በላይ የሆነ መሬት በማልማት ራሳቸውን በምግብ ሰብል ምርት ከመቻላቸው በተጨማሪ ውሃውን ወደሴናይ በረሃ (ሳውዲ አረቢያ) ለማሻገር ሰፋፊ ፕሮጀክቶችን ነድፈው እየተንቀሳቀሱ መሆኑ ተመልክቷል።</p>


<p>የኢትዮጵያ መንግሥት በራሱ ተነሳሽነት በተከዜ ወንዥ ላይ የሚያሰራው ግድብ እንዲሁም የአባይን ወንዝ በተለይም የፏፏቴውን አቅጣጫ በማስቀየር ለሃይድሮ ኤሌክትሪክ ኃይል ማመንጫና ለመስኖ ሥራ ለማዋል የጀመረውን ጥረት በቅርብ ስትከታተል የነበረችው ግብጽ ጉዳዩ አሳሳቢ በመሆኑ ከኢትዮጵያ መንግሥት ባለሥልጣናት ጋር ለመገናኘት ብሎም በኢትዮ-ኤርትራ የድንበር ውዝግብ ዙሪያ ያላትን አቋም ለመግለጽ ባለፈው ዓመት ግንቦት ወር በጠ/ሚኒስትር የተመራ ከፍተኛ የመንግሥት ልማት ቡድን ወደ አዲስ አበባ ልካ የነበረ ሲሆን፣ በመቀጠልም በአልጀሪያ ተድርጐ በነበረው የአፍሪካ ሕብረት ሁለተኛው የመሪዎች ጉባኤ ላይ የግብጽ ፕሬዚዳንት ሆስኒ ሙባረክ በጉዳዩ ዙሪያ ከጠቅላይ ሚኒስትር መለስ ዜናዊ ጋር መነጋገራቸው ተወስቷል።</p>


<p>ሁኔታው በክብ ጠረጴዛ ከሚደረግ የዲፕሎማሲያዊ ድርድር ወጣ ያለ መሆኑን ሰሞኑን ከቢቢሲ ጋር ጠቅላይ ሚኒስትር መለስ ዜናዊ መናገራቸው ያሰመሩበት እነዚህ የዜና ምንጮች ላለፉት ሃያ ዓመታት ረገብ ብሎ የነበረው በአባይ ወንዝ የተጠቃሚነት መብት ማረጋገጥ ዙሪያ የነበረው የኃይል ፍጥጫ ከመቼውም ጊዜ በበለጠ እየተካረረ ለመሄዱ ፍንጮጭ እየታዩ ነው ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ የካቲት 03 ቀን 1997</a></p>

</body>
</html>	
