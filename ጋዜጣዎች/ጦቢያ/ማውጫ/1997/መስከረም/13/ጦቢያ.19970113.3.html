<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሼህ መሐመድ ሁሴን አላሙዲን ዛሬ ይሸለማሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሼህ መሐመድ ሁሴን አላሙዲን ዛሬ ይሸለማሉ</h2>


<p>ኢንተርናሽናል እግር ኳስ ማኅበር (ፊፋ) ለስፖርቱ ዕድገት የላቀ አስተዋጽኦ ላደረጉ ግለሰቦች ሽልማት ለመስጠት 202 አባል አገራትን ፈትሾ ከመረጣቸው አርባ አምስት ታላላቅ ሰዎች መካከል አንዱ የሆኑት ዶ/ር ሼህ መሐመድ ሁሴን አላሙዲን ዛሬ የምዕተዓመቱን የክብር ኒሻን (FIFA Centennial order of Merit) ይሸለማሉ።</p>

<p>በዚህ ታላቅ የሽልማት ሥነ -ሥርዓት ላይ ዶ/ር አሸብር ወ/ጊዮርጊስ የኢትዮጵያ እግር ኳስ ፌዴሬሽን ፕሬዝዳንት፣ አቶ አብነት ገ/መስቀል የቅዱስ ጊዮርጊስ ስፖርት ማኅበር የቦርድ ሊቀመንበርና ከኢትዮጵያ እግር ኳስ ፌዴሬሽን አቶ አርአያ ተስፋዬ ገ/ሕይወት እንዲገኙ ሴፕተምበር 21 ቀን በተጻፈ ደብዳቤ ፊፋ ጋብዟል።</p>

<p>በዶ/ር አሸብር ወ/ጊዮርጊስ አቅራቢነት ለምዕተ ዓመቱ የክብር ኒሻን ሽልማት የተመረጡት የቅዱስ ጊዮርጊስ ስፖርት ማህበር የበላይ ጠባቂ ሼህ መሐመድ ሁሴን አላሙዲን ለኢትዮጵያ እግር ኳስ እድገት ጉልህ አስተዋጽኦ ማበርከታቸውን፣ የኢትዮጵያን ሕዝብ የውጤት ጥማት ማርካት ባይቻልም ለብሔራዊ ቡድን የውጪ አሰልጣኝ ለመቅጠር የተጠየቁትን ሁሉ ማሟላታቸውን፣ የቅዱስ ጊዮርጊስ ስፖርት ማህበርን ዓመታዊ በጀት መሸፈናቸውን፣ በአገራችን በዓይነቱ ልዩ የሆነ ስታዲየም ለማሠራት ቃል መግባታቸውን፣ በርካታ ተጨዋቾች በውጭ አገር የሕክምና አገልግሎት ማግኘት የሚችሉበትን ዕድል በማመቻቸት አስፈላጊውን ወጪ መሸፈናቸውን፣ በአትላንታና በሲዲኒ ኦሊምፒክ ለተሳተፈው የኢትዮጵያ ቡድን የላቀ ድጋፍ ማድረጋቸውን የኢትዮጵያ እግር ኳስ ፌዴሬሽን የፊፋን ምርጫ መሰረት በማድረግ መግለጹ ይታወሳል።</p>

<p>በሌላ በኩል የዶ/ር የሼህ መሐመድ ሁሴን አላሙዲንን ታላቅ ሽልማት አስመልክቶ ሴፕቴምበር 21 ቀን ከዙሪክ የተላከው ደብዳቤ በኢትዮጵያ እግር ኳስ ፌዴሬሽን ፕሬዚዳንትነት ፊፋ የሚያውቀው ዶ/ር አሸብር ወ/ጊዮርጊስን መሆኑን አረጋግጧል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 13 ቀን 1997</a></p>

</body>
</html>	
