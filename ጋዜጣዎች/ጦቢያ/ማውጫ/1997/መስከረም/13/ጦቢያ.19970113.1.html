<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓና መኢአድ ከኢሕአዴግ ጋር እንደሚከራከሩ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓና መኢአድ ከኢሕአዴግ ጋር እንደሚከራከሩ አስታወቁ</h2>


<p>የፊታችን እሁድ መስከረም 16 ቀን 1997 ዓ.ም «ሲቪል ማኅበረሰብና መልካም አስተዳደር»በሚል ርዕስ ከገዢው ፓርቲ ኢሕአዴግ ጋር በሚደረገው ክርክር ለመሳተፍ ዝግጁ መሆናቸውን ኢዴአፓና መኢአድ አስታወቁ።</p>

<p>ከመኢአድ ሻለቃ ጌታቸው መንግሥቴ ከጦቢያ ጋር ባደረጉት ቃለ ምልልስ እንዳስታወቁት የውይይቱ አዘጋጅ የሆነው ኢንተር አፍሪካ ግሩፕ ከምርጫው ጋር በተያያዘ ስለ ሲቪል ማህበራት አደረጃጀትና ሚና የቀረጸው አጀንዳ በርከት ያሉ አነጋጋሪ ጉዳዮችን እንደያዘ አመልክተው በዚህ በኩል ኢሕአዴግ በሲቪል ማኅበረሰቡ አደረጃጀት ላይ እየፈጸመ ያለውን ጣልቃ ገብነት ለማሳየት ብዙ አስረጅዎች እንዳሉ ተናግረዋል።</p>

<p>የክርክር መድረኩ ነፃና ፍትሐዊ እንደሚሆን ግምት እንዳላቸው ያሰመሩበት ሻለቃ ጌታቸው ኢንተር አፍሪካ ግሩፕ በቀጣዩ ሊያደርግ ካቀደው ተጨማሪ የክርክር መድረኮች አንጻር የፊታችን እሁድ በሚደረገው ክርክር የመድረክ አመራሩን የምንፈትንበት ምቹ አጋጣሚ ይሆናል ብለዋል።</p>

<p>የኢዴአፓ ፕሬዚዳንት ዶ/ር አድማሱ ገበየሁ በበኩላቸው እንደተናገሩት ደግሞ የክርክር መድረኩ አስፈላጊነት የጐላ መሆኑን ጠቁመው ከዚህ በፊትም ኢዴአፓ ይኼን መድረክ ሃሳቡን ለመግለጽ እንደተጠቀመበት ገልፀዋል።</p>

<p>ዶ/ር አድማሱ ጨምረው እንደገለጹት በኢትዮጵያ የሲቪል ማህበረሰቡ ጉዳይ ወሳኝ መሆኑን ተናግረው በተለይም ደግሞ ተወዳዳሪ ፓርቲዎች በሲቪል ማህበረሰብና መልካም አስተዳደር ላይ ያላቸውን አቋም የሚያሳዩበት ጥሩ አጋጣሚ እንደሆነና ገዢው ፓርቲ ኢሕአዴግ ሲቪል ማህበረሰቡን በራሱ ሞዴል ለመቅረጽ እያካሄደ ያለው እንቅስቃሴ እንደሚፈተሽ አስታውቀዋል። </p>

<p>በሌላ በኩል የአማራጭ ኃይሎች ምክር ቤት በክርክሩ ላይ ስለመሳተፍ አለመሳተፉ አልታወቀም። አንድ የጽ/ቤቱ ተወካይ በስልክ እንደገለጹልን በጉዳዩ ላይ ውይይት እየተደረገበት ነው።</p>

<p>የአማራጭ ኃይሎች ምክር ቤት ሊቀመንበር ዶ/ር በየነ ጴጥሮስ ከሁለተኛው የኢትዮጵያ ተቃዋሚ ኃይሎች ኅብረት ጉባዔ ጋር በተያያዘ በአሜሪካና በአውሮፓ በሥራ ላይ እንደሚገኙ የሚታወቅ ነው።</p>

<p>እሁድ መስከረም 16 ቀን 1997 ዓ.ም ኢንተር አፍሪካ ግሩፕ ያዘጋጀው የተቃዋሚዎችና የገዢው ፓርቲ ክርክር ከጠዋቱ 3፡00 ሰዓት ጀምሮ በቀጥታ የቴሌቭዥን ሥርጭት ለሕዝብ እንደሚተላለፍ ከተያዘለት መርሐ ግብር ለማወቅ ተችሏል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ መስከረም 13 ቀን 1997</a></p>

</body>
</html>	
