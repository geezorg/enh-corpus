<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት የአቶ ልደቱ ሕይወት አሳስቦኛል አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ቅንጅት የአቶ ልደቱ ሕይወት አሳስቦኛል አለ </h2>


<p>ቀደም ሲል በአቶ ልደቱ አያሌው ላይ የተደረገው የቁም እስር ቢያበቃም በአሁኑ ወቅት ግን ከእስር በባሰና ለሕይወታቸው አስጊ በሆነ ሁኔታ ከፍተኛ ክትትል እየተደረገባቸው መሆኑን ቅንጅት ለአንድነትና ለዴሞክራሲ አስታወቀ።</p>

<p>የቅንጅቱ የሕዝብ ግንኙነት ኃላፊ ዶ/ር ኃይሉ አርአያ ለጦቢያ እንዳስታወቁት በቅንጅት አመራሮች ላይ የሚደረገው ጫና እንደቀጠለ ሲሆን በተለይ በአቶ ልደቱ አያሌው ላይ የጠበቀ ነው።</p>

<p>የምርጫው ሂደት በሰላም እንዲጠናቀቅ ፓርቲዎች የጋራ ስምምነት አድርገናል ገዢው ፓርቲ ኢሕአዴግ ግን በጸጥታ ኃይሎቹ አማካኝነት የሚፈጽማቸውን ድብደባዎች እስራትና ግድያዎች አላቆሙም ያሉት ዶ/ር ኃይሉ ሁኔታዎች በዚሁ ከቀጠሉ አስቸጋሪ እንደሚሆን አስረድተዋል።</p>

<p>ኢዴአፓ መድኅን በአቶ ልደቱ አያሌው ላይ የሚደረገውን ጫና አስመልክቶ ለቅንጅት ም/ቤት ጉዳዩን እንዳመለከተና የቅንጅቱ ም/ቤትም በአቶ ልደቱና በአቶ ኃይሉ ሻውል ላይ የሚደረገው አላስፈላጊ ጫና ማብቃት እንዳለበት አቋም ላይ መደረሱን ዶ/ር ኃይሉ ገልጸዋል።</p>

<p>ይህ በእንዲህ እንዳለ በአሁኑ ወቅት በአዲስ አበባ ጊዜያዊ መስተዳድር እየተፈጸሙ ያሉ ሁኔታዎች ወደፊት ቅንጅት የአዲስ አበባ መስተዳድርን ለመምራት መሰናክል ለመፍጠር መሆኑን ያመለክታል ተብሏል።</p>

<p>ዶ/ር ኃይሉ ከጦቢያ ጋር ባደረጉት ቃለምልልስ እንዳስታወቁት ቀደም ሲል በአዲስ አበባ መስተዳድር ሥር የነበረው የመንገድና የትራንስፖርት ገቢ በፌዴራሉ ሥር እንዲሆን ረቂቅ አዋጅ መውጣቱን እንዲሁም ለኮንዶሚኒየም የተያዙ ቦታዎችን በሊዝ ለመሸጥ መታቀዱ ኢሕአዴግ የአዲስ አበባን ሕዝብ ለመቅጣት መፈለጉን አረጋግጧል ብለዋል።</p>

<p>ኢሕአዴግ አሁን በአዲስ አበባ ላይ እየተከለ ካለው እርምጃ አኳያ ገና የሚወስዳቸው እርምጃዎች እንዳሉ እንገምታለን ያሉት ዶ/ር ኃይሉ ይሁንና ቅንጅት ከሕዝብ ጋር በመምከርና በመወያየት ችግሮች የሚወገዱበትን ሁኔታ ይፈጥራል ሲሉ ገልጸዋል።</p>

<p>ዶ/ር ኃይሉ በቃለ ምልልሳቸው እንደገለጹት የኮንዶሚኒየም ቦታዎችን በሊዝ ለመሸጥና ከመንገድና ትራንስፖርት የሚገኘውን ገቢ በፌዴራሉ ሥር እንዲሆን ማድረግ ፖለቲካዊ ትርጉም አለው ይህም ሕዝቡ በቅንጅት አመራር ላይ አመኔታ እንዳያጣ ለማድረግ ነው ነገር ግን ይህን ሕዝቡ በሚገባ ያውቀዋል ብለዋል።</p>


<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 23 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ሰኔ/23/ጦቢያ1.231097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
