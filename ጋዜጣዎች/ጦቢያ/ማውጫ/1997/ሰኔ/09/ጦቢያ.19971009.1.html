<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ዩኒቨርስቲ ተማሪዎች መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የአዲስ አበባ ዩኒቨርስቲ ተማሪዎች መግለጫ አወጡ</h2>


<p>የአዲስ አበባ ዩኒቨርስቲ ተማሪዎች የትግራይ ተወላጅ ተማሪዎች ወንድምና እህቶቻቸው ከጐናቸው እንዲሰለፉ የሚጠይቅ መግለጫ አወጡ። የመግለጫው ሙሉ ቃል የሚከተለው ነው።</p>

<p>ውድ ለአዲስ አበባ ዩኒቨርስቲ ተማሪዎች የጀመርነው ሰላማዊ ትግል ምንም እንኳን በኢህአዴግ ካድሬዎች አቅጣጫውን የቀየረ ቢመስልም ዛሬም ቢሆን ትግላችን የተዳፈነ ረመጥ እንጂ የጠፋ እሳት እንዳልሆነ ሁላችንም ልንገነዘበው ይገባል። እስካሁን ባሳየነው የአንድነት ተጋድሎ አመርቂ ውጤት ባናመጣም የታሪክ ግዴታችንን እየተወጣን መሆኑን ለህዝባችን አሳይተናል።</p>

<p>ዛሬም ቢሆን ትግላችን አልተገታም!! ለምን? ሦስት ተማሪዎች ከመኖሪያ ግቢያቸው በድብቅ መታፈን ምክንያት የተጀመረው ሰላማዊ አመፅ በግልፅ ተማሪዎችን በማፈስ ቀጥሏል። ምንም እንኳን የተወሰኑ ተማሪዎች ቢለቀቁም ከመቶ ያላነሱ ተማሪዎች አሁንም በእስር እየማቀቁ ይገኛሉ።</p>

<p>የኢሕአዴግ ካድሬ ተማሪዎች በግቢ ውስጥ በወንድሞቻቸው ላይ እያደረሱት ያለው ጥቆማ፤ ድብደባና እንግልት የአደባባይ ምስጢር ሆኗል። ለዚህ ሁሉ ብጥብጥ መነሻ ምክንያት የሆነው አቶ ዳኜ... አሁንም ድረስ ካሳፋሪ ድርጊቱ አልተገታም።</p>

<p> - ማንኛውም በእስር ላይ የሚገኝ ተማሪ ያለአንዳች ቅድመ ሁኔታ አንድም ተማሪ ሳይቀር ካልተፈታ ትምህርት አንጀምርም።</p>

<p> - የኢሕአዴግ ካድሬዎች በግቢ ውስጥ ባሉ ወንድሞቻቸው ላይ የሚያደርሱትን ጥቃት ካላቆሙና ሕጋዊ እርምጃ ካልተወሰደባቸው፤ እኛ ተማሪዎች አንድነታችንን በማጠናከር የራሳችንን እርምጃ እንወስዳለን።</p>

<p> - በደህንነት ሽፋን ደህንነታችንን አደጋ ላይ የጣለው አቶ ዳኜ ካለበት ቦታ ተነስቶ በሕግ እንዲጠየቅልን እናሳስባለን።</p>

<p> - በግፍ የታሰሩትን እና የተገደሉትን ተማሪዎቻችንን እንዲሁም ሕዝባችንን ለማሰብ ጥያቄዎቻችን እልባት እስኪያገኙ ድረስ ጥቁር ልብስ እንለብስ ዘንድ እንጠይቃለን።</p>

<p> - ይህን ጥያቄ ከግብ ለማድረስ የትግራይ ተወላጅ ተማሪ ወንድምና እህቶቻችን ከጐናችን እንደሚሰለፉ ተስፋ እናደርጋለን።</p>

<p>ከላይ የዘረዘርናቸው ጥያቄዎች ተገቢ ምላሽ እስካልተሰጣቸው ድረስ ትግላችን በተጠናከረ መልኩ ይቀጥላል።</p>

<p>የተማሪዎች አለአግባብ መታፈስን በመቃወም ባደረጉት እንቅስቃሴ ሕይወታቸው ላለፈ የአካል ጉዳት ለደረሰባቸው፣ በእስር ቤት ለሚገኙ ሥራቸውንም በማቆም ከሥራ ለተፈናቀሉ ዜጐች በሙሉ የተሰማንን ጥልቅ ሀዘን ልንገልፅ እንወዳለን። በተለይም የታክሲ ሹፌሮች ረዳቶችና ተራ አስከባሪዎች ላደረጉልን ትብብር ከልብ እናመሰግናለን።</p>
<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 9 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ሰኔ/09/ጦቢያ1.091097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
