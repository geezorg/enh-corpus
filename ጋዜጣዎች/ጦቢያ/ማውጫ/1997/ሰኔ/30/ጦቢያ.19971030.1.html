<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅድመ ውህደት ተፈረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ቅድመ ውህደት ተፈረመ </h2>


<p>የቅንጅት ለአንድነትና ለዴሞክራሲ አባላት የሆኑ አራት የፖለቲካ ፓርቲዎች አንድ ፓርቲ ሆነው ለመንቀሳቀስ የሚያስችላቸው ሙሉ ውህደት በአጭር ጊዜ እውን እንደሚሆን ተገለፀ።</p>

<p>ይህ የተገለፀው ቅንጅት ለአንድነትና ለዴሞክራሲን የፈጠሩት አራት ኅብረ ብሔራዊ የፖለቲካ ድርጅቶች የመላው ኢትዮጵያ አንድነት ድርጅት፣ የኢትዮጵያ ዴሞክራሲያዊ ፓርቲ/ኢዴፓ መድህን፣ የኢትዮጵያ ዴሞክራሲያዊ ሊግና ቀስተ ደመና የዴሞክራሲያዊና የማኅበራዊ ፍትህ ንቅናቄ ሰኔ 28 ቀን 1997 ዓ.ም. በጽ/ቤታቸው ባደረጉት የቅድመ ውህደት የፊርማ ሥነ ሥርዓት ላይ ነው። በእለቱ እንደተጠቆመው የኢትዮጵያ ህዝብ ለዘመናት ተነፍጐት የኖረውን መብቱን ለማስከበርና ዴሞክራሲያዊ ሥርዓት ለመገንባት እንዲሁም ሕዝቡ ከድህነት አረንቋ ውስጥ ወጥቶ ዘላቂነት ያለው የሰላም ለውጥ ለማምጣት ቁርጠኝነትን አሳይቷል።</p>

<p>ይህንን የሕዝቡን ቁርጠኝነትና ራዕይ ከግብ የሚያደርስና አስፈላጊውን መስዋዕትነት ሁሉ ለመክፈል ዝግጁ የሆነ፣ በአንድ አመራር ሥር የተባበረ አንድ ወጥ ፓርቲ አስፈላጊ በመሆኑ ከዚህ ቀደም ቅንጅት በመፍጠር የሕዝቡን ትግል በመምራት ላይ የሚገኙ አራቱ ፓርቲዎች ውህደት ፈጥረው በአንድ አመራር ሥር መንቀሳቀሳቸው ግድ እንደሚል ተገልጿል።</p>

<p>አራቱ ፓርቲዎች በፈረሙት የቅድመ ውህደት ሰነድ ላይ እንደተገለፀውም ፓርቲዎቹ ውህደት ፈጥረው በአንድ ወጥ አመራር እንዲንቀሳቀሱ የኢትዮጵያ ህዝብ ፍላጐት መሆኑን በሚያዝያ 30 የድጋፍ ሰልፍና በግንቦቱ ምርጫ የውህደቱን ጉዳይ አማራጭ የሌለው እንዳደረገው ተጠቁሟል።</p>

<p>የሚዋሃዱት ፓርቲዎች በየግላቸው ያላቸውን የገንዘብና የሰው ኃይል በአንድ ላይ በማሰባሰብ የሚፈጠረው ፓርቲ ጠንካራ እንደሚሆን በመገንዘባቸው ፓርቲዎቹ ግላዊ ሕልውናቸውን እንደሚሰርዙና በአፋጣኝ አንድ ፓርቲ ለመሆን የተስማሙ እንደሆነ ሰነዱ ጨምሮ አስፍሯል።</p>

<p>የውህደት አመቻች ኮሚቴው ሰብሳቢ የሆኑት ዶ/ር ያዕቆብ ኃይለማርያም ለጋዜጠኞች እንደተናገሩት ከአራቱ ፓርቲዎች ውጭ ሌሎች ሕብረ ብሔር ፓርቲዎች ቅንጅቱን ለመዋሃድ ፈቃደኛ እስከሆኑ ድረስ እንቀበላለን ብለዋል። የኢትዮጵያ ዴሞክራሲያዊ ሂደትን ቅንጅት ብቻ ይወጣዋል የሚል እምነት የለንም ያሉት ዶ/ር ያዕቆብ የሌሎች ፓርቲዎችንም አስተዋፅኦ እንደሚጠይቅ አያይዘው ገልፀዋል።</p>
<p class="align-center"><a href="/Gazettas/Tobia/info/Tobia.sera.html">ከጦቢያ ሰኔ 30 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦቢያ/ማውጫ/1997/ሰኔ/30/ጦቢያ1.301097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
