<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአዘጋጁ ቢሮ</h1>


<p>እንኳን ለብርሃነ ልደቱ አደረሳችሁ! በዚህ እትም ቀደም ሲል ከምንወጣበት አንድ ሳምንት ቀደም ብለን ወጥተናል። የጊዜ መዛነፍን ለማስተካከል ነው። ከእንግዲህ በየወሩ የመጨረሻ ወይም እንደሁኔታው የመጀመሪያ ሰኞ እንገናኛለን - እንዳቀድነው ለመንቀሳቀስ የማያስችል ሁኔታ ካልገጠመን በቀር።</p>

<p>በአገራችን በአሁኑ ጊዜ «የሕዝብ ፈቃድ የሚፈፀምበት፣ በሕዝቡ ስም ወደሥልጣን የሚወጡ የፖለቲካ ድርጅቶችና ግለሰቦች ለሕዝብ ፍላጐት የሚገዙበት መንግሥታዊ ሥርዓትን እንዴት እናምጣ?» የሚለው የብዙሃን ጥያቄ እየሆነ ነው። በዚህ መካከል የአገራችን ተቃዋሚ የፖለቲካ ኃይሎች ከመድረኩ የመገለላቸው ጉዳይ አሳሳቢ ደመና አዝሎ መጥቷል። ፖለቲካዊ ሂደታችን ከፍጥጫ ይልቅ ወደመነጋገርና ላለመግባባትም ወደ መግባባት እንዲያመራ የብዙዎች ፍላጐት ነው። ይህ ሁኔታ ግን በመንግሥትም ሆነ በተቃዋሚ ኃይሎች መካከል አይታይም። ይልቁንም «ከአገራችን የፖለቲካ ሕይወት ገሸሽ ተደርገናል። የምንለውን የሚያዳምጠን አጥተናል።» የሚሉ ወገኖች የመሣሪያ ትግል መጀመራቸውን እየነገሩን ነው።</p>

<p>ፕሮፌሰር መስፍን ወልደማርያም «ዱላ ወይስ መላ?» በሚለው ርዕሳቸው (ጦቢያ መጽሔት፣ አምስተኛ ዓመት ቁ. 9፣ ገጽ 22 - 25) ለአገራችን ችግር መፍቻው ጡንቻ ሳይሆን መላ ነው ብለው ነበር። ለዝግጅት ክፍላችን የጻፉ በርካታ አንባብያን ደግሞ ለዚህ ተቃውሞ አላቸው። «የመላ መንገድ ተዘግቶ በዱላ እየተቀጠቀጥን ፕሮፌሰር ስለምን መላ ይነግሩናል?» የሚሉ ናቸው። ለዝግጅት ክፍላችን በአንድ ሀሳብ ላይ ብዙ ደብዳቤዎችና ጽሑፎች ሲደርሱ ይህ የመጀመሪያ ነው። ብዙዎቹ የኋለኛውን (ትሀ ላተር) ሀሳብ የሚያራምዱ ናቸው። በበኩላችን ይህ ክስተት በሥልጣን ላይ ላለው ፓርቲና መንግሥት አንድ ታላቅ መልዕክት ያዘለ ይመስለናል። የአገሪቱ የፖለቲካ ችግር መፈታት ያለበት በፍጥጫ ወይስ በብሔራዊ ዕርቅ መንፈስ? ጦርነትን የመረጡት ከሞት ጋር ፍቅር የያዙ ስለሆኑ ነው ወይስ አማራጭ ስላጡ? የሚሉት በጥሞና መመለስ ያለባቸው ጥያቄዎች ናቸው። የ«መነጋገሪያ መድረክ (የዝናሽ ተሰማ ጽሑፍ) ዓምድና» «ከታሪካችን» ዓምድ (የግርማ ሞገስ ጽሑፍ) የሰፈሩት ጽሑፎች በዚሁ ጉዳይ የሚያወያዩ ናቸው።</p>

<p>የዴሞክራሲ ዋልታና ምሰሶ ነፃ ፕሬስ ነው። በአገራችን ይፋዊ በሆነ መልኩ የፕሬስ ውጤቶች እየታተሙ ገበያ ላይ መዋል ከጀመሩ ከስድስት ዓመታት በላይ ቢሆንም ያለችግርና ውጣ ውረድ እየሠሩ አይደሉም። ሕትመታቸውን ለመቀጠል በፋይናንስ በኩል ያለውን ጭንቅ፣ ጉሮሮአቸውን እየታነቁ በግብር መልክ ለመንግሥት የሚከፍሉትን ዕዳ ለጊዜው እንተወውና በነፃው ፕሬስ ጋዜጠኞች ላይ የሚደርሰውን ማሳደድ፣ እስር፣ አፈናና ቅጣት ስናይ፣ በነፃው ፕሬስ ሥርጭት የክልሎች ሕዝብ (በተለይ ትግራይ) ከዴሞክራሲያዊ ሂደቱ መገለሉን ስናጤን እውነት የዚች አገር «ዴሞክራሲና ዴሞክራቶች» የነፃውን ፕሬስ ህልውና ይፈልጋሉ? ያሰኛል።</p>

<p>በእርግጥ የፕሬስ ሕግ ወጥቷል። ግን በብዙ መልኩ ግልጽ አይደለም። በርካታ ጋዜጦችና ጥቂት መጽሔቶች በአዲስ አበባ ውር ውር ይላሉ። በክልሎች የሚነበቡት በብዙ ጭንቅ ነው። ገዥው ፓርቲ በዘረጋው ግዙፍ የፕሮፓጋንዳ መሣሪያ ራሱ እየተናገረ ራሱን ማዳመጥ መርጧል። ከዚህ አንፃር የአዲስ አበባ ነፃ ጋዜጦች የሚፈለጉት «ለዴሞክራሲው ሠርቶ ማሳያነት» ይመስላል። አዲስ አበባ የብዙ ዓለም አቀፍ ድርጅቶችና ሰዎች የሚያዩአት ናታ! በፕሮፓጋንዳው ሳይቀር በነፃው ፕሬስ ላይ የተከፈተው ጥቃት አሁንም አልለዘበም። ከዚህ አንፃር ነው ቋሚ አምደኛችን ጸጋዬ ገብረመድኀን አራያ በዚህ እትም መጣጥፉ «ነፃነት ነፃ የሚወጣው መቼ ነው?» ብሎ የሚጠይቀው።</p>

<p>«የኢትዮጵያ ታሪክ ከመቼ ይጀምራል?» የሚለው ባለፉት ስድስት ዓመታት የፕሮፓጋንዳና የእውነታ ርዕስ ነው። አንዳንዶች የአገራችንን ታሪክ የመቶ ዓመት ታሪክ ያደርጉታል። ከዳግማዊ ምኒልክ የግዛት አንድነት ማጠናከር ዘመቻ ጋር አያይዘው ነው። ለአውሮፓ አገሮች መዋሃድ ትክክል የነበረው በምኒልክ ላይ መወገዣ ሆኖ ዓመታት እያለፉ ነው። ሎሬት ባለቅኔ ጸጋዬ ገብረ መድኅን ከጦቢያ አዘጋጆች ጋር ባደረጉት ውይይት ከዚህ የተለዬ፣ በጣም የተለየ ሀሳብ አላቸው። ታሪካችን እንዳውም የብዙ አሮጌ ሥልጣኔዎች መሠረት መሆናችንን ያሳያል ይላሉ። የቃለ መጠይቅ ዓምዳችንን ያንብቡልን።</p>

<p>በምዕራቡና በምሥራቁ ዓለም ለሰባ ዓመታት ሲካሄድ የነበረው ቀዝቃዛ ጦርነት (ፕሮፓጋንዳ ጦርነት)፣ አልፎ አልፎም በሦስተኛ ወገኖች አማካይነት (ሞብቌተቱ ቮሶብ) ሲካሄድ የነበረው ጦርነት በሶሻሊስቱ ዓለም መፈረካከስ ተጠናቆ ዛሬ አሜሪካ ብቸኛ ልዕለ ኃያል እየተባለች ነው። እጇን የማታስገባበት ዓለም አቀፋዊ፣ አህጉራዊና ክፍለ - አህጉራዊ ጉዳይ የለም። ይህ ጊዜያዊ አሸናፊነቷ ይቀጥላል ወይስ ባላንጣዎች እያቆጠቆጡ ናቸው? የሐሰን ዑመር አብደላ የዚህ እትም ጽሑፍ በዚህ ጥያቄ ላይ ያተኩራል። «ሙሻዘርና» የ«ቋንቋ ቃና» ለገና በዓል ለግንዛቤውም፣ ለመዝናኛዎም ያገለግላሉ። መልካም በዓል!</p>


</body>
</html>
