<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ne`Sanet ne`Sa yemawTaw mec new? kema`h`Sen jemro wenjeleNa new</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ነፃነት ነፃ የማውጣው መች ነው?<br/>ከማኅፀን ጀምሮ ወንጀለኛ ነው</h1>


<p class="align-center"><span class="italic">ከጸጋዬ ገብረ መድኅን አራያ</span></p>

<p><font size=+2>በ</font>ገንዘብ ሚኒስቴር ከሚተዳደሩ መሥሪያ ቤቶች በአንደኛው ውስጥ ለብዙ ዓመታት የሠሩ አዛውንት ናቸው - ለሰማይ ለምድር የከበዱ። መንግሥት እንደ ተቃዋሚ ፖለቲካ ድርጅቶች ሊፈርጃቸው ከሚፈልጋቸው በመሠረቱ ግን እንደ ጠላት ከሚቆጥራቸው መካከል የአንዱ ሰው ይመስሉኛል። ደርግ ከተጠቀመበት በላይ ይኸኛው ሥርዓት አጠናክሮና ይበልጥም «በአልጋዬ ሥር አንድ ትልቅ ሔሊኮፕተር ደብቄአለሁ» በሚያሰኝበት ዘዴ ሰውዬውን ታምናለህ እመን» ሳያሰኛቸው አልቀረም። በስተርጅና እንደ ሌባ ሕዝብ ፊት ይቀርባሉ። በተወለዱበት በአንደኛው የትግራይ አካባቢ።</p>

<p>የተጠየቁበት ወንጀል «አንድ ደህና ቤት ሠርተዋል። ካልሰረቁ እንዲህ ያለ ቤት ለመሥራት አይችሉም» የሚል ነበር። «ባይቶ» የሚባለው በገጠር የዳኝነት ምትክ ሆኖ በሚሠራበት የጀማ ችሎት (ሞብ ጁስቲቸ) አማካይነት ሲዋከቡ፣ ሲሰቃዩ ቆይተዋል። በዚህ በቻይና የባሕል አብዮት ዘመን ያገለግል በነበረ ሕዝባዊ ችሎት (ፐኦፕለስ ቾኡርት፣ ፐኦፕለስ ጁስቲቸ) መሠረት ሕዝብ ፊት ቀርበው ወንጃያቸው የሆነው ካድሬ «ይህ ግለሰብ ትልቅ ሕንፃ ቤት የሠራው በሥርቆት ነው። ማስረጃ አያስፈልገውም። ሠራቂ ነው። ከእናቱ ማኅፀን ሠራቂ ነው» ብሎ ይወነጅላቸዋል። በማዕከላዊ እሥር ቤት ከተገናኘን በኋላም ይኸው «ከእናቱ ሠራቂ ነው» የሚለው «ወንጀል» ሲከተላቸው ነበር። ስለዚህ በኢትዮጵያ እስኪኖሩ ድረስ ወንጀለኛ ስለሆኑ ከወንጀል ነፃ መሆናቸውን ማረጋገጥ ነው።</p>

<p>በየትኛውም አገር ሕግና አስተሳሰብ መሠረት ማንም ሰው ከጥርጣሬ ውጭ በሆነ ሁኔታ ጥፋቱ በማስረጃ ካልተረጋገጠ በቀር ንጹሕ ነው። (እንኖቸንት ኡንቲል አንድ ኡንለስስ ፕሮቨን ጉኢልትይ) በእኛ አገር ዛሬ ያለው ደግሞ መንግሥታዊ አሠራር ለሥርዓቱ አደገኛ አሳብ ያለው፣ ወይም የሚደረገውን ነገር ትክክለኝነት ሽንጡን ገትሮ «የሚጠይቅና የሚሟገት ሰው ወንጀለኛ ነው። እናቱ ማኅፀን ጀምሮ!!» ስለሆነም ራሱን ነፃ የማውጣት ሸክም አለበት።</p>

<p>የሕግ ባለሙያዎች «ማስረጃ የማቅረብ ኃላፊነት የወደቀው በከሳሽ ትከሻ ላይ ነው (ጥሀ ቡርደን ኦፍ ፕሮኦፍ) እያሉ የሚናገሩት አሳብ ይቀርና በአዲሱ ፍልስፍና መሠረት አብዛኛዎቻችን ወንጀለኞች ስለሆንን ዓለም አቀፍ ተቀባይነት ካለው የሕግ ሀሳብ በተቃራኒ ንጹሐን መሆናችንን ማስረዳት ይኖርብናል። ከእነዚህም በመሠረቱ «ከእናታቸው ማኅፀን ጀምሮ ኃጢአተኞች» ከሆኑ ዜጐች መካከል ጋዜጠኞቻችን በግንባር ቀደምትነት ሊጠቀሱ ይችላሉ። ይህችን መጣጥፍ በምጽፍበት ሰዓት አሥራ አራት ያህል ጋዜጠኞች በዝነኛውና በታላቁ የአዲስ አበባ ወህኒ ቤት፣ ከአገር ውጭ ጭምር ስም ባተረፈው ማዕከላዊ ወንጀል ምርመራ እሥር ቤትና በክልል አሥራ አራት የተለያዩ እሥር ቤቶች ታጉረዋል። ሌሎች ወደ 20 የሚጠጉ የነፃው ፕሬስ ጋዜጠኞች (የአሳታሚ ድርጅት ሥራ አስኪያጆች ሳይቀሩ) ወፍራም ዋስ እየጠሩ፣ አንዳንዶችም ገንዘብ እያስያዙ ፍርድ ቤት ይመላለሳሉ።</p>

<p>የሕጉ የበላይ መስለው የሚታዩት ክቡር ጠቅላይ ሚኒስትር መለስ ዜናዊ፣ የሕግ አውጭው ዘርፍ ኃላፊና ምሁር የሆኑት ክቡር አፈ ጉባዔ ዳዊት ዮሐንስና የሁሉንም የተጠቃለለ እምነት በራዲዮውና በቴሌቪዥን በማስተላለፍ ያወቅናቸው ጠቅላይ ዐቃቤ ሕግ እንደሚገልጡልን ጋዜጠኛ የተባለ «አውሬ» ሁሉ ወንጀለኛ ነው። የገዥዎችን ትንፋሽ በማዳመጥና ወርቃዊ ትንፋሽ ሲጠብቅ ከኖረ ሕዝብ መካከል እንደ መሆናችን የዘወትር ዕዳችን ንጽሕናችንን ማረጋገጥ መሆኑ አትጠራጠሩ። ባይፈረድብንም፣ በማስረጃ የነጠረ ብይን ባይሰጥብንም ወንጀለኞች ነን። ሁላችንም ወንጀለኞች ነን - ትንሽ ትንሽ የምንሞነጫጭረው - ትንሽ ትንሽ ትንፋሻችን የሚሰማው ሁሉ። ስለዚህ በ1938 ዓ.ም. እ.ኤ.አ. ሒትለር የጀርመንን ጸሐፊዎች፣ የሥነ ጥበባት ሰዎች ወንጀለኞች አድርጐ የወሰነባቸው ፍርድ ይህንኑ የሚመስል ስለሆነ ወንጀለኛነታችንን አምነን ተቀብለን ንጽሕናችንን የማረጋገጥ ሸክም በፈቃደኝነት መሸከም ወይም በእምነት፣ በፍትሕና በዴሞክራሲ ላይ የሚወረወረውን ቋጥኝ መቋቋም ፈልገን፣ ፍትሕን ተመኝተንና ጥብቅና ቆመንለት መሸሽም መፍራትም አይገባም። ጋዜጠኛው ለትክክለኛ አሠራርና ለሐቅ ከቆመ ደግሞ ከእድገት ኃይላት ጋርም መቆም ግዴታው ነው።</p>

<p>ባለፈው ዓመት (1989) መጀመሪያ ላይ በአንድ ጊዜ አራት የጦቢያ ጋዜጠኞች ታሠሩ። ዛሬም በየፍርድ ቤቱ እንደሚንከራተቱ፣ በማንኛውም ሰዓት አደጋ ሊደርስባቸው እንደሚችል ይታወቃል። ባለፉት ስድስት ዓመታት ጋዜጠኞች እንደ ጥጃ ሲታሰሩ መኖራቸውን፣ አሁንም በርካታዎቹ በየአሥር ቤቱ እንደሚገኙ ዓለም ያውቀዋል። እንደ ኒውዮርኩ የጋዜጠኞች ተንከባካቢ ተቋም (ጮምሚትተአ ጦ ጵሮተችት ጆኡርናሊስትስ) አገላለጥ የጋዜጠኞች መታሰርም ሆነ መከሰስ ዓለም አቀፋዊ ወንጀል ነው። ተቋሙ እንደሚለውም «የአቶ መለስ አስተዳደር ጋዜጠኞችን የሚከስሰውና የሚያስረው ጋዜጠኞች የጋዜጠኝነት ሥራቸውን ስለሠሩ ነው።» ስለዚህ ቀደም ሲል እንዳነሳሁት በእኛ አገር ጋዜጠኝነት (የመንግሥት ፕሮፓጋንዲስትነት በቀር) ወንጀል ነው ማለት ነው። አንድ ዓመትና አንድ ዓመት ከሦስት ወር በእሥር የቆዩና ፍርድ ቤት በመጨረሻው ላይ ያወቃቸው ጋዜጠኞች አሉ። የእነዚህ ወጣቶች ያን ያህል ጊዜ በእስር ላይ መቆየት ግፍ ነው አልልም። ሥርዓቱ ጋዜጠኝነትን (የነፃ ፕሬስ ጋዜጠኝነትን) ወንጀል አድርጐ የማቆሙ ማስረጃ አድርጌ ግን አየዋለሁ።</p>

<p>ወያኔ/ ኢሓዴግ በ1985 ዓ.ም. ባወጣው የፕሬስ ሕግ «እንዲህ እንዲህ ብታደርግ፣ ... ከ10ሺ ብር ባላነሠና ከ50 ሺ ብር ባልበለጠ፣ ከአንድ ዓመት ባላነሰና ከ3 ዓመት ባልበለጠ ትቀጣለህ ...» ነው የሚለው። አዋጁ በማናቸውም አንቀጹ ጋዜጠኞች የዜና ንፍገትን (ሱፕረሲኦን ኦፍ እንፎርማቲኦን) መብታቸውን የሚያስጠብቁበትን መንገድ አያመለክትም። በአጭሩ የመንግሥትን አሠራር ለሕዝብ በማሳየት ታላቅና ታሪካዊ ሚና ያለው የአገራችን ነፃ ፕሬስ ከልደቱ ጀምሮ ነፃ የወጣ ነፃነት አይደለም።</p>

<p>ይህችን መጣጥፍ የምታነብቡልኝ ወገኖቼ የምንታሰር የምንፈታበትን አንቀጽ (34/85) ምን ያህል በጥንቃቄ እንዳነበባችሁ አላውቅም። የቀድሞው ፍርድ ሚኒስትር ቴሌቪዥን ላይ ወጥተው ስለ ፕሬሱ የተናገሩት ቃል ቢጠቀስ ሁሉንም ያጠቃልለዋል። «እያንዳንዱ ነፃ ነኝ በሚል የግል ጋዜጣ ላይ የሚወጣ ጽሑፍ ያስከስሳል» ነበር ያሉት። የሚጻፈው ሁሉ ያስከስሳል፣ የሚጻፈውና የሚነገረው ሁሉ ወንጀል ነው ማለት ነው። የወንጀልም ወንጀል ነው - እንደ ወያኔያዊው ሕግ!! በነባሩ ሕግ መሠረት (ዛሬም አልተሻረም) አንድ ሰው በፕሬስ ወንጀል ሊቀጣ የሚችለው በጣም ዝቅተኛ ነው። ጣሪያው ማለቴ ነው። ዛሬ በፕሬስ ወንጀል ለሚከሰስ ጋዜጠኛ ወይም አሳታሚ ግን አሥር ሺህ ብር ወለሉ (አነስተኛው ቅጣት) ነው። በሌላ በኩል ደግሞ በንግድ ሕጉ መሠረት አንድ ድርጅት፣ ተቋም፣ የሽርክና ማኅበር፣ ወይም አንደ አክፓክ ያለ ኃላፊነቱ የተወሰነ ኩባንያ ያለበት የሕግ ኃላፊነት ከገንዘብ አንፃር ሲታይ ከካፒታሉ በላይ ሊሄድ አይችልም። የፕሬሱ ሕግ ግን የካፒታሉን እጥፍ ቅጣት የሚከፍልበትን ሁኔታ አስቀምጧል። የሕጉ ዓላማ መጻፍና መናገርን፣ ጋዜጠኝነትንና ድርሰትን ወንጀል አድርጐ መፈረጅ ይመስላል። ይህን በማድረግ የሚያራምዱትን ከፋፋይ የጐሣ ፖሊሲ፣ ሰባዊ መብትንና ሰባዊ ሕይወትን የሚያዋርድ አቋማቸውን፣ በአስተዳደር ረገድ እየደረሰ ያለውን የአገር ቁስል አለባብሰው መጓዝ የቻሉ መስሎአቸው ከሆነ ተሳስተዋል። ከፋፋይነትን፣ የሥልጣን ማጋጣነትን፣ አምባገነንነትን ጋሻ ሆነው እስከ ብዙ ዘመን ሊጠብቁት አስበው ከሆነ ተሳስተዋል። በሥውር የሚሠሩት ደባ እንዳይወጣ ያደረጉ ከመሰላቸውም አሁንም ተሳስተዋል።</p>

<p>ይኸ ሥርዓት እንደ ፕሬስ ሕግ ያሉ ጨቋኝና ጨካኝ ድንጋጌዎችን በማውጣት ሰውንም፣ አሳብንም፣ ድርጅቶችንም፣ ሕልማቸውንም የተቆጣጠረ ይመስለዋል። ሕግም ቢደነግግ፣ ጋዜጠኛ እያፈሰም ቢያስር ደግሞ አንድ ትልቅ ፍንዳታ፣ እሳተ ገሞራዊ ኃይል፣ ሪቮሉሲዮን እንዳጋጠመው ልቡ ያውቀዋል። ተስፋ የራቀ መስሎ በሚታይበት፣ ደፋርና ብርቱ ታጋይ የውኃ ሽታ እየተባለ እርም ማውጣት በተያዘበት ወቅት፣ የፖለቲካውን አጀንዳ የሚቀርጹ ወጣት ጋዜጠኞች በአንድ ጊዜ ተፈጥረዋል። ፈልተዋል።</p>

<p>በዚህ ሒደት ይሳሳቱ አይሳሳቱ ቁም ነገር አይሰጠኝም። የዜና አወጣጥ፣ የፎቶግራፍ መግለጫ (ካፕሽን)፣ የሥርዓተ ነጥብ አለመስተካከል፣ ወዘተ፣ ወዘተ፣ የኢትዮጵያውያን ጋዜጠኞች ሕመም አይደለም። ትልቁ የሆድ ቁርጠታችን እንደ ጋዜጠኝነታችን የኢትዮጵያን ሕዝብ እያነጋገርን ነው ወይ? የሚል ነው። ለመናገር እችላለሁ። እነዚህ የታሰሩት፣ ነገም የሚታሰሩት ጋዜጠኞች የኢትዮጵያን ሕዝብ ለመድረስ ችለዋል። ሕዝቡን አነጋግረውታል። በሕይወት ያሉትን ብቻ ሳይሆን ሙታንንም ቀስቅሰዋል። ለዚህም ታሰሩበት። እንደገና ታሰሩበት። አንዳንዶቹ አምስት ስድስት ጊዜ ታሰሩበት። እዚህ ላይ እደሰታለሁ። «እንኳንም የታሰሩ! እንኳንም የተሰቃዩ!» እላለሁ።</p>

<p>ሥርዓቱ ያዘመታቸው የደፈጣ ጋዜጠኞችና ትልቁ ሰውዬ በየጊዜው በተለያዩ እትሞች (ጋዜጦችና መጽሔቶች) ላይ ዘለፋና ቋጥኝ ውርወራ አለማቋረጣቸው ደግሞ ጋዜጠኞች ሥራቸውን እየተወጡ ለመሆናቸው እንደማስረጃ (ፈአድባችክ) ሆነውናል። እንዲያውም ታላቁ የአሜሪካ ጋዜጠኛ ዋልተር ሊፕማን አንድ ጊዜ ሲጽፍ «ጠላትህ ጩኸት፣ መሳደብ፣ መራገጥ፣ ጫጫታ ሲያበዛ ጥሩ ሥራ ሠርቻለሁ ብለህ መደሰት አለብህ። ለመልካም ጋዜጠኝነትህ ተግባር መስፈርቱ ያ ነውና» ብሎአል። ይኸ ነው በዛሬው ወቅት በኢትዮጵያ ምድር ያለው ሐቅ። ድምፅ አልባ የሆነው ሕዝብ ድምፅ ሆነው፣ ብሔራዊ ሕልም አምጦ ለመውለድ በሚካሄደው ተጋድሎ ብሔራዊ ስሜትን ለመቅረጽ፣ ኢትዮጵያዊ ወኔን ለማነሳሳት፣ ብሔራዊ ውርደትን ላለመቀበል፣ ንቅዘትና የሞራል ድቀትን ለመታገል ብዙ ደክመዋል። ብዕረኞቹ የነፃው ፕሬስ ልጆች ደክመዋል። በእውነቱ ለመናገር እኛን የሚሰማን የሚሰማቸው ሰዎች ከሥልጣኑ ወንበር አካባቢ በማይገኙበት፣ ተስፋችንና ተስፋችን በተረገጠበት ወቅት ኃላፊነት የሚሰማው ዜጋ የመፍጠር ከባድ ሸክም በትከሻው ላይ ያለው ጋዜጠኛው ሆኖአል። ይህን ያወቀና የሚያውቅ ዜጋ (እንፎርመድ ቺቲዘን) ማፍራት ማለት ደግሞ እሴታችንንና ቁምነገራችንን ሁሉ (በየፈርጁ) ከእነዚህ ኀይላትና አብሮአቸው ከመጣው ነፋስ ማዳንና መጠበቅ ነው። ትልቅ ብሔራዊ ድልም ነው።</p>

<p>በየእሥር ቤቱ የሚማቅቁት ወጣት ጋዜጠኞች እንደ አንድ የቻይና ደራሲ አገላለጥ እንደጦር ሜዳ እሥረኞች ለአጭር ጊዜ ይታሰራሉ። እንደገና ወደ ትግሉ ሜዳ ይመለሳሉ። በሥርዓቱና በነፃው ፕሬስ መካከል የጦፈው ጦርነት ቀጥሏል - በሰይፍና በብዕር፣ በጐራዴና በእስክርቢቶ መካከል። ጋዜጠኞቹን በማሰር፣ በማሰቃየትና በሕገ ወጡ እሥር በማማቀቅ ረገድ የአቶ መለስ ስም ከጽንፍ እስከ አጽናፍ እየተወሳ ነው። አቶ መለስ ከነጄኔራል አባቻ፣ ከነሱሀርቶ፣ ከነ እንተኔ ጋር ከአሥሩ የዓለም የፕሬስ ጠላቶች መካከል አንደኛው ሆነዋል። ይህን ስም የሰጠኋቸው እኔ ጸጋዬ አይደለሁም። ስንሻው ወይም ሰውነት መልካሙ አይደሉም ልዩ ካባ የደረቡላቸው። ማናቸውም የነፃው ፕሬስ አባሎች አይደሉም። ተግባራቸው ነው።</p>

<p>የኢትዮጵያ ነፃ ፕሬስ ጋዜጠኞች ሀብትና ንብረትን በተመለከተ በጋራም ሆነ በግል የሚያገኙት አንዳች ጥቅም የለም። የሕብረተሰቡ የመግዛት አቅም ይታወቃል። ይህ መንግሥት ግን ትልቅ ዓለም፣ ታላቅ አዱኛና ዕድል እየቀረበት ነው። ከቶውንም በዛሬዋ ዕለት በወህኒ ቤት በሚያሰቃዩአቸው ጋዜጠኞች ምክንያት አቶ መለስ ማናቸውንም አምባገነን የጋዜጠኞች ጠላት አስከንድተዋል። አቻ የሌላቸውም ሆነዋል። ጋዜጠኞችና ጋዜጣ ግን ትልቅ ጀግና ሥርዓትና ጀግና ትውልድ ሆነዋል። የኢትዮጵያ ጋዜጠኞች በመታሰር ምንም የሚያጡት ነገር እንደሌለም እናሰምርበታለን።</p>

<p>ከዚሁ ጋር ሥርዓቱ አደገኛ እየሆነ መምጣቱንና ጉልበቱና ንዴቱ ከበጐ ዓላማ ላይ ማረፉን ማወቅም አለብን። ዩኒቨርሲቲዎችና የሙያ ተቋሞቻችን በርካታ ጋዜጠኞች እየፈበርኩም ባይሆን የሕዝቡ ጭንቀት፣ የባለሥልጣናቱ ፍርደ ገምድልነት፣ የእኩልነት እጦት እጅግ በርካታ የፖለቲካ እድምተኞችን እየጠራ ሲሆን እሳት የላሱ ደፋርና ቆማጣን ቆማጣ ለማለት የማይፈሩ ወጣት ጋዜጠኞች እየተወለዱ ናቸው። በዚህ ዓይነት የአገር የፈተና ሰዓት ወገባቸውን አስረው የሚታገሉ ወጣቶች «ሕግ አታውጣ» (ማከ ኖ ላውስ) የተባለውን ዝነኛ መጽሐፍ ደራሲ አንቶኒ ሉዊስ «ነፃነትን እንደ መድረሻም እንደ መነሻም ይመለከቱታል። የደስታ ሚስጢር የነፃነት መገኛ ምሥጢር ደፋርነት (ጮኡራገ) መሆኑን አምነዋል። እንደ ፈለግኸው ለማሰብ፣ እንደምታስበው ለመናገር ያለህ ነፃነት ለፖለቲካ እውነታ መሠረታዊነት ማወቅ ይገባል» ይላል። በዚህ መካከል በኢትዮጵያ ፕሬስም፣ የሰባዊ መብትም፣ የሥራም፣ የፖለቲካም፣ የሃይማኖትም ነፃነት ምን ያህል እንዳለ ነው የማናውቀው። ነፃነት መቼ ነፃ እንደሚወጣም አናውቅም። ነፃነትን ነፃ የማውጣት ትግሉ በጥቂት ጋዜጠኞች ብቻ እየተካሄደ ብዙ ብዙ መስዋዕትነት እየከፈሉ ይገኛሉ። ከዓይን ያውጣቸው! እሰየው!</p>

<p>ከክርስቶስ ልደት በፊት 500 ዓመት ገደማ የኖረው የግሪክ ፈላስፋ ፔሪክልስ እንደሚለው የሕዝብ ውይይት የፖለቲካ ዋነኛው መግለጫ ነው። ሃያ አንደኛው ክፍለ ዘመን ለመባት ሁለት ዓመት ባልቀረበት በአሁኑ ሰዓት ደግሞ በኢትዮጵያ ውስጥ ውይይት፣ ስለ አገር ሕዝብ ርስበርሱ መነጋገር በቀይ መብራት ታግዶአል። መንግሥት የሚነገረውን መስማት ስለማይፈልግ መገናኛውን ድልድይ ሰባብሮታል። እንዲነጋገርም ስለማይፈቀድ ሐዲዱን አቃጥሎታል። ለዚህ ማስረጃው ራሳቸው ጠቅላይ ሚኒስትሩ ናቸው። ሰውየው ሕዝብን ርስበርሱ ለማወያየት ቆርጠው የተነሱ ጋዜጦችን ነው የሚታገሉት። ጋዜጦቹን አይሰሙአቸውም። ሕዝቡ እንዲሰማቸውና ሀሳቡንም እንዲለዋወጥባቸው አንፈቅድም ባይ ናቸው። እሳቸው የሚፈልጉትን አሳብ ሁሉ እነዚህ የሀሳብ ገበያ የሆኑት የፕሬስ ውጤቶች እንዲያስተላልፉ ይፈልጋሉ። ከቶውንም እስካሁን እንዳየናቸው ሕዝቡን ራሱን ለማነጋገር የሚፈልጉት ጠረጴዛ እየደበደቡ፣ ጥርሳቸውን እርስ በርሱ እያፋጩ፣ የተጨበጠ እጅ እያሳዩ ነው። ስለዚህ የፕሬሱን አፈና፣ ስሉጥ የሆኑትን ጋዜጠኞች የዚህ ሥርዓት ሰለባ ያደረጋቸውና፣ ምናልባትም ለሚመጡት ጥቂት ጊዜያት የነፃው ፕሬስ ሰዎች የመከራ ቋት የሚያደርጋቸው የቁምነገርና የከባድ አገራዊ ጉዳዮች ተሽካሚዎች የመሆናቸው ሐቅ ነው። መልዕክተኛው ላይ ዘዘወትር አደጋ የሚቃጣው በመልዕክቱ ሕዝባዊነትና ሐቀኛነት የተነሳ መሆኑ አይጠረጠርም። ይህ አደጋ ዘወትር የሚቃጣው በጋዜጠኞቹ ሕዝባዊነትና ሐቀኛነት የተነሣ መሆኑ አይጠረጠርም። ባጭሩ እኛ ስንናገር ስሙ፣ እናንተ ድምፅም መብትም የላችሁም ከሚል አምባገነናዊ አቋም ይህን የመሰለ እብሪት፣ ወንጀልና የጉልበት ሥራ ይመነጫል። በሕግ ስም ዘወትር ድንጋጌ ይወጣል። ለሁለተኛ ማስጠንቀቂያ ይሆነው ዘንድ ቀዳሚ ቀዳሚው ላይ አራያነት ያለው ቅጣት ይጣላል።</p>

<p>አካሄዱ ሁሉ የሰንሰለት ግንኙነት ያለው እንደ መሆኑ እንነግራችሁአለን እንጂ አንሰማችሁም እንደሚሉት ሁሉ እንደነሱ በተቃዋሚ ኃይሎችና በፕሬሱ ታጋዮች ላይ ገዥዎቻችን ጠረጴዛውን የሚደበድቡት። በአገራቸው ፕሬስ ፊት በበረዶ እንደ ወየበ ቅጠል የሚሆኑት የጊዜው ባለሥልጣኖች መርጠዋል። ስለዚህ በዚህ ታሪካዊ ወቅት ለኢትዮጵያ ችግር መፍትሔ ለማምጣት የፕሬሱ ሚና ወሳኝ መሆኑን የምንቀበል፣ እውነታችንና የዜግነታችን ሐቅ ሊፈተን የሚችለው በአሳብ የገበያ ሥፍራ በሆነው ፕሬስ መድረክነት መሆኑን የምንገነዘብ ሁሉ በአምባገነንነት ላይ መንቀሳቀስ ወግ ሆኖአል።</p>

<p>በአሜሪካ ውስጥ በ1960ዎቹ ፕሬሱ ለመጀመሪያ ጊዜ ከባድ ጦርነት ውሰጥ ገብቶ ድልን ተጐናጽፋል። በፕሬስ ምክንያት ክስ ቀርቦ የፌዴራሉ ፍርድ ቤት ዳኛ በሰጡት አሳብ ላይ የሚከተሉት ሰፍረው ነበር። «... የምንጠላቸውና ሞትን ጭምር የተሸከሙ የሚመስሉ ቃላትም ተቀባይነት ሊኖራቸው ይገባል ... የንግግር ነፃነት ምሥጢር ይኸ ነው... እውነት የሚፈተንበት አቋም ነው። ሕይወት ሁሉ ደግሞ የፈተና ሰለባ ነው።»</p>

<p>ጀስቲስ ብላክ የተባሉ አንድ አሜሪካዊ ዳኛና ከፍተኛ የሕግ ምሁር ከፍርድ ቤት ይልቅ እውነተኛው ነፃነትና ፍትሕ ያለው በነፃ ፕሬስ መድረክ መሆኑን አምነው ፈርደዋል። ባለወኔና ታጋይ ፕሬስ (ቾኡራገኦኡስ አንድ ትሀ ፊግህተር ፕረስስ) በልዩ ጋሻ ከመንግሥት ባለሥልጣኖች፣ እስከናካቴውም ከፍርድ በትር ሊጠበቅ እንደሚገባ አስምረውበታል።</p>

<blockquote><span class="italic">
«ፕሬሱ የመንግሥትን ምሥጢርና ገበና ለማጋለጥ ለሕዝቡም ኢንፎርሜሽን ይሰጥ ዘንድ የሕግ ጥበቃና እንክብካቤ (ፕሮተችቲኦን) አለው። ነፃና ያልተሸራረፈ መብት ያለው ፕሬስ ብቻ ነው በመንግሥት ውስጥ ያለውን ማጭበርበር (ደቸፕቲኦን) ይፋ ሊያወጣ የሚችለው። ይህ ሳይሆን ሲቀርና ይልቁንም ፍትሕ በቢሮክራሲው ሥር ስትወድቅ ጋዜጠኛው በተጽእኖ ተስቦ እየራደ ወደ ሞት ያመራል። ይህ አልበቃ ብሎ ጋዜጠኛው በሦስተኛው ዓለም እንደወንጀለኛ ይታሰራል። እንደ ወንጀለኛ ገንዘብ ይቀጣል። የርግማን ውርጅብኝ ሰለባ ይሆናል። የጋዜጣ አባቶች በትክክል እንዳሉት ሁሉ የንጽሕና ባሕርይ ተላብሰው የሚገኙት የፕሬሱ ሠራዊት አባላት ናቸው። መንግሥታት ግን ወደ ሞራል ዝቅጠት፣ ወደ ማጭበርበርና የሥልጣን ውስልትናቸው እየተጓዙ ናቸው።»
</span></blockquote>

<p>ዳኛ ብላክ ስለ አሜሪካ የሚናገሩ አይመስልም። ዓለም አቀፍ ጠላቶች ሥር ለምንማቅቀው አሥር ደሀ አገሮች ምስክርነት የሚሰጡ ነበር የሚመስሉት። የጠመንጃና ቦምብ፣ የፍለጠው ቁረጠው ችሎታ እንጂ የዚህን ሕዝብ ጉዞ ለማመላከት የሞራል ሥልጣንና የመንፈስ ዝግጅት የሌላቸው የፕሬሱን ነፃነት በመተናነቅ ወደ አምባገነንነትና ወደአፈና አዘቅት እንደሚያመሩ ያሳያሉ።</p>

<p>ከዛሬ ስድስት ዓመት በፊት የወጣው ጦቢያ መጽሔት ሙሽራ እትም (የመጀመሪያው ቁጥር) የሽፋን ገጽ ነፃ ፕሬስን የሚመለከት ነበር። እዚያ ላይ ለማሳየት እንደ ተሞከረውም ሥርዓቶች ፕሬሱን በድዳቸው ሳይቀር እንደሚታገሉ፣ ምንም ዓይነት ደባ እንደማይቀራቸው ነበር። የመጀመሪያም የመጨረሻም ጠላታቸው ፕሬሱ እንደሚሆንና በፕሬስ መስታወትነት ራሳቸውን አይተው ግዙፍ ወንጀላቸውን ከማጥራት ይልቅ ብዕርን በሰይፍ እንደሚመቱ ለማሳየት ተሞክሮአል። በዶክተር ታዬ ወልደሰማያት ላይ እንደ ተደረገው በጋዜጠኞችም በኩል ዋናው ቂም ፕሬሱ ያደረሰው ከባድ ቁስል ሲሆን ለመበቀል ወንጀል መድረስ (መፍጠር) ያንን በመለጠፍና በማጉደፍ እንደሚዘቅጡ ለመግለጥ ተሞክሮአል። በሥርዓቱና በጋዜጠኛው መካከል ያለው ግብግብ የሐቅና የቅጥፈት፣ የእውነት የውሸት ፍልሚያ መሆኑን ሕዝቡ ያውቀዋል። ፍርድም ስለሚሰጥ ኢትዮጵያዊው ጋዜጠኛ እጅግ ኮርቶ እንደ ፊደል ካስትሮ ሩዝ «ታሪክ ነፃ ያወጣኛል» (ሒስቶርይ ዊልል አብሶልቨ መ) » ለማለት ይችላል። እንዲያውም ደፋርና ሐቀኛ በመሆን የሥራ ጥራቱን ዘወትር እያሻሻለና ሕዝብንም የሥራው መለኪያ ያደረገ ተጋዳይ ጋዜጠኛ በበዛበት ወቅት ላይ ደርሰናል።</p>

<p>የዚህ መንግሥት መሪ መላልሰው ስለ ፕሬስ ኃላፊነት የሥርዓታቸውን እቅዶች ማወደስና መቀደስ መሆኑን፣ የነፃው ፕሬስ ጋዜጠኞች ደግሞ ይህንን ተግባር እንደማይፈጽሙ፣ እስከናካቴው ሕዝብን የሚያነሣሱ መሆናቸውን ይገልጣሉ። በዚህ የተነሳ መላ አድርገው የያዙት አንድ ስልት (ከማሰር ሌላ) በነፃው ስም የሚንቀሳቀሱ ሰርጐ ገቦች (ማስቁአራደርስ) ማስፋፋት ነው። እነዚህን የሰውዬው ማንነት ጐላ አድርገው እንዲያሳዩ፣ ታላቅ መሪነታቸውን በስልትና በረቂቅ ዘዴ እንዲያጋንኑ፣ በአንጻሩ የሌሎችን - በተለይም የተቃውሞና ሥርዓቱም ሊደቁሳቸው የተነሣውን ግለሰቦችና ቡድኖች ተግባር እንዲዘግቡ ይፈለጋል። አንዳንድ ዜናና ሐተታ ከእነዚህ እትሞች በማየት ወደፊት ሊመጡ የሚችሉ ክስተቶችን ለመረዳትም ይቻላል።</p>

<p>ይህንን ፍላጐታቸውን ነፃው ፕሬስ እንዲያራምደው መታሰቡ ትዝብት ላይ ሳይጥላቸው አልቀረም። አንደኛ መስማማት ያልቻልነው ነፃው ፕሬስ በምንም አኳኋን የአወዳሽነትና የአረሆነት ዓላማ እንደሌለው ነው። ነፃው ፕሬስ የጋዜጣ አባቶች የመደቡለትና ዕውቅ ሚና አለው። የመንግሥት አራተኛ ክንፍ ነው። ተቆጣጣሪ ነው። የመንግሥት ሥርዓቱንም ጭምር የሚመረምር፣ ራቁታቸውን የሚያስቀር ነው። ስለሆነም ባይሆን ተከባብሮ ጐን ለጐን መኖር ያለበት ነፃ ፕሬስ የአወዳሽነት ሚና ሊጫወት አይችልም።</p>

<p>ይህ ሥርዓት ግን ከመታጠብና የተሻለ መስሎ ከመታየት ይልቅ በጋዜጠኛ ላይ ጦሩን ሰብቆአል። በአንድ በኩል እስርና ወከባ በሌላ በኩል የፕሮፓጋንዳ ዘመቻው አለ። የደፈጣ ጸሐፊዎች ለተራ ስድብ ተሰማርተዋል። እትሞቹ (ጋዜጦቹና መጽሔቶቹ) ከዚህም በላይ ሊሄዱ አይችሉም። ዝግጅታቸው ከዚህ በላይ አይወስዳቸውም። ጥላቻን ከመስበክ፣ የአንድን ጐሣ የበላይነት ለማረጋገጥ ከመፉዋቸርና ከማስፋፋት በቀር ሌላ ምን ንጹሕ ኢትዮጵያዊ አጀንዳ ሊያራምዱ ይችላሉ?</p>

<p>በዚህ ዓይነት ነፃው ፕሬስ የሚዋጋው አሉባልታን ጭምር ነው። ተቃዋሚ ኃይሎችና የነጠሩ ታጋዮች የደፈጣ ጸሐፊዎችና ጋዜጠኝነት ሰለባዎች ሆነዋል። ባለፉት ዘመናት ፕሮፌሰር አሥራት፣ ዶክተር ታዬ፣ አቶ አበራ፣ ፕሮፌሰር መስፍን፣ ላይ ያፈሰሱአቸው የፈጠራ ቃላት በጥይት ቢመነዘር ቁጥሩን ለመመዝገብ ከባድ ይሆናል። ለመሆኑ አንድ ሰው የፖለቲካ ድርጅት እየመራ የተናገረው ቃል «ሕዝብን የሚያነሳሳ ነው?» የሚል ክስ ሊያስከትል ይችላል? ዝነኛው ዴቪድ ብሪንክ በቴሌቪዥን በጋዜጠኝነት ስላሳለፈው ሕይወት በጻፈው የትዝታ መጽሐፍ «እያንዳንዱ የምናቀርበው አሳብ የሚያነሳሳ» ነው ይላል። (ኤቨርይ ኢደአ ኢስ አን ኢንቺተመንት) ካላነሳሳ ደግሞ በድን ነው። የጋዜጣም የፖለቲከኛም አንድ ቀዳሚ ተግባር በአሳብ ማነሣሣት ነው። ማፋጀት ግን አይሆንም። በማፋጀቱ ረገድ ጊዜው ሲደርስ የሚጠየቅበት ይጠየቅበታል። ሥርዓቱ ራሱ በራሱ አነሣሽነት ከሚፈፀመው መከፋፈልና ግፍ ባሻገር ማንም ሲተላለቅ እኛ ጋዜጠኞቹ ወንጀላችን በማስረጃ ሳይረጋገጥ በዚህ አገር ሁለተኛ ሰውና የእንጀራ ልጅ ሆነን ዘመኑን ገፋነው።</p>

<p>ከደፈጣ ጋዜጦቹ በእውነተኛዎቹ የአገሪቱ ልጆችና ጋዜጠኞች ላይ የሚወረወር ቋጥኝ አለ። የደፈጣ ጋዜጠኞቹ ይንጫጫሉ። ይጮኻሉ። ይራገማሉ። ለምሳሌ አንድ ጊዜ ስለ ፕሮፌሰር አሥራት ሲጽፉ ያሉትን ይዤላቸዋለሁ። «የቀዳማዊ ኃይለ ሥላሴ ሐኪም ነበሩ። የመንግሥቱ ኃይለማርያም የግል ዶክተር ነበሩ» አሉ። እኔ እጠብቅ የነበረው «መለስን ግን አላክማቸውም አሉ» የሚል ክስ ነበር። መስፍን ወልደማርያምም እስኪሰለቸን ድረስ የሚወቀሱት «በደርግ ዘመን የሰባዊ መብት ድርጅት እንዴትና ለምን አልቋቋሙም?» እየተባሉ ነው። ነፃው ፕሬስ ከተቃዋሚ ቡድኖች ጋር ተሰልፎአል የሚል ቅጥፈት ከእነዚህ አስመሳይ ፕሬስ አባላት ይወጣል። በተለመደው ውሰታቸው ታንቀው የሚሞቱበት ከመሆኑ በቀር አንዳች ማስረጃ የሚገኝበት አይሆንም። ተቃዋሚን መደገፍ ቢሆንስ? ወንጀል አይደልም። የነፃው ፕሬስ አጀንዳ ዛሬ የሚሠራውን ደባ ማጋለጥ እንደ መሆኑም ያስከብረዋል አያስወቅሰውም። በትክክለኛው አመለካከትም ተቃዋሚ ኃይሎች ሁሉ ፕሮግራሞቻቸውን የሚያራምዱባቸው፣ ለኢትዮጵያ ያላቸውን ራዕይ የሚያስተዋውቁባቸው፣ የተቃውሞ አሳቦች ይፋ የሚያደርጉባቸው እትሞች ገና ከመነሻው መጀመርም መብታቸው በሆነ ነበር።</p>

<p>የመንግሥት ታዋቂ ካድሬዎች «እንዴት ለእነ እገሌ የፕሬስ ፈቃድ ይሰጣል?» እያሉ ነበር። ስለዚህ ከአጀማመሩ የተወረወረብን የመርዝ ፍላፃ በኋላም ያንን ተከትለው የመጡት ሙከራዎች በጠቅላላው ደግሞ ቅንጣት ዋስትና ማጣታችን በመንግሥትና ፕሬስ መካከል ያለውን ቅራኔ አክርሮታል። እንዲያውም አምባገነንነት፣ ፍርደ ገምድልነት፣ ጭካኔ፣ የሥልጣን ውስልትናንና ጨለማ ሥርዓትን ምን ያህል እንደቆሰለ መለኪያው የነፃው ፕሬስ ጋዜጠኞች መንገላታት ነው።</p>

<h3><span class="underline">ጋሻ ያስፈልገናል</span></p>


<p>ይቺን አገር በሚገዙአት ሰዎች ላይ ማለትም የጠቅላይ ሚኒስትሩን፣ የፕሬዚዳንቱን፣ የሚኒስትሮችን፣ የክልሎች ፕሬዚዳንቶችን ሥልጣን የሚወስኑ ግልጽ ሕጐች ሕዝቡ በሚቀበለው መልክ አልወጡም። መብትና ነፃነት ይበዛላቸው ከሚገባና ከቶውንም ራሳቸውን ከመንግሥት ጣልቃ ገብነትና ሥውር እጅ መከላከል የሚኖርባቸው ተቋሞች (ሃይማኖት፣ ጋዜጠኝነት፣ ዳኝነት፣ ሕክምና፣ ወዘተ) በመንግሥት ቁጥጥር ሥር ውለዋል።</p>

<p>የኢትዮጵያ ነፃ ፕሬስ ጋዜጠኞችን ማኅበር እንዳቋቋምን ለሕጋዊ ምዝገባ ወደ ቀድሞው መዝጋቢ ወደ ደህንነኑ ክፍል አንድ ቡድን ተላከ። የመዝጋቢዎቹ ትእዛዝ «ማስታወቂያ ሚኒስቴር ድጋፍ ይጻፍላችሁ» የሚል ነበር። «እኛ የማስታወቂያ ሚኒስቴር ጋዜጠኞች አይደለንም። ነፃ ፕሬስ ነን» አልን። መዝጋቢዋ አልተቀበሉንም። ነፃ ፕሬስ የሚሉት ቀልድ አላውቅም የሚሉም መሰሉ። ከዚያም ሙያችንን በተመለከተ ማስታወቂያ ሚኒስቴር ወይም እንደ ቀድሞው አጠራራ «ኦፊቺዮ ፕሮፓጋንዳ» የሚባል ተቆጣጣሪ፣ ጌታና አዛዥ እንዳለብን ተረዳን። እንዲያውም ይኸ ሚኒስቴር መሥሪያ ቤት ለማተሚያ ቤቶች «እንዲህ ያለ ጋዜጣ እንዳታትሙ» ብሎ ትእዛዝ የሰጠበትን፣ አንዳንድ ጋዜጦችን ያተመ ማተሚያ ቤት ሥራ አስኪያጅ በእሥር የማቀቀበትን ሁኔታም እናውቃለን።</p>


<p>የሥርዓቱ አቀንቃኝና ራሱን በጋዜጠኝነት የሾመ ግለሰብ በአንድ ወቅት «ነፃ ፕሬስ፣ ነፃ ፕሬስ ይላሉ። ነፃ ፕሬስ ነን የሚሉት ሁሉ ነፃ አይደሉም» ማለቱን አልረሳውም። ግለሰቡ ነፃ አይደሉም ሲለን ነፃነት የላቸውም ማለቱ ከሆነ እንስማማለን። በጥላቻ ነው የሚሠሩት ለማለትም ፈልጐ ከሆነ ፍቅር የሁለት ወገኖችን በጐ ፈቃድና አነሣስ ይጠይቃል። (እት ታከስ ትዎ ቶ ታንጎ እንዲሉ) ስለዚህ እስከናካቴውም የአዲስ ዘመንን የኋላ እትሞች ለሚመለከት ሁሉ ግልጽ የሚሆንለት ይህ መንግሥት የውስጥና የውጭ ተጽእኖ ባይፈጠርበት ኖሮ ዛሬ በሕዝብ መካከል የሚሠራጩት ጋዜጦችና መጽሔቶች አይጀመሩም ነበር።</p>

<p>ከቶውንም አንዳንድ ዜናና ሐተታ ከእነዚህ እትሞች በማንበብ ወደፊት ሊመጡ የሚችሉ ክስተቶችን ለመረዳት ይቻላል። የጋዜጣ አባቶች በመደቡለትና በዘመናትም መካከል ባዳበረው ይዘት የተነሣ አራተኛው የመንግሥት ክንፍ ነው። ተቆጣጣሪ ነው። የመንግሥትን ባለሥልጣኖችና ሥርዓቱንም ጭምር የሚመረምር፣ የሚከታተልና ራቁታቸውን የሚያስቀር ነው፣ በተለይ ወስላታ በበዛበት አገርና ኅብረተሰብ ውስጥ። ስለሆነም ጠላትም ባይሆን ተከባብሮ ጐን ለጐን መኖር ያለበት የዘላለም ባላንጣ ነው።</p>

<p>ይህ ሥርዓት ግን መንግሥታዊ እድፉን ከመታጠብና የተሻለ መስሎ ከመታየት ይልቅ በጋዜጣና በጋዜጠኛ ላይ ጦሩን ሰብቆአል። በግማሽ መልኩ በሚያካሄደውም የፕሮፓጋንዳ ዘመቻ የደፈጣ ጸሐፊዎቹንና ለተራ አሉባልታና ለተራ ስድብ ያሰማራቸውን እትሞች «ጃስ!» ብሎአቸዋል። እትሞቹ (ጋዜጦቹና መጽሔቶቹ) ደግሞ ከዚህም በላይ ሊሄዱ አይችሉም። ዝግጅታቸው ከዚህ ርቀት በላይ አይወስዳቸውም። ጥላቻን ከመስበክ፣ የአንድን ንዑስ ጐሣ የበላይነት ለማረጋገጥ ከመፉዋቸርና ድንቁርናን ከማስፋፋት በቀር ሌላ ምን ንጹሕ ኢትዮጵያዊ አጀንዳ ሊያራምዱ ይችላሉ?</p>

<p>ነፃው ፕሬስ የሚወጋው በዚህ ዓይነት የአሉባልታ መሣሪያም ጭምር ነው። ተቃዋሚ ኃይሎችና የነፃው ፕሬስ ጋዜጠኞች የዚህ ዓይነት ደካማና ሰነፍ ጋዜጠኝነት ሰለባዎች ናቸው።</p>

<p>እነዚህ እትሞች ባለፉት ዘመናት እንደ ፕሮፌሰር አሥራት፣ ዶክተር ታዬ፣ አቶ አበራ፣ ፕሮፌሰር መስፍን፣ ወዘተ፣ ላይ ያፈሰሱአቸው የፈጠራ ቃላት በጥይት ቢመነዘሩ በቁጥር ለማስመዝገብ ከባድ ይሆናል። እነዚህ እትሞች የሚሸከሙአቸው ቃላት የሥርዓቱን እምነትና የአምባገነንነትን ቅዱስነት እንደመሆኑ በቁም ነገር መልክም የፖለቲካ ውይይት እንዳልተፈቀደ ነው የሚገልጡልን።</p>

<p>አንዳንድ የሥርዓቱ አጫፋሪዎች ባለፉት ስድስት ዓመታት ስለ ፕሬስ ነፃነት ነፃ አለመውጣት፣ እንዲያውም በአጓጉል ድንጋጌዎች መታገድ የምናቀርባቸውን አሳቦች «ማንም ልቅ መሆን የለበትም። የሕግ ልጓም አስፈላጊ ነው» በሚል ተጨማሪ ሰንሰለት ሲጠይቁ ነበር። ለነፃነት መጠን ወይም አንድ ዜጋ ምን ያህል መናገርና መጻፍ እንዳለበት የሚወስን ሕግ መጠየቅ አስተዛዛቢ ብቻ አይደለም። የባርነት ጥያቄ መሆኑ አያጠራጥርም። የሕዝብን የተፈጥሮና ዴሞክራሲያዊ መብት ለአምባገነኖች ወርቅ በሰመለ የቋንቋ ካባ ለብጦ ማቅረብ መሆኑም መታወቅ አለበት። ይልቁንም ከቅርብ ጊዜ ወዲህ ጋዜጠኛም የሕግ ባለሙያም ነን የሚሉ፣ በሚነፍሰው ነፋስ ሁሉ የሚወዛወዙ እበላባዮች ከባድ ዘመቻ እያቀነባበሩብን መሆኑን እየተረዳነው ነው።</p>

<p>ይህ አዲስ የፀረ ነፃ ፕሬስ ዘመቻ ግንባር ምን ያህል እንደሚጠቅማቸው፣ ምን ያህልም ርቀት እንደሚወስዳቸው አላውቅም። አንድ ነገር አውቃለሁ። ዓለም ከኢትዮጵያ ጋዜጠኞች ጋር በልብም፣ በአእምሮም ሊተሳሰር ችሎአል። ከኢትዮጵያ ጋዜጠኞች ጋር ልቡ ይደማል ማለትም የኢትዮጵያን ሕዝብ ጭንቀትና አበሳ፣ በአምባገነኖች እጅ የሚጨልጠውን የመከራ ጽዋ ሁሉ አውቆታል ማለት ነው። ትግሉም ቀጥሎአል። የዛሬዋ አገራችን ገዥዎች አንሰማችሁም ይሉናል። የኢትዮጵያ ሕዝብ ግን ያለውም የሞተውም ይሰማናል። የዓለም ሕዝብ ስለማሰማንም እንኮራለን። ይኸ ሁሉ የወጣት ጋዜጠኞችን መስዋዕትነት መሠረት ያደረገ ስለሆነ «እሰየው ታሰሩ - እሰይ ተንገላቱ!» ያሰኛል። በአጭሩ ይህ ትውልድ በየጋራ ሸንተረሩ የሚሞቱለት ሐቀኛ ልጆች እያፈራ፣ ለመብቱና ለነፃነቱ እዚሁ ሆነው ሰላማዊ ትግል የሚያጡዋጡፉ ጋዜጠኞች በማግኘቱ ከአድማሱ ባሻገር ብርሃን - ጭላንጭልም ብትሆን ትታያለች</p>

<p>ለኢትዮጵያ አንድነት፣ ለሕዝቡ የተሟላ ነፃነት ሰላማዊውን ጦርነት የሚያቀጣጥሉ ደፋርና ተዋረ ጋዜጠኞች ያለንን ያህል የደጀኑ ኃይል የሆነው ሰፊ ሕዝብ ምን ያህል ለዚህ ሠራዊት ጋሻና መከታ እንደሆነ መነጋገርም ያለብን ይመስለኛል። ለመሆኑ ገዥዎቻችን ለግራ ጐናቸው ሲነሡ ይህን ያህል የሰፊውን ሕዝብ ልጆች ሲጠፍሩ ምን ይሰማዋል? የሁላችንም ጋሻ መሆን የሚገባቸው ወገኖቻችን ነገሩን እንዴት ያዩታል? በእርግጥ ጐራዴም ያስፈልገናል - የሕግ ጐራዴ። ዳሩ ግን ዛሬ ያ የተሳለ ጐራዴ መብት ማስከበርያ፣ ነፃነትን መጠበቂያ ሳይሆን በገሐድ አንገት ለመቅላት አምባገነኖች የሚጠቀሙበት ነው።</p>

<p>ጋዜጠኛው፣ የፖለቲካው ሰው፣ ሰፊው ሕዝብ፣ ወዘተ፣ ሕጋዊ ጐራዴ፣ ሕጋዊ ጋሻ ያስፈልጋቸዋል። ሲታሰርና ቤተሰቡ የሚልስ የሚቀምሰው ሲያጣ ምን እየተደረገለት ነው? በመንግሥት እጅ ሆኖ በመንግሥት ዐቃብያነ ሕግና በመንግሥት ዳኛ እልቂቱ ሲያዝ ለይስሙላ እንኳ ጠበቃ የሚያቆምለት ማን አለ? ይህ ታላቅ ሕዝብ እነዚህን ጋዜጠኞች በግንባር አሰልፎአል። እንደገና እንጠይቅና ጋሻነቱስ ምን ያህል ነው?</p>

<p>እስካሁን የተወያየነው በጋዜጠኛው ላይ ስለሚደርሰው ችግርና በመጠኑም ቢሆን ጋዜጠኛው ስላላው መብት ነው። ነፃነት ተጠልፎ ባዶነት እንዴት በመካከላችን እንደ ሰፈነና ገና ነፃ መሆን እንዳለበትም ነው። አዝናለሁ በአንዳንድ ደካማ ጋዜጠኞችም ዘረኝነት እየተራገበ፣ በምንደኝነት ሙያው እየተሸጠ መሆኑንም በግድ እናጤናለን። በአንዳንዶቹ በነፃ ፕሬስ ስም በተቋቋሙ እትሞች አማካይነት በመንግሥት መገናኛ ብዙሃን የጠላነው ተግባር ሁሉ ይናፈሳል። የጥላቻ መርዝ ይነዛል። ከፋፋይ ፕሮፓጋንዳ ይበትናል። ቅስቀሳው የእንተሳለቅ መሆኑም አይጠረጠርም። ለዚህ ሁሉ መፍትሔው ፍርድ ቤት ሳይሆን በነፃው ፕሬስ ማኅበር በኩል አንደኛ ተከታታይ ትምህርት መስጠት፣ ሁለተኛ ከታወቁ የሕዝብ ወገኖች መካከል የተወሰኑ የሚከበሩ ዜጐችን በብዙሃኑ ጋዜጠኞች አስመርጦ (በእኛ ሆኔታ የሕዝብ ምክር ቤት ሕልሙና አጠያያቂ ስለሆነ) አንድ ብሔራዋ የሚዲያ ጉባዔ መመሥረት፣ የማቋቋሚያ ሰነዶች አዘጋጅቶ ተቀባይነት ማሰጠት ይመስለኛል</p>

<p>በሌላ በኩል ደግሞ የጋዜጣን ሚና በተመለከተ በአባላቱ ዘንድ ጥልቅ ግንዛቤ ሊኖር የሚገባው የሀሳብ ልዩነት አንድ ታላቅ የሙያው ግዴታ መሆኑን ነው። አንባቢውም ሆነ ጋዜጠኛው ተቃራኒ አሳቦች በመገናኛ ብዙሃን ሥፍራ ይገባቸዋል። ደስ የሚለን አሳብ ብቻ ሳይሆን የማንወድደውና የምንቃወመውም አሳብ በእትሞቻችን መስተናገድ አለበት። የምጠላውን አሳብ ሌላው ወገን ይወድደዋል በሚል እምነት አቋማችን ከሌሎች አቋም ጋር ታግሎ በአሸናፊነት ይውጣ ዘንድ ዕድል ካልተሰጠው ጋዜጠኝነትም ሆነ ጋዜጣ ምን እንደሆኑ አላወቅንም ማለት ነው።</p>

<p>በዚህ አነጻር እኛም በዚህ መጽሔት ውስጥ የምንሠራ ግለሰቦች የተለያዩ አሳቦችን ስናስተናግድና ውይይትን ስንጋብዝ «የጦቢያ አቋም ተለወጠ?» እየተባልን ስንተች እንሰማለን። የዘወትር መልሳችን « በምንም መልክ አንለወጥም። ስሜታዊነትን እቃወማለን። እስኪ ያኛው ወገንም የሚለውም ይሰማለት። የምንወድደውን ብቻ ከማንበብ የማንወድደውም አሳብ ምን እንደሆነ እንወቀው» የሚለውን መርሕ ነው የምናስተላልፈው። ስለዚህም ድፍረት ባይሆንብኝ ጥሩ ጋዜጠኛ ስለመሆን ስንነጋገር ጥሩ አንባቢ መሆንንም አንረሳም</p>

<p>በመጨረሻ ላይ ሳላነሣ የማላልፈው እውነት አለ። ሕጉ መብታችንና ጋሻችን ሊሆን ባልቻለበት ወቅት ብቸኛው አለኝታችን ሕዝቡ ብቻ ይመስለኛል። ነፃነታችንን ነፃ ለመውጣት ባልሆነለት ሰዓት ከወጣቱ ጋዜጠኛ - ሕልማችንና ተስፋችንን በጋሻነት አይዞህ የሚለው ወገኑ መኖሩን ለማወቅ ይፈልጋል። መልካም ጋዜጠኛ ብቻ ሳይሆን መልካም አንባቢም ተፈላጊ እየሆኑ መጥተዋል።</p>


</body>
</html>
