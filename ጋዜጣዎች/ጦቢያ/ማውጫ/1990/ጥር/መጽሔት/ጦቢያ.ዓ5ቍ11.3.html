<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>bceNaw l`Ile `hayal - `alemn Iyemera new weys ke`alem IyeteneTele?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ብቸኛው ልዕለ ኃያል - ዓለምን እየመራ ነው ወይስ ከዓለም እየተነጠለ?</h1>


<p class="align-center"><span class="italic">ሐሰን ዑመር ዓብደላ</span></p>

<p>በአለፈው ኅዳር ወር በሁለት ሳምንታት ልዩነት በፋርስ ባሕረ ሰላጤ አካባቢ ሁለት አወዛጋቢ ጉባኤዎች ተካሂደዋል። አንዱ በኳታር ዋና ከተማ በሆነችው በዳውሃ፣ ሌላው የኢራን ዋና ከተማ በሆነችው በቴህራን። የመጀመሪያው ጉባኤ አሜሪካ የጠራችው የመካከለኛው ምሥራቅና የሰሜን አፍሪካ ኢኰኖሚያዊ ትብብር የመሪዎች ጉባኤ ነበረ። ሌላኛው ኢራን ያስተናገደችው 8ኛው የሙስሊም ሀገሮች የመሪዎች ጉባኤ ነበረ። የዳውሃው ጉባኤ ከዚያ በፊት በካዛብላንካ፣ በአማንና በካይሮ እንደተደረጉት ሦስት ጉባኤዎች እስራኤልን በኢኰኖሚ መስክ ያካባቢው ውሁድ አካል የማድረግ ተልእኮ ነበረው። የቴህራኑ ጉባኤ ደግሞ ላለፉት 19ኛ ዓመታት አሜሪካ በኢራን ላይ ያደረገችውን የመነጠልና የመክበብ ዘመቻዎች አክሽፎ ከዓለም ኅብረተሰብ የመቀላቀል ሙከራ ነበረ።</p>

<p>አሜሪካ የራሷ ድግስ ደምቆ፣ በቴህራኑ ድግስ ላይ ታዳሚዎቹ እንዳይገኙ ብዙ ጥራለች። ኢራንም በበኩሏ የዳውሃው ድግስ አርሮ የራሷ ድግስ ደምቆ እንዲታይ የሚቻላትን ተፍጨርጭራለች። የዳውሃው ጉባኤ ከርእሳነ - መንግሥታት ደረጃ ወደ ምክትል ሚኒስትሮች ደረጃ ዝቅ እንዲል የተደረገው ዋና ታዳሚዎቹ በጉባኤው ላይ እንደማይገኙ እያደር ይፋ በሆነበት ወቅት ላይ ነበረ። ያም ሆኖ በዳውሃ ጉባኤ ላይ ራሷ አስተናጋጇን ኳታርን ጨምሮ 6 የዓረብ ሀገሮች ብቻ ነበረ የተገኙት። እነሱም ጆርዳን፣ ኩዌት፣ አማን፣ ቱኒስና የመን ናቸው። የመጀመሪያውን የመካከለኛው ምሥራቅና የሰሜን አፍሪካ የኢኰኖሚ ትብብር ጉባኤ ያስተናገደችው ሞሮኮ በጉባኤው ላይ እንደማትገኝ ያስታወቀችው ቀደም ብሎ ነው። አንጋፋዋ የዓረብ ሀገር ግብፅም አሻፈረኝ በማለት ቀርታለች። የገልፍ የዓረብ ሀገሮች መሪ የሆነችው ሣዑዲ ዓረቢያ ተቀፅላዎችዋ የሆኑትን ዘይት አምራች አናሣ አሜሬቶቹን አስከትላ ሳትገኝ ቀርታለች። ባንፃሩ በቴህራኑ ኮንፈረንስ ላይ ከተጠሩት 55 ሙስሊም ሀገሮች በጉባኤ ላይ ባሻፈረኝ ባይነት የቀረ ሀገር አልነበረም። ከግማሽ በላይ ሀገሮች በርእሳነ - መንግሥታትና በርእሳነ - ብሔሮች ነበር የተወከሉት።</p>

<p>በፖለቲካ ተንታኞቹ ዘገባ መሠረት የዳውሃው ኮንፈረንስ የከሸፈ ሲሆን የቴህራኑ ደግሞ የተዋጣላት ነበረ። በዚህ የምስክርነት ቃል የአሜሪካ ተንታኞችም አላንገራገሩም። አሜሪካ የኳታሩ ስብሰባ ስኬታማ እንዲሆን ያለ የሌለ ተጽእኖ አድርጋለች። ሁሉ ታዳሚ ሀገሮች እንዲካፈሉ አበረታትታለች። ገፋፍታለች። በማይገኙት ላይ የሚደርሰውን መዘዝ በቅድሚያ አስጠንቅቃለች። ማትጊያም መደለያም አቅርባለች። በመጨረሻው ደቂቃ ላይ እንኳን የፕሬዝዳንት ክሊንተንን መልእክት ይዘው ዓረብ ሀገሮችን ሲጐበኙ የሰነበቱት የመካከለኛው ምሥራቅ ጉዳዮች የውጭ ጉዳይ ረዳት ሚኒስትር ማርቲን ኤንዲክ ተማፅኖና ማስፈራሪያ እምብዛም ሐሳብ የማስቀየር ውጤት አልነበረውም። የኤንዲክ ማስፈራሪያ «በዚህ ጉባኤ ላይ የማይገኙት ሀገሮች አሜሪካ ለመካከለኛው ምሥራቅ ቀጠናዊ ትብብር የምትለግሰውን እርዳታ በምንም ዓይነት ተቋዳሽ አይሆኑም» የሚል ነበረ። በጉባዔው ላይ የሚገኙት ሀገሮች ለሸቀጣቸው የጉምሩክ ታሪፍ ቅነሳ እንደማይደረግላቸው፣ የአሜሪካ ባለሀብቶች መዋዕለ ነዋያቸውን ኢንቨስት እንዲያደርጉ እንደማይበረታቱ፣ የቴክኖሎጂ ልውውጥ ተጠቃሚ እንዲሆኑ ምንም ዓይነት እርዳታ እንደማይደረግላቸው ረዳት ሚኒስትሩ ሳይጠቁሙ አላለፉም። ብቸኛው ልዕለ ኃያል አባበለ። አስፈራራ። ማትጊያም፣ ጉርሻም መደበ። ሁሉም አልሠራም።</p>

<p>ያንዱን ጉባኤ ድምቀትና ስኬታማነት፣ የሌላኛውን ክስረትና መጫጨት ለመመልከት የፈለግነው ከቀዝቃዛው ጦርነት ጊዜ ጀምሮ እስካሁን በአሜሪካና በኢራን መካከል የተጧጧፈውን የጐልያድንና የዳዊትን የፉክክር ታሪክ ለመመዝገብ አልነበረም። ነገር ግን የሁለቱ ጉባኤዎች ፉክክር ብቸኛው ልዕለ ኃያል በትከሻው የወደቀውን ዓለምን የመምራት ተልእኮ በመወጣት ተግባሩ ከቅርብ ጊዜ ወዲህ ከሚያጋጥሙት ፈተናዎች ለአብነት አንድ ምሳሌ ለመመልከት ነው። ልዩነቱ ይበልጥ ጎልቶ የሚታየው ደግሞ ከሁለት ዓመት በፊት አሜሪካ ከእስራኤል መንግሥት ጋር የፀረ-ሽብርተኛነት የትግል አንድነት ለመግለፅ በሸርማል አል-ሸክ ከተማ ባስተባበረችው ጉባኤ ላይ ከነበረው ያካባቢ ሀገሮች ተሳትፎ ጋር ሲነፃፀር ነው። እያደረ በመከሰት ላይ ያለውን የብቸኛው ልዕለ ኃያል ዘይ ላኖ-አልቦነት ይጠቁማል።</p>

<p>ያም ሆነ ይህ የአሜሪካ ብቸኛ ልዕለ ኃያልነት በሁሉም የኃያልነት መመዘኛዎች አጠያያቂ አይደለም ባዮች ናቸው። የስትራተጂ ተመራማሪዎች በወታደራዊ፣ በኢኰኖሚያዊ፣ በቴክኖሎጂና በባህላዊ (ካልቸራል) ሁኔታዎች ለጊዜው አሜሪካን የሚፎካከር ተቀናቃኝ የለም። አማራጭ አልባው አመራሯ ግን ከችግር ነፃ አይደለም። እንደ ግለሰብ ፈላጭ ቆራጮቹም ኃያላን መንግሥታት የታላቅነት ልክፍት ይሞካክራቸዋል። ሌላም የኃያላን በሽታ ተደጋግሞ እየተነገረ ነው። ጠላት ማጣት። እንደ ጠላት ማጣት ኃያላንን እንቅልፍ የሚነሣ አባዜ የለም።</p>

<p>የዛሬ 2000 ዓመት ገደማ ማለት በ84 ቅድመ ልደት ክርስቶስ የሮማዊያን ግዛተ-አፄ መሪ ሱላ «ዛሬ ዓለምን በሙሉ በቁጥጥራችን ስላዋልነው ከፊታችን መቆም የሚችል ጠላት የለምና የመንግሥታችን እጣ-ፋንታ አሳሳቢ ሆኗል» ብሎ እንደነበረ የታሪክ ፀሐፍት ይተርካሉ። ብዙ ሳይቆይም ሱላ እንደፈራው ሰፊው የሮማዊያን አፄ ግዛት ተልፈሰፈሰ። በዓለማችን አንድ ጊዜ ገነው እንደ ደቀቁት ኃያላን መንግሥታት መሬት በላው። ቶይንቢ የተባለው እውቁ የታሪክ ፀሐፊ የ23 ዳዋ የለበሱ የገናና ሥልጣኔዎችን አወዳደቅ መዝግቧል። የብቸኛውን ኃያል እጣ-ፋንታ ከእነዚህ መዋቲ ሥልጣኔዎች ጋር ማነፃፀራችን ሟርት ሆኖ እንደማይቆጠር እያሰብን ስለ ባለ-አንዱ-ዋልታ-ዓለም (ኡኒፖላር) ዘመን ተከታዮች በ7ኛው ዓመት መሆናችን ማስታወስ አስፈላጊ አይመስለንም።</p>

<p>በአራቱ የዓለም ማዕዘናት ፀጥታ በደፈረሰበት ጉድባና ጉራንጉር ሁሉ ፈጥኖ በመድረስ ጣልቃ መግባት የኃያሉ መንግሥት እጣ-ፋንታና ተግባር ነው? ወይስ የራሱ አንገብጋቢ ብሔራዊ ጥቅሞች ለጥቃት በተጋለጡት አካባቢዎች ብቻ ነው የእሱ ጣልቃ ገብነት የሚጠበቀው? በተፎካካሪ አልባነት በደረሰበት የማንነት ብዥታ ብቸኛው ልዕለ ኃያል ብሔራዊ ጥቅሞችን በቅጡ መለየት እየተሳነው ነው? ብቸኛውን ልዕለ ኃያል መቀናቀን የሚችሉ ሌሎች ተፎካካሪ ኃይሎች በቅርቡ በዓለም መድረክ ብቅ የማለት ጭላንጭል ለመሆኑ ይታያል? እነዚህ ታሳቢ ተፎካካሪዎች እነማን ናቸው? አሁን ተፎካካሪ ናቸው ተብለው የሚገመቱት ኃይሎች ባንድነት ወግነው በልዕለ ኃያሉ ላይ የተባበረ ጐራ መፍጠር ይችላሉ? ጥያቄዎቹ በርካታ ናቸው እስትራተጂ አጥኒዎችን ናላ የሚያዞሩ ናቸው። እኛ ለጊዜው ማንሳት የፈለግነው ግን አንድ ጥያቄ ብቻ ነው። ብቸኛው ልዕለ ኃያል ዓለምን እየመራ ነው ወይስ ከዓለም ራሱን በመነጠል ሂደት ላይ ይገኛል? በሚለው ጥያቄ ዙሪያ የሚያጠነጥኑ አመለካከቶችን መቃኘት ያስፈልጋል።</p>

<p>የአሜሪካ አመራር አጣብቂኝ ውስጥ ከገባባቸው አካባቢዎች ዋነኛው የመካከለኛ ምሥራቅ ነው። ሌላ አስቸጋሪ ርእስ ደግሞ አሜሪካ ከቻይና ጋር ያላት ግንኙነት ነው።</p>

<p>ሣምዌል ሃንቲንግተን የተባለው የሃርቨርድ ዩኒቨርስቲ የስትራተጂ ጥናት ፕሮፌሰር ዝና ባተረፈለት «የሥልጣኔዎች ግጭት» ቲዮሪ መሠረት በአሜሪካ የሚወከል የምዕራቡ ዓለም ሥልጣኔ (ባህል) የመጀመሪያ ግብግብ የሚገጥመው ከቻይናና ከሙስሊሙ ሥልጣኔ ጋር ነው። ቀሪዎቹ አምሥቱ ሥልጣኔዎች ማለት የሂንዱ፣ የጃፓኑ፣ የኦርቶዶክሱ፣ የላቲናዊውና አፍሪካዊው ሥልጣኔዎች ከሁለቱ ተፋላሚዎች ካንዱ ወይም ከሌላው ጋር ይወግናሉ በሃንቲንግተን አስተምህሮ መሠረት። በዚህ በሃንቲንግተን የሥልጣኔዎች ሰንጠረዥ መሠረት ኢትዮጵያችን የየትኛው ሥልጣኔ ክበብ አባል እንደሆነች ማወቁ ባልከፋ። ዳሩ ምን ያደርጋል ጠቅላይ ሚኒስትራችን እንኳን የዓለም ሥልጣኔዎች ተቋዳሽነታችን ቀርቶ የአክሱም ሃውልቶች ባለቤትነት ለአድዋ፣ ለሸሬና ለአክሱም ተወላጆች በብቸኛነት እንድናስረክብ መከጀሉን ፕሮፌሰሩ አልሰሙም መሰለን። በሃዳር የተገኘችው ድንቅነሽ (አፋሪንሲስ) አፋሮቹ የእኛ ቅድመ አያት ብቻ ነበረች ብለው መከራከራቸው ይቀራል ብላችሁ ነው በዚህ ሂደት ከተጓዝን?</p>

<p>አሜሪካ «ወሮበላ መንግሥታት» ብላ የምትፈርጃቸው ግማሽ ደርዘን ሀገሮች የሚገኙት እዚሁ መካከለኛው ምሥራቅ ነው። በአሜሪካ እይታ ለአዲሱ ዓለም አቀፍ ሥርዓት ዋና ጠላቶች ተደርገው የሚወሰዱት የሙስሊም ፋንዳምንታሊዝምና ሽብርተኛነት ዋና መናኸሪያቸው እዚያው ነው። የብቸኛዋ ልዕለ ኃያል የመነጠልና የማንበርከክ ዘመቻ ያነጣጠረባቸውና «ወሮበላ» ከሚባሉት አገሮች መካከል የሆኑት ኢራን፣ ሊቢያ፣ ኢራቅ፣ ሶሪያ፣ ሱዳንና የመሳሰሉት አገሮች፣</p>

<dir>
<p><span class="bold">ሀ)</span>	ሽብርተኛነትን ያራምዳሉ፣ ያበረታታሉ፣</p>

<p><span class="bold">ለ)</span>	የመካከለኛ ምሥራቅ የሰላም ሂደትን ይቃወማሉ፣ ያደናቅፋሉ፣</p>

<p><span class="bold">ሐ)</span>	የአውዳሚ መሣሪያዎች በተለይም የኑክለር መሣሪያ ባለቤት ለመሆን ይንጠራራሉ፣</p>

<p><span class="bold">መ)</span>	እስልምናን በያካባቢው ለማሰራጨት ይሞክራሉ፣</p>

<p><span class="bold">ሠ)</span>	የአካባቢ ሀገሮችን ፀጥታ ለማደፍረስ ወኪሎቻቸውን ያሰማራሉ፣ ባይ ነው፣ ብቸኛው ልዕለ ኃያል መንግሥት። አማሪካኖቹ የሙስሊም ፋንዳሚንታሊዝምና ሽብርተኛነት የቅርብ ቁርኚት እንዳላቸው ደጋግመው ያመለክታሉ።</p>
</dir>

<p>ከላይ የተመለከትነው የፕሮፌሰር ሃንቲንግተን «የሥልጣኔዎች ግጭት» ትንቢት ለጊዜው አቆይተን የአውሮፓና የሙስሊሙን ዓለም አወዛጋቢ ግንኙነት ወደኋላ ተመልሰን ከታሪክ እይታ አንፃር ባጭር መመልከቱ ተገቢ ይመስለኛል። የአውሮፓና የሙስሊሙ ዓለም መሻኮትና መጋጨት የጀመሩት ገና የዛሬ አንድ ሺ ዓመት ገደማ ጀምሮ ለ300 ዓመታት ሳያባራ ኢየሩሳሌምን ለመቆጣጠር የተካሄዱት የመስቀል ጦርነቶች (ችሩሳደስ) ወቅት ላይ ነው። ዓረቦች የደቡብ አውሮፓ መግቢያ በር የሆነችው እስፔንን ለ700 ዓመት ተቆጣጥረዋል። ቱርኮች የአላህን ሰንደቅ እያውለበለቡ በ1763 ላይ ወደ መሐል አውሮፓ በመዝለቅ እስከ ቬና ከተማ ደጃፍ ድረስ በመምጣት አውሮፓን አንቀጥቅጠዋል። የባልካን ሀገሮችን በሙሉ በቁጥጥራቸው ሥር ያደረጉት ግን ቀደም ብለው ነበር።</p>

<p>በሌላ በኩል የ1799ኙ የናፖሊዮን የግብፅ ዘመቻ የዓረብ ሀገሮች በአውሮፓውያን በቅኝ-ግዛት የመያዝ ሂደት ጅምር ነበረ። ለፈረንጆቹ (ይህ አጠራር እኛም ከዓረቦች የወረስነው ይመስላል) ዓረቦችን ካዲሱ የአውሮፓ ሥልጣኔ ጋር ማስተዋወቅ ተልእኮ ሆኖ ቢታያቸውም ለብዙ ዓረቦች ደግሞ የመስቀል-ጦርነት መልክ ነበረው። በአንደኛው ዓለም ጦርነት ዓረቦቹ ከእንግሊዞችና ከፈረንሣዮች ጐን ሆነው ቱርኮችን የተዋጉት በጦርነቱ ማብቂያ ላይ ነፃነታችሁን ትቀዳጃላችሁ የሚል ቃል ስለተገባላቸው ነው። ይህ ቃል ተክዶ በጦርነቱ ማክተሚያ ላይ ነፃ ከመውጣት ፈንታ የእነዚህ ሁለት ሀገሮች ሞግዚትነት መቀበል ዓረቦቹ ከፈረንጆቹ ጋር የነበራቸው ግንኙነት ይበልጥ አሻከረው። እንግሊዝ በ1917 በገባችላቸው ቃል መሠረት ፍልስጤምን ለብሔራዊ የአይሁድ መንግሥትነት መመረጥ ደግሞ እስካሁን ላላባራው ለዓረብ እስራኤል ውዝግብ መነሻ ከመሆኑ ባሻገር ዓረቦች በአውሮፓውያን ኃይሎች ላይ የነበራቸው እምነት እንዲሟጠጥ ምክንያት ሆነ።</p>

<p>ዛሬ የሙስሊም አክራሪነት ቅርፅ ይዘው የተከሰቱት እንቅሰቃሴዎች ልደት መቆጠር የሚጀመረው ግን ባንደኛው ዓለም ጦርነት ማብቂያ ላይ የቱርክ ግዛተ-አፄ ተንኮታኩቶ በ1924 የሙስሊሙን ዓለም ከኮንስታንቲንፕል መቀመጫው ለዘመናት ሲመራ የነበረው ካሊፌት (ቻሊፕሃተ) በተሰረዘ ጊዜ ነው። በካማል አታቱርክ ካሊፈቱ ተሰርዞ፣ ከሃይማኖት ተጽእኖ ነፃ የሆነው (ሴኩላር) መንግሥት ተመስርቶ ሕዝቡ እስላሙን (ኡማውን) የሚያስተባብር ማዕከል በማጣቷ የሙስሊም መሠረታውያን እንቅስቃሴዎች በቂ የሕልውና መንሴ ምክንያቶች ተቀዳጁ። ከካሊፌቱ ስረዛ አራት ዓመት በኋላ በ1928 ላይ ለሁሉ የሙስሊም ፋንዳሜንታሊስት ንቅናቄዎቹ የመሥራች አባት ሆኖ የሚቆጠረው የግብፁ የሙስሊም ወንድማማቾች ሕልውና ይፋ ሆነ። የ1948ቱ የእስራኤል ምሥረታም ሆነ በእሷ እጅ በዓረቦች ላይ የደረሰው ተደጋጋሚ ሽንፈት ለአክራሪዎች ፀረ-ምዕራባዊያን ቅስቀሳ ከፍተኛ ግፊት ጨመረላቸው። በየአካባቢው ለፋንዳሜንታሊዝም እንቅስቃሴ መፋፋት መልካም አጋጣሚ ፈጠረላቸው።</p>

<p>1979 በሙስሊሙ ዓለም ለየት ያለ ዓመት ነበረ ማለት ይቻላል። አፍቃሪ አሜሪካ የነበሩት የኢራኑ ሻህ በሃይማኖት ፋናቲኮች (ሞላሆች) በሚመራው ሕዝባዊ አመፅ ከሥልጣን የተወገዱት በዚሁ ዓመት ነው። ሶቭዬት ኅብረት ጦሯን ወደ አፋጋኒስታን ልካ ከሁሉም የሙስሊም ሀገሮች የተውጣጡ ያላህ ጦረኞች (ሙጃሂዱን) በሲ.ኤይ.ኤ. አቀነባባሪነት ፀረ-ሶቭዬት ጦርነት የጀመሩት በዚሁ ዓመት ነው። የግብፅ ፕሬዝዳንት የነበሩት አንዋር ኤል-ሣዳት ከዓረቦች ቀንደኛ ጠላት ከእስራኤል ጋር እርቅ ለመፍጠር ታሪካዊውን የኢሩሳሌም ጉብኝት ያጠናቀቁት በዚሁ ዓመት ነው።</p>

<p>አሜሪካኖችና የሙስሊም ፋንዳሜንታሊስቶች እንደ ዛሬ የለየላቸው ጠላቶች ለመሆን ከመብቃታቸው በፊት የልብ ወዳጆች ነበሩ። የዛሬውን አያድርገውና በፅኑ መሠረቶች የቆመ የፀረ-ኮሚኒዝም ግንባር ነበራቸው። ለፍሬአማ ትብብራቸው የጎላ ምሳሌው በኅብረት ሶቭዬት ኅብረትን በአፍጋኒስታን አረንቋ ውስጥ በጭቃ መለወሳቸውና በማትወጣበት ማጥ ውስጥ ማስገባታቸው ነው። ሶቭዬት ግምባር በመግጠም በአፍጋኒስታን ከደረሰባት ሽንፈት ሳታገግም ነው የማሽቆልቆል ሂደቷን ቀጥላ ለመጨረሻዋ መንኮታኮት የበቃችው። የሶቭዬት ኅብረት መፈራረስ የጀመረው ገና በአፍጋኒስታን ሽንፈት ነው የሚለው ትንታኔ የተወሰነ እውነት ያዘለ ነው።</p>

<p>ዛሬ በየቦታው አሜሪካ በአክራሪነት የምትፈርጃቸው ነውጠኞች የትናንትናው የሲ.ኤይ.ኤ. የአፍጋኒስታን ምልምሎች ናቸው። «የአፍጋን-ዓረቦች» የሚባሉትም ያለ ምክንያት አይደለም። አብዛኛዎቹ የአልጄሪያ የሕፃናትና የሽማግሌዎች አራጆች የአፍጋኒስታን ደርሶ መልሶች የሲ.አይ.ኤ. ቅጥረኞች የነበሩ ናቸው። የአፍጋኒስታን የታሊባን የድንጋይ ዘመን ሥርዓት አራማጆቹም እንዲሁ።</p>

<p>ዓለምን ከእምነት-አልባው ኮምኒዝም ለማፅዳት በፋንዳሜንታሊስቶችና በአሜሪካኖቹ መካከል ተፈጥሮ የነበረው ፀረ-ኮሚኒዝም ግንባር የጋራ የትግል ፍሬያቸው ውጤት ከሆነው ከሶቭዬት ኅብረት ውድቀት በኋላ መሰነጣጠቅ መጀመሩ አይገርምም። የጋራ ግንባሮች የተመሠረቱበት ዓለማ ግቡን በመታ ማግሥት የመፈራረስ ምልክቶች መታየት ይጀምራሉ የሚለው አባባል እውነተኛነት አለው። ለምሣሌ የወያኔና የሻዕቢያ ግንባር መሰነጣጠቅ ጅማሮም እንዲሁ ከግንባሩ ዓላማ መሳካት ጋር ቁርኚት አላቸው።</p>

<p>ሲ.አይ.ኤ. እና የሙስሊም አክራሪዎች ዛሬም ሙሉ በሙሉ ግንኙነታቸው ተቋርጧል ማለት አይቻልም። አሁንም አብረው ይሠራሉ የሚል የሚደጋገም ወሬ አለ። ዛሬ የብቸኛው ልዕለ ኃያል መንግሥት ዲፕሎማቶች በድንጋይ ዘመን ሥርዓታቸውና በፀረ-ሴት አቋማቸው የኢራንን ሙላሆች የሚያስንቁ የአፍጋኒስታን ታሊባኖችን መደገፋቸውን አይሸሽጉም። ምክንያቱ በኢራን ከበባ ስትራተጂ የሚጫወቱት ሚና ስላላቸው ነው ይባላል። ከዚህ በፊት ለአፍጋኒስታን ዘመቻ የገንዘብ ምንጭ የነበሩት ዘይት አምራች የዓረብ ገልፍ ሀገሮች፣ የናጠጡ ሼኾች ዛሬ ለአክራሪዎች የገንዘብ ምንጭ መሆናቸው ራሱ የሴ.አይ.ኤ. ሪፖርት ዘግቧል። ግብፅን በመሰለች የአሜሪካ ወዳጅ ሀገር በቅርቡ በሉክሶር ከተማ በቱርሲቶች ላይ የደረሰው አሰቃቂ ግድያ አክራሪዎቹ ከሲ.አይ.ኤ. ጋር በቅንጅት ያደረሱት ነው መባሉ ብዙዎችን አነጋግሮዋል። ለዚህ ለማመን ለሚያስቸግር ድርጊት እንደ ምክንያት የቀረበው ግብፅ ከቅርብ ጊዜ ወዲህ ከአሜሪካ እቅፍ የማፈንገጥ ምልክቶች ማሳየቷ ነው። በእነዚህ የሤራ ቲዮሪ አቀንቃኞች ትንተና መሠረት አንዱ የጥርጣሬው ፍንጭ ተደጋግመው በውጭ ቱሪስቶች ላይ በደረሱት አደጋዎች ምክንያት አንድም የአሜሪካ ዜጋ የሆነ ቱሪስት እስካሁን አለመጉዳቱ ነው።</p>

<p>የሤራ ቲዮሪውን መቀበል ባያዳግትም አንድ ለሁሉም ያልተሰወረ ሐቅ አለ፣ አሜሪካ በዓለም የምትከተለውን ፖሊሲ አስመልክቶ ማለቴ ነው። ፖሊሲው ታማኝነት (ችረዲቢሊትይ) እያጣ መጥቷል። ይህንን ሐቅ ለመገንዘብ የስትራተጂ ጥናት ምሁርና ተመራማሪ መሆን አያስፈልግም። በብዙ አብነቶች የሚረጋገጥ እውነታ ነው። ልዕለ ኃያሉ መንግሥት በተለያዩ የዓለም ጉዳዮች ላይ በሚወስደው አቋም የተለያዩ መለኪያዎች (ዶኡብለ ስታንዳርድስ) ይጠቀማል። ጥንድ የሆኑት መስፈሪያ ቁናዎቹ ደግሞ ፖለቲካውን ታማኝነት የሚያሰጡ ናቸው።</p>

<p>በመካከለኛው ምሥራቅ ፖለቲካ ተደጋግሞ የሚታየው ባህሪይ የሁለት መለኪያ አሰፋፈር ነው። አውዳሚ መሣሪያዎች በዓረቦች እጅ ለዓለም ደህንነት ጠንቅ ናቸው። በእስራኤል እጅ ሲገቡ ግን የሰላም ማረጋገጫ ስልት ነው። አሜሪካ በዚህ አካባቢ ላፈራችው የጠላትነት ስሜት ዋናው ምንጩ ይኸው የሁለት ምላስ አሠራር ነው። ምርር ያለው ተቃውሞና ክርር ያለ ቂም የሚረገዘው በዚሁ ለእስራኤል በምታሳየው ቅጥ ያጣ ወገናዊነት ነው።</p>

<p>አሜሪካ እንደ ኢራንና ኩባ የመሳሰሉትን «ወሮበላ ሀገሮች» በማለት ከዓለም ኅብረተሰብ ለመመነጠል በምታውጠነጥናቸው እርምጃዎች ደግሞ ከሌሎች ወዳጅ ሀገሮች ጋር እያቀያየሟት ነው። በእነዚህ አሜሪካ ማዕቀብ በጣለችባቸው ሀገሮች ኢንቨስት እንዳያደርጉ በሌሎች ሀገሮች ተፈፃሚነት የሚኖረው ሕግ ታወጣለች። በክልሉ ተፈፃሚ የሚሆን ሕግ ማውጣት ደግሞ ያንድ ሉዓላዊ ሀገር ብቸኛ መብት ነው፣ በዓለም አቀፍ ሕግ መሠረት። በሌላ ሀገር ተፈፃሚ መሆን የሚችል ሕግ ማውጣት ደግሞ ለአሃዱ ኃያል መንግሥት እንኳን ያልተፈቀደ ቅጥ ያጣ ድፍረት ነው። በኢራንና በኩባ መዋዕለ ንዋያቸውን እንዳያፈሱ ኩባንያዎች ላይ የበየነችው የዳማቶ ሕግ የዚሁ ሕገ-ወጥ ሕግ ተምሳሌት ነው።</p>

<p>ከቅርብ ጊዜ ወዲህ ልዕለ ኃያሉ ሀገር በየዓለም አቀፉ ስብሰባ ለብቻውና በተፃራሪነት ከሌሎች ሀገሮች ተነጥሎ መቆሙ ነው ትኩረት እየሳበ የመጣው ክስተት። በቅርቡ በቶኪዮ (ጃፓን) በተደረገው የአካባቢ ብከላ ኮንፈረንስ ላይ የታየው ይኸው ነው። ሁሉም ሀገሮች ባንድ ማዕዘን፣ ብቸኛ መንግሥት በተፃራሪው ማዕዘን ቆሙ። በቶሮንቶ የፈንጂዎች ማስወገጃ ስብሰባ ላይም የተደገመው ይኸው ትሪት ነው። አሜሪካና ጥቂት ሀገሮች የፈንጂዎች ክልከላ ስምምነትን አሻፈረን በማለት ሳይፈርሙ ቀርተዋል። ይህን ስምምነት በመፈረሟ ምክንያት የአሜሪካ ጦር ሠፈሮች የታጠሩበትን ፈንጂ ከግዛቷ እንድታስወጣላት በጠየቀችው ትንሿ ኖርዌይ ላይ የቁጣ ናዳ ወርዶባታል። የአሜሪካ የመከላከያ ጠለላ እንደሚነፈጋት ማስፈራሪያ ተዥጐድጉዶባታል።</p>

<p>በቅርቡ የማሊዢያ ጠቅላይ ሚኒስትር ዶ/ር ማታሂር ፍቅረንዋይ የተጠናወታቸው የአይሁድ ዝሪያ ያላቸው ነጋዴዎችን በመንቀፋቸው የአሜሪካ ሰኔት ከሥልጣናቸው እንዲለቁ ያቀረበው ጥያቄ ብዙዎችን አስገርሟል። «ከዚህ በላይ እብሪት ከቶ ሊኖር ይቻላል?» አስብሏል። በንዴት ጦፈው የኤምባሲ ግቢአቸውን ለከበቡት የሀገሬው ወጣቶች የልዕለ ኃያሉ ሀገር አምባሳደር «የሀገሬ ሕግ-አውጪዎች የሚሰሩትን አያውቁምና ይቅር በሏቸው» ከማለት ሌላ ምክንያት ማቅረብ ተሳናቸው።</p>

<p>በቅርቡ የአሜሪካ ውጭ ጉዳይ ሚኒስትር ማድሊን ኦልብራይት የደቡብ ሱዳን አማፅያንን መሪ ጆን ጋራንግን ተቀብለው በማነጋገራቸው የበይነ-መንግሥታት ዲፕሎማሲያዊ አሠራርን ተሰምቶ በማይታወቅ መልኩ ተፃርረዋል ነው የተባለው፣ ሌላው የማናለብኝነት መግለጫ።</p>

<p>ልዕለ ኃያሉ መንግሥት ሥልጣን ላይ በክላሽንኮፍ ከተፈናጠጡት የታላላቅ ሐይቆችና የአፍሪካ ቀንድ የቱትሲና ትግሬ መራሽ የአናሣ መንግሥታት መሪዎች ጋር የፈጠረው የልብ ወዳጅነት ሌላው አነጋጋሪ ርእስ ነው። «ታላቁ» መንግሥት ለዲሞክራሲና ለሥልጣን ፍርርቆሽ ያለውን ምፅተ- አዘል ግምት ይፋ አድርጓል ነው የተባለው።</p>

<p>ልክ እንደ መካከለኛው ምሥራቅ አካበቢ የልዕለ ኃያሉ አመራር በጥያቄ ውስጥ የገባበት አካባቢ ቢኖር ፓስፊክ - ኤሽያ የተባለው የዓለም ክፍል ነው። በዚህ ክፍለ - ዓለም በርካታ ሀገሮች ቢኖሩም የብቸኛውን ኃያል አመራር አሻፈረኝ ልትል የምትችል ሀገር ቻይና ብቻ ናት። በሃንቲንግተን የባህሎች ጦርነት ሲናሪዮ አሜሪካንን ከሙስሊሞች ጐን ሆና የምትፋለመው ቻይና ናት። ይህ ባጋጣሚ ከምናብ ብቻ የፈለቀ ሐሳብ አይደለም። በአዲሱ የጠላት ፍለጋ ተውኔት ሁለቱም እጩ «ጠላቶች» ናቸው። ልዕለ ኃያሉ መንግሥት ቻይናን የሚከስበት «ወንጀሎች» ከላይ ከተመለከትናቸው «ወንጀሎች» የተለዩ አይደሉም። በአሜሪካ እይታ ቻይና፣</p>

<dir>
<p><span class="bold">ሀ)</span>	የአውዳሚ መሣሪያ ቴክኖሎጂን ለወሮበላ ሀገሮች አሳልፋ ትሰጣለች፣</p>

<p><span class="bold">ለ)</span>	የሰው መብት ረገጣ ታካሄዳለች፣</p>

<p><span class="bold">ሐ)</span>	ታይዋንን በግድ ከቻይና ጋር ለማዋሃድ ትጥራለች፣</p>

<p><span class="bold">መ)</span>	ከአካባቢ ሀገሮች ጋር ያላትን የግዛት ይገባኛል ጥያቄ በሰላማዊ መንገድ ለመፍታት ዝግጁ አይደለችም የሚሉ ናቸው።</p>
</dir>



</body>
</html>
