<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በውስጥ ፖለቲካው ኢሕአዴግ የአቋም ለውጥ አላሳየም - ኦብኮ ብሔራዊ ውይይት ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ሕዝባዊ ኅብረት እንዳይኖር የሚሠሩ አሉ?</span></h3>
<h2 class="align-center">በውስጥ ፖለቲካው ኢሕአዴግ የአቋም ለውጥ አላሳየም - ኦብኮ ብሔራዊ ውይይት ጠየቀ</h2>


<p>የሻዕቢያ መንግሥት በትግራይና በአፋር ክልሎች በኩል በኢትዮጵያ ሉዓላዊነት ላይ የከፈተውን ጥቃት በጋራ ለመመከት ሕዝብ ከየማዕዘኑ የተንቀሳቀሰ ቢሆንም ኢሕአዴግ ተቃዋሚንና ነፃ ፕሬስን በተመለከተ የአቋም ለውጥ እንደማይታይበት የፖለቲካ ታዛቢዎች ይናገራሉ።</p>

<p>ይህንኑ ሁኔታ በማስመልከት የጦቢያ ሪፖርተር ያነጋገራቸውና ለጊዜው ስማቸው እንዳይገለጥ የፈለጉ የአዲስ አበባ ዩኒቨርስቲ የፖለቲካ ሳይንስ ምሁር «ሕዝቡ ሻዕቢያ እስከዛሬ በአገራችን ላይ የፈፀመው በደል አንሶት የአገራችንን ሉዓላዊነት በመዳፈሩና፣ ትግራይ ውስጥ በትምህርት ቤት ሕፃናት ላይ የፈፀመው ጭፍጨፋ አስቆጭቶት ዘርና የፖለቲካ ልዩነት ሳይገድበው በአንድነት ተሰልፏል። ይሁን እንጂ ኢሕአዴግ የሕዝቡን ድጋፍ በአግባቡ የተረጐመው አይመስልም። ሕዝቡና ተቃዋሚዎች ድጋፋቸውን የሰጡት የአገራቸው መደፈር አነሳስቶአቸው እንጂ በውስጣዊ ፖሊሲዎች ተስማምተው አይደለም። ከሕዝብና ከተቃዋሚዎች የቀረቡት ጥያቄዎች ተገቢው ምላሽ እያገኙ አይደሉም። ሕዝብ በብሔራዊ ፖለቲካችን እርቅ እየጠየቀ ነው። ተቃዋሚዎች በፖለቲካ ልዩነት ላይ ድርድር እንዲካሄድ፣ የፖለቲካ እስረኞችና ጋዜጠኞች ከእስር እንዲፈቱ ጠይቀዋል። ይህ የሕዝብና የተቃዋሚዎች ጥያቄ በመንግሥታዊ መገናኛ ብዙሃን እንኳን አይወሳም። ይህ የሚያመለክተው ምርጫ አሸንፌአለሁ ብሎ የወቅቱን መንግሥት በያዘው ኢሕአዴግ በኩል ለጉዳዩ ትኩረት ያለመሰጠቱን ነው» ብለዋል።	አንድ ሌላ የከተማው አዛውንት ደግሞ «በኢትዮጵያ ወገን አሁንም የሕዝብ ኅብረት እንዳይኖር የሚሠሩ እንዳሉስ?» በማለት ጠይቀዋል።</p>

<p>ጠቅላይ ሚኒስትር መለስ ዜናዊ በወዲያኛው ሳምንት ላይ ከአሜሪካ ድምፅ ጋር ባደረጉት ቃለ ምልልስ «ክቡር ጠቅላይ ሚኒስትር ይህ ግጭት ከተፈጠረ ወዲህ መንግሥትዎ ከየአቅጣጫው ድጋፍ እያገኘ ነው፣ በተለይ ከተቃዋሚዎች አካባቢ። ይህ ደግሞ ከዚህ ቀደም ባለፉት ሰባት ዓመታት ያልታየ ክስተት ነው። ከዚህ ሁኔታ በመነሳት ይህንን አዲስ ክስተት በተመለከተ መንግሥትዎ ምን የበጐ ፈቃድ እርምጃዎች ለመውሰድ ያስባል?» በማለት ጠይቋቸው ነበር።</p>

<p>ጠቅላይ ሚኒስትሩ በሰጡት መልስ «በኢትዮጵያ ሉዐላዊነትና በሕዝቦቿ መብትና ጥቅም ላይ የተቃጣ እርምጃ በሚታይበት ወቅት የፖለቲካ አቋምና መስመር ምንም ቢሆን ምን ሁሉም ኢትዮጵያዊ የሀገሪቱን ሉዐላዊነት በማስከበር ዙርያ ተባብሮ መስራቱ የነበረና መሆንም ያለበት ነው። የፖለቲካ ልዩነቶቻችን በአንድ ቀን ተስማምተን የሚጠፉ አይደሉም። የዲሞክራሲ አንዱ ገጽታና ባህርይ የተለያዩ አቋሞች መራመዳቸው ነው። በመንግሥትና በአንዳንድ ተቃዋሚዎች መሐከል መጥፎ ነገር የነበረው ልዩነቶች መፈጠራቸው አልነበረም። ቀደም ሲል የጠቀስኩት ልዩነቶችን በሰላም የመፍታት ችግር ነበር። ነገር ግን ሌሎች አገሮች ልዩነቶቻቸውን በሰላማዊና ዲሞክራሲያዊ መንገድ ይፈታሉ፣ ያራምዳሉ። የአገር ጉዳይ በሚሆንበት ወቅት ደግሞ ተባብረው ይሰራሉ። ከዚህ በፊት ይህን ለማድረግ የሚያስችል ልምዱም ሁኔታውም አልነበረም።</p>

<p>«ተቃዋሚ ሲባል መንግሥት የሚያደርገውን ነገር በሙሉ መቃወም፣ ተገናኝቶ ተቀራርቦ ለመወያየት ለመከራከር በሩን ዝግ የማድረግ ሁኔታ ነው የነበረው። አሁን መሆን ወደሚገባው አቅጣጫ ገብተናል ብዬ ነው የማስበው። መሆን ወደሚገባው አቅጣጫ ደርሰናል ስል ከእንግዲህ ወዲያ የሚያለያዩን ነጥቦች አይኖሩም ማለት አይደለም። ያ ከሆነ የዲሞክራሲ መልክ ሊኖር አይችልም።</p>

<p>«ነገር ግን ማለት የምንችለው ልዩነቶቻችንን በሰላማዊና ዲሞክራሲያዊ መንገድ እያጠበብን አቋሞቻችንን በሚመስለን አቅጣጫ እያራመድን ነገር ግን ሁላችንንም የሚነካና ሁላችንን የሚያስተሳስር ነገር ሲሆን አብረን የምንሰራበት ሁኔታ ይኖራል ለማለት ነው። ከዚህ አኳያ እኛ ከተቃዋሚዎች የምንጠይቀው ቅድመ ሁኔታ የለም። አቋማችሁን አስተካክሉ፣ አመለካከታችሁን ቀይሩ፣ ይህን አድርጉ፣ ይህን አታድርጉ የምንለው ነገር የለም። አቋማቸውን በሰላምና በዲሞክራሲ መንገድ ለማራመድ ዝግጁ እስከሆኑ ድረስ በዚህ ጉዳይ ላይ ከሌላው ኢትዮጵያዊ ጋር ተባብሮ ለመስራት የምናስቀምጠው ቅድመ ሁኔታ የለም። በነሱም በኩል በተመሳሳይ ሁኔታ የአገራችንን ሉዐላዊነት ለማስከበር በሚደረገው ርብርብ ላይ የራሳቸውን አስተዋጽኦ በማድረግ የተመቻቸ ሁኔታ ይፈጠር ዘንድ በመንግሥት ላይ የሚጠይቁት የአቋም ለውጥ መኖር የለበትም፤ ሊኖርም አይገባም።» ብለዋል።</p>

<p>ይህ የጠቅላይ ሚኒስትሩ መልስ እርስ በርሱ ይቃረናል የሚሉ አሉ። አንድ በሕጋዊ መንገድ ተመዝግቦ ያለ የፖለቲካ ድርጅት አባል እንደሚሉት ኛቋማቸውን በሰላማዊና ዴሞክራሲያዊ መንገድ ለማራመድ ዝግጁ እስከሆኑ ድረስ፣ በመንግሥት ላይ የሚጠይቁት የአቋም ለውጥ መኖር የለበትም ማለት በራሱ ገደብ ሆኖ እያለ አቋማችሁን አስተካክሉ፣ አመለካከታችሁን ቀይሩ፣ ይህን አድርጉ ይህን አታድርጉ የምንለው ነገር የለም ማለት እርስ በርሱ የሚጋጭ ሀሳብ ነው።» ብለዋል።</p>

<p>በአሁኑ ጊዜ በአገር ላይ የደረሰው ችግር ሕዝብን፣ መንግሥትንና ተቃዋሚዎችን በጋራ የሚመለከት በመሆኑ መንግሥት ከተቃዋሚዎች ጋር ተቀራርቦ እንዲነጋገር ከልዩ ልዩ ወገኖችና ተቃዋሚ ድርጅቶች ለመንግሥት ጥያቄ እየቀረበ ነው።</p>

<p>በረዳት ፕሮፌሰር መረራ ጉዲና ሊቀመንበርነት የሚመራው የኦሮሞ ብሔራዊ ኮንግረስ (ኦብኮ) «የኦሮሞ ሕዝብ ድምፅ» በሚባለው ልሳኑ «የኦሮሞ ሕዝብ ትግልና የዴሞክራሲ ጥያቄ በኢትዮጵያ» በሚል ርዕስ ባወጣው መግለጫ «የአገሪቱ ፖለቲካ ከቤተ መንግሥት ዱለታ ወጥቶ፣ በፖለቲካ ድርጅቶች ደረጃ፣ በአካባቢዎች ደረጃ፣ በማህበረሰቦችና በብሔረሰቦች ደረጃ፣ የኢትዮጵያ ሕዝቦች እንዴት አብረው መኖር እንደሚገባቸውና መጪ ሕይወታቸውን እንዴት መምራት እንዳለባቸው ትርጉም ያለው ብሔራዊ ውይይት ያካሄድ ብሏል።</p>

<p>ከዚሁ ጋር በማያያዝ «የኦሮሞም ሆነ የተቀረው የኢትዮጵያ ሕዝብ የተሻለ ሕይወት ሳይገጥመው፣ ዘላቂ በሆነ መንገድ የሀገሪቱ መሠረታዊ ችግሮች ሳይፈቱና ለረጅም ዘመናት የታገሉለት ዴሞክራሲያዊ ሥርዓት እውን ሳይሆን ባልተጠበቀበት ጊዜና አቅጣጫ አስከፊ ውጤት ሊኖረው ወደሚችለው የጦርነት እሳት ገብተዋል። የዚህን ጦርነት መንስኤዎች በሙሉ ከመላምት አልፈን በእርግጠኝነት ለመናገር ቢያስቸግረንም በአንድ በኩል የፖለቲካ አሠራሩ ግልጽነት (ትራንስፓረንችይ) ሳይኖረው ሲቀርና መሪዎች ለሚወስዱዋቸው እርምጃዎች ለተጠያቂነት (አችቾኡንታቢሊትይ) በማይጨነቁበት ሁኔታ የሀገር ፖለቲካ በጓዳ ሥራ ስለሚተካ፣ በሌላ በኩል ደግሞ ከሕዝብ በስተጀርባ የተደረጉ ስምምነቶች በአደባባይ ሥራ ላይ ለማዋል የሚደረግ ሙከራ የፖለቲካ ውጥረት በመፍጠራቸው በቀላሉ ጦርነት እንዳስነሱ ለመገመት አያስቸግርም።</p>

<p>«ይህ ከግምታችን ውጭ የተነሳው ጦርነት የሚያሳየው ትልቁ ቁምነገር ከፖለቲካ ድርጅቶች ማራኪ መፈክሮች፣ ጊዜያዊ ፍቅርና ስሜት ባሻገር ጉዳዩ የሚመለከታቸው ሕዝቦች በዘላቂ ጥቅሞቻቸው ላይ ያለምንም ተፅእኖ መክረውና ዘክረው ለሁሉም ተቀባይነት ያለው ውሳኔ ላይ ያለመድረሳቸው ምን ያህል በቀላሉ ለትውልድ የሚተርፍ ስህተት ሊሠራ እንደሚችል ነው። ያም ሆነ ይህ የተፈጠረው ቀውስ ተጨማሪ ስህተቶች እንዲሠሩ ሳይሆን የኢትዮጵያም ሆነ የኤርትራ ሰፊ ሕዝቦች ዘላቂ ጥቅሞች በሚከበሩበት መልኩ እንዲፈታ፣ የኢትዮጵያ ዴሞክራሲያዊ ኃይሎችና ሥልጣን ላይ ያለው መንግሥት ከጠባብ የሥልጣን ማርኪያ አልፈው ኃላፊነት የተሞላበት እንቅስቃሴ እንዲያደርጉ አበክረን እናስገነዝባለን።</p>

<p>በተለይ መንግሥትም ሆነ የሀገሪቱ ተቃዋሚ ኃይሎች አሁን የተፈጠረው ቀውስ የሱማሊያ ወረራ ጊዜ የመሰለ የፖለቲካ ጨዋታ እንዳይደገም ተገቢ ጥንቃቄ እንዲያደርጉ መጠቆም እንወዳለን። ይህም ማለት እንደያኔው መንግሥት በሀገር አንድነት ሽፋን የውስጥ ተቃዋሚ ኃይሎችን ለመጨፍለቅ ሲል፣ ተቃዋሚ ኃይሎችም መንግሥትን ከበስተጀርባ ለመምታት ሲሉ አስፈላጊ ያልሆነ ውጥረት ተፈጥሮ የትግሉ አቅጣጫ እንዳይሳት ማለታችን ነው። ከዚህም አልፎ በየአቅጣጫው ለሚስተጋባው የብሔራዊ እርቅ ጥሪን በቅን ልቦና መመልከት ለሀገርና ለሕዝብ የሚጠቅም መሆኑንም እግረ መንገዳችንን ለመጠቆም እንፈልጋለን።</p>

<p>«በዚህ አጋጣሚ ሁሉም ቆም ብሎ በሰከነ አእምሮ ማሰላሰል ያለበት አንድ መሠረታዊ ነጥብ ሀገሪቷ ለዘመናት ከገባችበት የጦርነት ባሕል ተላቃ፣ የሕዝቦቿ በሰላም ሠርቶ የመኖር ሕልም መቼና እንዴት ሊሳካ ይችላል የሚለውን ነጥብ ነው። በኛ እምነት በታሪክ አጋጣሚ ሥልጣን ላይ የወጡ መሪዎችም ሆነ በሕዝብ ውሳኔና አመኔታ ሥልጣን ላይ ለመውጣት የሚታገሉ ተቃዋሚ ኃይሎች በግድም በውድም በዚህ መሠረታዊ ነጥብ ላይ አንድ ተገቢ ውሳኔ ላይ መድረስ ይኖርባቸዋል። ይህም ማለት ከሁሉም በላይ መንግሥትም ሆነ የሀገሪቱ ተቃዋሚ ኃይሎች ከጠባብ ዕይታና የሥልጣን ፍላጐት አልፎ የታሪክ ኃላፊነት በሚጠይቅ መንገድ ችግሮችን ለመፍታት የፖለቲካ ፍላጎት ማሳየት እጅግ ጠቃሚ እርምጃ ይመስለናል።</p>

<p>«ይህ ሊሆን የሚችለው ደግሞ፣</p>

<p>አንደኛ፣ ሥልጣን ላይ ያሉት መሪዎች ሀገሪቷንና ሕዝቦቿን እንደራሳቸው የግል ሀብት መመልከቱን አቁመው የኢትዮጵያ ሕዝቦች በሙሉ በጋራ ሀገራቸው ጉዳይ ላይ የመወሰን ሙሉ መብትና ሥልጣን እንዲኖራቸው ሲቀበሉ ነው። የሕዝብ አመኔታ ሳያገኙና በሕዝብ ምርጫ ያልተገኘ ሥልጣንን የሙጥኝ በሎ ያለአግባብ ሥልጣን ላይ መቆየት፣ ዘላለም ሤራ እየተበተቡ መኖር እስካሁን ከጊዜያዊ ጥቅም አልፎ ያመጣው ውጤት የለም። ለወደፊቱም የሚያመጣ አይመስለንም። ስለሆነም መንግሥት የጋራ ችግሮችን ለመፍታት ከተቃዋሚ ኃይሎች ጋር ሐቀኛ ድርድር ማድረጉ ለራሱም፣ ለኢትዮጵያ ሕዝብም ጠቃሚ እርምጃ መሆኑን መረዳት ይኖርበታል።</p>

<p>ሁለተኛ፣ ተቃዋሚ ኃይሎችም እስካሁን የተጓዙበትን የመጠላለፍ ፖለቲካ የግድ መተው አለባቸው። በተለይ የፖለቲካ ድርጅቶች የመሪዎቻቸው የሥልጣን ሕልም እስኪሳካ በሤራ ፖለቲካ ተጠምደው ለሕዝብ የረባ ሥራ ሳይሠሩ ዘላለም መዳከርና ባለበት መርገጥ ማንንም እንደማይጠቅም ልብ ሊያደርጉት ይገባል። በራሳቸው ሕልምና መሬት ላይ ባለው የፖለቲካ እውነታ መካከል ያለውን ልዩነትም በግድ ማጤን ይገባቸዋል። እያንዳንዱ የፖለቲካ ቡድን ለሥልጣን የሚደረገውን ትግልና በጋራ ሀገር ዴሞክራሲያዊ ሥርዓትን ለመፍጠር በሚደረገው ትግል መካከል ያለውን ልዩነት በሥነ ሥርዓት መገንዘብ ያስፈልጋል። ሌላው ቢቀር ተቃዋሚ ኃይሎች፣ መንግሥት ከለከለን ብለው የሚጮሁለትን ዴሞክራሲ በመካከላቸው እንኳ ሥራ ላይ ማዋል መጀመር ለሕዝባችን ትግል አንድ እርምጃ ወደፊት መሆኑን ማወቅ ይገባቸዋል።</p>

<p>ሦስተኛ፣ መንግሥትም ሆነ ተቃዋሚ ኃይሎች ለሁሉም የኢትዮጵያ ሕዝቦች ተቀባይነት ባለው መንገድ እስካሁን ያልተፈታውን የብሔረሰቦች ጥያቄ ጊዜውን ጠብቆ የሚፈነዳ ቦምብ መሆኑን በውል ሲገነዘቡ ነው። ይህ የሀገሪቱ መሠረታዊ ችግር ዘላቂ መፍትሔ ካላገኘ ምን ጊዜም አስተማማኝ ሰላም ሊገኝ እንደማይችል ከወዲሁ መረዳት ለሁላችንም ጠቃሚ ይመስለናል። በይዋል ይደር የሚታለፍ ጥያቄ እንዳልሆነም ግልጽ መሆን ይኖርበታል። የኢትዮጵያ ሕዝቦች ተከባብረው በእኩልነት አብሮ የመኖር ችግር በምንም መንገድ እንደሌለባቸውም መታወቅ አለበት። ስለሆነም በኛ እምነት ይህ ችግር ለሁሉም ተቀባይነት ባለው መልኩና የሁሉንም የኢትዮጵያ ሕዝቦች ዘላቂ ጥቅሞችን በሚያከብር መልኩ የሚፈታው፣ አንዱ ሌላውን ለመግዛት ያለውን ሕልም ሲያቆምና ሐቀኛ ዴሞክራሲያዊ አስተዳደር በሀገሪቱ ሲሰፍን ነው።» በማለት አቋሙን ይፋ አድርጓል። ይህንንም ተግባራዊ ለማድረግ ለሐቀኛ የኦሮሞ ልጆችና ለኢትዮጵያ ዴሞክራሲያዊ ኃይሎች ጥሪ አስተላልፏል።</p>

<p>የኢትዮጵያ አንድነት ግንባር (ኢአግ) በበኩሉ ሰኔ 12 ቀን 1990 ባወጣው መግለጫ ኢሕአዴግ በአገሪቱ ላይ የመጣውን አደጋ በጋራ መቋቋም በሚገባበት በአሁኑ ጊዜ በኢትዮጵያ አንድነት ግንባር ላይ ጦርነት መክፈቱን ገልጦ «ግንቦት 26 1990 ዓ.ም ወያኔ/ኢህአዴግ የራሱን አንድ ብርጌድ ጦር ከአንድ ሻለቃ የሱዳን መንግሥት ተቃዋሚ ቡድን አባላት ጋር በመቀላቀል በኢትዮጵያ አንድነት ሠራዊት (ኢአሠ) ላይ ዘመተ። ይህ ጣምራ ጦር በኢአሠ ላይ ወታደራዊ እርምጃ ለመውሰድ መንቀሳቀሱን በመረጃ ያረጋገጠው በአቅራቢያው የነበረ የኢአሠ አሃድ ዓይማ ሸለቆ ውስጥ በሚገኘው ማነቆ ሥፍራ ደፈጣ አድርጎ ከጠበቀው በኋላ አርባ (40) ደቂቃዎች የፈጀ ከባድ ውጊያ ተካሂዷል። በዚህ ጦርነት ከጠላት በኩል 35 ሰዎች ሲሞቱ 50 የሚሆኑ ደግሞ ቆስለዋል። በወገን ላይ የደረሰው ጉዳትም ቀላል አይደለም።» ብሏል።</p>

<p>ከፋኝ የኢትዮጵያ አርበኞች ግንባር በበኩሉ ሰኔ 2 ቀን 1990 ባሰራጨው መግለጫ የወያኔ ኢሕአዴግ አመራር ኢትዮጵያዊ አመለካከት ይዟል ማለት የሚቻለው፣</p>

<dir>
<p>« ሀ. እስካሁን በኢትዮጵያ የግዛት አንድነትና ነፃ ህልውና ላይ የወሰዳቸው እርምጃዎችና ያስተላለፋቸው ውሳኔዎች ትክክል እንዳልነበሩ አምኖ ሲቀበልና ለማስተካከል ለኢትዮጵያ ሕዝብ ይፋ ቃል ኪዳን ሲገባ፣</p>

<p>ለ.	የኢትዮጵያ ሕዝብ የሥልጣን ምንጭ መሆኑን አምኖና ተቀብሎ፣ ኢትዮጵያን ካስገባበት አዘቅጥ ለማውጣት ከሌሎች ተቃዋሚ ድርጅቶች ጋር ኃይሉን አቀናጅቶ ለመሥራት የሚያስችል ጊዜያዊ ዕቅዶችንና ስልቶችን፣ በሕዝብ የተመረጠ ዴሞክራሲያዊ መንግሥት የሚቋቋምበትን መንገድና የጊዜ ገደብ ይፋ በማድረግ ሁሉንም ተቃዋሚዎች ሲጋብዝ፣</p>

<p>ሐ.	በፖለቲካ ተቃዋሚ ድርጅቶችና ግለሰቦች ላይ የነበረውን የመብት እገዳና ጥብቅ ቁጥጥር በማንሳት፣ የታሰሩትን በመፍታት ኢትዮጵያን ለማዳን ተባብሮ መሥራት የሚያስችሉ ሁኔታዎችን ሲያመቻችና ሲያቀርብ ነው። » በማለት አስታውቋል።</p>
<dir>

<p>በአሁኑ ጊዜ ከልዩ ልዩ የፖለቲካ ድርጅቶች፣ ከሲቪክ ተቋሞችና ከሕዝብ እየቀረበ ስላለው ጥያቄ በመንግሥትና በመንግሥታዊ መገናኛ ብዙሃን በኩል የተባለ ነገር የለም።	የታሠሩ ጋዜጠኞች እንዲፈቱ ከመላው ዓለም ግለሰቦች፣ የሰብዓዊ መብት ተከራካሪ ቡድኖች፣ የጋዜጠኞች መብት አስከባሪ ቡድኖች የመንግሥት ከፍተኛ አመራር አባላትን እየጠየቁ ቢሆንም ሁለት የነፃው ፕሬስ አስተባባሪ ኮሚቴ አባላትን ጨምሮ የጦቢያና የሌሎችም ጋዜጣ አዘጋጆች ክስ ሳይመሠረትባቸውና ሳይፈረድባቸው አሁንም በወህኒ ቤት ይገኛሉ።</p>


</body>
</html>
