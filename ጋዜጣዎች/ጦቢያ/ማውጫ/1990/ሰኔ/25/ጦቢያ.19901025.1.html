<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>320 ስኩዬር ኪ.ሜ የኢትዮጵያ መሬት በሻዕቢያ እንደተያዘ ነው - አሜሪካ ጦርነቱን ለማስቀረት ታጥቃለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">100 ሚሊዮን ዶላር ሰላም ያመጣል?</span></h3>
<h2 class="align-center">320 ስኩዬር ኪ.ሜ የኢትዮጵያ መሬት በሻዕቢያ እንደተያዘ ነው - አሜሪካ ጦርነቱን ለማስቀረት ታጥቃለች</h2>
<h3 class="align-center"><li>የችግሩ ምንጭ የጓዳው ስምምነት ነው</h3></li>
<p class="align-right">(የዜና ትንታኔ)</p>


<p>በባድመና በዛላንበሳ 320 ስኩዬር ኪ.ሜ የኢትዮጵያ መሬት አሁንም በሻዕቢያ ጦር እንደተያዘ መሆኑን አቶ መለስ ዜናዊ ለቢቢሲ «ፎከስ ኦን አፍሪካ» ጋዜጠኛ ባለፈው ማክሰኞ አመኑ።</p>

<p>ባለፈው ሳምንት ረቡዕ የኢትዮጵያ መንግሥት ቃል አቀባይ የሻዕቢያ ሠራዊት በዛላንበሳ በኩል ያደረገው ሙከራ ተመታ የሚል መግለጫ በመስጠቱ ዛላንበሳ በኢትዮጵያ ሠራዊት እጅ ናት የሚል ስሜት ሰጥቶ ነበር። ጠቅላይ ሚኒስትር መለስ ዜናዊ ባለፈው ማክሰኞ ምሽት ከቢቢሲ ጋዜጠኛ ጋር ቃለ ምልልስ አድርገዋል። በዚሁ ጊዜ «ምን ያህል መሬት ተይዞባችኋል?» በማለት ከጋዜጠኛው ለቀረበላቸው ጥያቄ የሰጡት መልስ «በባድመ አካባቢ 40 በ40 ኪሎ ሜትር የሚሆን መሬት፣ በዛላንበሳ ይህንኑ ያህል» የሚል ነው።</p>

<p>በዚሁ ዕለት በኤርትራ የጀርመን ድምፅ ዘጋቢ ጐይቶም ቢሆን ከአሥመራ እንዳስተላለፈው ከኤርትራ በኩል እስከዛላንበሳ ዘልቆ በመግባት ቀደም ሲል እስከ 10 ሺ ሰው ይኖርባት በነበረችው ዛላንበሳ ከ500 የማይበልጡ ሰዎችና የኤርትራ ወታደሮች ውር ውር ሲሉባት ማየቱን ገልጧል።</p>

<p>አወዛጋቢው መሬት የኢትዮጵያ ስለመሆኑና እንዲያውም ኢትዮጵያ ከኤርትራ ተጨማሪ መሬት እንደምትፈልግ የተሰማውም በዚሁ ሳምንት ነበር። በአፄ ኃይለ ሥላሴ ዘመነ መንግሥት የትግራይ ክፍለ ሀገር የበላይ ገዢ የነበሩትና ዛሬ ደግሞ የኢትዮጵያ ዲሞክራሲያዊ ህብረት (ኢዲዩ) ሊቀመንበር የሆኑት ልዑል ራስ መንገሻ ሥዩም የግዛት ጥያቄ ማንሳት የሚገባት ኢትዮጵያ እንጂ ኤርትራ ልትሆን እንደማትችል ባለፈው እሁድ ከአሜሪካ ራዲዮ የአማርኛ ፕሮግራም ክፍል ጋር ባካሄዱት ቃለ ምልልስ ገልጠዋል።</p>

<p>ልዑል ራስ መንገሻ በቀመጠል ኤርትራ የኔ ነው የምትለው መሬት ከቶ ሊኖር እንደማይችል አንስተው በባድመና ሸራሮ በኩል ያለው ወሰን በቅኝ ገዢ ጣልያንና በአፄ ምኒልክ መንግሥት ስምምነት እ.አ.አ. በ1902 ቢከለልም ጣሊያን ለጋማ ከብትዋ የሚውል ሳር የሚገኝበት መሬት በጊዜያዊ መልክ ይሰጠኝ ብላ በጠየቀችው መሠረት ተጨማሪ መሬት ተሰጥቷት ሳይመለስ እንደቀረ አስረድተዋል። በማያያዝም ይኸው ቦታ ለትግራይ እንዲመለስ ኰሎኔል ቃለ - ክርስቶስ ዐባይ የሚገኙበት አንድ ኮሚቴ ተመሥርቶ ሥራውን ከጨረሰ በኋላ የመንግሥት ለውጥ ስለተደረገ ጥያቄው ምላሽ ሳያገኝ መቅረቱን አሳውቀዋል።</p>

<p>በትግራይ ልማት - ማህበር (ታይድል) ሥራ ምክንያት የባድመንና የሸራሮን ክልል በሚገባ እንደሚያውቁት ያስታወቁት ራስ መንገሻ ሥዩም ሻዕቢያን ያባለገው የኢህአዴግ መንግሥት መሆኑን ተናግረዋል። በባድመ፣ በመቀሌና በዛላ አንበሣ በንፁሃን ዜጐች በተለይም በህፃናትና በአረጋውያን ላይ የተካሄደውን ጭፍጨፋ አውግዘዋል። በማያያዝም ኤርትራውያን በኢትዮጵያዊነታቸው እንደሚያምኑ አመልክተው ይህም በጣልያን ወረራ ጊዜ በተለይ በጥቁር አንበሣ ጦር ውስጥ ባደረጉት ተሳትፎ በግልፅ እንደታየ አስረድተዋል። ከዚህም አንፃር የኤርትራ ጉዳይ በሕዝብ ውሳኔ መፈታት ሲገባ በሻዕቢያና በወያኔ የጓዳ ስምምነት መደምደም እንዳልነበረበት አስረድተዋል። በመጨረሻም የኤርትራ መንግሥት ከያዘው መሬት መውጣት እንዳለበት አስገንዝበው «የኔ ጉዳይ የሚለው የኛ ጉዳይ በሚለው ከተተካና የሕዝብ ተሳትፎ እንዲኖር ከተደረገ» ችግሮቹ ሊፈቱ እንደሚችሉ አመልክተዋል።</p>

<p>ካለፉት ሁለት ሳምንታት ወዲህ ረቡዕ ሰኔ 17/90 ጧት በዛላ አንበሣ ግንባር ከነበረው የመድፍ ተኩስ ልውውጥ ውጭ የኢትዮጵያና የኤርትራና ጦርነት ጋብ ብሎ እንደሰነበተ ልዩ ልዩ ምንጮች አመልክተዋል።</p>

<p>ጦርነቱ ረገብ ያለው ለሁለት ሳምንታት ያህል በምድርና በአየር ሲካሄድ ቆይቶ በተለይ ለአሥመራም ለአዲስ አበባም ወዳጅ የሆነው የአሜሪካን መንግሥት በአየር የሚደረገው ማንኛውም ጥቃት እንዲቆም ተፋላሚ ወገኖችን ካግባባ በኋላ ነው። በአሁኑ ጊዜ ሁለቱም ወገኖች ለጠቅላላ ጦርነት የሚያደርጉትን ዝግጅት በማጧጧፍ ላይ ይገኛሉ። በኢትዮጵያ በኩል ሁሉም ክልሎች በሺህ የሚቆጠሩ ሚሊሺያዎቻቸውን ወደ ጦር ግንባር ሲልኩ ሰንብተዋል። ዘማቹ ከፍተኛ ስሜት ነው የሚታይበት። የገንዘብ መዋጮው በውስጥም በውጭም በከፍተኛ የሀገር ስሜት ቀጥሏል። ተቃዋሚ የፖለቲካ ድርጅቶችም ከኢህአዴግ ጋር ያላቸውን ልዩነት ለጊዜው ወደ ጐን በመተው ሀገርንና ህዝብን ከጥፋት ለማዳን ዝግጁነታቸውን እየገለጡ ይገኛሉ። ከዚሁ ጋር ግን ኢህአዴግ ብሔራዊ እርቅንና የሀገራዊ ግንባር ምሥረታን እንዲቀበል ጠይቀዋል። ይሁን እንጂ ኢህአዴግ ተቃዋሚዎችን በተመለከተ የፖሊሲ ለውጥ እንደማይኖር አረጋግጧል። (ዝርዝር ዘገባውን ይመልከቱ)</p>

<p>በኤርትራ በኩልም ዝግጅቱ እንደቀጠለ መሆኑን የሚደርሱን ዘገባዎች ይጠቁማሉ። ከወታደራዊ ምልመላውና ከክተት እንቅስቃሴው ጐን ከፍተኛ የገንዘብ መዋጮ እየተካሄደ ነው። በጀርመን የሚኖሩት ኤርትራውያን ወደ 600,00 ዶች ማርክ እንዳዋጡ ተዘግቧል። በአሜሪካም ኤርትራውያኑ ከኪሳቸው ከሚያዋጡት በተጨማሪ ጫማ መጥረግን ያካተተ የገቢ ማግኛ ፕሮግራሞችን እንደዘረጉ ለመረዳት ተችሏል።</p>

<p>የኤርትራ ተወካዮች ምክር ቤት ሻዕቢያ በኢትዮጵያ ላይ ለፈፀመው ወረራና ለሚያካሂደው ጦርነት ድጋፍ ሰጥቷል። ምክር ቤቱ ድጋፉን የገለፀው ባለፈው ሣምንት መጨረሻ ላይ ባደረገው ስብሰባ ነው። ቀደም ሲልም የሀገሪቱ ሚኒስትሮች ምክር ቤት ለወረራው ቡራኬ መስጠቱ ይታወሳል።</p>

<p>በሌላ በኩል ፕሬዚዳንት ኢሣይያስ አፈወርቂ የተባበሩት መንግሥታት ድርጅት የፀጥታው ምክር ቤት ባስተላለፈው ጥሪና በሰጠው ማሳሰቢያ መሠረት ከኢትዮጵያ ጋር መደራደር እንደሚፈልጉ ፍንጭ ያሳዩ ቢሆንም ወራሪ ጦራቸውን ከባድመ ስለማስወጣቱ ቅድመ ሁኔታ ምንም ሳይሉ አልፈውታል። ይህም የአፍሪካ አንድነት ድርጅት የመሪዎች ጉባኤ ያቀረባቸውን የማቀራረቢያ ሀሳቦች ላለመቀበል ቀደም ሲል ባደረጉት ውሳኔ ለመፅናት እንደሆነ ታዛቢዎች ገምተዋል። ስልቱም በሐኒሽ ደሴቶች ወረራ ጊዜ ሥራ ላይ ውሎ ምንም መፍትሔ እንዳላስገኘና ማዘናጊያም እንደሆነ አስረድተዋል።</p>

<p>የሁለቱ አገሮች ፍጥጫ በዚህ ሁኔታ እያለ ውዝግቡን ለመፍታት የአፍሪካ አምባሳደሮች ጥረት የቀጠለ ሲሆን የተባበሩት መንግሥታት ድርጅት (ተመድ) የፀጥታው ምክር ቤት ኢትዮጵያና ኤርትራ በመካከላቸው የተከሰተውን ጦርነት ከማባባስ ተቆጥበው ልዩነቶቻቸውን በሰላማዊ መንገድ እንዲፈቱ አሳስቧል።</p>

<p>ድርጅቱ ባለፈው ዓርብ ሰኔ 19/90 ባወጣው መግለጫ ስለሁለቱ መንግሥታት በአሜሪካና በሩዋንዳ መንግሥታት የማቀራረብ ሀሳብ ላይ የተመሠረተውን የአፍሪካ አንድነት ድርጅትን (አአድ) ጥረት እንደሚደግፍ ገልጿል። ይሁን እንጂ ተመድ ለአአድ ያለውን ድጋፍ ከመግለጥ ባሻገር በበኩሉ የሚወስዳቸውን እርምጃዎች ከመግለጥ ተቆጥቧል።</p>

<p>የአአድን የማቀራረብ ሀሳብ ኢትዮጵያ ሙሉ በሙሉ ስትቀበል ኤርትራ ግን «የነጋበት አስተሳሰብ ነው» በማለት ማጣጣልዋ ይታወሳል።</p>

<p>ይህ በዚህ እንዳለ ኤርትራን ከኢትዮጵያ እናስታርቃለን በማለት ሰባት ዶክተሮች ተመራርጠው ወደ ኢትዮጵያ መንቀሳቀሳቸውን የጦቢያ ሪፖርተር የዋሽንግተን ዲሲ ምንጮችን ጠቅሶ ገልጧል። ከሰባቱ መካከል አንደኛው ኤርትራዊ ሲሆኑ ሌሎቹ የኢትዮጵያ ተወላጆች መሆናቸው ይወሳል።</p>

<p>ወደ ሁለተኛው ወር እየተሸጋገረ የሚገኘውንና በኤርትራ ወራሪነት የተነሣውን የሁለቱን አገሮች አለመግባባት ለማስወገድ በአስታራቂነት ራሳቸውን የመደቡት ሰባቱ ግለሰቦች በልዩ ልዩ ሙያ ላይ ተሰልፈው ያሉ መሆናቸው ተረጋግጦአል።</p>

<p>እነዚህም፦ 1. ዶክተር ደጃዝማች ዘውዴ ገብረ ሥላሴ፣ 2. ዶክተር ኤፍሬም ይስሐቅ፣ 3. ዶክተር ዮናስ ዘገየ፣ 4. ዶክተር ኃይሌ መዝገበ፣ 5. ዶክተር ኃይለ ሥላሴ በላይ፣ 6. ዶ/ር አሕመድ የተባሉ ሲሆኑ ዋሽንግተን ዲሲ ያሉ ተመልካቾች ልዑካኑ በኅብረተሰቡ ዘንድ ያላቸውን ተቀባይነት በጥያቄ ምልክት እንደሚያስቀምጡ ሪፖርተራችን ገልጧል። ቡድኑ በጥቂት ቀናት የኢትዮጵያ ውስጥ ቆይታው ተልእኮው የተሳካለት አለመሆኑን ሁኔታውን በቅርብ እንከታተላለን የሚሉ ወገኖች ሲያረጋግጡ በኤርትራ በኩል ደግሞ ተቀባይነታቸው የባሰ ዝቅተኛ እንደሚሆን ያሰምሩበታል።</p>

<p>በኢትዮጵያና በኤርትራ መካከል ያለውን ጦርነት ለማስቀረት በርከት ያሉ አስታራቂ ቡድኖችና ግለሰቦች፣ መንግሥታትና የመንግሥታት ድርጅቶች ብዙ ደክመዋል። የአሜሪካ መንግሥት ራሱ በሚስስ ሱዛን ራይስ፣ የአፍሪካ ጉዳይ ረዳት ሚኒስትር በቀሲስ ሴ ጃክሰን (የፕሬዚዳንት ክሊንተን የአፍሪካ ጉዳይ ልዩ ወኪል) ከብሔራዊ ፀጥታ ጽሕፈት ቤት ሚስተር ጆን (ዋና ዲሬክተር) የኡጋንዳና የሩዋንዳ መሪዎች፣ ፕሬዚዳንት ሐሰን ጉሌድ (የጂቡቲ መሪ) አራቱ የአፍሪካ መሪዎችና የአፍሪካ አንድነት ድርጅት ዋና ጸሐፊ፣ ወዘተ፣ ወዘተ፣ በአስታራቂነትና በአስማሚነት ሲሰየሙ እንደ ሊቢያናቱኒሲያ ያሉት መንግሥታትም በሁለቱ ተፋላሚ ወገኖች አማካይነት ተጠቅሰዋል። በኤርትራ በኩል ግን ጦርነቱን የመቀጠል አዝማሚያ መኖሩ የተጠቆመ ሲሆን ለአካባቢው ሰላምም ይህ ጦርነት ምንኛ ጠንቅ እንደሆነ በመግለጥ የውጭ ዜና አገልግሎቶችና ጋዜጠኞች መላልሰው አብራርተውታል። ሱዳን እንኳ (የሁለቱም ጠላት የሆነችው) «የእናንተ መበጣበጥ ሰላም እየነሳን ነው» በማለት ማፌዝዋ በአረብ ኒውስ ጋዜጣ ላይ ተደጋግሞ ተገልጦአል። «እኔን ለማጥቃት በተሰጣቸው መሣሪያ እርስ በርሳቸው እየተባባሉ ናቸው» ማለትዋንም «አልአያም» የተባለውን የካርቱም ጋዜጣ ያነበቡ ግለሰቦች ይናገራሉ።</p>

<p>የሁኔታው ተመልካቾች እንደሚሉት በኤርትራ ወራሪነት የተከፈተውን ጦርነት በተጽዕኖም ሆነ በብዙ ጉትጐታ ለጊዜው ለማብረድ ይቻል ይሆናል። ዳሩ ግን ዘላቂነት ሊኖረው እንደማይችልና በየጊዜው እንደሚያገረሽበት አይጠረጠርም።</p>

<p>ግጭቱ በኤርትራና በኢትዮጵያ ሕዝብ መካከል አንድ ከባድ ቁስል ትቶ እንደሚያልፍ የብዙዎች ግምት ሲሆን ጦርነቱን ወያኔ ኢሕአዴግ ለማቆም የሚያስችለው ሕዝባዊ አቋም እንዳለ ይነገራል። የፖለቲካ ተንታኞች በተጨማሪ እንደሚያጤኑት የትግራይ ተወላጆች በኤርትራ መንግሥት አማካይነት በብዙ ሺህ ቁጥር ከአሥመራና ከሌሎች ለብዙ ዓመታት ከኖሩባቸው ሥፍራዎች ንብረታቸውን ተቀምተው የመባረራቸው ሁኔታ የፈጠረባቸው ስሜት እጅግ አሳዛኝ ነው። ስለዚህ ከየትኛውም አቅጣጫ የሚመጣ የእርቅ ጉዳይ በአሁኑ ሰዓት ትኩስና የቆሰለ መንፈሱን እንዲህ በፍጥነት ሊሽረው ያስቸግራል።</p>

<p>ባለፈው ቅዳሜ ሰኔ 20 ቀን 1990 ዓ.ም የተባበሩት መንግሥታት ድርጅት ያቀረበውን የእርቅ ፎርሙላ ኢትዮጵያና ኤርትራ ተቀብለዋል ተብሎአል። ዳሩ ግን ውጤቱን መጠበቅ የሚገባ ይመስላል። ከዚሁ ጋር የአሜሪካ አደራዳሪዎችም ጥረት ከፍ እያለ ሄዶአል። በኢትዮጵያ የአሜሪካ አምባሳደር የሃያ አምስት ሺህ ዶላር ርዳታ ለመስጠት ከአገሪቱ የርዳታ ማስተባበሪያ ኮሚሽን ጋር ሲፈራረሙ በዚያው ልክ ለኤርትራ ባለሥልጣኖች ተመሣሣይ ድጋፍ (25 ሺ ዶላር) ለማበርከት ቀድሞ በኤርትራ የዩናይትድ ስቴትስ አምባሳደር የነበሩት ሚስተር ሮበርት ሑዴክ ቃል ገብተዋል። በአሁኑ ሰዓት የአሜሪካ ስለላ ድርጅት (ሲአይኤ) ከፍተኛ ሹም የሆኑት አምባሳደር ሑዴክ አሥመራን ማዘውተራቸው፣ የኮንጐው መሪ ካቢላ በሁለቱ መዲናዎች መካከል እየተሽከረከሩ በግልም ፕሬዚዳንት ክሊንተን የኤርትራውን መሪና የኢትዮጵያን ጠቅላይ ሚኒስትር ማነጋገራቸው የአሜሪካ ምርጥ ልጆችና የአፍሪካ ወጣት መሪዎች ግጭት ያሳሰባቸው መሆኑን የሚያመለክት ነው። ፕሬዚዳንቱ በአፍሪካ ላይ ያላቸውን እቅድ በመፈጸም ረገድ እምነት ከጣሉባቸው መሪዎች መካከል ግንባር ቀደሞቹ አቶ መለስና ኢሳይያስ ሲሆኑ ሌሎቹ ደግሞ የኡጋንዳው ሙሴቪኒና የሩዋንዳው ካጉሜ ናቸው።</p>

<p>ባለፈው ሰኞ ሰኔ 22 ቀን 1990 በስቴት ዲፓርትሜንት አካባቢ የሚወራውና ይፋ ያልወጣ ዜና ሆኖ የሚነገረው ዘገባ እንደሚያብራራው የኤርትራ ወረራ ዐቢይ ምክንያት የኢኮኖሚ ጉዳይ መሆኑ በማጤን አሜሪካ ለኤርትራ መቶ ሚሊዮን ዶላር በመስጠት ወረራውን ለማስቀረት አቅዳለች የሚል ፍንጭ አለ። ይሁንና የአፍሪካ ጉዳይ ኃላፊዋ ይህ እርምጃ በመርሕም ሆነ በዘላቂ መፍትሔነት ደረጃ ተቀባይነት ሊኖረው እንደማይገባ እንደተከራከሩበት ይወሳል። በተለይም ይህን ያህል ገንዘብ በማባበያነት ከተሰጠ በየጊዜው 100 ሚሊዮን ዶላር ፍለጋ ጦርነት መቀስቀስ ሊከተል እንደሚችል እንዳሳሰቡ ይነገርላቸዋል።</p>

<p>አሜሪካ «አክራሪ የእስላም መንግሥት» የምትለውን የሱዳንን መንግሥት ለመቋቋም፣ ከተቻለም ከሥልጣን ለማውረድ ያዘጋጀችው ሻዕቢያ ተመትቶ የአካባቢው የኃይል ሚዛን እንዲቃወስ ፍላጐት ያላት አይመስልም።</p>

<p>በጠቅላላው የአሜሪካ መንግሥት በኢትዮጵያና በኤርትራ መካከል በተነሣው ጦርነት ምክንያት ትልቅ የፖለቲካ ራስ ምታት እንደደረሰበት ብዙሃን ተመልካቾች የሚያሰምሩበት ጉዳይ ሆኖአል። የሁለቱ አገሮች መሪዎች ከኡጋንዳው ሙሴቪኒ ጋር ሆነው የሱዳን አክራሪ የእሥልምና አመራር እንዲያስወግዱ ግዳጅ የተሰጣቸው ከመሆናቸውም በላይ አረጋውያን አምባገነን ገዥዎችን አስወግዶ በአፍሪካ አዳዲስና የአሜሪካንን እሴቶችና ጥቅም የሚያስጠብቁ መሪዎችን በመተካቱ ረገድ ኃላፊነት የተቀበሉ ነበሩ።</p>

<p>በመካከሉ ርስ በርሳቸው መበጣበጣቸው አሜሪካ በአፍሪካ ያላትን አጀንዳ የሚያከሽፈውና በማስታረቅ ሚና አብዛኛውን ጥረቱን እንዲያባክን አስገድዶታል። የፖለቲካ ትኩሳት በሚፈጠርበት በማናቸውም የአፍሪካ አገር ፈጣን ተስፈንጣሪ (ራፒድ ዲፕሎይሜንት ፎርስ) በመላክ ረገድ ግንባር ቀደም የሩቅ ውክልና ተግባር ይፈጽማሉ ተብለው እምነት የተጣለባቸው ኃይላት በራሳቸው ጦርነት ለምሳሌ ኢትዮጵያ መጠመዳቸው አሳስቦታል። ስለዚህ በኤርትራና ኢትዮጵያ መካከል የተፈጠረውን አለመግባባትና ጦርነት ለመፍታት እስካሁን ሁነኛ መፈትሔ ያገኘ አይመስልም። ተኩስ ማቆም፣ ወደ ቅድመ ጦርነቱ ድንበር መመለስ፣ ወዘተ፣ የሚሉት የመፍትሔ ሃሳቦች ሳይሆኑ የውጥረት ማስታገሻ መሆናቸውን ተመልካቾች ያወሳሉ።</p>


</body>
</html>
