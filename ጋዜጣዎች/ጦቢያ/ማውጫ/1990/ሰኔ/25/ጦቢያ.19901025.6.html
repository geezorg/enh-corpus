<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቂም ይዞ ጸሎት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h1>
<h1 class="align-center">ቂም ይዞ ጸሎት</h1>


<p>አንዲት ደሳሳ ጐጆና ትልቁ ቤተመንግሥት በተሠሩበት የገንዘብ መጠን፣ በፈሰሰባቸው ጉልበትና በተዋቀሩበት ማቴሪያል ይለያያሉ። ሁለቱም ግን እኩል «ቤት» ይባላሉ። ሁለቱም ጣራ አላቸው። ሁለቱም ወለል አላቸው። ሁለቱም ግድግዳ አላቸው። አንዱ በዕብነበረድ ሌላው በጭቃ የተሠራ ሊሆን ይችላል። የወል ባሕርያቸው እኩል «ቤት» የመባል ሐቅ ነው።</p>

<p>አገርም ቤት ነው። ወይም የቤቶች ሁሉ፣ የቤተሰቦች ሁሉ የጋራ ቤት ነው። ስለዚህ የአባትና የእናት ገነት፣ የልጆች መቦረቂያና ማደጊያ፣ የነገና የተነገወዲያ ዜጐች አለኝታ፣ የፍቅርና የመተሳሰብ ቦታ፣ ተስፋ እንደ ልጅ ተወልዶ የሚፋፋበት ሥፍራ ነው። ልዩ ልዩ እምነቶች የሚሰፋፉበት፣ እንቶኔ ከእንቶኔ ሳይበልጥና ሳያንስ የሚኖሩባት የጋራ ቤት አገር መሆን አለባት።</p>

<p>በዚህች የእኛ ቤትና አለኝታ ናት በምንላት አገር እኩል ባለቤትነት፣ እኩል ተደሳች፣ እኩል ተቸጋሪነት አለብን የሚል ፍልስፍና ሲያራምዱ የቆዩ አያሌ ወጣቶችን እናስታውሳለን። ለዚህም ችግር መፍትሔ ለማስገኘት የሞቱና የተሰየፉ ሺዎችን አንዘነጋም። እስካሁን ድረስ ግን ኢትዮጵያ ከድጡ ወደ ማጡ ከመግባት በቀር ከብዙ ምኞታችንና ተስፋችን አንዱም ሥጋና ደም ገዝቶ አላየነውም። ሕዝባችን አሁንም «ኑሮ ካሉት መቃብር ይሞቃልን» እንደደገፈ ነው። አገርም የጋራ ቤት፣ ምኞትም የወል ሕልም አልሆነም።</p>

<p>በየጊዜው ስንል እንደቆየነው ሁሉ የኢትዮጵያ ሕዝብ ትግልና ተስፋ ይህችን አገር የሁላችንም ለማድረግ ነበር። ይሁን እንጂ እያደር ከእኩልነትም ከዴሞክራሲም እየራቅን ሄደናል። የአገሪቱ መሪ ኮከብና ትልቁ ችቦ እየጠፋብን ነው። ኮከባችን የሸሸን ይሁን ወይም እኛ እንሽሸው አልታወቀም። በብርሃን ዘመናት ከዚህ ዓለም አዱኛ ጋር ተለያይተናል። አንድ እግራችን በ9ኛው ምዕተ ዓመት፣ ሁለተኛው እግራችን በ15ኛው ክፍለ ዘመን መባቻ ላይ ነው። ይኸ ብቻ አይደለም። በተወናበደ ፍልስፍና እየተመራን እኩላችን ከአንድ ደረጃ ደርሰናል። እኩሎቻችን ግን ራሳችንን ማንቀሳቀሱ አልሆነልንም። ሌሎች ያደረጉንን እንሆናለን። በጠቅላላው ዕድላችንን ከሌሎች እጅ ለማውጣት አልተቻለም።</p>

<p>በጦርነት ዘመን ሠራዊታችን እንደ አንድ ሕዝባዊ ኃይል ይዋጋል እንጂ የክልል ሠራዊት የክልል ፖሊስ ኃይል ሆኖ አይደለም የሚሰለፈው። በአገር ላይ ከባድ ወረራ ሲቃጣ እንደ መሳፍንት ዘመን የእገሌ ጦር ተንቀሳቀሰ፣ የእገሌ ጦር በዚህ በኩል ወጣ፣ ወረደ አይባልም። በአንድ ሥፍራ ያለው ሕዝብ መጠቃት በሌላው ክልል ያለው ሕዝብ መደፈር ነው። ይህ የጋራ አመለካከት የአንዱን ክፍል ሃብት የሌላውም ክፍል፣ የአንዱ ክፍል ሕዝብ ሥልጣኔም የሌላው ክፍል የጋራ ባለቤትነት ኩራት ያደርገዋል።</p>

<p>ዛሬ የሻዕቢያ ሠራዊት አገራችንን በመውረሩ እየደረሰ ያለው ችግር ከአንድ ክልል ጥቃት በላይ መሆኑ ተከስቶአል። መከራው ለሁሉም እንደሚተርፍ ሕዝቡ በሙሉ አስቀድሞ ያውቅ እንደነበረና የሁሉም ዕጣ አንድ መሆኑን ይገነዘብም እንደነበረ አይጠረጠርም። ይህንን ግንዛቤ በአዲስነት በመረዳት ላይ ያሉት ምናልባት የገዥው ቡድን አባላት ሳይሆኑ አይቀሩም። በአጭሩ የወቅቱ ክስተት ይዞት የመጣው ሰፊ ግንዛቤ ለሥርዓቱ መሪዎች ከባድ ትምህርት በውስጡ ያዘለ፣ ለመታረሚያና ለመመከሪያ ሰፊ ዕድል የሚሰጥና ሌሎችን ችግሮች በሩቁ ለማየትና ለማስቀረት የሚረዳ ይመስለናል።</p>

<p>የሥርዓቱ አባላትና መሪዎች በቅድሚያ ሊያጤኑት የሚገባቸው ሐቅ ይህች አገር የሁሉም መሆኗን ጥቂቶች በሁሉም ላይ የግፍ እጃቸውን ዘወትር እንደጫኑ ሊኖሩ እንደማይችሉ ነው። በሌላም በኩል በጐሣና በመሳሰለው የመከፋፈያ ስልት የተቀረጸው ክልል በፈተና እሳት ሲፈተሽ ኃይልና መሠረት እንደሌለው ነው። በተጨማሪም አንድ ሥርዓት ሌሎችን ወገኖችና የፖለቲካ ተቃዋሚዎችን አግልሎና አባርሮ በሰላምና እንዳሻው ሊገዛ እንደማይችል መረዳት ብልህነት ይመስለናል። የወቅቱ የሕዝብ ድጋፍም በአግባቡና በቅጡ ሊተረጐም የሚገባው ነው።</p>

<p>በአሁኑ ጊዜ የመንግሥት፣ የሕዝብና የተቃዋሚዎች ኀብረት ወሳኝ ነው። አብሮ ለመሥራት በሚያስችል እርምት ሁሉም ከተንቀሳቀሰ የማንወጣው ዳገት አይኖርም። በሰበብ አስባብ የታሠሩ ሁሉ በፖለቲካው መድረክ መገኘት አስፈላጊ ነው። ለዚህም ተግባራዊነት ማናቸውንም ዝግጅት ማጠናቀቅ አለበት። ምክር ቤቱ የኢትዮጵያ እውነተኛ ምክር ቤት ይሆን ዘንድ ሰፋ ያለ መሠረት እንዲኖረውም ከልብ ማሰብ አለበት። በአጠቃላይ አገላለጥ ሌሎችን አያሌ ሕዝባዊ ጥያቄዎች አንሥቶ በሐቅ መፍትሔ ማስገኘት ካልተቻለና በዚያው አሮጌና ጠባብ ጐዳና እንሄዳለን የሚል ፍላጐት ካለ ነገር ሁሉ ይበላሻል። «በዚህ ወቅት እንዴት ቅድመ ሁኔታ ይነሳል?» የሚል ከንቱ ክርክርና ብላሽ አቋም ጉንጭ አልፋ ክርክር ከመሆን ባሻገር ዞሮ ዞሮ የሚጐዳው ሥርዓቱንና የጋራ ቤታችን የሆነችውን አገራችንን ነው። አካሄዱም ቂም ይዞ ፀሎት እንደሚባለው ዓይነት ይመስለናል። የሁሉም ትብብር እስከ ተፈለገ ድረስ የሁሉም እምነትና አቋም መከበር አለበት።</p>


</body>
</html>
