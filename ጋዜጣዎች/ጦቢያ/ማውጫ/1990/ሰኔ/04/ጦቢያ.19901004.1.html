<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ በመቀሌው ድብደባ ክላስተር ቦንብ ተጠቅሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">«እነዚህ ሰዎች ጨርሰው ጅል አደረጉን?»</span></h3>
<h1 class="align-center">ሻዕቢያ በመቀሌው ድብደባ ክላስተር ቦንብ ተጠቅሟል</h1>
<h2 class="align-center">- የትግራይን የልማት መዋቅሮች የማፈራረስ ዓላማ አለው</h2>
<h3 class="align-center"><li>በዛላአንበሳ ግንባር ጦርነቱ ጠጥሯል</h3></li>
<p class="align-right">ከጦ.ሪ (ዋሽንግተን ዲሲ)</p>


<p>የሻዕቢያ መንግሥት የጦር አውሮፕላኖች ባለፈው ዓርብ ግንቦት 28 ቀን 1990 መቀሌ ላይ ባካሄዱት ጥቃት ፕላስተር ቦምብ መጠቀማቸውን አሜሪካን አገር የሚታተመው «ዋሽንግተን ፖስት» ጋዜጣ ባለፈው ሰኞ ሰኔ 1 ቀን 1990 በመጀመሪያ ገፁ መክፈቻ አድርጐ ባወጣው ዜና አስታውቋል።</p>

<p>በትምህርት ቤት ላይ የተጣለው ቦምብ ኢትዮጵያውያንን ሁሉ እጅግ ማሳዘኑን ይህም ሆኖ ሕዝቡ በኢትዮጵያ ውስጥ የሚኖሩ ኤርትራውያንን አሁንም እንደ አገሩ ዜጋ እንደሚመለከት ገልጧል።</p>

<p>የውጭ ዜና ድርጅቶች ከሚያሰራጩት ዘገባ ና ህማማ ከተባለው የቴሌቪዥን ሥርጭት ለመረዳት እንደሚቻለው በዛላ አንበሳ ግንባር ጦርነቱ የጠጠረ ሲሆን ከሁለቱም ወገን ከፍተኛ ጉዳት እየደረሰ ነው። እንደ ኢትዮጵያ መንግሥት መግለጫ ማክሰኞ ዕለት ብቻ አራት ዙር ውጊያ ተካሂዷል። «የመጀመሪያው ግጭት የደረሰው ባድመና ሸራሮ ሆኖ እያለ ጦርነቱ በዛላአንበሳ በኩል ለምን ጠነከረ?» ለሚለው የተለያዩ ሰዎች የተለያየ አንድምታ አላቸው። የሻዕቢያ ዓላማ የትግራይን የኢኰኖሚ ተቋሞች ማውደም በመሆኑ ለአዲግራትና ለመሀል ትግራይ የሚቀርበው የዛላአንበሳ አቅጣጫ ነው የሚሉ አሉ። ሌሎች ደግሞ ባለፉት ዓመታት በሻዕቢያ ላይ ጠንካራ ተቃውሞ የነበረው ከአዲግራትና ከዛላአንበሳ በኩል ስለነበር አካባቢዎቹን የጦር ሜዳ በማድረግ ሕዝቡን ለመቅጣት ነው ይላሉ።</p>

<p>በዚሁ በሁለቱ አገሮች ግጭት ምክንያት የሻዕቢያ መንግሥት ሰሞኑን 3ሺ ኢትዮጵያውያንን ከኤርትራ ማባረሩንና 530 ያህሉን አሰብ ላይ ማሰሩን መንግሥታዊ መገናኛ ብዙሃን ባለፈው ሰኞ ምሽት ገልጠዋል።</p>

<p>ዋሽንግተን ፖስት ከሰለባዎቹ አንደኛይቱ የሆነችውን የሶስት ዓመት ሕፃን እናትና እህቶች የልቅሶ ፎቶግራፍ በመጀመሪያ ገጹ ላይ በማውጣት «ከጐረቤት ኤርትራ የመጣው አኤሮፕላን ባሕር ዛፎችን ከለላ አድርጐ በዚያ አንደኛ ደረጃ ት/ቤት ላይ የፕላስተር ቦንቡን ሲያወርድና ዞሮ ተመልሶም ድጋሚውን ቦንብ በጣለበት በዚያን ዕለት ሕፃናቱን የሚከልል አንዳች ነገር አልነበረም። በቦታው የነበረችው ሴት «እንዴት እንደመጣ አላወቅም ይሁንና ከሰማይ እሳት የሚዘንብ ይመስል ነበር። ልጄ በተመታችበት ጊዜ ከሌሎች ልጆች ጋር ትጫወት ነበር። የ4 ዓመት ዕድሜ ያላት ሄለን ሁለተኛይቱ ሰለባ ናት»። ይህንን የገለጡት ወ/ሮ ትዋሕባ በርሔ ናቸው። «እኔ የኤርትራን ሕዝብ አልጠላም። አቅደው በቦምብ የደበደቡንን ግን በጣም እጠላቸዋለሁ» ብለዋል።</p>

<p>ጋዜጣው አያይዞ ሲገልጥ በኢይደር ት/ቤት የደረሰው ግን ከዚህ ፍጹም የተለየ ነው» በማለት አንድ ዲፕሎማት የገለጡትን በመጥቀስ የኤርትራን ጥቃት አውግዞታል።</p>

<p>በሌላም በኩል በተመድ የኤርትራ አምባሳደር ኃይሌ መንቆርዮስ በበኩላቸው በዩናይትድ ስቴትስ ልዩ ልዩ ከተሞች እየተዘዋወሩ ለኤርትራውያን ነዋሪዎች የቅስቀሳ ንግግር እያደረጉ ሲሆን ደግሞ አምባሳደር ሠመረ ርእሶም ደግሞ በዓለም አቀፍና ስትራቴጂ ጥናት ማዕከል (ጨንተር ፎር ስትራተግይ አንድ እንተርናቲኦናል ስቱዲአስ) ውስጥ የቅስቀሳ ንግግር አድርገዋል። ለስብሰባውም ጋዜጠኞች፣ የኤርትራ ተወላጆችና ሌሎችም የዐረብ መንግሥታት ተወካዮች መጠራታቸው ታውቋል።</p>

<p>ይህ በእንዲህ እንዳለ በዚህ የአሜሪካ ከተማ የሚገኙ የኤርትራ ዲፕሎማቶች መንግሥታቸው ከኢትዮጵያ ጋር ያለው ጦርነት ዓላማ፣ ይልቁንም የትግራይን ከተሞች በአኤሮፕላን የመደብደብ ዋናው ምክንያት ወያኔ ኢሕአዴግ ባለፉት ሰባት ዓመታት በትግራይ ያኖረውን የኢኮኖሚ፣ የቴክኒክና የፋብሪካ መሠረቶች ለማፍረስ፣ የተሰሩ ፕሮጄክቶችን ለማውደምና በተጨማሪም «አማራውን ነፃ ለማውጣት ነው» በማለት በስቴቶች ዋና ዋና ከተሞች እየተዘዋወሩ ንግግር በማድረግ ላይ ይገኛሉ። የጦርነቱ ዓላማ «አማራውን ነፃ ለማውጣት ነው» የሚለው አባባላቸው «እነዚህ ሰዎች ዘለዓለም የማይገባን ጅሎች አደረጉን? የትግራይን ሕዝብ በሕወሀት፣ የአማራውን ሕዝብ በብአዴን፣ የኦሮሞን ሕዝብ መጀመሪያ በኦነግ በኋላም በኦሕዴድ እያታለሉ መሀል ድረስ መዝለቃቸውን፣ የአገሪቱን ወታደራዊ ተቋሞች ማውደማቸውን የማናውቅ መስላቸው? የጉሣ ፖለቲካው ግብ ምን እንደሆነ ያልገባን መሰላቸው?» የሚል ትችት ከኢትዮጵያውያን በኩል አስከትሎባቸዋል።</p>

<p>የኤርትራው አምባሳደር ባለፈው ቅዳሜ ዕለት በዋሽንግተን ዲሲ ከተማ የአገራቸውን ዜጐች ሰብስበው የኤርትራ መንግሥት ዓላማው በአዲሱ ካርታ ውስጥ ያሉትን ሥፍራዎች በጉልበትም ሆነ በሕግ መያዝ፣ ትግራይን በማፍረስ የትግራይን ሕዝብ መቅጣትና በወያኔ ኢሕአዴግ ነፃነቱን የተገፈፈውን የአማራ ሕዝብ ነፃ ማውጣት መሆኑን በግልጽ አመልክተዋል።</p>

<p>የኤርትራው አምባሳደር ሠመረ ርዕሶም ባለፈው ሳምንት አጋማሽ ላይ በቦስተን ማሳቹስቴስ የኤርትራን ተወላጆች በተመሳሳይ ሁኔታ ስብሰባ በመጥራት «የኤርትራ አካል የሆኑትን መሬቶች በማናቸውም መንገድ በማስመለስ፣ ወያኔን በማፈራረስና የኢትዮጵያን ኢኮኖሚ በማንኰታኰት ረገድ የኤርትራ ተወላጆች ሁሉ መተባበር» እንዳለባቸው አሳስበዋል።</p>

<p>በአሜሪካ የሚኖሩና በስብሰባዎቹ ላይ የተገኙ ኤርትራውያንም በጥሪው መሠረት ለመተባበር ዝግጁ መሆናቸውንና ማንም ኤርትራዊ በትግሬ ሆቴሎችና ሌሎች ድርጅቶች እንዳይገለገል ወስነዋል። እስካሁን ድረስ ወያኔና ሻዕቢያን የሚቃወመው ብዙሃኑ ኢትዮጵያዊ ትግሪኛ የሚናገሩ ሰዎች በአቋቋሟቸው ሬስቶራንቶችና ሌሎች ድርጅቶች አይጠቀምም ነበር። ከዚህም በላይ አብያተ ጸሎትም ትግርኛ ተናጋሪዎችና የመሐል ሀገሩ ሕዝብ በሚል ተከፋፍለው ቆይተዋል።</p>

<p>በሌላም በኩል በዚህ ዋሽንግተን ዲሲ የሚታተሙት እንደ «ዋሽንግተን ፖስትና» «ዋሽንግተን ታይምስ፣» ወዘተ፣ ያሉት እውቅ ጋዜጦች በኢትዮጵያና በኤርትራ መካከል ስለተጀመረው ጦርነት እየዘገቡ ናቸው። ባለፈው እሁድ ጁን 7 ቀን 1998 የወጣው ዋሽንግተን ፖስት ጋዜጣ በውስጥ ገጾቹ ሰፋ አድርጐ ባቀረበው ዘገባ በሻዕቢያና በወያኔ ኢሕአዴግ መካከል የነበረውን ጥብቅ ወዳጅነትና በጋራ ታግለው ደርግን መጣላቸውን አብራርቶአል። በዘገባውም ውስጥ አንድ ኤርትራዊ ዲፕሎማት ትግሉ እስከ አዲስ አበባ እንደሚሄድ መግለጡን አስምሮበታል። በሌላ በኩል ደግሞ የትግራይንና የኤርትራን ግንኙነት ሲያብራራ የኢሳይያስ እናት የትግራይ ሴት መሆናቸውንና የጠቅላይ ሚኒስትር መለስ እናት ደግሞ ኤርትራዊ ሴት መሆናቸውን ገልጦ መለስ «እናቶቻችንን ተለዋውጠናል» እንዳሉት አስፍሮአል። በአሜሪካ ከተደረጉ የኤርትራውያን ስብሰባዎች የሚወጡ መረጃዎች እንደሚጠቁሙት በመሐል ኢትዮጵያ ብዙ የሽብር ተግባራት ለማካሄድ ፍላጐቶች ተንጸባርቀዋል።</p>

<p>ከዚህ ሌላ በዋሽንግተን ዲሲ በሚገኘው የኢትዮጵያ ኤምባሲ ውስጥ ለተመረጡ ሰዎች አምባሳደር ብርሃነ ገብረክርስቶስ ገለጻ አድርገው ነበር። በዚያ ስብሰባ ላይ ከተገኙት ዜጐች መካከል አንዳንዶቹ የኢህአዴግ አመራር ለችግሩ እዚህ ደረጃ መድረስ ተጠያቂ መሆኑን ገልጠዋል።</p>

<p>የኤርትራ ባለሥልጣናት በእብሪት ተሳስተው የኢትዮጵያን ድንበር ጥሰው በመግባት ያካሄዱትን ወረራ በተለይ ደግሞ በትግራይ ውስጥ በትምህርት ቤት ሕፃናት ላይ ያደረሱትን ጉዳት በተመለከተ እዚህ አገር ውስጥ አስተያየት እንዲሰጡን የተለያዩ የኅብረተሰብ ክፍሎችን ሰሞኑን አነጋግረናል።</p>

<p>ይህን ጉዳይ በተመለከተ በቡናና ሻይ ልማት መ/ቤት በሾፌርነት የሚሠሩ አንድ አዛውንት ሲናገሩ «የኤርትራ መንግሥት ባለሥልጣናት ቀደም ባለው ጊዜ በኢትዮጵያ ሕዝብ ላይ ተደጋጋሚ በደል ሲያደርሱ በቸልታ በመታለፋቸው ዛሬ የሀገራችንን ሉዓላዊነት ሊዳፈሩ ችለዋል። በመሆኑም በያዙአቸው ቦታዎች ላይ የሚኖሩትን ሰዎች በማንገላታት፣ ተቋሞቻቸውን በማፈራረስ ጥፋት በማድረስ ላይ መሆናቸውን ሰምቻለሁ። ስለዚህ መንግሥት አስታጥቆኝ ሄጄ ጠላቶቻችንን ለመፋለም ፋላጎት አለኝ» በማለት አስረድተዋል።</p>

<p>ስማቸው እንዳይጠቀስ የፈለጉ አንድ የኢትዮጵያ አየር ኃይል ባልደረባ የነበሩ ሻለቃም «ከሚገባው በላይ የተቀለበ ፈረስ ጌታውን ድንጋይ ላይ ይጥለዋል። ከባሰም ገደል ይዞት ይገባል። የእኛም ሁኔታ በጽሞና ሲታይ ይህንኑ ይመስላል። የሻዕቢያ መሪዎች ከኢትዮጵያ ጋር ለ30 ዓመታት እንዳልተዋጉ በኢትዮጵያ ሰላማዊና ዲሞክራሲያዊ የሽግግር ጉባዔ ላይ እንዲሳተፉ ተፈቅዶላቸው አዲስ አበባ ከተማ ሰተት ብለው ገብተው የሽግግሩ ወቅት ቻርተር በምን መልክ ተሠርቶ በፊርማ እንደጸደቀ የውስጣችንን ገመና ልቅም አድርገው አወቁ። ይባስም ተብሎ ኢትዮጵያ ኤርትራን በድላለችና ካሳ ትክፈል የሚል ሃሳብ በጉባዔው ላይ ተነስቶ ማን ማንን ወክሎ ነው ይህን ሃሳብ የሚሰነዝረው? የሚል ተቃውሞ በማስነሳቱ ጉዳዩ ታለፈ»</p>

<p>«ከዚያ ወዲህም ኤርትራ እንድትገነጠል መንገዱ ተመቻችቶላት፣ የጎጆ መውጫ እርዳታ በገፍ እየተቸራት ቆይቶአል። ሌሎችም ብዙ ብዙ በጎ ነገር ሲደረግላት ነበር። ኢትዮጵያውያንን ከማንገላታት ግን መሪዎችዋ አልተቆጠቡም። አሁን በመጨረሻውም እኛ እንዳልናችሁ ካልሠራችሁ ለመኖር አትችሉም በማለት ጦራቸውን ሰብቀው፣ ሉአላዊነታችንን ተዳፍረዋል። አሁንም በጥፋት ሥራቸው እንደቀጠሉበት ይገኛሉ። ውስጥ አዋቂዎች ናቸውና በንቀት ይሰድቡናል። ኢትዮጵያውያንን ከመሀላችን እያነቁ ሲወስዱ ዝም ተብለዋል። «ዛሬም ወረራችንን የሚገታ ኃይል በምድር አይኖርም» የሚሉ እንደሚመስሉ የየኤንባሲዎቻቸውን መግለጫ ተከታትሎ ማጤን ያስፈልጋል። ስለዚህ የኢህአዴግ መንግሥት ለኤርትራ ባለሥልጣኖች እብጠት ዋናው ተጠያቂ ራሱ መሆኑንም አምኖ መቀበል አለበት» ብለዋል።</p>

<p>ይህንኑ የኤርትራውያንን ወረራ በተመለከተ አንድ የታወቁ ነጋዴ ሲናገሩ «ዛሬ የኤርትራ መንግሥት እራሱን ከፍ አድረጎ፣ የኢትዮጵያን ድንበር ጥሶ ሀገር ቆርሶ ለመያዝ የልብ ልብ ያገኘው የበቃው የውስጥ ገመናችንን በማወቁ ነው። የኢትዮጵያ ሠራዊት ተበትኖአል። ሲቪል ከሥራ ገበታው ተፈናቅሎአል። ነጋዴው አለአግባብ ንብረቱን ተወርሷል። ይህን የውስጥ ኩርፊያ ሁሉ የሻዕቢያ መረዎች የጓዳቸው ጉዳይ ያህል ያውቁታል። የወዳጅ ጠላት አያድርስ ነውና ከእነርሱ የሚያመልጠውንም አንዳንድ ጉዳይ እዚሁ በመሐል ሀገር ውስጥ ከዝቅተኛ እስከ ከፍተኛ ሥልጣን የተሠገሠጉት ሰዎቻቸው ይነግሯቸዋል። ታዲያ እነዚህ ሁለት ዛፍ ላይ የሚንጠላጠሉ ሰዎች ያልጠገቡ ማን ይጥገብ? ለዚህ ሁሉ ስሕተት ተጠያቂው ኢህአዴግ ነው።»</p>

<p>ያም ሆነ ይህ ሌላው ሌላ ጊዜ የሚታይ ነውና እነዚህ ሰዎች በኃይል ከነጠቁን መሬት የሚወጡበትን ዘዴ መተለም ይዋል ይደር የሚባል ጉዳይ አይደለም፣ ለነገ የሚባል ነገር ደግ አይደለምና። በተለይ በተለይ በትግራይ ሕዝብ ላይ እየተካሄደ ያለው ጭፍጨፋ በአጭሩ መቀጨት አለበት» ብለዋል።</p>

<p>እድሜአቸው ጠና ያለ አንድ አዛውንት ገበሬ እንዲህ አሉ። «በደርግ ዘመን ሁለት ልጆቼ ውትድርና ገብተው ለኢትዮጵያ አንድነት ይዋጉ ነበር። አንዱ ክፉኛ ቆስሎ ተመልሶአል። አንዱ ምጽዋ ላይ በተደረገው ጦርነት ሞቶአል። ስለዚህ የእኛ ድንበር እዚያ ይመስለኛል። ኤርትራ የኢትዮጵያ አካል ናት። ትግራይ ውስጥ መጥታ መሬት መንጠቅ የጤንነት አይደለም።»</p>

<p>«ታዲያ ለዚህ ምን ዘዴ መጠቀም አለብን?» ብለን ጠይቀናቸው ነበር። «ልጄ ተወኝ። እኔ እዚህ የመጣሁት የማዳበሪያ እዳ 250 ብር ክፈል ተብዬ የእርሻ በሬዬን ልሸጥ ስለሆነ እርሱ አምልጦኝ በእዳ ላይ እዳ እንዳልጨምር» አሉ።</p>

<p>አንድ የትግራይ አዛውንት «ዛሬ ኤርትራ በኢትዮጵያ ላይ ወረራ ልታካሄድ አሁን ባለው የኢትዮጵያ መንግሥት ድጋፍ እራሷን ከሚፈለገው በላይ አስታጥቃለች። የኤርትራ ባለሥልጣኖች ጅቡቲን፣ የመንን፣ ሱዳንን እየተነኮሱ ጉልበታቸውን ሞክረዋል። ይህንን ሁሉ የአይዞህ ባይነት ድጋፍ የኢትዮጵያ ሕዝብ ያውቃል።</p>

<p>«የኤርትራ ባለሥልጣናት ከአዲስ አበባ ጭምር ወጣት እየመለመሉ የራሳቸውን ወታደር ሲያሰለጥኑና ሲያጠናክሩ ወያኔ የኢትዮጵያን ግማሽ ሚሊዮን የሚደርስ ወታደር ከመበተኑም በላይ የራሱንም በየጊዜው እየቀነሰ የራሱን ጭምር ገመና ለጠላት አሳይቶአል። ይሁንና ኢትዮጵያ ፊቷን ወደልማት ስታዞር እስከ አፍንጫዬ ያስታጠቀችኝ ኢትዮጵያ በኢኮኖሚውም ትደግፈኛለች የሚለው ተስፋ ብሩህ ነበር። ነገር ግን ሰው ነፍስ እያወቀ ሲሄድና ወዳጅ ዘመድም ሲመክር መንቃቱ አይቀርምና ቤቴን አላስበዘብዝም የሚል አቋም ኢትዮጵያ ስትይዝ ኤርትራውያን ጦራቸውን ሰብቀው ተነሱ። ነገሩ ሲታይ አይፈረድባቸውም። የኤርትራ ኢኮኖሚ ተንኮታኩቶ መውደቁን ሲያይ ሲቪሉ በጠመንጃ አፈሙዝ ተረግጦ ይገዛል? ነገ ደግሞ ወታደሩ መነሳቱ አይቀርም። ስለዚህ ኢትዮጵያን ወርሮ በመያዝ በጦርነት ሁኔታ ውስጥ ከመኖር በቀር ነገ ወዴት ይደረሳል?»</p>

<p>«በሪፈረንደም ኤርትራ እገነጠላለሁ ብላ ጉዳይዋን እንደፈፀመች «ኤርትራ ለኤርትራውያን፣ ኢትዮጵያም ለኢትዮጵያውያን» እየተባለ የቀረበው የሕዝብ ጥያቄ ተግባራዊ ቢሆን ኑሮ ዛሬ የታየው ወረራ ባልደረሰ። ይባስ ተብሎ በሜክሲኮው የመብራት ኃይል ቢሮ በምስጢር እየተጠሩ ኤርትራውያን ባለትጥቅ ሆኑ። ይህን ሁሉ እናውቃለን። እንደዚህ እየተደረገ ጦሩ ብቻ ሳይሆን ሲቪሉም በመሣሪያ ኃይል አብጦ ዛሬ የባለሥልጣኖቻቸውን ድንፋታ እዚሁ መሐል ሀገር ውስጥ በማስተጋባት ላይ ይገኛሉ። ኢትዮጵያውያን በእርግጥ ለነፃነታቸው ቀናኢ ናቸው። ሕዝቡ የተፈፀመበትን በደል ቢያውቅም ዛሬ ዝመት ቢሉት እንደሚነሳ አውቃለሁ።</p>

<p>«የኢህአዴግ መንግሥት ከመጀመሪያውም ከሁለቱ ወደብ አንዱን እንኳን ቢያስቀርልን ኖሮ ዛሬ የሚታየው የኤርትራ ባለሥልጣኖች አጉል እብጠት ባልታየም ነበር። ሰው ያልፋል፣ ታሪክ ግን ቀሪ ነውና የተሠራው ደባ ለትውልድ ሲነገር ይኖራል። አሁንም የኢህአዴግ መንግሥት ሕዝቡን አስተባብሮ፣ ጦሩን አጠናክሮ ይህን ወረራ መመከት ካልቻለ ለትግራይ የወጣው የልማት ገንዘብ ሁሉ የቀለጠና እሳት ላይ የፈሰሰ ቅቤ ሆኖ ያርፈዋል። በአጠቃላይ ግን ውጤቱ ለኤርትራና ለኤርትራውያን የሚበጅ መስሎ አይታየኝም።» ብለውናል።</p>


</body>
</html>
