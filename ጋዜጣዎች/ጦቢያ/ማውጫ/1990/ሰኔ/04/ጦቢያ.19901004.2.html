<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምባገነኖች ሲወገዱ ጦርነት ይቀራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አምባገነኖች ሲወገዱ ጦርነት ይቀራል</h1>
<p class="align-right">ግደይ ዘርዓጽዮን/ፍስሀ ጽዮን መንግሥቱ</p>


<p>በኢትዮጵያና በኤርትራ ሕዝብ መካከል መሠረታዊ ጠብ ሳይኖር ጠብ እየጫሩ ለፍጅት የሚዳርጉት ሕዝብ ያልወከላቸው አምባገነን መሪዎች መሆናቸው ታውቆ የሁለቱም አገሮች ሕዝቦች ለዴሞክራሲያዊ ሥርዓት የሚደረገውን ትግል እንዲያጐለብቱ አቶ ግደይ ዘርዓ ጽዮን ከኖርወይ ጥሪ አደረጉ።</p>

<p>ሕወሀትን ከመሠረቱትና ለ11 ዓመታት በድርጅቱ ውስጥ ታግለውና እስከ ፖለቲካ ቢሮ ከፍተኛ አመራር ከደረሱ በኋላ በፖለቲካ ልዩነት ከድርጅቱ የወጡት ግደይ ዘርዓ ጽዮን ለጦቢያ ጋዜጣ ዝግጅት ክፍል በላኩት መልዕክት በኢትዮጵያና በኤርትራ ሕዝብ መካከል ያለው ጊዜያዊ ችግር አስፈላጊ ወዳልሆነ የጥፋት አቅጣጫ መገፋት እንደሌበለት ጠቅሰው «በኤርትራና በኢትዮጵያ ሕዝብ መካከል አላስፈላጊ ቅራኔና ጥርጣሬ እንዳይፈጠር ለሕዝብና ለአገር ተቆርቋሪ የሆነ ሁሉ ታላቅ ጥረት እንዲያደርግ» አሳስበዋል።</p>

<p>የኢትዮጵያ ሕዝባዊ ፓርቲ ሊቀመንበርና የኤርትራ ተወላጅ የሆኑት ዶ/ር ፍሰሀ ጽዮን መንግሥቱ ከአምስተርዳም ሆላንድ በላኩት መግለጫ ደግሞ «የኢሳይያስና ግብረ አበሮቹ ዓላማ ራሳቸው ባመጡት መገንጠል እንዳሰቡትና እንዳለሙት ኤርትራን እንደ ታይዋንና ሲንጋፖር ለማድረግ ስላልቻሉና ሕዝቡን ከመከራ ወደ ሌላ መከራ ስላስገቡት የውስጥ ድክመታቸውንና ችግሮቻቸውን ለመሸፈን ተያይዘን እንጥፋ የሚል ዓላማ እየተከተሉ መሆናቸውን ገልጠው በኢትዮጵያም ሆነ ኤርትራ ውስጥ ያሉ ኤርትራውያን ባሁኑ ጊዜ ኢሳያስና ጓደኞቹ በኤርትራና በኢትዮጵያ ሕዝብ ዘለዓለማዊ ቂም በቀልና ጦርነት ማስከተሉን ተገንዝበው ጦርነቱን ካላወገዙ፤ ኢሳያስንና ጓደኞቹን ከሥልጣን ለማውረድ ካልቻሉና ከኢትዮጵያ ሕዝብ ጋር ሊያቀራርባቸው የሚያስችል መንግሥት ካልመሰረቱ ለሚደርስባቸው መከራ ተጠያቂ መሆናቸውን ሊገነዘቡት እንደሚገባ ገልጠዋል። ከዚህም በማያያዝ በስመ ኤርትራውያን ብቻ ተራውና የዋሁ ኤርትራዊ በደልና መከራ እንዳይደርስበት መከላከል የእያንዳንዱ አገር ወዳድ ኢትዮጵያዊ ግዴታ መሆኑን ማስገንዘብ እንፈልጋለን።» ብለዋል።</p>

<p>ቀጥለውም በአሁኑ ጊዜ አገራችንና ሕዝባችን ያጋጠሙትን አሰቃቂ መከራዎች ከያንዳንዱ የግለሰብም ሆነ የቡድን ወይም የፖለቲካ ፓርቲ የሥልጣን ፍላጎትና ጥማት በላይ ወይም ባሻገር መሆን አለበት ብለን ስለምናምን ለአገራችን አንድነት፤ ለሕዝባችን ደህንነትና ብልጽግና ስንል የሚከተሉት የፓርቲያቸውን ውሳኔዎች፣ ግንዛቤዎችና ማሳሰቢያዎች ለመላው ኢትዮጵያ ሕዝብ ግልጽ እንዲሆንላቸው ጠይቀዋል።</p>

<p>1ኛ የኢሳያስ አፈወርቂና የግብረአበሮቹ መንግሥት በኢትዮጵያና በኤርትራ ሕዝብ መካከል የነበረውን የማይለያይና የማይገነጠል ወንድማማችነት ለማበላሸትና የኢትዮጵያን አንድነት፣ ሉዐላዊነትና ደሕንነት ለማናጋት ሆነ ተብሎ የፈጸመውን የአረመኔና የወንበዴ ወረራ እናወግዛለን። የነኢሳያስ መንግሥት ከባድመም ሆነ ከወረራቸው ሌሎች ቦታዎች ካልለቀቀ በሰላም ለመፍታት የሚቻልበት መንገድና ሁኔታ የለም። እንድያውም ኢሳያስና ግብረአበሮቹ ሥልጣን ላይ እስካሉ ድረስ የኤርትራ ሕዝብም ሆነ የኢትዮጵያ ሕዝብ ሰላምና ብልጽግና አይኖርም ብለንም እናምናለን። በአሜሪካ የሚመራ «ገለልተኛ» ታዛቢ «ሓይል» ከጥቅሙ ጉዳቱ እንደሚያመዝንም ለመጠቆም እንወዳለን። በማይነጣጠል ሕዝባችን መካከል የባዕድና የውጭ ወታደሮች አያስፈልገንም።</p>

<p>2ኛ ይህን ታይቶ የማይታወቅ፣ ለማውራትም የሚያሳፍር ወረራ ለማክሸፍ ላገርና ለወገን ስንል ታሪካዊ ግዴታችንን ለመወጣት ባለን ዓቅም፣ ዕውቀትና ችሎታ ከኢትዮጵያ ሕዝብ ጎን የምንሰለፍ መሆናችንን ለማረጋገጥ እንወዳለን።</p>

<p>3ኛ እኛ ካለን የማያወላውል ጸረ ጎሰኝነት አቋም ተነስተን እንዲሁም ከነ ኢሳያስ ጐን ሆነው ኤርትራን በማስገንጠል ይህ ሁኔታ እንዲደርስ ያደረጉትን መሪዎች፣ ፖሊሲ አውጪዎችና ከፍተኛ ባለሥልጣኖች ተቃውመናል። አቋማቸውን እንዲለውጡም ያላደረግነው ሙከራ እንደሌለ ለማስገንዘብ እንወዳለን።</p>

<p>4ኛ አሁን ሁኔታው ተቀይሯል የሚል ግንዛቤ አለን። እንደኛ አስተያየት መንግሥትና መሪዎች ይመጣሉም ይሄዳሉም። ከማንኛውም ጥያቄ የአገራችን ህልውና፣ የሕዝባችን ደህንነትና ብልጽግና መቅደም አለበት የሚል አቋም አለን። አገራችንና መላው የኢትዮጵያ ሕዝብ መከራ ላይ እያለ ግድየለሽነት የሚያሳዩ፣ ምን ቸገረን፣ ድሮውንም ብለን ነበር፣ ይዋጣላቸው የሚሉ ካሉ ለኢትዮጵያ ሕዝብ ደሕንነትና ብልጽግና የማያስቡ፣ ጎሰኞች፣ አድርባዮችና የሥልጣን ጥማት ያላቸው ብቻ ናቸው። ባሁኑ ቀውጢ ጊዜ የግል ጥላቻ የሚበቀሉበት ወይም የሥልጣን ጥማት ያላቸው ግለሰቦችና ቡድኖች የሚጣሉበት ሁኔታ አይደለም። ለሁሉም ጊዜና ሁኔታ አለው እንላለን።</p>

<p>5ኛ አሁን ያሉት መሪዎች ከስተታቸው መማራቸውን ሊያረጋግጥና ሊያሳምን የሚያስችል ፖሊሲዎችና እርምጃዎች እንደሚወስዱ በተስፋ እንጠባበቃለን። እስከዛው ድረስ ግን ከመላው የኢትዮጵያ ሕዝብ ለመታረቅ፣ ባዲስ መንፈስ ዘላቂ ሰላምና ብሔራዊ</p>

<p>ዕርቅ ለመፍጠር፣ ከዛም አልፎ ተርፎ የሥልጣን ጥማት ለማርካት ሳይሆን ታሪክ ሊያስታውሰው የሚችል፣ አገራችን ካለችበት ውድቀት ለማዳን የሚችል፣ በተቻለ መጠን ሁሉም ያካተተ ከጎሳና የዘር ፖለቲካ ይልቅ የኢትዮጵያን አጀንዳ የሚያሰቀድምና የሚያራምድ ኢትዮጵያዊ መንግሥት እንዲቋቋም እያሳሰብን የኢትዮጵያ ሕዝባዊ ፓርቲ የአመራርና አባሎች ከኢትዮጵያ ሕዝብ ጎን ተሰልፈን የሚፈለግብንን ታሪካዊና ብሔራዊ ግዴታ ለመወጣት ባለን ዓቅምና ችሎታ እንደምንታገል ለማረጋገጥ እንወዳለን። የኢትዮጵያና የኤርትራ ሕዝብ ወንድማማችነት ለዘልዓለም ይኑር!!»</p>


</body>
</html>
