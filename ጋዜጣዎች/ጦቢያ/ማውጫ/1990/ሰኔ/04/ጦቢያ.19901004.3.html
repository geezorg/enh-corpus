<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርዕሰ አንቀጽ፦ ሞትም ያስደንሳል?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ርዕሰ አንቀጽ፦ ሞትም ያስደንሳል?</h1>


<p>ጦርነት የፖለቲካ ሌላው ገጽታ መሆኑን የጀርመኑ ታላቅ የሚሊታሪ ስትራተጂስት ክላስዊች ገልጦታል። ግለሰቦች በአሳብ መግባባት ሲያቅታቸው የሽብር ልዩ ልዩ ገጽታዎች ማለትም ድብድብ፣ ሻምላ መማዘዝ፣ ቃታ መጨቆን ደረጃ ይደርሳሉ። ሁለቱም ተፋላሚዎች በዚያ የጦር መሣሪያ መማዘዝና በጉልበት ፍልሚያ ወቅት ሊወድቁ፣ ሊሞቱ ይችላሉ። በመፋለም የግጭቱ ዐቢይ ችግር ግን መፈትሔ አገኘ ማለት አይደለም።</p>

<p>መንግሥታት በየጊዜው በድንበር፣ በሌላ ጥቅምና በሥነ መንግሥት ፍልስፍና ምክንያት ሲጋጩ፣ ሲጨቃጨቁና ወደ ዐውደ ውጊያ ሲሄዱ ኖረዋል። ታሪክ መጻፍ ከጀመረበት ወቅት አንሥቶ እስካሁን ድረስም ወደ 15 ሺ የሚደርሱ ታላላቅና ታናናሽ ጦርነቶች በመላው ዓለም መደረጋቸው ተመዝግቦአል። የሚያሳዝነው አንደኛው የዓለም ጦርነት «የጦርነቶች ሁሉ መጨረሻ ጦርነት» ተብሎ ተሰይሞ ነበር። አልሆነም። ሁለተኛው የዓለም ጦርነትም እንዲሁ «የጦርነቶች መጨረሻ ጦርነት» (ኣ ዋር ቶ አንድ ዋርስ) ተባለ። ብዙ ሳይቆይ የኮሪያ ጦርነት መጣ። የቪየትናም ጦርነት ተከተለ። ሳዳም ሑሴን «የጦርነቶች እናት» ብለው የሰየሙት የባህረ ሰላጤው ሁኔታ ተከሰተ። ያ ጦርነት በሙሉ ኃይል (በሁለቱም በኩል) ቢቀጣጠል ኖሮ ዓለም ምን ልትመስል ትችል ነበር? አሁንም ቢሆን የጦርነት ልክፍት በግለሰብ አምባገነኖች አእምሮ ውስጥ እስካለ ድረስ ዓለማችን የሰላም ተስፋ፣ የሰላም ዕድል ሊኖራት አይችልም።</p>

<p>ኢትዮጵያውያን ጦርነትን እናውቀዋለን። የሚያስከትለውን እልቂት አይተነዋል። አረጋውያን፣ ወጣቶች፣ ምሁራን፣ ደካሞች፣ ብርቱዎችና የሚያሳሱ ወገኖቻችን የጦርነት ሰላባዎች ሆነውብናል። የኢትዮጵያን ለም መሬት፣ ተራሮችና በረሃዎች ሲሣይ ሊያስገብርና ወደ 21ኛው ክፍለ ዓለም ሊያሸጋግረን ይችል የነበረ ሀብት ለጦርነት ውሎአል። ሴትዋ ባልአልባ፣ ጀግና ባለምርኩዝና ሰብሳቢ ያጣ ሆኖአል። ሠላሳ ዓመት ለአንድ ደሀና ኋላ ቀር አገር በጦርነት ውስጥ መኖር ምን ማለት እንደሆነ ይታወቃል። ስለዚህ ያለፈው መንግሥት ሲወድቅ «ሰላም ወርዶአል። ከእንግዲህ ጦርነትና የጦርነት ወሬ አይኖርም» ስንባል በአገራችን ኪሣራና በታሪካችን ውርደት ሰላምን የገዛን መስሎን ነበር። ዳሩ ግን እነዚያው ሠላሳ ዓመት ደማችንን ጭምር ሲበጠብጡ የኖሩት ወገኖች ለዳግማይ ሽብር ተነሥተውብናል። እብደት ካልሆነ በቀር ትክክለኛ አእምሮ ተንደርድሮ ከፋመ እሳት ውስጥ ዘልሎ ይገባል? ኒሮ ለተባለው የሮማ ቄሳር የመጨረሻ ደስታ የሰጠው ሮማን ማቃጠል ነበር። የአሥመራን ገዥዎችም የሚያስደስታቸው የትግራይን ሕዝብ ማቃጠል፣ ልማቱን መደምሰስ ይመስላል። ሌላውን ሕዝብ ለመፍጀት የተነሣ መንግሥት ታዲያ የራሱን ሕዝብ ለመጨረስ እንደሚመኝ ይጠረጠራል? የኤርትራ ሕዝብ ወደ ጦርነት ቢማገድ ደንታ አላቸው?።</p>

<p>ሌላው አሳፋሪ ነገር ለወረራ «ተገድዶ» የተሰለፈውን ሥራ አጥና የትምህርት ዕድል የተነፈገው ወገን መርቀህ ላክ ተብሎ «ተገድዶ» የወጣው ሽማግሌና አሮጊት ሁኔታ ነው። ሙሶሊኒም ሥራ አጥ፣ ቦዘኔና ለቁጥጥር ያስቸገረ ረሃብተኛ ሶልዳቶውን ከስድሳ ሦስት ዓመት በፊት ወደ ኢትዮጵያ የላከው በዚህ ዓይነት ነበር። አሁንም ከአካባቢው የተመረተ ወይም የተገኘ አንዳች ወፍራም ጉርሻ ሳያገኝ የኤርትራን ሕዝብ እንደገና በጦርነት ውስጥ ከመማገድ ባሻገር ገደልን ብለው ከበሮ እንዲደልቁ፣ ማረክን ብለው በአደባባይ እንዲደንሱ ማድረጉ ደግሞ ሰብአዊ ጠባይ አይመስለንም። ይህ ተግባር በወያኔ ኢሕአዴግ በኩልም ቢሞከር የምናወግዘው ይሆናል።</p>

<p>በዚህ ወቅት ሳይታሰብና ጨርሶ ይደርሳል ተብሎ ሳይታለም ጦርነት ውስጥ ስንገባ ማናችንም ወገኖች ተመልካቾች ልንሆን አንችልም። የአገር ጥያቄ መሆኑ ይሰማናል። በእርግጥም ነው። ባለጉዳዮቹ ደግሞ የኢትዮጵያ ሕዝብና የአዲሲቱ አገር ነዋሪ የሆነው የኤርትራ ሕዝብ ናቸው። ሁላችንም ነገሩን በጥሞና፣ ከሕግና ከታሪክ አንጻር የመመርመር ግዴታ አለብን። እንደገና ነገን እናስብ። ያለፈው ትምህርት አልሆነምን? እስኪ ይሉኝታንም እንጨምርበት። ከጥቂት ዓመታት በፊት እነ ጄኔራል አይዲድ ያሳዩት አረመኔያዊ ተግባር በነኢሳይያስም እየተደገመ ይመስላል። ወዴት እየሄድን ነው?</p>


</body>
</html>
