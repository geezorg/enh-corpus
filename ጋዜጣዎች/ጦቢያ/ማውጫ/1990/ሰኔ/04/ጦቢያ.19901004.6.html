<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጭ ዜና</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የውጭ ዜና</h1>

<h3>የውጭ ዜጎች አስመራን ለቅቀው ወጡ</h3>


<p>አሜሪካ እንግሊዝና ሌሎችም የካናዳና የአውሮፓ ኀብረት አባል ሀገሮች ዜጎቻቸው ከኤርትራ ለቅቀው እንዲወጡ አደረጉ።</p>

<p>ዜጎቻቸው ከኤርትራ ለቅቀው እንዲወጡ አፋጣኝ ዕርምጃ ከወሰዱት አገሮች መካከል አሜሪካ የመጀመሪያዋ ስትሆን ለዚሁ ተግባርም አንድ አውሮፕላን ወደ አሥመራ በመላክ እጅግ አስፈላጊ ናቸው ከሚባሉት በስተቀር የኤምባሲው ሠራተኞችንና ሌሎችንም አስወጥታለች።</p>

<p>የእንግሊዝ ባለሥልጣናትም በበኩላቸው ዜጎቻቸው ከኤርትራ ለቅቀው እንዲወጡ ለማድረግ ከአሜሪካ፣ ከካናዳ እና ሌሎች የአውሮፓ ኀብረት አገሮች ጋር በመሆን እርምጃውን አፋጥናለች።</p>


<hr />

<h3>በሶማሊያ 17 ሰዎች ሞቱ</h3>


<p>ባለፈው ሰሞን በደቡብ ምዕራብ ሶማሊያ በምትገኘው «ባይደዋ» ከተማ አካባቢ በአንጃዎች መካከል በተቀሰቀሰ ጦርነት 17 ሰዎች ሞተው 45 መቁሰላቸው ተገለጸ።</p>

<p>የፈረንሳይ ዜና አገልግሎት እንደዘገበው «ባይደዋ» ከተማን ለመቆጣጠር እየተካሄደ ያለው ይኸው ጦርነት በሁሴን መሐመድ አይዲድ ተከታይ ሚሊሺያዎችና የመረሀን ሠራዊት በመባል በሚታወቀው ጎሳ መካከል ነው።</p>


<hr />

<h3>ኬንያ ውስጥ ጐርፍ ጉዳት አደረሰ</h3>


<p>ኬንያ ውስጥ በቪክቶሪያ ሐይቅ አካባቢ የደረሰው የጐርፍ መጥለቅለቅ በከፊል ቢኒያንዝና ምዕራብ አውራጃዎች ላይ ጉዳት ማድረሱን ፓና ከናይሮቢ አስታወቀ።</p>

<p>የጐርፉ አደጋ በብዙ መቶ ሄክታር መሬት ላይ የሚገኝ ሰብል ከማውደሙም በላይ የኪስማዩ፣ የበሳና የደቡብ ኒያንዛ አካባቢ ነዋሪዎችን ካለመጠለያ አስቀርቷል።</p>

<p>ከግንቦት ወር አጋማሽ ጀምሮ እየተስፋፋ የሄደው የጐርፍ መጥለቅለቅ ከኪስማዩ ከተማ ወደ ማዕከላዊው የንግድ መናኸሪያ የሚያመራውን አውራ ጐዳና ከሁለት ሣምንታት በላይ ዘግቷል።</p>

<p>ሰሞኑን በአንድ ከፍተኛ የመንግሥት ባለሥለጣን የሚመራ የውሃ ፕሮጄክቶች ቡድን በጐርፍ የተጥለቀለቁትን አካባቢዎች በአየር ተዘዋውሮ በመጐብኘት ሪፖርት ያቀርባል ተብሎ ይጠበቃል።</p>


<hr />

<h3>ለሱዳን ረሀብተኞች የምግብ ርዳታ ተላከ</h3>


<p>የተባበሩት መንግሥታት የዓለም የምግብ ፕሮግራም በደቡባዊ ሱዳን ውስጥ በረሀብ ለተጠቁ ሰዎች የሚያደርገውን የምግብ እህል አቅርቦት በከፍተኛ ደረጃ በማፋጠን ላይ እንደሚገኝ አስታወቀ።</p>

<p>ድርጅቱ ሰሞኑን ናይሮቢ ላይ ባወጣው መግለጫ የምግብ እህል አቅርቦቱን ኬንያና ዑጋንዳ ውስጥ ከሚገኙት ጣቢያዎቹ በአየርና በየብስ ወደ ደቡባዊ ሱዳን የማጓጓዙን ተግባር ለማጠናከር እንዲቻል በተጨማሪ በሰሜናዊ ሱዳን ውስጥ ካለው ከአዲሱ የኢል - ኦቤድ ጣቢያው ምግብ በአየር ማቀበል እንደጀመረ አመልክቷል።</p>

<p>ከሱዳን ዋና ከተማ ካርቱም አራት መቶ ኪሎ ሜትር ርቀት ላይ የሚገኘው የኤል - ኦቤድ ጣቢያ የምግብ እህል ወደ ደቡባዊ ሱዳን ለማጓጓዝ የሚረዳ አውሮፕላን ጣቢያ እንዳለው ታውቋል። ድርጅቱ በኤል - ጋዛል አውራጃ ውስጥ ላሉ ሃያ ስድስት ሺህ ረሀብተኞች የሚበቃ አሥራ ስድስት ቶን የምግብ እህል በኤል - ኦቤድ ወደ አካባቢው መላኩን ሬውተር ከናይሮቢ ካስተላለፈው ዘገባ ለመረዳት ተችሏል።</p>


<hr />

<h3>የዓለም አቀፍ የገንዘብ ተቋሞች ለአፍሪካ
ኢኮኖሚ የቀየሱት ፕሮግራም ጉዳት አለው ተባለ</h3>


<p>አንድ የሐርቫርድ ኢኮኖሚ ፕሮፌሰር ዓለም አቀፍ የገንዘብ ድርጅትና የዓለም ባንክ በአፍሪካ የሚያራምዱት የኢኮኖሚ መዋቅር ማስተካከያ ፕሮግራም በብዙ አገሮች ውስጥ ለዕድገት ከሚኖረው አስተዋጽኦ ይልቅ ጉዳቱ እንደሚያመዝን ገለጹ።</p>

<p>ጄፍሪይ ሳቸስ የተባሉት እኚሁ ፕሮፌሰር አቢድጃን ከተማ ውስጥ በተካሄደው 34ኛው የአፍሪካ የልማት ባንክ ቡድን ዓመታዊ ስብሰባ ላይ ተገኝተው ባደረጉት ንግግር ላለፉት 20 ዓመታት የአፍሪካ አገሮች ለልማት ከፍተኛ ጥረት ቢያደርጉም ያገኙት የኢኮኖሚ ዕድገት ግን በጣም ዝቅተኛ እንደሆነ ጠቁመዋል።</p>

<p>ፕሮፌሰሩ በኢኮኖሚ መዋቅር ማስተካከያ ፕሮግራም ሂደት ላይ አንዳንድ ችግሮች እንዳሉ ጠቅሰው ከችግሮቹ መካከል አንደኛው ዓለም አቀፍ የገንዘብ ተቋሞች ለብድር በሚያቀርቧቸው መመዘኛዎች አማካኝነት በአፍሪካ መልካም አስተዳደር እንዲሰፍን ግፊት ለማድረግ ባለመቻላቸው እንደሆነ አስታውቀዋል። ይህ የፕሮፌሰር ሳቸስ አስተያየት በአፍሪካ ማዕከላዊ ባንክ ገዢዎች ዘንድ ከፍተኛ ድጋፍ ማግኘቱም ታውቋል።</p>


<hr />

<h3>የዐረብ አገሮች ስብሰባ ለአንድ ሳምንት ይዘገያል</h3>


<p>አሜሪካ በመካከለኛው ምሥራቅ የሰላም ሂደት ላይ እንዲወያይ ተጠርቶ የነበረው የዐረብ አገሮች ስብሰባ ለአንድ ሳምንት ያህል ጊዜ እንዲዘገይ ጠየቀች።</p>

<p>የዮርዳኖስ ምክትል ጠ/ሚኒስትር ጃዋል አል አናኒ ይህንኑ አስመልክተው በሰጡት መግለጫ በአሜሪካ የውጭ ጉዳይ ሚኒስቴር የፖለቲካ ጉዳዮች ረዳት ሚኒስትር ቶማስ ፒካራንግ መንግሥታቸው ጥያቄውን ማቅረቡን ጠቅሰው እግረ መንገዳቸውንም ከንጉሥ ሁሴንና ከሳዑዲ አረቢያው ልዑል አብዱላሂ ጋር መወያየታቸውን አስታውቀዋል።</p>

<p>አሜሪካ የመካከለኛው ምሥራቅ የሰላም ሂደት ለገጠመው ችግር የራሷን የመፍትሔ ሃሳቦች ካቀረበች በኋላ የዐረብ አገሮች ስብሰባ እንዲካሄድ ፍላጐት ሳይኖራት እንዳልቀረ አናኒ አመልክተዋል። እሥራኤል 13 በመቶ ያህሉን የምዕራብ ወንዝ ዳርቻ መሬት ለፍልስጥኤም አስረክባ ከአካባቢው ለቃ እንድትወጣ አሜሪካ ግፊት በማድረግ ላይ እንደምትገኝ ታውቋል።</p>


</body>
</html>
