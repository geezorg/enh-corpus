<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግልፅ ደብዳቤ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ግልፅ ደብዳቤ</h1>


<p class="align-left">ለክቡር አቶ መለስ ዜናዊ<br/>
የኢትዮጵያ ፌዴራላዊ ሪፑብሊክ ጠቅላይ ሚኒስትር<br/>
<span class="underline">አዲስ አበባ</span></p>

<p class="align-center">ጉዳዩ፦ ሕገ ወጥ የሆነውን የጦቢያ ጋዜጠኞች እሥር ይመለከታል፣</p>

<p>ሕገ - መንግሥቱና የኢትዮጵያ ነገር ሕጐች ከሚፈቅዱት ውጭ የአክፓክ ተ/ዋና ሥራ አስኪያጅና ሦስት የጦቢያ እትሞች ጋዜጠኞች ከጥር 8 ቀን 1990 ዓ.ም. ጀምሮ በእስር ላይ መገኘታቸውን እንደሚያውቁ እናምናለን። በፕሬስ ሕግ መሠረት ደረሰ ለሚባለው ጥፋት ተጠያቂው የእትሙ ዋና አዘጋጅ ብቻ ሆኖ ሳለ የጦቢያ እትሞች አሳታሚ የሆነው አክፓክ ግን ተ/ዋና ሥራ አስኪያጁን፣ የጦቢያ እትሞች ምክትል አዘጋጅን እና አንድ የዝግጅት ክፍሉን ባልደረባ ጨምሮ ለማዕከላዊ ምርመራና ወህኒ ቤት ገብሯል። በዚህና በጽ/ቤቱ ላይ በደረሰው የእሳት አደጋ ምክንያት አክፓክ ለአራት ወራት ያህል ሥራውን ለማቋረጥ ተገዶ ነበር። ይህ ደግሞ በርካታ ዜጐችን የዕለት ጉርስ አሳጥቶ የቆዬ ጉዳይ ነው።</p>

<p>የባልደረቦቻችንን እሥራት ሂደት ስንመለከተው ሕገ ወጥ ነው። በመጀመሪያ ደረጃ ታትሞ የወጣ ጉዳይ ለምርመራ ተብሎ የሰዎችን መታሰር የሚጠይቅ አይደለም። ምርመራ ከተጠናቀቀም በኋላ የዋስት መብት ከልክሎ ወሰን በሌለው ጊዜ ወህኒ ቤት ማስቀመጥ የአገራችን በየትኛው የሕግ ሥርዓት እንደሚደገፍ አናውቅም። ቀደም ሲል ፋይል ጠፍቷል፣ እስረኛ በዝቷል፣ ዳኞች አልተሟሉም እየተባለ በእስር የተንገላቱት ሳያንስ እስከ ዛሬ በአዲስ አበባ ወህኒ ቤት ገደብ በሌለው እስር እየተቀጡ ናቸው።</p>

<p>አክፓክም ሆነ የጦቢያ እትሞች የፖለቲካ ዓላማ የላቸውም። የተመሠረቱትም መንግሥትዎ ለነፃ ፕሬስ በሰጠው ፈቃድ ሲሆን የሚሠሩት ደግሞ በፕሬስ ሕጉ - መሠረት ነው። ነገር ግን የነፃው ፕሬስ ጋዜጠኞች ጨመሮ በድርጅታችንና በሥራ ባልደረቦቻችን ላይ እስካሁን የደረሱትና በመድረስም ላይ ያሉት ችግሮች መንግሥትዎ በግል ፕሬስ መኖር አስፈላጊነት ያለውን አቋም ጥያቄ ላይ ጥሎታል። ጋዜጣችንና መጽሔታችነ የኤርትራና የኤርትራውያን ጉዳይ ስርዓት እንዲይዝ በወሰኑ አካባቢ ያለው ጉዳይ ትኩረት እንዲሰጠው፣ በኤርትራ በኢትዮጵያውያን ላይ የሚሠራው በደል እንዲገታ በተደጋጋሚ ያነሱ ስለሆነ በአባሎቻቸን ላይ እየደረሰ ያለው መንገላታት ዛሬ የአገራችንን ዳር ድንበር በእብሪት የወረሩት ኃይሎች ደጋፊዎች የእጅ አዙር ጥቃት ይሆን? የሚል ጥያቄም አለን። እንጂ «አገር፣ አንድነት» ስላሉ ይህ ሁሉ ጥቃት ለምን ይወርድባቸዋል?</p>

<p>ጥፋት ከተሠራ በሕግ አይጠየቁ አንልም። ነገር ግን ጥፋተኝነታቸው በፍርድ ቤት ሳይፈረድባቸው በእስር እንዲቀጡ መደረጉን እንቃወማለን። ተጠባባቂ ሥራ አስኪያጁና ሦስቱ አዘጋጆች እነሆ 149 ቀን በእስር ቤት አሳልፈዋል፣ ሳይፈረድባቸው።</p>

<p>እስካሁን ድረስ መንግሥትዎ ስለግል ፕሬስ ባለው አሉታዊ አመለካከትና በየጊዜውም በሚወስዳቸው እርምጃዎች ተጠቃሚ አልሆነም። ፕሬስን በማፈን በግንባር ቀደምነት ከሚጠቀሱት ጥቂት መንግሥታት መካከል መሆንዎ እኛን አያስደስተንም። ፕሬስ ሲታፈን ደግሞ ዴሞክራሲ ይቀጭጫል። ያለዴሞክራሲ ደግሞ ሰብአዊ መብቶች መከበር፣ ሰላምና ልማት ዘበት ነው።</p>

<p>የጦቢያ ጋዜጣና መጽሔት አዘጋጆች የፕሬስ ሥራ መርሆዎችና የወጣው ሕግ በሚፈቅዱት መሠረት ለሕዝቦች አንድነት፣ ለሀገር ነፃነት፣ ለዴሞክራሲ፣ ለፍትህ፣ ለሰብአዊ መብቶች መረጋገጥ እንዲሁም ለማኅበራዊና ኢኮኖሚያዊ ልማት የቆሙ እንጂ የጐሣ ፖለቲካና ብጥብጥ ፈጣሪዎች አይደሉም። የሕዝብ ልዑላዊነትና ባለሥልጣኖች ለሕዝብ ተጠያቂት እንዲኖሩ የሚሠሩ እንጂ ያለፈው የአምባገነን ሥርዓት ናፋቂዎች አይደሉም። ዳግመኛ በዚች አገር አምባገነኖች እንዳይበቅሉ፣ ቢበቅሉም ሳይፋፉ እንዲጠወልጉ ይታገላሉ። የኢንፎርሜሽን አገልግሎት የሚሰጡ እንጂ ለፖለቲካ ሥልጣን የሚታገሉ ወይም ለየትኛውም የፖለቲካ ፓርቲ ድጋፍ የሚሰጡ አይደሉም። ለሕዝብ ግንዛቤ የሚያቀርቡት ኢንፎርሜሽንም ሆነ አስተያየት በመረጃ የተደገፈ እንጂ ፈጠራ አይደለም። ስለዚህ ለሀገርና ለሰብአዊ መብት መርህዎች ሲሉ የታሠሩ የጦቢያ ተ/ዋና ሥራ አስኪያጅና ሦስቱ የጦቢያ እትሞች አዘጋጆች ከእስር እንዲለቀቁ፣ በየጊዜውም የሚደርስባቸው ተፅዕኖ እንዲቆም እንዲያደርጉልን በአክብሮት እንጠይቃለን። በዚህ አጋጣሚም ጉዳዩ በቀጥታ የሚመለከታቸው የፍትህ ሚኒስትር አቶ ወረደወልድ ወልዴና የጠቅላይ ፍርድ ቤት ፕሬዚዳንት አቶ ከማል በድሪ ለጉዳያችን ልዩ ትኩረት እንዲሰጡት እናሳስባለን።</p>

<p class="align-right">ከማክበር ሰላምታ ጋር!<br/>
የአክፓክ ማኔጅሜንት</p>


</body>
</html>
