<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>1045 ኤርትራውያን ከአገር ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">1045 ኤርትራውያን ከአገር ወጡ</h1>


<p>ባለፉት ሰባት ዓመታት የኢትዮጵያ ሕዝብ አንዱና ዋናው ጥያቄ ሆኖ የቆየው በኢትዮጵያ የሚኖሩ ኤርትራውያን ጉዳይ ዛሬ ሻዕቢያ በከፈተው ጦርነትና በጀመረው ወረራ ሰበብ እርምጃ እየተወሰደ ሲሆን 1045 ከአገር ሲወጡ ብዙዎቹ ከመንግሥት ሥራ እየተነሱ ናቸው።</p>

<p>በመንግሥት በኩል እየተወሰደ ባለው እርምጃ ውስጥ የተካተቱት ተግባራት የኤርትራን ዜጐች ከመንግሥት ሥራ ማስነሳት፣ ትጥቅ ማስፈታት፣ በስለላ ሥራ የተሰማሩትንና በሕዝብ ተቋሞች ላይ አደጋ ለመጣል የሞከሩትን በቁጥጥር ስር ማዋል፣ በሳዋ የብሔራዊ ውትድርና ሥልጠና የወሰዱትን አሰባስቦ አንድ ቦታ ማቆየትና ተልዕኮአቸውን ማጣራት፣ ለወረራው ማካሄጃ ገንዘብ ያዋጡትን ግለሰቦችና በሻዕቢያ መሠረታዊ ድርጅቶች ውስጥ የታቀፉትን ከሀገር ማስወጣት፣ ወዘተ፣ እንደሆነ ውስጠ - ዐዋቂዎች አስረድተዋል።</p>

<p>ከሥራ የማስነሳቱ ዘመቻ የተጀመረው በግንባር ቀደምትነት ስትራተጂክ ከሆኑት ድርጅቶች ማለትም ከባንክ፣ ከመብራት ኃይል፣ ከቴሌኮሙኒኬሽን፣ ከፖስታ አገልግሎት፣ ከትራንስፖርት ባለሥልጣን፣ ከአየር መንገድና ከነዳጅ ኩባንያዎች ሲሆን ሰሞኑን ግን በሁሉም የመንግሥት መሥሪያ ቤቶች ውስጥ ሲካሄድ ሰንብቷል። ይህ ከሥራ የማስወገዱ እርምጃ ለጊዜው በዕረፍት ስም እንደሆነ ታውቋል።</p>

<p>የመንግሥት ፕሮፓጋንዳ መዘውር የሆነው የማስታወቂያና ባህል ሚኒስቴርም ከማፅዳቱ ዘመቻ አላመለጠም። በተለይም በኢትዮጵያ ቴሌቪዥን፣ በኢትዮጵያ ፕሬስ ድርጅት፣ በኢትዮጵያ ራዲዮና በኢትዮጵያ ዜና አገልግሎት ውስጥ የነበሩት ኤርትራውያን ሁሉ ተነስተዋል። በኢትዮጵያ ዜና አገልግሎት ውስጥ ያሉት የአንድ ቱባ ባለሥልጣን ጉዳይ ግን ግልጽ ባልሆነ ምክንያት እስካሁን ድረስ ውሳኔ እንዳላገኘ ለመረዳት ተችሏል።</p>

<p>በተመሳሳይ ሁኔታ የአፍሪካ ኢኮኖሚክ ኮሚሽንና የአፍሪካ አንድነት ድርጅትም (አአድ) በዘመቻው ተነክተዋል። ይኸውም በሁለቱ ድርጅቶች ውስጥ ከሚሠሩት ኤርትራውያን ውስጥ ጥቂቶቹ በ «ፐርሰና ኖን ግራታ» ከሀገር እንዲወጡ ተደርጓል። በዚህ አንፃር በተለይ አአድ እስካሁን ድረስ ሁለት ሠራተኞች እንዳጣ ታውቋል።</p>

<p>የማፅዳት ዘመቻው ወደ ንግዱ ህብረተሰብም ተሸጋግሯል። በዚህም መሠረት በርካታ ግለሰቦች በቁጥጥር ስር ውለዋል። የቀሩት ደግሞ ወደ ሀገራቸው እንዲመለሱ በመደረግ ላይ ናቸው። እስካሁን ድረስ ለመረዳት እንደተቻለው በቁጥጥር ስር እንዲውሉና ከሀገር እንዲወጡ የተደረጉት በይበልጥ በዳቦና ኬክ፣ በላውንድሪ፣ በጋራዥ፣ በነዳጅ ማደያ፣ በሆቴል፣ በግሮሰሪና በትራንስፖርት ንግድ ተሰማርተው የቆዩ ግለሰቦች እንደሆኑ ታውቋል።</p>

<p>ከሀገር እንዲወጡ የተደረጉት ኤርትራውያን ቁጥር 1045 መሆኑን ውጭ ጉዳይ ሚኒስቴር አስታውቋል። በአገር ውስጥ በቁጥጥር ስር እንዲውሉ የተደረጉት ኤርትራውያን ስም ዝርዘር ይፋ እንዲሆንና በዓለም ቀይ መስቀል ተወካዮች እንዲጐበኙ ጥያቄ ቀርቧል።</p>

<p>በሌላ በኩል በትውልድ ኤርትራውያን ሆነው በኢትዮጵያዊነት ፀንተው ለመኖር ለወሰኑት ዜጐች እንዲሁም ለንፁሃን ኤርትራውያን መንግሥት አስፈላጊውን ጥንቃቄ እንዲያደርግ አንዳንድ የሀገር ሽማግሌዎችና ዕውቅ ምሁራን ጠይቀዋል።</p>


</body>
</html>
