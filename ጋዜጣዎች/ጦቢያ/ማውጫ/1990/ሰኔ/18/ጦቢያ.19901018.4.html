<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግልጽነት፣ ሕጋዊነት፣ ተጠያቂነት - ለጥንካሬአችን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀስ</span></h3>
<h1 class="align-center">ግልጽነት፣ ሕጋዊነት፣<br/>ተጠያቂነት - ለጥንካሬአችን</h1>


<p>በየዘመናቱ በኢትዮጵያ ሕዝብ ትከሻ ላይ የሚፈናጠጡ የመንግሥት መሪዎችን አምባገነንነትና እብሪት ለመግለጥ ማን ፈጥሮ እንደበተነው የማይታወቅ ተምሳሌት ለአያሌ ዓመታት በምጸትነት ስንጠቅስ መኖራችን ይታወቃል። ይኸውም አንድ የሞጃ ቅምጥል «ምንትሱም ምንትሱም ካልተቆጠረ እኛ ከ500 አንበልጥም» አሉ መባሉ ነው። ተምሳሌቱ አገር ማለት ገዢዎችዋ፣ መንግሥት ማለት ባለሥልጣኖችና ትንፋሻቸው እንጂ ሌላውን የሚያገባው እንደሌለ ይገልጣል። በነባሩ አገላለጥም «አገር እንደ ንጉሡ፣ አውድማ እንደ ነፋሱ» ይባላል። በግራም ሆነ በቀኝ በአምባገነንነት ሥር የሚኖሩ (የኖሩ) ሕዝቦች እንደሚያውቁት በገዥዎች በጐ ፈቃድ ሥር ይተዳደራሉ። ሕዝብ የገዥዎች ገበና፣ የገዥዎች ትሁታን አገልጋይ ሆኖ ነው የሚቆጠረው።</p>

<p>በዚች አገር የብዙሃን ፍላጐት፣ እምነትና አቋም ዋጋ አጥቶ እናውቅለታለን የሚሉ ጮሌዎች በጫንቃው ላይ ሲያናጥሩ ኖረዋል። ከቶውንም ሌላውን ሁሉ ሕዝብ በወለድ አግድ መልክ እንደያዙት፣ የሚኖሩበትን ቦታ ጭምር ከነሕዝቡ በጭሰኝነት የያዙ መስሎአቸው አንዱ ወርቅ፣ ሌላው ጨርቅ ሲለን ኖሯል።</p>

<p>ይኸ ብቻ አይደለም። የኢትዮጵያ ጥንታዊ ሥልጣኔና ታሪክ በውስጥዋ የታቀፈቻቸው ዜጐችዋ ሁሉ (የዶርዜው፣ የከፊቾው፣ የሲዳማው፣ የኦሮሞው፣ የአማራው......) የጋራ ንብረትና መኩሪያ መሆኑ ተክዶ «የአክሱም ሥልጣኔ ለጉራጌው ምኑ ነው? ሐውልቶቹ ለኦሮሞው ምንድናቸው?፣» ወዘተ፣ ተብለናል። ተናጋሪውም ሆነ በሽሙጡ የተንገዋለለው ሕዝብ ይኸን መሳዩን ንግግር ሲያስታውሰው ልቡ ይደማል። በእኛ በኩል መላልሰን ስንመክር የቆየነው ይህ አገላለጥ፣ የንቀትና የጥላቻ አቋም የሕዝብ ስሜትና እምነት አለመሆኑን ነበር። ከዚህም በላይ ደግሞ የኢትዮጵያ ሕዝብ ጐሣን ተከትሎ እንደእንስሳት በተወሰነ ሥፍራ ሲከለል «ይኸኛው ያንተ፣ ያኛው የዚያኛው» መባሉን አጥብቀን ተቃውመናል።</p>

<p>አንዱ በሌላ ክልል አያገባውም፣ የአንዱ ድል ሌላውን አይመለከተውም፣ የአንዱ ሥልጣኔ የራሱ ብቻ ነው ከተባለ በአጠቃላይ በኢትዮጵያ ስም የሚታወቅ ነገር አይኖርም ማለት ነው። በመጀመሪያ በብሔረሰብ ቀጥሎ ኢትዮጵያዊነት ከተባለ የጥንካሬ ምንጭ የለንም። ይኸ ፍልስፍና የአገራችንን ሕዝብ ሞራል የነካ፣ ብሔራዊ ስሜቱን የተፈታተነና ለአገራችን ነፃነትና የግዛት አንድነት ዛሬና ነገ ማድረግ ለሚገባን አስተዋጽኦ አለኝታ የነሳ እንደሚሆን አስቀድመን ጠቁመናል። አገራችን በአጠቃላይ የጋራ ቤታችን የመሆኗ ሐቅ የሚተናነቀው ካለ ሳይውል ሳያድር እንደዚህ ያለውን ጠባብ፣ ግብዝ፣ አደገኛና አሳፋሪ ባሕሪ ማውለቅ አለበት። ሕዝብም እየጠየቀና እየተፋረደ ነው።</p>

<p>በኤርትራ ግንባር የወራሪው ሥርዓት ሠራዊት እጅግ ተሸራርፋና ተቆራርጣ የተረፈችውን አገር እየደፈረ መምጣቱን እንሠማለን። ይህ ሁሉ ሲሆን የኤርትራ መንግሥት በራሱ አገር የብሔረሰብ ጥያቄ እንደማይነሳ ወስኖ ራሱን እያጠናከረ ነው። እንደዛቻው፣ እንደ ጦርነት ከበሮ ድለቃው እንደያዙኝ ልቀቁኝ ድንፋታው ከሆነ ደግሞ የአዲስ አበባ ነዋሪዎችም አንገታችንን ማስገቢያ ቀዳዳ የምናገኝ አይመስልም። የኤርትራ ገዢዎች ድንፋታ ኢትዮጵያውያንን ምን ያህል አስቆጥቷል? ያልተቆጣ ካለ ለምን ብለን በወቅቱ መጠየቅ ያለፉ ስህተቶችን ላለመድገም ይረዳናል። ይህ ጉዳይ በጽሞና የምንነጋገርበት መሆን አለበት። መንግሥታችን ምን ያህል በግልጽነት ይሠራል? ራሱ ያወጣውንስ ሕግ ምን ያህል ያከብራል። አፈንጋጭ ባለሥልጣናትስ ተጠያቂ የሆኑበት ሥርዓት አለ? ያለፉ ጥፋቶች ሁሉ ተጠያቂው ማነው? በሚሞትበት ጉዳይ ሕዝቡ ምን ያህል ወሳኝ ነው? እነዚህን ጥያቄዎች በቅጡ ካልመለስን ውስጣዊ ጥንካሬ የለም። በጠላት ወኪሎች መቦርቦርም አለ።</p>

<p>ጠቅላይ ሚኒስትሩ ስለ ትግራይ የሚያገባው የለም ያሉንን የምንቀበል ቢሆን ኖሮ ዛሬ ይኸ ድንበር ሲነካ መቆጣትም መነቃነቅም የሚገባው የትግራይ ሕዝብ ብቻ መሆን ነበረበት ማለት ነው። የኢትዮጵያ ሕዝብ እምነት ሁሉም አገሩ መሆኑ ነው። የአገሪቱ ሀብትና ድህነት፣ ታሪክና ጦርነት በሙሉ የሕዝቡ ነው። አገራችን በሙሉ የጋራ ቤታችን መሆኗ ይኸው ምስክርነት እያገኘ በመምጣቱ ከዚህ ቀደም «በትግራይ ሥልጣኔ፣ በአክሱም ሐውልቶች......ምኑ ናቸው? የባለቤትነት መብት የለውም» ሲሉ የነበሩ ሁሉ በመጣው ከባድ ፈተና ፊት ብቻቸውን እንዳይቀሩ ሕዝቡን ይቅርታ መጠየቅ አለባቸው። የኢትዮጵያ ሕዝብ ወደ ጦርነቱ ሊሄድ የሚችለው ትግራይም፣ ጐንደርም፣ ወለጋም፣ ባሌም፣ ኦጋዴንም የጋራ አገሩና ቤቱ ስለሆን እንጂ ለሕወሀት ታጋዮች የትግል አጋርነት (ሶሊዳሪቲ) ለመቆም አይደለም። የወቅቱ መንግሥት መሪዎችም ከሕዝብ ጋር ለመነጋገር መጀመሪያ ከራሳቸው ጋር መታረቅ አለባቸው። የሕዝቡን ጥያቄ ማድመጥ አለባቸው።</p>


</body>
</html>
