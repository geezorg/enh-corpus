<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግንባሩ አጠቃላይ ጦርነት አርግዟል - ከ300 ሺ በላይ ተፈናቃዮች ይኖራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">መከላከያ ሠራዊቱ አሰብን ይይዛል?</h3>
<h1 class="align-center">ግንባሩ አጠቃላይ ጦርነት አርግዟል - ከ300 ሺ በላይ ተፈናቃዮች ይኖራሉ</h1>

<h3 class="align-center"><li>በእስካሁኑ ግጭት ከሲቪሉ 78 ሞተዋል፣ 186 ቆስለዋል፣<br/></li>
<li>ትናንት ሌሊት የሻዕቢያ ሙከራ ተመታ</h3></li>


<p>የሻዕቢያ መንግሥት አሜሪካና ሩዋንዳ ያቀረቡትን ሀሳብ አልቀበልም ካለና የአምስት አገር መሪዎች የሚገኙበት የአፍሪካ አንድነት ድርጅት የልዑካን ቡድን ሙከራ ከከሸፈ ወዲህ በሁለቱም ወገኖች ለአጠቃላይ ጦርነት ዝግጅት እየተደረገ ነው።</p>

<p>በሁመራ፣ በባድመ - ሽራሮ፣ በዛላንበሳና በቡሬ ግንባሮች በከባድ መሣሪያ የተጠናከረ የሁለቱም አገሮች ሠራዊት ምሽጉን እያጠናከረ ሲሆን አጠቃላይ ጦርነቱ በማናቸውም ጊዜ ሊፈነዳ እንደሚችል ይገመታል። ሰኔ 16 ለ17 አጥቢያ የሻዕቢያ ሠራዊት በዛላንበሳ ግንባር በከባድ መሣሪያ ጥቃት ጀምሮ በመከላከያ ሠራዊቱ ተመትቷል። በዲፕሎማቲክና በፕሮፓጋንዳ ዘመቻው ሁለቱም ወገኖች የየበኩላቸውን አቋም እያራመዱ ይገኛሉ።</p>

<p>የአፍሪካ አንድነት ድርጅት ከላካቸው አስታራቂዎች ጋር የኤርትራ መሪዎች በተገናኙበት ወቅት ያቀረቧቸው ሁለት ሠነዶች በዚህ አቋማቸው መፅናታቸውን ነው የሚጠቁሙት።</p>

<p>የኤርትራ መሪዎች ዐርብ ሰኔ 12/1990 (ጁነ 19/1998) ያወጧቸው ሁለት ሠነዶች የችግሩን መነሻና መፍትሔ በሚመለከት የመደራደሪያ ነጥቦች ያሏቸው ናቸው። «በኤርትራና በኢትዮጵያ መካከል ያለው የወሰን ግጭት መነሻ» (ባችክግሮኡንድ ቶ ትሀ ቹርረንት ቦርደር ዲስፑተ በትወአን ኤሪትረአ አንድ ኤጥሂኦፒአ) በሚል ርዕስ የግጭቱ (የጦርነቱ) መነሻ ያሏቸውን ሰባት ነጥቦች አንስተዋል። እንደነሱ አገላለጥ የኢትዮጵያ መንግሥት፦</p>

<span class="bold">«1ኛ/</span>
<dir>የቅኝ ግዛት ወሰኖችን በመጣስ የኤርትራን ደቡብና ደቡብ ምሥራቅ ሠፊ ግዛት ሆን ብሎ በኃይል ይዟል። ይህም እ.ኤ.አቆጣጠር በ1997 በታተመ የኢትጵያ ካርታና በዚሁ ዓመት ሕዳር ላይ በወጣው የኢትዮጵያ ብር ላይ በይፋ ታይቷል።</dir>

<span class="bold">2ኛ/</span>
<dir>ኢትዮጵያ ጥያቄዋን በወረቀት ከማቅረብ ፋንታ በመሬት ላይ ለማረጋገጥ ተነሳች። የመጀመሪያው የኃይል እርምጃ እ.ኤ.አ. በ1997 ሐምሌ የአፋርን አማፂዎች በመዋጋት ሰበብ በደቡብ ምሥራቅ ኤርትራ (አዲ-ሙሩግ) ሁለት ባታሊዮን በማስገባት መንደሩን ወሮ የኤርትራን አስተዳደር አፈረሰ። ይህን በተመለከተ የኤርትራው ፕሬዚዳንት ለኢትዮጵያው ጠቅላይ ሚኒስትር ነሐሴ 16 እና 25/1998 የአዲሙሩግን በኃይል መያዝ በማስመልከት ደብዳቤ ጻፉ። በደብዳቤው ላይ ርምጃው ያልተፈለገ ግጭት እንዳይፈጥርም ጠቆሙ።</dir>

<span class="bold">3ኛ/</span>
<dir>የኤርትራ ጥረት በኢትዮጵያ በኩል ትኩረት ባለማግኘቱ ሳይሳካ ቀረ። ፍራቻው በግንቦት 4/1990 የኢትዮጵያ መከላከያ ኃይል በባድመ አካባቢ በኤርትራ የድምበር ዘቦች ላይ ያልተጠበቀ አደጋ በማድረስ ዕውን ሆነ። ይህ ሁኔታ ተከታታይ ግጭቶችን በሁለቱ መንግሥታት መካከል አስከትሎ አሁን ያለበት ሁኔታ ላይ ደረሰ።</dir>

<span class="bold">4ኛ/</span>
<dir>ኢትዮጵያ የቅኝ ግዛት ወሰኑን በራሷ ፍላጐት ብቻ ለውጣ እንደገና የሠራችውን ካርታ በመሬት ላይ በኃይል መያዟ ለአሁኑ ቀውስ ዋና ምክንያት ነው። ከዚህ ውጭ የኢትዮጵያ ክስ የዓለምን ሕብረተሰብ ለማወናበድ የተፈጠረ ነው። በእርግጥም እስከአሁን ድረስ ኢትዮጵያ የኤርትራን ግዛት በደቡብ የሰቲት አካባቢንና የሀገሪቱን የደቡብ ምሥራቅ ክፍል እንደወረረች ናት።</dir>

<span class="bold">5ኛ/</span>
<dir>የኢትዮጵያ ግልፅ ወረራ የአፍሪካ አንድነት ድርጅት ቻርተርንና ካይሮ ላይ እ.ኤ.አ. በ1964 የተካሄደውን የመጀመሪያ የመሪዎች ጉባኤ (የአፍሪካ) ውሳኔ የሚጥስ ነው። ይህ የኢትዮጵያ ርምጃ በአአድ ቻርተርና ውሳኔዎች መጣስና የኤርትራን ግዛት ወረራ መቀጠሏ በማያሻማ ሁኔታ ካልተጣራ በቀር አዲስ የችግሮች መፈልፈያ ጉርጓድና በአካባቢው የማያቋርጥ አለመረጋጋት ይፈጥራል። የኢትዮጵያን ሎጂክ መቀበል ሁሉንም የአፍሪካ ሀገሮች የሚነካ ብቻ ሳይሆን ወደ ኢትዮጵያም ያነጣጥራል። ምክንያቱም ኦጋዴንን ጨምሮ ሉዓላዊነቷ በዓለም አቀፍ ሕግ መርሆዎች ላይ የተመሠረተ ነውና።</dir>

<span class="bold">6ኛ/</span>
<dir>ቀላሉ የወሰን ጉዳይ እዚህ ደረጃ ላይ የደረሰው በኢትዮጵያ የጠላትነትና የተንኳሽነት ተግባር ማደግ ነው። ከእነዚህም መካከል ግንቦት 5/1990 በኢትዮጵያ ፓርላማ የታወጀው ጦርነት፣ ግንቦት 28/1990 ኢትዮጵያ ያካሄደችው የቦምብ ድብደባ፣ ባልተቋረጠ ማስፈራራትና ሰላማዊ ሕዝብን ከጦር ባልለየ የቦምብ ድብደባ በኤርትራ ወደቦች መርከቦች እንዳይጠጉና የአየር ማዕቀብ ማድረግ፣ በብዙ ሺ የሚቆጠሩ ኤርትራውያንን በጅምላና በብዛት ማሠርና ከኢትዮጵያ ማባረር ይገኙበታል።</dir>

<span class="bold">7ኛ/</span>
<dir>ይህም ሁሉ ሆኖ ኤርትራ ለግጭቱ ሰላማዊ መፍትሔ ለማግኘት በመቆምና በመታገስ ቆይታለች። በዚህም መሠረት ገንቢ የእርቅ ሀሳቦች አቅርባለች። የዕርቅ ሀሳቦቹ ጠቅላላ ወሰኑን በመሬት ላይ ምልክት ማስቀመጥ፣ ጠቅላላ ወሰኑ እስከሚከለል ድረስ ከወታደራዊ ይዞታ ነፃ ማድረግ፣ ከወታደር ነፃ ሆነው ሕዝብ የሚኖርባቸውን አካባቢዎች የሲቪል አስተዳደር ለመመሥረት ጊዜያዊ የሆነ አሠራር መመሥረት» የሚሉ ናቸው።</dir>

<p>ይህ የኤርትራ መንግሥት የጠብ መነሾ ነው ብሎ ያቀረበው ሠነድ በእሱ ኃይሎች ኢትዮጵያ ላይ ምን ነገር እንደተፈፀመ የሚጠቁም አይደለም። መቀሌንና አዲግራትን በአየር በክላስተር ቦምብ መደብደቡን አያወሳም። በብዙ ሺ የሚቆጠሩ ኤርትራውያን ተባረዋል፣ ታስረዋል ይበል እንጂ ቁጥሩን በይፋ አልተናገረም።</p>

<p>የኤርትራ ዜና አገልግሎት ሰኔ 15 ቀን 1990 ባወጣው መግለጫ በደፈናው ኢትዮጵያ ውስጥ የሚገኙ የኤርትራ ዜጐች ምንም ዓይነት ዝግጅት ሳያደርጉ ከቤት ንብረታቸው እየተፈናቀሉና እየተባረሩ መሆናቸውን ገልጦ የኢትዮጵያ የውጭ ጉዳይ ሚኒስቴር ም/ሚኒስትር ዶ/ር ተቀዳ ዓለሙ ዋሽንግተን ላይ «ለቀድሞ ደርግ አባሎች» ባደረጉት ገለፃ የሁለቱ አገሮች ውዝግብ ለተባበሩት መንግሥታት ድርጅት የፀጥታው ምክር ቤት እንደሚቀርብና የአሰብ ወደብ በኢትዮጵያ ሠራዊት እንደሚያዝ መግለፃቸውን ይፋ አድርጓል።</p>

<p>በአሰብ አካባቢ የሻዕቢያን ኃይል የገመገሙ እንደሚሉት በዚያ በኩል ያለው የሻዕቢያ ሠራዊት ሞራሉ የወደቀና ሕዝቡም ከደረሰበት ችግር አንፃር የኢትዮጵያን ሠራዊት ወደ አሰብ መግባት የሚጠብቅ ቢሆንም በኢትዮጵያ ወገን በኩል ራስን ከመከላከል በቀር ወደፊት የመግፋት አዝማሚያ እንደሌለ ይገልጣሉ። የኢትዮጵያ የውጭ ጉዳይ ሚኒስትር ሥዩም መስፍን ሰሞኑን ስለዚሁ ጉዳይ በጋዜጠኞች ተጠይቀው በሰጡት መልስ «የወረራ ፍላጐት የለንም» ብለዋል።</p>

<p>የኢትዮጵያ መንግሥት የውጭ ጉዳይ ሚኒስቴር በዚህ ሳምንት ባወጣው ባለ 8 ገጽ አጠቃላይ መግለጫ ለአገር ደህንነት አስጊ የሆኑና ወታደራዊ ሥልጠና ያላቸውን ኤርትራውያንን መሰብሰቡንና ከአገር ማስወጣቱን ይፋ አድርጓል። ከአገር የተባረሩትም በኢትዮጵያ ከሚኖሩ 130 ሺ ኤርትራውያን መካከል 1045 ብቻ መሆናቸውን ገልጧል። የሻዕቢያ መንግሥት ግን በኤርትራ የሚኖሩ ኢትዮጵያውያንንና የጦር ምርከኞችን ኢሰብዓዊ በሆነ ሁኔታ የያዘ መሆኑን፣ 4 ሺ ያህል ኢትዮጵያውያን ንብረታቸውን ተቀምተው ከኤርትራ መባረራቸውን አስታውቋል። ከዚሁ ጋር በማያያዝ ዓለም አቀፍ ኅብረተሰብ የሻዕቢያ መንግሥት ዓለም አቀፍ ድንጋጌዎች እንዲያከብርና የኢትዮጵያውያኑን ንብረት እንዲመልስ በማድረግ በኩል ተጽዕኖ እንዲያደርግ ጠይቋል።</p>

<p>በሁለቱ አገሮች መካከል በተፈጠረው ግጭት እስከ አሁን 143 ሺ ተፈናቃዮች እንዳሉ የውጭ ጉዳይ ሚኒስቴር መግለጫ ጠቅሶ ይህ ቁጥር በቅርቡ ወደ 300 ሺ ሊያድግ እንደሚችል አስታውቋል። በዚህም ምክንያት የተባበሩት መንግሥታት ድርጅትና ዓለም አቀፍ ሕብረተሰብ አካሎች ተፈናቃዮችን በመርዳት የበኩላቸውን አስተዋጽኦ እንዲያደርጉ ጠይቋል።</p>

<p>ውጭ ጉዳይ ሚኒስቴር ባወጣው በዚሁ መግለጫ በባድመ ሽራሮ፣ በመቀሌ፣ በአዲግራት ላይ ሻዕቢያ በፈፀመው ጥቃት ከሲቪሉ ወገን 78 መሞታቸውና 186 መቁሰላቸው ይፋ ሆኖአል።</p>

<p>በግንባር የተሠማሩ ወታደሮችን በተመለከተ 11 ሺ ያህል የሻዕቢያ ሠራዊት ከጥቅም ውጭ መሆናቸው በኢትዮጵያ መንግሥታዊ መገናኛ ብዙሃን ከመገለፁ በቀር ከኢትዮጵያ በኩል ምን ያህል ጉዳት እንደደረሰ ይፋ አልሆነም።</p>


</body>
</html>
