<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ማን ማንን ነፃ ያወጣል?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3><span class="underline">ርእሰ አንቀጽ</span></h3>
<h1 class="align-center">ማን ማንን ነፃ ያወጣል?</h1>



<p>ከፕሬዚዳንት ኢሳይያስ መንደር የሚወጣው ፌዝና የዋሽንግተን ዲሲ ሪፖርተራችን እዚያ ባሉ ካድሬዎቻቸው የሚረጨውን ቧልት አንሥቶ እንደሚነግረን የኤርትራ ወረራ ማዕከላዊ መፈክር «ትግሬን ለመቅጣት፣ አማራን ነፃ ለማውጣትና ኦሮሞን ለሥልጣን ለማብቃት» ነው። በመሠረቱ ተማሪ አስተማሪውን መከተሉን፣ ካድሬ ደግሞ ገዥውን ተቀብሎ ማወናበዱን እንገነዘባለን። የመንግሥትም እብደት ካለ ከአናቱ እንደሚጀምር አይጠረጠርም።</p>

<p>ኢሳይያስ አፈወርቂ ኢትዮጵያና ኢትዮጵያም ያሳደገቻቸው መሆናቸው እውነት ነው። ቤተሰቦቻቸው ከማንም የበለጠ ለኢትዮጵያ ታማኝ ሆነው በዜግነታቸው ኮርተው፣ ተሾመውና ተሸልመው የኖሩ ናቸው። እናታቸው ሙሉ በሙሉ የትግራይ ተወላጅ፣ አባታቸው ግማሽ ትግሬ የሆኑ ሰው ናቸው። በደምና በልደት ረገድ ሐረጋቸው ከመረብ ወዲህ ሆኖ ሳለ ሌላው ቀርቶ ለአፍ አመል እንኳ «ትግሬን ለመቅጣት» ማለታቸው የአእምሮ ጤንነት ምልክት አይመስለንም። ከዚህም በላይ ግን ከወያኔ ኢሕአዴግ መሪዎች ጋር የሚያግባባ አንዳች ነገር ቢኖር እንኳ ቅራኔያቸውን በሚወድዱት መንገድ ሊወጡ ይችላሉ። «ሕዝብን ልቀጣ ነው» ብሎ ድንፋታ የሚያስተዛዝብም፣ የሚያሳፍርም ፍላጐት ነው። በመሠረቱ አይቻልም። የሰው ሕሊና እንዲህ ዓይነት ርኩስና ግብዝ እምነት መቋጠሩ ራሱ ያስገርማል።</p>

<p>ኢሳይያስ አፈወርቂ ከጥንት ጀምረው ቆርጠው የተነሡት ኢትዮጵያን ለማጥፋት፣ ሕዝብዋን ለመከፋፈል፣ ሲሣይዋን ለኤርትራ ለማግበስበስ መሆኑን ሸሽገው አያውቁም። በቅርብ የሚያውቋቸውና የትግል ጓደቻቸውም እየመሰከሩ ናቸው። በተየራራው፣ በየሸንተረሩና በየበረሃው የተናገሩት ይህ ቃል በራሳችን መዲና፣ በሕዝባችን ቤተ መንግሥት ተደጋግሞ ተነግሮአል። ይኸንን ሕዝብና ይቺን ታላቅ አገር ከዚህ ዓይነቱ ጥቃትና ዛቻ ለመከላከል የሞከረ ሳይሆን «ይበል! ይበል» ያለው ነበር የበዛው። አማራውን በተመለከተም የፖለቲካ ተውኔት ተቀነባብሮ በአማራው ስም የሥልጣን ነጋዴዎችና አጭበርባሪዎች የተወሰኑ ቦዘኔዎችን ሰብስበው ወደ አሥመራ ተልከው በኢሳይያስ ጫማ ሥር ወድቀው «እኛ ነፍጠኞች ወንጀለኞች ነን። ምሕረት እንጠይቃለን። በአማራው ስም ይቅርታ እንለምናለን» ማለታቸው ይታወሳል። የሕዝባችን ክብርና ሞራል የተዋረደው በዚህ ጊዜ ነበር። ይህን ታጋሽና ታላቅ ሕዝብ «ነፃ ልናወጣው ነው» ሲሉ የመጨረሻውን ስድብ ተሳድበው ለፍልሚያ ሊያነሣሡት የፈለጉ ይመስላል። ማን ማንን ነፃ ያወጣዋል? ማንስ ለማን ተንበርክኮ ባርነትንና ውርደትን ተቀብሎ ነበር?</p>

<p>ይህ ጋዜጣ የመንግሥት ድምፅ አይደለም። የመንግሥትን የልብ ትርታ እያዳመጠ ከአሳቡ ጋር በማስማማት የሚኖርም አይደለም። ይህ የሕዝብ ድምፅ ነው። የነፃ ሕዝብ ድምፅም ነው። ሆኖም ቆይቷል። በዚሁ ይቀጥላል። በመሆኑም የምንለውን ከመርህ አንፃር ነው። የጋዜጠኝነት ተግባራችንን ከመወጣት አንፃር ነው። ዛሬ የምንለውን ትናንት ብለነዋል። ወደፊትም እንለዋለን።</p>

<p>ሻዕቢያ ነፃ የሚያወጣው አማራ፣ ሻዕቢያ የሚያነግሠው ኦሮሞ፣ ሻዕቢያ የሚቀጣው ትግሬም ሆነ ሌላ ሕዝብ እንደሌለ መንግሥት እንዲናገርልን አንሻም። እርግጥ የኢትዮጵያ ሕዝብ ከገዥዎች ጋር ባለው ቅራኔ መሠረት በራሱ ትግልና እንደ እምነቱም የሚያስተካክለው ብዙ ጉዳዮች አሉት። ቋጠሮአቸው የተወሳሰበ አያሌ ችግሮች አሉብን። ይኸ ደግሞ በሻዕቢያ አማካይነት የሚካሄድ፣ በኢሳይያስ አፈወርቂ በኩል በሚወሰድ ርምጃ መፍትሔ የሚያገኝ አይደለም። ሻዕቢያ ለኢትዮጵያ ችግር ቁልፍ ይዞአል ብለን አናውቅም። ኢሳይያስ የኢትዮጵያ ሕዝብ የጡት አባት ሊሆኑም አይችሉም። ከቶውንም የምናውቀው የሚቀዘቅዝ መስሎ ባልታየው ግርግርና ሆያ ሆዬ ወቅት ኢትዮጵያን ለማዳከም የተደረገውን ሴራ ነው። ስለዚህ የኢትዮጵያ ችግር ምክንያት ብቻ ሳይሆን የኢትዮጵያ ችግር ራሱ ሻዕቢያና መሪው ናቸው። አብረዋቸው እፍ እፍ ብለው ለዚህ ለዛሬው የሕዝብ እልቂትና ለዳግማይ ጦርነት ያበቁንንም እንደ ሻዕቢያ ሁሉ ለመፋረድ ነው የዛሬው የኢትዮጵያ ሕዝብ ፍላጐት።</p>

<p>የኢትዮጵያ ሕዝብ ሥልጣን ከያዘው ሥርዓት ጋር ቅራኔ የለውም አንልም። ከቶውንም እስከ ቅርብ ጊዜ ድረስ ብዙሃኑ ወገን በሻዕቢያና በወያኔ ኢሕአዴግ መካከል ልዩነት እንደሌለ ይሰማው እንደነበረ አይካድም። አሁን ደርሶ በሁለቱ ድርጅቶች መካከል በተፈጠረው ሁኔታ ማንን የበለጠ ጠላት አድርጐ ለማየት እንደተቻለም ይታወቃል። ታዲያ ሻዕቢያ «ትግሬን በመቅጣት፣ አማራን ነፃ በማውጣትና ኦሮሞን ለሥልጣን ለማብቃት» መፈክር የሚያዥጐደጉድልን የኢትዮጵያ ሕዝብ ራእይ ይኸ ሆኖ ነው? ምንስ ያህል ብንናቅ ነው? የኢትዮጵያ ሕዝብ አጀንዳ አንድና አንድ ብቻ ነው - እኩልነት ዴሞክራሲ። ይኸ እኩልነትና ዴሞክራሲ ሊደረስበት የሚችለው በራሱ በኢትዮጵያ ሕዝብ የተባበረ እምነትና ትግል ብቻ ነው።</p>


</body>
</html>
