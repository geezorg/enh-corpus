<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያዊነትና የአንድነት መንፈስ ታድሷል -- መላው ሕዝብ ከትግራይ ሕዝብና ልጆች ጐን ቆሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ለወያኔ/ኢሕአዴግ አመራርና አባሎች -- ወርቃማ ዕድል</span></h3>
<h2 class="align-center">የኢትዮጵያዊነትና የአንድነት መንፈስ ታድሷል --
መላው ሕዝብ ከትግራይ ሕዝብና ልጆች ጐን ቆሟል</h2>

<p class="align-right">ሪፖርታዥ</p>


<p>በፕሬዚዳንት ኢሳይያስ የሚመራው የሻዕቢያ መንግሥት በኢትዮጵያ ላይ የሚያካሂደውን ወረራ፣ ሕዝብ መጨፍጨፍና ጦርነት በማውገዝ ከታጋዩ የትግራይ ሕዝብ ጐን ተሰልፈው፣ የሞራልና የቆሳቁስ ድጋፍ ለማበርከት ዝግጁ መሆናቸውን በውጭና በአገር ውስጥ ያሉ ኢትዮጵያውያን እየገለጡ ሲሆን ሁኔታው የኢትዮጵያዊነትና የአንድነት መንፈስ የታደሰበት አጋጣሚ ሆኖአል።</p>

<p>በዋሽንግተን ዲሲ ከተማ በካፒተል ሒልተን ውስጥ ከቀኑ ሰባት ሰዓት ጀምሮ እስከ ምሽቱ ሁለት ሰዓት አንድ ኢትዮጵያ ድርጅት በጠራው ስብሰባ በተደረገው ገለጻና ውይይት ኅብረተሰቡ በአንድ አሳብ ላይ በመተባበር፣ ከፋፋይ ቅራኔዎችን ወደ ጐን በመተው ቁጣውንና የትግል አንድነቱን ገልጦአል። በእዚህ አካባቢ የቆዩ ኢትዮጵያውያን እንደ ገለጡት ወያኔ ኢሕአዴግ ሥልጣን ከያዘበት ጊዜ አንሥቶ የኤምባሲው ባለሥልጣኖች፣ የመንግሥት ሹማምንትና ልዩ ልዩ የፖለቲካ አመለካከት ያላቸው ዜጐች በአንድ አግባቢና አስተባባሪ አሳብ ዙሪያ ሲገናኙ የመጀመሪያቸው ነው።</p>

<p>በስብሰባው ላይ የአንድ ኢትዮጵያ ድርጅት ተወካዮች በአገር ላይ የደረሰውን አደጋ በማስመልከት ሰፋፊ መግለጫዎች የሰጡ ሲሆን የውጭ ጉዳይ ምክትል ሚኒስትር ዶክተር ተቀዳ ዓለሙና በዩናይትድ ስቴትስ የኢትዮጵያ አምባሳደር ብርሃኔ ገብረ ክርስቶስም የወረራውን መጠን፣ ይዘትና በወቅቱም በሁለቱም ተፋላሚ ወገኖች ላይ የደረሰውን የጉዳት መጠን በዝርዝር አቅርበዋል።</p>

<p>ይህ ወቅት የኢትዮጵያውያን የአንድነት መንፈስ፣ ብሔራዊ ስሜትና ቁጭት የሚፈተንበት ወቅት መሆኑን በማጤን ሁሉም አገርን የማዳን ዝግጁነትና ታሪካዊ ጀግንነቱን ለማሳየት የሚገደድበት መሆኑን ተራ በተራ የተናገሩ ኢትዮጵያውያን አረጋግጠዋል። ስብሰባው በጭብጨባ የታጀበ፣ በወኔ የተካሄደ ነበር። በዚህም ወቅት ከመንግሥት የሚጠበቁ ማስተካከያዎች -- ለምሳሌ የፖለቲካ እሥረኞችንና ጋዜጠኞችን የመፍታትና ለትግሉ የሚያግዙና በከንቱ የታሠሩ የጦር መሪዎችን መፍታት፣ ከፋፋይ የሆነውን ሕገ መንግሥት ማስተካከል፣ በሥልጣን ዙሪያ የተኰለኰሉ የኤርትራ ተወላጆችን የማግለል አስፈላጊነትና የመሳሰሉት ጥያቄዎች ተነሥተዋል። ዶክተር ተቀዳ ዓለሙ ግን እንዲህ ያሉ ቅድመ ሁኔታዎችን በመቃወም መልስ ሰጥተዋል።</p>

<p>በሌላ በኩል ደግሞ የኤርትራ ኤምባሲ በዋሽንግተን ከተማ ኤርትራውያንን በመሰብሰብ የገንዘብ መዋጮ በመሰብሰብና የፕሮፓጋንዳ ዘመቻ	 በማካሄድ ላይ መሆኑ ተረጋግጦአል። የፕሮፓጋንዳውም ዐቢይ ነጥብ «ትግሬን መቅጣት፣ አማራን ነፃ ማውጣትና ኦሮሞን ለሥልጣን ማብቃት» የሚል መሆኑ ተረጋግጦአል። በዚህ የተነሣ ቀድሞ በልዩ ልዩ መዝናኛዎች፣ ሆቴሎችና ሬስቶራንቶች፣ አብያተክርስቲያናትና በመሳሰሉት ሥፍራዎች አብረው ይገለገሉ የነበሩ ትግሪኛ ተናጋሪዎች ማለትም በኤርትራውያንና በትግራይ ተወላጆች መካከል ግልጽ የሆነ የበርሊን ግንብ መሥራት ተጀምሯል። ኤርትራውያኑ በትግራይ ተወላጆች የአገልግሎት መስጫ ድርጅቶች ላይ ዘመቻ ማካሄድም ጀምረዋል።</p>

<p>ባለፈው እሑድ ጁን 14 ቀን 1998 ዓ.ም ዋሽንግተን ላይ በተካሄደው «ወደር የሌለው» በተባለው ስብሰባ ላይ የልዩ ልዩ ተቃዋሚ ድርጀቶች ተወካዮች፣ አገር ወዳድ ዜጐችና የኤምባሲው አባላት ተገናኝተው በአገር ጉዳይ ላይ በውል ለመወያየት በመቻላቸው አንድ ርምጃ ወደፊት መሆኑን በማጤን በኢሕአዴግ የሚመራው መንግሥት የበለጠ ውጤት የሚያመጣ ተከታታይ የመግባቢያ መድረክ እንዲፈጥር ጠይቀዋል።</p>

<p>የ«አንድነታዊ ገበና ርብርቦሽ (አገር) (ኡኒተድ እምማገ ጽትሩግግለ) የሚል መጠሪያ ያለው ሌላ ቡድን ከዚያው ከዋሽንግተን ባወጣው መግለጫ የአውሮፓ ቅኝ ገዥዎችና ተስፋፊዎች የፈጠሩት የጊዜ ፈንጅ በኢትዮጵያ የፈጠረው ጠንቅ በሰው ዕድሜ ተግ ያላለ ጦርነትና መገንጠልን ማስከተሉንና ከ30 ዓመት በላይ የኢትዮጵያ ልጆች በደምና በአጥንታቸው ክስካሽ ነፃነትንና አንድነትን ለማስፈን መርገፋቸውን ጐጆውንና ደሀ ቤተሰቡን በትኖና ለሐገሩ በእርዛትና ቸነፈር የተሰዋ ሚሊሺያና ሠራዊት እንደአጥፊና በደለኛ እንደተሾፈበት አውስቷል።</p>

<p>ቀጥሎም፣</p>


<ul>
 <li>የባድመንና የዛላአምበሳን የጨበጣና የሜካናይዝድ በደም የተለወሰ ውጊያ፣</li>
 <li>የመቀሌ ሕፃናትና ሕዝብ በተደጋጋሚ በክለስተር ቦምብ መጋየት፣</li>
 <li>ሰኔ 3/1990 ዓ.ም (ጁነ11, 1998) የአዲግራት በክላስተር ቦምብ መቀጥቀጥ፣</li>
 <li>በአሰብ አካባቢ በመካሄድ ላይ ያለውን በእግረኛና በከባድ መሣሪያ የሰከረ ውጊያና የመሀል አገሩን በቦምብ ለማጋየት ወይም ለመደብደብ የተሰነዘረው ፉከራና ማስጠንቀቂያ። በአጠቃላይ የኢትዮጵያን ሕዝብ በሞት ጣዕር ሥር የሚያውል አደጋ መፍጠሩን ገልጧል።</li>
 <li>የባድመንና የዛላአምበሳን የጨበጣና የሜካናይዝድ በደም የተለወሰ ውጊያ፣</li>
</ul>


<p>«በኤርትራና በኢትዮጵያ መካከል የሚደረግ ጦርነት ከእንግዲህ ወዲያ በኢትዮጵያ ምድር ላይ ይሆናል»፣ «ከአሥር ዓመት በኋላ ኢትዮጵያ የምትባል አገር አትኖርም»፣ «ጠባችን ከትግሬዎች ጋር እንጂ ከኢትዮጵያውያን ጋር አይደለም» የሚለው አባባል የኢትዮጵያን ሉዓላዊነት በእጅጉ የተዳፈረና ኢትዮጵያውያንን በንቀት ዓይን የመመልከት ውጤት ነው ብሏል።</p>

<p>ከባድመ ወደ መሀል በመስፋፋት ላይ ያለው ጦርነት ወደ ዘለዓለምና ለትውልድ ወደማይመለስ አዘቅትና የደም ጐርፍ የማምራት አደጋ አለው የሚለው ይኸው ቡድን ኢትዮጵያ ሉዐላዊነቷ ተደፍሮና ብሔራዊ ውርደት ደርሶ፣ የአገር ሕልውና ሲጠፋ ጣጣው የኢሕአዴግ ነው በማለት የቤቱ ቃጠሎ ተመልካችነትን መቀበልና ግብዝ መሆን እንደማይቻል አመልክቷል።</p>

<p>ሕዝቡ የተቃጣበትን አደጋ መከላከል እንዲችልም፣</p>


<ul>
 <li>ኢሕአዴግ የበቀልና የዘረኝነት አገዛዙን ለውጦ የብሔራዊ እርጋታና የመከባበር ሥልጣን ለማበጀት ዝግጁ መሆን፣ ለብሔራዊ አንድነትና ልዕልና የረገፈውንና የተዋደቀውን ሠራዊት ብሔራዊ ክብር በታሪክና በሕዝብ ፊት ለማቀናጀት ቃል መግባትና በውስጡም ለዲሞክራሲ መታገል።</li>
 <li>የእናት አገርን ጥቃት መመከት፣ በዝርያ ላይ በተመሠረተ «ተጋዳይ» ሳይሆን በብሔራዊ አርበኛ ልምድ ያካበተውና የተጣለው ሠራዊት የጠቅላላው ሕዝብና አገር መሆኑ ታውቆ የጐሣና የብሔረሰብን ጐጆ የጣለ አገር አቀፍ የዘመቻ ማዕከል መፍጠር። እንደሁኔታው ከሐገር ውስጥና ከውጭም በፈቃደኝነት የሚሳተፍ ወገን ካለ አውጣጥቶ ብሔራዊ ክተት ማወጅ።</li>
 <li>ጦርነቱ የረጅም ጊዜ እንደሚሆንና አጋጣሚ የሚጠብቅ የጐረቤትና የሩቅ ጠላትም ባላቋረጠ ወረራና ግብግብ የሚታጀብ ሊሆን ስለሚችል ለሁለ ገብ አሰላለፍ መዘጋጀት እንደሚያስፈልግ ጠቁሟል።</li>
</ul>


<p>ኢትዮጵያዊ የሆነ ሁሉና ተቃዋሚ ኃይሉም ከውስጥና ከውጭም በድርጅት አጀንዳና በፖለቲካ ግርግር አገር እንዳይበላ የቅድሚያ ቅድሚያውን በመለየት «በመጀመሪያ የመቀመጫ እሾክን» በመንቀሉ ሁኔታ ላይ መቆናጠጥ እንደሚያስፈልግ ቡድኑ ጠቁሞ ይሄ ማለት ግን ለሕዝብ ጥቅምና ለመብት የሚደረጉ ትግሎችን አራግፎ መበለጥን መጋበዝ አለመሆኑንም በተተለመና በተገለጸ ስምምነት ላይ መድረስ እንደሚያስፈልግ ገልጧል።</p>

<p>በዚሁ መንፈስ ኢሕአዴግ ለክፉ ጊዜ የሕዝብ ትግልና የብሔራዊ ዕርቅ ፈቃደኝነት ካለው አጣዳፊ ሁኔታዋን ለመርዳት፦</p>


<ul>
 <li>የሰብዓዊ፣ የፖለቲካና የሙያ መብታቸውን የኢትዮጵያዊነት አብነታቸውን በመጠቀማቸው የታሠሩና የተጋዙ ወገኖች፣ ነፃ በመልቀቅ የበጐ ጅምር ሂደትን ማረጋገጥ።</li>
 <li>የሰንደቅ ዓላማና የኢትዮጵያዊነትን ንቀት በግልፅ ይቅርታ በመጠየቅ አገሩን ሊገነባ የሚችለውን ዜጋ ሁሉ በማሰባሰብ ሕዝቡ «ጨርቅ» ያለመሆኑን መቀበል።</li>
 <li>የአፈናና ግድያ፣ የጉልበትና የነፍጥ ቀረርቶን ከሕዝቡ ላይ አስወግዶ ዜጋው ሁሉ እንዲከበር ማበረታታት።</li>
 <li>የተቃዋሚውና የፖለቲካ ድርጅት፣ የሙያ ማህበርና ግለሰብም በዛሬው አደጋ ላይ እንዲረባረብ ሁሉን ሊያቅፍ የሚችል ጊዜ ላይ መድረሱን ማብሰር። የብሔራዊ መቻቻልና ትብብር ቃል ኪዳን ማድረግ።</li>
 <li>የብሔራዊ አንድነትና የተቃዋሚውን ፈቃድም ወደሚያካትት መንግሥትነት የማምራት ጅምርን ከጦርነቱና ትንቅንቁ ጐን ለጐን ለመጀመር ዝግጁነትን መግለጽ። እንደሚያስፈልገው ቡድኑ ይፋ አድርጓል።</li>
</ul>


<p>«የተከበበችና የታፈነች እናት አገርን ለማዳን ኢሕአዴግ በአፈሙዝ አገዛዝ እንደማይዘልቅ በመገንዘብ የተቃዋሚ ፖለቲካ ድርጅቶችን ማካተት ሁኔታ አሌ ማለት እንደማይቻል ሊገነዘብ ይገባል። በፖለቲካ ድርጅቶችና በተቃዋሚዎችም አንፃር ትግልና የሕዝብ መብት ጥያቄው እየተገፋበት፣ ሐገርን እያፈረሰ ያለውን ጦርነትና ሉዐላዊነት የተጠናወተን ሁኔታ በመቋቋሙ አንፃር በቁርጥ መሰለፍ» ግዴታ መሆኑን አስገንዝቧል።</p>

<p>በመጨረሻም ሕዝባዊ ስብሰባና የመሳሰለው የኢትዮጵያ ልጆች ለሐገራቸው ያላቸውን ቁጭትና ጥንካሬ ያበስራል። ይሁን እንጂ ዛሬ ከዳር እየነደደ ወደ መሀል የሚያመራው እሳት ከየፊና አቋም የተባበረና የተቀናጀ ጥረትና አቋም ይሻል። ትከሻ ለትከሻ በመሆን መስዋዕትነት ለሚጠይቀው ጊዜ ኢሕአዴግ ሾተሉን ቀብሮ የሕዝብ ወገኖችን ለሐገራቸው እንዲጠቅሙ ሁኔታ ማመቻቸት ግዴታውም ብሔራዊ ኃላፊነትም ይሆናል። በትግራይና በአፋር አካባቢ የተቃጣው አደጋና ድፍረት በመላው ኢትዮጰያ ላይ የተቃጣ የዕብሪትና የንቀት ጦርነት ነው።» ብሏል።</p>

<p>መቀመጫው ዳላስ-ቴክሳስ የሆነው የኢትዮጵያውያን ሕብረ-ብሔራዊ የፖለቲካ መድረክ ሥራ አስኪያጅ ኮሚቴ በበኩሉ የኢትዮጵያን ተቃዋሚ ኃይል በተመለከተ ባሰፈረው ሀሳብ «በአሁኑ ሰዓት የተነሳው ችግር ኢህአዴግን ወይም የኤርትራ መንግሥትን ብቻ ሳይሆን የሚመለከተው ሀገራችንንና ህልውናውን መሆኑን መረዳት ቀዳሚ ተግባር ነው ብለን እናምናለን። በዚህ ጉዳይ ላይ እኛን አይመለከተንም ብለንም የዳር ተመልካች መሆን ከቶውንም አይቻለንም። የሴራ ፖለቲካ ጊዜ ያለፈበት መሆኑን ልንረዳ ይገባል። ስለሆነም፣</p>


<ul>
 <li>የኢትዮጵያ ሉዐላዊነት መደፈሩን በመገንዘብ የኤርትራው መንግሥት የወሰደውን እርምጃ በጽኑ መቃወም፣</li>
 <li>ጦርነቱ እየተባባሰ ከሄደ የሀገር ህልውና ከፍተኛ አደጋ ላይ ሊወድቅ እንደሚችል በመረዳት ለኢትዮጵያ ሉላዊነት የቆሙ ኃይሎች በጋራ ሊሰለፉ እንደሚችሉ መረዳት፣ ከሃገር ሉዐላዊነት በመለስ ያሉ ልዩነቶች ሊቻቻሉ የሚችሉበትን ሁኔታ መፍጠር፣</li>
 <li>በኢትዮጵያ ውስጥ ደካማና ታዛዥ መንግሥት ለመፍጠር በሚደረገው ጥረት ተባባሪ እንዳይሆኑ መቆጠብ፣»</li>
</ul>


<p>መቀመጫው አምስተርዳም ሆላንድ የሆነውና በዶክተር ፍሰሀ ጽዮን መንግሥቱ የሚመራው «የኢትዮጵያ ሕዝባዊ ፓርቲ» ስለዚሁ ጉዳይ ባወጣው መግለጫ እያንዳንዱ ኢትዮጵያዊ ችግሩን ከማባባስ ይልቅ የችግሩን መፍትሔ በማስገኘት እንዲረባረብ፣ የወያኔ ኢህአዴግ አመራር አባሎችም የታሪክ አጋጣሚና ወቅት ያመጣላቸውን ወርቃማ ዕድል ተጠቅመውና ራሳቸውን ለውጠው የተባበረች ኢትዮጵያን ይዘው ወደ 21ኛው መቶ ክፍለ ዘመን የሚገቡበትን ስትራቴጂ መቀየስ ይኖርባቸዋል ብሏል።</p>

<p>እዚህ አገር ውስጥ ሻዕቢያ በኢትዮጵያ ላይ የሚያካሂደው ወረራ ከፍተኛ የሆነ የሕዝብ ቁጣ እያሰከተለ ነው። ለቁጣውም መባባስ በመቀሌና አዲግራት ከተሞች ላይ በተለያዩ ቀናት በአይሮፕላን የደረሱት የክላስተር ቦንብ ጥቃቶች አስተዋጽኦ አድርገዋል።</p>

<p>የኢትዮጵያ ሕዝብ ቁጣውን በሰልፍና በስብሰባ ሲገልፅ ሰንብቷል። በተለይ እዚህ አዲስ አበባ ከተማ ውስጥ በተካሄዱት ስብሰባዎች ከሕዝብ በርካታ ጥያቄዎች ተነስተዋል። ዋና ዋናዎቹም «ሻዕቢያ ለጦርነት ዝግጅት ሲያደርግ እኛ ለምን ተዘናጋን? የሻዕቢያ ጦር ወረራ አካሂዶ ምሽግ እስኪሠራ ለምን ዝም ተባለ? የኢትዮጵያ መንግሥት የኤርትራን ዜጐች ቁልፍ በሆኑ ቦታዎች ለምን አቆየ? ሻዕቢያ የኢትዮጵያ አየር ኃይል ባልደረቦች የነበሩትን ግለሰቦች ወስዶ ከፍተኛ ገንዘብ እየከፈላቸው ሲጠቀምባቸው የኢህአዴግ መንግሥት ለምን ተመሳሳይ እርምጃ መውሰድ አቃተው? ትግራይ የጦርነት ቀጣና እንደመሆኗ መጠን በቂ የአየር መቃወሚያ መሣሪያዎች ሊተከሉባት ሲገባ ለምን አልተደረገም?» የሚሉ ነበሩ።</p>

<p>የቂም በቀል ፖሊሲውና የጐሣ ፖለቲካው ቀርቶ በአንድ ሀገራዊ ስሜት መንቀሳቀስ እንደሚያስፈልግና ለተበተነው የደርግ ሠራዊት አባላት ብሔራዊ ጥሪ መቅረብ እንዳለበት፣ እንደዚሁም ተቃዋሚ የፖለቲካ ድርጅቶችን የሚያቅፍ ሀገራዊ ግንባር መፍጠር እንደሚያስፈልግ ሕዝቡ ሀሳቡን ሲሰጥ ሰንብቷል። በማያያዝም የሻዕቢያ ሠርጐ ገቦችን መቆጣጠር እንዲቻል የአካባቢ ጥበቃ መኖር እንዳለበት አስገንዝቧል።</p>

<p>ሌላው የሕዝቡ ቁጣ መግለጫ ወደ ጦር ግንባር ለመንቀሳቀስ የሚያሳየው ፍላጐት ሲሆን ቀደም ሲል የወያኔና የኢህዴን ሠራዊት አባላት የነበሩና በልዩ ልዩ ምክንያት የተቀነሱ ታጣቂዎች፣ የአካባቢ ሚሊሺያዎችና ወጣቶች በመመዝገብ ላይ ናቸው። ይህም በተለይ በትግራይ፣ በጐንደር፣ በወሎ፣ በኦሮሚያና በአዲስ አበባ ሲካሄድ ሰንብቷል። ሌሎች አከባቢዎችም ፈለጉን እንደሚከተሉ ይጠበቃል።</p>

<p>የመከላከል ጦርነቱ ግቡን እንዲመታ ለማድረግና በወረራው የተፈናቀሉ ወገኖችንም መልሶ ለማቋቋም የምግብ፣ የልብስ፣ የቁሳቁስና የገንዘብ ዕርዳታ ለመስጠት ሕዝቡ ውሳኔ አድርጓል። በዚህም ውሳኔ መሠረት እስካሁን ድረስ ከክልል መንግሥታት፣ ከመንግሥት ሠራተኞችና ከንግዱ ሕብረተሰብ ከ22 ሚሊዮን ብር በላይ የሚገመት ዕርዳታ ተገኝቷል። ይህም እንቅስቃሴ ተጠናክሮ እንደሚቀጥል ለማወቅ ተችሏል።</p>

<p>ይህ በእንዲህ እንዳለ በኤርትራ ሕዝብ ጫንቃ ላይ የተቀመጠው ሻዕቢያ ከየመን፣ ከጅቡቲ፣ ከሱዳንና ከኢትዮጵያ ጋር ላካሄዳቸውና ለሚያካሂዳቸው ጦርነቶች ሰፊ ቅድመ ዝግጅት እንዳደረገ ከየአቅጣጫው የሚደርሱን ዘገባዎች ያመለክታሉ።</p>

<p>ሻዕቢያ በጦርነት ተወልዶ በጦርነት ያደገ ስለሆነና ሰላማዊ ኑሮን ስለማያውቅ የጦረኝነት ፖሊሲውን ለመተግበር ከመንግሥት ምሥረታው ጀምሮ አስፈላጊውን ዝግጅት ሲያደርግ እንደቆየ ዘገባዎቹ ይጠቁማሉ። ሻዕቢያ የኤርትራ ኢኰኖሚያዊና ፖለቲካዊ ቀውስና የተፈጠረው ከጐረቤት ሀገሮች በተለይም ከኢትዮጵያ በሚደረገው ተፅዕኖ ምክንያት እንደሆነ አድርጐ በማቅረብ የኤርትራ ሕዝብ በጐረቤት ሀገሮች ሕዝቦች ላይ ጥላቻ እንዲያድርበት ሲገፋፋው እንደቆየ ምንጮቹ አመልክተው ሕዝቡም መብቱን እንዳይጠይቅ በጦርነት ኢኮኖሚ ሁኔታ ውስጥ እንዲኖር ማድረጉን አስረድተዋል።</p>

<p>የሕዝቡ መሠረታዊ መብቶች መታፈን ሌላው የጦርነት መሰናዶ ምልክት መሆኑን ምንጮቹ ጠቅሰው ሁኔታውን የተቃወሙ በርካታ ዜጐች ለእሥራትና ለሞት የተዳረጉ መሆናቸውን አጋልጠዋል።</p>

<p>በማያያዝም ሻዕቢያ የጦር ሠራዊቱን አቅም ለማሳደግ የብሔራዊ ውትድርና አገልግሎት ፕሮግራም ዘርግቶ ሳዋ በተባለው ቦታ ለሰባት ተከታታይ ዙሮች ወታደራዊ ሥልጠና ሲሰጥ እንደቆየና ለዚህም ወጣቶችን ከአዲስ አበባ ጭምር እያስገደደ ይወስድ እንደነበር ሪፖርቶቹ አረጋግጠዋል።</p>

<p>የአየር ኃይል ግንባታን በተመለከተ እንደጥንስስ ያገለገሉት ከደርግ ሠራዊት የተማረኩ አንድ ወይም ሁለት ጄቶች እንደሆኑ ሲታወቅ በተጨማሪም ሻዕቢያ ቀላል የጦር አይሮፕላኖችን ከደቡብ አፍሪካና ከጣሊያን እንደገዛ ወይም እንዳገኘ ተገልጿል። አሠልጣኞቹም ከኢትዮጵያ አየር ኃይል የተባረሩና ከፍተኛ ደመወዝ የሚከፍላቸው የቀድሞ መንግሥት አብራሪዎች እንደሆኑ ለማወቅ ተችሏል። ሰሞኑን የሚደርሱ መረጃዎች እንደሚጠቁሙት ሻዕቢያ አውሮፕላኖችን ከውጭ ለመግዛትና ቅጥረኛ አብራሪዎችን ከወደደቡብ አፍሪካ የመመልመል ዕቅድ እንዳለው ለማወቅ ተችሏል።</p>


</body>
</html>
