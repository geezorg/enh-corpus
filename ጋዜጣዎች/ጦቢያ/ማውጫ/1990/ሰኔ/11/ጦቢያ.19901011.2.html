<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያን የቆየ ፍላጐት ከፍተኛ የሕወሓት አመራር አባል አጋለጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሻዕቢያን የቆየ ፍላጐት ከፍተኛ የሕወሓት አመራር አባል አጋለጡ</h1>


<p>በዓላማ ደረጃ ሕወሓት ከሻዕቢያ ጋር የነበረው ግንኙነት በኤርትራ ሕዝብ የነፃነት ጥያቄ ፍትሃዊነት በማመንና የሁለቱ አቅም ተዋህዶ ጠላት (ደርግ) የሚዳከምበትንና የሚሸነፍበትን መንገድ ለመቀየስ ቢሆንም ሻዕቢያ ቀድሞውንም ሕወሓትንና የትግራይን ሕዝብ በተጽዕኖው ሥር ለማድረግና መላው ኢትዮጵያንም ገበያ ለማድረግ ፍላጐት እንደነበረው አቶ አባይ ፀሐይ የሕወሓት የፖለቲካ ቢሮ አባል አስታወቁ።</p>

<p>አቶ አባይ ፀሐይ ይህን ያስታወቁት በወዲያኛው ሳምንት ከመቀሌ ከተማ በሚተላለፈው የወያኔ ሬዲዮ በሰጡት ሰፊ መግለጫ ነው።</p>

<p>አቶ አባይ ፀሐይ በዚሁ መግለጫቸው የሁለቱ ድርጅቶች ትብብር «ጥያቄውን በሰላማዊና ዴሞክራሲያዊ መንገድ መፍታት ለጥያቄው ፍትሀዊ ምላሽ ይሰጣል። ለኢትዮጵያም ሰላም ይሰጣል። ለልማትና ዲሞክራሲ መንገድ ይከፍታል ከሚል ጽኑ እምነት የመነጨ ነበር» ብለው «ኢህአዴግ እንደ ኢ.ህ.አ.ዴ.ግነቱ ሪፍረንደም (ሕዝበ ውሳኔ) ተግባራዊ እንዲሆን የበኩሉን ግፊት አድርጓል።» በማለት ገልጠዋል።</p>

<p>ሻዕቢያ ግን «የኤርትራ ሀብት ለኤርትራውያን ብቻ፤ የኢትዮጵያን ሀብት ግን ፖሊሲ ሳያግደን እንጠቀምበት። ለጋራችን ይሁን የሚል» አቋም እንዳለውና «በትግራይና በሌሎች የኢትዮጵያ አካባቢዎች በአዲስ መልክ እየተዋቀሩና እየተገነቡ ያሉት ፋብሪካዎች የኤርትራን ምርት ለመቀናቀን፣ ለመጫረትና የኤርትራን ኢኮኖሚ ለማራቆት ነው የሚል አስተሳሰብ» እንዳለው ይፋ አድርገዋል።</p>

<p>«በማያያዝም ኢትዮጵያ የኤርትራ ሸቀጥ ማራገፊያ ሆና እንድትኖር ይፈልጉ ነበር? የትግራይ ሕዝብ የኤርትራ ሕዝብ ሠራተኛ፣ ተሸካሚና የነሱ አሽከር ሆኖ እንዲኖር ይፈልጉ ነበር?» በማለት ጠይቀዋል።</p>

<p>«የትግራይን ሕዝብ እንደፈለጉት ሊያዙትና ሊገዙት ይመኛሉ።» የሚሉት አቶ አባይ ፀሐይ	«ለትግራይ ሕዝብ የመሰረተ ልማት አውታሮች እንዲዘረጉለት፣ የ24 ሰዓት መብራትና የቴሌፎን አገልግሎት ተጠቃሚ እንዲሆንና የትግራይ ሕዝብ ራሱን የቻለ ሕዝብ እንዲሆን አይፈልጉም። ኢሕአዴግም የሚገዙትና የሚመሩት ኢህአዴግ እንዲሆን ይፈልጋሉ። ኢህአዴግ መንግሥት ከሆነ በኋላም እንደዛው። ይህ ሳይሆን ሲቀር ያኮርፋሉ፣ በተለያዩ እንቅስቃሴዎች ላይ ተጽዕኖ ያደርጋሉ። ዕንቅፋት ይፈጥራሉ።» ሲሉ አማረዋል።</p>

<p>«እኔ ያልኩት ብቻ ይሁን፣ ለኔ የሚጠቅም ብቸኛ ተግባር ይፈፀም፣ በሚል ሂደቱን ለማደናቀፍ መሞከር። ጥረት ማድረግ ድሮም ሆነ ዛሬ የሚመኙት ነው።...... ልዩነቶቻችንን ግልጽ ለማድረግ ፈልገን ለውይይት ስንዘጋጅ ለምን ልዩነታችሁን ገለጻችሁ? ለምን ተሳስታችኋል ትሉናላችሁ? ለምን እኛ በነደፍነው መርሃ ግብር አትጓዙም? በማለት አኩርፈው ግንኙነታችን የደበዘዘበትና የሻከረበት ወቅት ነበር።</p>

<p>«ልዩነታችንን መቀበል ስላልፈለጉ የትግራይ ሕዝብ በ1977 በድርቅ ተጠቅቶ ሳለ በሺህ የሚቆጠር የትግራይ ሕዝብ የሚያልፍበት መንገድ አጥቶ ሲንገላታ አታልፍም ብለው ከልክለውት ነበር። ..... ከሱዳን እህል ልናስገባ እንቅስቃሌዎችን በምናደርግበት ጊዜ መንገድ ዘግተው የትግራይ ሕዝብ በረሃብ እንዲያልቅና ላልተፈለገ ስደትና መከራ እንዲዳረግ ፈርደውበታል።» በማለት ቀደም ሲል የነበረው የወያኔና የሻዕቢያ ግንኙነት የጋራ ዓላማ ላይ የተመሠረተ ትስስር ያለው ቢሆንም ችግርም እንደነበረበት ይፋ አድርገዋል።</p>

<p>የድንበር ግጭቱን በተመለከተም «እኛ ፖለቲካዊ ልዩነቶቻችንን በሰላምና በውይይት መፍታት ይቻላል የሚል ፅኑ ዕምነት አለን። እነሱ ግን በድንበር ላይ ልዩነት ከተነሳ መሬታችን ይህ ነው። ይህ የእናንተ ነው። ይህ የእኛ ነው። የምትቀበሉ ከሆነ ተቀበሉ አልያም የሚል ችኮላ የነገሰበት አሠራር ነው። የእኛ አካሄድ ደግሞ የምናውቀው ሌላ ነው። የእኛ ውል አለ። ካርታዎቻችን አሉ የሚል ምላሽ እንሰጣለን።» ብለዋል።</p>

<p>ውልና ካርታዎቹ የትኞቹ እንደሆኑ ግን አቶ አባይ ፀሐይ በግልጽ አላብራሩም። ውልን በተመለከተ የሕወሓት አባል የነበሩት አቶ ገብረ መድኅን አርአያ በአንድ ወቅት ለኢትዮጵያ ቴሌቪዥን በሰጡት መግለጫ «ሻዕቢያ በ1969 የመሬት ይገባኛል ጥያቄ አቅርቧል። ይህንን ጀብሃም አንስቷል። ጀብሃ ከወያኔ ጋር በነበረው ቅራኔ መሠረት ስለተመታ ብዙም አልገፋበትም። ጥያቄው የተነሳው በ1969 ላይ ነው። በትግራይ ውስጥ ከባድመ ጀምሮ ደደቢትን፣ ጓል ደደቢትን፣ ሸራሮን፣ ወሀደን በሙሉ እስከ መንጠባጠብ ያለውን ይይዛል። ወደ ላይ ስትመጣ ደግሞ አዲ ሀገራይ፣ አዲ ነበረኢ፣ አዲ ደውሮን ያቅፋል። እነዚህ በሽሬ አውራጃ የሚገኙ ወረዳዎች ናቸው። በሙሉ ኩታ ገጠሞች ናቸው። ቀጥሎ የጭላ አለ። ከእሱ አልፎ ደግሞ አሳዬ የሚባል አንድ ወረዳ አለ። እገላ የሚባልም ሌላ በእንጢቾ ወረዳ ውስጥ አለ። እነዚህ ወረዳዎች አድዋ አውራጃ ውስጥ ናቸው። እሱን አልፎ ወደ ዛላ አምበሳ ይሄዳል። እሱ ደግሞ በአጋሜ አውራጃ ውስጥ የሚገኝ ነው። ሁሉም የተያያዙ ናቸው። እነዚህ የኤርትራ ናቸው ይገቡናል የሚል ጥያቄ በሻዕቢያ ቀረበ። በወያኔ የተሰጠው መልስ ምን ነበር?... &lt;እርግጥ ነው። ይህን ቦታ በታሪክ ጥናት የኤርትራ አካል መሆኑን ደርሰንበታል&gt; አሉ። ከታሪክ አገኘን ይላሉ እንጂ የመረጃ ምንጫቸውን ይፋ አያደርጉም። ስምምነቱ በዚህ ቆመ። &lt;ግን ቦታውን ሻዕቢያ እንዴት ትረከብ ወይም ትቀበል?&gt; ተባለ። ለዚያ የተሰጠው መልስ &lt;አሁን ይህን መሬት ቆርሰን ለሻዕቢያ በምንሰጥበት ጊዜ በጠቅላላ የትግራይ ሕዝብ በራሳችን ላይ ስለሚነሳ ይህን ነገር ተፈራርመን እንቆይ&gt; ተባለ» ብለው ከተፈራራሚዎቹ መካከል ከወያኔ በኩል የአሁኑ የኢትዮጵያ ጠቅላይ ሚኒስትር አቶ መለስ ዜናዊ እንዳሉበት፣ ከሻዕቢያ በኩል ደግሞ እስከ ቅርብ ጊዜ ድረስ የኤርትራ የውጭ ጉዳይ ኃላፊ የነበሩት ጴጥሮስ ሰሎሞን እንደሚገኙበት ይፋ አድርገው እንደነበር ይታወሳል።</p>

<p>ይሁን እንጂ በሁለቱ መካከል ተደርጓል ስለሚባለው ውል እስካሁን ድረስ ከወያኔም ሆነ ከሻዕቢያ በኩል የተሰጠ መግለጫ የለም።</p>

<p>ስለዚሁ የድንበር ጭቅጭቅ ጉዳይ የሕወሓት የረጅም ጊዜ ታጋይ የነበሩትና አሁን በስደት ላይ የሚገኙት አቶ ግደይ ዘርዓ ጽዮን ደግሞ ሰሞኑን ባወጡት መግለጫ የሚከተለውን ብለዋል።</p>

<p>«በኤርትራና በትግራይ ክልሎች የድንበር ጠብ በዘመነ ኃይለሥላሴ ጊዜም እንደነበር ይነገራል። ሆኖም በጊዜው ጠቡ እንደ ሁለት ተጐራባች አገሮች ሳይሆን እንደተጐራባች ወረዳዎች ወይም ቀበሌዎች የሚታይ ነበር። የኤርትራ ነፃ አውጭ ግንባር እንቅስቃሴውን በትግራይና ኤርትራ ድንበር ሲጀምር በድንበሮቹ አካባቢ የሚነሱትን ጠቦችና ጥያቄዎችን ከኤርትራ ሀገራዊ ጥያቄ ጋር አዛምዶ ማንሳት ጀመረ።</p>

<p>«ሕወሓት እንደአውሮፓውያን አቆጣጠር በ1976 ዓ.ም በአድያቦ አውራጃ መንቀሳቀስ ሲጀምር ከሻዕቢያ ጋር የመጀመሪያው ግጭት መነሾ የክልል ጉዳይ ነበር። ሻዕቢያኖች የባድመን፣ የአዲአውዓላንና የአዲ ሀገራይን ወረዳዎች የኤርትራ ቦታ ነው በማለት ለመቆጣጠር ሞከረ። በወቅቱ የሕወሓት ሠራዊት በጣም ትንሽ ቢሆንም ድርጊቱን ከሕዝቡ ጋር አብሮ በመቃወም ያለከባድ ወታደራዊ ግጭት ሻዕቢያ ቦታውን ለቆ እንዲሄድ አደረገ።</p>

<p>«የተጠቀሱት አካባቢዎች ጭፍን ያሉ በረሃዎች እንደነበሩና የሚያስተዳድሩትም የትግራይ ባላባቶች እንደነበሩ ይነገራል። በኃይለ ሥላሴ የግዛት ዘመንም በትግራይ ክፍለ ሀገር ሥር ሆኖ ሲስተዳደር የቆየ ነው። በትግሉ ወቅትም በሕወሓት ሲስተዳደር ቆይቷል። በባድመንና አዲዓውአላ ከሚኖረው ሕዝብ አብዛኞቹ ኤርትራውያን ሲሆኑ ከሐማሴንና ከሠራዬ ከብቶቻቸውን ለግጦሽ ይዘው የመጡ በመጨረሻም በቋሚነት ኗሪ የሆኑ ናቸው። በተመሳሳይ መንገድ የሚያከራክሩ አካባቢዎች እንደዛላአንበሳና ባዳ የመሳሰሉ ይገኙበታል።</p>

<p>«ሻዕቢያ በአመራር ደረጃ የክልሉን ጥያቄ አንስተው ከሕወሓት ጋር እንካለል ያሉበት ጊዜ አልነበረም። ከሐለዋ ፀጥታ ዶብ (የድንበር ፀጥታ ጠባቂ ) ከሚባለው የሻዕቢያ አካል ጋር ግን ሕወሓት በየጊዜው አለመስማማትና ግጭቶች ነበሩት። ሻዕቢያ በጦርነት ተሸንፎ ከሜዳ ከተባረረ በኋላ ሕዝባዊ ግንባር የድንበር ጥያቄ በግልጽ አነሳ። እኔ ራሴ በተሳተፍኩበት የሕወሓትና የኢሕአዴግ የአመራር ወኪሎች በተገኙበት በ1984 ዓ.ም ጥር ወር ላይ የክልል ጥያቄ ተነሳ። በሕወሓት በኩል የድንበርን ጉዳይ አስመልክቶ በሁለቱም በኩል ሊነሱ የሚችሉ ጥያቄዎች መኖራቸውን በማመን ኤርትራንና ኢትዮጵያን በሚመለከት የድንበር ጥያቄ ግን ለመወሰን ሕጋዊ መብት እንደሌለው፣ ስለሆነም ክልሉ እንዳለ ሆኖ እንዲቆይና ከትግል በኋላ ንግግር እንዲደረግበት ሃሳብ ቀረበ። ሕዝባዊ ግንባርም በአሳቡ ተስማማ።»</p>


</body>
</html>
