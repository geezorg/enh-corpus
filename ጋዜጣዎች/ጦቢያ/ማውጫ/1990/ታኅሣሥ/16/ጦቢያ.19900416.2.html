<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦብኮ በኦሮሞዎች ላይ የሚፈፀመውን የመብት ረገጣ አወገዘ - የትግል ኅብረት ጥሪ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2><span class="underline">ችግሩ የራሱ «ኤሊትም» ነው</span></h2>
<h1 class="align-center">ኦብኮ በኦሮሞዎች ላይ የሚፈፀመውን የመብት ረገጣ አወገዘ - የትግል ኅብረት ጥሪ አቀረበ</h1>


<p>በረዳት ፕሮፌሰር መረራ ጉዲና የሚመራው የኦሮሞ ብሔራዊ ኮንግሬስ (ኦብኮ) አንዳንድ ድርጅቶችን በአሸባሪነት በመፈረጅ በኦሮሞ ሕዝብ ላይ እየተፈፀመ ያለውን ማሳደድ፣ እስር፣ ግድያና አፈና ከመቃወሙም በላይ የትግል ኅብረት ጥሪ አድርጓል።</p>

<p>ኦብኮ ይህንን ተቃውሞና ጥሪ ያደረገው ባለፈው ማክሰኞ ታህሣሥ 14 ቀን 1990 ባወጣው መግለጫ ነው። የመግለጫው ሙሉ ቃል የሚከተለው ነው።</p>

<p>ከኦሮሞ ብሔራዊ ኮንግሬስ የተሰጠ መግለጫ።</p>

<p>የኦሮሞ ሕዝብ በኢትዮጵያ ከግማሽ በላይ ጂኦግራፊያዊ ክልል ይዞ የሚኖር ሕዝብ ሲሆን የሰፊ እምቅ ሃብት ባለቤት ነው። በሕዝብ ብዛትም ከምሥራቅ አፍሪካ ብሔር ብሔረሰቦች መካከል በታላቅነት ይታወቃል። በመሆኑም በአገሪቷም ሆነ በምስራቅ አፍሪካ ሕዝቦች መካከል እንደ አገናኝ ድልድይ ነው ማለት ይቻላል።</p>

<p>ይህ ሕዝብ እንደ ብዛቱ፣ እንደያዘው የክልል ስፋትና የሃብት ክምችት ተመጣጣኝ የሆነ የፖለቲካ ሚና በመጫወት ለዴሞክራሲው መጐልበት አስተዋጾ ማድረግ ይቅርና በተለያዩ ምክንያቶች በራሱ «ኤሊቶች» መካከል ኅብረት መፈጠር ባለመቻሉ ለጭቆናና ለችግር ተጋልጦ ያለ ሕዝብ ነው።</p>

<p>በሌላ መልኩ የኦሮሞ ሕዝብ በታወቀውና ዴክራሲያዊነቱ በተረጋገጠለት የገዳ ሥርዓት እራሱን እያስተዳደረና አሁንም ውስጣዊ የአስተዳደር ዘይቤው ገዳን ከሚጠቀምበት ባህላዊ አስተዳደሩ በሚንፀባረቀው ልምድና ባህል በመታገዝ ደግነትና ርህሩህነትን፣ የተቸገረ መርዳትን፣ በሰላም ከሌሎች አብሮ ከመኖር ጋር አጣምሮ ጥቅም ላይ እያዋለ ያለ ሕዝብ ነው። ከዕለት ሠላምታ ቀጥሎ ለሰው ልጅ ጤንነት፣ ለከብቱ፣ ለሀብትና ንብረቱ ደህንነትና በጐነት የሚመኝ ሕዝብ ለመሆኑ በጥላቻ ከተወጠሩ ጥቂቶች በስተቀር በሌላው የአገሪቱ ሕዝብ የተረጋገጠለት ሆኖ እንደሚገኝ ሐቅ ነው።</p>

<p>ይኸ ሕዝብ በታሪክና በተጨባጭነት የሚታወቅበት ገፅታው ከሰፊ ባህሉ ጋር ሌሎችንም የአገሪቱን ብሔር - ብሔረሰቦች በማቀፍና ራሱንም በማዋሃድ የኖረና የሚኖር ሠላማዊ ሕዝብ ነው። በጉዲፈቻ፣ በሞጋፊቻና በአመቺሳ፣ ወዘተ፣ ሌሎችን እያቀፈና በሌሎችም እየታቀፈ፣ የብሔር ብሔረሰቦችን አኗኗር እያከበረ በሰላም መኖሩ ከላይ ለተጠቀሰው አባባል ገላጭ ነው።</p>

<p>የኦሮሞ ሕዝብ ባለመታደል በአገሪቷ ውስጥ ሥልጣን ላይ በሚወጡ መንግሥታት ሁሉ የእስራት፣ የሞትና የስደት ሠለባ በመሆን የኖረ ሲሆን ይኸው ሁኔታ በኢሓዴግ መንግሥትም ቀጥሎ ይገኛል። የኢሓዴግ መንግሥት ከአንዳንድ የኦሮሞ ድርጅቶች ጋር በተኰራረፈና በተጋጨ ቁጥር ሕዝቡን በአባልነት፣ በተባባሪነት፣ በመንገድ መሪነት፣ በስንቅ አቀባይነት፣ በሰላይነት፣ ወዘተ፣ በመፈረጅ በከፍተኛ ደረጃ ለእስራት፣ ለሞት፣ ለስደትና ለመከራ እየዳረገ ይገኛል። ለዚህ በተለያዩ የኦሮሞ ክልሎች ታጉሮ የሚገኘው ቁጥር ስፍር የሌለው እስረኛ እንደማስረጃ ሊቀርብ ይችላል።</p>

<p>አሁን ባለንበት አስቸጋሪ ወቅት መንግሥት ይኸንኑ የእስራት፣ የወከባና የማሳደድ ችግር በኦሮሞ ሕዝብ ላይ በማካሄድ ዛሬ ኦሮሞነት በጥርጣሬ እንዲታይ፣ ሕዝቡ በሥጋትና በሽብር ውስጥ እንዲገባ በማድረግ ላይ ይገኛል። የኦሮሞ ብሔራዊ ኮንግሬስ (ኦብኮ) የኦሮሞ ሕዝብ ከዴሞክራሲው መጐልበት የሚያጣው ነገር እንደሌለ በመገንዘብ ሠላማዊውን የፖለቲካ አካሄድ እንደትግል ዘዴው አድርጐ በመንቀሳቀስ ላይ ሲሆን መንግሥት ግን ድርጅቱ የሚታገልለትን የኦሮሞ ሕዝብ እጅግ ከሚያሳስብ ደረጃ ላይ አድርሶታል።</p>

<p>በአሁኑ ጊዜ በመንግሥት በመወሰድ ላይ ያለው እርምጃ የኦሮሞ ሕዝብ በሰላማዊ መንገድ መብቱን አስከብሮ፣ ከሌሎች ብሔር ብሔረሰቦች ጋር ተባብሮ የተባበረች ዴሞክራሲያዊት አገር በጋራ በመገንባት በአንድነትና በኢትዮጵያዊነት ለመኖር የሚያራምደውን ቅዱስ ዓላማ የሚያኰላሽና ጉዳት ላይ የሚጥል ሆኖ አግኝቶታል።</p>

<p>በመሆኑም፣</p>
	
<dl>
<dt><span class="bold">1<sup>ኛ</sup></span><dd>በመንግሥት ኃይሎች በኦሮሞ ሕዝብ ላይ እየደረሰ ያለው አፈና፣ እስራትና ግድያ እንዲቆም፣</p>

<dt><span class="bold">2<sup>ኛ</sup></span><dd>መንግሥት በአሸባሪነት ፈርጆ በተለያዩ የኦሮሚያ ዞኖች እስር ቤት ያጐራቸውን ሁሉ በአስቸኳይ እንዲፈታ እንጠይቃለን፣</p>

<dt><span class="bold">3<sup>ኛ</sup></span><dd>የኦሮሞ ሕዝብ ሠላም ማግኘት ለአገሪቱም ሆነ ለአካባቢ ጐረቤት አገሮችም ጠቃሚ በመሆኑ በአገሪቱ ውስጥ ከዚህ ሕዝብ ጋር የኖሩና የሚኖሩ ሁሉ ከሰላማዊ ትግሉና ከኦሮሞ ሕዝብ የመብት መከበር ጥያቄ ጐን እንዲሰለፉ ጥሪ እናደርጋለን።</p>

<dt><span class="bold">4<sup>ኛ</sup></span><dd>የኦሮሞ ሕዝብ እየደረሰበት ካለው ሰቆቃ እንዲላቀቅ የኦሮሞን ሕዝብ ትግል እናግዛለን፣ ለሕዝባችን ነፃነትና ክብር ቆመናል የምንል የፖለቲካ ድርጅቶች ሁሉ ልዩነቶቻችንን አቻችለን በአንድነት የምንቆምበት ወቅት አሁን በመሆኑ የኦሮሞ ብሔራዊ ኮንግሬስ ለሚያራምደው ሠላማዊ የትግል እንቅስቃሴ ጥሪ አፋጣኝ መልስ እንዲሰጠው በድጋሚ እንጠይቃለን።</p>
</dl>

<p>ለሕግ የበላይነትና ለሰባዊ መብት መከበር፣ እውነተኛውን የሕዝብ ዴሞክራሲ በአገሪቱ ለማምጣት የምናደርገው ትግል ይቀጥላል።</p>

<p>የኦሮሞ ብሔራዊ ኮንግሬስ (ኦብኰ)<br/>
አዲስ አበባ፣ ታህሣሥ 14/1990</p>


</body>
</html>
