<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፋር ሕዝብ በወባ እየተጠቃ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የአፋር ሕዝብ በወባ እየተጠቃ ነው</h1>



<p>በአፋር ክልል፣ በዞን ሦስት መስተዳድር፣ በገዋኔ ወረዳ ውስጥ በሚገኙ 10 ቀበሌዎች የተከሰተው የወባ ወረርሽኝ በሕዝቡ ላይ ጉዳት እያደረሰ መሆኑን የወረዳው ምክር ቤት አስታወቀ።</p>

<p>በአሁኑ ጊዜ በአስከፊው ወረርሽኝ የተነሣ ተማሪዎች ትምህርታቸውን ለማቋረጥ የተገደዱ ሲሆን ወረርሽኙ በገዋኔ ከተማም በስፋት መስፋፋቱን የወረዳው ሊቀመንበር ገልፀዋል።</p>

<p>በተመሳሳይ ሁኔታ በዞን አምስት መስተዳድር በደዌ ወረዳ ካለፈው ኅዳር ወር መጨረሻ ጀምሮ በተከሰተው የወባ ወረርሽኝ ምክንያት አራት ሰዎች መሞታቸውንም የወረዳው ም/ቤት ሊቀመንበር አመልክተዋል።</p>

<p>የየወረዳዎቹ ሊቃነመናብርት ወረርሽኙ በአካባቢያቸው ከተሰተበት ጊዜ አንስቶ ለየዞኖቹ ጤና መምሪያዎች ሪፖርት ቢያደርጉም ምንም መፍትሔ አለማግኘታቸውን አረጋግጠዋል።</p>

<p>የክልሉ ጤና ቢሮ ተወካይ ስለጉዳዩ ተጠይቀው በሰጡት መልስ በገዋኔ ወረዳ ውስጥ ወረርሽኙ ስለመከሰቱ ሪፖርት የደረሳቸው በቅርቡ መሆኑን ገልፀው ጉዳዩን አጥንተው የሕክምና አገልግሎት ለመስጠት እንዲቻል አንድ የባለሙያዎች ቡድን ወደ ሥፍራው በዚህ ሳምንት መጀመሪያ ላይ መላኩን አስረድተዋል።</p>

<p>በበደዌ ወረዳ ስለተከሰተው የወባ ወረርሽኝ ደግሞ ሪፖርቱ ቀደም ሲል የደረሳቸው መሆኑን ጠቅሰው ቢሮው ባለበት የተሽከርካሪ ዕጥረት ባለሙያዎችን ለማሠማራት እንዳልተቻለና ከማዕከል ተሽከርካሪ እንዲላክላቸው ጥያቄ አቅርበው መልሱን እየተጠባበቁ መሆኑን ገልፀዋል።</p>

<p>ዶክተር ኃይሉ ነጋሳ በጤና ጥበቃ ሚኒስቴር የኢፒዲዮሞሎጂና ኤድስ መምሪያ ተወካይ ስለ ጉዳዩ ተጠይቀው በሰጡት መልስ በመምሪያው በኩል ስለተሽከርካሪ ጥያቄ የደረሳቸው ነገር እንደሌለና ጨርሶም እንደማያውቁት ተናግረዋል።</p>


</body>
</html>
