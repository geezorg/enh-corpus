<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባይረዱን - መገደያ ጠመንጃ አያቀብሉብን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባይረዱን - መገደያ ጠመንጃ አያቀብሉብን</h1>



<p>ጦቢያ ጋዜጣ በዚህ እትም አራተኛ ዓመቷን ታጠቃልላለች። ወደ አምስተኛው ዓመት መሸጋገሪያ በሆነው በዚህ ሳምንት የዴሞክራሲውን ነገር በተመለከተ አንዳንድ ነጥቦችን ለማንሳት ፈልገናል። ስለሰባዊ መብት፣ ስለ ዴሞክራሲውና የፕሬስ ነፃነቱ ጥቂት ቁምነገሮችን እናንሳ። «ሒዩማን ራይትስ ዎች» የተባለው ዓለም አቀፍ የሰባዊ መብት ጥበቃ ድርጅት ዲሴምበር 9 ቀን 1997 ማለትም ከአሥራ አምስት ቀን በፊት ባወጣው ልዩ መግለጫ ላይ «የኢትዮጵያ መንግሥት ስለ ሰባዊ መብት አከባበር የወጣውን መመዘኛ ለመጠበቅ ተደጋጋሚ አሳቦች ቢሰነዝርም በየቀኑ የኢትዮጵያን ዜጐች የሲቪልና ፖለቲካዊ መብቶችን ይጥሳል። የኢትዮጵያ ዜጐች መሠረታዊ የመናገርና የመጻፍ፣ የመሰብሰብና በማኅበር የመደራጀት መብታቸውን ይጻረራል። ይነፍጋልም። ሕገ ወጥና የምን ግዴ እሥራት፣ በቁጥጥር ሥር ያሉ ዜጐችን ማሰቃየትና በግፍ ማሰር የመሳሰሉ ተግባራትን ይፈጽማል። ስለዚህ ለአሜሪካ የምናሳስበው ኢትዮጵያ የሰባዊ መብት አከባበር ዓለማቀፋዊ ግዴታዋን እንድታሟላ ተጽእኖ እንዲያደርግልን ዘንድ ነው። የዩናይትድ ስቴትስ መንግሥት የኢኮኖሚና የስትራተጂክ ድጋፍ የሰባዊ መብት ይዞታው እንዲሻሻል ግፊት እንዲፈጥር እንጠይቃለን» የሚል ኃይለ ቃል አስፍሮአል።</p>

<p>«ሒዩማን ራይትስ ዎች» በ1998 መግቢያ ላይ ባወጣው መግለጫ በዓለም የ185 አገሮችን የሰባዊ መብት አከባበር ደረጃ በስፋትና በጥልቀት መመልከቱን አብራርቶአል። ከእነዚህም መካከል በስድሳ አምስት አገሮች የሚገኙ ዜጐች ምንኛ እየተሰቃዩ፣ መብታቸው እየተረገጠ፣ ሰባዊ ሕይወታቸው የአምባገነኖች ዒላማ እንደሆነ፣ መናገርና መጻፍ እንደማይችሉ፣ የፖለቲካ ውይይት እንዳያካሂዱ እንደተከለከሉ፣ በደም ፍላት እየተገደሉ እንደሚወገዱ፣ እየታሰሩ እንደሚሰቃዩ ለማየት ችሎአል። ለናሙና ደግሞ በስድስት ገጾች «ሰባዊ መብቶች በኢትዮጵያ ተገድበዋል» (ሑማን ሪግህትስ ጩርታኢለድ ኢን ኤትሂኦፒአ) በሚል ርእስ ትኩረትን ሊስብ በሚችል አቀራረብ አውጥቶአል። ከቶውንም የአፍሪካ ክፍል የ«ሒዩማን ራይትስ ዎች» ሥራ አስፈጻሚ ዲሬክተር ሚስተር ፒተር ታኪራምቡዴ የዩናይትድ ስቴትስ መንግሥት በየቀኑ እየተበላሸ የሄደውን የኢትዮጵያ የሰባዊ መብት ሁኔታ ያጤን ዘንድ እስከ መማጸን ደርሰዋል። ይህ ዓለም አቀፍ ጥሪ የተላለፈው ሴክሬታሪ ኦፍ ስቴት ማድሊን ኦልብራይት ወደ አፍሪካ ከመንቀሳቀሳቸው በፊት ነበር።</p>

<p>የጽሑፍና የንግግር ነፃነት፣ የመሰብሰብና የመደራጀት ተፈጥሮአዊና ብሔራዊ መብት ቀድሞም በሽግግር ጊዜው ቻርተር፣ ዛሬም በሕገ - መንግሥቱ ውስጥ ሥፍራ አላቸው። በጽሑፍ ደረጃ መኖራቸውን የሚክድም የለም። እነዚህ መብቶች የሕዝብ መብቶች መሆናቸውን የደርግም ሕገ መንግሥት፣ የኢሠፓ ፕሮግራምና ከዚያም በፊት የነበረው ብሔራዊ ዴሞክራሲያዊ ፕሮግራምና ሌሎችም ሰነዶች አረጋግጠዋል። የኢትዮጵያ ሕዝብ በቋንቋ የሚታለልበት፣ በዲስኩርና በመሳሰለው ዘዴ የሚሸነገልበት ጊዜ አልፎአል። የሚጠብቀው ቃልና ተግባር የሚደጋገፉበትን ወቅት ነበር። ዳሩ ግን «ሒዩማን ራይትስ ዎች»ም ሆነ ሌሎች ዓለማቀፋዊ ድርጅቶች ሁሉ እንዳረጋገጡት «ኢትዮጵያዊው ሰው» ወይም «ኢትዮጵያዊው ዜጋ» ከምጣዱ ወደ እሳቱ ከመውደቅ በቀር ከሚለዋወጡት ሥርዓቶች የተረፈው አንዳች ጥቅም የለም። ለአቶ መለስ መንግሥት ርዳታና ድጋፍ የሚጐርፈው በአፍሪካ ቀንድ መረጋጋትን እንዲያመጣ፣ ከጐረቤት ሱዳን የሚንቀሳቀሰውን «አክራሪ እስልምና» ለመቋቋም እንዲችልና ለመሳሰለው ወሮታ እንጂ የዜጐችን መብት ምን ያህል አከበረ የሚለውን መሠረታዊ ጥያቄ በማጤን እንዳልሆነ በሪፖርቱ ውስጥ ተገልጦአል</p>

<p>ይህን እጅግ አሳፋሪ የሆነ አቋም ድርጅቱ አጠንክሮ ያወግዛል። የድርጅቱ ሥራ አስፈጻሚ ዲሬክተር የአሜሪካንን አስተዳደር የተማጸኑትና ሽንጣቸውን ገትረው ይህን አደገኛ አዝማሚያ ዓለም አብሮአቸው ሆኖ እንዲታገል ጥሪ ያቀረቡት እጅግ አስፈሪ ደመና ይዞ መምጣቱን በማጤናቸው ነው። እንዲህ ያለውን ጥሪ ከዚህ ቀደም ሌሎችም ለሰባዊ መብትና ለሰባዊ ሕይወት የሚታገሉ ተቋማት በተደጋጋሚ አቅርበዋል። በመንግሥት በኩል ጥሪውና አቤቱታው ጆሮ እንዳጣ ሲሆን ከቶውንም አፈ ጮሌ የሚላቸውን ካድሬዎችን ወደየአገሩ በማሰማራት የሕዝብ አስተያየት ለመለወጥ መሞከርን መርጦአል። ካድሬዎቹ ደግሞ በበኩላቸው በአንዳንዱ ከተማ የተወጠረ ሁኔታ በመፍጠርና ጥያቄ የሚያቀርቡ ዜጐችን በማስደብደብ፣ ደም በማስፈሰስና ሕዝብን በመዝለፍ ሊኖር ይችል የነበረውን ድልድይ ሁሉ ሰባብረውታል። አቃጥለውታልም። ይህ በበኩሉ አያሌና የተለያየ ትኩረት መሳቡ አይጠረጠርም።</p>

<p>ጋዜጠኛ አፍሶ በማሰር ከዓለም ሁለተኛ፣ ከአፍሪካ አንደኛ መሆን አቤቱታ የሚያቀርብ ነጋዴ አስሮና በዜግነት ማሳጣት ማስፈራሪያ ማሰቃየቱ፣ ተማሪን በጥይት ማስጨነቁ፣ የፖለቲካ ተቃዋሚን መውጫ መግቢያ መንሣቱ በምንም መስፈርት የአመራር ጥበብ አይደለም። የራስን መቃብር መማስ መሆኑ ግን አይካድም። የአገሪቱን የኢኮኖሚና ማኅበራዊ ግንኙነቶች በሞኖፖል ለመያዝ በመቻል መኩራራት፣ አንድን ክልል ብቻ ነጥሎ ተጠቃሚ ማድረግ ችለናል ብሎ መገበዙ የራስን ውድቀት ማፋጠን እንጂ የፖለቲካ ዕድሜን ማራዘሚያ አይደለም። ከቶውንም ከዚህ ቀደም መላልሰን እንደመከርነው ሰዎቹ ወዳጅም እንዲስቅባቸው እያደረጉ ናቸው። ጠላትም የነበረውን አቋም ትክክለኛነት የበለጠ እየተረዳው ነው። ይኸ ሕዝብ የራሱን ምክር መክሮ መክሮ ውጤት ሲያጣ ከሌላ ጋር አብሮ መቆሙ የማይጠረጠር ነው። አሜሪካንም፣ እንግሊዝም፣ ኔዘርላንድም፣ ፈረንሣይም ቢሆኑ ወዳጃቸው ቅድሚያ ጥቅማቸው፣ ቀጥሎ የወቅቱ ባለጉልበት መሆኑ የታወቀ ነው። ለጊዜው ባይረዱን እንኳ መገደያ ጠመንጃ አያቀብሉብን። አቶ መለስም የሞቡቱን፣ የሳሞዛን፣ የባቲስታን፣ የሻህ ኤንድ ሻህ ፓህላቪን፣ ወዘተ አነሣሥና አወዳደቅ ታሪክ ያውቃሉ የሚል እምነት አለን።</p>


</body>
</html>
