<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ ሱቆች እየተዘጉ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በኤርትራ ሱቆች እየተዘጉ ናቸው</h1>



<p>እስካሁን ድረስ ከኢትዮጵያ የምግብ እህል፣ በርበሬ፣ ቅመማ ቅመም፣ ሻይ ቅጠልና የመሳሰሉትን ወደኤርትራ እየወሰዱ የሚነግዱ ብዛት ያላቸው ባለፈቃድ ነጋዴዎች በሁለቱ አገሮች የሚካሄደው ግብይት በዶላር እንዲሆን ከተወሰነ ወዲህ ነጋዴዎቹ ዶላር ከኤርትራ ባንኮች ጠይቀው ለማግኘት አለመቻላቸው ታውቋል። በዚህም የተነሣ ከዚህ በፊት እህል፣ ቅመማ ቅመምና የመሳሰሉትን ምርቶች ከኢትዮጵያ ገዝተው ያከማቹ ሱቆች ያላቸውን ሸጠው ስለጨረሱ በመዘጋት ላይ እንደሚገኙ ከአስመራ የደረሰን ዜና አመልክቷል።</p>

<p>የኤርትራ መንግሥት ምግብና ሌሎችም አስፈላጊ ከሆኑት መሠረታዊ ነገሮች መካከል 90 በመቶ የሚሆኑትን «ራሴ የማምረት አቅም አለኝ» በሚል እርምጃ የወሰደ ሲሆን ሕዝቡ ግን አሃዙ መጋነኑንና በተለይ ደግሞ የምግብ እህልን በተመለከተ ከ60% የማያንሰው ከኢትዮጵያ የሚገባ መሆኑን እየገለጸ ነው። ሕዝቡ ከዚሁ ጋር አያይዞ እህል ከኢትዮጵያ ለመግዛት የሚገደደው ጤፍ መብላት ስላማረው ብቻ ሳይሆን እሱን የሚተካ በኤርትራ የሚመረት በቆሎና ማሽላ እንኳ ስለማያገኝ መሆኑን ይገልጻል።</p>

<p>ሌላው ዶላር ለመከልከሉ ምክንያት ሆኖ ሊቀርብ የሚችለው ነጋዴዎች የኢትዮጵያን ምርት በኮንትሮባንድ እንዲያሸጋግሩ በማሰብ ነው። በሌላ በኩልም የኤርትራ መንግሥት የግል ነጋዴዎችን በማፈን ራሱ በቀይ ባህር ኮርፖሬሽን አማካይነት የመነገድ ፍላጐት ስላለው ሊሆን እንደሚችልም ይገመታል።</p>

<p>የኤርትራን ኤኮኖሚ የሚከታተሉ ወገኖች ደግሞ ኤርትራ ከኢትዮጵያ የምታስገባቸው ነገሮች የፍጆታ ብቻ ሳይሆኑ ወደ ውጭ እየተላኩ ዶላር የሚያስገኙ ጭምር ስለሆኑ በሁኔታው ቀውስ ውስጥ መግባትዋ አይቀርም ይላሉ።</p>

<p>የኤርትራ ካድሬዎች ከትግራይ ጋር በሚያዋስኑ የድንበር አካባቢዎች የሚገኙ ነዋሪዎችን ሰብስበው የንግድ ሥራዎች በዶላር በመሆናቸውና የኢትዮጵያ ምርቶች ባለመግባታቸው ሕዝቡ እንዳይደናገጥ ቅስቀሳ አካሂደዋል። ሕዝቡ ግን «መንግሥት ስለሁኔታው ጥናት አላካሄደም ወይም ደግሞ ለሕዝቡ ደንታ የለውም» በሚለው አቋሙ ስለጸና ጥረቱ ውጤት አላስገኘም።</p>

<p>ይህ በእንዲህ እንዳለ የትግራይ ባለሥልጣኖችም ከኤርትራ ጋር በሚያዋስኑ ከተሞች ባለፈው ሰሞን ስብሰባዎች አካሂደዋል። በእነዚህ የኤርትራ ተወላጆች ጭምር በተሳተፉባቸው ስብሰባዎች ላይ የመወያያ አጀንዳ ሆነው የቀረቡት የድንበር ውዝግብ፣ የኢትዮጵያውያን ወጣቶች ታፍሰው ወደ ሳዋ መወሰድና በአካባቢው የትግራይና የኤርትራ ተወላጆች ግንኙነት የሚሉት እንደነበሩ ታውቋል።</p>

<p>ተሰብሳቢዎቹ በትግራይና በኤርትራ ለረጅም ጊዜ ሳይፈታ የቆየ የድንበር ውዝግብ መኖሩን አምነው በትግራይ በኩል እንደመፍትሔ በአፄ ምኒልክ ጊዜ የተሰራበትን ማስረጃ በኤርትራ በኩል ደግሞ በጣሊያን ጊዜ የነበረውን ካርታ የማቅረብ ሐሳብ እንዳለና በዚህ ካልተስማሙ ጉዳዩ ወደ ዓለም አቀፉ መድረክ ሊቀርብ እንደሚችል ተገልጿል። ይህ ሁሉ እስከሚሆን ግን የትግሬይ ሕዝብ በንቃት ድንበሩንና ንብረቱን እንዲጠብቅ ጥሪ ተላልፎለታል።</p>

<p>የኤርትራ መንግሥት «ዱርዬዎች፣ ቦዘኔዎችና ሴተኛ አዳሪዎች ነበሩ» በሚል ሰበብ አፍሶ ወደ ሳዋ የወሰዳቸውን ኢትዮጵያውያን ወጣቶች የትግራይ መስተዳድር ከፍተኛ ባለሥልጣናት የሚገኙበት ኮሚቴ ለማስመለስ ያደረገው ጥረት ውጤት አልባ መሆኑ እንዳሳሰባቸውም ገልጸዋል።</p>

<p>በስብሰባው ላይ የኤርትራ ተወላጆች የገዛ ንብረታቸውን እንዳይሸጡና እንዳይለውጡ በመከልከላቸው የተነሣ በትግራይና በኤርትራ ተወላጆች መካከል የነበረው ግንኙነት ሊሻክር መቻሉም ተወስቷል። ካድሬዎቹም ሁኔታው ሕግና ሥርዓትን ይዞ መፈታት እንዳለበት ለተስብሳቢዎቹ አብራርተዋል።</p>


</body>
</html>
