<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነጭ ደም እስኪወጣው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ነጭ ደም እስኪወጣው?</h1>



<p>በሦስተኛው ዓለም መንግሥታት እንደ ሸሚዝ ሲለዋወጡ እንደኖሩና አሁንም ይህ ሒደት ማቆሚያ የሌለው እንደሆነ ይታወቃል። ሌላው ቀርቶ በምዕራብ አፍሪካ አንዳንድ አገሮች ከ1960ዎቹ የነፃነት ዘመን አንሥቶ ስንት ጊዜ መገለባበጥ፣ መልሶ ቀልሶ መገለባበጥ እንደ ደረሰ ማሰላሰል ይበቃል። የሕዝብ ፍላጐትና ድምፅ ሳይሆን ወሳኙ ጉልበትና ጠመንጃ የሆነበት ሥርዓት ከሰፈነ አመታት ተቆጠሩ። ይህ ሁኔታ የመንግሥት ጽናት፣ የሕዝብ ሰላም፣ የእድገት ዋስትና እንደሚያሳጣ ግልጽ ነው። ከአብዛኛዎቹ የአፍሪካ አገሮች ከድህነት አለመውጣት፣ የድርቅና የስደት ምክንያት፣ የኢኮኖሚው አለማደግ፣ የፍትሕ መረገጥ፣ ከዴሞክራቲክ ባህልና አሠራር ጋር ለመተዋወቅ አለመቻል ሰበቡም ሐቁም ይኸው ይመስለናል</p>

<p>ከደርግ መውደቅ በኋላ ኢትዮጵያ ውስጥ ሥልጣን በያዘው ኃይል ተባባሪነትና ግፊት ኤርትራ ነፃነትዋን መቀዳጀትዋ ይታወቃል። በዚህ ዘመን ማለትም ባለፉት ስድስት ዓመታት ደግሞ ነፃነት ምን ጣዕም እንዳለው፣ ነፃነት ምን ተአምር እንደሚሠራ ለማወቅ እንደተቻለ መገመት ይቻላል። የኤርትራ ባለሥልጣናት እንኳ ባይሆኑ ሕዝቡ በየቤቱ በየልቡና በየአእምሮው ይህንን እንደሚያወጣ እንደሚያወርድም ሳይታለም የተፈታ ነው። ለማንኛውም ለቀድሞዎቹ ኢትዮጵያውያን ዛሬ በኢትዮጵያዊነት ጸንቶ የቀረው ወገን ሁሉ ክፉ ስሜት የሌለው፣ ነፃነታቸውንም እንደሚያከብር በተግባር አሳይቶአል</p>

<p>ይኸም ብቻ አይደለም። በኢትዮጵያ ሠርቶ አደሮች ጉልበት የተመረተ የፋብሪካ ዕቃ፣ የእርሻ ሰብል፣ የከብት ተዋጽዖ፣ ወዘተ፣ ወደ አዲሱ አገር ሲጫን የጉምሩክ ሥርዓት እየተጣሰ፣ የአገር ጥቅም እየተጐዳ መሆኑን ቢያውቅም በትዝብትና በዝምታ ሲያልፈው ቆይቶአል። የኤርትራ ዜጐች ኢትዮጵያ ውስጥ በመንግሥት ቢሮክራሲ፣ በንግድ፣ በቴክኒክ ሙያ፣ በዲፕሎማሲ ሥራ፣ ወዘተ፣ ተሰማርተው ከቶውንም ከኢትዮጵያውያን በበለጠ መብት እንደሚኖሩም ያውቃል። ዝምታና ትዝብቱ ግን ጅልነትና ጥቅምን አለማወቅ ሆኖ መታየት የለበትም።</p>

<p>ኤርትራ ለዓለም ስታቀርባቸው ከነበሩት ምርቶች መካከል ዋናዎቹ (ቡና፣ ቆዳና የቆዳ ውጤት፣ ወዘተ) ከኢትዮጵያ የተወሰዱ ናቸው። ኤርትራ ለዕለታዊና ለዓመታዊ ቀለብ የምትሻው እንደ ጤፍ፣ የምግብ ማጣፈጫና የመሳሰለው በአብዛኛው ከኢትዮጵያ የሚጫን ነው። ኢትዮጵያ ግን ከኤርትራ የምታገኘው አንዳች ፋይዳ ያለው ነገር ባይኖርም ሕግና ሥርዓት የሌለወን የኢኮኖሚ፣ ማኅበራዊና ፖለቲካዊ ግንኙነት ስትገፋበት ነበር። ከሞኝ ደጅ ሞፈር ይቆረጣል ነውና ለዘለቄታው በየዋህነት ልንቀጥል አንችልም። የኤርትራ ባለሥልጣኖች ግን ዛሬም እንደ ቀድሞው የኢትዮጵያን ገበያ ያለ ሥርዓት ሊቆጣጠሩት እንደሚፈልጉ ከሁኔታዎች ማጤን ይቻላል። ለመንግሥት ቅርበት ካላቸው እትሞች የምንገነዘበው ይህንኑ ነው።</p>

<p>በአንደኛው እትም ላይ ከኤርትራ ባለሥልጣኖች የተሰጠ አንድ ፌዝ መጥቀስ አስፈላጊና ጠቃሚ ይመስላል። ይኸውም «ኤርትራን እስከ አሁን ድረስ ተሸክመናታል። ኢትዮጵያ ኤርትራን ድሮም ተሸክማታለች። አሁንም ከነፃነት በኋላ ተሸክማታለች። ተሸክማት ግን ለዘላለም ልትኖር አትችልም የሚል አስተሳሰብ አለ። ነገር ግን እንደመሸከም አድርገው የሚያስቡት በጣም የተሳሳቱ ናቸው።» ይላሉ። በመጀመሪያ ደረጃ የጩቤ ስለት ለወጊው ሳይሆን ለተወጊው ስለሚሰማ የኢትዮጵያም ሸክም የሚሰማው ለአገሪቱ ነው። «ተንጠልጥላ ለቀረችው» አይደለም። የኢትዮጵያ ብሔራዊ ባንክ ገዢ እንዳሉት ደግሞ» «....የኢትዮጵያ መንግሥት የብር ለውጥ ካላደረገ ብር በመያዝ የተሻለ ትርፍ እናገኛለን ብለው የሚገምቱ ኤርትራውያን (<span class="bold">ስፐቹላቶርስ</span>) ብራቸውን ወደ ናቅፋ በመቀየር ፋንታ ወደ ኢትዮጵያ ሊያሸጋግሩት ስለሚችሉ በኢትዮጵያ ማክሮ ኢኮኖሚ አለመረጋጋት እንዲፈጠር ሊያደርጉ ይችላሉ»። ነገሩ ከዚህም በላይ ነው።</p>

<p>በሁለቱ አገሮች መካከል ሥርዓት የሌለው ግንኙነት ከቀጠለ ኢኮኖሚያችንን በአያሌው ሲያናጋ እንደ ቆየ ሁሉ የበለጠ መቆርቆዝም ሊያስከትል ይችላል። ኢትዮጵያውያን ነጋዴዎች፣ የኢኮኖሚው ኅብረተሰብና የፋይናንስ ተቋሞች አሠራር ውዥንብር ውስጥ ይገባሉ። ዋስትና ያጣሉ። በዚህ መቀጠል ደግሞ የኤርትራ መንግሥት ጉዳይ ፈፃሚ እየተባለ ሲታማና ሲተችም ለነበረው ሥርዓት አንድ ሌላ ተአማኒነትን የሚነሣ ነጥብ ይሆንበታል</p>

<p>ኤርትራዊው የባንክ ገዥ እንደ ማጣጣልና እንደ ፌዝ አቀረቡት እንጂ አንድ አገር ከሌላው ጋር ተከባብሮና ተጠቃቅሞ ሊኖር ይችላል። ነገር ግን አንዱ በሌላው ላይ ታዝሎ ዘወትር ከእሾህ ጋር እንደተጠጋ ቁልቋል ነጭ ደም የሚወጣው መሆኑ የሚያቆምበት ጊዜ እንደሚመጣ ብናውቅም በትግራይ በኩል እንደ ተጀመረው ሁሉ በሕዝብ ጥረት ሁኔታዎችን የመቆጣጠሩ ሂደት ቢጠናከር በማንም ላይ የተቃጣ አደጋ ሆኖ መቆጠር የለበትም። ወያኔ ኢሓዴግም አንዳንድ ጊዜ ብሔራዊ ስሜት ቢያድርበት ተጠቃሚ እንጂ ተጐጂ አይሆንም</p>


</body>
</html>
