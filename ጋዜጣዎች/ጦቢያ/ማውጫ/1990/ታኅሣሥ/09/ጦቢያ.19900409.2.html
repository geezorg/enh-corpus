<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሰብ ሕዝብ ስደት ያስባል --3 ነዳጅ ማደያዎች ተዘጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2><span class="underline">ያለወደብና ነዳጅ ማጣሪያ አሰብ አትኖርም</span></h2>
<h1 class="align-center">የአሰብ ሕዝብ ስደት ያስባል --3 ነዳጅ ማደያዎች ተዘጉ</h1>


<p class="align-center"><span class="bold">የሕወሓት ጉባዔ ለአገራዊ ጥያቄዎች ትኩረት አልሰጠም</span></p>


<p>በኢትዮጵያና በኤርትራ መካከል የሚደረገው የንግድና የአገልግሎት ክፍያ በዶላር እንዲሆን ከተወሰነ ወዲህ ለአሰብ ከተማ ከመሀል ኢትዮጵያ ይገቡ የነበሩ ዕቃዎች በከፍተኛ ደረጃ ቀንሰው ኑሮ ከሕዝቡ አቅም በላይ በመሆኑ ሕዝብ ስደትን እንደ አማራጭ ለመውሰድ መገደዱን ለማወቅ ተችሏል</p>

<p>እንዲሁም ከመሀል ኢትዮጵያ ወደ አሰብ ወደብ የሚጓዙ መኪኖች የነዳጅ ዋጋ በዶላር እንዲከፍሉ በመጠየቃቸውና ከኢትዮጵያም ወገን መኪኖቹ የደርሶ መልስ ነዳጃቸውን ኢትዮጵያ ውስጥ እንዲሞሉ መመሪያ በመሰጠቱ ነዳጅ ማደያዎች ገበያ አጥተዋል። በቅርቡም ሦስት ነዳጅ ማደያዎች ተዘግተዋል።</p>

<p>የኑሮ በተለይም የምግብ ዋጋ በከፍተኛ ደረጃ እየናረ ይገኛል። አንድ ኩንታል ጤፍ ኢትዮጵያ ውስጥ ቡሬ ላይ 450 ብር ሲሸጥ አሰብ ሲደርስ 600 ብር ሆኖአል። ኪሎ በርበሬ 35 ብር፣ ኪሎ ሽንኩርት 25 ብር፣ ኪሎ ድንች ከ17 - 18 ብር ገብቷል። የአሰብ ሕዝብ (ኤርትራውያኑን ጨምሮ) በከፍተኛ የኑሮ ሥጋት ላይ ወድቋል። ለከፍተኛ የምግብ እጥረትም ተጋልጧል። ለመሰደድም እየተዘጋጀ ነው የሚሉ አሉ</p>

<p>በከተማው አትክልትና ፍራፍሬ ጠፍቶ ችግር ተፈጥሯል። የኤርትራ መንግስት በበኩሉ በጉዳዩ ላይ የዛሬ ሳምንት ገደማ በሰጠው መግለጫ ችግሩ መፈጠሩን አምኖ ሁኔታውን ለመለወጥ ከሌላው የኤርትራ አካባቢ አትክልትና ፍራፍሬ እየተላከ መሆኑን ገልጿል። ሆኖም በአሁኑ ጊዜ ራሱን ችሎ ወደ ሌላ አካባቢ አትክልትና ፍራፍሬ የሚልክ አምራች በኤርትራ ግዛት ውስጥ ስለሌለ አባባሉ ቀልድ ነው የሚሉ ታዛቢዎች በርካታ ናቸው</p>

<p>ከአዲስ አበባ አሰብ መስመር በሚሠራው መንገድ ላይ ለተሠማሩ የመንገድ ሥራ ሠራተኞች የሚሆን ሸቀጥ ከአዲስ አበባ በየሳምንቱ ይላክላቸዋል። ወደፊት ግን በቀረጥ ክፍያ እንዲያስገቡ የተነገራቸው በመሆኑ ችግር ላይ ሳይወድቁ እንደማይቀሩ ይገመታል።</p>

<p>የናቅፋ ምንዛሬ አሽቆልቁሏል። በስውር ገበያ አሰብ ላይ አንድ የኢትዮጵያ ብር በሁለት ናቅፋ የሚመነዘር ሲሆን መሳ ለመሳ ተብሎ የነበረው ሕጋዊ ምንዛሬ አንድ ብር 1.20 ናቅፋ ሆኗል።</p>

<p>በሌላ በኩል ደግሞ በድንበሮች አካባቢ ሁለት ሺ ብር ግምት ያለው የንግድ መጠን በብርና በናቅፋ እንዲካሄድ የተደረሰበትን ውሳኔ የትግራይ አካባቢ ኢትዮጵያውያን ተቃውመውታል። ተቃውሞው በሁሉም አካባቢዎች የቀረበ ቢሆንም በዛላንበሳ በርና አካባቢው የተፈጠረው ግን ከባድ እንደነበር የደረሰን ዜና ያስረዳል</p>

<p>ሕዝቡ ተቃውሞውን ለማሰማት ባደረገው ስብሰባ ላይ እንደገለጸው ልውውጡ በዶላር ወይም ዓለም አቀፍ እውቅና ባለው ገንዘብ እንዲሆን ተወስኖ እያለ «ሁለት ሺ ብር ግምት ያለው» በሚል ክፍተት ናቅፋ ወደ ኢትዮጵያ እንዳይገባ የአካባቢው ባለስልጣናት ቁጥጥሩን እንዲያጠብቁለት ተማጽኗል። ተቃዋሚዎቹ ከዚሁ ጋር አያይዘው የየአካባቢው ህዝብ የአስመራ መሎቲ ቢራን ጨምሮ ሌሎችም ከኤርትራ ወደ ትግራይና መሐል አገር በሚገቡ የፋብሪካ ምርቶች እንዳይጠቀም ጥሪ ማስተላለፋቸው ታውቋል</p>

<p>የተፈጠረውን ክፍተት ሰበብ በማድረግ በርካታ የኤርትራ ነጋዴዎችና መንገደኞች ናቅፋ በትግራይ ክልል ሥራ ላይ እንዲውል ተደጋጋሚ ሙከራዎችን ያደረጉ ቢሆንም ህዝቡ እምቢ በማለቱ የተነሳ ተግባራዊ ሊሆን አልቻለም። በዚህም ምክንያት ባለፈው የህዳር ጽዮን በዓል ከአስመራና ከተለያዩ የኤርትራ አካባቢዎች ናቅፋን ጭነው ወደ አክሱም የተጓዙትን ምዕመናን አገልግሎት ሰጪ ድርጅቶች አንቀበልም ስላሏቸው ኤርትራውያኑ ምግብ መኝታና ሌሎችንም አገልግሎቶች አጥተው መቸገራቸውን በቦታው የነበሩ ሰዎች ገልጸዋል</p>

<p>ይህ በእንዲህ እንዳለ ግን ግብይቱ በዶላር ከሆነ የሚጐዱት የትግራይ ሰዎች ናቸው በማለት የሚገልጹም አሉ። ከስፍራው የመጡ አንዳንድ ሰዎች እንደሚገልጹት ከአሁን በፊት ወደ አስመራ ተጭነው በከፍተኛ ዋጋ ይሸጡ የነበሩት እንደ ዶሮ፤ እንቁላል፤ ቅቤ፤ ማር፤ በግና ፍየል የመሳሰሉት የእርሻ ውጤቶች በትግራይ ገበያዎች ብቻ በመወሰናቸው የገበሬው ገቢ ቀንሷል። ከዚህ ጋር በተያያዘም አስመራ እየሄዱ የጋራዥ አገልግሎትና የመለዋወጫ እቃዎች ግዥ ይፈጽሙ የነበሩ ባለመለስተኛ አውቶብሶችና ወፍጮ ቤቶች ባለቤቶች በዶላር እንዲከፍሉ ስለሚገደዱ ቅሬታ በማሰማት ላይ እንደሚገኙ ዘገባዎች ጠቁመዋል። ከአስመራ የሚደርሱን ዜናዎች እንደሚጠቁሙት አዲሱ የኢትዮጵያ ብር በቦታው በመገበያያነት ባያገለግልም ለምንዛሪ ግን የዶላርን ያህል ተፈላጊ እየሆነ ነው</p>

<p>በአስመራ አካባቢ የነበረው የእህል ክምችት ናቅፋ ስራ ላይ ከመዋሉ በፊት በሐብታሞች እጅ በመግባቱ የዋጋ ውድነት ተፈጥሮ ጤፍ በኩንታል 500 ናቅፋ መድረሱም ታውቋል። ሆኖም ከኢትዮጵያ እህል ጭነው ወደ ኤርትራ ሊገቡ ሲሉ በአዲግራት መስመር በኩል ተከልክለው የሰነበቱት በርካታ የጭነት መኪናዎች በዓድዋ መስመር እንዲገቡ ስለተፈቀደላቸው የዋጋ ለውጥ ይፈጠራል የሚል ግምት አሳድሯል</p>

<p>ይኸው የፍጆታ ምርቶች እጥረት ያሳሰበው የኤርትራ መንግስት ልሳኑ በሆነው «ሐዳስ ኤርትራ» ጋዜጣ «በአንድ እጃችን ጠብመንጃ በሌላው እጃችን ዶማ ይዘን በነበረበት በቂ ውሃና ሰላም ባልነበረበት ጊዜ ቃርያ አምርተን እንዳልበላን ዛሬ እንዴት የሰው አገር ምርት ጠባቂ እንሆናለን?. . .» በማለት ህዝቡን ለራስ መቻል እንዲነሳሳ በማድረግ ላይ ይገኛል</p>

<p>በሌላም በኩል የኤርትራና የጅቡቲ መንግስታት ባለፉት ሁለት ቀናት ባደረጉት ስብሰባ የጋራ የሚኒስትሮች ኮምሽን አቋቁመዋል። መጨረሻ ላይ የተደረሰበት ስምምነትና ውሳኔ ባይታወቅም ወደቦቻቸውን ለኢትዮጵያ ክፍት በሚያደርጉበት ጊዜ የሚጠይቁትን ክፍያ ተቀራራቢ ስለሚያደርጉበት ሁኔታ መወያየታቸው ተጠቅሷል። ጅቡቲ ከኢትዮጵያ የምትጠይቀውን የወደብ አገልግሎት በብር እንዲሆን መወሰንዋ በኤርትራ መንግስት ላይ ተጽእኖ እንደሚያደርግ የኤርትራ የመገናኛ ሚኒስቴር አቶ ሳልሕ ከክያ መግለጻቸውም ታውቋል።</p>



<p>ይህ በእንዲህ እንዳለ በመቀሌ ከተማ ለአራት ቀናት ሲካሄድ የሰነበተው የሕወሓት 5ኛ መደበኛ ጉባዔ 30 የማዕከላዊ ኮሚቴና ሰባት የኦዲት ኮሚቴ አባላት በመምረጥ ተጠናቀቀ። ጉባኤው አቶ መለስ ዜናዊን ለሚቀጥሉት ሁለት ዓመታት ድርጅቱን በሊቀ መንበርነት እንዲመሩ የመረጣቸው ሲሆን ከእሳቸው ቀጥለው ስላሉ ሐላፊዎች ግን በይፋ የተባለ ነገር የለም። ጉባኤው ሰባት ከአገራዊ ይልቅ ለክልላዊ ጉዳዮች ትኩረት በመስጠት ነጥብ ውሳኔ ማስተላለፉም ታውቋል።</p>

<p>ጉባዔው ለትግራይ ሕዝብም ሆነ ለአባላቱ አዲስ ለውጥ ያመጣል የሚል ግምት የነበረ ሲሆን የማዕከላዊ ኮሚቴ አባላቱን ከ27 ወደ 30 ከማሳደግ በስተቀር ያደረገው ለውጥ የለም። ከቀድሞ የማዕከላዊ ኮሚቴ አባልነት ወርደው በአዲስ የተተኩ ስለ መኖራቸውና አለመኖራቸውም የታወቀ ነገር የለም።</p>

<p>በውሣኔው ላይ ለማዕከላዊ ኮሚቴ የተተው ጉዳዮች መኖራቸው ይገለጽ እንጂ በይፋ የተጠቀሱት ግን በየስብሰባው ለይ የሚነሱትና በትግራይ ሕዝብ ዘንድ እምብዛም ተቀባይነት ባላገኙት በኤክስቴንሽን፤ በማዳበርያ፣ በምርጥ ዘር፣ በወጣቶች ብሔራዊ አገልግሎት በማሕበራት መደራጀት ዙሪያ የሚሽከረከሩ ናቸው።</p>

<p>ጉባኤው ለውይይቱ መነሻ ያደረገው አስቀድሞ በታደለው በአቶ መለስ ዜናዊ ሪፖርት ላይ ነበር። የአቶ መለስ ሪፖርት «በኢትዮጵያ የሰላምና ዴሞክራሲ ጥያቄዎች ሙሉ በሙሉ ስለተፈቱ ጊዜው የልማት ነው» የሚል መልዕክት ያለው ነበር። አያይዘውም ሕወሓት የኢሃዴግ አባል ለሆኑ ድርጅቶች ልምድ በማካፈልና ካድሬዎች በመመደብ ትብብሩን እንደሚቀጥል ገልጸው የውህደቱ አባል ያልሆኑ ድርጅቶች እንዲቀላቀልዋቸውም ጥሪ አቅርበዋል። ይህ ትብብር ግን በብዙ ድርጅቶች ዘንድ የትግርኛ ተናጋሪዎች ተጽዕኖና ጣልቃ ገብነት ተደርጐ እየተወሰደ ከተወሰኑ የአባል ድርጅቶች አመራር አባላት በስተቀር ተቀባይነት እንደሌለው ታውቋል።</p>

<p>ጉባኤው ከመጀመሩ በፊት ስብሰባውን ያካሄደው የድርጅቱ ማዕከላዊ ኮሚቴ በአንዳንድ ጉዳዮች ላይ ልዩነቶች እንደነበሩትና እነዚህም ልዩነቶች በጉባኤው ላይ ይንጸባረቃሉ የሚል ግምት አሳድሮ የነበረ ቢሆንም አልተከሰተም። ለዚህም ዋና ምክንያት ከመጀመሪያው የጉባኤው አባላት ሲመረጡ የአቶ መለስን አሳብ የሚቀበሉ እንዲሆኑ በመደረጉ መሆኑ ታውቋል።</p>

<p>በጉባኤ ላይ የኢሃዴግ አባልና አባል ያልሆኑ ድርጅቶች ተወካዮች የድጋፍ መልዕክት ያስተላለፉ ሲሆን በአቶ አላሚን ሰዒድ የሚመራው የኤርትራ የልዑካን ቡድን ግን ንግግር ያላሰማ ከመሆኑም ባሻገር መሳተፉም እንኳ በኢሃዴግ መገናኛ ብዙሀን አልተገለጸም</p>


</body>
</html>
