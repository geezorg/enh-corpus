<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መኢሶን የተቃውሞ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መኢሶን የተቃውሞ መግለጫ አወጣ</h1>


<p>የመላው ኢትዮጵያ ሶሻሊስት ንቅናቄ (መኢሶን) በግዮኑ የሰላምና እርቅ ጉባዔ ለመሳተፍ ወደ አዲስ አበባ ሲገቡ የኢሃዴግ መንግሥት በቁጥጥር ሥር እንዲውሉ ያደረጋቸውና ታህሣሥ 19 ቀን 1990 በቀይ ሽብር ወንጀል ተጠርጣሪነት ችሎት የቀረቡት የአቶ አበራ የማነአብን ጉዳይ በማስመልከት የተቃውሞ መግለጫ አውጥቷል</p>

<p>መኢሶን «የሰፊው ሕዝብ ድምፅ» በተሰኘው ድርጅታዊ ልሳኑ ባወጣው በዚህ መግለጫው አቶ አበራ የማነ አብ ቀደም ሲል በኢትዮጵያ ተማሪዎች ንቅናቄ፣ ከዚያ በኋላና ከ1960 ጀምሮ ደግሞ የመላው ኢትዮጵያ ሶሻሊስት ንቅናቄ መሥራች አባል በመሆን ለኢትዮጵያ ሕዝብ አንድነት ክብር፣ ፍትህና ብልጽግና ሲታገሉ መቆየታቸውን አስታውቋል።</p>

<p>አቶ አበራ የማነአብ ለፍርድ በመዳረግ ላይ ያሉት በግል የፈጸሙት ወንጀል ኖሮ እንዳልሆነና ክሱም በግለሰቡ ላይ ብቻ ሳይሆን በድርጅቱ ላይ ጭምር የተቃጣ እንደሆነ መግለጫው ጠቁሞ የክሱ እውነተኛ ገጽታዎችም ከወያኔ ጋር ያለው የፖለቲካ ልዩነትና በዚህ ምክንያትም በአቶ አበራና በመኢሶን ላይ መሰንዘር የሚሞከረው የቀይ ሽብር አራማጅነት የፈጠራ ውንጀላ መሆናቸውን አብራርቷል። መግለጫው ተቃዋሚ ኃይሎችን ሲያመች በሃሰት መወንጀል አሊያም በጠራራ ፀሐይ ማፈንና በግድያ ማስወገድ ወያኔ የመረጠው ፀረ - ዲሞክራቲክ ስልት እንደሆነ አስገንዝቦ መኢሶንን በተመለከተ በመሣሪያነት ለመገልገል የሚሞክረውም ድርጅቱ ከ20 ዓመታት በፊት ይዞት የነበረውን የፖለቲካ አቋምና የተከተለውን የትግልት ስልት መሆኑን ገልጿል።</p>

<p>መግለጫውና ከዚህም ሌላ የዛሬ 30 ዓመታት ገደማ አቶ አበራ የማነ አብና ሌሎች የድርጅቱ ሰማዕታት ድርጅቱን ሲመሰርቱና ብሔረሰብ፣ ቋንቋና ጎሳ ሳይለዩ ለመላ አገሪቱ አንድነት፣ ደህንነትና ብልጽግና ለመቆም ተማምለው ትግል ሲጀምሩ ስልታቸውን ከጊዜና ሁኔታዎች አኳያ እንደሚቀያይሩና የሃገር ፍቅር ስሜትና አብዮታዊ አቋማቸው ግን መቼም እንደማይለወጥ በፕሮግራማቸው መግቢያ ላይ ማሳወቃቸውን አስታውሷል።</p>

<p>ደርግ ሥልጣን ላይ በቆየባቸው 17 ዓመታት መኢሶን የተከተለው ስልት በመጀመሪያ የሙሉ ተቃዋሚነትና የህቡዕ የትግል ስልት፣ ከ1968 አጋማሽ እስከ ነሐሴ 1969 ደግሞ በሂሳዊ ድጋፍ ሁኔታዎችን ገንቢ አቅጣጫ ለማስያዝ መሞከር እንደነበርና በዚህ ሂደት ውስጥ በርካታ አባላቱና ደጋፊዎቹ ከሁለት አቅጣጫ የሚሰነዘር የቀይና የነጭ ሽብር ሰለባ መሆናቸውን መግለጫው አስታውሶ አባላቱን ለሽብር ግድያ ከዳረጉት ኃይሎች አንዱ የዛሬው ለፍርድ አቅራቢ ወያኔ መሆኑን አስገንዝቧል።</p>

<p>መኢሶን በዚህ መግለጫው «ሂሳዊ ድጋፍ» የተሰኘውን የትግል ስልቱን በተከተለበት ወቅት የበላይነት የተቀዳጀው ከየካቲት እስከ መጋቢት 1969 ባለው የሁለት ወራት ጊዜ ብቻ መሆኑን ጠቅሶ በዚህ ጊዜ ውስጥም ከወቅቱ ዓላማ ውጭ ጭፍጨፋ ባካሄደው በሰደዱ አቀንቃኝ በግርማ ከበደ ላይ የተወሰደውን እርምጃ አስታውሷል። በማያያዝም ብጣሽ ወረቀት የተገኘበት ወጣት ሳይቀር የተጨፈጨፈው መኢሶን ከደርግ ከተለየ ከነሐሴ 1969 በኋላ እንደነበር መግለጫው አስታውቋል። ዛሬ መኢሶን የሚታገለው ያ አስከፊ ታሪክ እንዳይደገም መሆኑን መግለጫው አስረድቶ የወንጀለኞችን የፍርድ ሂደት በተመለከተም ጉዳዩ ሊታይ የሚገባው በንጹሐን ደም እኩል ተጠያቂ በሆነው በወያኔ አመራር ሳይሆን በገለልተኛ አካል መሆኑን አስገንዝቧል።</p>

<p>በመጨረሻም በአሁኑ ወቅት በአገሪቱ ውስጥ የሚፈጸመው ፀረ - ዲሞክራቲክ ተግባር እንዲገታ የድርጅቱ የዛሬና የቀድሞ አባላትና ደጋፊዎችና ሃቀኛ ኢትዮጵያውያን ከጎኑ እንዲቆሙ መኢሶን በመግለጫው ጥሪ አቅርቦ በአቶ አበራ የማነ አብ ላይ የቀረበውን ውንጀላም መሠረተቢስና ተቃዋሚዎችን ለመምታት የሚደረግ ዘመቻ እንደሆነ አስገንዝቧል።</p>


</body>
</html>
