<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕዝቡ ጥያቄ ሥርዓታዊ ግንኙነት እንዲኖር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሕዝቡ ጥያቄ ሥርዓታዊ ግንኙነት እንዲኖር ነው</h1>


<p>የኤርትራ ጉዳይ ዛሬም ከኢትዮጵያ ሕዝብ ልብና አእምሮ ያልወጣ አጀንዳ ሆኗል። ጥያቄው ለሰላሳ ዓመታት የኢትዮጵያን ሕዝብ ልጆች (ከሁለቱም አካባቢዎች) ከፈጀና በየበረሀው ካስቀረ በኋላ ከ1980ዎቹ መጀመሪያ አካባቢ ጀምሮ የተከሰቱ ዓለም አቀፍ ሁኔታዎች ከውጭ፣ ከውስጥ ደግሞ ደርግ የቤቱን ፖለቲካ በሥርዓት ማድረግ አቅቶት በሁኔታዎች አጋጣሚ ሻዕቢያ አሥመራ ላይ፣ ወያኔ/ኢሓዴግ አዲስ አበባ ላይ ሥልጣን ያዙ። ከሁለት ዓመት በኋላም ስለሁኔታው የሚደግፉና የሚቃወሙ ገለፃና ቅስቀሳ ሳያደርጉ የኤርትራ ሕዝብ ሬፍረንደም አካሄደ ተብሎ «ባርነት ወይስ ነፃነት» በሚል የማጭበርበሪያ ምርጫ (ባርነትን የሚመርጥ ይኖር ይመስል!) ሕዝቡ ነፃነትን መምረጡ ተነገረን። ኤርትራ ነፃ አገር ናት ተባለች። ባንዲራ አውለበለበች። በአገራችን ኤምባሲ ከፈተች። በ«ነፃነቱ» የተደሰቱ ደነሱ። ሄደው መሬትዋንም ሳሙ</p>

<p>የኢትዮጵያ ሕዝብ ከመነጣጠል ይልቅ አንድነትን በመምረጥ ልጆቹን የገበረ ቢሆንም «ስለጉዳዩ ምን ታስባለህ?» ብሎ የጠየቀው ስላልነበረ ሀሳቡን የገለፀበት ሁኔታ የለም። አሁንም ቢሆን «ኤርትራ ከኢትዮጵያ ለምን ተለየች?» የሚለው የጊዜው የኢትዮጵያ አጀንዳ አይደለም። ይልቁንም የወቅቱ ትልቁ የኢትዮጵያ ሕዝብ አጀንዳ በኤርትራውያኑ በኩል «ኤርትራ የግላችን፣ ኢትዮጵያ የጋራችን» ማለቱን አቁመው ሁለቱ አገሮችና ዜጐቻቸው ዓለም አቀፍ የአገሮችና የሕዝቦች የግንኙነት፣ የመብትና ግዴታ ሥርዓት በሚፈቅደው መሠረት ሥርዓት ይያዝ የሚል ነው። ለዚህ ደግሞ ከመሪ የዜና ሪፖርታችን መገንዘብ እንደሚቻለው ግንባር ቀደሙን ትግል እያካሄደ ያለው የትግራይ ሕዝብ ሆኖአል። ይህም ደግመን ደጋግመን ያስገነዘብነውን ሀቅ ያረጋግጣል -- ሕዝብን ጥቂቶች ከሚያደራጁት ድርጅት መለየት!</p>

<p>ሕወሀት ከትግራይ ሕዝብ አብራክ በወጡ ልጆች ተጠንስሶ በሻዕቢያ አማካሪነት፣ አሰልጣኝነትና አጋዥነት፣ ደርግ በሠርጐ ገቦች እየተገፋ በፈጠራቸው ችግሮች ለድል በቅቷል። በትግራይ ሕዝብ ልጆች ተባባሪነትም ኤርትራ ከኢትዮጵያ ተለይታለች። የሽግግር መንግሥት ተመሥርቶ አቶ መለስ ዜናዊ የአገሪቱ ፕሬዚዳንት ሲሆኑ የሚገዟት አገር የግዛት አንድነት ጠፍቶ የኤርትራ መገንጠል ተቀባይነት እንዲያገኝ ለተባበሩት መንግሥታት ማመልከቻ ሲያቀርቡ የመጀመሪያው የአገር መሪ ሆነው በታሪክ ተመዝግበዋል። በዚህ ብቻ አላበቃም። ለኢትዮጵያ ህልውናና አንድነት ሲታገል ከነበረው የትግራይ ሕዝብ አብራክ የወጡ የህወሀት መሪዎች መገነጣጠል ሕግ ሆኖ በሕገ መንግሥት እንዲሰፍር በማድረግ በዓለም ያልተሞከረ ትልቅ ስሕተት ፈጽመዋል። ከዚያ ወዲህ በሁለቱ አገሮች ግንኙነት የኢትዮጵያ ብሔራዊ ጥቅም እየተጐዳ ስለመሆኑ ብዙ ተብሏል። ነፃ የወጣችው አገር ዜጐች ነን የሚሉት በኢትዮጵያ ወታደራዊ፣ የደህንነት፣ የውጭ ጉዳይ አካሎች፣ በአጠቃላይ በቢሮክራሲው ውስጥ ቁልፍ ሚና የሚጫወቱ በመሆናቸው ሁለቱ አገሮች የሚያደርጉት ድርድር ብዙውን ጊዜ ኤርትራዊ ከኤርትራዊ ጋር የሚያደርገው ድርድር ሆኖ ታይቷል። ለዚህ ሁሉ የትግራይ ሕዝብ ተጠያቂ ሊሆን አይችልም። ሌላው ቀርቶ የሻዕቢያ አመራር ለሚፈጥረው ችግር ጠቅላላው የኤርትራ ሕዝብ ዕዳ ከፋይ የሚሆንበት ሁኔታ አይታየንም። ሰዎችና ድርጅቶች፣ ከእነሱም ጋር የተያያዙ ፖሊሲዎች አላፊዎች ናቸው። የሕዝቡ ግንኙነት ግን ዘላቂ ነው።</p>

<p>በኢትዮጵያና በኤርትራ መካከል ባለው ግንኙነት ሕዝብና የፖለቲካ ድርጅቶች መለየት ያለባቸው መሆኑ እንደተጠበቀ ሆኖ ኤርትራ ነፃ አገር ናት ከተባለ በሁለቱ አገሮችና ሕዝቦች መካከል የሚኖረው ግንኙነት ከየአገሮቹ ጥቅም አንፃር ሥርዓት መያዝ ግን ይኖርበታል። ከዚህ አንፃር የሁለቱ አገሮች የንግድ ልውውጥ በዶላር እንዲሆን መወሰኑ አንድ ወሳኝ እርምጃ ነው። ከኤርትራ ወገኖች እንደሚሰማው ሁሉ ከኢትዮጵያ ወገንም ተከታታይ እርምጃዎች ይጠበቃሉ።</p>

<p>ሕዝብ ከሚጠብቃቸው እርምጃዎች መካከልም የዜግነት ጉዳይና በኢትዮጵያ መንግሥታዊ ሥርዓት ውስጥ ያሉ ኤርትራውያን ጉዳይ ነው። ለዚህ ደግሞ አጥጋቢ ምክንያቶች አሉ። አያድርገውና የሁለቱ አገሮች ግንኙነት የወዳጅነት ባይሆን በኢትዮጵያ ውስጥ የሚኖሩ የኤርትራ ተወላጆች ሚና ምን ይሆናል? አገሮች በዜጐች ላይ ግዴታ ይጥላሉ። ዜጐች ከአገሮቻቸው መብት ይጠይቃሉ። ከዚህ እውነታ አንፃር በዚህች አገር የሚኖሩ ኤርትራውያን ግዴታቸውን የሚወጡት፣ መብታቸውን የሚጠይቁት በየትኛው አገር ዜግነታቸው ነው? ለምንድነውስ ጥያቄው የሚድበሰበሰው?</p>

<p>በኢትዮጵያ ቢሮክራሲያዊ ሥርዓት ውስጥ ያሉ ኤርትራውያንም ጉዳይ እንዲሁ አንገብጋቢ ነው። ኢትዮጵያውያን ከየሥራ መስኩ እየተፈናቀሉ መከራን በሚገፉበት በአሁኑ ጊዜ «የራሳችን አገር አለን» ብለው የሚመጻደቁ ወገኖች ትናንት «ቅኝ ገዣችን» እያሉ የሚሰድቡአትን አገር የሚጠቡበት ምክንያት የለም። የያዙትን ቢሮክራሲያዊ ሥልጣን እየተጠቀሙ የአገርን ጥቅም ስላለመጉዳታቸውስ ምን ዋስትና አለ? ከመሪ ዜናው ለመረዳት እንደሚቻለው የኤርትራ መንግሥት ከመንግሥት ፈቃድ ካልተገኘ በቀር ኢትዮጵያውያን ኤርትራ ውስጥ እንዳይቀጠሩ መመሪያ አውጥቷል። በኢትዮጵያ ወገን አስፈፃሚ በማጣቱ እንጂ የአሠሪና ሠራተኛ አዋጅ 42/85 የውጭ አገር ዜጐች ኢትዮጵያ ውስጥ የሚቀጠሩበትንና የሚሠሩበትን ሥርዓት አስቀምጧል።</p>

<p>በመሬት ባለቤትነት፣ በኢትዮጵያ የትምህርት ተቋሞች በመጠቀም፣ በኢንቨስትመንትና በሌላ ሌላም ጉዳዮች ሕጋዊ ሥርዓት ሊኖራቸው የሚገባ በርካታ ጉዳዮች አሉ። የሕዝቡም ጥያቄ «ለምን ግንኙነት ይኖራል?» ሳይሆን ሥርዓታዊ ግንኙነት እንዲኖር ነው። ከዚህ አንፃር ሰሞኑን ጉባዔውን የሚያካሂደው ኢሓዴግ ትኩረት ከሚሠጣቸው አገራዊ ጉዳዮች አንዱ ሊሆን ይገባል።</p>


</body>
</html>
