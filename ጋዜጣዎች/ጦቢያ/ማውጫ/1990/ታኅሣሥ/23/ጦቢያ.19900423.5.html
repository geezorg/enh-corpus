<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መምህራን ለግል ጋዜጦች መረጃ ትሰጣላችሁ በሚል ችግር እየደረሰባቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መምህራን ለግል ጋዜጦች መረጃ ትሰጣላችሁ በሚል ችግር እየደረሰባቸው ነው</h1>



<p>በአዳማ ወረዳ የሚገኙ መምህራን በሥራቸው ላይ በሚያጋጥማቸው ችግርና በሌሎችም ሃገራዊ ጉዳይ ከግል ጋዜጦች ጋር በሚያደርጉት ግንኙነት የተነሣ እንደ መንግሥት ተቃዋሚ ተቆጥረው ከሥራ የመባረር፣ ለኑሮ ወደማይመቹ ቦታዎች የመቀየር፣ ከኃላፊነት የመነሣትና የሥራና የደመወዝ ዕድገት የመከልከል ችግር እየገጠማቸው መሆኑን ሪፖርተራችን ያነጋገራቸው አንዳንድ መምህራን ገለጡ።</p>

<p>ከ2 ዓመት በፊት በናዝሬት ከተማ በተመራጭነት በሚያገለግሉበት ወቅት ተለጣፊው የመምህራን ማህበር ለመምህራኑ መብት መጠበቅ ከመቆም ይልቅ ለመንግሥት አዳሪ ስለመሆኑ ለአንድ የግል ጋዜጣ የዜና መረጃ የሰጡ ሁለት መምህራን ተራ በተራ ከርዕሰ መምህርነታቸው ተነስተው ገጠር ቀመስ በሆነ የሕዝብ አንደኛ ደረጃ ት/ቤት ተመድበው በተራ መምህርነት እንዲሠሩ መደረጋቸውን አስታውቀዋል። እነዚህ መምህራን ከ15 ዓመት በላይ በመምህርነት ማገልገላቸው ተሠርዞ (ተዘልሎ) የደመወዝ ጭማሪ መከልከላቸውን በምሬት አውስተው ይህ ቅጣታቸው አልበቃ ብሎ በከተማዋ ውስጥ ከግል ጋዜጦች ሪፖርተሮች ጋር ባላቸው ግንኙነት ምክንያት ከዞኑ የመንግሥትና የትምህርት ባለሥልጣናት ጥርስ ውስጥ በመግባታቸው ከዚህ የባሠ ችግር ይገጥመናል በማለት በከፍተኛ ፍርሃት መዋጣቸውን አስረድተዋል።</p>

<p>እንዲህ ዓይነቱ ለሥርዓቱ ታማኝ ያልሆኑ መምህራኖችን የሙያና የዜግነት መብታቸውን የመጣስ ሂደት እየባሠበት የመጣው ካለፉት አራት ዓመታት ወዲህ ሲሆን ከላይ ከተጠቀሱት መምህራኖች ሌላ አንድ መምህር የሚያስተምሩበትን ት/ቤት በተመለከተ የሠላ ሂስ ሰንዝረው በአንድ የከተማው ጋዜጣ በመውጣቱ «ጽሑፉን ያወጣኸው አንተ ነህ» ተብለው ከደመወዝ ጭማሪው መታገዳቸውን ለማወቅ ተችሏል። እኚህ መምህር የደመወዝ ጭማሪውን የተከለከሉት ለድህረ ምረቃ ትምህርት አ/አ በነበሩበት ወቅት በአንድ የግል ጋዜጣ ላይ የአስትሮሎጂ ጽሑፍ በማቅረባቸውና በናዝሬት ከተማ በሚዘጋጀው አንድ የግል ጋዜጣ ላይ የአስትሮሎጂ ጽሑፋቸውን በተከታታይ በማሥነበባቸውና ከአዘጋጆቹም ጋር ቅርበት ስለነበራቸው ተጠርጥረው መሆኑን ጠቁመዋል።</p>

<p>ይህ በእንዲህ እንዳለ ከያዝነው ዓመት ጀምሮ በከተማው ሕዝብ ትግል የተገኘውንና ህፃናት በአፍ መፍቻ ቋንቋቸው ትምህርታቸውን እንዲማሩ የተወሰነውን ውሣኔ የአንዳንድ ት/ቤቶች ርዕሳነ መምህራን የማስተማሪያ መጽሐፍ የለም በሚል ሰበብ ትምህርት በተገቢው መንገድ እንዳይሰጥ ማወካቸውን አንዳንድ ወላጆች ጠቆሙ።</p>

<p>በቀበሌ 11 ክልል በአዳማ አጠቃላይ 2ኛ ደረጃ ት/ቤት አካባቢ የሚገኘው አንደኛ ደረጃ ት/ቤት የአማርኛ መማሪያ መጻሕፍት የሉም በሚል ምክንያት ህፃናት የትምህርት ጊዜያቸውን በት/ቤቱ በጨዋታ እንዲያሳልፉ ተደርገዋል። ወላጆች በዚህ ጉዳይ ላይ ርዕሰ መምህሩን ለማነጋገር ቢሞክሩም መፍትሔ በማጣታቸው ልጆቻቸውን ከት/ቤቱ ማስወጣታቸውን ጠቁመው አማራጭ ያጡትም «ጊዜ ያመጣውን ጊዜ እስቲመልሰው» በማለት ዝምታን መምረጣታቸውን አውስተዋል።</p>

<p>ከዞኑ የመንግሥት ባለሥልጣናት ጋር ማህበራዊ ቀረቤታ ያላቸው አንዳንድ ሰዎች ይህንኑ ጉዳይ አንስተው «የእኛም ልጆች እንዲህ ተቸግረው ነው አማርኛ የተማሩት» የሚል መልስ እንደተሰጣቸው ለዚህ ሪፖርት አቅራቢ ጠቁመዋል።</p>


</body>
</html>
