<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሕዝቦች አብዮታዊ ዴሞክራሲያዊ ግንባር (ኢሃዴግ)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢትዮጵያ ሕዝቦች አብዮታዊ ዴሞክራሲያዊ ግንባር (ኢሃዴግ)</h1>



<p>በ1966 የኢትዮጵያ አብዮት በፈነዳበት ወቅት የኤርትራ የመገንጠል እንቅስቃሴ 13ኛ ዓመቱን ይዞ ነበር። ትግሉን በብሔረሰብ እንቅስቃሴ ስም በሚፈጠሩ የመሀል አገር ድርጅቶች የማጠናከርና የማዕከላዊውን መንግሥት የውጊያና የፖለቲካ አቅም የማዳከም ሥልት የሚውጠነጠንበት ጊዜ ነበር -- በሻዕቢያ በኩል።</p>

<p>በመሀል አገርም በፊውዳል ሥርዓቱ ሥር ለዘመናት ተከማችቶ የኖረው ብሶት ገንፍሎ በተለይ ምሁሩና ተማሪው ለለውጥ የተንቀሳቀሰበት ወቅት ነበር። ዘመኑ የግራ ፖለቲካ በዓለም ላይ ገንኖ የታየበትና «የሶሻሊዝም ዘመን መጣ» የተባለበት ወቅት ስለነበርና ሻዕቢያም የዚሁ አዝማሚያ አራማጅ ነኝ ይል የነበረበት ዘመን ስለነበር በርካታ የግራ ምሁራንንና ለውጥ ፈላጊ ኢትዮጵያውያንን አሳስቷል። በከፊል የሩቅ ጊዜ የሻዕቢያን ዓላማ ከጀርባቸው ያዘሉ፣ በሌላ በኩል የትግራይንና የመላውን ኢትዮጵያ ሕዝብ ብሶት ያነገቡ የቀዳማዊ ኃይለ ሥላሴ ዩኒቨርሲቲ ተማሪ የሆኑ የትግራይ ልጆች ወደ ትግሉ ሜዳ መግባት የጀመሩት በዚሁ ጊዜ አካባቢ ነበር። የኢሓዴግ አስኳል የሆነው የሕወሓት ፅንስ ያኔ ተቋጠረ ማለት ነው።</p>

<blockquote>
«1967 መጀመሪያ ላይ ማገብት (የትግራይ ተራማጆች ማኅበር) በሚል መጠሪያ በአዲስ አበባ ዩኒቨርሲቲ የተደራጁ ወጣቶች ወደ ትግራይ በረሃዎች ገብተው ለመታገል ወሰኑ። ትግላቸውን ለመጀመር በኤርትራ ከሚታገሉት የፖለቲካ ድርጅቶች ጋር ግንኙነት መፍጠር ጠቃሚ እንደሚሆንም አመኑበት»
<p class="align-right">ተራሮችን ያንቀጠቀጠ ትውልድ፣ ገጽ - 18፣</p>
</blockquote>

<blockquote>
«ሰኔ 1968 ነበር ውጊያው የተደረገው .......<br/>
የነበልባል ጦር ወታደሮች ሕወሓት ወደያዘው ምሽግ የሚጋልቡት ኤም -- 14 ጠመንጃቸውን ደግነው -- ገፅ ለገፅ እያቅራሩና የጥይትን በረዶ እያዘነሙ ነበር። ዳሩ ይመታሉ -- ይመለሳሉ። በዚህ መልኩ ነበልባሎች ለሁለት ሰዓታት ያህል ከሕወሓት ጋር እንደተፋለሙ የሻዕቢያ ፈጣን ተዋጊዎች ኃይል ከኤርትራ ደርሶ ከሕወሓት ጐን ተሰለፈ።»
<p class="align-right">ከላይ የተጠቀሰው መጽሐፍ፣ ገጽ -- 80</p>
</blockquote>

<blockquote>
«ጃማይካ (የማነ ኪዳኔ ለማለት ነው) ከትግራይ ከፍተኛ ተራራዎች ላይ ቆሞ በሙሴ መሰዋት የተሰማውን ጥልቅ ሀዘን ለመግለጽ እየየ ቢል ማንም ቢሆን ስሜቱን ይረዳለታል። ሁለቱም ሕወህት ከመመሥረቱ በፊት የሻዕቢያ ታጋዮች ስለነበሩ፣ ከዚያም በፊት ሁለቱም የአስመራ ልጆች ከመሆናቸው ሙሴ ለጃማይካ ከትግል ጓደኛ በላይ ነበር።»
<p class="align-right">ከላይ የተጠቀሰው መጽሐፍ፣ ገጽ 107፣</p>
</blockquote>

<p>በዚህ ዓይነት የተወለደውና በመጀመሪያ ሙሴ (መሀሪ ተክሌ) በተባለ የሻዕቢያ ሰው የጦር አዛዥነትና ጃማይካ (የማነ ኪዳኔ) በተባለ ኤርትራዊ አስተባባሪነት የትግራይ መሬት መናጥ ጀመረች። የሻዕቢያን ሥልት ያከሽፋል ተብሎ በሁለቱ ድርጅቶች የተጠረጠረው ኢሓፓ በሽሬ በረሃዎች ተመታ። ከትግራይ አምልጦ ጐንደር ቢመሽግም አሁንም ደመኛ ጠላታቸው ባደረጉት ሻዕቢያና ወያኔ እንዲሁም በደርግ ተዳከመ። በምትኩ ቅን አገልጋዩ ኢህዴን ተጠፍጥፎ ተሠራ። ሻዕቢያና ወያኔ በገቡት የመተጋገዝ ቃል ኪዳን ወያኔ እስከሳህልና ምፅዋ ዘልቆ የትግራይን ልጆች ገበረ።ለ17 ዓመት ከትግራይም፣ ከመሃል አገርም የአንዲት አገር ልጆች በትግራይና በኤርትራ መሬት ወደቁ። በዚሁ መሠሪ ጥንስስ ምክንያት አገር ሊገነቡ የሚችሉ ምሁራን በየእስር ቤቱ ማቀቁ። ብዙዎቹ ሕይወታቸውን አጡ። በብዙ ሺዎች የሚቆጠሩት ከአገር ተሰደዱ። ሻዕቢያ ወያኔን አጅቦ እስከ አዲስ አበባ ዘለቀ።</p>

<p>1981 -- በሻዕቢያና በወያኔ የረጅም ጊዜ ቅንጅት ደርግ እጅግ የተዳከመበት፣ አብዛኛው የኤርትራና የትግራይ መሬት ከእጁ የወጣበት ጊዜ ነበር። ከሕወሓትና ሻዕቢያ በኩል «ወደመሀል አገር እንዴት እንዝለቅ?» የሚለው ጥያቄ ግንባር ቀደም ሆኖ ቀረበ። ወደ ጐጃም፣ ጐንደርና ወሎ ለመሸጋገር ከኢሓፓ ጋር በተደረገው ውጊያ ተሸንፈው በሕወሓት ጉያ ሥር የገቡት እነ ታምራት ላይኔ ቀደም ሲል በ1975 ላይ ተደራጅተዋል። አብርሃም ያየህ ይህን ድርጅት «የሕወሓት የአማርኛ ክፍል» ይለዋል። ይህ ድርጅት በኋላ ላይ የአማራውን ሕዝብ ጥቅም የሚወክል ተብሎ «ብሔረ አማራ ዴሞክራሲያዊ ንቅናቄ ባዴን» መባሉን ልብ ይሏል።</p>

<p>አብዛኛው የጐንደር፣ የጐጃምና የወሎ መሬት ምርኮ መግባቱ ሲረጋገጥ «ወደ ኦሮሞው መሬት እንዴት እንግባ?» ቀጣይ ጥያቄ ሆነ። አፋበት (ኤርትራ) እና ሽሬ (ትግራይ) ላይ የተማረኩ የኦሮሞ ልጆች ተፈለጉ። እነኩማ ደመቅሳ ተገኙ። የኦሮሞ ሕዝብ ዴሞክራሲያዊ ግንባር ኦህዴድ ተወለደ። የኢትዮጵያን ሠራዊት ልብ ለመክፈልና ለመስለብ የኢትዮጵያ ዴሞክራት መኮንኖች አብዮታዊ ንቅናቄ -- ኢዴመአን (አዲስ አበባ ሲደርስ እንደዚያ ሊበተን) ተደራጅቶ ነበር። እነዚህ ሁሉ ተቀናጅተው ኢሓዴግን ፈጠሩ። ሕወሓትን በጀርባቸው ተሸክመው ለሥልጣን አበቁ።</p>

<p>ኢሓዴግ ከጅምሩ በሕወሓት አስኳልነት የራሱ የሕወሓት፣ የኢሕዴን (በኋላ ባዴን)፣ የኦህዴድ ቅንጅት ሲሆን ኢደመአን ብዙ አልሄደም። በ1984 ተበተነ። በ1987 ኢሓዴግ ባካሄደው 2ኛ ጉባዔው በአቶ አባተ ኪሾ ይመራ የነበረውን የደቡብ ኢትዮጵያ ሕዝቦች ዴሞክራሲያዊ ግንባርን -- (ደኢሕዴግን) አባል ድርጅት አድርጐ ተቀብሎታል።</p>

<p>በዚያ ጉባዔ ከሕወሓት አቶ መለስ ዜናዊ፣ አቶ ተወልደ ወልደ ማርያም፣ አባይ ፀሐይ፣ ስዬ አብርሃ፣ አለም ሰገድ ገብረ አምላክ፤ ከባዴን ታምራት ላይኔ፣ ተፈራ ዋልዋ፣ በረከት ስሞን፣ ዳዊት ዮሐንስ፣ አዲሱ ለገሠ፤ ከኦህዴድ ነጋሶ ጊዳዳ፣ ኩማ ደመቅሳ፣ ዮናታን ደቢሳ፣ ሐሰን አሊ፣ አሊ አብዶ፣ ከደቡብ ኢትዮጵያ ሕዝቦች ካሱ ኢላላ፣ አባተ ኪሾ፣ ደረጀ ዱኮጊቾ፣ ማርቆስ ራንጐ፣ ማትያስ ምንታሞ የኢሃዴግ ምክር ቤት አባል ሆነው ተሰየሙ። ዛሬ ስንቶቹ ምክር ቤቱ ውስጥ እንዳሉ አይታወቅም። መጭዎቹ ደግሞ በሰሞኑ ጉባዔ መጠናቀቂያ ይፋ እንደሚሆኑ እንገምታለን። በነገራችን ላይ የደቡብ ኢትዮጵያ ዴሞክራሲያዊ ግንባር 20 የጐሣ ድርጅቶች በአባልነት ያሉበት ሲሆን ሰሞኑን በተካሄደ ጉባዔ ወደ 14 ዝቅ ብለዋል።</p>

<p>ኢሓዴግ ከላይ የተጠቀሱት የጐሣ ድርጅቶች መቀናጀት የወለደው ግንባር ቢሆንም የሕወሓት የበላይነት የሚታይበት ነው። የምክር ቤቱ ሊቀመንበር፣ የድርጅት ጉዳይ ኃላፊ፣ የፖለቲካ ጉዳይ ኃላፊ፣ የውጭ ግንኙነት ኃላፊ የሕወሓት ሰዎች ናቸው። በየችግሮች አካባቢ በኢሓዴግ ስም የሚወረወሩት የሕወሓት ሰዎች ናቸው። የየክልሎች ሞተሮች የሕወሓት ሰዎች የሆኑ «ስውር ፕሬዚዳንቶች» ናቸው። የየፖለቲካ ድርጅቶች ሕትመቶች የሚሠራጩት የሕወሓት ንብረት በሆነው በሜጋ ኔት ኮርፖሬሽን አማካኝነት ነው። የግንባሩ ድርጅቶች የሀሳብም ሆነ የፖለቲካ ነፃነት የላቸውም የሚለው በስፋት የሚነገር ሆኗል። በኦህዴድ ውስጥ ያሉ አባላት በጠባብነትና በኦነግነት እየተገመገሙ ከድርጅቱ እንዲለዩ በመደረግ ኦህዴድ ድርጅታዊ ጥንካሬ ሆነ ነፃነት አጥቷል። አስገምጋሚዎቹ የህወሀት ባለሥልጣናት ናቸው። ባዴንም ቢሆን ከመሪው ጀምሮ ለእስር፣ ለሞት የተዳረጉ ብዙ ሲሆኑ እየተገመገሙ በርካታዎቹ ወደዳር ተወርውረዋል። በጥቅምት ውስጥ ለሕዝብ ይፋ ያልሆነ ጉባዔ ያካሄደው ባዴን አባላት የድርጅት ነፃነት ማጣት ጥያቄ በማንሳት ልዩነቱ የሰፋ በመሆኑ አዲሱ ለገሠን ሊቀመንበር ማድረግ የተቻለው በህወሀት ግፊትና ጫና ነው ይባላል። ይህ የተጽዕኖ ችግር በሰሞኑ ጉባዔ መፍትሄ ያግኝ አያግኝ ወደፊት የሚታይ ነው</p>

<p>ለማንኛውም መጭውን የኢሓዴግን ጉባዔ አራት ዓቢይ ጉዳዮች አፍጥጠው ይጠብቁታል።</p>


<ol>
 <li>ሕወሓት የበላይነቱን የያዘበት የግንባሩ አደረጃጀት፣</li>
 <li>ሕዝብም ሆነ የኢሓዴግ ወዳጅ የሆኑ መንግሥታትም መልስ የሚጠብቁባቸው አገራዊ ጥያቄዎች አሉ። በተለይም «የኢሓዴግ የኢኮኖሚ ፖሊሲ ካፒታሊስት ነው? ሶሻሊስት ነው? ወይስ ሌላ?» የሚለው</li>
 <li>የኢትዮጵያና የኤርትራ ግንኙነት፣</li>
 <li>የተቃዋሚ ኃይሎች አያያዝ።</li>
</ol>


<p>እነዚህ መልስ ካላገኙ አንድ አስተያየት ሰጭ እንዳሉት (የአስተያየት ዓምድ ይመልከቱ) «አለባብሰው ቢያርሱ በአረም ይመለሱ» ይሆናል ነገሩ ሁሉ።</p>

አስተያየት - ከአንባቢያን<br/>
ለጦቢያ ዋና አዘጋጅ<br/>
ከበየነ ጴጥሮ (ዶ/ር)<br/>

<p>ጉዳዩ፦ <span class="underline">እኔን በሚመለከት በጦቢያ ጋዜጣ 4ኛ ዓመት ቁጥር 50 ላይ ስላወጣችሁት ሀተታ</span></p>

<p>በተለያዩ ጊዜያት ለጋዜጣችሁ በተለያዩ ወቅታዊ ጉዳዮች ላይ የድርጅቶቼንም ሆነ የራሴን አስተያየት መስጠቴና በዚህ ምክንያት ከጋዜጣው አዘጋጆችና ሪፖርተሮች ጋር የምተዋወቅ መሆኔን አትክዱትም። ስለሆነም እኔን የትና በምን ጊዜ ማግኘት እንደምትችሉም የምታውቁት ነው። ይህ ሲታወቅ ስለ እኔ በግለሰብነትና በማኅበራዊ ተሣትፎዬ ያልተሟላና የተዛነፈ ሀተታ ማቅረቡ ለምን ይጠቅማችሁ እንደሆነ ስለተቸርኩበት ይህችን ማስታወሻ ለመላክ ተገድጄአለሁ። በተለይም ሀተታው የሰፈረበት ዓምድ መርህ «ሕዝብ የማወቅ መብት አለው?» ስለሚል ዓላማው ትክክለኛውን ማሣወቅ ይመስለኛል እንጂ ስለእኔ የጦቢያ አዘጋጆች ያላቸውን የተደበቀ ስሜት አልመስለኝም!</p>

<p>እንደዚሁም ከ2 ወር በፊት መልስ እንድስጥበት መጠይቅ ተሰጥቶኝ እንደነበር የምታስታውሱት ይመስለኛል። ሆኖም ላቀረባችኋቸው ጥያቄዎች አስተያየቶቼን አልወስዳችሁምና ይህንኑ ወስዳችሁ በጋዜጣችሁ እንድታውጡት አሳስባችኋለሁ። ይህንን ለማስገንዘብ የተገደድኩት ረዘም ላለ ጊዜ ጠብቄአችሁ ስለመጠይቁ ምላሽ ከናንተ ወገን ጥያቄ ስላልቀረበልኝ ነው።</p>

<p>የዚህ ማስታወሻዬ ቁም ነገር «ሕዝብ የማወቅ መብት አለው» በሚለው መርሃችሁ የማምን በመሆኑ ለሕዝቡ የሚያሳውቀው ወገን (ለምሣሌ ጋዜጠኛ) ደግሞ ትክክለኛና ብቁ መረጃ የመሰብሰብ ግዴታ እንዳለበት ማስገንዘብ ነው። በቂ መረጃ ከሌለ ደግሞ ሕዝቡን ስህተት ውስጥ ስለሚጥል በአንድ ጉዳይ ላይ አይፃፍም፤ ወይም አቀራረቡ ይለያል -- ሀተታው የተረጋገጠ ስላለመሆኑ ይጠቀሳል። ቀደም ብሎ ስላቀረባችኋቸው አንዳንድ ግለሰቦች በቂ መረጃ ለማሰባሰብ እንደተቸገራችሁ ጠቅሳችሁ አይቼአለሁ። ይህ ችግር እኔን በሚመለከት እንደሚኖርባችሁ አላምንም።</p>


</body>
</html>
