<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ኢትዮጵያን የማግለል ፖለቲካ ያዘች?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1>ኤርትራ ኢትዮጵያን የማግለል ፖለቲካ ያዘች?</h1>
<h2 class="align-center">ኢሳይያስ አፈወርቅ ሕመማቸው ፀንቷል - መንግሥታቸው የሠራተኛ መመሪያ አወጣ</h2>


<p class="align-center"><span class="bold">ትግራይ አፋር ቁጥጥሩን አጥብቀዋል</span></p>

<p>በኢትዮጵያና በኤርትራ መካከል ያለውን የንግድ ልውውጥ ሥርዓት ለማስያዝ መመሪያ ከወጣ ወዲህ በትግራይና በአፋር በኩል ሕዝባዊ ቁጥጥሮች እየጠበቁ ባለበት በአሁኑ ሰዓት የኤርትራው መሪ አቶ ኢሳይያስ አፈወርቂ ጤንነታቸው አስጊ ደረጃ ላይ በመድረሱ ለሕክምና ወደ ውጭ ሄደዋል። የሠራተኛ ደህንነት ሚኒስትሩ ደግሞ ሥራ የማግኘት መብትን የሚወስን አዲስ መመሪያ ማውጣታቸውን የሰሜን ምሥራቅ ኢትዮጵያ ጉዳይ ተከታታይ ሪፖርተራችን አስታወቀ</p>

<p>ሪፖርተሩ እንደዘገበው አቶ ኢሳይያስ ታምመው ከሥራ ገበታቸው ከተለዩ ረጅም ቀናትን ያስቆጠሩ ሲሆን አሁንም መሻሻል ባለማሳየታቸው በሳዑዲ አረቢያ በአንድ ወታደራዊ ሆስፒታል ውስጥ በሕክምና ላይ ይገኛሉ። የአቶ ኢሳይያስ የበሽታ ዓይነት በይፋ ባይገለጽም በቅርብ ያዩዋቸው ወገኖች መላ ሰውነታቸው ያለእረፍት እንደሚንቀጠቀጥና ከአሁን በፊት አሞአቸው ከነበረው ወባ ጋር በተያያዘ አእምሮአቸው ትክክል እንዳልሆነ ይናገራሉ።</p>

<p>የኤርትራ መንግሥት የአቶ ኢሳይያስ መታመም እንዳይታወቅበት እንግዶች ሲመጡበት ለተወሰኑ ሰዓታት እየወሰደ ፎቶግራፍ ሲያስነሳቸው ቆይቶ ነበር። በአሁኑ ጊዜ እርሳቸውን በመተካት አንዳንድ ሥራዎችን በመሥራት ላይ የሚገኙት የውጭ ጉዳይ ሚኒስትሩ አቶ ኃይሉ ወልደትንሳኤ ናቸው። እስከ ቅርብ ጊዜ ድረስ የአቶ ኢሳይያስ ምክትል ሆነው ሲሠሩ የቆዩት ማሕሙድ ሸሪፎ ግን ድምጻቸው ጠፍቷል።</p>

<p>ይህ በእንዲህ እንዳለ የኤርትራ የሠራተኛ ደህንነት ሚኒስትሩ ማንኛውም የውጭ አገር ሰው መንግሥት ሳያውቀው በማንኛውም የሥራ ዓይነት እንዳይቀጠር የሚያግድ መመሪያ አውጥቷል። የሠራተኛ ደህንነት ሚኒስትሩ አቶ ዕቁበ አብርሃ እንደገለጹት በኤርትራ ብዛት ያላቸው ኢትዮጵያውያን ከግል ኩባንያዎች አንስቶ እስከ ቤት ሠራተኛነት መንግሥት ሳያውቃቸው በሕገ ወጥ መንገድ በመሥራት ላይ እንደሚገኙ አስታውቀዋል። እስከአሁን ድረስ በመንግሥት ዕውቅና ኤርትራ ውስጥ በመሥራት ላይ የሚገኙት ኢትዮጵያውያን ብዛት አንድ ሺ አካባቢ መሆኑንም ሚኒስትሩ ገልጸዋል።</p>

<p>የኤርትራ መንግሥት ከአንድ ወር በፊት ከተለያዩ ከተሞች አፍሶአቸው የነበሩትን ከ3 ሺ በላይ ኢትዮጵያውያን በኤርትራ የመኖር መብታቸውን ገፍፎ በካሚዮኖች ጭኖ በዛላንበሳ አካባቢ የጣላቸውም ከመመሪያው መውጣት ጋር በተያያዘ መሆኑ ታውቋል</p>

<p>የኤርትራ የሚኒስትሮች ምክር ቤት ከታሕሳስ 5 -- 12/1990 ባደረገው ስብሰባ በኢትዮጵያና በኤርትራ መካከል ያለውን አዲሱን የንግድ ግንኙነት መርምሮ «የኢትዮጵያ የንግድ ፖሊሲ ለሁለቱ አገር ሕዝቦች መቀራረብ እንቅፋት ነው....» በሚል ግምገማውን ማጠናቀቁን «ሓዳስ ኤርትራ» ጋዜጣ በ7ኛ ዓመት ቁጥር 50 እትሙ ገልጦ ነበር። ምክር ቤቱ የኢትዮጵያን የንግድ ፖሊሲ አፍራሽነት ለማብራራት ባወጣው ሰፊ ሐተታ «....የሚከስረው የኤርትራ የእህል ነጋዴ ነው። ይህ ኪሳራ ግን ጊዜያዊ እንጂ ዘላቂነት የለውም። ምክንያቱም ሸማቾቹ ገንዘብ ስላላቸው ከኢትዮጵያ ውጭ ከሌላ አገር እህል ሊመጣላቸው ይችላል። ምናልባት ግን ጤፍ በሩዝና በማሽላ ሊተካ ይችላል...» ብሏል።</p>

<p>በኢትዮጵያ የኤርትራ አምባሳደር አቶ ግርማ አስመሮም በተደጋጋሚ «ልዩነታችን በኤኮኖሚ ፖሊሲ ላይ ነው እንጂ የፖለቲካ ልዩነት የለንም» ሲሉ ይደመጡ እንጂ ከላይ በተጠቀሰው ቀን የወጣው ጽሑፍ ግን ኢትዮጵያ የንግድ ልውውጣችን በዶላር ይሁን ማለትዋ «....በኢሃዴግና በሻዕቢያ መካከል የነበረውንና በረጅሙ የትግል ልምድ የዳበረውን ግንኙነትና ራእይ የሚያከስም ነው...» ብሎታል። ጽሑፉ አያይዞ ኢትዮጵያውያን ኤርትራን በኢኮኖሚ ረገድ ያለ ኢትዮጵያ መኖር አትችልም የሚል ስሜት እንዳላቸውና ኢሓዴግም ይህንኑ ስሜት በማስወገድ በኩል የተጫወተው ሚና እንደሌለ ገልጾ፣ «....ከነጻነት በሁዋላም ይህንኑ የተጣመመ አመለካከት ለማስተካከልና የኤርትራን ትክክለኛ ትግልና ሰቃይ የሚገልጹ ዝግጅቶች በኢትዮጵያ የብዙሃን መገናኛዎች አልወጡም...» በማለት አትቷል። በመጨረሻም ጽሑፉ «ወቅቱ ከኢትዮጵያ ምንም ነገር ሳንጠብቅ መኖር እንደምንችል የምናረጋግጥበት በመሆኑ ቆርጠን እንነሳ» ካለ በኋላ ኤርትራ ከኢትዮጵያ ጋር የንግድ ግንኙነት የማድረግ ፍላጐት እንደሌላት በመጥቀስ ተጠቃሏል።</p>

<p>የኤርትራ የባህር ትራንዚት በበኩሉ ሕዳር 29/1990 ጉዳዩ ይመለከታቸዋል ለሚላቸው የኢትዮጵያ የንግድ አካላት ግልባጭ በማድረግ ባሰራጨው ጥሪ ንብረቱ ወደብ ስለመድረሱ ማስረጃ የሚያቀርብ ማንኛውም ሰው ወይም ድርጅት ሥራውን በወደቡ ወይም ወደቡ ውክልና በሰጠው አካል በኩል ሊያልቅለት እንደሚችል ገልጿል። መስከረም 20/1986 የጸደቀውን ሕግ ተክቶ ከጥር 1/98 ጀምሮ ተግባራዊ እንዲሆን የወጣው ይኸው መመሪያ ተጠቃሚዎችን ከተደጋጋሚ ክፍያ እንደሚያድን አመልክቷል</p>

<p>የኢትዮጵያ ባህር ትራንዚት ግን የኤርትራው ባህር አገልግሎት ማስታወቂያ በኢትዮጵያ ውስጥ ተፈጻሚነት እንደማይኖረው አስታውቋል። የኢትዮጵያ ባህር ትራንዚት ስለዚሁ ጉዳይ በኢትዮጵያን ሄራልድ ጋዜጣ ላይ ባወጣው ማስታወቂያ መመሪያው ከኤርትራ ተጨባጭ ሁኔታ ጋር ተያይዞ የወጣ መሆኑን ጠቅሶ የኢትዮጵያ መንግሥት የውጭ ወደብ አጠቃቀምን አስመልክቶ መመሪያ እስከሚያወጣ ድረስ የተለመደው አሠራር እንደሚቀጥል ገልጿል</p>

<p>ይህ በእንዲህ እንዳለ ኤርትራ ኢትዮጵያን ከአካባቢ አገሮች የማግለል ዲፕሎማሲያዊ ዘመቻ መጀመሯ ታውቋል። በዚህም መሠረት ከሁለት ዓመት በፊት በሓኒሽ ደሴቶች ምክንያት ከተዋጋቻት የመን ጋር የመታረቅ ጥረት እያደረገች ነው። የሓኒሽ ጉዳይ ለዓለም ፍርድ ቤት የቀረበ ቢሆንም ኤርትራ ግን የፍርድ ቤቱን ውጤት ስትጠብቅ ግንኙነትዋን የማደስ ፍላጐት በማሳየት ላይ ትገኛለች።</p>

<p>ባለፈው ሕዳር ወር መንግሥታዊ ያልሆኑ የኤርትራና የየመን ወገኖች የመን ሰንዓ ላይ ስብሰባ አካሂደዋል። በዚህ ስብሰባ መንሱር ሃኢል የተባሉ የመናዊ ምሑር «...የመንና ኤርትራ የጋራ ችግራቸውን በጋራ መቋቋም አለባቸው....» በሚል ርእስ ስለ ግንኙነቱ መመሥረትና አስፈላጊነት የሚያትት ጥናታዊ ጽሑፍ ማቅረባቸው ታውቋል። ጽሑፉ በተለያዩ ቋንቋዎች ተተርጉሞ በኤርትራ የብዙሃን መገናኛ እየተሰራጨ ነው።</p>

<p>ኤርትራና የመን በተዋጉ ጊዜ ኢትዮጵያ የአስታራቂነት ሚና ከመጫወትዋም ባሻገር ኤርትራን ለመርዳት ሠራዊትና የጦር መሥሪያ አሰብ ላይ በተጠንቀቅ አቁማ እንደነበር ይታወቃል። በወቅቱ በኢትዮጵያ የኤርትራ አምባሳደር ኃይለ መንቆርዎስ «.....ኢትዮጵያ ኤርትራን በመደገፍ የመዋጋት ግዴታ አለባት» ማለታቸውም ይታወሳል።</p>

<p>ኤርትራና ጅቡቲም ባለፈው ሕዳር 25 እና 26 አሥመራ ላይ የጋራ የሚኒስትሮች ኮሚሽን ስብሰባ አካሂደዋል።ሚኒስትሮቹ በስብሰባው ላይ በርካታ ጉዳዮችን አንስተው የተወያዩ ሲሆን ምርቶቻቸውን በነጻ ለማንቀሳቀስ መስማማታቸው ዋናው ነጥብ እንደነበር ተገልጿል። ከዚህም በተጨማሪ ጅቡቲ የወደብ አገልግሎትን በሚመለከት ከኢትዮጵያ ጋር የምታደርገው ግንኙነት አሰብን ከውድድር ውጭ የሚያደርግ እንዳይሆን ማሳሰብዋ ዋናው ቁም ነገር ነበር። ኤርትራ ከአንድ ዓመት ተኩል በፊት ጅቡቲን በወረረችበት ጊዜ ባይሳካላትም ሁኔታውን ለማረጋጋት የጣረች ኢትዮጵያ ነበረች።</p>

<p>ኢትዮጵያና ግብፅ በአባይ ውሃ አጠቃቀምና ግብፅ በሱዳን ጉዳይ ላይ በወሰደችው አቋም በተወዛገቡበት ወቅት ለተወሰነ ጊዜም ቢሆን ኤርትራ ከኢትዮጵያ ጐን ተሰልፋ ነበር። ከቅርብ ጊዜ ወዲህ ግን ኤርትራ ከግብፅ ጋር በማበር ኢትዮጵያን እያገለለች ነው። ኢትዮጵያ የሱማሌን ቡድኖች ሶደሬ ላይ አሰባስባ በአንድ በኩል ችግሩን ለመፍታት ስትሞክር ኤርትራ አብራት ቆማ ነበር። አሁን ግብፅ የሱማሌን ጉዳይ ይዛ ከኢትዮጵያ ጋር በይፋ በሚነታረኩበት ሰዓት ደግሞ የግብፅ ጥረት ዋና ደጋፊ ኤርትራ ሆናለች።</p>

<p>የኤርትራ መንግሥት በአንድ ወቅት የታላላቅ ሃይቆች አገሮችን ችግር ለመፍታት ከኢትዮጵያ ጋር አብሮ ተሰልፎ ነበር። ከቅርብ ጊዜ ወዲህ ግን ኤርትራ ካቢላ ሥልጣን እንዲይዙ ሁሉን አቀፍ እርዳታ አድርጋለች። ሥልጣን ከያዙም በኋላ ኤርትራን እንዲጐበኙ አድርጋለች። የሩዋንዳው መሪ ከታኅሣሥ 9 -- 11/1990 ካቢላ ኤርትራን እንዲጐበኙ ማድረጉዋም የዘመቻው ሌላ ገጽታ ነው። የሩዋንዳው ፕሬዚዳንት በኤርትራ ቆይታቸው ወቅት የተለያዩ ቦታዎችን ጐብኝተዋል። ሁለቱም ወገኖች ሕዝባቸው ምርቱን በነጻ እንዲያንቀሳቅስ መስማማታቸውም ዋናው ቁም ነገር እንደነበር ታውቋል። ስምምነቱ ኤርትራ ከኢትዮጵያ ትወስደው የነበረውን ቡና፤ ሻይቅጠልና መሰል ምርቶችን በሩዋንዳ ምርቶች ለመተካት ወደምትችልበት መንገድ እንደሚያመራ ይገመታል።</p>

<p>ኤርትራን በኢትዮጵያ ላይ ይህን መሰል ዲፕሎማሲያዊ ከበባ እንድታካሂድ የገፋፋት ምክንያቶች በርካታ ቢሆኑም የሱዳን ጉዳይ እና የሁለቱ የንግድ ልውውጥ ክፍያ በዶላር ይሁን መባሉ የፈጠረው ቅራኔ በዋነኛነት ይጠቀሳሉ። ሁኔታው ጠቅለል ባለ መልኩ ሲታይ የኤርትራ መንግሥት «በአሁኑ ጊዜ በኢትዮጵያ ሥልጣን የያዘው ኢሓዴግ በእኛ እገዛ ሥልጣን ላይ የወጣ ስለሆነ ለምን ኢትዮጵያን እኛ በማናምንበት መንገድ ያስተዳድራል?....» የሚል ስሜት አለው። ሁኔታው ደግሞ በዚህ ብቻ የሚያቆም አይደለም። ገና ሌሎች አያሌ ያልተፈቱ ችግሮችን እየቀሰቀሰ ያናቁራቸዋል። ይህም ጥርጥር የለውም። የወሰን አካባቢዎች ሁኔታ ይህን እውነታ እያሳየ ነው</p>

<p>የትግራይ ብሔራዊ ክልላዊ መስተዳድር የኤርትራን መለያ ሠሌዳ የለጠፉ ተሽከርካሪዎች ከትግራይ ማደያዎች ነዳጅ መሙላት እንዳይችሉ የሚያደርግ መመሪያ ሲያወጣ በአፋር በኩልም የሕወሀት ሠራዊት ምንም ዓይነት የምግብ ዘር ወደ አሰብ እንዳይገባና ነዳጅም በተመሳሳይ ሁኔታ በዶላር ካልሆነ እንዳይቀዱ በመከልከሉ ኤርትራም በአፀፋው ጨው ወደ ኢትዮጵያ ከማስገባት መታቀቧን ከየአካባቢዎቹ የተገኙ መረጃዎች ይጠቁማሉ</p>

<p>የትግራይ ንግድና ኢንዱስትሪ ቢሮ ኤርትራን አስመልክቶ በቅርቡ ጉዳዩ ለሚመለከታቸው የክልሉ ባለሥልጣኖች ባስተላለፈው ዘዋሪ መልእክት (ሰርኩላር) ሌላ ተለዋጭ መመሪያ እስኪሰጥ ድረስ የኤርትራን ሠሌዳ የለጠፉ መኪኖች ከየትኛውም የትግራይ ክልል ከተማ ማደያዎች ነዳጅ እንዳይቀዱ የሚያደርግ እገዳ ጥሏል</p>

<p>ከዚህ በተጨማሪም በትግራይ የሚኖሩና ዕድሜያቸው ከ20 ዓመት በላይ ሆኖ የኤርትራ ዜግነትን ምርጫቸው ያደረጉ ኤርትራውያን በትግራይ መሬትና ሌላም የንግድ ፈቃድ የማግኘት መብት እንዳይኖራቸው በመመሪያ ገድቦአል።</p>

<p>በአዲግራት አካባቢ የሚገኙ የኤርትራ ተወላጆች መመሪያው በመተላለፉ ቅር መሰኘታቸውን ጉዳዩ ይመለከታቸዋል ወደተባሉ አካሎች ቢያቀርቡም «ጉዳዩ በመመሪያ ደረጃ የሚታይ ነው» የሚል መልስ ማግኘታቸው ታውቋል።</p>

<p>ይህ በእንዲህ እንዳለም ኢትዮጵያና ኤርትራ የንግድና የአገልግሎት ልውውጣቸውን በዓለም አቀፍ ደረጃ ተቀባይነት ባለው መገበያያ ገንዘብ ለማድረግ ከወሰኑ ወዲህ ማንኛውም ዓይነት አትክልትና ምግብ ነክ ነገር ወደ አሰብ እንዳይገባ ድንበር ላይ በሚገኙ የኢትዮጵያ መከላከያ ሠራዊት አባላት በመከልከሉ የአሰብ ነዋሪ ሕዝብ በከፍተኛ ችግር ላይ እንደሚገኝ ታውቋል</p>

<p>የኤርትራ መንግሥት ይህንኑ ችግር ለማካካስ እዚያ ለሚኖሩ ኤርትራውያን ጊዜያዊ ችግር ማስታገሻ የሚሆን ቲማቲም ቃሪያ፣ ሽንኩርት፣ ድንች፣ ሩዝና የተለያዩ አትክልቶችን በመርከብ ቢልክም ኤርትራዊውን ከኢትዮጵያዊው ለመለየት ባለመቻሉ ርዳታውን ለሻዕቢያ ወታደሮችና ቤተሰቦቻቸው የተላከ ነው በሚል ሽፋን በተናጥል ለዜጐቹ ብቻ ማከፋፈሉ ታውቋል።</p>

<p>ይህንን ሕዝብን ከሕዝብ የሚለያይ ድርጊት የተመለከቱና በየጊዜው ወደ አሰብ የሚመላለሱ ሾፌሮች በረሃብ ለሚሰቃየው ዜጋቸው ቀለባችን ነው በማለት ምግብ በአገልግል አሠርተው ለማስገባት ቢችሉም በየኬላው የተመደቡ የኢሓዴግ ሠራዊት አባላት በሚያደርጉት ጥብቅ ቁጥጥር ዘላቂነቱ አጠራጣሪ በመሆኑ መንግሥት አፋጣኝ ርምጃ እንዲወስድላቸው ነዋሪዎቹ መጠየቃቸውን ዜናው አክሎ ገልጦአል።</p>

<p>በሁለቱ መንግሥታት መካከል ከመገበያያ ገንዘብ ጋር በተያያዘ ሰሞኑን በተፈጠረው አለመግባባት የሻዕቢያ ሠራዊት አሁን ካለበት ሥፍራ ለቅቆ ድሮ በጣሊያን ጊዜ ወደነበረው ወሰኑ በአስቸኳይ እንዲመለስ ቡሬ ሙዳይቱ ከሚገኘው የኢሓዴግ ሠራዊት ትዕዛዝ የተሰጠው መሆኑ ታውቋል።</p>

<p>ትዕዛዙ የተላለፈለት ሠራዊት መመሪያውን ተግባራዊ ባያደርግና ሌላ ችግር ቢፈጠር በሚል ቀድሞ በአካባቢው ከነበረው 2 ብርጌድ መካናይዝድ የኢሓዴግ ጦር ላይ ተጨማሪ ኃይል ወደ ሥፍራው መላኩም ተገልጦአል።</p>

<p>የቡሬ ሙዳይቱ ኬላ በአሁኑ ሰዓት ከአሰብ መጥቶ ወደ መሃል አገር እንዳይገባ ተከልክሎ በተከማቸ የጨው ክምር የተጨናነነቀች መሆኗን የጠቆመው ይኸው ዘገባ ክምሩ ምናልባት በሁለቱ ሠራዊቶች መካከል ግጭት ቢነሳ እንደመከላከያ ምሽግነት ሊያገለግል እንደሚችል አንዳንድ የሠራዊቱ አባላት መናገራቸውን ጠቅሷል።</p>

<p>በሌላ በኩል በቡሬ ሙዳይቱ የኢትዮጵያና የኤርትራ ኬላዎች መካከል ካለው ክፍት መሬት በኮንትሮባንድ ንግድ የሚተዳደሩ አፋሮች ጨለማን ተገን በማድረግ ወደ ኤርትራ ክልል ሊያስገቡአቸው የነበሩ በጐች፣ ፍየሎችና ዶሮዎች ጥቆማ ደርሶት በአካባቢው አድፍጦ በነበረ የኢሓዴግ ሠራዊት መያዛቸው ታውቋል።</p>

<p>እነዚሁ በሕገ -- ወጥ መንገድ ወደ ጐረቤት አገር ሊገቡ የነበሩ በርካታ እንስሳትና ሌሎችም የተጫኑ ሸቀጦች በአሁኑ ጊዜ ቡሬ ከተማ ውስጥ ቀድሞ ጉምሩክ ባሠራው ግቢ ውስጥ ተከማችተው እንደሚገኙም ዜናው ጨምሮ ገልጦአል።</p>

<p>በቡሬና በአሰብ መካከል ሰሞኑን በተከሰተው ውጥረት ሳቢያ አንድ የኢትዮጵያ ብር በ2.50 ናቅፋ በነጋዴው አካባቢ መመንዘር ቢጀምርም በኅብረተሰቡ በኩል ተቀባይነት በማጣቱ ምንዛሪው ከዚህም በላይ ያሻቅባል ተብሎ እንደሚገመት ነዋሪዎቹ አመልክተው ሁኔታው በዚህ ከቀጠለ በአካባቢው ኅብረተሰብ ላይ ከዚህም የባሰ ችግር ሊከሰት እንደሚችል ስጋታቸውን ገልጠዋል።</p>


</body>
</html>
