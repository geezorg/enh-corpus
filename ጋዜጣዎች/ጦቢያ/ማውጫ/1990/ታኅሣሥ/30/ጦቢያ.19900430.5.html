<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምድርም ሰላም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በምድርም ሰላም</h1>


<p>የግሪጐሪያኑን የዘመን አቆጣጠር በሚከተሉ ሕዝቦች ዘንድ የጌታ ኢየሱስ ክርስቶስ ልደት ባለፈው ሳምንት ተከብሮ ውሎአል። ይህን በዓል --- ለምሳሌ በአሜሪካ ብቻ በምግብ፣ በመጠጥ፣ በገና ዛፍ፣ በስጦታ ልውውጥና በመሳሰሉት ለማክበር ከሰላሣ አምስት ቢሊዮን ዶላር በላይ ወጭ እንደሚሆን ይመገታል። በዚሁ ልክ አንገታቸውን የሚያስጠጉበት ጐጆ አጥተው በየመንገዱ የፈሰሱ ወገኖች በክምር ቆሻሻ ውስጥ የእህል ዘር ይፈልጋሉ። በየአገሩ በረሃብና በበሽታ ሰለባነት ሥር ያሉ ሚሊዮኖች በተመሣሣይ ሁኔታ ከሚጠብቁት መከራ ተሳታፊ ሆነው ሰንብተዋል። ለማንኛውም የአብያተ ክርስቲያናት ደጆች ተከፍተው፣ ደወሎቻቸው የሰላምን ብሥራት ለዓለም አስተጋብተዋል። «ሃሌ ሉያ በሰማይ ሰላምም በምድር!» የሚለው ዜማ እነሱንም ይጨምራል። ሰላም በምድር!</p>

<p>ኢትዮጵያ በምትከተለው የጁሊያን ዘመን አቆጣጠር መሠረት አንድ ሺህ ዘጠኝ መቶ ዘጠናኛው የጌታችንና የመድኃኒታችን የኢየሱስ ክርስቶስ የልደት በዓል በትናንትናው ዕለት ተከብሮአል። «ለሰው ልጆች ሁሉ በጐ ፈቃድ -- ሰላም በምድር» እየተባለ ሲዘመር፣ ሲሸበሸብና ዕጣን ሲወጋ ነበር።</p>

<p>በአጭሩ የገና በዓል ከሃይማኖት በዓልነትም ባሻገር የሰላም መልእክት የሚተላለፍበት፣ በጦርነት፣ በበሽታና በተውሳክ፣ በተፈጠሮ ቁጣና በሌላ ሌላው መዓት ስትናወጥ ለኖረች ዓለም የበጐ ፈቃድ ልዩ የደስታ ቃል መላልሶ የሚሰማበት ዕለት ነው። ይህ ዕለት አንዱ ለሁሉም፣ ምናልባትም ጥቂቶች ለብዙሃን መስዋዕት የመክፈል፣ የማገልገልና የመውደድ መስዋዕትነት መክፈል እንደሚኖርባቸው የሚያሳስብ ይመስለናል። የሰላም አምላክ ታላቁ ጸጋ ይኸ ነው -- ትልቅ ነኝ የሚል ትልቅነቱን በሕዝብ አገልግሎትና በፍቅር ይገልጠው ዘንድ።</p>

<p>«በሰዎች መካከል በጐ ፈቃድና በምድርም ሰላም» ተብሎ ዓለም በክርስቶስ ልደት መባረኩን ክርስቲያኖች ሁሉ ያምኑበታል። የሃይማኖት መሪዎቻችንም መላእክት የተጠቀሙበትን ይህን ቋንቋ ሚሊዮን ጊዜ ሲያነሡት ውለዋል። የሚያሳዝነው ግን ይህን የሚሰብኩትን ቃለ -- ዐዋዲ እነሱ አልኖሩትም። አይኖሩትም። ይልቁንም ከቅርብ ጊዜ ወዲህ የእግዚአብሔርን የሰላም ቤት፣ የልጁን የፍቅር መስበኪያ አደባባይ የጥላቻ ማስፋፊያ፣ የዘረኝነት መርዝ መቀፍቀፊያ አድርገውታል እየተባሉ ይተቻሉ። በመካከላቸው ለተፈጠረ ቅራኔ ከፍቅርና ከሰባዊነት የመነጨ ወንጌላዊ መፍትሔ ከማስገኘት ይልቅ ወደ ደም መፋሰስና ወደ መካሰስ ማዘንበላቸው አሳዛኝ አቋም ሆኖአል። ሰላምን የሚበጠብጠው፣ ሕዝብ የሚያለያየው፣ አገርን የሚያተረማምሰው ትልቁ ወደል ሰይጣን በቤተ ሃይማኖታችን ይገኛል ቢባል ማጋነን አይሆንም። ሰሞኑን በሁለቱ ታላላቅ ኃይማኖቶቻችን መካከል የተጀመረው የቃላት መለዋወጥም ያልተለመደ ነው። «ኃይማኖት አይለያየንም»፣ «ኃይማኖት የግል አገር የጋራ ነው» ብለን ያልዘመርነውን ያህል ዛሬ እንደጐሣው ሁሉ የኃይማኖት ጐጆ ለመሥራት የሚደረገው ሙከራ ማንን እንደሚጠቅም ልንገነዘብ ይገባል።</p>

<p>ሰላም የሚፈጠረው በሰዎች አእምሮ ውስጥ ሲሆን ፍቅርም ከሰባዊ ጥልቅ ልብ እንደሚወጣ ይታመናል። በመጀመሪያ ግን የበጐ ፈቃድን መኖር ይጠይቃል። አገራችንን በዚህ መስተዋትነት ስንመለከታት በቤተ መንግሥቱም በቤተ ሃይማኖቱም አቋም ምክንያት ሰላምም በጐ ፈቃድም ሸሽቶን ኖሮአል። የፖለቲካ ሰዎች ማዶ ለማዶ ተፋጥጠው ይገኛሉ። የሃይማኖት ሰዎች ደግሞ በውስጣቸውና ከሌሎችም ጋር በአደባባይ ፍልሚያ ቢጀምሩ ደግ አይሆንም። የመንግሥት መልክ የጠፋውን ያህል የሃይማኖቱም ቀኖና አበው ካስተማሩት እጅግ የራቀና የተበረዘ መሆኑን እንሰማለን። በዚህ መካከል በአሳብ ተቃራኒና ተፋላሚ የሆኑ ወገኖች በጠረጴዛ ዙሪያ ተቀምጠው መነጋገር እንዳለባቸው ሲገለጥ «ጠብ የለም። እርቅ የለም» የሚል ፈሊጥ ይቀርባል። አማረብን ብለው በሰላም ላይ፣ በበጐ ፈቃድና በፍቅር ላይ ግልጽ አቋም የወሰዱ ይመስላሉ። ይኸ የፖለቲካውን፣ የሃይማኖቱንም ወገን ይመለከታል።</p>

<p>እንዲህ ያለው ብሔራዊ እርቅን የማይቀበል፣ ለሰላም መስፈን መከፈል የሚገባውን በጐ ፈቃድ የናቀ አመለካከት በማናቸውም ጊዜ ለማንም በጅቶ እንደማያውቅ አዲስ ግንዛቤ አይደለም። ከቶውንም ጦርነት የሚወድዱ፣ በመሣሪያ የሚያምኑ፣ ከሕዝብ አቅም ሳይሆን ከራሳቸው ጉልበት በሚመጣ ኃይል የሚተማመኑ ግፈኞችና እብሪተኞች በዚያው በሚወድዱትና በሚያምኑበት ጐራዴ ላይ ወድቀው ሲሞቱ፣ በዚያው በሚያከብሩት ሰይፍ ሕልውናቸውን ሲቀጩ ነው የኖሩት።</p>

<p>ስለሆነም ጊዜው ሳይመሽ ሁሉም ወገን ስለ ሰላም ለመነጋገር፣ አገሪቱንና ሕዝብዋን ለማስቀደም፣ ወደ ጥላቻና ሽብር የሚወስደውን ጐዳና መዝጋት አለበት። ሰሞኑን ጉባዔ ከሚቀመጠውና የመንግሥትን መንበር ከያዘው ኢሓዴግ እጅግ በጣም ብዙ ይጠበቃል። የብሔራዊ እርቅና የሰላም መንፈስ በመጥፋቱ የአገራችን ዱርና ገደል፣ ተራራና ሸንተረር፣ ሜዳና በረሃው ሁሉ ታጋይ እየጠራ ይገኛል። ለሁሉም የሚበጀውን እንናገር - ሰላም ለሰው ልጆች ሁሉ - ሰላም በአርያም -- ሰላም በምድር -- ሰላም ለሁላችንም ይሁን።</p>


</body>
</html>
