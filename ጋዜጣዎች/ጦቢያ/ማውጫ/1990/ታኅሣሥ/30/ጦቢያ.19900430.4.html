<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በየበረሃው የወደቁ 40 የትግራይ ልጆች አሟሟት እንዲጣራ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በየበረሃው የወደቁ 40 የትግራይ ልጆች አሟሟት እንዲጣራ ተጠየቀ</h1>



<p>የመግደልና የማስገደል ሥርዓት ቀርቶ የመንግሥት ባለሥልጣኖች ተጠያቂነት ያለበት የሕግ ሥርዓት በአገራችን እንዲመሠረት ከተፈለገ ባልታወቀ ምክንያት በየበረሃው የወደቁ የትግራይ ልጆች አሟሟት እንዲጣራ የትግራይ ደህንነት ግንባር (ኣልል ጢግሪአን ፐኦፕለስ ሳልቫቲኦን ፍሮንት) እና ሁለት የሕወሀት የቀድሞ ታጋዮች ጠየቁ።</p>

<p>በህወሀት ውስጥ ለአሥራ ሦስት ዓመታት የታገሉትና አሁን ጀርመን አገር የሚኖሩ ካህሳይ በርሄና ተስፋዬ አጽብሃ የተባሉት የቀድሞ ታጋዮችና የትግራይ ደህንነት ግንባር ለመንግሥት ባቀረቡት ደብዳቤና ባወጡት መግለጫ ልዩ ዐቃቤ ሕግ የደርግን ባለሠልጣናት በከሰሰበት መልኩ ግልጽ ባልሆነ ምክንያት በየበረሃው የወደቁት የትግራይ ልጆች ሁኔታ ተጣርቶ ተጠያቂዎች ለፍርድ እንዲቀርቡ ጠይቀዋል።</p>

<p>ሁለቱ የቀድሞ ታጋዮች ለልዩ ዐቃቤ ሕግና ለመንግሥት ከፍተኛ ባለሥልጣናት «በኢትዮጵያ ውስጥ አምባገነንነትን ማውገዝ ይቻላል?» በሚል ርዕስ ለልዩ አቃቤ ህግ ባቀረቡት አቤቱታ እውነተኛ ፍትህ እንዲሰፍን ከተፈለገ በወደቀ ሥርዓት ብቻ ሳይሆን ሥልጣን ላይ ያሉ ሰዎች በወንጀል የሚጠየቁበት ሁኔታ ካልተፈጠረ ሂደቱ ፍትህን ከማስገኘት ይልቅ በቀልን ማራመድ ይሆናል» ብለዋል።</p>

<p>ልዩ ዐቃቤ ህጉ አቶ ግርማ ዋቅጅራ የካቲት 6 ቀን 1989 ዓ.ም ለአምባሳደሮች፣ ለመንግሥት ተወካዮች፣ ለተጐጂ ቤተሰቦች፣ መንግሥታዊ ላልሆኑ ድርጅት ተወካዮች፣ ለሰባዊ መብት ተሟጋቾችና ለመገናኛ ብዙሀን አባላት በደርግ ባለሥልጣናት ላይ በመካሔድ ላይ ስለአለው ምርመራ በገለፁበት ወቅት «ሰማይ አይታረስም፣ ንጉሥ አይከሰስም» የሚለው ኢትዮጵያዊ ብሂል ከአሁን በኋላ አይሠራም ማለታቸውን ታጋዮቹ አስታውሰው ይህ እውነት መሆኑ የሚረጋገጠው አሁን በሥልጣን ላይ ያሉትን አካላት ጭምር በሠሩት ወንጀል መጠየቅ ሲቻል ብቻ ነው ብለዋል።</p>

<p>አቤቱታ አቅራቢዎቹ ሁለት ግለሰቦች አሁን ያቀረቧቸውና ተገደሉ የተባሉት የ40 ሰዎች ስም ዝርዝር በጣም ጥቂቱና እነሱ የሚያውቋቸው ብቻ መሆናቸውን አስታውቀው ሌሎችም የሚያውቋቸውንና ምስጢራዊ በሆነ ሁኔታ የተገደሉትን እንዲያሳውቁ ተማፅነዋል። ከአቀረቧቸው ዝርዝር ውስጥ ወደወላጆቻቸው ለመመለስ ጥያቄ ያቀረቡ በጣም ለጋ ወጣቶች እ.ኤ.አ 1977 ተይዘው መረሸናቸውን፣ የእነዚህ ወጣቶች ግድያ እንዲጣራ በመጠየቃቸው የተገደሉትን፤ በጥቃቅን ጉዳዮች የሐሳብ ልዩነት በማሳየታቸው፣ የህወሀት አባላትና ሚሊሺያዎች ወይም ሲቪሎች የደርግ፣ የኢሓፓ፣ የኢድህ ሠርጐ ገብ ተብለው የተጠረጠሩ፣ የግብረ ሥጋ ግንኙነት ፈፅመዋል በመባል የተገደሉትን ሁሉ እንደሚያካትት ገልፀዋል።</p>

<p>ሁለቱ የቀድሞ ታጋዮች ባወጡት ዝርዝር ውስጥ አጽብሐ ዳኘው (የበረሃ ስሙ ሸዊት) የአድዋ ተወላጅ ቀደም ብሎ የህወሀት ማዕከላዊ ኮሚቴ አባልና በአዲስ አበባ ዩኒቨርሲቲ ተማሪ የነበረ፤ ዳዊት የአጋሜ ተወላጅ በህወሀት ውስጥ ሕዝቡን በማንቀሳቀስ ወሳኝ ቦታ የነበረው፤ ንግሥቲ ወልዴ በአጋሜ ተማሪ የነበረች፣ የህወሀት የሕዝብ ቅስቀሳ አባል፤ ሀጐስ ኃይለሥላሴ የአድዋ ተማሪ፣ አበራ ማንካ የእንደርታ ተማሪ፣ ሙሉጌታ አብርሃ የአጋሜ ተወላጅ፣ የህወሀት ባህል ቡድን አመራር የነበረ፣ አሉላ የተንቤን ተወላጅና በአለማያ ግብርና ኮሌጅ ተማሪ የነበረ፣ እቁባግዚ በየነ (የበረሃ ስሙ ረዘነ) የአክሱም ተወላጅና በአዲስ አበባ ዩኒቨርሲቲ ተማሪ የነበረ፣ ነጋ ተክለማርያም የተንቤን ተማሪ፣ ፍስሀ ሰይፉ የተንቤን ተማሪ፣ ሀይላይ የክልተ አውላሎ ተወላጅ፣ ግዛው የሬድዮ ቴክኒሽያን፣ ተክሉ ሀዋዝ ቀድሞ በአድዋ መምህር የነበረ፣ የህወሀት ማዕከላዊ ኮሚቴ አባል፤ አበባ የተንቤን ተወላጅና የእርባ ካሣ ተማሪ፣ ህንፃ ሽፈራው የአክሱም ተማሪ፣ ግደይ ወልደጊዮርጊስ የሽሬ ተወላጅና የዩኒቨርስቲ ተማሪ የነበረ፣ ተወልደ (የበረሃ ስሙ ጅቡቲ) የአክሱም ተወላጅ በህወሀት የባህል ክፍል ውስጥ ሙዚቀኛ፣ አስመላሽ አስጋሀይ የአድዋ ተወላጅ፣ በአዲስ አበባና በሌሎችም ከተሞች ህወሀትን በህቡዕ ያደራጀ፤ ወልደሀዋርያት (ሀድጎይ) የተንቤን ተወላጅ፣ ገብረ ፃድቃን ክንፉ የአድዋ ተማሪ፣ ብርሃኔ ገብረሚካኤል የአድዋ ተማሪ፣ ይኩኖ የአጋሜ ተማሪ፣ በህወሀት ግንባር ቀደምወታደራዊ አመራር የነበረ፣ ኃይለሥላሴ ገብረ መስቀል የአድዋ ተወላጅ፣ ገብረህይወት በርሄ (ባዶ - ባዶ) በአድዋ የትኩዝ ተወላጅ ተጠቅሰዋል</p>

<p>ከህወሀት ሚሊሺያና - የብዙሐን ማኅበር አባላትም	ሀጐስ አጽብሀ - የአድዋ ተማሪና በሱዳን ተቀማጭ የነበረ፣ ግራዝማች በላይ ገብሩ የቆላ ተንቤን ተወላጅ፣ አባዲ ተድላ ከደጉአ ተንቤን፣ ወርቁ ልዑል ከገራልታ እንደርታ፣ አራያ አስፋው ከደጉአ ተንቤን፣ አስፋው ወልደአረጋይ ከየሃ አድዋ ቀድሞ የእግር ኳስ ተጫዋችና አሰልጣኝ የነበረ፣ ከበደ ገብረእግዚአብሔር ከአደይት አክሱም ይገኙበታል</p>

<p>የህወሀት አባላት ካልሆኑት መካከል ደግሞ መምህር ሰማኢ ሽሬ ውስጥ መነኩሴ የነበሩ፣ ናስር አብዱልሰመድ ሽሬ ቲዎሎጂስት የነበረ፣ ፊታውራሪ እምቢዛ ከፀዲያ አድዋ፣ የማነ ገብረ መስቀል የቀድሞ ዩኒቨርሲቲ ተማሪና የትግራይ ነፃነት ግንባር ማዕከላዊ ኮሚቴ አባል።</p>

<p>የቀድሞ ታጋዮቹ በጻፉት ደብዳቤ «የትግራይ ነፃነት ግንባር (ጥልፍ) እ. ኤ.አ. በ1975 ዓ.ም ደርግን መዋጋት የጀመረ ድርጅት ነው። በዚሁ ተመሣሣይ አመት የህወሀት አመራሮች ከግንባሩ ጋር ተዋሀዱ። ሁለቱም ድርጅቶች የማዕከላዊ ኮሚቴን ሥልጣን እኩል ለመካፈል ተስማሙ። ወዲያውኑ የህወሀት አመራር የትግራይ ነፃነት ግንባር አባላትን ለማሰር ወሰኑ። የትግራይ ነፃነት ግንባር አባላት ምንም ሳይጠራጠሩ በህወሀት አባላት መካከል ተኝተው ነበር። ውሳኔውን ህወሀቶች ተግባራዊ ለማድረግ ሲንቀሳቀሱ ከግንባር አመራሮች ሁለቱ ወዲያውኑ ሲገደሉ ሁለቱ ቆይተው ተረሸኑ፣ አንዱ ከእስር አመለጠ» ብለዋል።</p>

<p>ከዚህም ሌላ ዮሐንስ ተክለሃይማኖት ቀድሞ በመቀሌ መምህር የነበረና የትግራይ ነፃነት ግንባር መሪ፣ ታደሰ ጥላሁን ተማሪ የነበረ የትግራይ ነፃነት ግንባር ማዕከላዊ ኮሚቴ አባል፣ ገብረየሱስ ገብረ እግዚአብሔር ከአድዋ ከተማ ታፍኖ የተወሰደ ተማሪ፣ በርሄ ገብረ ማርያም ከአድዋ ከተማ ታፍኖ የተወሰደ መምህር፣ ገብረ ኪዳን ገብረ ተንሣይ አድዋ ገበሬ የደረሱበት ሳይታወቅ የጠፉ ናቸው ካሉ በኋላ ይህንን ወንጀል የፈፀሙ ባለሥልጣናት ተጠያቂ እንዲሆኑና የሟቾቹም መገደል እንዲረጋገጥ ጠይቀዋል።</p>

<p>አቶ ካህሳይ በርሄና አቶ ተስፋዬ አጽብሃ ይህንኑ አቤቱታቸውን ለኢትዮጵያ የህዝብ ተወካዮች ምክር ቤት፣ ለፕሬዚዳንት ለዶክተር ነጋሶ ጊዳዳ፤ለጠቅላይ ሚኒስትር መለስ ዜናዊ፣ ለኢትዮጵያ ሰባዊ መብት ጉባኤ፣ ለአምነስቲ ኢንተርናሽናል በግልባጭ አሰምተዋል</p>

<p>በሌላ በኩል ደግሞ የመላው ትግራይ ሕዝብ ደኅንነት ግንባር (ኣልል ጢግሪአን ፐኦፕለስ ሳልቫቲኦን ፍሮንት) ጥቅምት 25 ቀን 1990 ዓ.ም. «የትግራይ ሕዝብ ከአጋም የተጠጋ ቁልቋል ነው» በሚል ርዕስ ባወጣው መግለጫ በግፍ ተገድለዋል ያላቸውን ሰዎች ስም ዝርዝር ይፋ አድርጓል። ከነዚህ ውስጥ አቶ አስፋው አርጋይ፣ ግራ/ ባዕደ ፣ አቶ ኃየሎም አምደሚካኤል፣ አቶ ኃይሉ አባይ፣ ግራ/ ካህሣይ ኃይሉ፣ ወ/ሮ መድኅን፣ አቶ አረጋዊ፣ ቄስ አራያ፣ የመቶ አለቃ መርዕድ፣ የአሥር አለቃ አበበ፣ አቶ ኃይሉ ገብረብፁዕ፣ ሐዱሽ ዮሐንስ፣ አፅብሃ ዳኛው፣ ወርቅነህ ሐጎስ፣ መምህር ዳዊት፣ ህንፃ ሽፈራው፣ ሙሉጌታ አብርሃ፣ ኪዳነ ግርማይ፣ በርሄ ጠማለው፣ አባይ፣ ዕቅባዝጊ በየነ ይገኙበታል። የትግራይ ሕዝብ የእነዚህንና በብዙ ሺህ የሚቆጠሩ ልጆቹን ሀዘን በወግ የሚወጣበትንና ገዳዮቻቸውንም ለፍርድ የሚያቀርብበትን ብሩህ ቀን እየጠበቀ ይገኛል ሲል ባወጣው መግለጫ አስታውቋል</p>


</body>
</html>
