<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሓዴግ ሦስተኛ ጉባዔ ጅማ ላይ ይካሄዳል - ውስጣዊና አገራዊ ጥያቄዎች አፍጥጠውበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2><span class="underline">የፖለቲካው ዳገት የሚወጣ ነው?</span></h2>
<h1 class="align-center">የኢሓዴግ ሦስተኛ ጉባዔ ጅማ ላይ ይካሄዳል - ውስጣዊና አገራዊ ጥያቄዎች አፍጥጠውበታል</h1>


<p class="align-center"><span class="bold">ሪፖርታዥ</span></p>

<p>የኢሃዴግ ፖለቲካ በለጋ እድሜው በፍጥነት አርጅቶና አፍጅቶ የደርግን የመጨረሻ ዘመናት አካሄድ የጀመረ በሚመስልበት በአሁኑ ወቅት በፖለቲካው መድረክ ለመሰንበትም ሆነ ለመሰናበት በርካታ ወሳኝ አገራዊና ድርጅታዊ ጉዳዮች በፊቱ ተደቅነውበት ይገኛሉ። ከአሁን በኋላ የሚንቀሳቀስባቸው እርምጃዎች ሁሉ የአዛውንትን ጥንቃቄ የሚጠይቁ ዘገምተኛና ተውተርታሪ እንደሚያደርጉት የፖለቲካ ገምጋሚዎች ይናገራሉ</p>

<p>የዝግጅት ክፍላችን ከኢሓዴግ አመሰራረት እስከ አሁን ያለውንና የወደፊቱን ሁኔታ እንደሚከተለው ያቀርባል</p>

<h3>ኢሓዴግና አካሄዱ፣</h3>


<p>ፊውዳላዊውን ሥርዓት በመቀናቀን ከተነሳሳው ህዝባዊ ተቃውሞ ውጤቶች አንዱ የሆነው ኢሓዴግ ከሌሎች የፖለቲካ ድርጅቶች መሠረቱን ልዩ የሚያደርገው አገራዊ ከሆነ ሰፊ ራዕይ ያፈነገጠና በጐሣ ፖለቲካ ላይ የተመሠረተ መሆኑን ብዙዎቹ ያሰምሩበታል። ኢሓዴግ እዚህ ከመድረሱ በፊት ለራሱ የፖለቲካ ግብ የጐሣ ፖለቲካ በኢትዮጵያ ሕብረተሰብ የዘራው ሻዕብያ ህወሀትን ለዚህ ዓላማ አዘጋጅቶ ከቀረፀውና የራሱን ወኪል መሪዎች ካበጀለት በኋላ ሌሎችን አገራዊ አላማ ያላቸውን ኢትዮጵያዊ ድርጅቶች፣ ግለሰቦችንና መንግሥትን በተዘዋዋሪ በህወሀት እጅ፣ በቀጥታም ራሱ ተራ በተራ በመምታት በከፍተኛ ሕዝባዊ ትግል የተዳከመውን ደርግ ጥለው በአስመራ ሻዕብያ በአዲስ አበባም ህወሀት ሥልጣን ለመያዝ በቅተዋል</p>

<p>ዓለም አቀፋዊ ሁኔታውም ሆነ የአገር ውስጥ ችግሩ ግልፅ ለሆነ ብቸኛ የስልጣን አያያዝ ምቹ ባለመሆኑ ኢሓዴግና ሻዕብያ አገራዊ አሳማኝ ጠንካራ ድጋፍ ያላቸውን የፖለቲካ ድርጅቶች በማግለል ለመከፋፈል እንዲያመቻቸው በዘርና በጐሣ ዙርያ የተሰለፉትን፣ ደካማ ናቸው ብለው የሚያምኗቸውን ነባርና አዳዲስ ድርጅቶችን በፖለቲካው በማሳተፍ ችግሩ በሰላም ይፈታል በሚል ህዝቡ የነበረውን ተስፋ አጨልመዋል</p>

<p>ኢሓዴግ ሥልጣን እንደያዘ በሽግግሩ ወቅት በሕዝቡ ዘንድ ተቀባይነት ሊኖራቸው የሚችሉ ሕብረ ብሔራዊ የፖለቲካ ድርጅቶችን በማግለል ያሳተፋቸው ከነባር ድርጅቶች የኦሮሞ ነፃነት ግንባር፣ የአፋር ነፃነት ግንባር፣ የኦሮሞ እስላማዊ ነፃነት ግንባር፣ በልዑል መንገሻ ስዩም የሚመራውን የኢትዮጵያ ዴሞክራሲ ኅብረት፣ የሲዳማ አርነት ንቅናቄ፣ የኦጋዴን ነፃነት ግንባር፣ የጋምቤላንና የቤንሻንጉል አካባቢዎችን ንቅናቄዎች፣ ወዘተ፣ ሲሆን ከዚህ በተጨማሪ በአገር ውስጥ የተወሰኑ የመንደር ጓደኛሞች የየአካባቢያቸውን ብሔረሰብ ስም እየያዙ በፍጥነት የቦደኑትን የጐሳ ድርጅቶች ነበር። ይህ አካሔድ የዓለምን ህብረተሰብ፣ የኢትዮጵያን ህዝብና በተለይም ደግሞ ተጠራርተው የተወረወረችላቸውን ወንበር የተሻሙትን ድርጅቶች ለጊዜውም ቢሆን አዘናግቷል ባዮች ናቸው የፖለቲካ ታዛቢዎች</p>

<p>እነዚህ በጥሪም ሆነ በግፊት የመጡ የፖለቲካ ድርጅቶች ይቅሩና ከአስር ዓመታት በላይ ታግለናል የሚሉት የኢሓዴግ ታጋዮችም ከፖለቲካው መድረክ እየተሽቀነጠሩ ለእስር፣ ለስደትና ለመንከራተት በቅተዋል። 120 ሆነው ለስልጣን የበቁት የደርግ አባላት እንዲሁም ያጀቧቸው የፖለቲካ ድርጅቶች ረግፈውና ተራግፈው በመጨረሻ ጥቂት የስርዓቱ ቀንደኞች ብቻ የአገር አንድነትን እያዜሙ አገርንና ራሳቸውን እንደጣሉት ሁሉ ዛሬ የኢሓዴግም የጫጉላ ጊዜ ግርግር አብቅቶ ጥቂቶቹ ግለሰቦች የሚያዝዙበት፣ ማዕከላዊነቱ የጠበቀ፣ የመጨረሻዋን የደርግ የአንድነት መፈክር ይዞ ለመነሳት የሚውተረተር አንድ ብቸኛ የፖለቲካ ድርጅት ለማድረግ ጥድፊያው ቀጥሏል</p>

<p>ደርግ በህዝባዊ አመጽ ማዕበል መካከል ቆሞ የተባበረውን እየተመረኮዘ፣ ጠላቴ ነው የሚለውን በሰይፍ እየቀጠፈ አንፃራዊ ሰላም ያገኘ በመሠለው ጊዜ አቧራውን ለማስከን ከኢትዮጵያ ማርክሲስት ሌኒኒስት ድርጅቶች ህብረት (ኢማሌድህ)፣ ወደ ኢትዮጵያ ሠራተኞች ፓርቲ አደራጅ ኮሚሽን (ኢሠፓአኮ)፣ ከዚያም የኢትዮጵያ ሠራተኞች ፓርቲ (ኢሠፓ) መሠረትሁ ብሎ የአንድና የጥቂት ግለሰቦችን አምባገነንነት ካፀደቀ በኋላ የውድቀት ቁልቁለቱን እንደተያያዘው ኢሃዴግም በስልጣን ዘመኑ የነበረውን ግርግርና ማስመሰል አስወግዶ ጠላቶቹን በሺህ ካበራከተ በኋላ አገሪቱን በሙሉ የሚቆጣጠር አንድ ፓርቲ መሥርቶ እፍኝ በማይሞሉ ሰዎች መዳፍ ስር ያለ ድርጅት የማድረግ አዝማሚያ እየታየበት ነው</p>

<p>ከህወሀት ፖሊት ቢሮ አመራሩን ከሚቀበል ብትን ግንባር ይልቅ ማዕከላዊነቱን የጠበቀ መዋቅር ያለው አንድ ወጥ ድርጅት ለማድረግ በዚህ ጉባኤ ጠቅላይ ምክር ቤት፣ ማዕከላዊ ኮሚቴና ሥራ አስፈፃሚ የተሟላለት ለማድረግ ታቅዷል ነው የሚባለው።</p>

<h3>ኢሓዴግና ክልሎች፣</h3>


<p>ህወሀት «የትምክህተኞችን»ና የሌሎችንም የፖለቲካ አከርካሪ ለመስበርና በስልጣንም የበላይነቱን ለመያዝ ከሁሉም የአገሪቱ የፖለቲካ ችግሮች የበለጠ ትኩረት የሰጠው ለብሔር ብሔረሰብ ጉዳይ ነው። በዚህም የፖለቲካ ቅኝቱ ሁሉ የዘርና የጐሣ ቀለም እንዲቀባ ተደርጓል። በርካታ ኢትዮጵያውያን ወደዱትም ጠሉም ይህ መንገድ ለህወሀት/ሻዕብያ አላማ ብዙ ጥቅም ሰጥቷል። የቀዳማዊ ኃይለስላሴንም ጊዜ ሆነ የደርግን አከላለል በማፍረስ አገሪቱ በዘር እንድትሸነሸን አድርጓል።</p>

<p>ይህ አከላለል የህዝቡን የአንድነት መንፈስ በማላላት በጋራ ጠላቱ ላይ እንዳይተባበር ለማድረግ የተዘየደ መሆኑ ቢታመንም ምዕራባውያን ሳይቀሩ «አዲስ ስልት ስለሆነ ይሞከር» ሲሉ ድጋፋቸውን በመስጠት በኢትዮጵያውን መከራ ተመፃድቀዋል። ይህ በዘር ላይ የተመሠረተ ፌዴራሊዝም ማዕከላዊውን ሥልጣን ያካፈለ ነው ቢባልም የክልሎች ሥልጣን የስም፣ አመራሩ ግን የህወሀት ነው የሚሉ ብዙ ናቸው</p>

<p>በጐንደርና በወሎ ያሉት ለም መሬቶች ለትግራይ ተሰጥቷል። የአማራ ክልል በርካታ የፖለቲካ ድርጅቶች የሚራኮቱበት ሳይሆን አብርሃም ያየህ «የህወሀት የአማራው ክንፍ» የሚሉት ባዴን መሪዎች ደግሞ የክልሉ ተወላጆች ያልሆኑ ናቸው። ነባር የባዴን ታጋዮችና ጠንካራ አቋም አላቸው የሚባሉት በግምገማ፣ በሞት፣ በእስር፣ ወዘተ፣ ተለቅመው አልቀዋል። በብዙ የስልጣን ቦታዎች በግልፅም ሆነ በስውር የአካባቢው ተወላጆች ያልሆኑ በተለይም «ሰሜነኞች» የሚመሩ በመሆኑ ቅራኔው እየጐመራ ባዴን እንደ ድርጅት ወደማይሠራበት ደረጃ መሸጋገሩን የአካባቢው ምንጮች ይናገራሉ</p>

<p>ከክልሉ እውቅና ውጭ ተግባራዊ እንዲሆን የተደረገው የመሬት ድልድል ብዙውን ገበሬ ያለ መሬት በማስቀረቱ በኢሓዴግና በክልሉ ህዝብ መካከል ያለውን ቅራኔ ከማባባሱም በላይ የተቃዋሚዎች እንቅስቃሴ ፈር እየያዘ በመሄዱ ኢሓዴግ በዚያ ክልል ያለውን ይዞታ እያላላው ይገኛል</p>

<p>በአገሪቱ እምብርት ላይ የሚገኘው የኦሮሞ ክልል ከሌሎቹ ኢትዮጵያውያን ወንድሞቹ እንዲጣላ ግፊት ሲደረግ ከቆየ በኋላ በኢሓዴግና በኦሮሞ ነፃነት ግንባር መካከል የነበረው ግብግብ እጅግ ተድጧል። መብትህ ተከብሯል የተባለው የኦሮሞ ህዝብ ለመብቴ ይቆምልኛል የሚለውን ድርጅት እንዳይከተል አበሳውን ከማየቱም በላይ «የኢሓዴግ የኦሮሞ ክንፍ» የሆነው ኦህዴድም እንደ ባዴን የህወሀትን የበላይነት የማይቀበሉ፣ ለአካባቢያቸው ትኩረት የሚሰጡ፣ ወዘተ፣ አባላቱ «ሙስና ውስጥ ገብታችኋል፣ የኦነግ ደጋፊ ናችሁ፣ ጠባቦች ናችሁ ወዘተ» እየተባሉ በግምገማ ተመንጥረዋል።</p>

<p>የደቡብ ብሔር ብሔረሰቦች ህዝቦች የተባለውም ክልል ከአማራና ከኦሮሞ የተለየ እጣ አልገጠመውም። ከ40 በላይ ቋንቋ ተናጋሪ ያለበት ይህ ክልል ከኢሕዴን የተበተኑ ምርኮኛ ወታደሮች በየጐሣዎቻቸው ስም የፖለቲካ ድርጅት እንዲያቋቁሙ ተልዕኮ ከተሰጣቸው በኋላ በኢሓዴግ ስር ታቀፉ የሚባሉ ናቸው። የክልሉ ህዝብ እንደ ቋንቋው ብዛት ሁሉ በድርጅቶች ብዛት የሚታመስና በየጊዜው ወደ ስልጣን በሚወጡና በሚወርዱ ካድሬዎች የሚሰቃይ ነው። መጀመሪያ ሰባቱን ክልል በአንድ ያጠቃለለው ህወሀት አሁን ደግሞ ድርጅቶችን ወደ አንድ እያጠቃለለ የበለጠ ተዓማኒነት ይኖራቸዋል ተብለው በተገመቱት በዶክተር ካሱ ኢላላ ስር በማድረግ ክልሉን ለቁጥጥር አመቺ አድርጐታል</p>

<p>እስከ አሁንም በአስተማማኝ ሁኔታ በህወሀት/ ኢሓዴግ እጅ ውስጥ ያልገቡት የጠረፍ ክልሎች ናቸው። በቢትወደድ አሊሚራህና ልጆቻቸው የሚመራው የአፋር ነፃነት ግንባር አልመች በማለቱ ኢሓዴግ በፈጠረው በአፋር ህዝብ ዴሞክራሲያዊ ድርጅት ሥር ቢደረግም የፈየደው የለም። የህዝቡም ሆነ የተቃዋሚዎች መብትን የማስከበርና ኢትዮጵያዊነትን የማጠናከር እንቅስቃሴ ጐልብቷል። በክልሉ እዚህ ግባ የሚባል ልማት የለም። የቅርቡ የኤርትራና የህወሀት ውጥረትም በአፋር ሌላው የኢሓዴግ ራስ ምታት ነው። አሰብ ጭንቅ ውስጥ ገብታለች። በድንበር የሕወሀት ሠራዊት ወጥሯል</p>

<p>የተረጋጋ ሁኔታን ያልለመደው የሶማሌ ክልል ፖለቲካ ከኢሓዴግ ጭብጥ ውስጥ የሚገባ አይደለም። ህወሀት አቅፎና ደግፎ ያመጣቸው የኦጋዴን ነፃ አውጭ ግንባር አባላት ተመልሰው ጫካ ገብተዋል። ተነጥለው የቀሩት ጥቂት ግለሰቦችና በዶክተር አብዱል መጅድ የሚመራው የኢትዮጵያ ሶማሌ ዴሞክራቲክ ሊግ ህብረትም ህልውናው እንደ ጥዋት ጤዛ ረፋድ ላይ በቦታው አልገኝ በማለቱ ህወሀት/ኢሓዴግ በጉልበትም፣ በገንዘብም፣ በዲፕሎማሲም አማራጮች ተጠቅሞ አልተሳካለትም። በዚህ በጣም ሰፊና ሞቃታማ አካባቢ ፖለቲካውም እንደጋለበ እንደሚቆይ ይገመታል</p>

<p>በጀጐል ግንብ ዙርያ ያለችው የሀረር ክልል እንኳ ፖለቲካዋ አንዴ የሚሞቅ፣ የሚፈላና የሚቀዘቅዝ በመሆኗ የኢሓዴግ ግዛት ናት ለማለት ያስቸግራል። ብዙ የፖለቲካ ታዛቢዎች በምፀት ሐረሪን «የምሥራቅ ወያኔ» ይላሉ። የሐረሪ ዴሞክራሲያዊ አንድነት ፓርቲ አባላት መካከል በርካታዎቹ እስር ላይ ሲሆኑ የሐረሪ ሊግ አባላትም ሥልጣናቸው የተረጋጋ አይደለም</p>

<p>ህወሀት ከሱዳን አባብሎ ያመጣቸው የጋምቤላ ባለሥልጣናት እነ ኦኬሎ ኦማን አፍላ አገልግሎታቸው አብቅቶ እስር ቤት የሚማቅቁ ሲሆን በቀድሞ የክልሉ የኢሠፓ ፀሐፊ ትዋት ፖል የሚመራ ወታደራዊ ንቅናቄና የደቡብ ሱዳን ነፃ አውጭ መኖር መስተዳድሩን ወታደራዊ ቀጠና አድርጐታል። የቤንሻንጉሉ ሁኔታም ከዚህ የተለየ አይደለም። ትናንት የኢሓዴግ ወዳጅ የነበሩ የቤንሻንጉል ህዝብ ንቅናቄ አመራሮች ከነታጣቂዎቻቸው ጫካ በመግባት ከተቀናቃኞች ጋር ተቀላቅለው ሌላ ራስምታት መሆናቸው አልቀረም</p>

<p>ከክልሎች ሁሉ አንፃራዊ የተረጋጋ ሰላምና ልማት ይታይባታል የምትባለው ክልል ትግራይ ብቻ ናት። ህወሀት የተዋደቀላትን ትግራይን ለማልማት ደፋ ቀና ማለቱና ባለሥልጣናቱም በየጊዜው የሚሻሩ ባለመሆናቸው የመንግሥትና የግል ልማት በተረጋጋ ሁኔታ መቀጠሉ ከሌሎች የተሻለ የኢኮኖሚ እንቅስቃሴ የሚታይባት ብትሆንም በፖለቲካው ከሁሉም የባሰ ውጥረት አለባት። በህዝቡ መካከል ሌላ የፖለቲካ አመለካከት እንዳይኖር፣ ነፃ ጋዜጣና ሃሣብ እንዳይንሸራሸር ከፍተኛ ቁጥጥር ይደረጋል። በኤርትራና በኢትዮጵያ መካከል ያለው ግንኙነት መስመር እንዲይዝ የትግራይ ህዝብ ከሁሉም የላቀ ግፊት በማድረጉ የፖለቲካ መሪዎቹ አካሄዳቸውን እንዲቀይሩ አስገድዷል። ይህ ግፊት ስር ሰድዶ በህወሀት አመራር መካከል የአመለካከት ልዩነት በመፍጠሩ ለአዲስ የፖለቲካ አቅጣጫም በር እየተከፈተ እንደ ሆነ ጠቋሚ ነገሮች አሉ</p>

<h3>የህዝብ ጥያቄ፣ ተቃዋሚዎችና ኢሓዴግ፣</h3>


<p>ህወሀት/ኢሓዴግ በስልጣን ዘመኑ ከተፈተነባቸው ጉዳዮች ውስጥ አንዱ ለህዝብ ጥያቄና ለመድበለ ፓርቲ ሥርዓት ያለው አቋም ነው። ህዝባዊነቱን በተለያዩ መድረኮች የገለፀው ኢሓዴግ ገና በጠዋቱ የአዲስ አበባ ዩኒቨርስቲ ተማሪዎች የተባበሩት መንግሥታት ዋና ፀሐፊ የነበሩትን ቡትሮስ ጋሊን ለመቃወም በተነሱበት ወቅት ባሳየው ጭካኔ ትዝብትን አትርፏል። ቀጥሎም የህንፃ ኮንስትራክሽንና የባህር ትራንስፖርት ሠራተኞች፣ የኤርትራ ተፈናቃዮች፣ ያለ መሬት የቀሩ የአማራ ክልል አርሶ አደሮች፣ የቤት ኪራይ አለአግባብ የተጨመረባቸው ነጋዴዎችና ሌሎችም ያቀረቧቸው ተከታታይ ጥያቄዎች መልስ ከማጣት አልፈው ካድሬዎችና ባለስልጣናቱ ያሳዩት ማንጓጠጥ በኢሓዴግና በህዝብ መካከል ትልቅ ገደል ፈጥሯል</p>

<p>ተቃዋሚዎችን በተመለከተ እስከ አሁን በኦነግ አባላትና በደጋፊዎቹ ላይ እየተወሰደ ያለው እርምጃ፣ የመአህድ ፕሬዝዳንትና ሌሎችም በእስር መንገላታትና አጠቃላይ ወከባ፣ በአማራጭ ኃይሎች ዙርያ ያሉ ድርጅቶች እንዳይንቀሳቀሱ የተፈጠረው ማዕቀብ፣ የኢትዮጵያ አንድነት ግንባር (ኢአግ) እና ሌሎችም የፖለቲካ ድርጅቶች የአገሪቱን የፖለቲካ መድረክ ተነፍገው ሌላ የትግል አማራጭ እንዲይዙ መገደዳቸው የሰላማዊ የስልጣን ሽግግርን ተስፋ አሟጥጦ ኢሓዴግ እንዳለፉት ስርዓቶች በአመጽ ካልሆነ በሰላማዊ የፖለቲካ ትግል የሥልጣን ሽግግር እንደማይፈልግ የሚያመለክት ሆኖአል</p>

<p>የተለያዩ የሲቪልና የዴሞክራሲ ተቋማት ለአገሪቱ ሊሰጡ የሚችሉት በጐ አስተዋፆ እየተጨናገፈ መሆኑም አንዱ የፖለቲካ አደጋ ነው። ሠራተኞች መብታቸውን የሚያስጠብቁበት ማኅበር ኢሠማኮ ላይ የተፈፀመው እንቅፋት፣ የኢትዮጵያ መምህራን ማኅበር እንዲዳከም መደረጉና መሪው ዶ/ር ታዬ ወልደ ሰማያት በእስር ሌሎችም በስደት መንገላታት፤ ሰባዊ መብቶች በተከታታይ መጣሳቸውና ተንከባካቢ በሆኑ ድርጅቶች በኢሠመጉ፣ በሰባዊ መብት ሊግ፣ በአምነስቲ፣ በአፍሪካ ዎች፣ ወዘተ፣ የሚሰነዘረው ዘለፋና ጫና እንዲሁም የበርካታ ጋዜጠኞች መታሠር፣ መሰደድና መንገላታት የዴሞክራሲን ጐዳና ጨርሶ የሚያዳፍንና አምባገነንነትን የሚያጠናክር ሆኗል። በዚህ ድርጊት የኢትዮጵያ ህዝብና የዓለም ህብረተሰብ ህወሀት/ኢሓዴግን እያጋለጠና እየኮነነ ይገኛል</p>

<p>ኢሓዴግና ኢኮኖሚው፣</p>

<p>ያለተቀናቃኝ አገሪቱን ለመምራት ፍላጐት ያለው ኢሓዴግ መላ ህዝቡን በኤኮኖሚ አበልጽጐ ከማሳደግ የበለጠ ትኩረት የሰጠው የድርጅቱን ኢኮኖሚያዊ ጥንካሬ በማጐልበት ላይ ይመስላል። አገሪቱ ምን ዓይነት የኢኮኖሚ አቅጣጫ መከተል እንዳለባት የነደፈውን ፖሊሲ በእርግጠኝነት መናገር አይቻልም። ዘመኑ ያመጣውን የነፃ ገበያ ስርዓት ተቀብያለሁ፣ አራምዳለሁ ቢልም ለነፃ ገበያ ሥርዓት ተፃራሪ የሆኑ መሬትን በመንግሥት እጅ የሚያደርጉ፣ ሌሎች የኢኮኖሚ ተቋማት ወደ ህዝቡ እንዳይዞሩ የሚያሰናክሉ፣ የዓለም አቀፍ ግፊት ሲበረታ ጠቃሚ የኢኮኖሚ ተቋማትን በተዘዋዋሪ መንገድ ወደ ድርጅት ንብረትነት አዙሮ ሞኖፖሊ መፍጠርን የመሰሉ እንቅፋቶችን ደቅኗል</p>

<p>ጠንካራ የግል ባለ ሀብቶች በሌሉባት ኢትዮጵያ ኢሓዴግ በንግድ፣ በኮንስትራክሽን፣ በመገናኛ ብዙሃን፣ በትራንስፖርት፣ በፋይናንስ፣ በኢንዱስትሪ፣ በማዕድን፣ ወዘተ፣ ግዙፉን ድርሻ ይዞ የሚንቀሳቀስ በመሆኑ የፖለቲካ ድርጅት ብቻ ሳይሆን ተወዳዳሪ የሌለው የኢኮኖሚ ተቋምም ሆኗል</p>

<p>እነዚህ የኢኮኖሚ ተቋማቱ እያደር የሚከስሩ ቢሆኑም መንግሥታዊ ክንድ ተጠቅመው ትንንሽ ባለሃብቶችን ከውድድር ውጭ እያደረጉ ኢኮኖሚውን እያዳከሙ ይገኛሉ</p>

<p>አካባቢን እናለማለን በሚል ስም የተቋቋሙትና ከተራ ድሀ እስከ ሐብታም ዜጋ ድረስ ገንዘብ የሚያዋጣላቸው በኢሓዴግ እጅ ያሉ የልማት ማኅበራት ኦልማ፣ አልማ፣ ትልማ፣ ደልማ፣ ወዘተ፣ ህዝቡ ራሱን በራሱ ሊያለማ ያዘጋጃቸውን ነባርና አዳዲስ የልማት ማኅበራት እየገደሉ ያጠፉ ከትግራይ ልማት ማኅበር ውጭ ሁሉም የንቅዘት አራያ የሆኑና (የአልማን ሰነድ የማቃጠል ተራ ሌብነት ያስተውሏል) ትልልቆቹ ካድሬዎች ሳይቀሩ በንቅዘት የጨቀዩባቸው ናቸው። ስለዚህም ኢሓዴግ የተከተለው የኢኮኖሚ ፖሊሲ ቀስ በቀስ አገሪቱንም ራሱንም ችግር ውስጥ የሚከት መሆኑን ባለሙያዎች ይናገራሉ</p>

<p>ኢሓዴግ፣ ዓለም አቀፍ ግንኙነትና ኤርትራ</p>

<p>ከኢትዮጵያ ህዝብ ጥያቄ ይልቅ በውጭ ኃያላን መንግሥታት ዘንድ ዴሞክራቲክ መስሎ ለመታየት የበለጠ ትኩረት እንደሚሰጥ የሚታማው ኢሓዴግ አሜሪካ እያቆለጳጰሰችው ቢሆንም አውሮፓውያን፣ የአፍሪካ አገሮች፣ የዓለም ገንዘብ ድርጅትን ከመሳሰሉት ጋር ያለው ግንኙነት የሚያወላዳ አልሆነም። የአውሮፓ ፓርላማ በሰባዊ መብት ረገጣውና ተቃዋሚዎችን በፖለቲካው መድረክ ባለመሳተፉ እየወቀሰው ነው። በአፍሪካ ውስጥም ለኤርትራና ለአሜሪካ ተልዕኮ ሲባል ከሱዳንና ከግብፅ ጋር ሆድና ጀርባ ሆኗል። በሱማሌም ጉዳይ የተጀመረው ተዋናይነት አልተሳካም። የዓለም የገንዘብ ድርጅት (ሑመላ) ኢሓዴግ ኢኮኖሚውን በተፈለገው መንገድ አላንቀሳቀሰውም በማለት እርዳታና ብድሩን ወደማቆም አዘንብሏል</p>

<p>የኢትዮጵያ ህዝብ ፍላጐት ሳይጤን ለመገንጠሏ አስተዋፆ ካደረገላት ኤርትራ ጋር ኢሓዴግ ያለው ግንኙነት መልክ እንዲይዝ የተጀመረው ግፊት በመጠናከሩ ለኢሓዴግ በተለይም አፍቃሬ ሻዕብያ ለሆኑ ጥቂት የህወሀት መሪዎች አሳሳቢ ሆኗል። ሻዕብያ በነዚህ ሰዎች አማካይነት በኢትዮጵያ ፖለቲካ፣ ኢኮኖሚና ፀጥታ ላይ ወሳኝ ቦታ ነበረው። በኢሓዴግና በኢትዮጵያ ህዝብ መካከል ለተፈጠረው መሠረታዊ ልዩነት ትልቁ ምክንያት ይኼው ኤርትራን የበለጠ ተጠቃሚ የሚያደርግ አድሏዊ ግንኙነት ነው። ዛሬ የህዝቡ ተቃውሞ ሥር ሰድዶ በህወሀትና በሌሎችም የኢሓዴግ ድርጅት አባላት ሳይቀር ይፋ የወጣ ቅራኔ ተከስቷል</p>

<p>በሁለቱ አገሮች መካከል ያለው የኢኮኖሚ ግንኙነት በውጭ ምንዛሬ እንዲፈፀም መወሰኑ ሻዕብያንና ጥቂት የህወሀት መሪዎችን ቅር ቢያሰኝም ሂደቱ የተጀመረ በመሆኑ ይህ እርምጃ የኢሓዲግን በፖለቲካው ጠንክሮ መቆየትና አለመቆየት ይወሰናል። ሻዕብያ ውሳኔውን ለማስቀልበስ እስከ ወታደራዊ እርምጃ የዘለቁ የተለያዩ ጫናዎችን ለማድረግ እየተፍጨረጨረ ባለበት ጊዜ ኢሓዴግም ቢሆን የኤርትራን ጉዳይ ከኢትዮጵያ ህዝብ መቀራረቢያ (መታረቂያነት) ሳያስበው አልቀረም የሚሉ አሉ</p>

<p>ኢሓዴግ፣ መከላከያውና የሰላም ሁኔታ፣</p>

<p>ግዙፍ የሆነው የቀድሞ ጦር ከፈረሰ በኋላ ከሽግግሩ ወቅት እስከ አሁን ያለው የአገሪቱ መከላከያ የህወሀት/ ኢሓዴግ ሠራዊት ነው። መከላከያውን በምንም መልኩ ለሌላ አሳልፎ መስጠት ያልፈለገው ህወሀት እስከ አሁን በቆየው አንፃራዊ ሰላም የተደላደለ ቢመስልም የአገሪቱ ችግር በሰላማዊ ሁኔታ ባለመፈታቱ በአራቱም ማዕዘናት የተፈጠሩትን ግጭቶች ለመቆጣጠር አቅሙን ከወዲሁ የሚፈታተን እየሆነ ነው</p>

<p>ብሔራዊ ተዋፆ ለማሟላት ተብሎ ከተቀላቀሉት ጥቂት የሌላ ብሔረሰብ አባላት ጋር እንኳ አብሮ መሥራት እንዳቃተው የሚታየው የህወሀት ሰራዊት በሱማሌ ከአሊኢትሀድና ከኦጋዴን ነፃ አውጭ ግንባር፣ በአፋር ከአርዱፍና ከሌሎችም፣ በኦሮሚያ ከኦነግና ከሌሎችም፣ በጋምቤላ በትዋት ፖል ከሚመራ ታጣቂ ቡድን፣ በቤንሻንጉልና በአማራው ክልል ከኢትዮጵያ አንድነት ግንባር፤ በቅርቡ ደግሞ ኤርትራን በሚያዋስኑ የትግራይና የአፋር አካባቢዎች ከሻዕብያ ይሰነዘራሉ ተብለው የሚፈሩ ጥቃቶችን ለመመከት በትግርኛ ተናጋሪው ሠራዊት ብቻ መጠቀሙ የሚያዛልቅ አይመስልም። ለዚህም ፍርሀት ይመስላል በሰሞኑ መግለጫ አቶ አዲሱ ለገሠ 70 ሺህ፤ አቶ ኩማ ደመቅሳ ደግሞ 199 ሺህ የአካባቢ ሚሊሺያ ማዘጋጀታቸውን ያሳወቁት</p>

<p>የታቀደውን ብሔራዊ ተዋፆ ለጊዜውም በማዘግየት ኢሓዴግ አብዛኛው ትግርኛ ተናጋሪ በሆነ ሠራዊት ችግሮችን ሁሉ ለመፍታት መሞከሩ አደገኛ የሆነውን ያህል ብሔራዊ ተዋጾውን ጠብቆ ጠንካራ መከላከያ ሠራዊት ማደራጀቱም የበለጠ አስቸጋሪ መሆኑን ታዛቢዎች ይገልፃሉ</p>

<h3>ኢሓዴግ፣ ውስጣዊ ችግሩና አገራዊ ጥያቄዎች፣</h3>


<p>የህወሀት አባላት የሻዕብያን የቆየ ጫና በተለያየ መልክ ሲታገሉ ቆይተው ይፋ የሆነ እርምጃ እየወሰዱ ባሉበት በአሁኑ ሰዓት የህወሀት ፍጡራን የሆኑ የኢሓዴግ አባል ድርጅቶችና ሌሎችም የሕወሀትን የፖለቲካ ጫና በመታገል ላይ መሆናቸው ይፋ እየወጣ ነው። መሪው ታምራት ላይኔ የታሰሩበት፣ ሙሉ አለም አበበን የመሰሉ የድርጅት ነፃነት ፈላጊዎች የተገደሉበትና በግምገማና በልዩ ልዩ ስልት ጠንካራ አባላቱን ያጣው ባዴን የሻዕብያን ብሎም የህወሀትን ጫና አሻፈረኝ በማለት ላይ እንደሆነ ውስጥ አዋቂ ምንጮች ይገልጣሉ።</p>

<p>በቅርቡ በተካሔዱ ኮንፈረንሶች «ኤርትራዊው በረከት ስሞን፣ የሲዳሞው ተፈራ ዋልዋ» ሌሎችም ትግርኛ ተናጋሪ የሆኑ ሰዎች ባዴንን የሚመሩት እኛ ራሳችንን መቻል አቅቶን ነው? መጀመሪያ ድርጅታዊ ነፃነት ይኑረን!» የሚሉ ጥያቄዎች እየተነሱ ውዝግብ በመፍጠራቸው ያለ መሪ ከአመት በላይ የተጠቀመጠው ባዴን ጉባኤ እንዳያካሒድ ተፈርቶ ለ3ኛ የኢሓዴግ ጉባኤ ያለ ዝግጅት ቀርቧል። አቶ አዲሱ ለገሠ በባዴን ወኪልነት የቀረቡበት ሁኔታም ግልጽ አይደለም</p>

<p>ለኦነግና ለሌላም የኦሮሞ ድርጅቶች መምቻነት የሚያገለግለው የኦህዴድ ጠንከር ያሉ አባላት የድርጅታዊ ነፃነት ጥያቄ ካነሱ ሰንብተዋል። በጠባብነት፣ በኦነግ ደጋፊነትና በሙስና ስም እየተገመገሙ በመኮርኮማቸው ችግሩ የተዳፈነ ቢመስልም አልጠፋም። ይህ የተዳፈነ የድርጅት ነፃነት ጉዳይ እንዳይነሳ ታስቦም ነው እንደ ባዴን ሁሉ ኦህዴድም የራሱን ጉባኤ ሳያደርግ ኢሓዴግ ሦስተኛ ጉባኤው የጠራው</p>

<p>አንፃራዊ መረጋጋት አለበት የተባለው የደቡብ ህዝቦች ዴሞክራሲያዊ ግንባር በቅርቡ ባካሄደው ጉባኤ በአዳዲስ ታማኞች ቦታው የተያዘ ቢሆንም ነባሮቹ የህወሀትን ጫና በዝምታ የሚቀበሉ አይደሉም። እነዚህ ሦስቱ ክልሎች በካድሬዎቻቸው ስልጣን መውጣትና መውረድ ምክንያት ክልሎቻቸውን ለማልማት አለመቻላቸውና ሕዝባቸውም የበይ ተመልካች መሆኑን በይፋ እየተናገሩ ይገኛሉ</p>

<p>የጠረፍ አካባቢ ክልሎች የፖለቲካ ድርጅቶችም አንዳንዶቹ በአቅም ማጣት ምክንያት ኢሓዴግን የተጠጉ ቢመስሉም ከልክ ያለፈ ተፅዕኖውን የሚፈልጉ አይደሉም። የሶማሌ አንጃዎች ውህደት ፈጥረው ከኢሓዴግ ለመቀላቀል የታሰበው አልተሳካም። በጋምቤላ የኦኬሎ ኦማንና የጓደኞቻቸውን መታሰር ያዩ አዲሶቹ ባለስልጣናት ከኢሓዴግ ስር መሆንን አይፈልጉም። አፋሮችም ሆኑ ቤንሻንጉሎች ከዚህ የተለየ አቋም እንደሌላቸው አሳይተዋል</p>

<p>ሦስተኛ የኢሓዴግ ጉባኤ ከላይ የጠቀስናቸውን ውስብስብ ሁኔታዎች ሁሉ አገናዝቦ አዲስ ስልት ካልቀየሰና የአገሪቱን ችግር በሰላማዊ መንገድ የሚፈታበትን ሁኔታ ካላመቻቸ ለአራተኛ ጉባኤ ለመብቃት ብዙ እድሎች እንደሚያመልጡት የሚገልፁ የፖለቲካ ታዛቢዎች አሉ</p>

<p>በሁሉም ክልሎች የተመጣጠነ ልማት እንዲኖር የአድልዎ መንገድ ካልተወገደና የተረጋጋ የግንባታ ሥራ ካልተካሄደ የተለመደው በክልሎች ባለስልጣናት ድክመትና በሰው ኃይል እጥረት ምክንያት ነው ብሎ ማለፍ የሚቻል አይሆንም። በቅርቡ የአማራ ተወላጅ መኮንኖች ያነሱት ጥያቄም ይኸው ነው። የመሬት ጥያቄ መፍትሔ የሚሻው ከመሆኑም በላይ የኢሓዴግ የኢኮኖሚ ተቋማት እየጐለበቱ በነፃ ገበያ ውድድር ላይ የሚፈጥሩት ተፅዕኖ ካላበቃ የኢኮኖሚ እድገት ዘበት እንደሆነ ባለ ሙያዎቹ ይናገራሉ</p>

<p>በፖለቲካው መስክም የተፈጠረው ውጥረት ረግቦ ተቃዋሚዎች ሰላማዊ የፖለቲካ በር ካልተከፈተላቸው የቆየውን ችግር በጦር ኃይል የመፍታት አባዜ መፍትሔ የሚሆን አይደለም። የኤርትራና የኢትዮጵያ ግንኙነትም ከህዝብ ሳይደበቅ በጋራ ጥቅም ላይ ተመስርቶ ተፈፃሚ ካልሆነ ቀጣዩ ችግር ለኢሓዴግ የሚወጣ ዳገት አይመስልም። ኢሓዴግ በአሁኑ ጉባኤ ወሳኝ በሆኑ ችግሮች ላይ ተነጋግሮ የተሻለ መፍትሔ ካልፈለገ ደርግ መጨረሻ ላይ ታቅፎት የቀረውን የአንድነት መፈክር ማዜሙ ብቻ ህዝባዊ ድጋፍ አያስገኝለትም ሲሉ አንዳንድ ግለሰቦች አስተያየት ሰንዝረዋል።</p>


</body>
</html>
