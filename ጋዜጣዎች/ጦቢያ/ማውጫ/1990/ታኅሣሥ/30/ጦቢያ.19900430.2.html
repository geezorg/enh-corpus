<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በራማና ዛላንበሳ መኪኖች ታግተዋል - 1 ብር በ10 ናቅፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በራማና ዛላንበሳ መኪኖች ታግተዋል - 1 ብር በ10 ናቅፋ</h1>



<p>ከኢትዮጵያ የተለያዩ ሸቀጦች ጭነው ወደ ኤርትራ ይጓዙ የነበሩ በመቶዎች የሚቆጠሩ ካሚዮኖች በራማና ዛላንበሳ በሮች እንደተኰለኰሉ ናቸው። የዚያን ያህል ባይሆኑም ጨውና ሌሎችንም በምጽዋ ወደብ የተራገፉ ዕቃዎችን የጫኑ ተሽከርካሪዎች ደግሞ ወደ ኢትዮጵያ እንዳይገቡ ተከልክለው መቆማቸው ታውቋል።</p>

<p>መኪኖቹ ወደ ሁለቱም ግዛቶች እንዳይገቡ የተከለከሉት በሁለቱ ወገኖች የሚደረገው የንግድና የአገልግሎት ክፍያ በዶላር መሆን አለበት ከመባሉ ጋር በተያያዘ ሲሆን የተሽከርካሪዎቹ ባለንብረቶች እንደሚሉት ሁለቱም ወገኖች «መመሪያ አልደረሰንም...» የሚል መልስ እንደሚሰጧቸውና ንብረታቸውን ለማንቀሳቀስ ምን ምን ነገሮችን ማሟላት እንዳለባቸው በግልጽ የተነገራቸው ነገር አለመኖሩን ነው</p>

<p>እነዚህ ወገኖች እንደሚሉት የኤርትራ መንግሥት ከኢትዮጵያ ለሚገዙ ማናቸውም ዓይነት ዕቃ ዶላር እንደማይፈቅድ በመግለጹና የኢትዮጵያ መንግሥት ደግሞ የሁለቱ አገሮች የንግድ ልውውጥ በሌተር ኦፍ ክሬዲት (ልጭ) መሆን አለበት ስላለ በኮንትሮባንድ ከሚንቀሳቀሰው በስተቀር የንግድ ግንኙነቱ እንደተቋረጠ ይቆጠራል ይላሉ።</p>

<p>የአካባቢው የትግራይ መስተዳድር አባላት በበኩላቸው የወሰኖች ጥበቃ እንዲጠናከር ከማድረጋቸውም ባሻገር ማንኛውም ወደ ኤርትራ ንብረት ሲያሻግር የተገኘ የትግራይም ሆነ የኤርትራ ዜጋ ንብረቱ ተወርሶ እስከ አስር ዓመት በሚደርስ እሥራት እንደሚቀጣ እያሰጠነቀቁ ናቸው። ኮንትሮባንድ ሲሻገር ተቆጣጥሮ መያዝ የቻለ ደግሞ ከያዘው እስከ 40 ከመቶ ኮሚሽን ማግኘት እንደሚችል ተገልጿል።</p>

<p>ይህ በእንዲህ እንዳለ ኤርትራውያን ወደ ኢትዮጵያ መጥተው ለመንቀሳቀስ፤ በኢትዮጵያ በኩል ወደ ውጭ አገር ለመሄድና ከኢትዮጵያ ዕቃ ገዝተው በኮንትሮባንድ ወደ ኤርትራ ለማስገባት እዚህ አዲስ አበባ ውስጥ በየሱቁ፤ ሆቴልና አውቶቡስ ማረፊያዎች ናቅፋን በብር ለመለወጥ እየተጣደፉ ቢሆንም የሚመነዝርላቸው አላገኙም።</p>

<p>በብርና በናቅፋ መካከል ስላለው ምንዛሪ እስከአሁን በሁለቱም ወገኖች በይፋ የተባለ ነገር የለም። ሆኖም በተለይ በትግራይ አካባቢ አንዳንድ የተቸገሩ የኤርትራ ሰዎች ለአንድ ናቅፋ ሐምሳና አርባ ሳንቲም ለመቀበል በመገደድ ላይ መሆናቸው ታውቋል። በአሳብ በኩል በኢትዮጵያ ወሰን ላይ ደግሞ አንድ ብር በ10 ናቅፋ እየተመነዘረ ነው</p>

<p>የኤርትራ መንግሥት «የኢትዮጵያ መንግሥት ለምን የእኛን ሃሳብ አልተቀበለም» በሚል ንዴት ፉከራ አዘል ዛቻ በማሰማት ላይ የሚገኝ ሲሆን ማሽላና የመሳሰሉትን የምግብ እህሎች ከኢትዮጵያ ይልቅ ከፍተኛ ወጭ ከሚጠይቁ ሌሎች አገሮች እየገዙ ስለመሆናቸው የሚናፈስ ወሬ አለ</p>

<p>በሌላ በኩልም በኢትዮጵያና ኤርትራ ድንበር አካባቢ ያለው ወታደራዊ ፍጥጫ እየጨመረ እንደሆነ ከየሥፍራዎቹ የሚደርሱን ዘገባዎች ያስረዳሉ። በአሰብ በኩል የኤርትራ ወታደሮች ጣሊያን ወደተከለው ድንበር እንዲያፈገፍጉ የተነገራቸው ሲሆን ኢትዮጵያ ወታደራዊ ኃይሏን እያጠናከረች ነው</p>

<p>ሁለቱም ወገኖች በየድንበሮቻቸው ለሚገኙ ገበሬዎች የአጭር ጊዜ የጦር መሳሪያ አጠቃቀም ስልጠና እየሰጡ በሚሊሺያነት እያስታጠቁ «የአካባቢያችሁን ጸጥታ ለመጠበቅ» በሚል ሽፋን መሳሪያ እንዲይዙ እየተደረጉ መሆናቸው ታውቋል</p>

<p>ከሑመራ እስከ ቡሬ ሙዳይቱ በሚዘረጋው ወሰን የሚገኙ ገበሬዎችን ገና የናቅፋና የብር ጉዳይ ሳይጀምር ስታስታጥቅ የቆየችው ኤርትራ ከቅርብ ቀናት በፊት ደግሞ ለጉዳዩ ልዩ ትኩረት ሰጥታ በማጠናከር ለሚሊሺያዎቹ በየወሩ በነፍስ ወከፍ ከሁለት መቶ ናቅፋ ያላነሰ እንደምትከፍላቸውም ታውቋል። የትግራይም ሆነ የኤርትራ ሚሊሺያዎች ሌሊት በየወሰኑ መሽገው እያደሩ ሲሆን የሁለቱ አገሮች መደበኛ ሠራዊትም ከሚሊሺያዎቹ ሳይርቁ በስተጀርባ በተጠንቀቅ እንደ ቆሙ ተመልክቷል።</p>

<p>በአሁኑ ግዜ የኤርትራ መንግስት በኢትዮጵያ የንግድ ፖሊሲ ላይ ነቀፌታ በመሰንዘር ፕሮፓጋንዳውን እያጧጧፈ ቢሆንም የኢትዮጵያ መንግስት ግን ጉዳዩ በትግራይ ክልል ደረጃ ብቻ እንዲታይ መምረጡን ለጉዳዩ ቅርበት ያላቸው ወገኖች ይናገራሉ</p>

<p>ፍጥጫውን ከኢትዮጵያም ሆነ ከኤርትራ በኩል የሚገመግሙ የፖለቲካ ሰዎች ሁኔታው ለረጅም ጊዜ ታምቆ የነበረ ልዩነት አፈንድቶ በፕሮፓጋንዳ እንካ ሰላንቲያ ብቻ ሳይወሰን ወደ ግጭትም ሊያመራ እንደሚችል ስጋታቸውን ገልጠዋል። ከሰሞኑ ሁኔታ ጋር በተያያዘ ከኢትዮጵያ ወደ ኤርትራ፣ ከኤርትራ ወደ ኢትዮጵያ የሚመላለሱ የመንገደኞች ቁጥር በእጥፍ መቀነሱ ታውቋል።</p>

<p>በሌላ በኩል ደግሞ በትግራይ ክልል የዓድዋ ከተማ ተማሪዎች አመጽ ማስነሳታቸውን «አትኩሮት» ጋዜጣ ባለፈው ማክሰኞ እትሙ ዘግቦአል። ተማሪዎቹ አመጹን ያስነሱት ያስተምራቸው የነበረ የአማራ ብሔረሰብ ተወላጅ መምህር ባልታወቀ ምክንያት ስለተዛወረባቸው መሆኑን ጋዜጣው አመልክቷል።</p>

<p>ተማሪዎቹ መምህሩ የተዛወረበትን ምክንያት ጠይቀው አጥጋቢ መልስ ሳያገኙ ቀርተው በማመጻቸው የተደናገጡት የትግራይ ትምህርት ቢሮና የአካባቢው የመስተዳድር ኃላፊዎች ሁኔታውን ለማረጋጋት ሞክረው ሳይሳካላቸው በመቅረቱ በርካታ ተማሪዎችን በፀጥታ አስከባሪ ኃይሎች እንዲያዙ ማድረጋቸውን ጋዜጣው እዚያ የሚገኙ ምንጮቹን ዋቢ አድርጐ ዘግቦአል።</p>

<p>በቁጥጥር ሥር የዋሉት እነዚሁ ተማሪዎች ወዲያውኑ በካሚዎኖች ተጭነው ወደ መቀሌ እስር ቤት የተወሰዱ መሆናቸውን የጠቀሰው ዘገባ ከእስር የተረፉት ተማሪዎች ግን በተጽእኖ ትምህርታቸውን እንዲቀጥሉ መደረጋቸውን አመልክቷል።</p>

<p>ይህ በእንዲህ እንዳለም የኢትዮጵያ ኦርቶዶክስ ቤተክርስቲያን ፓትርያርክ ዶ/ር ጳውሎስ በትግራይ ተቃውሞ እንደገጠማቸው ከመቀሌ የደረሰን ዜና ያስረዳል።</p>

<p>ፓትርያርኩ ሰሞኑን ወደ ትግራይ በተጓዙበት ጊዜ አንድም ሰው ያልተቀበላቸው ሲሆን ማረፊያ የሚዘጋጅላቸው አጥተው አክሱማዊት ሆቴል ማደራቸው ታውቋል። ከአውሮፕላን ማረፊያው ወደ ከተማ የተጓዙበትን መኪና እንኳ ያቀረበላቸው ሀገረ -- ስብከቱ ሳይሆን የትግራይ እርዳታ ማህበር እንደሆነ ተረጋግጧል።</p>


<p>አባ ጳውሎስ በዚሁ ጉዞአቸው የትግራይ ሃገረ ስብከት ኃላፊ የሆኑትን አቶ ኃይለኪሮስ ኃይሉን በአባ ገብረ ማርያም አጽብሃ ለመተካት ያደረጉት ጥረት ሳይሳካላቸው መቅረቱም ታውቋል</p>

<p>ፓትርያርኩ በትግራይ የዚህ ዓይነት ተቃውሞ ሲገጥማቸው የመጀመሪያቸው ሳይሆን ከአሁን በፊትም ከትግራይ በብዙ መቶ ሺ ብር የሚገመት ገንዘብ አጥፍተው የተባረሩትን አባ መርቆሪዮስን ተቀብለው መመደባቸው ከፍተኛ ተቃውሞ አስከትሎባቸው እንደነበረ ይታወቃል። ከዚህም በተጨማሪ የአባ መርቆሪዮስን ቦታ እንዲተኩ በአባ ጳውሎስ የተመደቡትን አቡነ ጢሞቲዎስንም እንደማይቀበል በመግለጽ የትግራይ ሀገረ ስብከት መግለጫ አውጥቶባቸው እንደነበር ተረጋግጧል።</p>


</body>
</html>
