<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ የኢኮኖሚ ኮሚሽን በኢትዮጵያ የሚገኙ ሠራተኞቹ ጥንቃቄና ዝግጅት እንዲያደርጉ አዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2><span class="underline">በኮፊ አናን መመሪያ</span></h2>
<h1 class="align-center">የአፍሪካ የኢኮኖሚ ኮሚሽን በኢትዮጵያ የሚገኙ ሠራተኞቹ ጥንቃቄና ዝግጅት እንዲያደርጉ አዘዘ</h1>


<p>ኢትዮጵያ ውስጥ ባለው የፀጥታ ሁኔታ ምክንያት ባልታሰበ ጊዜ ሊደርስ የሚችለውን ችግር በማጤን የተባበሩት መንግሥታት ድርጅት አካል የሆነው የአፍሪካ ኢኮኖሚክ ከሚሽን በሥሩ ያሉ ድርጅቶችንና ሠራተኞችን ከአደጋ ለመታደግ ባለአምስት ደረጃ የጥንቃቄ እቅድ መንደፉን በቅርቡ ባሰራጨው መመሪያ አስታወቀ። የውጭ ጉዳይ ሚኒስትሩና የየክልል መስተዳድሮች ፕሬዚዳንቶች ደግሞ በአገሪቱ ያለው ሰላምና ዲሞክራሲ ፍፁም አስተማማኝና ዋነኛ ትኩረታቸው ልማት ብቻ መሆኑን ሰሞኑን በመንግሥታዊ መገናኛ ብዙሃን በሚሰጡአቸው መግለጫዎች እየተናገሩ ነው።</p>

<p>የአፍሪካ ኢኮኖሚክ ኮሚሽን ኢትዮጵያ ውስጥ ለሚገኙ ቅርንጫፎቹና ሠራተኞች በሙሉ ዲሴምበር 18/1997 (ታህሣሥ 9/1990) በምስጢር ባሰራጨው መመሪያ ልዩ ጥንቃቄ ማድረግ፣ ከማንኛውም እንቀስቃሴ ተገድቦ በቤት መዋል፣ አንድ ቦታ መሰባሰብ፣ በአገሪቱ የሚካሄዱ ፕሮግራሞችንና የረዴት ተግባራትን ማቋረጥ፣ በመጨረሻም አገር ለቅቆ መውጣትን የሚያጠቃልል መሆኑ ታውቆአል።</p>

<p>የኮሚሽኑ ዋና ፀሐፊ ሚስተር ኬ.ዋይ አሞኮ የጥንቃቄ መመሪያውን ለኮሚሽኑ፣ ለድርጅቱ ልዩ ልዩ አካላት፣ በድርጅቱ ድጋፍ በኢትዮጵያ ውስጥ ፕሮግራሞችና ፕሮጀክቶችን ለሚያከናውኑ ሠራተኞች እንዲያሳውቁ ከመንግሥታቱ ድርጅት ዋና ፀሐፊ ከሚስተር ኮፊ አናን መታዘዛቸውን ጠቅሰው ጉዳዩ የሚመለከታቸው ክፍሎችና ሠራተኞች ራሣቸውን ከሁኔታው ጋር አዘጋጅተው እንዲቆዩ አሳስበዋል።</p>

<p>በአገሪቱ ውስጥ የእርስ በእርስ ግጭትና የሰላም መናጋት ቢከሰት ሁሉም ሠራተኞችና በሥራቸው የሚተዳደሩ ጥገኞቻቸው ተጨማሪ መመሪያ እስኪሰጥ ድረስ በቤታቸው መቆየት እንደሚኖርባቸው የጠቀሱት ሚስተር አሞኮ ሁኔታዎች ከቁጥጥር ውጭ ሆነው ለአደጋ የሚያጋልጥ ደረጃ ላይ ከደረሰ ግን በወጣው የፀጥታ እቅድ መሠረት ሠራተኞቹ አስተማማኝ ሰላም ወደአለበት ሥፍራ እንደሚጓጓዙ አስታውቀዋል።</p>

<p>የፀጥታ መደፍረስ ከተከሰተ ሁኔታዎች ተለዋዋጭ ስለሆኑ የድርጅቱ ሠራተኞች የተጠቀሱትን የጥንቃቄ መመሪያዎች ከማክበር ጐን ለጐን በእለት ተእለት ሕይወታቸው ውስጥ አስፈላጊ የሆኑ ነገሮችን ማሟላትና የጉዞ ዶክመንቶቻቸውን አዘጋጅተው መጠባበቅ እንደሚኖርባቸው ደብዳቤው አሳስቦአል።</p>

<p><span class="underline">ከማሳሰቢያዎቹ መካከል</span></p>
<dir>
<p><span class="bold">ሀ)</span> የመታወቂያ ወረቀቶች፣ ፓስፖርት፣ ሊሴፓሴና የጤና የምስክር ወረቀቶች በየጊዜው መስተካከላቸውን ማረጋገጥ፣</p>

<p><span class="bold">ለ)</span> ለሚሠሩበት ድርጅት ከፍተኛ ባለሥልጣን የልጆችን ስምና እድሜ ማስመዝገብ</p>

<p><span class="bold">ሐ)</span> የድርጅቱ ከፍተኛ ባለሥልጣን ልጆች የሚማሩባቸውን ት/ቤቶች ስምና ያሉባቸውን ቦታዎች አድራሻ ማሳወቅ፣</p>

<p><span class="bold">መ)</span> የቤተሰባቸው አባል ሆኖ ልዩ የሕክምናና ክትትል የሚያስፈልገው ሕመምተኛ ካለ ለድርጅቱ ከፍተኛ ባለሥልጣን ማሳወቅና ትኩረት እንዲሰጠው ማድረግ፣</p>

<p><span class="bold">ሠ)</span> በቤት ውጥ ለአንድ ሳምንት የሚበቃ የምግብ አቅርቦት መኖሩን ማረጋገጥ፣</p>

<p><span class="bold">ረ)</span> የመጠባበቂያ ውሃና የጋዝ መስመሮች መኖራቸውን፣ የተበላሹም ካሉ መጠገናቸውን ማወቅ፣</p>

<p><span class="bold">ሰ)</span> የእጅ ባትሪዎች፣ ሻማዎች፣ ክብሪቶችና የመጀመሪያ እርዳታ መስጫ መሣርያዎችና መድኃኒቶች መሟላታቸውን ማረጋገጥ፣</p>

<p><span class="bold">ሸ)</span> የግልና የተባበሩት መንግሥታት ድርጅት ንብረት የሆኑ መኪናዎች በቂ ነዳጅ መሙላታቸውን፣ መጠባበቂያ ጐማዎችና መፍቻዎች ተሟልተው መገኘታቸውን ማረጋገጥ፣</p>

<p><span class="bold">ቀ)</span> በቤተሰቡ ብዛት ልክ ቢያንስ እስከ 400 ዶላር የሚደርስ ገንዘብ በጥሬ ወይም በመጓጓዣ ቼክ መኖሩን ማረጋገጥ፣</p>

<p><span class="bold">በ)</span> ምናልባት አገር ለቅቆ የመውጣት ትእዛዝ ቢኖር የቤት እንስሳትን እንዴት ማጓጓዝ እንደሚቻል ሁኔታዎችን ማመቻቸት፣</p>

<p><span class="bold">ተ)</span> ከወቅቱ ጋር ሊለበሱ የሚችሉ ልብሶችን መርጦ ማዘጋጀትና እያንዳንዱ የቤተሰብ አባል የውጡ ትእዛዝ ቢኖር ይዞ መሄድ የሚችለው በነፍስ ወከፍ 15 ኪሎ ግራም ብቻ ስለሆነ ለዚህ ግምት መስጠት፣</p>

<p><span class="bold">ቸ)</span> የቤት ቁሳቁሶችን፣ ዋጋ ያላቸው የቤት እቃዎችንና የመኪኖችን ዝርዝር የያዘ ፎርም በሶስት ኮፒ ማዘጋጀትና ይህንኑ ዝርዝር በጥርና በሐምሌ ወሮች ማደስ፣ የዝርዝሮቹ አንድ ቅጂ ለግለሰቡ፣ ሌላው ለአሠሪው ድርጅት ዋና መ/ቤትና ቀሪው ለፀጥታ እቅድ ቢሮ መድረስ እንደሚኖርባቸው ይጠቅሳሉ።</p>
</dir>

<p>የመጀመሪያው የፀጥታ እቅድ ተግባራዊ የሚሆን ቢሆን በየዞኖቹ ያሉ የድርጅቱ ሠራተኞች ስማቸውንና ያሉበትን አድራሻ በየአቅራቢያቸው ለተመደቡ የፀጥታው መ/ቤት ኃላፊዎች ማሳወቅ እንዳለባቸው መመሪያው ጠቅሶ፣ ከዚህ ሁኔታ ጋር ራሳቸውን ከሠራተኞቹ አድራሻ ጋር በማለማመድ ላይ ላሉት ኃላፊዎች ትብብር ማድረግ እንደሚጠበቅባቸው አስገንዝቦአል</p>

<p>መመሪያው ከዚህም በተጨማሪ የድርጅቱ ሠራተኞች የአድራሻ ለውጥ ቢያደርጉና ሁኔታዎች ቢለዋወጡ ሠራተኞቹ የራሳቸውንና የጥገኞቻቸውን ቁጥር ለፀጥታ ፕሮግራም ቢሮው ሪፖርት ማድረግ እንደሚኖርባቸው ጠቁሟል።</p>

<p>የድርጅቱ ሠራተኞችን ለመጐብኘት ከውጭ አገር በእንግድነት የመጡ ዘመዶቻቸውና የአገሪቱ ዜጐች ያልሆኑ የቤት ሠራተኞቻቸው በፀጥታ እቅዱ የሠፈረው የጥንቃቄ መመሪያው እንደተላለፈ አገር ለቅቀው መውጣት እንደሚጠበቅባቸው ያመለከተው ደብዳቤ ከዚህ ውጭ ድርጅቱ ለሚደርስባቸው ማንኛውም ጉዳይ ኃላፊነት የሌለበት መሆኑን አስረድቷል።</p>

<p>በእንግድነት ላረፉት ዘመዶቻቸውና የቤት ሠራተኞች ኃላፊነት ያለባቸው የድርጅቱ ተቀጣሪዎች ሊከሰት የሚችለውን ችግር ከግምት ውስጥ በማስገባት ለነዚህ ወገኖች አስፈላጊውን የጉዞ ፎርማሊቲዎች አማልተውና ፓስፖርታቸውን አሳድሰው መጠባበቅ እንደሚገባቸውም ደብዳቤው አስገንዝቧል።</p>

<p>ደብዳቤው በመጨረሻም ከአገር ለቅቆ የመውጣት ሁኔታ ቢከሰት ማንኛውም የተባበሩት መንግሥታት ድርጅት ተቀጣሪ ዋስትና በሚያገኝበት አካባቢ ወይም ትውልድ አገሩ እንደደረሰ የውሎ አበሉ እንደሚከፈለው ጠቅሶ፣ አስገዳጅ የፀጥታ መታወክ በፈጠረው ችግር የድርጅቱ ሠራተኞች ንብረት የመጥፋት ወይም ጨርሶ የመውደም ሁኔታ ቢያጋጥማቸው ለግለሰብ ባለሥልጣን እስከ 12 ሺህ ዶላር፣ ከነቤተሰቡ ከሆነ ደግሞ እስከ 20 ሺህ ዶላር ካሳ እንደሚከፈለውና የጠፋው መኪና ከሆነ ደግሞ 7500 ዶላር በጥሬ ገንዘብና መለዋወጫዎች እንደሚያገኝ ያብራራል።</p>

<p>የመንግሥታቱን ድርጅት ማስጠንቀቂያ የገመገሙ የፖለቲካ ተንታኞች እንደሚናገሩት ከሆነ በርካታ የአሜሪካ የፓርላማ አባላትና በመጨረሻም የውጭ ጉዳይ ሚኒስትሯ ማድሊን ኦልብራይት ሕወሐት ጉባኤውን ሊያካሂድ ቀናት ሲቀሩት ጉብኝት ያደረጉት ከዚሁ የፀጥታ ስጋት ጋር በተያያዘ ነው</p>

<p>የመንግሥታቱ ድርጅት ባለው መረጃ የአገሪቱ የፀጥታ ሁኔታ አስተማማኝ ባለመሆኑ በሥሩ ላሉ ድርጅቶችና ሠራተኞች ይህን መሰሉን የጥንቃቄ ትእዛዝ ቢያስተላልፍም የአገሪቱ ባለሥልጣኖች ደግሞ ከሰሞኑ በመንግሥት መገናኛ ብዙሃን በሚሰጡአቸው ተከታታይ መግለጫዎች ሰላምና ዴሞክራሲው በአስተማማኝ ደረጃ ላይ እንዳለና የወደፊት አጀንዳቸው ልማት መሆኑን ሲገልጡ ሰንብተዋል።</p>

<p>ሰሞኑን ይካሄዳል ተብሎ የሚጠበቀውን የኢሃዴግ 3ኛ ጉባኤ አስመልክቶ የትግራይ፣ የአማራ፣ የኦሮሚያና የደቡብ ክልል ፕሬዚዳንቶች ሰሞኑን በሰጡአቸው ሰፊ መግለጫዎች ባለፉት ዓመታት በአካባቢያቸው የተከናወኑ የሰላምና የዴሞክራሲ እንቅስቃሴዎች አስተማማኝ ደረጃ ላይ መድረሳቸውን ገልጠዋል።</p>

<p>የትግራይ ክልል ርዕሰ መስተዳድር በአምስት ዓመቱ የኢሃዴግ መርሃ ግብር በክልላቸው ለሌሎች ምሳሌ የሚሆኑ የሰላም፣ የልማትና የዴሞክራሲ ተግባራት መከናወናቸውን ጠቅሰው፣ ቀሪ አጀንዳቸው የሰላሙ ሁኔታ አስተማማኝ በመሆኑ ልማት ላይ ማተኮር እንደሚሆን ጠቁመዋል።</p>

<p>በክልሉ በውትድርናና በሌሎች የሙያ ዘርፎች በየጊዜው ሥልጠና ስለሚወስዱት ወጣቶች ምንም ያልጠቀሱት ርዕሰ መስተዳድር ሌሎች ክልሎች ከትግራይ የልምድ ተሞክሮ በመቅሰም ላይ መሆናቸውንና ይህም እንደሚጐለብት አስምረውበታል።</p>

<p>በጠባቦችና ጐሰኞች መሰሪ ፕሮፓጋንዳና እንቅስቃሴ ክልሉ ካለው የበለፀገ የተፈጥሮ ሀብትና የሰው ኃይል አንፃር የተፈለገውን ያህል ልማት አለማከናወኑን የጠቀሱት የኦሮሚያው ክልል ፕሬዚዳንት ኦነግን እንደ እንቅፋት በማቅረብ አሁን አካባቢውን ከፀረ-ሰላም ኃይሎችና ጠባቦች ለመጠበቅ 99 ሺህ ያህል ሚሊሺያዎች መሰልጠናቸውን ጠቁመዋል።</p>

<p>ክልላቸው ሙሉ ለሙሉ ሰላም መሆኑንና ልማትና ዲሞክራሲ የተትረፈረፈ እንደሆነ የገለጡት የአማራው ክልል ፕሬዚዳንት በበኩላቸው ምክንያቱን ባልጠቀሱት ሁኔታ ከ70 ሺህ በላይ ሚሊሽያዎች አሰልጥነው አካባቢያቸውን በማስጠበቅ ላይ መሆናቸውን አመልክተዋል።</p>

<p>ቅድመ ኢሓዴግ ኢትዮጵያ አለመረጋጋትን ከሚያበረታቱ ሀገሮች ውሰጥ በዋነኝነት ትጠቀስ እንደነበረች የጠቆሙት የውጭ ጉዳይ ሚኒስትሩ አቶ ሥዩም መስፍን ዛሬ ለአጎራባች አገሮችና ባጠቃላይም ለአፍሪካ ቀንድ የሰላም ሐዋርያ ሆና በመንቀሳቀስ ላይ መሆኗን ሰሞኑን ለእፎይታ ጋዜጣ በሰጡት መግለጫ አስረድተዋል።</p>


</body>
</html>
