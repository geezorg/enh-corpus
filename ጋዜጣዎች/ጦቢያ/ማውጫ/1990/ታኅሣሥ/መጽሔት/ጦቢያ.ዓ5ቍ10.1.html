<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአዘጋጁ ቢሮ</h1>


<p>ሰሞኑን ከአገኢቱ ልዩ ልዩ ማዕዘናትና ከውጭ አገር አንባቢዎቻችን እጅግ በርካታ ደብዳቤዎች ደርሰውናል። አብዛኞቹ የወቅቱን የአገራችንን ሁኔታ በተመለከተ የጦቢያ ቋሚ አምደኛ ጸጋዬ ገ/መድኅን አራያ፣ ፕሮፌሰር መስፍን ወልደማርያም፣ የኢትዮጵያ አንድነት ግንባር (ኢአግ) አመራር አባል መርሻ ዮሴፍ በመጽሔታችን ባስተላለፉት ሀሳብ ዙሪያ የተጻፉ ናቸው። ሁሉንም ማስተናገድ ባንችልም ጥቂቶችን በ«መልዕክት ሣጥናችን» አምድ አስፍረናቸዋል። በመነጋገሪያ መድረክም አንድ አቢይ ጽሁፍ አለ</p>

<p>አንባብያን በጸጋዬ ገበ መድኅን አራያ ጽሑፍ (ጦቢያ፣ አምስተኛ ዓመት፣ ቁጥር 9) እና በፕሮፌሰር መስፍን ወልደማርያም (ጦቢያ፣ አምስተኛ ዓመት ቁጥር ቁጥር 8) የቀረቡት ትችቶች «በወሳኙ ወቅት ትግል አዘናጊ ሀሳብ ይዛችሁ ተነሳችሁ» የሚሉ ዓይነት ናቸው። አንዳንዶቹ እንዲያውም ከረር፣ መረር ብለውና ሃሣብን ከመቃወም አልፈው ግለሰቦችን የሚነኩ ሆነው አግኝተናቸዋል። «እናንተስ ይህን የመሰለ ሀሳብ ለምን ታስተናግዳላችሁ?» ያሉንም አሉ።</p>

<p>በዚህ ላይ የበኩላችንን መግለጽ ያለብን ይመስለናል። እኛ እንደጋዜጠኝነታችን ለሕበተሰቡ ካለብን ኃላፊነት አንጻር ሞራልንና ብሔራዊ ጥቅምን ይጐዳሉ፣ በሕግ ያስጠይቃሉ ከምንላቸው በቀር የሐሳብ ምርጫ የለንም። ስድብና ዘለፋ የችግሮቻችን መፍትሔዎች ይሆናሉ ብለንም አናምንም። ማንም ሰው በራሱ ግምት ትክክለኛ መስሎ የታየውን ሀሳብ ማራመድ መብቱ ነው። በዚህ መሰደብና መወቀስ የለበትም። ትክክለኛው መንገድ ሀሳብን በሀሳብ መቋቋም ነው። በፕሬስ ከሚስተናገዱ ሀሳቦች የመምረጥና የመቀበል ወይም ያለመቀበል መብት ደግሞ የአንባቢው ሕዝብ ይመስለናል።</p>

<p>ባለፉት ተከታታይ እትሞች (ጦቢያ፣ አምስተኛ ዓመት፣ ቁጥ 8 እና 9) የኢአግ አመራር አባል አቶ መርሻ ዮሴፍ ያስተላለፉትን ሐሳብ በተመለከተ የደረሱን ደብዳቤዎች ደግሞ ሁለት መልክ አላቸው። አንደኛው አቶ መርሻ ዮሴፍ የኢሃፓን ያለፉ ስህተቶች በተገቢው መንገድ ገልጸው ይቅርታ አልጠየቁም የሚል ሲሆን ሌላው በሚሊዮኖች የምንቆጠር «በትግሉ ብናምንበትም የሚያሰባስበን አጣን» የሚል ነው።</p>

<p>አቶ መሻም ሆኑ ጠቅላላው በተቃዋሚው ጐራ የተሰለፈው ለምን ይወቀሳል አይባልም፣ በመሠረቱ ግን ያለፉ ችግሮችን ማውሣት በትምህርት ሰጭነቱ አግባብ ያለው ቢሆንም ከሚያስፈልገው በላይ ጥያቄውን መግፋቱ ልዩነቱን በማስፋት ሕብረቱን ከሚጐዳ በቀር የሚያመጣው ጠቀሜታ የለም። «ተቃዋሚዎች በአንድነት መቆም አቅቶአቸዋል። ጥንካሬ ያላቸው አማራጮች መሆን አልቻሉም» እየተባሉ የሚወቀሱት በአገራዊ አጀንዳና በሕዝብ ጥያቄ አንድ ዓይነት አቋም ከመያዙ ይልቅ በጥቃቅን ልዩነቶች ላይ መነታረክን ስለሚያበዙ ነው። ከዚህ አንፃር አምደኛችን ጸጋዬ ገ/መድኅን አራያ በዚህ እትም «የነፃዎቹ አገር-የጀግኖቹ ቤት ይዘጋ? ተዋርደናል!» በሚል ርዕስ ባሰፈረው ሀሳብ ተቃዋሚዎችን በሚመለከት ያለው አግባብነት አለው።</p>

<blockquote>
<p>«ከተቃዋሚው ወገን አብዛኛው በአዲስ አበባ፣ በለንደን፣ በዋሽንግተን፣ በቦንና ምናልባትም በኬንያ የመሸገ መሆኑ ይታወቃል። አዲስ አበባና ዋሽንግተን ተቀምጦ፣ ስለሕዝብ ትብብ መጥፋት፣ ስለሕዝብ አልቀሰቀስ ማለት ማማረር ያስተዛዝባል። ለመሆኑ የትኛው የፖለቲካ ድርጅት ነው ወደ ሕዝቡ ጠጋ ብሎ በስውርም ሆነ በግልጽ ለማደራጀትና ዓላማውን ለማስረዳት የሞከረና ያልተሳካለት? ምን እንዲያደርግ ተጠይቆ ነው ሕዝብ ቸልታና ደንታ ቢስነት ያሳየው? መቼ? ለመሆኑ በተቃዋሚነት የሚታወቁት በርከት ያሉ ድርጅቶች ሰባት ዓመት ሙሉ በዚህም በዚያም ጥቃቅን ጉዳይ ከመርመጥመጥና እርስ በርስ ከመጠነቋቆል ባሻገር ምን ሠራን ይላሉ?»</p>
</blockquote>

<p>ትግሉ ተሰባሰበም ተበታተነም ዛኤ ሕብረተሰባችን በቅራኔዎች ተወጥሯል። በዚህ ሕብረተሰባዊ ቅራኔ ላይ የጐሣና የኃይማኖት ጉዳዮች ተጨምረውበት ችግሮች እንዳይባባሱ የብዙዎች ሥጋት ሆኖአል። በዚህ በኩል ሕዝብ ሁለት ትላልቅ ተስፋዎቹን ተቀምቷል ማለት ይቻላል። ትልቁ ቅራኔ ከፖለቲካው የሚመነጭ እንደመሆኑ መንግሥት በዚህ በኩል በሥጋትና በውጥረት ውሰጥ እየኖረ ተቃዋሚዎችን ከመክሰስና ከማሳደድ ባሻገር አቀራራቢ እርምጃ ሲወስድ አይታይም። ይልቁንም ራሱ ከውጥረት ወደውጥረት እየተሸጋገረና ራሱን በቅራኔዎች እየተበተበ ይገኛል።</p>

<p>ሕዝብ የተቀማው ሌላው ትልቁ ተስፋ ደግሞ ከኃይማኖት አባቶች አካባቢ የሚጠበቀውን ነው። በባህላችን አአጋውያን አስታራቂ ናቸው። በታሪካችን ቤተክርስቲያንና የኃይማኖት አባቶች ቅራኔዎችን በማለዘብ፣ አስፈላጊም ሲሆን መንግሥትን በመምከር እውቅ ሚና ነበራቸው። የዛሬዎቹ ይህ ባህርይ አይታይባቸውም። ይልቁንም ራሳቸው በቅራኔ ተተብትበዋል። የታሪክ ምሁሩ ፕሮፌሰር ታደሰ ታምራት የኢትዮጵያ ኦርቶዶክስ ቤተክርስትያን የምተገኝበትን ሁኔታ በተመለከተ</p>

<blockquote>
<p>«... በውስጧ አሷ ሙሉ ሠላም የሌላት፣ በራሳቸው መካከል በአንድ መንፈሳዊ ቋንቋ መነጋገር የማይችሉ መሪዎች ሥር የምትድህ ቤት፣ በትላልቅ የሕዝብና የሀገር መሠረታዊ ጉዳዮች ላይ ሥራዬ ብላ ለመንቀሳቀስ ምን የሞራል ኃይል ይኖራታል ተብሎ ይገመታል?» በማለት ይጠይቃሉ። (ቃለ መጠይቅ)</p>
</blockquote>

<p>እንግዲህ የዚህ እትማችን ዓቢይ ትኩአት ከዚህ በላይ ባነሳናቸው ሀገራዊ ጉዳዮች ላይ ሆኖአል። በተረፈ የተለመዱት አምዶችና ፀሐፊዎቻችን አሉ። ሀሰን ዑመር አብደላ የብሔረሰቦችን ጥያቄ ይተነትናል። «ምን እናድርግ?» ለሚለው ጥያቄም መልስ ለመስጠት ይሞክራል። በቋንቋ ቃና ባለቅኔ ሎሬት ፀጋዬ ገብረመድህን «ኢትዮጵያዊነት ምጡቅ ነው፣ ለእኩይ ሥንዝር አይሞላም፣ ክንድ አይለካም ለጠባብ» ይላሉ «ኢትዮጵያዊነት» በሚለው ግጥማቸው። በዚህ ገጽ ይህን ያህል ካቃመስናችሁ ቀሪውን ለእናንተ ትተናል። የነገ ሰው ይበለን!</p>


</body>
</html>
