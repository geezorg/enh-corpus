<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አፈጉባዔ ዳዊት ተቃዋሚዎችን በደርግ ኢሠፓነት ፈረጁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አፈጉባዔ ዳዊት ተቃዋሚዎችን በደርግ ኢሠፓነት ፈረጁ</h1>



<p>የሕዝብ ተወካዮች ምክር ቤት አፈ-ጉባዔ አቶ ዳዊት ዮሐንስ ያለ ፍርድ ተገደሉ፣ ታሠሩ፣ ተሰደዱ እየተባለ የሚወተወትላቸው ወንጀለኞች ሲሆኑ ተቃዋሚዎችም የሚባሉት የደርግ ኢሠፓ ናፋቂዎች ናቸው በማለት ገለጡ</p>

<p>አቶ ዳዊት ይህን የገለጡት በሥልጣን ላይ ያለው የኢሓዴግ መንግሥት በየጊዜው የሚከሰስበትን የሰባዊ መብት ረገጣና በዚሁ ሳቢያ ፊታቸውን ማዞር የጀመሩትን ለጋሽ መንግሥታትና ድንበር ዘለል አበዳሪ ድርጅቶችን ለማግባባት ባለፈው ሳምንት በለንደን የሥራ ጉብኝት ባደረጉበት ወቅት ነው</p>

<p>በአፈጉባዔ ዳዊት ዮሐንስ የተመራውና አራት አባላት ያሉት ይኸው ቡድን ለእንግሊዝ ፓርላማና ለሠራተኛ ማኅበሩ ስለኢትዮጵያ ወቅታዊ ሁኔታ ያደረገው ገለፃ የተፈለገውን ውጤት ካለማስገኘቱም በላይ በተለይ በኢምፔሪያል ኮሌጅ ሜዲሲን አዳራሽ እዚያ ለሚገኙ ኢትዮጵያውያን ዜጐች ለማካሄድ አቅዶት የነበረው ፕሮግራምም በሰላማዊ ሰልፍና በኢትዮጵያውያኑ ተቃውሞ ሳቢያ መሰረዙ ታውቋል</p>

<p>የልዑካን ቡድኑ ከፓርላማ አቻዎቹ ጋር ለመነጋገርና ስለተልዕኮውም ለማብራራት ቢችልም የእንግሊዝ ጋዜጦች በውይይቱ ስለተገኘው ግንዛቤ በይፋ ያሉት ነገር ባለመኖሩ ውጤቱ ምን እንደሆነ ሊታወቅ አለመቻሉ ተገልጦአል</p>

<p>በለንደን የኢትዮጵያ ኤምባሲ ኅዳር 24 ቀን 1990 ዓ.ም. ምሽት ለልዑካኑ ክብር የእራት ግብዣ አዘጋጅቶ የተለያዩ አገሮች ዲፕሎማቶች በመጥራት የተልዕኮውን ዓላማ ለማግዘፍ ቢሞክርም ጉዳዩን የሰሙ ኢትዮጵያውያን ልዩ ልዩ የተቃውሞ መፈክሮችን በድምፅ ማጉሊያ በማስተጋባት በኢትዮጵያ የሰፈነውን የሰባዊ መብት ረገጣና የሥርዓቱንም አምባገነንነት በማጋለጣቸው ከጥቂት አፍቃሬ ኢሓዴግ ዲፕሎማቶችና የወያኔ ደጋፊዎች በስተቀር አብዛኞቹ ከግብዣው ለመቅረት መምረጣቸው ተነግሯል</p>

<p>ቡድኑ ኅዳር 25 ቀን 1990 ዓ.ም. በእንግሊዝ የሌበር ፓርቲ ውስጥ ዋንኛው ድጋፍ ሰጪጪና በዓለም የሥራ ድርጅት (እልኦ) ተሰሚነት ካለው የሠራተኛ ማኅበር (ኡጥጭ) አመራር አባላት ጋር ባደረገው ስብሰባ የኢትዮጵያ መንግሥት የሚወቀስበትን የሰባዊ መብት መጣስ ጉዳይ ለማስተባበል ያደረገው ሙከራ በባለሥልጣኖቹ ዘንድ ተቀባይነት ሳያገኝ መቅረቱን ለስብሰባው ቅርብ የሆኑ ምንጮች ከለንደን በላኩት ዘገባ ገልጠዋል</p>

<p>የማኅበሩን የአመራር አባላት ያስቆጣው አቶ ዳዊት «በመጀመሪያ ደረጃ በኢትዮጵያ ውስጥ የሰባዊ መብቶች ተሟጋች ብሎ ነገር የለም። ራሱን ኢሰመጉ እያለ የሆነ ያልሆነ ነገር በዘፈቀደ የሚጽፍ አንድ ሰው እንዳለ ግን አውቃለሁ። የማዝነው አምኔስቲ ኢንተርናሽናል የዚህኑ ሰው የሐሰት ውንጀላ እንዳለ ተቀብሎ ማስተጋባቱ ነው። እናንተም ከዚህ ተነስታችሁ ያለፍርድ ተገደሉ፣ ታሰሩ፣ ተሰደዱ የምትሉአቸው ፖሊስ ወንጀለኞች መሆናቸውን በተጨባጭ የደረሰባቸውና ከፊሎቹም የደርግ ኢሠፓ ሥርዓት ናፋቂዎች ናቸው። ተቃዋሚ የምትሉአቸውም እነዚህ ናቸው። ማንም ምን አለ እነዚህን ወንጀለኞች፣ ፀረ - ሰላምና ፀረ - ዴሞክራሲ ወገኖች የምናስተናግድበት ትዕግስት የለንም።» የሚለው ንግግራቸው እንደነበረ ምንጮቹ አስረድተዋል</p>

<p>በተመሳሳይ ሁኔታ ይኸው በአቶ ዳዊት የተመራው የልዑካን ቡድን ቅዳሜ ኅዳር 27 ቀን 1990 ዓ.ም. በለንደን ነዋሪ ለሆኑ ኢትዮጵያውያን ስለ አገሪቱ ወቅታዊ ሁኔታ ለማብራራት በኢምፔሪያል ኮሌጅ ሜዲሲን አዳራሽ ለማካሄድ አቅዶት የነበረው ሕዝባዊ ስብሰባም እዚያ በሚገኙ ኢትዮጵያውያን በገጠመው ከፍተኛ ተቃውሞ መሰረዙ ታውቋል</p>

<p>ከኮሌጁ አዳራሽ መግቢያ ጀምሮ ልዩ ልዩ የተቃውሞ መፈክሮችን ያስተጋቡ የነበሩት ኢትዮጵያውያን ገለጻውን ሊያደርግ የመጣውን ቡድን ለመስማት ፈቃደኛ አለመሆናቸውን በመጥቀስ እንዲወጡላቸው ባቀረቡት ማሳሰቢያ ፀጥታውን ይቆጣጠር የነበረው የለንደን ፖሊስ ኃይል ኃላፊ የሁኔታውን መካረር በመገንዘብ ስብሰባው እንዲሰረዝ ማድረጋቸው ተመልክቷል</p>

<p>ይህ በእንዲህ እንዳለ ስብሰባው ሊጀመር ከመታሰቡ ጀምሮ በሕዝብ ላይ አጸያፊ በሆነ መንገድ ጣቱን ሲቀስር የነበረ አንድ የወያኔ ኢሓዴግ አቀንቃኝ ፖሊስ ባለበት ሁኔታውን በቪዲዮ ይቀርጽ የነበረ ኢትዮጵያዊን ቪዲዮ ቀምቶ በመሰባበሩና ሌሎችንም ለመርገጥ በመቃጣቱ ፖሊስ ይህንን ሕገ -- ወጥ ግለሰብ በእግር ብረት አስሮ ወደ እስር ቤት የወሰደው መሆኑ ታውቋል። ይሄንን እብሪት ያዩ አንድ አዛውንት «ተውት ይህ አሁንም አዲስ አበባ ያለ መስሎት ነው» በማለት ሰውን ፈገግ ማሰኘታቸው ተገልጧል</p>

<p>በመጨረሻም የተቃውሞ እንቅስቃሴውን ያቀነባበሩት ኢትዮጵያውያን በድምጽ ማጉያ «ጠባችን ከግለሰቦች ጋር ሳይሆን ከሥርዓቱ ጋር ስለሆነ ጥቂት የወያኔ ደጋፊዎች እርር ድብን ሲሉና አጸያፊ ነገር ሲፈጽሙ ተከትላችኋቸው አላስፈላጊ ነገር እንዳታደርጉ» በማለት በወቅቱ ተናደው የነበሩ ኢትዮጵያውያንን ሲያረጋጉ ታይተዋል። ይህም አርቆ አስተዋይነት ለአዘጋጆቹ አክብሮት አስገኝቶላቸዋል</p>

<p>ከስብሰባው በኋላ ሲያነጋግር የቆየው ጉዳይ ይህ በሰው ላይ የታየው ምሬትና እልህ የሚተናነቀው ኢትዮጵያዊ በሞላበት አገር በሥርዓት በማደራጀት ይህንን እምቅ ኃይል ለውጤት የሚመራ የተባበረ የፖለቲካ ኃይል አለመኖር ብዙ ሰዎችን ማስቆጨቱ እንደነበር ተመልክቷል።</p>

<p>የድርጅቶች መከፋፈልና በእንካ ሰላንትያ ጊዜ መጥፋቱ መቆም እንዳለበት የጠቀሱት ዜጐች አሁንም ቢሆን ጊዜው ያላለፈበትና ድርጅቶች አሁንም የሕዝቡን ትርታ እያዳመጡ ምላሽ እንዲሰጡ ጠይቀዋል</p>

<p>ሁለተኛውና በርካታ የለንደን ነዋሪዎችን ያስደነቀው ሌላው ጉዳይ በነቂስ ወጥተው አዳራሹን ይሞሉታል ተብለው የተጠበቁት የሕወሀት ደጋፊዎች በስብሰባው ላይ ያለመገኘታቸው ነው። ይህንን ያልተጠበቀ ጉዳይ በተመለከተ ከተሰነዘሩ አስተያየት መሀከል «ከጥቂት የወያኔ ካድሬዎችና ለማመዛዘን ከማይችሉ፣ በስሜትና በጥላቻ ብቻ ከሚጋፉ የህወሐት አባላት በስተቀር በርካታ የወያኔ ደጋፊዎች ኢሃዴግ የጀመረውን የጦረኛና የግድያ ፖሊሲ ያሳሰባቸው መሆኑንና ከዚህ ኃይል ጋር በአደባባይ ቆመው መታየትም ሆነ ከሌላው ኢትዮጵያዊ ጋር መጋጨት እንደማይፈልጉ ለማሳየት የወሰዱት አቋም የበርካታ ኢትዮጵያዊያንን ተስፋ የሚያለመልምና የትግራይንም ሕዝብ ከሌላው ወገኑ ጋር ያለውን ግንኙነት የሚያድስ ጅምር ነው ብለዋል</p>

<p>በለንደን የኢትዮጵያ አምባሳደርና ሌሎች ባለሥልጣናት አቶ ዳዊትን አጅበው ላለመምጣት መወሰናቸውም ምናልባት አቶ ዳዊት ከሚታወቁበት የኢትዮጵያ ሕዝብና ታሪክ ዘለፋ ጋር ተዳምረው ላለመታየት ጥቂቶች አልነበሩም። ከሁሉም በላይ ደግሞ በብዙ የኢትዮጵያውያን ጉዳይ ላይ አይመለከተንም በማለት እራሳቸው ፈንጠር አድርገው ለመታየት ሲሹ የነበሩና ኢሓዴግን ከመቋቋም ይልቅ ሌሎችን ሲቃወሙ የሰነበቱ ጥቂት የኦነግ ደጋፊዎች ከእድምተኛው ተቀላቅለው ሲጮሁ መታየታቸው ሌላው ተስፋ ሰጪ ጅምር ሆኖ ታይቷል። አንዳንድ ሰዎችም በቅርብ ጊዜ በኦነግ አካባቢ የታየው የአቋም ለውጥ ለመቀራረብና ሀሳብ ለመለዋወጥ በር ከፋችና እሰየው የሚባል ነው በማለት አስገንዝበዋል</p>

<p>የኢሓዴግ መንግሥት በነፃ ገበያ ውድድር ላይ የተመሠረተ ኢንቬስትመንት ፈቅጃለሁ ብሎ በሌላ በኩል በፖለቲካ ጫና ኢንቬስትመንቱን በራሱ አምሳል በፈጠራቸው የንግድ ድርጅቶች በመዋጡ ዓለም አቀፍ የገንዘብ ድርጅት (እምፍ) በረጅም ጊዜ ክፍያ ለኢትዮጵያ ሊያበድር የነበረውን በርካታ ሚሊዮን ዶላር ማዘግየቱ ለአሁኑ የእነ አቶ ዳዊት ጉብኝት ምክንያት መሆኑ ተገልጦአል</p>

<p>አቶ ዳዊት የተቃዋሚውን ድምፅ የደርግ ኢሠፓ ቅሪት አድርገው ለማቅረብ ያደረጉት ሙከራ ኢሓዴግ ተቃውሞ የለብኝም፣ ቢኖርም የአማሮችና የቀድሞ ሥርዓት ተጠቃሚዎች ነው በማለት ለወዳጆቹ መንግሥታት የሚያሠራጨው ፕሮፓጋንዳ አካል መሆኑን ለማወቅ ተችሏል።</p>


</body>
</html>
