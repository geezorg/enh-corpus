<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕወሓትና አባላቱ በመስቀልኛ መንገድ ላይ ቆመዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሕወሓትና አባላቱ በመስቀልኛ መንገድ ላይ ቆመዋል</h1>

<p class="align-center"><span class="bold">ከጦቢያ የሰሜን ምሥራቅ ሪፖርተር</span></p>



<p>የኢትዮጵያን ፖለቲካ በማዕከላዊነት የሚመራው ሕወሀት ከረጅም ጊዜ አጋሩ ከሻዕቢያ ጋር በሕዝብ ግፊት እየተራራቀ በመሆኑ መጭውን ጉባዔውን የሚያካሂደው ድርጅቱና አባላቱ በኢትዮጵያ ፖለቲካ ሂደት ውስጥ በመስቀልኛ መንገድ ላይ ሆነው ነው</p>

<p>በመጭዎቹ ጥቂት ቀናት ይጀመራል ተብሎ የሚጠበቀውን ጉባዔ በማስመልከት የሰሜን ምሥራቅ ሪፖርተራችን የሚከተለውን አጠናቅሮ ልኮልናል</p>

<p>ሕ.ወ.ሓ.ት በ5ኛ መደበኛ ጉባኤው ባለፉት አምስት አመታት በድርጅቱ ዙሪያ የተደረጉ እንቅስቃሴዎችን የሚገመግም ሲሆን የመጭውን ጊዜ እቅድም ያፀድቃል ተብሎ ይጠበቃል። ጉባዔው ከፍተኛ ትኩረት ሰጥቶ ውይይት ያካሂድባቸዋል ከሚባሉት መካከል ከሁለት ዓመት በፊት ጀምሮ የኢትዮጵያን መከላከያ ሠራዊት የብሔር ብሔረሰብ ስብጥር ለመጠበቅ በሚል ከበረሃ ከገቡት የሕወሓት ሠራዊት አባላት መካከል ቀደም ሲል አስር በመቶ ያህሉ የተቀነሱ ሲሆን እነዚህን የተባረሩ የወያኔ አባላት መልሶ ለማቋቋም እቅድ መነደፉ በወቅቱ ቢገለጽም አልተሳካም። በሁመራ አካባቢ ዳንሻ በተባለው ሥፍራ የተያዘላቸው የመልሶ ማቋቋም ፕሮጀክትም ውጤት አላገኘም። ለፕሮጀክቱ አለመሳካት በምክንያትነት የሚጠቀሱት በርካታ ቢሆኑም ፕሮጀክቱን የመምራት አቅም ያለመኖር እንደሆነ በስፋት ይነገራል።</p>

<p>በአሁኑ ጊዜ እነዚህ የተፈናቀሉ አባላት ወደ ትውልድ አካባቢያቸው ተመልሰው አርሰው እንኳን እንዳይኖሩ መሬት የማግኘት እድል አላገኙም። ይህ በዚህ ሁኔታ ላይ እያለ ከሕወሓት ሠራዊት አባላት ተጨማሪ አርባ በመቶ የሚሆኑትን የማሰናበት ዕቅድ ወጥቷል። ስለዚህ ጉባዔው ተባርረው ሳይቋቋሙ በቀሩትና ወደፊትም ይባረራሉ በሚባሉት ላይ ሰፊ ውይይት እንደሚያካሂድ ይጠበቃል። ይህ ጉዳይ የእያንዳንዱን የትግራይ ኗሪ ቤት ስለሚያንኳኳ የበለጠ ንትርክ ያስከትላል ተብሎ ይገመታል።</p>

<p>የኢትዮጵያ ፖለቲካዊ ጉዳዮችም በሰፊው ይነሳሉ ተብሎ ይታሰባል። ጉባዔው እነዚህን ጉዳዮች በሁለት መልክ ከፍሎ ያያል የሚል ግምትም አለ። በአንድ በኩል በየክልሉ በአመራር ደረጃ የሚገኙትንና እስከ አሁን የኢሓዴግ አባል ያልሆኑትን ይመለከታል። ሕወሓት ክልሎችን በሙሉ መቆጣጠር ስለሚፈልግ በአመራር ላይ ያሉትን የጐሣ ፓርቲዎች አንድ ወጥ ውህደት እንዲፈጥሩ በማድረግ የኢሓዴግ አባላት የሚሆኑበትን መንገድ ይቀይሳል። ሕ.ወ.ሓት አሁን በኢሃዴግ ስም በተለይ በአፋር፣ በሱማልያ፤ በቤንሻንጉልና በጋምቤላ ክልሎች በቀጥታ እየገባ በመቆጣጠር ላይ ቢሆንም ድርጅቶቹን የኢሃዴግ አባላት እንዲሆኑ የማድረጊያው መንገድ ውይይት ይደረግበታል</p>

<p>የኢሃዴግ አባል ናቸው ከሚባሉት ከኦህዴድ ከባዴንና ከደህዴግ ጋር ያለውን ልዩነትና አንድነት ገምግሞና ስልት ቀይሶ የበላይነቱን ጠብቆ የሚዘልቅበትን መንገድ እንደሚያመቻችም ይገመታል።</p>

<p>ሌላው የሕ.ወ.ሓ.ትን ጥሪና አመራር ተቃውመው በውጭ አገር የሚገኙትንና ጫካ ገብተው በመዋጋት ላይ ያሉትን ድርጅቶች ይመለከታል። በአሁኑ ጊዜ መንግሥት ይፋ ባያደርገውም የኢሓዴግ ሠራዊት በሕ.ወ.ሓ.ት መሪነት በየቦታው በመዋጋት ላይ ስለሚገኝ ይህንንም ችግር ጉባዔው አንስቶ ይወያይበታል። የኢሃዴግ መንግሥት ከሽዕቢያ ጋር በመቆም ከሱዳን ጋር ቅራኔ ውስጥ ገብቷል። አሁንም ሁኔታው ረገብ ይበል እንጂ አስተማማኝ ደረጃ ላይ አይደለም። ከዚህ ጋር በተያያዘ የሱዳን መንግሥት በሚሰጣቸው ድጋፍ ኢሃዴግን በኃይል ማስወገድ የመረጡ ወገኖች ይጠናከራሉ የሚል ሥጋት በሕወሓት ላይ ተፈጥሯል። ሕ.ወ.ሓ.ት. ከሱዳን ጋር ቢታረቅ ተቃዋሚዎችን በማዳከም በኩል ይረዳኛል የሚል ግምት ቢኖረውም ከኤርትራ ጋር ደግሞ ያጣላዋል። ስለዚህ ሕ.ወ.ሓ.ት በእነዚህ ሁሉ ውስብስብ ጉዳዮች ስለተወጠረ በጉባኤው ላይ እንደሚያነሳው ይጠበቃል</p>

<p>ከተቃዋሚው የፖለቲካ ጐራ በተጨማሪ በአሁኑ ጊዜ የኢትዮጵያ ሕዝብ ሕ.ወ.ሓ.ትን ከሚጠይቃቸው ጥያቄዎች ዋናው የኤርትራ ጉዳይ ነው። ጥያቄው የኢትዮጵያ ሕዝብ ብቻ ሳይሆን የትግራይም ሕዝብ ጭምር በመሆኑ በርካታ የሕ.ወ.ሓ.ት አባላትና ደጋፊዎቻቸው «...እኛ እየታገስን ነው እንጂ የሻዕቢያ ድርጊት ጦርነትን የሚቀሰቅስ ነው....» ባዮች ናቸው። ሕ.ወ.ሓ.ቶች «ራሳችሁ ያመጣችሁት ነው» እንዳይባሉ በመስጋት ቅሬታቸውን ይፋ ባያደርጉትም ከኤርትራ ጋር የድንበር ችግር አለ። ስለዚህ የጉባዔው አባላት «....የኢትዮጵያን ሕዝብ ይዘን ነው ከኤርትራ ጋር ያለንን ጉርብትና የምናየው ወይስ ከኤርትራ ጋር ሆነን የተቀረውን የኢትዮጵያ ሕዝብ የምንመራው?....» የሚለውን ጥያቄ በዋነኛ አጀንዳነት ይዘው ይወያዩበታል ተብሎ ይጠበቃል።</p>

<p>በእርግጥ ጉባዔው በእነዚህ ጉዳዮች ላይ ተወያይቶ ሙሉ በሙሉ ከስምምነት ላይ ይደርሳል ተብሎ አይታሰብም። ነገር ግን ደግሞ እነዚህን ጉዳዮች ካላነሳ ወቅታዊነትን ሊስትና በበለጠ ቅራኔ ሊተበተብ ይችላል። የሕ.ወ.ሓ.ት ጉባኤ ውሳኔዎች ለወደፊቱ የኢሃዴግና የኢሃዴግ አባል ድረጅቶች ውሳኔ እንደሚሆኑም ይገመታል</p>


</body>
</html>
