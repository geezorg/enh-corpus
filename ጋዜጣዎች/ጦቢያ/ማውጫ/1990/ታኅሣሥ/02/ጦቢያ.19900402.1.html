<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አለባብሰው ቢያርሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>



<h1 class="align-center">ርእሰ አንቀጽ፦<br/>አለባብሰው ቢያርሱ</h1>


<p>በአገራችን የፖለቲካ ሕይወት ውስጥ ቁልፍ ሚና ያለውን ሕወሀትን ጨምሮ በወቅቱ መንግሥት ተሳትፎ ያላቸው የጐሣ ድርጅቶች ጉባዔና ኮንፈረንስ በሚያካሂዱበት ሰሞን ውስጥ እንገኛለን። ባህር ዳር ላይ የባዴን ኮንፈረንስ ከተጠራ ውሎ አድሯል። ምናልባትም ጉባዔውን ያስከትላል። በደቡብ ክልል ያሉ የፖለቲካ ድርጅቶች ካለፈው ማክሰኞ ጀምሮ አዋሳ ላይ ተሰብስበዋል። ዋና የፖለቲካው አስተናባሪ ሕወሀት በሚቀጥሉት ቀናት የድርጅቱን 5ኛ ጉባዔ ይጀምራል። የሌሎችም እንዲሁ። 1990 የጉባዔና የኮንፈረንስ ዓመት መሆኑ ነው።</p>

<p>የጉባዔዎቹንና የኮንፈረንሶቹን ዓላማ መገመት አያዳግትም። አሁን በሥልጣን ላይ ያለው መንግሥት በአገራዊና ክልላዊ ምርጫ ሥልጣን ያዘ ከተባለ ሦስተኛው ዓመት ተጋምሷል። በመንገድ እንቅፋት ካላጋጠመው ሁለት ዓመት ተኩል ያህል ይቀረዋል። ምናልባትም ጉባዔዎቹና ኮንፈረንሶቹ የሚደረጉት ለመጭው ምርጫ ዝግጅትም ሊሆን ይችላል። ሕወሀት -- ኢሓዴግ አሁንም መሰሎቹን በሥሩ እየኮለኮለ ሌላ የምርጫ ፌዝ ለማድረግ እየተዘጋጀ ከሆነ በአገር ህልውናና የዕድገት ሂደት ላይ መቀለድ መቀጠሉን ያረጋግጣል።</p>

<p>አገሪቱና ሕዝቧ ያፈጠጡ ችግሮች ከፊታቸው ላይ ተደቅነዋል። የተፈጥሮ ችግሮች የረጅም ጊዜ ጥረት ይጠይቃሉ ብለን ብናልፋቸው እንኳን ሰው ሠራሽ ለሆኑት የመፍትሔ ጭላንጭሎች አይታዩም፣ በየጉባዔዎቹና በየኮንፈረንሶቹ ችግሮቹ ተነስተው መላ ካልተፈለገላቸው የሚከተለው የሀገር ውድቀት ቀላል አይሆንም።</p>

<p>በዚህች አገር አንደኛውና ምናልባትም ታላቁ ችግር የጐሣ ፖለቲካው እያስከተለ ያለው ትርምስ ነው። በዚሁ አፍራሽ ፖሊሲ ምክንያት እያንዳንዱ አካባቢ በቀውስ እየተናጠ፣ ሰዎች ሲወርዱና ሲወጡ፣ ተካሔዱ የተባሉትንም ምርጫዎች ትርጉም አልባ አድርገው እነሆ ስድስት ዓመት አለፈ። የመንግሥት አገልግሎት በትምህርት ደረጃ፣ በዕድሜና በሥራ ልምድ ላይ ተመሥርቶ በሚገኝ ተጨባጭ ውጤት መለካት ሲገባው ዘር መለኪያ እየሆነ ሰዎች በጐሣ ታርጋቸው እየተመለመሉና የማይገባቸውን ሥልጣን እየጨበጡ ብዙ ጥፋት ደርሷል። የሕዝቡን ኑሮ ሊያሻሽል የሚችል በሚሊዮኖች የሚቆጠር ገንዘብ ባክኗል። በሺዎች የሚቆጠሩ ዜጐች ከአንዱ ወይም ከሌላው በመወለዳቸው ብቻ የጥቃት ዒላማ ሆነዋል። ሰብዓዊ መብት ተረግጧል። ሕዝብ ዳኝነት በማጣት እየተንገላታ ነው።</p>

<p>በእነዚህ ምክንያቶች የአገራችንን ፖለቲካ በማዕከላዊነት የሚመራውና ነገር ግን በሚያራምደው ጠባብ ዓላማ ከፍተኛ ተቃውሞ እየገጠመው ያለው ሕወሓት ራሱን የሚመረምርበት ወቅት ቢኖር አሁን ነው። ለሕዝቡ ብዙ የሚያወራርደው ዕዳም አለበት። ኢትዮጵያንና ኢትዮጵያውያንን እንደቅኝ ገዥዎች ቆጥሮ የአገሪቱን አንድነት አሁንም ለማናጋት ጥረት የሚያደርገውን ሻዕቢያን አዝሎ የራሱን ሳይሆን የሌሎችን ዓላማ ሲያስፈጽም እንደነበረ አሁን ለብዙዎቻችን ግልጽ እየሆነ መጥቷል። ዛሬ የሁለቱ አገሮች ግንኙነት ወግና ሥርዓት ይያዝ ሲባል ከሻዕቢያ ሰዎች አካባቢ ምን ዓይነት ጫጫታ እንዳለ ስናገናዝብ (ቀጠሮን ይመልከቱ) በኢትዮጵያና በኢትዮጵያውያን ትከሻ ላይ ታዝሎ ጥቅምን እያስከበሩ፣ ኢትዮጵያውያንን እያተራመሱ የመኖር የረጅም ጊዜ ዕቅድ እንደነበረ እንረዳለን። ስለዚህ ዴሞክራሲያዊ የሆኑ የትግራይ ልጆች የእስከዛሬውን ሚናቸውን ገምግመው ቁርጠኛ አቋም የሚይዙበት ወቅት ደርሷል። ይህ የቀሪው የኢትዮጵያ ሕዝብ ጥያቄው ብቻ ሳይሆን የትግራይ ሕዝብ ወቅታዊ ጥያቄ ሆኗል። የትግራይ ሕዝብ በጥቂት ጠባብ ዓላማ ባላቸው ልጆቹ መጥፎ ተግባር ከቀሪው ወገኑ መለያየት እንደሌለበት ከተረዳ ሰንብቷል</p>

<p>ሌላው ትኩረት የሚያስፈልገው የተቃውሞው ሠፈር ጉዳይ ነው። በአገራችን ፖለቲካ ከመነጋገር ይልቅ መፋጠጥ እየበዛ ነው። ይህ በተራው ግጭትን እያስከተለ ይገኛል። ዛሬም ልናርመው ያልቻልነው አጥፊ አቅጣጫ የዛሬዎቹን የሥልጣን ባለቤቶች በእጅጉ ሊያሳስባቸው ይገባል። እያንዳንዱ የግጭት ተሳታፊም የሚቆስልበትንና የሚሞትበትን ጉዳይ በቅጡ መጠየቅና ማወቅ አለበት። ልዩነቶች በውይይትና በመቀራረብ መፈታት ሲችሉ ለምንድነው የአገሪቱ አምራች ጉልበት በየፈፋውና በየግጭት አካባቢው የሚወድቀው?</p>

<p>የአገርን ክብርና ታሪክ በመጠበቅ የሚወድቅ ሕይወት ትርጉም አለው። በፖለቲካ ልዩነት ምክንያት የአንድ አገር ልጆች ሲዋጉ የሚጠፋ ህይወት ግን በየትኛውም መለኪያ ለአገሪቱም፣ ለሕዝቧም ኪሣራ ነው። ስለዚህ መጭው የሕወሓት ጉባዔ የአገሪቱን የፖለቲካ ሁኔታና የትግራይ ልጆች በየማዕዘናቱ ተረጭተው የሚዋጉበትን ምክንያት በቅጡ መመርመር ይገባዋል።</p>

<p>«አለባብሰው ቢያርሱ በአረም ይመለሱ» ይባላል። ራስን በቅጡ ማየት ሳይቻል ቀርቶ ችግሮች ተሸፋፍነው የሚታለፉ ከሆነ በችግርና በቀውስ ውስጥ መኖርን መርጠናል ማለት ነው። ይህ ከሆነ ደግሞ ከጥፋት ወደ ጥፋት፣ ከቅራኔ ወደቅራኔ ከመሄድ በቀር የዚህችን ድሃ አገር ችግሮች መቅረፍ አንችልም። በሌሎች አካባቢዎች የሚካሄዱ ጉባዔዎችና ኮንፈረንሶችም ቢሆኑ ሊያጤኑት የሚገባው ይኸንኑ አገራዊ ጉዳይ መሆን አለበት።</p>


</body>
</html>
