<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ የኢትዮ - ኤርትራን ጦርነት እቃወማለሁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኦነግ የኢትዮ - ኤርትራን ጦርነት እቃወማለሁ</h1>
<h1 class="align-center">- ሽብርተኛ አይደለሁም ይላል</h1>


<p>«ለኦሮሞ ሕዝብ ነፃነት እታገላለሁ» የሚለው ኦነግ የኢትዮ - ኤርትራን ጦርነት እንደሚቃወምና የኦሮሞንም ሕዝብ ተሳትፎ እንደማይደግፍ ዳግም አስታወቀ። ኦነግ ይህን ያስታወቀው እ.አ.አ. ነሐሴ 5/98 ከሎንዶን ባሰራጨው መግለጫ ሲሆን ችግሩን የወያኔ መንግሥት እንደፈጠረው በማመልከት ፍጥጫው ቀርቶ ችግሩ በውይይትና በሰላም መንገድ መፈታት እንዳለበት አሳስቧል።</p>

<p>ኦነግ ከዚህም በተጨማሪ ሽብርን እንደ ዓላማ ማስፈፀሚያ መሣሪያ እንደማይቀበለው ገልጦ በሽብርተኝነት መፈረጁን በመቃወም «ሽብር ተስፋ የመቁረጥ ተግባር ስለሆነ ፀረ - ሽብርተኝነት የፖሊሲዬ እምብርት ነው» ብሏል። በማያያዝም «በመንግሥት ዕውቅና የተነፈገውን የራስን ዕድል በራስ የመወሰን መብትን ለማሰከበርና ራስን ለመከላከል የሚካሄድ የትጥቅ ትግል ሽብርተኝነት አይደለም» ብሎ «ራስን የመከላከል ትግሉም (ረሲስታንቸ) ኢላማ ያደረገው ሕዝብን ሳይሆን ወታደራዊ ተቋማትን ነው» በማለት የእንቅስቃሴውንና የድርጊቱን «ፍትሐዊነት» አስረድቷል።</p>

<p>ይሁን እንጂ ኦነግ ባወጣው በዚሁ መግለጫ «የራስን ዕድል በራስ የመወሰን መብት» ከሚባለው ሌኒናዊና ስታሊናዊ መርህ ውጭ ሄዶ ስለመገንጠልና መንግሥት ስለመመሥረት ጉዳይ በቀጥታ ከመግለፅ ወይም ከማንሳት ተቆጥቧል። ይህ ስልታዊ ሊሆን እንደሚችል ብዙዎቹ ቢገምቱም መግለጫው ግን የኦነግ የትግል ዓላማ ሕዝቦች በራሳቸው ፍላጐትና ነፃ ምርጫ ለሚያቋቋሙት ህብረት መሠረት ለመጣል እንደሆነ አስረድቷል። በመቀጠልም «ከሌሎች ሕዝቦች ጋር የሚመሠረተውን የፖለቲካ ህብረት ዓይነት የመምረጡ መብትና ሥልጣን የኦሮሞ ሕዝብ ነው» በማለት አስረድቷል።</p>

<p>በራሱና በመንግሥት መካከል ያለውንም የፖለቲካ ችግርና ግጭት በሰላማዊ መንገድ ለመፍታት ተጨማሪ መንገድ ለመጓዝና ለሁሉም የኢትዮጵያ ሕዝቦች ሰላም ለማጐናፀፍ የበኩሉን ለማበርከት ዝግጁ መሆኑን ገልጿል።</p>

<p>ኦነግ «የኢትዮጵያ ጉዳይ አይመለከተኝም» እያለ የኢትዮጵያ ተቃዋሚ ኃይሎች ከሚፈጥሩአቸው የፖለቲካ መድረኮች ራሱን ሲያገልል የቆየ ቢሆንም በዚህ በነሐሴ መግለጫው ግን ለዲሞክራሲ፣ ለሰላም እንዲሁም የራስን ዕድል በራስ ለመወሰን ለሚባለው መርህ ተግባራዊነት ከሚታገሉት ሌሎች የኢትዮጵያ ጭቁን ሕዝቦች ድርጅቶች ጋር ለመተባበርና ለጋራ መድረክ ምሥረታ ለመሥራት ፈቃደኛ መሆኑን አስታውቋል። በተጨማሪም ኦሮሚያ ውስጥ ያሉትን ህዳጣን ብሔረሰቦች መብቶች እንደሚያከብር አመልክቶ «ምንም እንኳን የወያኔ መንግሥት በሀሰት ውንጀላ ዘመቻ ቢያካሂድብንም በኢትዮጵያ ውስጥ ትልቅ የፖለቲካ ኃይል እንደመሆናችን መጠን በሀገሪቱና በክልሉ ሰላምንና መረጋጋትን ለማስፈን የሚያስፈልገውን ገንቢ ሚና ለመጫወት በዓላማዬ ፀንቼ እታገላለሁ» ብሏል።</p>

<p>ኦነግ ከሽግግር መንግሥት ከወጣበት ጊዜ ጀምሮ በጠባብነት፣ በፀረ-ሰላምና በሽብርተኝነት ሲኮነን የቆየ ሲሆን የኢትዮ- ኤርትራ የድንበር ውዝግብ ከተከሰተ ወዲህ ደግሞ «ከሻዕቢያ ጋር ወግኗል» በማለት ክፉኛ እየተወገዘ ነው። ሻዕቢያ ግን በራሱና በኦነግ መካከል አለ የሚባለውን ልዩ ግንኙነት አስተባብሏል።</p>


</body>
</html>
