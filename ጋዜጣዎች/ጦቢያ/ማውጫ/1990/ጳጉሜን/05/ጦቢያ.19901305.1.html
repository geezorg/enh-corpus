<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲሱ ሄዶ አሮጌው መጣ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h1>
<h1 class="align-center">አዲሱ ሄዶ አሮጌው መጣ!</h1>


<p>በአገራችን የዘመን አቆጣጠር መሠረት ዛሬ የአዲስ ዘመን ዋዜማ ነው። ከአሮጌው ወደ አዲሱ የሚወስድ የጊዜ ድልድይ፣ ከጨለማ ሕይወት ወደ ተስፋ የሚወስድ ብሩሕ ፋና፣ የአገርን ኅልውና ቁምነገርነት የሚያረጋግጥና «ነገ ከዛሬ ይሻል ዘንድ» ልንሠራበት የሚገባን ወቅት ነው። ይኸ አዲሱ ዘመን እንዲሆን የምንመኘው ሲሆን ምንጊዜም ከዚህ ተስፋ ርቀን አናውቅም። በእኛው ዘመንና ትውልድ ደግሞ እስካሁን ድረስ ከችግር ወደ ችግር የምንሸጋገር፣ ሕይወታችን ከሥጋት ጋር እንደተዳበለ የምንኖር ነን። ከርሞ ጥጃ፣ አድሮ ቃሪያ ነን።</p>

<p>የአንድ አገር ሕዝብ ተስፋ የማበቡ ምልክት፣ መንፈሱን የሚያፈካ ፕሮግራም፣ ሥጋውን የሚያረካ ዳቦ ለማስገኘት ከመቻሉ ላይ ነው። እንቅልፉ በሥጋት የሚረበሽ፣ አእምሮው በየዕለቱ በሚከሰት ጭንቀት የሚበጠበጥ ከሆነ ሕይወቱ ራስዋ ባዶ ናት። የሕልውና ግብና ዓላማ ከሌለው ነገን ለማሰብ፣ አስቦም ለትውልድ የሚያስቀረው ጉዳይ ከሌለው የሰብአዊነት ባሕርይም አልታደለም ማለት ይቻላል።</p>

<p>ከነገ ጀምሮ ያለው ዘመን አዲስ ዘመን ይባላል። ይሁንና በራሳችን ጠባብ ዓለም ሆነን ለመጠየቅ የምንገደደው በእርግጥ የሚመጣው ዓመት አዲስ ነው ወይ? ምንስ ነው አዲስ የሚያደርገው? የአምናው ሕይወታችን ከዚያ በፊት ከነበረው በእርግጥ አዲስ ነበር ወይ?</p>

<p>የለውጥ አራማጆች ለብዙ ዘመናት ይናገሩት የነበረው ፈሊጥ «ጉልቻ ቢለዋወጥ ወጥ አያጣፍጥም» የሚል ነው። ዘመን በተለዋወጠ፣ ጊዜ የተፈጥሮ ምሱን በፈጸመ ምን አዲስ ነገር መጣልን? የሕይወት ለውጥ ይዞልን የሚመጣው፣ ካለንበት አንድ ርምጃ ፈቀቅ ሊያደርገን የሚችለው የሕዝቡን ሕልም ተከትሎ የታቀደ የኢኮኖሚ፣ የፖለቲካና የማኀበራዊ ፕሮግራም ነው። እኩልነትን፣ ፍትሕንና ዴሞክራሲን በአስተማማኝ መሠረት ላይ የሚያንጽ በጐ ፈቃድ፣ ቅን ዓላማና ትክክለኛ ፈር ነው።</p>

<p>የአገራችን መሬት በታላላቅ የመስኖ እርሻዎች ተከፋፍሎ፣ ተፈጥሮ የምትለግሰው ጸጋ ተንጣልሎበት ቢታይ ምንኛ ያስደስት ነበር። ፋብሪካዎች ተስፋፍተው፣ ዩኒቨርሲቲዎችና ሌሎች ከፍተኛ የትምህርትና የሙያ ተቋሞች በየቦታው ተከፍተው መመልከቱ ነበረ አገርን ገነት የሚያሰኘው። ሆስፒታሎች፣ ሌሎች የጤና ድርጅቶችና የመዝናኛ አገልግሎቶች በየአካባቢያችን እንደ አሸን ቢፈሉ የልጆቻችን ሕይወት ምንኛ ፋይዳ ባገኘ ነበር። ዳሩ ግን አሁንም የምናወራው ስለ ኢኮኖሚና ማኀበራዊ ፍትሕ መጥፋት፣ ስለ ዳኝነትና የአስተዳደር ብያኔ አለመኖር፣ አንዱ ከሌላው የበለጠ ሆኖ ስለመታየት ነው። ዛሬም የጦርነት ነጋሪት ይጐሰማል። ከፊት ለፊታችን ያለውና «አዲሱ ዓለም» የሚያመጣልን ጦርነትን ሆኖአል። በቀጠሮ የተያዘ ሌላ ምን ነገር አለ? አዲሱ ዓመት ጦርነትን፣ እልቂትና ጥላቻን ቢያስቀርልን እንኳ አንድ የተስፋ ጭላንጭል በሆነ ነበር። አለዚያ ባዶ ሕይወት እንኳ ለመኖር ዳገት ይሆናል።</p>

<p>ከሰላም ፈለግ ይልቅ የጦርነት ሕልም ያላቸው ወራሪዎች እያንዳንዱ ዜጋ በዓመት እንኳ አንዲት ዶሮ፣ አንዲት ጠቦት እንዲያርድ የተግባር እቅድ ሳይሆን ምኞት እንኳ የላቸውም። ድግሳቸው የሕዝብን ደም ማፍሰስ መሆኑን በግልጽ ይነግሩናል። የጠላቶቻችን ጣት በቃታው ላይ እንደገና በሚገኝበት በአሁኑ ሰዓት ቢያንስ ከቤታችን ሰላም ካለ፣ የመግባባት መንፈስ ከተፈጠረ የባላንጣችንን ጉልበት ቄጠማ ለማድረግ ይቻል ነበር። ጠላትና «ወገን» ተባባሪ ባላንጣ ሲሆኑ ደግሞ ስለ አንዳች አዲስ ተስፋ ማውሳት ያስቸግራል። እያንዳንዱ ዘመን ከሄደው ዘመን የበለጠ ችግር ጠሪ፣ ክፉ ቀን፣ ወዘተ፣ እየሆነ ይመጣልና!</p>

<p>ነገ ለሚከበረው በዓል በአብዛኛው ከዛሬ ከዋዜማው ጀምሮ ዝግጅት ይደረግለታል። ስንት ጐጆ በጨለማ ተውጦ፣ ስንት መሶብ ተራቁቶ፣ ስንት ድስት ተደፍቶ፣ እንደቆየና ነገም እንደማይሞላ እያንዳንዱ ቤተሰብ ያውቀዋል። የስንቱ ቤተሰብ ደጋፊ በግፍ ተቀፍድዶ፣ ስንቱ ለአገር የሚጠቅም ጉልበትና እውቀት ያለው ወገናችን የኢፍትሐዊ ኃይላት ሰለባ ሆኖ ለስደትና ለሞት ተዳርጐ በየቤቱ ሊኖር የሚችለው «ደስታ» ሊታየን ይገባል። በአንጻሩ እጅግ ጥቂት ይሁኑ እንጂ አዲሱን ዓመት በእርግጥ በአዲስነት የሚቀበሉ ይኖራሉ። ለእነሱ አዱኛ እስካለ፣ መልካም መልካሙ ሁሉ እስከመጣላቸው ድረስ ነገም፣ ተነገወዲያም አዲስ ነው። ሁሉ ቀን አዲሳቸው ነው።</p>

<p>ክፉውንም ደጉንም ዘመን በራሳችን ላይ ወይም ለራሳችን የምናመጣው እኛው ነን። ለደግ ቀንና ለሁሉም «አዲስ ዘመን» የሚፈለግብንን መስዋዕትነት ስላልከፈልን ከክፉ ቀን ወደ ክፉ ቀን እየተንከባለልን ነው። ስለዚህ የሁሉም ኢትዮጵያዊ ታሪካዊ የወቅቱ ኃላፊነት «የሁሉም አዲስ ዘመን» ለሚሆን ክስተት መታገል ነው። የፍትሕ፣ የእኩልነት፣ የዴሞክራሲና የብልጽግና ዘመን ካልባተ አዲስ ዓመት፣ አዲስ ዘመን ብሎ ነገር አይኖርምና። የአዲሱን መምጣት እንደአሮጌ መቁጠራችንም የማይቀር ነው።</p>


</body>
</html>
