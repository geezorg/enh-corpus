<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፕሮፌሰር አሥራት ወልደየስ ጋር የተደረገ ቃለ ምልልስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<center><table bgcolor="#bfbfbf"><tr><td vclass="align-center">&nbsp;<h1>&nbsp;<span class="underline">ቀጠሮ</span>&nbsp;</h1>&nbsp;</td></tr></table></center>
<h1 class="align-center">ከፕሮፌሰር አሥራት ወልደየስ ጋር የተደረገ ቃለ ምልልስ</h1>



<blockquote>
<p>ልክ የዛሬ ሰባት ዓመት ሰኔ ውስጥ ኢሕአዴግ ባዘጋጀው ኮንፈረንስ የአዲስ አበባ ዩኒቨርስቲን ወክለው በመገኘት በኢትዮጵያ ላይ የታለመውን የመገንጠል አደጋ ብቻቸውን በቆራጥነት በመቃወም ተጋፍጠዋል። የፈሩት የጐሣ ፖለቲካም አገሪቱን በማመሱ በአማራው ሕዝብ ላይ የደረሰውን አደጋ በሰላማዊ ትግል ለመከላከል ወደ ፖለቲካው ዓለም ገቡ። የመላው አማራ ሕዝብ ድርጅትን (መዐሕድን) መሥርተው እየመሩ እያለ ከአራት ዓመት በፊት «ለጦርነት የሚያነሳሳ ንግግር አድርገሃል» በመባል ወህኒ ተወርውረው ይገኛሉ።</p>

<p>የጤናና የዕድሜ ጫና ሳይበግራቸው አሁንም ለሚወዷት አገራቸው እየተጨነቁ ናቸው። በርካታ ኢትዮጵያውያን፣ የዓለም ህብረተሰብና የሰብአዊ መብት ተከባካቢ ድርጅቶች እኒህን አገር ወዳድ አረጋዊ ከእስር እንዲፈቱ ቢጮኹም ሥርዓቱ ርህራሄ አላሳየም። ከሰባት ዓመት በፊት የተቃወሙትና የፈሩት የኤርትራና የኢትዮጵያ ሕጋዊነት የሌለው ፍቺ አገሪቱን ባስጨነቀበት ሰዓት ሰባኛ ዓመታቸውን በርካታ ዓመታት ባገለገሉበት ጥቁር አንበሳ ሆስፒታል ተኝተው ሲተክዙ አሜሪካ ውስጥ ዋሽንግተን የሚገኘው «የአንድ ኢትዮጵያ» ድርጅት ሪፖርተር አልጋቸው ድረስ ገብቶ ቃለ ምልልስ አድርጐላቸዋል። እኛም የፕሮፌሰር አሥራት ወልደየስን ቃለ ምልልስ በአሜሪካን አገር ከተሰራጨው ሬዲዮ በማግኘት የመጀመሪያውን ክፍል ለአንባቢዎቻችን ስናቀርብ ለፕሮፌሰሩ ጤናን፣ ለአሠራቸው አካልም ልቦና እንዲሰጣቸው እየተመኘን ነው።</p>
</blockquote>

<dl>
<dt>አንድ ኢትዮጵያ፦ <dd><p>ኢትዮጵያ ከሦስት ሺህ ዓመት በላይ ታሪክ ያላት ሀገር ናት። የዓለም ታሪክ የመዘገበው ሀቅ ይህ ሆኖ ሳለ እድገቷ ኋላ ቀር ሊሆን የቻለው በምን ምክንያት ይመስልዎታል?</p>

<dt>ፕሮፌሰር አሥራት፦ <dd><p>የኢትዮጵያ እድገት ኋላ ቀር ነው የምንለው የአሁኑን ዘመናችንን ወይም ያለፉትን ጥቂት ዓመታት ወይም መቶ ዓመታት በመገንዘብ ነው። ሆኖም አዋቂዎች ጭምር በዓለም ደረጃ ኋላ ቀርነቷን ቢመሰክሩም በበኩሌ ኢትዮጵያን ኋላ ቀር ብዬ የምመዘግባት አይደለችም። ለምሳሌ ቶይንቢ የሚባለው የዓለም ታሪክ ሊቅ ስለአፍሪካ ታሪክ በጻፈበት ጊዜ «ኢትዮጵያ ዓለምን በመርሳትና በዓለምም በመረሳት አንድ ሺህ ዓመት አንቀላፍታ ኖራለች።» ብሏል።</p>

<p>ለእኔ ኢትዮጵያ አንድ ሺህ ዓመት አንቀላፍታ የኖረች አገር አይደለችም። ኢትዮጵያ አጋጣሚ ሆኖ ብዙ መሰናክሎች በታሪኳ እያጋጠማት፣ ብዙ የውጭ ጠላቶች እያደከሟት፣ እየተነሳች እየቆመች በመምጣቷ እርግጥ በአሁኑ ጊዜ ኋላ ቀር ከተባሉ አገሮች ተራ ተሠልፋለች። እስከ 16ኛ ክፍለ ዘመን በማያጠራጥር ሁናቴ የኢትዮጵያ እንቅስቃሴና እድገቷ ከአብዛኛው ከአውሮፓ አገሮች እንኳ የማይተናነስ ነበር። ነገር ግን በግራኝ ወረራ ከደረሰባት ከፍተኛ ውድቀትና ድቀት በኋላ ብትነሳም ልትንቀሳቀስ አልቻለችም። አንዱ በሌላ ሲተካ፣ እንዲሁም ራሷን ለማዳንና ለመጠበቅ ስትንገላታ በመኖሯ ዛሬ እርግጥ በኋላ ቀርነት ተፈርጃለች።</p>

<dt>አንድ ኢትዮጵያ፦ <dd><p>በአሁኑ ሰዓት ኢትዮጵያን የገጠማት ችግር ከምን የመነጨ ነው ይላሉ?</p>

<dt>ፕሮፌሰር አሥራት፦ <dd><p>በአሁኑ ሰዓት ኢትዮጵያን የጦርነት ዳመና አንጃቦባት ለጥቂት ወራት በዚሁ መንፈስ ውስጥ ትገኛለች። ይህ ሁናቴ ብዙ ምክንያቶች ቢኖሩትም ኢትዮጵያዊነትን ወደ ማኩራት ደረጃ የሚያደርስ ነው። ይኸውም የኢትዮጵያ ሕዝብ በጐሳና በሃይማኖት ሳይለያይ በአንድነት፣ «ኢትዮጵያ ተነክታብናለች» በማለት በገዛ ራሱ እየተረባረበ ኢትዮጵያን ለማዳን ዛሬ ተሰልፎ ሲታይ ለብዙዎቻችን ይህን ያህል ባያስገርምም ለአዲሱ ትውልድ፣ ለተቸገረው፣ ብዙ ውርጅብኝ በላዩ ላይ ላለበት ትውልድ ስለ አገሩ በጥልቀት እንዲያስብ፣ እንዲሁም እንዲደርስላትና እንዲኮራባት እያደረገው ነው።</p>

<dt>አንድ ኢትዮጵያ፦ <dd><p>ለኢትዮጵያ ምን ዓይነት አስተዳደር የሚበጅ ይመስልዎታል?</p>

<dt>ፕሮፌሰር አሥራት፦ <dd><p>ዛሬ አስተዳደር ስንል በእርግጥ ከአንዳንድ አስተሳሰቦች ጋር እየተገናኘ፣ ሶሻሊስት፣ ካፒሊስት እየተባለ ትልቁ ማወናበጃ የሆነው ዴሞክራሲ የተባለው ቃል ነው። ስለዚህ ከእኔ የሚጠበቅብኝ እንደዚሁ በሰው ጆሮ ውስጥ የገባ አንዳንድ ቃል ለመለጠፍ ከሆነ እኔ እቸገራለሁ። ምክንያቱም ጥንታዊ አገርና ባህል አለን የምንል ከሆነ፣ ይህንን ያህል ሺ ዘመን ራሳችንን ስናስተዳድርና እድላችንን ስንቀይስ የኖርንበት ባህል አለን ካልን እንኳን ለራሳችን ይቅርና ለሌላ ዓለም አንዳንድ ትምህርታዊ የሚሆን ለራሳችን የሚተርፍ፣ በራሳችን የሚያቆም፣ የራሳችንንም አስተሳሰብ ማስገባት ያለብን ይመስለኛል።</p>

<p>በዚህ መሠረት አንድ ቁንፅል የሆነ የዚህ ዓይነት አስተዳደር ብል ትርፉ አለመግባባት ብቻ ይሆናል። መሠረት መሆን ያለበት የኢትዮጵያ ሕዝብ እራሱ ማነው? ባለው ሁኔታ ውስጥ ፍላጐቱና ችግሩ ምንድነው? ብሎ ለራሱ የተስፋ፣ ለራስ በራሱ ልክ የሚሆንና ደግፎ የሚያስኬደው ዓይነት አስተዳደር መመሥረት አለበት እንጂ እንዲያው ዝም ብለን፣ ከአንዱ ጐራ ብቻ አምጥተን በፈረንጅ ቋንቋ እንናገራለን፣ እናነባለን ብለን ያንን ወስደን ፈረንጅ አገር በተሠራ መሣሪያ እሱን አስገድደን እላዩ ላይ ስንጭንበት የሚገኘው ውጤት ታይቷል።</p>

<p>ባለፉት ሰላሣ ዓመታት ውስጥ ይሀንን ነው ስናይ የኖርነው። ይሄ አይመስለኝም ትልቁ ነገር። አፍሪካውያኖች እንኳ በያሉበት በልባቸውና በጉጉት ሲጠብቁት የኖሩት ሁሉንም ሞክረው ስለአቃታቸውና ስለአልሆነላቸው፣ ስለአልበጃቸው እንደ ኢትዮጵያ ያለች ጥንታዊት አፍሪካዊት አገር መሀላችን እያለች እርሷ እኮ ምስጢሩን ይዛ ይሆናል የሚል ጉጉት ነበራቸው። ብዙዎችን ሳገኛቸውና ስንነጋገር ይህ ምኞት በውስጣቸው ይገኛል። ግን እኛ በበኩላችን ከነሱ የበለጠ ዝም ብሎ የፈረንጅ ስም በመከተል የምናመጣውና በኢትዮጵያ ሕዝብ ላይ የምንጭነው ነገር ሁሉ ኢትዮጵያዊነትን የሚያጐለብት አልሆነም። በተሠራበት አገር እንኳ ሊሠራ ያልቻለ ለስሙ ብቻ «እዛ ዲሞክራሲ ሲወራ ነበር። እዚህኛው የሶሸሊስት ይሠራ ነበር» እያልን የማይሠራውን አምጥተን ሕዝቡ ላይ በግድ በመጫናችን ሥርዓት ያጣንና ምንም ለአገራችን ማመንጨት የማንችል ሆነን ተገኝተናል። አሁን ሁሉን ሞክረነዋልና እኔ በበኩሌ ከኢትዮጵያ ሰውነት ጋራ የሚሄድ፣ ከኢትዮጵያ ሕዝብ ጋር፣ ከሁሉም ሕዝብ ጋራ የሚሆንና የሚያራምደውን ዓይነት ሥርዓት ዓላማ ነው ማስማማት ያለብን።</p>

<dt>አንድ ኢትዮጵያ፦ <dd><p>ኢትዮጵያን በዘር መከፋፈሉ አንድነቷን ያጠናክራል ወይንስ ይበታትናል ይላሉ?</p>

<dt>ፕሮፌሰር አሥራት፦ <dd><p>በእኔ እምነት ብቻ ሳይሆን የትም ሥፍራ የታየ ነው። ለኢትዮጵያ ምንም አይበጃትም። የሚበታትናት እንጂ አንድነቷን የሚጠብቅ ነው ብዬ አላምንም። ሩቅ እንኳ መሄድ ሳያስፈልገን እዚችው ቅርባችን ወደ ደቡብ ብንሄድና ሱማሌዎችን ብንወስድ ይህን ያህል የሚለያዩበት ምንም ነገር የላቸውም። አንድ ቋንቋ አንድ ባህልና አንድ ሃይማኖት ቢኖራቸውም እዚያች ውስጥ በቁንፅል በጐሣ እንለያያለን ብለው ፍርክስክሳቸው ወጥቷል።</p>

<p>ወደ ሰሜን የሄድን እንደሆነ ኤርትራን እንደምሳሌ መውሰድ ይቻላል። እዚያ «በምንም ዓይነት በጐሣ አንለያይም። ጐሳ ማለት ይለያየናል፣ ያፈርሰናል» ብለው እነሱ ጐሣን የማይቀበሉ ናቸው። ከላይም ከታችም ያሉት ጥሩ ምሳሌዎቻችን ሆነው እያለ ነው ጐሳ ይበጀናል የምንለው።</p>

<p>እርግጥ እኔ በበኩሌ ጊዜያዊ አድርጌ ነው የምወስደው። ይህን ያሉት ወገኖች ለኢትዮጵያ ይበጃል ብለው ሳይሆን በአንድ በኩል የውጪ ግፊትም አለበት። ሌላው ደግሞ በዚህ አመካኝቶ የራስን አካባቢ ለመጥቀም እንዲያመች የተደረገ ነው።</p>

<dt>አንድ ኢትዮጵያ፦ <dd><p>በኢትዮጵያ የተለያዩ መጠሪያ የተሰጣቸው በርካታ ፓርቲዎች መቋቋማቸው ግልፅ ነው። ይህ መለያየትን አይጋብዝም ወይ? መድኃኒቱስ ምን ይሆናል?</p>

<dt>ፕሮፌሰር አሥራት፦ <dd><p>የቡድን ክፍፍሉን፣ የጐሳውን አመለካከት ሊያጠናክር ይችላል። ይህም በመሆኑ አንድ ክስተት በኢትዮጵያ ተፈጠረ። የታሪክ አንድ አደጋ ተፈጠረ። በኢትዮጵያ ውስጥ በኃይልም ቢሆን ተግባራዊ መሆን አለበት ተባለ። ይህ በመሞከር ላይ እንዳለ ኢትዮጵያ ችግር፣ እንቅፋት ስለመታት የኢትዮጵያ ሕዝብ ደግሞ በማንም ኃይል ሳይነሳሳ የራሱን ጥረትና አንድነት አሳይቷል። ፍላጐቱ ምን እንደሆነ፣ ለኢትዮጵያ የሚበጃት ምን እንደሆነ ያውቃል። አሁን በኤርትራ ጉዳይ አንዴ ከዳር እስከዳር አንድ ሆኖ ተነስቷል። ራሱን የኢሕአዴግን መንግሥት ብንወስድ የዛሬ ሰባት ዓመት፣ የዛሬ ስድስት ዓመት፣ የዛሬ አምስት ዓመት ከሚናገረውና ከሚሠራው ጋር ዛሬን ብናየው ራሱ እየተቆጨ ነው።</p>

<p>ስለዚህ የዘር ክፍፍሉ ለፖለቲካ፣ ለአንዳንድ ጊዜያዊ አስተዳደር ለመጠቀም ማባበያ እንደከረሜላ የተደረገ ስጦታ ነው እንጅ ዞሮ ዞሮ ማንም ከዚያች የሚወጣ የለም። ተመልሰው እዚያው ወደ አንድነት ነው የሚገቡት። ልዩነት ለኢትዮጵያ የማይበጃት ነው። በኢትዮጵያ ከአፄ ቴዎድሮስ ዘመነ መንግሥት ጀምሮ እስከ ትናንትና ድረስ ለኢትዮጵያ አንድነት ነው ሲለፋ የኖረው፣ ሲገነባ የኖረው። አሁን ይህንን በድንገት መጥቶ ለማፍረስ መሞከር የማይቻል ነው።</p>

<dt>አንድ ኢትዮጵያ፦ <dd><p>ወደ እርስዎ ድርጅት ልመለስና የመላው አማራ ሕዝብ ድርጅት አሁን ያለው የፓርቲ መጠሪያ ስሙ ለአማራ ብቻ የቆመ አያስመስለውም ወይ?</p>

<dt>ፕሮፌሰር አሥራት፦ <dd><p>የመላው አማራ ሕዝብ ድርጅት ብለን የሰየምነው ድርጅት ለምን ይህን ስም ይዞ እንደተነሳ ለመግለፅ ትንሽ ከአጀማመሩ ብንነሳ ይሻላል። ስንወለድ ስም ይወጣልናል። ለምሳሌ አንድ ሰው ስሙ ወንድምአገኘሁ ቢሆን ወንድምአገኘሁ የተባለበት ምክንያት እናትየዋ ወንድም አጥታ አንድ ወንድም ማግኘቷን ለመግለፅ ይሆናል። ግን እያደገ ሲሄድ ማንም ሰው ወንድምአገኘሁ ብሎ ሲጠራው የሚጠራው ሁሉ ወንድምአገኘሁ ማለቱ አይደለም። ስለዚህ የእኛም ምክንያት አለው።</p>

<p>የመላው አማራ ሕዝብ ድርጅት የተቋቋመው በጐሣ አምነን ሳይሆን ወይም የአማራውን ጥቅም በጐሣነቱ ለማስጠበቅ ሳይሆን በዚያን ወቅት ጥቂት ሰዎች የምንሆን በኢትዮጵያዊነታችን ለመደራጀት ስንነሳ ይህንን ኢትዮጵያዊ ድርጅት ስሙን ማን ብለን እንጥራው? እንዴት እናቋቁመው? እያልን በምንነጋገርበት ጊዜ የተጠቃ ሕዝብ ከያለበት እየጐረፈ ወደ አዲስ አበባ እየመጣ የሚገባበት አጥቶ ሲሰቃይ የሚታይበት ወቅት ነበር። «ሂዱና እነሱን አነጋግሩ» ተብሎ ወደኛ ይመጣ ጀመር። ይህ የሚመጣው ሕዝብ ከየአካባቢው የደረሰበትን ስቃይ ሲነግረን ለማመን ያዳግተን ነበር። ምክንያቱም እኛ በአዲስ አበባ ተቀምጠን የሚሆነውን ሁሉ በሚገባ አልተገነዘብንም። በእውነቱ የሚያሳዝን ነው። ሕዝቡ በጐሣ ተለይቶ አማራ የሚባል ከያለበት እየተፈለገ እየተጠቃ፣ እየተገደለ ከፍተኛ ችግር እየደረሰበት መሆኑ ይገልጽልን ጀመር። በየቦታው የተፈፀመው ግፍ ብቻ ሳይሆን የሚያሳዝነን አቅጣጫው፣ አውሎ ነፋሱ ለዚህች አገር ከፍተኛ ችግር የሚፈጥር መሆኑም ጭምር ነበር።</p>

<p>እኛም ይህንን እንዴት እንቋቋም? ብለን ራሳችንን ጠየቅን በሕዝብ መካከል ችግርና ጥፋት እንኳ ቢኖር ጥፋተኛው እየታየ አጥፊው ይቀጣል እንጂ እንዲያው ዝም ብሎ በጐሣ አማራ በማለት ይህ ሁሉ መፈፀሙን ከማየት ራሳችን ጠበቃ ሆነን መከላከል፣ አቤት ብሎ ለመንግሥት ለማመልከት ራሳችን የምንቆምበት መሠረት አስፈለገን። ያንን ደግሞ ስናየው አገሩ ሁሉ በጐሳ ተሸንሽኖ ሁሉም ተደራጅቷል። በኢትዮጵያ ስም እንሥራ ብንል አይቻለንም። ምክንያቱም «ማን ነው ኢትዮጵያን የእናንተ ብቻ ያደረጋት?» እንባላለን። አሁን የተረፈን ጥብቅና ቆሞ ለመከራከር፣ አቤት ለማለት በግድ በዚህ ሕዝብ ስም መጀመር ነበረብን። ይህንንም ስንመረምር በአጋጣሚ እዚያ ተሰብስበን የምንነጋገረው አንዱ ከጉራጌ፣ ሌላው ከኦሮሞ፣ ከትግሬው፣ ወዘተ፣ ዘር ቢኖርበትም አብዛኞቻችን አማሮች ሆነን ተገኘን። ስለዚህ ለችግሩ በመንግሥትም ቢሆን ተቀባይነት የሚኖረው በአማራው ስም ሆነን ስንገኝ ነው። በእሱ ስም ድርጅት ማቋቋምና ሕጋዊ ሆኖ ይህንን ችግር ለማስተካከል ነበር። በሁለተኛ ደረጃ ችግሩ ከተስተካከለ በኋላ በኢትዮጵያዊነት ለመሥራት እንጅ ለአማራው ጥቅም ብቻ ለመሥጠት ያደረግነው አይደለም።</p>

<dt>አንድ ኢትዮጵያ፦ <dd><p>በቀደሙት መንግሥታት አማራ በአማራነቱ-ሥልጣን አልያዛም የሚባል መከራከሪያ አለ።፡ይህንን ቢያብራሩልን?</p>

<dt>ፕሮፌሰር አሥራት፦ <dd><p>ይኸ በመሠረተ ሀሳቡ የምስማማበት ነው። ምክንያቱም በየትኛውም የኢትዮጵያ ታሪክ ውስጥ በተለይም ባለፉት ስምንት መቶ ዓመታት አማራው በኢትዮጵያዊነቱ ተካፈለ፣ መራ እንጅ በአማራነቱ አይደለም። እንዲያውም አማራ ሲባል እንኳ ይደነግጣል። እርግጥ በሄደበት፣ በተካፈለበት ባህሉን ያከብራል፣ ያነግሣል። ግን ሲያደርግ የሚያውቀውን ነገር ለማሠራጨትና ለማካፈል እንጅ ለአማራነቱ ብሎ አይደለም። ኦሮሞ ዘንድ ቢሄድ ልጁን ለጉዲፈቻ ነው የሰጠው። ልጁም በኦሮሞ ስም ተጠርቶ ያድጋል። አማራ አገሩን ጥሎ በሄደበት ሲኖር አገሬ ብሎ ተጣብቆ ይኖራል እንጂ አገሬን ብሎ ወደ ኋላ አይመለስም። ለዚህም ነው የአማራ አገር ደሀ ሆኖ ድህነቱን ይዞ የተቀመጠው። ወደ ሌላ የሄደውም ቢበለጽግ ያለበትን አገሬ ነው፣ ሕዝቡንም ህዝቤ ነው ብሎ ተጋብቶ ተዋልዶ ይኖራል። ራሱን ለይቶ አያይም። በግለሰብ ደረጃ እንኳ ራሱን የነጠለ ሰው ለማግኘት አስቸጋሪ ነው።</p>

<dt>አንድ ኢትዮጵያ፦ <dd><p>ድርጅትዎ በመጪው ምርጫ ካልተከፈለ ይሰረዛል የሚል አመለካከት አለ። ስለዚህ ለድርጅትዎ የሚያስተላልፉት መልዕክት አለ?</p>

<dt>ፕሮፌሰር አሥራት፦ <dd><p>የድርጅቴን ሥራ ቀርቶ ከግለሰብ አባላት ጋር እንኳ ከተለያየሁ አራት ዓመታት አልፎኛል። ምን እንደሚደረግ ከግምትና ከመላ ውጭ የማውቀው ትንሽ ነው። አሁን ያለውን ተሳትፎአቸውን ብዙ አላውቅም። በተጨማሪ ደግሞ በየቦታው ያደራጀናቸው ጽሕፈት ቤቶች ሁሉ ተዘግተዋል። እንቅስቃሴው በከፍተኛ ችግር ውስጥ እንዳለ እገነዘባለሁ። በሌላ በኩል ደግሞ አባላቱ በችግር ላይ ናቸው። ይህንን ሁሉ ብገነዘብም በዝርዝር ጉዳዩን የማውቅበት መንገድ የለኝም። በዚህ ውስጥ ይህንን ጥያቄ ለመመለስ በተጨባጭ ሁናቴ ዝርዝሩን ማወቅ ሊገባኝ ነው። አሁን አጥር ውስጥ ነኝ። ብዙ አባላቱም እንደኔ ታስረዋል። ዝርዝር መረጃ ስለሌለኝ የምሰጠው መልስ ስሜታዊ ስለሚሆን ያስቸግረኛል።</p>

<dt>አንድ ኢትዮጵያ፦ <dd><p>ፓርቲዎች ተለያይተው የየበኩላቸውን ፕሮግራም ማካሔድ ለኢትዮጵያ የብልጽግና ጐዳና ይጠቅማል ወይስ ሁሉም ለአንዲት ኢትዮጵያ የሚያስቡ ከሆነ በአንድነት ተወህደውና ተጠናክረው ቢሠሩ ይመረጣል? ከዚሁ ጋር በቅርቡ ፓሪስ ላይ ለሚሰበሰበው የተቃዋሚዎች ጉባኤ የሚያስተላልፉት አባታዊ ምክር አለ?</p>

<p>ፕሮፌሰር፦ እኔ እዚያ ለተሰበሰቡት ለማስተማር አልችልም። እንዳልሁህ እኔ ላለፉት ጥቂት ዓመታት ከሁሉ ነገር የተገለልሁና ተጨባጭ መረጃዎች የሌሉኝ ስለሆነ የእኔን ሀሳብ ለእነሱ አስተላልፋለሁ ብዬ እንኳ አልሞክርም። ግን አንዳንድ ሀሳብ ልሰነዝር እችላለሁ። በየጊዜው አነብባለሁም፣ እሰማለሁም። ኢትዮጵያውያን በአንድ ድርጅት ወይም በአንድ ስብስብ ባለመሰባሰባቸው ምክንያት ወቀሳ ከያለበት ይሰነዘራል። ይህንን እኔ በበኩሌ የምደግፈው አይደለም። ምን ተይዞ ጉዞ።</p>

<p>«አባቶቻችን ድር ቢያብር አንበሳ ያስር» ብለዋል። ድር ቢያብር አንበሳ የሚያስረው እኮ እያንዳንዷ ድር ደንበኛ ድር ስትሆን ነው። እንዲያው ዝም ብሎ አጥመልምለው ቢሰበስቡት አበረ ማለት አይደለም። በተፈጠረው አዲስ የኢትዮጵያ ሁኔታ ውስጥ ድርጅቶች መቋቋም፣ አንዳንድ ጅምናስቲክ መሥራት፣ መፍጨርጨር ራሱ ለኢትዮጵያ አዲስ ነው። አንዳንዱ ድርጅት ለምሳሌ ሁለት ሦስት ሰው ብቻ ያለበት ነው በድርጅት ስም የተቀመጠው። አሁን ያ ተጨፍልቆ አንድ ድርጅትስ ቢሆን ጠነከረ ማለት ነው? እያንዳንዷ ድር ስትጠነክር ነው ኅብረቱ የሚጠነክረው። ስለዚህ ያ ሲጨፈለቅ ምንድን ነው የሚሆነው? ልክ ከአንዱ ድርጅት የማይሻል ጥርቅም ይሆናል። ምክንያቱም የሙከራ ባህል የለውም። ስለዚህ የግለሰቦች ጥርቅም ይሆንና ተመልሶ እዚያው ነው። እኔ በበኩሌ በበጐ ጐን አላየውም። ሲበስል፣ ችግሩ ሲደርስ የእኛ መተባበር የግድ ይመጣል። ከተቻለማ እውነተኛ ጠንካራ ትብብር ነገ ጠዋት ቢፈጠር ጥሩ ነበር። በተጨባጭ ስናየው ግን ባዶ ነው።</p>

<p>ስለዚህ አሁን ያለው ሁኔታ ለዚህ አመችቶ አላየውም። አሁን በኤርትራ ምክንያት የተፈጠረውን ሁኔታ እንመልከት። ሕዝቡ ማንም ሳይጠራው ከያለበት በጋራ ተነስቷል። ችግሩን ለመቋቋም ፍላጐት አዳብሮ እየተሰባሰበ ነው። ያ ደግሞ ጠንካራ ገመድ መሆን የሚችለው እያንዳንዱ የራሱን ጥንካሬ ሲጠብቅ ነው። ስለዚህ በያለበት ያለው ጥረት በእውነቱ ጥሩ ነው። ግን እየተገናኙ በመወያየት፣ ሀሳብ በማፋጨት እንደዚህ ያለው ባህል እንዲጠነክር ማድረግ አለብን።</p>

<dt>አንድ ኢትዮጵያ፦ <dd><p>መገንጠልን ከመሠረቱ በጥብቅ እንደሚቃወሙ እናውቃለን። ዛሬ በኢትዮጵያ የሚታየው ሁኔታ ወደ የት እንደሚያመራ ቢገልጡልን?</p>

<dt>ፕሮፌሰር አሥራት፦ <dd><p>አዎ እኔ በበኩሌ መቼም ይህንን የመገንጠል ነገር ለማንሳት የታሪክ አጋጣሚ ሆኖ ኢሕአዴግ ባዘጋጀው የመጀመሪያው የሰኔ ኮንፈረንስ ላይ ተካፍዬ ነበር። የተካፈልሁበትን ጉዳይ ይህን ያህል አውቃለሁ ብዬ አይደለም። ግን በወቅቱ ያጋጠመኝ ልቋቋመው ያልቻልሁት ሆኖ ስለአገኘሁት በዚያው ላይ የመገንጠል ነገር ተነሳ። የኤርትራ መገንጠል እንዲሁም ደግሞ አዝማሚያው የሌሎችንም መከተል ፍራቻ ስለነበር በተቻለ መጠን የኢትዮጵያ አንድነት የሚጠበቅበትና በኤርትራ የነበረ ችግር እንዳለ እንዲታረም እንጂ ዞሮ ዞሮ ኢትዮጵያን ወደ ማፈራረስ እንዳይኬድ፣ የኢትዮጵያ አንድነት የሚጠበቅበት ሁናቴ እንዲፈጠር አሳስቤ ነበር። ነገር ግን አዝማሚያው ስለአላማረኝ «ኤርትራ ደግሞ ትገንጠል ከተባለ አገነጣጠሏ በደንብ፣ በሕግ፣ በሥርዓትና በአስተዳደር በሚገባ እንዲሠራ፤ የመለያየቱ ፍቺ በደንብ እንዲፈፀም አለበለዚያ መዘዝ ነው የሚመጣው» በማለት በዚያን ጊዜ ተናግሬ ነበር። ይህም አነጋጋሪ ነበር ሰው ጥርስ ውስጥ አስገብቶኝ እስከዛሬ ድረስ ለማየው ፍዳ አስተዋጽኦ ያደረገው።</p>

<p>አሁን የተከሰተው ነገር ታይቶኛል ብዬ እንኳን ባልል ነገር ግን ፍፁም ከፍተኛ ችግር እንደሚፈጥር አምኜበት ነበር። ምክንያቱም አገር ይቅርና ሁለት ባልና ሚስቶች ተፋትተዋል ከተባለና ተድበስብሶ ከታለፈ ነገ ጠዋት መነታረካቸው አይቀርም። ያ ንትርክ ደግሞ መዘዙ እየተባዛ ነው እንጅ የሚሄደው አይበርድም። የፈራሁት በሁለቱ መካከል ከፍተኛ ቅራኔ የተፈጠረ እንደሆነ የዚያ ቅራኔ ውጤት ዘላቂ የሆነ ጥላቻ ነው በማለት ነው። ባልና ሚስት እንኳ ደህና ሕጋዊ ፍቺ ከፈፀሙ እነኝህ ሰዎች አልተጣሉም። እንደገና ሊታረቁ ይችላሉ። የዚያን ጊዜ ፍቺው ካልቀረ በደንብ ይሠራ ያልሁበት ዋናው ምክንያት ኤርትራውያን ተገንጥለው ሲያዩት የሚለያዩበትን ምክንያት አያስፈልግም በሚሉበት ጊዜ ተመልሶ ለመዋሃድ የሚያሳፍራቸው ነገር አይኖርም። ኢትዮጵያውያኖችም እንደዚሁ። ይህንን በማሰብ ነው።</p>

<dt>አንድ ኢትዮጵያ፦ <dd><p>ሲያምዎት የሚያስፈልግዎትን ምርመራ ወይም መድኃኒት ያስፈልገኛል፣ ውጭ ልታከም የሚል ሙከራ አድርገው ያውቃሉ?</p>

<dt>ፕሮፌሰር አሥራት፦ <dd><p>መጀመሪያ ያለሁበትን ሁናቴና አሠራሩን፣ በእኔ ላይ ምን መልክ እንዳለው ብናየው ጥሩ ነው። አንድ ሰው የሚሞክረው የሚፈቀድ ወይም የሚቻል ሲሆን ነው። ነገሩ ግን የማይቻል ከሆነ መሞከሩ ከንቱ ነው። በእስር ላይ ባለሁበት ጊዜ ብዙ ልዩነት አለ። የሚቻለኝን መሞከሬ አልቀረም። ውጭ መሄዱ ይቅርና እዚህ እንኳ ሕክምና ለማግኘት የቻልሁት ከአራት ሳምንት በኋላ ነው። የዐይኔ፣ እይታ ሁሉ መጥፋት ደረጃ ላይ ሲደርስ ነው ጨቅጭቄ፣ ኡኡ ብዬ እዚህ ሕክምና ለመድረስ የቻልኩት። ስለዚህ መታየት ያለበት የመሞከር ጉዳይ ሳይሆን ያለሁበት ሁናቴ ነው። ያለሁበት ሁናቴ ደግሞ እኔ ላይ ሲደርስ የተለየ ነው።</p>

<dt>አንድ ኢትዮጵያ፦ <dd><p>ህመምዎ ሊብስ የቻለው ከምን ሁኔታ የተነሳ እንደሆነ ለይተው ለማወቅ ችለዋል?</p>

<dt>ፕሮፌሰር አሥራት፦ <dd><p>አዎ። አሁን ላጋጠመኝ ሕመም አራት ሳምንት ወሳኝ ነው። የጥቂት ቀናት ህመም ብቻ ይበቃል። ምርመራ እንኳ ለማግኘት እኔ ከፍተኛ ችግር ነው ያለብኝ። እኔ እንደ ሌላው እስረኛ አይደለሁም። ደግነቱ የከፋ ነገር እስከ አሁን ድረስ አልመጣብኝም እንጂ እኔ ጋ ሲደርስ ሁሉም ነገር ይከብዳል።</p>

<p>ማንኛውም እስረኛ ከታመመ በቀላሉ ክሊኒክ ይሄዳል። ሆስፒታል ይሂድ ከተባለም በጥቂት ጊዜ ውስጥ ማንንም ሳይጠይቅ በእስረኞች ኮሚቴ በኩል ችግሩ ታይቶ ይሄዳል። እኔ ዘንድ ሲደርስ ግን ጉዳዩ በሙሉ ይለወጣል። ወህኒ ቤት ባለው ክሊኒክ እንኳ ለመታየት ኮሚቴውና የወህኒ አስተዳደሩ እስኪያጣራ አራትና አምስት ቀናት ይጨርሳል።</p>

<dt>አንድ ኢትዮጵያ፦ <dd><p>እርስዎ ሕክምና በሚሠሩበት ዘመን ለበሽተኞች የሚደረግ ምርመራና ሕክምና በታሠሩና በሌሎች ሰዎች መካከል እንዲህ እንደዛሬው ልዩነት ነበረው?</p>

<dt>ፕሮፌሰር አሥራት፦ <dd><p>በፍፁም። ይህማ አይቻልም። ምክንያቱም በሕክምና ዓለም በሽተኛ በሚባልበት ሰዓት ባለሙያው የቀረበለት ነፍሰ ገዳይ ይሁን፣ ወንጀለኛ ይሁን የእሱ ጉዳይ አይደለም። እሱ ሕክምና በተገቢው ሁኔታ ለሁሉም መስጠት ብቻ ነው ተግባሩ። ግን አሁንኮ በእኔ ላይ ችግር የተፈጠረው በሕክምና ባለሙያዎች ምክንያት አይደለም። የራሱ የወህኒ ቤቱ አስተዳደር ችግር ነው። እኔ ዘንድ ሲደርስ ልዩነት አለው። ፈቃድ ተጠይቆ እስኪገኝ፣ ልዩ ጥበቃ እስኪዘጋጅ ድረስ ብዙ ጣጣ አለው። ሀኪሞቹ ዘንድ ከደረስሁ ግን እንደማንኛውም ሰው ለመታከም ችያለሁ።</p>

<dt>አንድ ኢትዮጵያ፦ <dd><p>የተኙበት ቤት በበጋ ይሞቃል። አንድ መስተዋት ነበረች እሷም ትዘጋብዎታለች ተብሏል። ስለዚህ ያስረዱናል?</p>

<dt>ፕሮፌሰር አሥራት፦ <dd><p>መስኮቶቹ ተዘግተው ነው ያሉት። ከመስኮቶቹ በላይ የአየር መግቢያ ትንሽ መስታወት አለች። እሷ ዝግ ስለነበረች ክፈቱልኝ ብዬ ጠይቄ ልትከፈት አልቻለችም ነበር። ከሳምንታት በኋላ ሌላ ቴክኒሽያን መጥቶ ሲያያት ቀለም ሲቀባ በቀለሙ ተጣብቆ ኖሯል። እኔ አስተዳደሩ አውቆ የዘጋው መስሎኝ ነበር። ከዚያ በኋላ ያች ስለተከፈተችልኝ መስኮቱ ቢዘጋም በእሷ በኩል አየር ይገባልኛል።</p>

<dt>አንድ ኢትዮጵያ፦ <dd><p>ዓይንዎ በምን ሁናቴ ላይ ይገኛል?</p>

<dt>ፕሮፌሰር አሥራት፦ <dd><p>ዐይኔ አንዱ በደንብ አያይልኝም ነበር። አሁን ግን እየተሻለኝ መጥቷል። አሁንም በከፊል ነው የማዬው። ቀስ እያለ ይሻለኛል ብያለሁ። ሀኪም አያድንም። ሀኪም ሥራው መርዳት ነው። እዚህ ያለው እርዳታ ደግሞ ውሱን ስለሆነ በዓይኔ በኩል ያለው ሙሉ በሙሉ እንዲሁ ለእግዚአብሔር ነው የተተወው። የአሁኑ መሻሻልም የእግዚአብሔር እንጅ የሕክምና አይደለም።</p>

<dt>አንድ ኢትዮጵያ፦ <dd><p>በውጭ የምንኖር ኢትዮጵያውያን እርስዎ ውጭ አገር ወጥተው እንዲታከሙ እንጥራለን። ይህ ደግሞ የእርስዎን ፍላጐት ነው የሚጠይቀው። እና ጥረታችንን እንዴት መቀጠል ይቻለናል?</p>

<dt>ፕሮፌሰር አሥራት፦ <dd><p>አይ ይሄ የእኔ ፍላጐት አይደለም። እስረኛ ስለሆንኩ የእኔ ፍላጐት እዚህ ውስጥ አይገባም። የእኔ ፍላጐትማ ቢሆን እስከ አሁን ውጭ ወጥቼ ነበር። እንኳን ውጭ አገር ይቅርና ካለሁበት ከእስር ቤት ተጠይቆ፣ እዚህ ሆስፒታል መጥቶ ለመታከም ብዙ ሳምንታት ፈጅቷል።</p>

<p>ይህንን እድል ተጠቅሜ አሜሪካ፣ አውሮፓና በሌላም የዓለም ክፍል ያላችሁ ኢትዮጵያውያን ሁሉ ላደረጋችሁልኝ እርዳታና ለበጐ ሃሳባችሁ ልባዊ ምስጋናዬን ማቅረብ እወዳለሁ።</p>


</body>
</html>
