<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓሪሱ ጉባዔ ነገ ይጀመራል-በአውሮፓ ፓርላማ የልማትና ትብብር ፕሬዚዳንትና የቀድሞ የፈረንሳይ ጠቅላይ ሚኒስትር ንግግር ይዘጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ባለሥልጣናት ብሔራዊ እርቅን ለምን ያጣጥላሉ?</span></h3>
<h2 class="align-center">የፓሪሱ ጉባዔ ነገ ይጀመራል-በአውሮፓ ፓርላማ የልማትና ትብብር ፕሬዚዳንትና የቀድሞ የፈረንሳይ ጠቅላይ ሚኒስትር ንግግር ይዘጋል</h2>
<h3><li> ሰፊ ግንባርና ትርጉም ያለው ኀብረት ተጠየቀ</h3></li>
<p class="align-right">ጦ.ል.ሪ. (ፓሪስ)</p>



<p>ለኢትዮጵያ ሕዝብ የሰላም፣ የአዲስ ፖለቲካዊ ሕይወትና የዲሞክራሲ ውጋገን ይፈነጥቃል ተብሎ ተስፋ የተጣለበትና በቀድሞ የፈረንሳይ ጠቅላይ ሚኒስትር በሙሴ ማይክል ሮካር የመዝጊያ ንግግር የሚጠቃለለው የስምንቱ ታዋቂ የኢትዮጵያ የተቃዋሚ ፖለቲካ ድርጅቶች የሶስት ቀናት ጉባዔ ነገ ዓርብ በፈረንሳይ መዲና ፓሪስ ውስጥ ይከፈታል።</p>

<p>ለነዚህ ተቃዋሚ ፖለቲካ ድርጅቶች ሁለተኛ ጉባዔ፤ በሚመጣው እሁድ የመዝጊያ ንግግር የሚያደርጉት የክብር እንግዳ ሙሴ ማይክል ሮካር ቀድሞ የፈረንሳይ ሶሻሊስት ፓርቲ ዋና ፀሐፊ የነበሩ ሲሆኑ በአሁኑ ጊዜ ደግሞ የአውሮፓ ፓርላማ የልማትና የትብብር ኮሚሽን ፕሬዚዳንት መሆናቸውን የጉባዔው አስተባባሪ ኮሚቴ ቃል አቀባይ አስታውቋል።</p>

<p>የኢትዮጵያ የፖለቲካ ተቃዋሚ ኃይሎች የሰላምና የእርቅ ጉባዔ በዚያው በፓሪስ ከተማ በ1985 ዓ.ም. መደረጉ የሚታወስ ሲሆን በዚህ በሁለተኛው ጉባዔ ላይ ከ30 በላይ የሚሆኑ የኢትዮጵያ የተቃዋሚ ፖለቲካ ድርጅቶች ተወካዮችና ታዛቢ መልእክተኞች ይገኛሉ ተብሎ ይጠበቃል። በጉባዔው ላይ በአባልነት የሚሳተፉት ተቃዋሚ የፖለቲካ ድርጅቶች ስምንት ሲሆኑ እነርሱም የአፋር አብዮታዊ ዲሞክራሲያዊ አንድነት ግንባር (አርዱፍ)፣ የትግራይ ዲሞክራሲያዊ ትብብር (ታንድ)፤ የኢትዮጵያ መድህን ዲሞክራሲያዊ ፓርቲ (መድህን)፤ የኢትዮጵያ ዲሞክራሲያዊ ኃይሎች ቅንጅት (ኢዲኃቅ)፤ የደቡብ ኢትዮጵያ ሕዝብ ሕብረት (ደኢዴህ)፤ የትግራይ ትግሪኝ ኢትዮጵያ በአዲሱ አጠራሩ «የኢትዮጵያውያን ቡድን ለሶሻል ዲሞክራሲ»፣ የኢትዮጵያ የሰላምና የዲሞክራሲ አማራጭ ኃይሎች ም/ቤትና የኦሮሞ ብሔራዊ ኮንግሬስ (ኦብኮ) ናቸው።</p>

<p>ከቀድሞው የፓሪስ ጉባዔ አስተባባሪ ኮሚቴ አባል ድርጅቶች መካከል በዚህ በሁለተኛው የፓሪስ ጉባዔ ላይ ሊሳተፉ የማይችሉ መሆናቸውን ያስታወቁት የመላው አማራ ሕዝብ ድርጅት (መዐህድ)፤ እና የኦሮሞ ነፃነት ግንባር (ኦነግ) መሆናቸውን የአስተባባሪ ኮሚቴው ቃል አቀባይ አስታውቋል።</p>

<p>የዚህ የሁለተኛው የፓሪስ ጉባዔ ዋና ዓላማ በቅርቡ ማለትም ከሰኔ 20 እስከ 21 ቀን 1990 ዓ.ም. ኔዘርላንድስ መዲና አምስተርዳም የተካሄደው የቀድሞው የፓሪስ ጉባዔ አስተባባሪ ኮሚቴ አባል ድርጅቶች ስብሰባ በጋራ የተስማማባቸውን ጠንካራ፣ የተባበረችና ዲሞክራሲያዊት ኢትዮጵያን ለመመሥረትና ለመገንባት የሚያስችሉ አማራጭ የፖለቲካ ሥልቶችንና የተግባር መርሐ ግብሮችን ለማጤን፣ ለማጐልበት፣ ጥልቀት ለመስጠትና በጋራ የሚስማሙባቸውን አቋሞች በሰነድነት ለማጽደቅ መሆኑ ታውቋል። ጉባዔው የሚያተኩርባቸው፣ የሚያጐለብታቸው፣ ጥልቀት የሚሰጣቸውና የጋራ ሰነድ አድርጐ የሚያፀድቃቸው ሥልቶችና መርሐ ግብሮች ከአምስተርዳሙ ውሳኔዎች የሚፈልቁ ናቸው። ከአምስተርዳም የተላለፉ ውሳኔዎችም፣</p>

<p>«1ኛ፣ መሠረታዊ በሆኑ የፖለቲካ ጥያቄዎች ላይ በአሁኑ ወቅት አንዳንድ ውዥንብሮችና የተሳሳቱ የትግል አቅጣጫዎች ከያለበት መሰንዘራቸው ለትግሉ ጥራትና ርምጃ አስጊ መሆናቸውን በመገንዘብ ሰባቱ የፓሪስ ጉባኤ አስተባባሪ አባል ድርጅቶች በወቅቱ የተስማሙባቸውን አቋሞች እንደገና የማደሱን ጉዳይ አንገብጋቢ ሆኖ አግኝተነዋል። በመሆኑም አስተባባሪው ኮሚቴ ለታህሳሱ የአዲስ አበባ የሰላምና እርቅ አገር አቀፍ ጉባኤ ባሰናዳው ሰነድ ላይ በዴሞክራሲና በነፃ ምርጫ፣ በሕገመንግሥት ሂደትና መሠረታዊ ይዘት፣ በብሄረሰቦች መብትና በኢትዮጵያ አንድነትና ሉዐላዊነት ጥያቄ አስፍሯቸው የነበሩትን የፖለቲካ አቋሞች እንደገና መርምሮ በማጽደቅ ለነዚህ ዓላማዎች በጋራ ለመታገል፤</p>

<p>«2ኛ፣ በነዚህ መሠረታዊ አቋሞች በመመራት አሁንም በኢትዮጵያ ዘላቂ ሰላም እንዲሰፍን፣ ኢትዮጵያውያን በእኩልነትና በወንድማማችነት መንፈስ አንድነታቸውን እንዲያጠናክሩ፣ የብሄሮችና የብሄረሰቦች መብት የተረጋገጠባት፣ የሰው ልጅ መብቶች ሙሉ በሙሉ የተከበሩባት፣ የሕግ የበላይነት እውን የሆነባትና በዴሞክራሲያዊ ሥርዓት የምትተዳደር አገር ለመመሥረት፣ ለነፃ ምርጫና ለዲሞክራሲያዊ ሕገ መንግሥት በጋራ ለመታገል፣</p>

<p>«3ኛ፣ ዛሬ በኢትዮጵያ በተተከለው ፀረ ዴሞክራሲያዊ አገዛዝ ሥር ነፃ ምርጫም ሆነ ዴሞክራሲያዊ ሕገ መንግሥትን መጠበቅ የማይታሰብ ጉዳይ በመሆኑና እነዚህ እውን እንዲሆኑ በቅድሚያ ለዲሞክራሲ አመቺ የሆነ የኃይል ሚዛን በትግል ከመፍጠር ሌላ አማራጭ እንደሌለ በመገንዘብ ለዴሞክራሲያዊ ሂደት መጎልበትና ለነጻ ምርጫ መካሄድ አመቺ ሁኔታ ለመፍጠር በጋራ ለመታገል፣</p>

<p>«4ኛ፣ ለዴሞክራሲያዊ ሂደትና ነጻ ምርጫ ዓለም አቀፋዊ መሰፈርቶችንና መርሆዎችን ያቀፉ ሰነዶችን እንደገና በመመርመር የሚሻሻለውን አሻሽለን፤ የሚዳብረውን አዳብረን አንድ የጋራ የመታገያና የማታገያ ሰነድ ይዘን በጋራ ለመራመድ፤</p>

<p>«5ኛ፣ በፓሪሱ አስተባባሪ ኮሚቴ መሠረታዊ የፖለቲካ አቋሞችን፣ ነጻ ምርጫንና ዲሞክራሲያዊ ሕገ መንግሥትን አስመልክተን በምንነድፈው የጋራ ሰነድ በመመርኮዝ፣ ከሌሎች ዴሞክራሲያዊ የተቃዋሚ የፖለቲካ ድርጅቶች ጋር ውይይት በመክፈት የነሱም ገምቢ አስተዋጽኦ በታከለበት አማራጭ ሰነድ አማካይነት የኢትዮጵያ ዴሞክራቶች በሙሉ በጋራ እንዲታገሉ ጥሪ ለማድረግ፣</p>

<p>«6ኛ፣ ከፖለቲካ ድርጅቶች ውጭ ያሉ የሲቪክ ማህበራትና ዲሞክራሲያዊ ዜጎች ሁሉ ለዚህ የጋራ ትግል ገንቢ አስተዋጾ እንዲያደርጉና ሕዝቡን ከዳር እስከዳር በማንቀሳቀስ የዜግነት ግዴታቸውን የሚወጡባቸውን፣ የድጋፍ መዋቅሮች የሚዘረጉባቸውን ዘዴዎች ለመሻት፣</p>

<p>«7ኛ፣ እነዚህን ከፍ ብለን የጠቀስናቸውን ጥንስሶች መልክ በያዘና ዘርዘር ባለ ሁኔታ አቀነባብረን ለማቅረብ ለጊዜው ከፓሪስ ጉባኤ በቀጥታም ሆነ በተዘዋዋሪ የተያያዙትን የቀድሞው አስተባባሪ ኮሚቴው አባል የነበረውን የኦሮሞ ነፃነት ግንባር (ኦነግን) በተጨማሪም የመላ አማራ ሕዝብ ድርጅትን (መአህድን) እና የኢትዮጵያ የሰላምና የዲሞክራሲ አማራጭ ኃይሎች ምክር ቤትን የሚያካትት አንድ ጉባኤ ባጭር ጊዜ ውስጥ ለመጥራት ተስማምተናል።» የሚሉ ነበሩ።</p>

<p>የመላ አማራ ሕዝብ ድርጅት (መዐሕድ) በሁለተኛው የፓሪስ ጉባዔ እንዲሳተፍ የቀረበለትን ጥሪ ያልተቀበለ ሲሆን ስለዚሁ ጉዳይ ባወጣው መግለጫ «መዐሕድ ከተመሠረተበት ጊዜ አንስቶ በፖለቲካ ሂደቱ የሚረግጠውን መሬት እያየ የሚራመድ፣ ሳያጠናና በስሜት ተገፋፍቶ ላንድ ጉዳይ እንደእሳት እራት ጥልቅ የማይል፣ ማናቸውንም ፖለቲካ ነክ ጉዳዮች በእርጋታ እየተመለከተና እያጠና የሚንቀሳቀስ ነው» ብሎ «በስሜት ተነሳስቶ፣ የሆነው ይሁን ብሎ ወይንም ባወጣ ያውጣኝ ብሎ ባለፉት ስድስት ዓመታትም ሆነ ዛሬ የተንቀሳቀሰበት ፖለቲካዊ ሥራ የለም። ወደፊትም አይኖርም። ይሄን ይበሉልኝ ብሎ መሠረት የሌለው ሥራም አይሠራም። ይሄ ሊታወቅልን ይገባል።» በማለት በአጽንኦት ገልጧል።</p>

<p>ከዚህ አያይዞም «ዛሬ በተለያዩ ሥፍራዎች ከሚገኙ ጥቂት የፖለቲካ ቡድኖች መዐሕድ ከሌሎች የፖለቲካ ድርጅቶች ጋር አይተባበርም። አብሮ መሥራትም አይፈልግም የሚል ነቀፋ ሲሰነዘር እንሰማለን.... አንዳንድ የመዐሕድን ሕልውና የማይፈልጉና በመዐሕድ እግር ተተክተው ድብቅ ርዕሰ ጉዳያቸውን ይፋ አድርገው ለመታየት የሚፈልጉ ሰዎች እንደሚያናፍሱት ሳይሆን መመሪያችንን ተከትለን ከፖለቲካ ድርጅቶች ጋር ለመሥራት ወደኋላ ያልንበት ጊዜ የለም። እዚህ ላይ ሕዝብ ሊያጤንልን የሚገባው ዐቢይ ጉዳይ መዐሕድ የፖለቲካ ፕሮግራሙን መሠረት አድርጎ የሚያካሂደው ይፋ ሰላማዊ ትግል እንጂ የትጥቅ ትግል እንዳልሆነ ነው።</p>

<p>ከዚህ ውጪ ሄደን ስለትጥቅ ትግል ቅንጅት ብናወራ ወይንም የትጥቅ ትግል ብናውጅ የምናገኘውን ጥቅምና ጉዳት ሕዝብ እንዲፈርድው አድርገን እንተወዋለን።» በማለት የቀጠለ ቢሆንም የፓሪሱ ጉባዔ ዐቢይ አጀንዳ የትጥቅ ትግሉ ጉዳይ አለመሆኑን ለማወቅ ተችሏል።</p>

<p>መዐሕድ ለፓሪሱ ሁለተኛ ጉባዔ አስተባባሪ ኮሚቴ በጻፈው ደብዳቤም «በመሠረቱ ከአገር ቤት ውጪ ላሉ የዐመራር ኃላፊዎች የመዐሕድ ማዕከላዊ ም/ቤት መክሮበት ከጦርነት እወጃ ውጪ ካሉ የፖለቲካ ድርጅቶች ጋር የፖለቲካ ፕሮግራማችንን መሠረት በማድረግ አብረው ተባብረው እንዲሠሩ መመሪያ ሰጥቶበታል።</p>

<p>«ከዚህ ውጪ መዐሕድ በስሜት ብቻ ተነሳስቶና ዓላማውን ስቶ እንዲሁም የፖለቲካ ፕሮግራሙን ረግጦ፤ አጉራ ዘለል ሆኖ ለመንቀሳቀስ የማይችል መሆኑን ሕዝብ እንዲያውቅለት አጥብቆ ያስገነዝባል።» በማለት በስብሰባው ላይ የማይገኝበትን ሁኔታ ከዘረዘረ በኋላ እንደገና «እንዳለመታደል ሆኖ በራሳችን የውስጥ ችግር ምክንያት በዚህ ለኢትዮጵያ ሉዐላዊነትና ለኢትዮጵያ ሕዝብ ነፃነት ወሳኝ በሆነው ስብሰባችሁ ላይ ለመገኘት ባለመቻላችን ይህችን ትካዜ የተመላባት ደብዳቤ ስንልክላችሁ ከልብ እያዘንን ነው» በማለት የጉባኤውን ታላቅነት አሞግሷል።</p>

<p>የኦሮሞ ነፃነት ግንባር (ኦነግ) በጉባዔው ላለመሳተፍ የሰጠውን ምክንያት ለጊዜው ለማወቅ ባንችልም ድርጅቱ በቅርቡ በውስጡ በደረሰበት መከፋፈል ሳይሆን እንዳልቀረ ይገመታል። ከዚህም በቀር የኢትዮጵያ ጉዳይ የኦሮሞ ሕዝብ ጉዳይ እንዳልሆነ በመቁጠር ተቃዋሚ የፖለቲካ ድርጅቶች በሚያደርጓቸው ስብሰባዎች ራሱን ሲያገል ቆይቷል።</p>

<p>የቀድሞው የፓሪስ ጉባኤ አስተባባሪ ኮሚቴ አባል ድርጅቶች የአፋር አብዮታዊ ዲሞክራሲያዊ አንድነት ግንባር (አርዱፍ)፣ የትግራይ ዴሞክራሲያዊ ትብብር (ታንድ)፣ የኢትዮጵያ መድህን ዲሞክራሲያዊ ፓርቲ (መድህን)፣ የኢትዮጵያ ዴሞክራሲያዊ ኃይሎች ቅንጅት (ኢድኃቅ)፣ የደቡብ ኢትዮጵያ ሕዝቦች ዴሞክራሲያዊ ህብረት፣ የትግራይ ትግርኝ ኢትዮጵያ በአሁኑ አጠራሩ «የኢትዮጵያውያን ቡድን ለሶሻል ዴሞክራሲ» የተባሉት እንደነበሩ ይታወሳል።</p>

<p>በ1985 ዓ.ም. በተደረገው የፓሪስ ጉባዔ ኢሕአዴግን ጨምሮ ሁሉም ተቃዋሚ ድርጅቶች፤ እንዲሁም ታዋቂ የአገር ሽማግሌዎች የሚሳተፉበት የሰላምና የዕርቅ ጉባዔ አዲስ አበባ ውስጥ እንዲሰበሰብ ከሚያስችል የጋራ ውሳኔ ተደርሶ ነበር። በውሳኔው መሠረት በኢትዮጵያ ለተጨናገፈው ዲሞክራሲያዊ ሂደት አዲስ ሕይወት ይሰጣል ተብሎ የታመነበት የአምስት ቀናት የሰላምና የዕርቅ ጉባዔ ለታህሣሥ 9/86 አዲስ አበባ ግዮን ሆቴል ተጠርቶ የነበረ ቢሆንም ወያኔ ኢሕአዴግ የሰላምና የዕርቅ ጥሪውን ጆሮ ዳባ ልበስ በማለት አንደኛ በአገር ውስጥ የሚንቀሳቀሱት እንደ ደቡብ ሕዝቦች ዲሞክራሲያዊ ህብረት ያሉት የፖለቲካ ድርጅቶች በሙሉ ከርሱ ጐን ቁመው ሊደረግ የታቀደውን የሰላምና የዕርቅ ጉባዔ እንዲያወግዙ ተሞክሮ በተለይ ደቡቦቹ ሙከራውን አክሽፈው ከሽግግሩ ምክር ቤት መውጣታቸው ይታወሳል።</p>

<p>ወያኔ ኢህአዴግ በጉባዔው ለመሳተፍ ከውጭ ወደ አገር ቤት የሚመጡትን የፖለቲካ ድርጅቶች ልዑካንን ቦሌ አውሮፕላን ጣቢያ እየተቀበለ አስሮ የነበረ ሲሆን የመኢሶን የአመራር አካል አባልና የኢዲኃቅ የውጭ ጉዳይ ኃላፊ የነበሩት አቶ አበራ የማነአብ ከዚያ ጊዜ ጀምሮ ያለፍርድ በእሥራት ይማቅቃሉ። ከዚህም ሌላ የጉባዔው መንፈስ በመንግሥት ቁጥጥር ሥር በሚሠሩት የኢትዮጵያ መገናኛ ብዙኃን ተበርዞ፣ ውሉን ስቶና አዘናጊ ከሆኑ ተራ ንትርኮች ጋር ተያይዞ እንዲነገር በማድረግ የጉባዔው ሂደት ከሕዝቡ ዘንድ እንዳይደርሰ ለማድረግ ከመሞከሩም በላይ የኢድኃቅና የኦነግ ተሳትፎ ተጨናግፏል። ይሁንና በዚህ በታቃጣው ሙከራ የማይወናበድ መሆኑንና የጉባዔውን ተልእኮ በትክክል ተረድቶ መደገፉን የአዲስ አበባ ሕዝብ ከ300,000 በላይ የሚሆነው አብዮት አደባባይ በሰልፍ ወጥቶ በወቅቱ አረጋግጧል።</p>

<p>የአዲስ አበባው ጉባዔ ይህ ሁሉ እንቅፋት ሳይበግረው የኢትዮጵያ የሰላምና የዲሞክራሲ ኃይሎች አማራጭ ምክር ቤትን በሚመሰርት ሰነድ ላይ ለመስማማት ችሎአል።</p>

<p>ከነገ ጀምሮ የሚካሄደው የፓሪስ ጉባዔ መደምደሚያው ምን እንደሚሆን ከወዲሁ መተንበይ ባይቻልም ከዛሬ አምስት ዓመት በፊት ከነበረው የበለጠ ለሰላምና ለዲሞክራሲ ኃይሎች አጋር ሊሆኑ የሚችሉ ሁኔታዎች በመጠኑም ቢሆን ያየሉበት ወቅት መሆኑን መረዳት ይቻላል። የአሁኑ ወቅት በተለይ በውጭ በሚገኙት የኢትዮጵያ የሲቪልና የፖለቲካ ድርጅቶች ዘንድ ለህብረትና ለአንድነት ግንባር ምሥረታ የሚደረገው ትግል ያየለበትና ፍሬም እያሳየ ያለበት ወቅት ሆኖአል። በተለይ ከግንቦት ወር ወዲህ ስለህብረታዊ አሠራር በነጠላና በጋራ የተደረጉት የሲቪክና የፖለቲካ ድርጅቶች እንቅስቃሴዎች ትልቅ ተስፋ የሚያጭሩ ናቸው።</p>

<p>ሻዕቢያ በንፁሐን የትግራይና የአፋር ወገኖቻችን ላይ በጦርነት ያደረሰው እልቂትና የኑሮ መፈናቀል ቆርቁሮአቸው የኢትዮጵያ የሲቪልና የፖለቲካ ድርጅቶች በግልና ከሌሎች ጋር በመሰባሰብ ያደረጉዋቸው ጉባዔዎች ከጠባብ የቡድን አሠራር መውጣታቸውንና በአገር ጉዳይ ላይ የጋራ አቋም በመያዝ በህብረት ጥረት ተግባራዊ ወደማድረግ ትልቅነት (ብስለት) መሸጋገራቸውን የሚያረጋግጡ ክስተቶች ናቸው። ለምሣሌም ከግንቦት ወር ወዲህ ድርጅቶቹ በየግላቸው በመሰብሰብ በሻዕቢያ ወረራ ላይ የአቋም መግለጫ ከማውጣታቸውም ባሻገር ከሌሎቹ ጋር በመተባበር ህብረታዊ እርምጃ ለመውሰድ ዝግጁ መሆናቸውን አመልክተዋል። የፖለቲካ ድርጅቶቹ በተለይም በጋራ መድረክ በመሰባሰብ የተጠቀሰውን ወረራ፤ በኢትዮጵያ የተጨናገፈውን የዲሞክራሲ ሂደት፤ ከእንግዲህ መወሰድ የአለባቸውን የማዳኛ እርምጃዎች በሚመለከት ነጥቦች ላይ የጋራ አቋም ወስደዋል።</p>

<p>በኢትዮጵያ፣ በአውሮፓና በአሜሪካ የሚገኙ ሃያ ሁለት የሲቪክና የፖለቲካ ድርጅቶች በተከታታይ በአዲሱ የሣተላይት ቴሌፎን ዘዴ ያካሄዱት ጉባዔ የፖለቲካ ድርጅቶቹ የተስማሙባቸውን የጋራ ውሳኔዎች ከማጽደቁም በላይ አዲስ ሃሳቦችንም በመጨመር ለፓሪሱ ጉባዔ ጉዞ የማያንገጫግጭ የህብረት ጐዳና አንጥፏል። ሐምሌ 25/90 «ራዕይ» በተባለው መጽሔት ዝግጅት ክፍል ፍራንክፈርት ላይ የተጠራውና እጅግ ብዙ ኢትዮጵያውያንን ያሳተፈው ሴሚናርም ይህንኑ የህብረት አሠራር የማዘውተርንና ከጠባብ የድርጅታዊ አሠራር ተመንጥቆ የማደግን ዝንባሌ የሚያንፀባርቅ ነበር። ለምሣሌ የሲቪክና የፖለቲካ ድርጅቶች ሰኔ 14 ቀን 1990 ዓ.ም. በጥምር ያስተላለፉት የፖለቲካዊ ውሳኔ «መሠረታዊ የዲሞክራሲ ሥርዓቶችና ሰብዓዊ መብቶች ያለአንዳች ገደብ ይከበሩ፤ በሀገር ቤትና በውጭ አገር የሚገኙ የፖለቲካም ሆነ ሕዝባዊ ድርጅቶችና ተቋሞች ያለምንም ገደብና ተጽእኖ በማናቸውም የኢትዮጵያ ምድር እየተዘዋወሩ ሕዝባዊ ተግባሮቻቸውን የማከናወን መብታቸው ይከበር፤ የወደፊቱን የኢትዮጵያን ሁኔታ በሚመለከት ሁሉም የፖለቲካ ፓርቲዎች፤ ሕዝባዊ ድርጅቶችና ተቋሞች የሚሳተፉበት ብሔራዊ ጉባዔ በአስቸኳይ እንዲካሄድ» በማለት ይጠይቃል፤ ያሳስባል።</p>

<p>ከዚህም በቀር ስድስት የፖለቲካ ድርጅቶች ማለትም ሞዓ አንበሣ፤ የኢትዮጵያ ዲሞክራሲያዊ ኃይሎች ቅንጅት፤ የደቡብ ኢትዮጵያ ሕዝቦች ዲሞክራሲያ ኀብረት፤ የአፋር አብዮታዊ ዲሞክራሲያዊ አንድነት ግንባር፤ የትግራይ ዲሞክራሲያዊ ትብብር፤ የጋምቤላ ብሔራዊ ዲሞክራሲያዊ ውህደት ሰኔ 7 ቀን 1990 ዓ.ም. በጥምር ጉባዔያቸው በወሰዱት የጋራ ፖለቲካዊ አቋም «በሥልጣን ላይ ያለው መንግሥት እስካሁን ከተያያዘው የጎሣ ፖለቲካና አምባገነንነት ተገትቶ፤ ካለፉት ስህተቶች ተምሮ፤ ሀገራችንን በጋራ ለመከላከል፤ የሕዝብን አመኔታ ለማግኘት፤ ዲሞክራሲያዊት፣ ጠንካራና የተባበረች ኢትዮጵያ እንድትመሠረት፤ ቀጥተኛና ግልጽነት ያለው ብሔራዊ እርቅ በሥራ ላይ እንዲውል፤ ከተቃዋሚ ኃይሎች ጋር በተለያዩ ነጥቦች ላይ ውይይት ለማድረግ ዝግጁነቱን እንዲገልጽ፤ ብሎም ተግባራዊ እንዲያደርግ፤ ለዚህም ሀገር አቀፍ ብሔራዊ ውይይት መነሻ ይሆን ዘንድ የፖለቲካና የህሊና እሥረኞች ሁሉ ያለምንም ቅድመ ሁኔታዎች በአስቸኳይ እንዲፈቱ፤ የሰብአዊ መብቶች፤ በነፃ የመደራጀት፤ የመሰብሰብ፤ የመናገር፤ የመፃፍ፣ ወዘተ፣ መብቶች መሠረታዊ በመሆናቸው በአስቸኳይ ያለገደብ እንዲከበሩ» ጠይቀዋል።</p>

<p>በዚህ ምክንያት የነገው የፓሪስ ጉባዔ የሚነሳው ከባዶ ሁኔታ ሳይሆን በፓለቲካ ድርጅቶችና በሕዝባዊ ተቋማት አካባቢ እየተጠናከረ ካለው የአንድነት መንፈስና የህብረት እንቅስቃሴ ስለሆነ ተልእኮው ይሳካለታል የሚል እምነት በብዙዎች ዘንድ አሳድሯል።</p>

<p>ይህ በእንዲህ እንዳለ ኢትዮጵያን ከጥፋት ለማዳንና በኢትዮጵያ ላይ የተቃጣውን ወረራ በብቃት ለመመከት እንዲቻል ሀቀኛ አትዮጵያውያን ሁሉ ልዩነቶቻቸውን በማጥበብ ለሰፊ ግንባር ምሥረታ እንዲሰለፉ «ኢትዮጵያን ሬጂስተር» የተባለውና በአሜሪካ ሀገር በእንግሊዝኛና አማርኛ ቋንቋዎች እየታተመ የሚወጣው ወርሃዊ መጽሔት አሳስቧል። መጽሔቱ በቅፅ 5 ቁጥር 8 የነሐሴ ወር/98 እትም ርዕሰ - አንቀጹ ጥሪ ያስተላለፈው ለዲሞክራሲያዊ የፖለቲካ ኃይሎች፣ ለሲቪክና ማህበራዊ ድርጅቶች እንዲሁም አስተማማኝ ብሔራዊ ስሜት አላቸው ለሚባሉት የህወሓት አመራር አባላት ነው።</p>

<p>በዚሁ ርዕሰ አንቀጽ ግጭቱ ሻዕቢያና ሕወሓት በኢኮኖሚ ረገድ የበላይነትን ለመቀዳጀት ሲያካሂዱት የቆዩት ውድድር ውጤት መሆኑን ገልፆ ለዚህም ሻዕቢያ ኢትዮጵያን በጐሣ የመበታተን ስልት እንደቀየሰና ሕወሓት ውስጥ ባሉት ወኪሎቹ አማካይነት ፍላጐቱን ሲያሟላ እንደቆየ አጋልጧል። በዚህም ሻዕቢያ በሕወሓት አመራር ውስጥ ባሉት ወኪሎቹ በመታገዝ በቀየሰው ዕኩይ ስልት መሠረት የጐሳ ፖለቲካ በኢትዮጵያ ነግሶ መቆየቱን፣ የህዝብ ሀብት መዘረፉን፣ ሰብአዊ መብት መጣሱንና ኢትዮጵያውያን በማንነታቸው ብቻ የጥቃት ኢላማ መሆናቸውን ገልጿል። በሌላም በኩል ኢትዮጵያ በፖለቲካ፣ በመከላከያና በሥነ - ልቦና እንድትዳከም ሲደረግ መቆየቱን አትቷል። በተለይም በሥልጠናው፣ በድርጅቱና በትጥቁ በአፍሪካ አህጉር አሉ ከሚባሉት አንዱ የሆነው የኢትዮጵያ መከላከያ ሠራዊት እንዲበተን መደረጉን አመልክቷል።</p>

<p>ከዚህም በማያያዝ የዛሬው የሁለቱ ወገኖች ውዝግብ መንስኤ ኢትዮጵያን በብሔረሰብ ለመበታተን የተቀየሰው ጠባብነትና ጐሰኝነት መሆኑን መጽሔቱ አመልክቷል። ይህም በጐሣ ላይ የተመሠረተ የሁለቱ እርስ በእርስ ጥላቻ አዲስ ባይሆንም ይፋ እንዲወጣ ያደረገው ሻዕቢያ በባድመና ሽራሮ ላይ ያካሄደው ወረራ እንደሆነ ተገልጿል። ከዚህም በመነሳት ግጭቱን «በጐሣ - ፖለቲካ ቀያሽና ሥራ አስፈፃሚ (ተጠቃሚ) መካከል የፈነዳ ያልተጠበቀ ክስተት ነው» ብሎታል።</p>

<p>የወረራውንም ጊዜ በተመለከተ ሻዕቢያ በሕወሓትና በሕዝብ መካከል ባሉት ቅራኔዎች ምክንያት ሕወሓትን በቀላሉ ከሥልጣን ለማስወገድ አመቺ ወቅት ያገኘ እንደመሰለውና በዚህም ያልጠበቀው እንደገጠመው ተችቷል። በማያያዝም «ሻዕቢያ ያላወቀው ኢትዮጵያውያን ሉዓላዊነታቸውንና የግዛት አንድነታቸውን ለማስከበር ምን ጊዜም በአንድነት የሚቆሙ መሆኑን ነው» ብሏል። ለዚህም ምስክሩ ሕዝቡ ወደ ጦር ግንባር ለመዝመት ያሳየው ፈቃደኝነት፣ እንደዚሁም ለመከላከያ ሠራዊቱ ማጠናከሪያና በጦርነቱ ለተፈናቀሉ ዜጐች ማቋቋሚያ የሚያደርገው የገንዘብ መዋጮ እንደሆነ አመልክቷል።</p>

<p>በማጠቃለልም የድንበሩ ውዝግብ አሸናፊ የማይታይበት ፍጥጫ ብቻ እንዳይሆን ሥጋቱን ገልፆ ይህ እንዳይከሰት ለሚያስፈልገው የአመራር ለውጥ ኢትዮጵያውያን ለሰፊ የጋራ ግንባር ምሥረታ የበኩላቸውን አስተዋፅኦ እንዲያደርጉ አሳስቧል። ከሕብረቱም ጠንካራና ዲሞክራሲያዊት ኢትዮጵያ እንደምትመሠረት እምነቱን ገልጿል።</p>

<p>የብሔራዊ ዕርቅና ሰፊ ግንባር ምሥረታ ጥያቄ በተለይ ከሻዕቢያ ወረራ ወዲህ እየተጠናከረ ሲቀርብ የቆየ ቢሆንም የወያኔ - ኢሕአዴግ መንግሥት ግን ያገኘውን የተቃዋሚ ኃይሎች ስልታዊ ድጋፍ እያደነቀ ጥያቄያቸውን አጣጥሏል። ጥያቄ አቅራቢዎችንም ከሻዕቢያ ጋር ፈርጇል። ይህ ለምን እንደሆነ አንዳንዶች የሚሰጡት አስተያየት ገዥው ፓርቲ በራሱ አምሳል የቀረፃቸውን የጐሣ ድርጅቶች ብቻ በማቀፍ የአገሪቱን ፖለቲካ በብቸኝነት ለመቆጣጠር ካለው ፍላጐት ጋር ያያይዙታል።</p>

<p>«ኢትዮጵያን ሬጂስተር» አሜሪካ አገር በሚኖሩ የኢትዮጵያ ምሁራን አሳታሚ ድርጅት እየታተመ የሚወጣ መጽሔት ነው።</p>


</body>
</html>
