<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምሥራቅ ሐረርጌ ድርቅ ሕዝብ መፍሰስ ጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በምሥራቅ ሐረርጌ ድርቅ ሕዝብ መፍሰስ ጀምሯል</h1>


<p>የዘንድሮው የበልግና የክረምት ወራት ዝናብ በምሥራቅ ሐረርጌ ልዩ ልዩ ወረዳዎች ወቅቱን ጠበቆ ባለመጣሉ በተከሰተው ድርቅ በሺህ የሚቆጠሩ አርሶ አደሮች ከቀዬአቸው እየተፈናቀሉና አብዛኞቹም ሕይወታቸውን ለማትረፍ የቤት እንስሳትን በርካሽ ዋጋ እየሸጡ እንደሚገኙ ሰሞኑን አካባቢውን ቃኝቶ የተመለሰው ሪፖርተራችን ለመረዳት ችሏል።</p>

<p>በዞኑ ትርፍ አምራች ተብለው የሚታወቁት ባቢሌ፣ ገርሱምና ፈዲስ ለዚህ አሳሳቢ ድርቅ ከተጋለጡት አካባቢዎች ግንባር ቀደሞቹ ሲሆኑ ከፊል የወበራ ወረዳ ሕዝብም ከቀዬው የመፈናቀል እጣ አይግጠመው እንጂ የችግሩ ሰለባ ሆኖአል።</p>

<p>ካች አምናም በተመሳሳይ የዝናብ እጥረት ለድርቅና ለረሃብ የተጋለጠው የፈዲስ ወረዳ አርሶ አደር ከግብርና ሥራ በመተጓጐሉ ከፊሉ ወደ ሐረር፣ ድሬዳዋና ጅጅጋ ከተሞች ሲሰደዱ የቀሩት ደግሞ ሕይወታቸውን ለማቆየት የተፈጥሮ ደኖችን እየጨፈጨፉ ከሰል በማክሰልና በማገዶ እንጨት ሽያጭ ላይ መሰማራታቸው ታውቋል።</p>

<p>የምሥራቅ ሐረርጌ ግብርና መምሪያ ይህንን ከፍተኛ የሕዝብ ፍልሰትና የደን ጭፍጨፋ ለማስቆም በመስከረም ወር ይጥላል ተብሎ በሚጠበቀው ዝናብ ፈጥኖ ሊደርስ የሚችል የሽንብራ ዘር ለአርሶ አደሩ እያደለ ቢሆንም ብዙዎቹ ተስፋቸው በመጨለሙ ዘሩን ከመቀበል ይልቅ አካባቢውን ለቅቆ መውጣቱን መርጠዋል።</p>

<p>ጉርሱምና ባቢሌም በቡና፣ በለውዝና (ኦቾሎኒ) በሌሎች አዝርዕት አብቃይነታቸው ያልታወቁትን ያህል ዘንድሮ በአካባቢው በተከሰተው የዝናብ እጥረት ገበሬው አማራጭ በማጣቱ ረሃቡን ለመቋቋም የቤት እንስሳቱን ከዋጋቸው በታች ለመሸጥና እየተመናመነ የመጣውን የተፈጥሮ ደን ለመመንጠር መገደዱን ያነጋገርኳቸው አርሶ አደሮች ለሪፖርተራችን ገልጠውለታል።</p>

<p>በዞኑ የደረሰውን አሳሳቢ ድርቅና ርሃብ አስመልክቶ እስካሁን የክልሉም ሆነ የፌደራሉ አደጋ መከላከልና ዝግጁነት ኮሚሽን ምንም የወሰዱት ርምጃ አለመኖሩና ሁኔታውንም ለሕዝብ ይፋ አለማድረጋቸው የአካባቢውን ነዋሪዎች አሳዝኗል።</p>


</body>
</html>
