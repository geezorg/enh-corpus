<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሰብ ወደብና አንድ የአፋር ክልል የኢትዮጵያ መደራደሪያ መሆን አለባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ብሔራዊ እርቅ የወቅቱ ዐቢይ ጥያቄ ሆኗል</span></h3>
<h1 class="align-center">የአሰብ ወደብና አንድ የአፋር ክልል የኢትዮጵያ መደራደሪያ መሆን አለባቸው</h1>
<p class="align-right">ሕብረ ብሔራዊ የፖለቲካ መድረክ</p>


<p>የኢትዮጵያ ኢኮኖሚ ባደገ መጠን የነፃ ወደብ ፍላጐታችንም እየጠነከረ መሄዱ የማይቀር በመሆኑ አሰብን ወደ ኢትዮጵያ የመለሰና በአንድ ላይ የተካተተ የአፋር ግዛት የመመሥረት ጉዳይ በኢትዮጵያ በኩል በመደራደሪያነት በግልጽ መቀመጥ አለበት ሲል የኢትዮጵያውያን ሕብረ-ብሔራዊ የፖለቲካ መድረክ ሥራ አስኪያጅ ኮሚቴ የወቅቱን የኢትዮጵያን ሁኔታ በማስመልከት ከዳላስ ቴክሳስ ባወጣው መግለጫ አስታውቋል።</p>

<p>«ኢትዮጵያ ካልተጠቀመችበት የአሰብ ወደብ ሟች ነው።- - - ኢትዮጵያም ነፃ የባህር በር ፍላጐቷን አስመልክቶ መሽኮርመም አይኖርባትም።» የሚለው የኢትዮጵያውያን ሕብረብሔራዊ የፖለቲካ መድረክ በኢትዮጵያና በኤርትራ መካከል ድርድር የሚኖር ከሆነ የሁለቱንም አገሮች መሠረታዊ ፍላጐቶች የሚያቅፍ «ዘላቂና አስተማማኝ ሰላምን የሚያስገኝ ዙሪያ ገብ የሰላም ድርድር ማድረግ ተገቢ ነው።» ብሏል።</p>

<p>የፖለቲካ መድረኩ ከዚህም በማያያዝ «የድንበር ጥያቄ የችግሩ ዋና መንስዔ እንዳልሆነና ጥያቄው ከኤርትራ የኢኮኖሚ ነፃነት ጋር በጥብቅ የተያያዘ መሆኑን ነው። የኤርትራ የነፃነት ጥያቄ በተለይም የኢኮኖሚ ነፃነት ጉዳይ በውል ለመፍታት መሆኑን ይገልጣል። ካልተቻለ ችግሩ መልኩን እየቀያየረ ይቀጥላል።» በማለት የችግሩ ዓቢይ ምክንያት ኤርትራ የኢኮኖሚ አቅሟ እንደነፃ አገር ለመኖር የማያስችላት ሁኔታ መፈጠሩ ነው ይላል።</p>

<p>የኤርትራ መንግሥት የውጭ ጉዳይ ሚኒስቴር በኢትዮጵያ መንግሥት በኩል ስለተወሰዱ ኢኮኖሚያዊ እርምጃዎች በቅርቡ ያወጣው መግለጫ ይህንኑ የህብረብሔራዊ የፖለቲካ መድረክ ዕይታ የሚያጠናክር ነው። ሚኒስቴሩ ባወጣው መግለጫ «ስለ ኤርትራና ኢትዮጵያ የትራንስፖርትና የቴሌኮሙኒኬሽን ግንኙነት የተሰራጨ የፕሬስ መግለጫ የኢትዮጵያ መንግሥት የወቅቱን ችግር ለማባባስ በጀመረው ዘመቻ ባለፉት ሳምንታት በኤርትራ ላይ በተናጠል በርካታ የኢኮኖሚ እርምጃዎች ወስዷል። ከነዚህም እርምጃዎች መኻል ጥቂቱ፦</p>


<ol>
 <li>የኢትዮጵያ መንግሥት ግንቦት 5/1990 «በምጽዋና አሰብ ወደቦች መጠቀሙን» ተወ። የኢትዮጵያ ንግድ መርከብ ድርጅት በዚሁ ዕለት ሁሉም የኢትዮጵያ የንግድ መርከቦች ወደ ምጽዋና ወደ አሰብ ወደቦች እንዳይሄዱ ሰርኩለር አወጣ። በተጨማሪም የሚከተለውን መመሪያ ሰጣቸው፦
<dir>
<p>ሀ በዚያ ዕለት ጅቡቲ የነበሩ ወይም ወደ ጅቡቲ በማምራት ላይ የነበሩ የኢትዮጵያ መርከቦች ጭነታቸውን በሙሉ ጅቡቲ ላይ ያራግፋሉ።</p>

<p>ለ ወደ አሰብና ወደ ምጽዋ ለመምጣት የተጫነ ጭነት ጅቡቲ ላይ ይራገፋል።</p>

<p>ሐ ወደ ኢትዮጵያ ለመጫን የተዘጋጀ ጭነት ኤርትራ መሆኑ ቀርቶ ጅቡቲ ላይ ብቻ ይራገፋል።</p>

<p>መ በምንም ዓይነት በኤርትራ ወደቦች የሚራገፍ ጭነት መጫን አይቻልም» የኢትዮጵያ ባለሥልጣኖች ከዚህም አልፎ በምጽዋና በአሰብ ወደቦች ቆመው ጭነቶቻቸውን በመጠባበቅ ላይ የነበሩ መርከቦች ወደ ጅቡቲ እንዲዞሩ አዘዋል። ወደ ጅቡቲ እንዲዞሩ የተደረጉት የኢትዮጵያ መርከቦች ከተጫኑት መኻል ለኤርትራ የተጫነ ጠቅላላ ጭነትና ነዳጅ ዘይት ይገኛል።</p>
</dir>
</li>

 <li>ግንቦት 5 /1990 በተጨማሪ የኢትዮጵያ አየር መንገድ ወደ ኤርትራ የሚያደርገውን በረራ በሙሉ አቋርጦ ኢትዮጵያ ውስጥና ከኢትዮጵያ ውጪ ለሚገኙት ወኪሎቹ በሙሉ ለአሥመራ ሪፖርት እንዳያደርጉ፣ እንዳይልኩ፣ ወይም ትራንዚት እንዳይመዘግቡ በማዘዝ ሰርኩለር አወጣ።</li>

 <li>የኢትዮጵያ ቴሌኮሙኒኬሽን ባለሥልጣን ከኢትዮጵያ ወደ ኤርትራ የሚያገናኙ የማይክሮዌቭ ቴሌፎን መስመሮችን በሙሉ ግንቦት 14/1990 ከማቋረጡም በላይ ከኤርትራ ወደ ኢትዮጵያ የሚያገናኙ ቻናሎችን እስከመጨረሻው ቀነሰ።» በማለት ስሞታ አሰምቷል።</li>
</ol>


<p>ሕብረ ብሔራዊ የፖለቲካ መድረኩ ከዚህም በማያያዝ «ከዚህ አዲስ ከተፈጠረ ቀውስ ዘላቂ ትምህርት ልንገበይበት እንችላለን። በኢትዮጵያና በኢጣሊያን መሀል በጉልህ የተሰመረ አለም አቀፋዊ ወሰን ባለበት ሁኔታ እንኳን የመገንጠል መብት የጦርነት ማክተምንና የሰላም መምጣትን የሚያበስር ሊሆን እንዳልቻለ እናያለን። ለኤርትራ ነፃነት ባለፉት ሰባት ዓመታት ኢትዮጵያ ውስጥ ከታየው ለጋስነት፣ ሆደ ሰፊነት፣ አይቶ እንዳላየ ማለፍ፣ ዕርዳታ የማድረግ ፈቃደኝነት ሲታይ ማንም የተገነጠለ ብሄረሰብ እንዲህ ያለ የተደላደለ ዕጣ ደርሶት አያውቅም። ይህም ሆኖ ግን በባንዲራ ነፃነቱ ላይ ኢኪኖሚያዊ ነፃነቱን ለማስረገጥ ለኤርትራ መንግሥስ ከባድ ሆኖበታል።</p>

<p>«ለብሄረሰብ ችግር የመገንጠል መብት እንደመፍትሄ በማገልገል ሰላም ሊያስጨብጠን የሚያስችል አቅም ከሌለው የመገንጠል መብትን ፋይዳና ጠቀሜታ መልሰን ማየት ተገቢ ነው። በተለይ እንደ ኢትዮጵያ ባለ ሀገር የኦሮሞ ነፃ አውጪ ግንባር እስከ ማይጨው እግር ስር የኦሮሞ ግዛት ነው በሚልበት፣ የሱማሌ ነፃ አውጪዎች እስከ ናዝሬት ከተማ ድረስ የባለቤትነት ጥያቄ ባነሱበት ሥልጣን ላይ ያለው ድርጅት ራሱ የጎንደርን ለም መሬቶች የትግራይ ግዛት ነው ብሎ በሥልጣኑ በነጠቀበት ሁኔታ የመገንጠል መብት የተራዘመ የእርስ በርስ እልቂትን እንጂ ሰላማዊ መፍትሄ የማስገኘት አቅም እንደሌለው ዛሬ ከምንጊዜውም በላይ ግልጽ ነው። ከዚህ በተጨማሪ መሠረታዊ ሰብአዊ መብቶችን ለማክበር እንኳን ፈቃደኝነት በሌለን ሁኔታ በየትኛውም ባህላዊ፣ ማህበራዊም ሆነ ፖለቲካዊ የሕይወታችን ዘርፍ የዴሞክራሲያዊ ልምድን ጅማሮ እንኳን ለመያዝ በተቸገርንበት በአሁኑ ሰዓት፣ በብሄረሰብ ጉዳይ ላይ ብቻ ፍጹም ዴሞክራቶች፣ የለየልን የመገንጠል መብት ፊታውራሪዎች መሆን አይቻለንም። የሕዝቦች የእኩልነት መብት መከበር በማያሻማ ሁኔታ በሕግ መደገፍ፣ በስራም መተርጎም እንዳለበት እሙን ቢሆንም የመገንጠል ጥያቄን በሕገ መንግሥት ደረጃ ማስፈር ከጥቅሙ ጉዳቱ አሁን የተፈጠረው ሁኔታ ያስረዳናል።» ብሏል።</p>

<p>በመጨረሻም «በማንኛውም ጊዜ የኢትዮጵያን ሉዐላዊነት ለማስከበር በሚደረገው ማናቸውም ጥረት ሙሉ ድጋፋችንን እየገለጽን ኢህአዴግ ችግሩ በሰላም የሚፈታበትን መንገድ ተስፋ ሳይቆርጥና ሳይቻኮል ጥረት እንዲያደርግ እንጠይቃለን። ሁኔታው ወደ ሰፊ ጦርነት እንዳይለወጥ የፖለቲካ ክህሎትን ጥበብና ዘዴን የተላበሱ እርምጃዎች ሊወስድ ይገባል እንላለን።</p>

<p>«የኤርትራው መንግሥት ግዛቴ ተደፈረ ብሎ የሚያቀርበውን ክስ መርምሮ አስፈላጊውን ምላሽ መስጠት ይኖርበታል።</p>

<p>«የኤርትራ ነፃነት ጉዳይ በ1983 ዓ.ም. ውሳኔ ሲያገኝ መቋጪያ ሳያገኙ በማነህ ማነህ ያለፉ እንደ ወደብ ጥያቄ የመሳሰሉ ጉዳዮች በዚህ አጋጣሚ በማንሳት ኢትዮጵያ የባህር በር የምታገኝበት መንገድን ለውይይትና ለድርድር ሊቀርቡ ከሚችሉ ጉዳዮች አንዱ ነው ብለን እናምናለን።</p>

<p>የኢህዴግ መንግሥት ከኢትዮጵያ ሕዝብም ሆነ ከተቃዋሚ ኃይሉ ጋር የፈጠረውን አለመግባባትና ቅራኔ ለመፍታት ይችል ዘንድ ብሎም ለብሔራዊ እርቁ የተሻለ ሁኔታ ይፈጠር ዘንድ፣ የፖለቲካ እስረኞችና ጋዜጠኞች እንዲፈቱ፣ የኢትዮጵያ ሕዝብ በፖለቲካ ሂደቱ ተሳታፊ ይሆን ዘንድ ዴሞክራሲያዊ ሂደቱን እንዲያስከብር፣</p>

<p>«የኢትዮጵያን ሉዐላዊነት ከሚደግፉና የእኩልነት መብት ከሚያከብሩ ኃይሎች ጋር ለመተባበር የሚቻልበት ሁኔታ እንዲፈጠር አስቸኳይ እርምጃ እንዲወሰድ፣ በየትኛውም የኢትዮጵያ ክፍል በሚገኙ ሰላማዊ የኤርትራ ዜጎች ላይ አንዳችም የኃይል እርምጃም ሆነ ጠንቀኛና ዘር ላይ የተመሰረተ ቅስቀሳ እንዳይካሄድ» ጠይቋል።</p>

<p>ሕዝባዊ ፓርቲ በበኩሉ በአምስተርዳም ባሰራጨው መግለጫ፣ «አሁን ያለውን ሕገመንግሥት አንቀጽ 39ን ጨምሮ ሌሎችንም ከዚሁ ጋር ተዛማጅነት ያላቸውን አንቀጾች ማሻሻል፣ ለክልል አስተዳደሮች ሲባል በጐሣ በዘርና በቋንቋ ላይ የተመሠረተውን የድንበር አከላለል ማስወገድ፣ ለሶሺዮ ኢኮኖሚና ባህላዊ ልማት ሲባል በተጨባጭ የልማት መሥፈርት ላይ የሚያተኩር የአስተዳደርና የልማት ሁኔታዎችን ማመቻቸት፣ የኢትዮጵያን ጦር ኃይሎች ፍጹም በሆነ መልካም ተግባራቸው የሰውነት ብቃት፣ አርበኝነት፣ ፍላጐት ጀግንነትና የሙያ ብቃት አደራጅቶ ማቋቋም። ማንም በጐሣ ስሜትና ፍላጐት የማያምን በምልመላ ውስጥ መግባት፣ የኢትዮጵያን ሲቪል ሰርቪስ፣ ሕግ አውጪና ፕሬስ ከገዢው (መሪው) ፓርቲ የሚደረግባቸው ተጽዕኖና ጫና ነፃ የሚያደርግ አግባብ ያለው ዕርምጃ መውሰድ፣	ግልጽ በሆነ መመሪያ ሕግና ሥርዓት ነፃ በሆነ ኮሚቴ ለሚመርጡ ተሿሚዎች ሁሉ ተግባር ላይ የሚውል መመዘኛ አውጥቶ በማሳወቅ ለትክክለኛ ቦታ ትክክለኛውን ሰው ማስቀመጥ የሚለው መመሪያ ተግባራዊ መሆን እንዳለበት አስታውቋል። የፖለቲካ እስረኞችንና የታሠሩ ጋዜጠኞችን መልቀቅ፣</p>

<p>«በኃላፊነትና ገንቢ በሆነ መንገድ በአገሪቱ ፖለቲካዊ እንቅስቃሴ ውስጥ ለመሳተፍ የተዘጋጁ ፈቃደኛ የሆኑና እንዲሁም በአገሪቱ ሰላምና ዕርቅ ለማምጣት ዕውነተኛ ፍላጐት ያላቸውና ምናልባትም ለብሔራዊ አንድነትና ብልጽግና መንግሥት ምሥረታ ለመሳተፍ ፈቃደኛ የሆኑትን የፖለቲካ ድርጅቶች ማሳተፍ እንደሚያስፈልግ አስምሮበታል።</p>

<p>በሥልጣን ላይ ያለው የኢትዮጵያ መንግሥት በሰሜን ኢትዮጵያ ከሻዕቢያ ጦር ጋር ባለው ወደ ትጥቅ ትግል እየተዛወረ በሚሄደው አለመግባባት በአስቸኳይ የብሔራዊ እርቅ ጥሪ ማድረግ፣ የፖለቲካ እሥረኞችን፣ ጋዜጠኞችንና በተለያዩ ምክንያቶች ያገታቸውን ዜጐች ሁሉ መልቀቅ እንደሚጠበቅበት በአሜሪካን አገር በዋሽንግተን ዲሲ፣ በቨርጂኒያና በሜሪላንድ ስቴቶች በዋሽንግተን ዲሲ የጦቢያ ሪፖርተር ያነጋገራቸው የተቃዋሚ ቡድኖች አባላትና ነዋሪ ኢትዮጵያውያን ገልጠዋል።</p>

<p>ሪፖርተራችን ጥያቄ ያቀረበላቸው ወገኖች እንዳብራሩት ድኀረ ደርግ በአገሪቱ ውስጥ በስፋት የፈሉት የፖለቲካ ቡድኖች ሐቀኛ ትግል ለማካሄድ መድረክ ያገኙ መስሎአቸው ብቅ ብቅ ማለት ጀምረው እንደነበር ገልጠው «ዳሩ ግን መንግሥት የተወሰኑትን ክፍሎች «ጦረኞች» በማለትና ሌሎችንም በፈጠራ ወንጀል በመክሰስ ዛሬ በርካታ የድርጅት መሪዎች በየእሥር ቤቱ ታጉረዋል። በአገሪቱ ውስጥ ነፃ ፓርቲዎች የሉም። እጅግ ብዙ ቁጥር ያላቸው የፖለቲካ ሰዎች የደረሱበት አልታወቀም። ተገድለዋል። ታፍነዋል የብዙዎቹ ቅርንጫፍ ጽ/ቤቶች ተዘግተዋል። መሪዎቹ በጠራራ ፀሐይ ተረሽነዋል። በፖለቲካ እምነታቸው የተነሳ ከሥራም የተባረሩ ወይም በሥጋት ላይ ያሉ የትየለሌ ናቸው» ብለዋል።</p>

<p>ይኸ ብቻ አይደለም። አብሮ ለመሥራት ከፓሪስ እስከ አዲስ አበባ ግዮን ሆቴል ድረስ ተቃዋሚ ኃይሎች ለገዥው ፓርቲ የሰላም ጥሪ አቅርበው ተቀባይነት አጥተዋል። አሁን ችግሮች አፍጥጠው እንደመምጣታቸው አንደኛ - ሁሉም የፖለቲካ ድርጅቶች የፖለቲካው ሒደት ተካፋይነታቸው መረጋገጥ አለበት። ሁለተኛ የሁሉም ወገን ተወካዮች ያሉበት አዲስ የእርቅ ሥርዓት መመሥረት አለበት። ሶስተኛ የፖለቲካ እሥረኞች፣ ጋዜጠኞችና የሰብአዊ መብት ተከራካሪዎችን ጨምሮ የሕሊና እስረኞች በሙሉ ከእስር መፈታት አለባቸው በማለት ገልጠዋል።</p>

<p>በሌላም በኩል አሁን መንግሥት የያዘው የጐሣ ፖለቲካ አደገኛ መሆኑን በማጤን አቋሙን መገምገም አለበት። ለፖለቲካ ድርጅቶች ሁሉ ብሔራዊ ጥሪ ማቅረብ አለበት። የሠራተኛ ማኀበራትና የኢመማንና የኢነጋማን ሕልውና ማክበር የሚገባው ነው ይላሉ።</p>


</body>
</html>
