<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአገራዊ ጥያቄዎች - አገራዊ የሕዝብ ውይይት እንፈልጋለን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በአገራዊ ጥያቄዎች - አገራዊ የሕዝብ ውይይት እንፈልጋለን</h1>
<p class="align-right">ከሰውነት ወልደቴቢስ</p>


<p>የግንቦት 20ን ሰባተኛ ዓመት በዓል ምክንያት በማድረግ ጠቅላይ ሚኒስትር መለስ ዜናዊ ከሕዝብ የቀረበላቸውን ጥያቄና የሰጡትን መልስ በመጀመሪያ በሬድዮ ፋና፣ ከጧት እስከ ምሽት በስድስት ክፍሎች፣ በኋላም በኢትዮጵያ ቴሌቪዥን ተከታተልኩት። መግለጫ የሰጡበት ወቅት ከሻዕቢያ በኩል ጥቃት የተሰነዘረበት ወቅት ስለሆነ ከሕዝብ ለሚቀርብላቸው ጥያቄ መላውን ሕዝብ በሚያስተባብር መልኩ ይመልሳሉ ብዬ በመጠበቅ ቃለ ምልልሱን የተከታተልኩት ማስታወሻ አየያዝኩና በጥሞና ነው።</p>

<p>ከሕዝብ ከሞላ ጐደል መጠየቅ ያለባቸው ጥያቄዎች ተጠይቀዋል። የመልስ አሰጣጡ ግን ከጥያቄ ወደ ጥያቄ የሚለያይ ሆኖ አግኝቼዋለሁ። በተለይ አገራችን ካለችበት ወቅታዊ ሁኔታ፣ በአገራችን ብሔራዊ ዕርቅን ከማስፈንና ሕዝቡን በአንድነት በማስተባበር በኩል ሰፊ ሚና ሊኖራቸው የሚችሉ ጥያቄዎች ላይ አሉታዊ ተጽዕኖ ያላቸው መልሶች ተሰጥተዋል የሚል ሀሳብ አለኝ።</p>

<p>በጠቅላይ ሚኒስትሩ ተገቢው ትንታኔ አልተሰጠባቸውም የምላቸው፣</p>


<ol>
 <li>በኢኮኖሚው አስተዳደር አድላዊነት የሚታይበት ስለመሆኑ፣</li>

 <li>የግል ፕሬሱ አያያዝ ጉዳይ፣</li>

 <li>በብሔራዊ ዕርቅ መንፈስ በብሔራዊ ፖለቲካው ተቃዋሚ ኃይሎችን የማቀፍና አብሮ የመሥራት ጥያቄ፣</li>

 <li>ለመንግሥት ባለሥልጣኖች ስለተሰጠው 500 ካሬ ሜትር መሬት፣</li>

 <li>በኦሮሚያ ክልል በካድሬዎችና በባለሥልጣኖች አማካይነት ስለሚደርሰው በደልና የቋንቋ ጉዳይ ናቸው።</li>
</ol>


<p>ስለሌሎች ጉዳዮች ከሰጡት አንፃር ሲመዘን ጠቅላይ ሚኒስትር መለስ በእነዚህ ጉዳዮች ላይ የሰጡት መልስ ደካማ ነው። ስለ ኢኮኖሚው አስተዳደርና የሀብት ክፍፍል ሚዛናዊ አለመሆን የሰጡት ማብራሪያ በፖሊሲና በሕግ ላይ ብቻ ያተኮረ ነው። ስለነፃው ፕሬስ፣ ስለብሔራዊ እርቅና ስለተቃዋሚ ኃይሎች አያያዝ የሰጡት መልስ ከቀድሞው አመለካከታቸው ፈቀቅ ያለ አይደለም። ከዚህ በላይ በተነሱት የአገር ጉዳዮች በጥያቄው ውስጥ ያለውን ችግር ከመተንተን ይልቅ በንድፈ ሀሳባዊ ግንዛቤ ዙሪያ ይሽከረከሩ ነበር።</p>

<p>በተለይ ብሔራዊ እርቅና ተቃዋሚዎችን፣ የፕሬስ ጉዳይን የሚመለከቱት ወሳኝ የአገራችን ጉዳዮች ናቸው። በዚህ አገር በተቃዋሚዎች አያያዝ ኮሎኔል መንግሥቱና የደርግ መንግሥት የተከተለውን መንገድ ተከትለን ለሁለተኛ ጊዜ ወደሌላ ጥፋት እንዳናመራ እፈራለሁ።</p>

<p>ጠቅላይ ሚኒስትር መለስ ዜናዊ የኢህአዴግ ሊቀመንበር፣ በአገሪቱ ከፍተኛውን ሥልጣን የያዙ ጠቅላይ ሚኒስትርና የጦር ኃይሎች ጠቅላይ አዛዥ ናቸው። ለመሆኑ ይህ ዓይነቱ የሥልጣን መማከል የዴሞክራሲያዊ አካሄድ ምልክት ነው? አቶ መለስ ሕዝብ ከልዩ ልዩ ጉዳዮች ጋር እያያያዘ በተለያየ ዕይታ የሚያያቸው ሰው ናቸው። ስለጠቅላይ ሚኒስትራችን ሕዝቡ ምን እንደሚያስብ አንድ ዓቢይ የውይይት ርዕስ መሆን ነበረበት እላለሁ።</p>

<p>ስለዚህ መንግሥታዊ መገናኛ ብዙሃንም ሆኑ የነፃው ፕሬስ ውጤቶች ከላይ በተነሱት ወሳኝና ወቅታዊ የአገራችን ጥያቄዎች ላይ ሕዝቡን ማወያየትና ሀሳቡንም ማስፈር፣ የሀሳብ ልውውጥ መድረክ መሆን አለባቸው እላለሁ። የአገራችንንና የሕዝባችንን ደህንነት መጠበቅ፣ ሕዝባችንን ለማናቸውም ጥሪ በአንድ ልብ ማሰለፍ የምንችለው በዚህ መልክ ብቻ ነው።</p>


</body>
</html>
