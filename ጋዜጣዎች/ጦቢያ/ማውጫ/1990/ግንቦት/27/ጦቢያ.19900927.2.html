<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መከላከያ ሠራዊት መልሶ አጠቃ - መሣሪያና የሻዕቢያ ወታደሮች ተማርከዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ፍጥጫው ወደ ግጭት ተሸጋገረ</span></h3>
<h1 class="align-center">የኢትዮጵያ መከላከያ ሠራዊት መልሶ አጠቃ - መሣሪያና የሻዕቢያ ወታደሮች ተማርከዋል</h1>
<h3 class="align-center"><li>በግጭቱ 100 ሞተዋል</li></h3>



<p>ግንቦት 4 ቀን 1990 በሻዕቢያ ሠራዊት አጥቂነት ባደመ ላይ የተጀመረው የኢትዮጵያና የኤርትራ መንግሥታት ወታደራዊ ፍጥጫ እሁድ ግንቦት 23 ቀን 1990 በሌላ አቅጣጫ ፈንድቶ የሻዕቢያ ሠራዊት ራሱ በጀመረው ትንኮሳ የመከላከያ ሠራዊቱን ክንድ ቀምሷል።</p>

<p>በአሜሪካ ድምፅ ራዲዮ የሚተላለፉት ዘገባዎችና ከአካባቢው የተገኙት መረጃዎች እንደሚያመለክቱት የሻዕቢያ ሠራዊት ባለፈው እሁድ ግንቦት 23 ቀን 1990 ኦልተና አካባቢ ዳልገዳ መንደር ገብቶ ጥቃት በመሰንዘሩ የኢትዮጵያ ሠራዊት በወሰደው መልሶ የማጥቃት እርምጃ ከባድ የጦር መሣሪያዎችንና የጦር አዛዦች ያሉበትን የሻዕቢያ ወታደሮች ማርኳል። በግጭቱ ሲቪሎችን ጨምሮ ከሁለቱም ወገን 100 ያህል መሞታቸውን የአሜሪካ ድምፅ ራዲዮ ማክሰኞ ምሽት ይፋ አድርጓል።</p>

<p>የአካባቢው ምንጮች እንደሚሉትም የሻዕቢያ ሠራዊት የጦር አዛዦችና ወታደሮች ከግንባሩ እየሾለኩ እጃቸውን ለኢትዮጵያ መከላከያ ሠራዊት በመስጠት ላይ ናቸው። ሰሞኑን አዲግራት አካባቢ የነበሩ አንድ ግለሰብ ከ150 - 200 የሚገመቱ እጃቸውን የሰጡ የሻዕቢያ ወታደሮች በአንድ ቦታ ተከማችተው ማየታቸውን ገልጠዋል።</p>

<p>በሌላ በኩል በባድመና በዛላንበሳ አካባቢ የሻዕቢያ ሠራዊት ባካሄደው ወረራና የከባድ መሣሪያ ውርወራ ከቤት ንብረታቸው የተፈናቀሉ እስከ 20 ሺ የሚገመቱ ተፈናቃዮች ሺሬና አዲግራት ላይ ሠፍረዋል። በሌላ በኩል ደግሞ የትግራይና አፋርን ክልሎች ከኤርትራ ጋር በሚያዋስነው አካባቢ የሻዕቢያ ሠራዊት እስከጨው ማምረቻው ዘልቆ በመግባት በአፋር ክልል ነዋሪዎች ላይ ጥቃት ፈጽሟል።</p>

<p>የአካባቢው ምንጮች እንደሚሉት በዚሁ ጥቃት የአካባቢው ተወላጅ የሆኑት የአፋር ክልል ፕሬዚዳንት አሊ ሴሮ 8 የቤተሰብ አባላት የጥቃቱ ሰለባ ሆነዋል። በሻዕቢያ ወታደሮች በአፋር በኩል የሚፈፀመውን ወረራ የአፋር ሕዝብ እንዲመክት ፕሬዝዳንቱ ጥሪ እያደረጉ ቢሆንም ድምፃቸው እስካሁን በመንግሥት መገናኛ ብዙሃን አለመሰማቱ አነጋጋሪ ሆኗል።</p>

<p>ለተፈናቃዮች ከሚደረገው እርዳታ ውጭ በአካባቢው ስለሚካሄደው ወታደራዊ ግጭት በኢትዮጵያ መንግሥት በኩል እስከ አሁን የተሰጠ መግለጫ የለም።</p>

<p>ይህ በእንዲህ እንዳለ በሚኒስትሮች የሚመሩ የልዑካን ቡድኖችን ወደ መካከለኛው ምሥራቅ ያሰማሩት የሻዕቢያ መሪና የኤርትራ መንግሥት ፕሬዚዳንት አቶ ኢሳይያስ አፈወርቂ ሠራዊታቸው በሰሜን ምዕራብ ኢትዮጵያ በተለይ በባድመንና በሸራሮ ወረዳዎች ላይ ያካሄደውን ወረራ እየከዱ ናቸው። አቶ ኢሳይያስ አፈወርቂ ማስተባበያውን ያሰሙት በቅርቡ ከሀገራቸው ቴሌቪዥን ጋዜጠኞች ጋር ባደረጉት ቃለ ምልልስ ሲሆን ወራሪው ሠራዊታቸው በቅኝ ገዢዎችና በማዕከላዊ የኢትዮጵያ መንግሥት መካከል ስምምነት የተደረገባቸውን ጂኦግራፊያዊ መስመሮችና ማጣቀሻ ነጥቦች ተሻግሮ ትርፍ መሬት እንዳልያዘ ገልፀዋል።</p>

<p>የጣሊያን ፋሺስት ፓርቲ መሪ ቤኒቶ ሞሶሎኒ እ.አ.አ በ1896 እና በ1935 ዓ.ም በኢትዮጵያ ላይ ላካሄዳቸው ወረራዎች ሕጋዊ መልክ ለመስጠት እንደሞከረው ሁሉ ፕሬዚዳንት ኢሳይያስም ወረራው ሉዐላዊ መብትን ለማስከበር በሀገር ውስጥ እንደተካሄደ እንቅስቃሴ አድርገው አቅርበዋል። በተለይም እ.አ.አ. በ1900፣ በ1902 እና በ1906 በቅኝ ገዢዎችና በኢትዮጵያ መካከል የተደረጉትን ስምምነቶች የሚጥስ ምንም እርምጃ ከኤርትራ በኩል እንዳልተወሰደ በማስመሰል አስረድተዋል።</p>

<p>እንደ ፕሬዚዳንት ኢሳይያስ አነጋገር የድንበር ጥያቄው ያለው በባድመና በሸራሮ በኩል ብቻ ሳይሆን በሌሎችም አቅጣጫዎች ጭምር ነው። ከእነዚህም አንዱ የአፋር ክልል እንደሆነ አመልክተው ሠራዊታቸው በአሰብ አዲስ አበባ መስመር ከአሰብ ወደብ 57 ኪሎ ሜትር ርቀት ላይ መቆም ሲገባው 14 ኪሎ ሜትር ወደ ኢትዮጵያ ግዛት ገብቶ በ71ኛ ኪሎ ሜትር ርቀት ላይ እንደሚገኝ አልሸሸጉም። ይህንንም እርምጃ «የኢትዮጵያ መንግሥት ለመግታት ቢሞክርም በሐቅ በድንበራችን ላይ እንገኛለን» ብለዋል። በማያያዝም በዚሁ በአፋር ክልል ባዳ በተባለው አካባቢ አዲ ምሩክ በመባል የምትታወቀውን ቦታ ገና ከኢትዮጵያ መንግሥት ይዞታ ማስመለስ እንደሚፈልጉ ገልፀዋል። የባድመ አካባቢ ጉዳይም ውሱን ሳይሆን ጋሽን፣ መረብንና ሰቲትን የሚያገናኝ መስመር ጥያቄ እንደሆነ አስታውቀዋል።</p>

<p>ከገለፃቸው ለመረዳት የተቻለው ለውጥረቱና ለወቅቱ ወረራ ዋነኛ ምንጭ የሆነው የትግራይ ክልላዊ መንግሥት እ.አ.አ. በ1997 ያሠራው ባለ 500,000 መስፈርት ካርታ ነው። ይህም ካርታ በደቡብ ከኮረምና ከአላማጣ አካባቢ ተነስቶ የትግራይ ክልል ያልሆነውን የኤርትራን መሬት እንደሚያጠቃልል ስሞታ ቀርቧል።</p>

<p>ፕሬዚዳንት ኢሳይያስ በአንድ በኩል የጋራ ድንበሩ በኃይለ ሥላሴና በደርግ ዘመናት ዕውቅና እንደነበረው ሲገልፁ የተባለው ዕውቅና ግን በአስተዳደር አመዳደብ ይሁን በሌላ ዘዴ መገለፁን ሊያስረዱ አልቻሉም። ሙግታቸው ከጦርነት ጊዜ የአስተዳደር ዘይቤ ጋር እንደማይሄድ አልተገነዘቡም። ይኸውም በጦርነት ለሚታመስ ክልል ተጨማሪ መሬት መስጠቱ እንደማይታሰብ አላጤኑትም።</p>

<p>ፕሬዚዳንት ኢሳይያስን ያሳዘናቸው የሌላ ሀገርን መሬት መውረሩና ሕዝብ ላይ ጭፍጨፋ ማካሄዱ ሳይሆን ድርጊቱ ለኢትዮጵያ ሕዝብና ለዓለም ሕብረተሰብ መገለፁ እንደሆነ፣ በተለይ ከኢትዮጵያ ሚኒስትሮች ምክር ቤት ግንቦት 4/90 ስለወጣው መግለጫ ከዚያን ወዲህ በኢትዮጵያ መገናኛ ብዙሃን ስለሚተላለፉት ፕሮግራሞች በተጠየቁበት ጊዜ ከሰጡት መልስ ለመረዳት ተችሏል።</p>

<p>ንግግራቸውንም በንዴት ሲደመድሙም «ትርጉሙን ለማስረዳት ብዙ ጥረትና ችግር ስለማይወስድ ጥቅም ያለው ሁሉ ከጧት እስከ ማታ ሬዲዮንና ቴሌቪዥን ይስማ፤ ይመልከት፤ መዝናኛ ከሆነው» ብለዋል። የፖለቲካ ታዛቢዎች ግን ይህን አመለካከታቸውንና ወረራቸውን «የቆጡን አወርድ ብላ የብብቷን ጣለች» እንዳይሆንባቸው ሊያስቡበት እንደሚገባ አሳስበዋል።</p>

<p>መላ ኢትዮጵያን በጐሣ ፖለቲካ ቀውስ ውስጥ በመክተት የኤርትራን ክልል ከእናት ሀገሯ የገነጠለው ሻዕቢያ በሰሜን ምዕራብ ኢትዮጵያ ላይ የጀመረው የወቅቱ ወረራ ከድንበር ጥያቄ የተነሳ ሳይሆን ከግዛት የይገባኛል ጥያቄ የመነጨ መሆኑን ጉዳዩን የሚያውቁትና በቅርብም ሲከታተሉት የቆዩ አንጋፋ ምሁራን እያረጋገጡ ይገኛሉ"። ምሁራኑ ይህንን የቅድሚያ ማስጠንቀቂያ ለኢትዮጵያ ሕዝብና መንግሥት የሰጡት የሻዕቢያን ተለዋዋጭ ጠባይና ታሪክ፣ ከኤርትራ የተበተኑትን ካርታዎች፣ እንዲሁም ከወደአሥመራ የሚመነጩ የኢንተለጀንስ ዘገባዎችን በመከታተል፤ በማጤንና በመተንተን እንደሆነ አስረድተዋል።</p>

<p>ምሁራኑ አስተያየታቸውን በመቀጠል ሻዕቢያ የአሁኑን አሳዛኝ ስህተትና ድፍረት ሊፈጽም የቻለው አንዳንድ የመኸል ሀገር የፖለቲካ ቡድኖች ኤርትራን በመገንጠሉ ሴራ ውስጥ በመሳተፋቸው፣ እንዲሁም አሥመራ ከተማን ለአማከለ አስተዳደር በማወቅም ሆነ ባለማወቅ ዕውቅና በመስጣቸውና እስካሁን ድረስ በንፁሐን ኢትዮጵያውያን ላይ ኢሰብአዊ ድርጊት እየፈጸመ ከክልሉ ሲያስወጣ በዝምታ በመታለፉ እንደሆነ አስታውቀዋል።</p>

<p>በማያያዝም ተቀባይነት ያለው ድንበር ሉአላዊነት ባላቸው መንግሥታት መካከል ስምምነት የተደረገበት ብቻ እንደሆነ አስረድተው ቅኝ ገዢዎች ለአመቺ አስተዳደር ሲሉ ያደረጉትን የክልል ውስጣዊ ክፍፍል የሚያሳዩ ካርታዎችን ይዞ በምኞት ፈረስ መጋለብ ለውድቀት ካልሆነ በስተቀር የትም እንደማያደርስ አስጠንቅቀዋል። ይህንን በሀገርና በትውልድ ላይ የተቃጣ ድፍረት ለመመከት የሚቻለው ብሔራዊ ዕርቅ አውርዶ ሕዝብን በአንድነት ስሜት ለማንቀሳቀስ ሲቻል ብቻ እንደሆነ አስረድተዋል።</p>

<p>በሌላ በኩል በወረራው ዙሪያ አንዳንድ ጥያቄዎች በሕብረተሰቡ ውስጥ በመንሸራሸር ላይ ናቸው። አንዱና ዋናው ጥያቄ «በጫካ ትግል ዘመን ኢህአዴግ ለሻዕቢያ የግዛት ጥያቄ ዕውቅና ሰጥቶ ነበር ወይ?» የሚል ሲሆን ሌሎቹ «መንግሥት ቀደም ሲል በሻዕቢያ ሲካሄዱ የቆዩትን የትንኰሳ ተግባራት ለምን ከሕዝብ ደብቆ አቆየ? በድንበር አካባቢዎች ውጥረት መኖሩ እየታወቀ ለምን ጥበቃው ለአካባቢ ሚሊሺያና ፖሊስ ብቻ ተተወ? ለምንስ የሻዕቢያ ሠራዊት ወረራ አካሄዶ ምሽግ እስኪሠራ ድረስ ዝም ተባለ?» የሚሉ ናቸው።</p>

<p>ይህ በእዚህ እንዳለ የሻዕቢያ መንግሥት ከኢትዮጵያ መንግሥት የተሰጠውን ማሳሰቢያ ከምንም ባለመቁጠር ለጠቅላላ ጦርነት የሚያካሄደውን ዝግጅት እየገፋበት እንደሆነ ተአማኒነት ያላቸው ምንጮች አመልክተዋል። በተለይም «ለሺ አይጥ አንድ ድመት -- ለ5ሺ ትንኝ አንድ ፍሊት» በሚል መፈክር ከሱዳን እስከ ጂቡቲ ባለው ድንበር ሠራዊቱን እየቀሰቀሰ ነው። ቀደም ሲል ከሠራዊቱ የተሰናበቱ የደፈጣ ተዋጊዎችንም ጭምር አንቀሳቅሷል። የአየር ኃይል አደራጅቶ በነፃነት በዓሉ ዕለት አሳይቷል። ከዚያም ወዲህ ተጨማሪ የውጊያ አይሮፕላን አብራሪዎችን አስመርቋል። በአሰብ ወደብ ላይ የሚገኙ የኢትዮጵያ ዕቃዎችንም እንዳይነሱ መከልከሉንና ለጭነት የሄዱትንም ተሽከርካሪዎች ማገቱን አሰብ ደርሰው ከመጡት ግለሰቦች ለመረዳት ተችሏል። በዚህም ሳይወሰን የኢትዮጵያን ኢኮኖሚ ለማሽመድመድ የኢኮኖሚ ተቋሞችንና የመገናኛ አውታሮችን በፈንጂ ለማጋየት፣ በተለይ ደግሞ ወደ ጂቡቲ የሚወሰዱትን የመኪና መንገድና የባቡር መስመር ከአገልግሎት ውጭ ለማድረግ የሚችሉ አደጋ ጣይ ሰርጐ ገቦችን አሰማርቷል የሚል ወሬም እየተናፈሰ ነው።</p>

<p>የኢትዮጵያ መንግሥት የሀገሪቷን ሉአላዊነት ለማስከበር የመከላከያ ሠራዊቱን ወደሰሜኑ ክልል ቢያነቃንቅም አሁንም ለሰላማዊ መፍትሔ ቅድሚያ ሰጥቷል። መሪው ፓርቲ ኢህአዴግ ሥልጣን የጨበጠበትን የግንቦት 20ን በዓል ምክንያት በማድረግ ባወጣው መግለጫ ለሰላማዊ መፍትሔ ያለው ዕድል እንዳይጨልም አሳስቧል።</p>

<p>በሕዝቡ በኩል ግን ቀደም ሲል ለሰላማዊ መፍትሔ የሰጠው ድጋፍ እየተሟጠጠ የሄደ ይመስላል። በተለይም ከአዲስ አበባ ለተሰነዘረው የሰላማዊ መፍትሔ ሀሳብ በበጐ ምላሽ ፈንታ የክተት ጥሪ ከአሥመራ እየተስተጋባ በመሄዱ አስተሳሰቡ በሚያስገርም መልኩ ተለውጧል። ሌላው ምክንያት በዓለማችን በዲፕሎማሲያዊ ጥረት ከተፈቱት የድንበርና የግዛት ጥያቄዎች በጦር ኃይል እልባት ያገኙት ወይንም በእንጥልጥል ያሉ በቁጥር ስለሚበልጡ እንደሆነ ተገልጿል። እንደምሳሌም የቀረቡት በሐኒሽ ደሴቶች፣ ላይ በኤርትራና በየመን መካከል የተከሰተውን የባለቤትነት ጥያቄ፣ በካሜሩንና በናይጄሪያ፣ በግብጽና በሱዳን፣ በሳዑዲ አረቢያና በየመን፣ በኢራቅና በኢራን እና በኢትዮጵያና በሶማሊያ መካከል ያሉት የድንበር ጥያቄዎች አፈጻጸምና የወቅቱ ሁኔታዎች ናቸው። በአጭሩ የግዛትና የድንበር ጥያቄን በተመለከተ የእስካሁኑ የዓለም አብላጫ ተሞክሮ ጦርነት እንጂ ሰላማዊ መፍትሔ ባለመሆኑና ትናንት የራስዋን መንግሥት እንድትመሠርት ዕድል በተሰጣት ትንሽ ሀገር የተካሄደው የዕብሪት ወረራ ለባለረዥም ታሪክ ሀገር ትልቅ ውርደት ሆኖ መገኘቱ ጉዳዩ ለአንዴና ለመጨረሻ ጊዜ ዕልባት እንዲያገኝ ወታደራዊ እርምጃ የወቅቱ የብዙሃን ምርጫ እንደሆነ ከተካሄደው የአስተሳሰብ ግምገማ ለማወቅ ተችሏል።</p>

<p>በሌላ በኩል መንግሥት የዘንድሮውን የግንቦት 20 በዓል ትኩረት በወቅቱ ያልተጠበቀ ወረራና በብሔራዊ ግንባር አስፈላጊነት ላይ ማድረግ ሲገባው የዛሬ ሰባት ዓመት በራሱ ውስጥ በተፈጠረው ቅራኔ ተንኮታኩቶ በወደቀውና በተረሳው ሥርዓት ላይ መረባረቡ እጅግ እንዳሳዘናቸው በርካታ ዜጐች ቅሬታቸውን ገልፀዋል። እንደነዚህ ግለሰቦች አስተሳሰብ የኢትዮጵያ መንግሥት ከገባበት ማጥ ለመውጣትና ህልውናውን ለማረጋገጥ የሚችለው የጐሳ ፖለቲካውንና የቂም በቀል እርምጃዎችን ወደጐን አድርጐ በሀገሪቱ ብሔራዊ እርቅ እንዲወርድና ሀገራዊ ግንባር እንዲመሰረት ሲያደርግ ብቻ ነው። አንዳንዶቹም ይህንን አስተሳሰብ «የጋራ የሆነ አንድ ወጥ ወለል (ጮምሞን ደኖሚናቶር) የመፍጠር ጥያቄ ነው» ብለውታል።</p>


</body>
</html>
