<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአጋም የተጠጋ ቁልቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአጋም የተጠጋ ቁልቋል</h1>


<p>በ1983 ዓ.ም. ሥልጣን አዲስ አበባ ላይ የጨበጠው ኢህአዴግ ለመጀመሪያ ጊዜ በዘረጋው ጉባዔ ላይ (ሰኔ 24 ቀን 1983) የኤርትራ ሽምቅ ተዋጊዎች ለሰላሣ ዓመታት የተዋጉለት «ነፃነት» ከተከበረ በዚህ የአፍሪካ ክፍል ሰላም ይሰፍናል የሚል እምነት እንዳለው ገልፆ ነበር። ሻዕቢያ እስካሁን ድረስ በዕለት ተዕለት የኢትዮጵያ ሕዝብ ምርት ተደግፎ፣ በጠለፋ ብድር ተቋቁሞ በማናቸውም መስክ (ፖለቲካና ማኅበራዊ ሳይቀር) ተረድቶ ቆሞአል። ዳሩ ግን የመገንጠል መብት መከበር ኤርትራን የትም እንዳላደረሳትና አሥመራ ላይ የተመሠረተውም መንግሥት አንድ ጊዜ ከራሱ፣ ሌላ ጊዜ ከሕዝቡ ጋር በመረረና በከረረ ውጥረት ውስጥ መግባቱን ለመሸፋፈን ያልተደረገ ሙከራ የለም። እነሆ ዛሬ የእኛ ተራ ሆኖአል።</p>

<p>ካለፉት ሦስት ሳምንታት ወዲህ የሻዕቢያ ጦር ጠማሽነትና ጀብደኝነት ሲታይ በዚህ የአፍሪካ ቀንድ እንደገና ለሌላ ሰላሣና ሃምሳ ዓመት ሳይሆን ለልጅ ልጅ የሚተርፍና የሚተላለፍ ጠብና እልቂት የመቆስቆስ ፍላጐት እንዳለ ግልጽ ሆኖልናል። የአሥመራው መንግሥት በመሠረተው የብልጣብልጥነት ግንኙነት ተጠቅሞ በሕግ፣ በዲፕሎማሲና በታሪክ የማይደገፍ አገርና ፖለቲካ ባለቤት መሆን፣ በኢትዮጵያ ኪሣራ መታወቅና መረዳት አንሦት የገና ስጦታ በመሰለ ሁኔታ ከተረከበው ወሰን ውጭ ሄዶ ዳግመኛ ፍልሚያ ጀምሯል። የወረረውን መሬት ለወርና ለሁለት ወር ለማቆየት ከቻለ የበለጠ መሬት ለመያዝ ፍላጐቱ ይበልጥ እንደሚነሣሣ አይጠረጠርም። ስለዚህ በዚህ አካባቢ የነኢሳይያስ መንግሥት እስካለ ድረስ የሰላም ዋስትና አይኖረንም። ልጆቻችን በሰላም የመኖር ተስፋቸው ይጠፋና ዘወትር ዘመቻ፣ ዘወትር መሰነቅ፣ ዘወትር ጦር መስበቅ የሕልውናችን ግዴታ ሊሆን ነው። ከአጋም የተጠጋ ቁልቋል ዘላለም ያለቅሳል የሚለውን የአበው ተረት ልብ ይሏል።</p>

<p>ወያኔ ኢሕአዴግ ደርግን አሸንፎ የሽግግር መንግሥት እንደተመሠረተ ከእንግዲህ ወዲያ ሰላም እንደ ነገሠና ለጦርነት መፈጠር አንዳችም ሰበብ እንዳልቀረ በዛሬው ጠቅላይ ሚኒስትራችን አንደበት ተነግሮን ነበር። ከቶውንም አነስተኛ ቁጥር ያለው (ለምሳሌ 60 ሺ ጦር) ጠንካራ (ኤሊት ፎርስ) እንኳ ከበቂ በላይ መሆኑን ሕዝብን ለማሳመን ተሞክሯል። ይኸ የሰላም ዋስትናን ከሰጠን ስድሳ ሺው ጦር ራሱ የጦር መሣሪያውን ወደ አካፋና ዶማ ለውጦ ትግሉ ለምና ድንግል የሆነውን የኢትዮጵያን መሬት ለማስገበር ቢሆን በወደድን ነበር። ዳሩ ግን ሰላም ተረጋገጠ ከተባለበት አካባቢ የጦርነት ወሬ እየተናፈሰ ነው። የድል አድራጊነትና የሰላም ከበሮ ሲደለቅበት በነበረበት አካባቢ የጦርነት ከበሮ ድምፅ እየተሰማ ነው። ለመሆኑ ሻዕቢያ ጦሩን አግበስብሶ ለጊዜው የኢትዮጵያ ድንበር የተባለውን አካባቢ ሲደፈር የት ነበርን? ምንስ እናደርግ ነበር? ይኸን ጥያቄ ለሌላ ወቅት እናሳልፈው ካላልን በቀር መሠረታዊ ጥያቄ ነው?</p>

<p>ለሕዝብ ተጠሪ የሆነ መንግሥት ሁሉ የሚጠየቅበት፣ ካልመለሰም ሥልጣኑን የሚያጣበት ጥያቄ ነው።</p>

<p>የኢትዮጵያ መንግሥት የኤርትራን የሻዕቢያ ሠራዊት ወረራ በማስመልከት ተደጋጋሚ መግለጫ አውጥቶአል። የውጭ ጉዳይ ሚኒስትሩ የሻዕቢያ መንግሥት ወታደሮች ያለአንዳች ቅድመ ሁኔታ ከኢትዮጵያ እንዲወጡ ማስጠንቀቂያ ሰጥተዋል። የዲፕሎማቲክ ወግ ያለውና ኃላፊነት ያለበት መግለጫ መሆኑን ለመቀበል እንፈልጋለን።</p>

<p>ባለፈው ሐሙስ ዕለት ደግሞ ጠቅላይ ሚኒስትር መለስ ከኤርትራ ጋር ስላለው ግጭት የሰላምን ጐዳና ለመፈለግ ምንም ያህል ርቀት ለመጓዝ ያላቸውን አቋም ገልጠዋል። ከዚህኛው አሳብ ጋር ለመተባበር ግን ያዳግታል። ምክንያቱም አገር ተወርሮ፣ ወራሪ በአገራችን ተንሠራፍቶ ለሰላም ፍለጋ ኢትዮጵያ ተጨማሪ ጉዞ ሊኖራት አይችልም። መሬታችንንም በተመለከተ የምንደራደርበት አንቀጽ የለም።</p>

<p>ትዕግሥቱ የሚከፋ ባይሆንም ይኸ ከባድ ድፍረት ደግሞ ከባድና አፋጣኝ ቅጣት ይሰጠው ዘንድ ነው የኢትዮጵያ ሕዝብ እየጠየቀ ያለው። ይኸ ካልሆነ ፖለቲካውና የማኅበራዊ ሕይወቱ አመራር እንደሚቃወስ መረዳት ይገባል።</p>

<p>ሰሞኑን የሻዕቢያ መንግሥት ያወጣውና በመላው ዓለም የሚያሰራጨው ካርታ ለዘለቄታው በኢትዮጵያ ላይ ያለውን የግዛት ጥያቄ ያንፀባርቃል። ሻዕቢያዎች መንጠላጠያ እንደሚፈልጉ ግልጽ ነው። ታሪክ እንጥቀስ ከተባለ ከአዳምና ሔዋን ወዲህ ባለው የታሪክ ወቅትም ሆነ ከዚያ በፊት የታሪክ ዘመን ቢኖር «የኤርትራ መንግሥት» የሚባል ሥነ መንግሥትና አገር ኖሮ አያውቅም። ኤርትራ ደግሞ በኢጣልያ እስክትያዝ ድረስ በትግራይ መሳፍንት ሥር ስትተዳደር የኖረች ናት። ብቻ የ«ናፅነቱን» ጥያቄ በአርምሞ ያለፍነው የኤርትራ ሕዝብ ፍላጐት ነው ስለተባለና የኢትዮጵያን ሕዝብ አስተያየቱን የጠየቀው ስለሌለ ነው። ስለዚህ የካርታው ጋጋታ ምን ያተርፍልኛል ብላ እንደሆነ አይገባንም። ስለሆነም የሻዕቢያ መንግሥት በግድም ይሁን በውድ በኢትዮጵያ ላይ ያለውን ፍላጐት እንዲያነሣ መደረግ አለበት።</p>


</body>
</html>
