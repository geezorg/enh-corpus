<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከተውኔቱ ይልቅ የግፍ እጆች ይሰብሰቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከተውኔቱ ይልቅ የግፍ እጆች ይሰብሰቡ</h1>


<p>ደራሲ በዓሉ ግርማ በደርግ ጊዜ ባቀረበውና ሕይወቱንም በሰጠበት ታሪካዊ ልበወለድ ድርሰቱ ላይ ጠብሰቅ አድርጐ የመታው ነጥብ የማያልቀውን «ዘመቻ» ነበር። «ለጦርነት ዘመቻ፣ ለምርት ዘመቻ፣ ለመሠረተ ትምህርት ዘመቻ፣ ለአዲስና ሳይንሳዊ ባሕል መዳበር ዘመቻ -- ለዘመቻ ዘመቻ!» በማለት ሕይወት ከዘመቻ ባሻገር ትርጉም እንዳጣ ያወሳል። በጸሐፊ ተውኔት ሎሬት ጸጋዬ «ሀሁ በስድስት ወር» ተውኔት ላይ እንደተጠቀሰው በፊደል ከመለከፍ ይልቅ «በዘመቻ» እንደተለከፍን ዘመቻው ታላቅዋን አገራችንን አኰራምቶ ትቶአታል።</p>

<p>ሁሉም ሥርዓት የተለከፈበት አባዜ ያለ ይመስላል። በአሁነኛው ሥርዓት ደግሞ የፖለቲካው ወረት «ከዓለም አቀፍና አገር አቀፍ» ስብሰባ ወይም ጉባዔ ጋር ነው። የኢጋድ ስብሰባ፣ የወያኔ ስብሰባ፣ የኢሕአዴግ ጉባዔ፣ የብአዴን፣ የኦፒዲኦ ስብሰባ ....የዚህ ስብሰባ፣ የዚህ ጉባዔ፣ ልዩ የምክር ቤት ስብሰባ፣ ወዘተ፣ የተለመደ ፈሊጥም ትኩረትም ነው። ይኸም ቢሆን ያልለመድነው ሳይሆን ከአገሪቱ ሕይወት ጋር ተዳብሎ የቆየና ያዙኝ ልቀቁኝ ተብሎ የሚፈከርበት፣ የንግግር ችሎታ የሚታይበት፣ «ጠላት» ለተባለ ሁሉ ማስጠንቀቂያ የሚዥጐደጐድበት ነው።</p>

<p>አለዚያ ከጉባዔዎቻቸው፣ ከስብሰባዎቻቸውና ከዲስኩራቸው ለሕዝብና ለአገር የተረፈ ነገር አላየንም። ለጆሮ እንኳ የሚጥም አንዳች ነገር ለመስማት አልታደልንም። ወደፊት ያልፍልሃል አልተባለም። «ምርት በምርት ሆነናል፣ አልፎልሃል» ነው የተባለው።«አገርህን ተነሥና አልማ» የሚል ጥሪ አልቀረበለትም።«እኛ ከመጣንና ሥልጣን ላይ ከወጣን በኋላ አገሪቱ ለምታለች» ነው የምንባለው። ስለዚህ ቃልና ተግባር የሕዝብ ፍላጐትና እንዲህ አደረግንልህ ፊት ለፊት ተጋፍጠዋል።</p>

<p>ሰሞኑን በተደጋጋሚ ከምንሰማቸው ፕሮግራሞች አንደኛው በመጭው ሰሞን ከ100 በላይ ሰብአዊ መብት አስከባሪ ድርጅቶችና ግለሰቦች አዲስ አበባን የሚያጨናንቋት መሆኑን ነው"። የኢትዮጵያን ሁኔታ - የሰብአዊ መብትና ሕይወትን አክብሮት በግልጽና በቅርብ የሚያውቁ ሁሉ መራራና ደረቅ ሳቅ ይስቃሉ። የሰውን መብት የሚያስከብር ኦምቡድስማን ለማሾም ለማቋቋም ሽር ጉድ እየተባለ ሲሆን ይኸም ራሱ ካለንበት ሕይወት ጋር የማይገጥም ተውኔት ነው።</p>

<p>ያለፈው ሥርዓት ነፍሰ ገዳይ በመሆኑ በሰብአዊ ሕይወት ላይ ባደረሰው ጥፋት ምክንያት መከሰስ አለበት ተብሎ በዚህ ሥርዓት አማካይነት ከፍተኛ ክስ ቀርቦአል። ወንጀለኛን አቅፈን እንቀመጥ የሚል የለም። ያለፈው ጥፋት ግን ለዛሬ ፈካሪዎች ትምህርት አልሆነም። ባሉን ተቋሞችና ሕጐች የሰውን ሕይወት፣ መብትና ንብረት ለመጠበቅ፣ ሕዝባዊ ፍትሕና አስተዳደር ለማክበር ምን ተደርጐአል? ይህንን ሥርዓት በፕሮፓጋንዳ የሚወተወተው ዓይነት ደግ፣ ደግ ሕጎች ነፃ የሚያወጡት ቢሆን ኖሮ ሁላችንም በመረቅነውና ዓላማውን በደገፍነው ነበር። አብረነው በቆምንና በተሰዋንለትም ነበር። ዳሩ ግን ወጥቶ መግባት፣ ሠርቶ መኖር፣ ወዘተ፣ ከባድ በሆነበት፣ ተቃዋሚ ኃይሎች፣ ጋዜጠኞች፣ መምህራንና የፋብሪካ ሠራተኞች እንደ አውሬ በሚታደኑበት አገር የሥርዓቱ ባለቤቶች ስለ ሰብአዊ መብት ስብሰባ ሲያካሂዱ፣ ሰብዓዊ መብት አስከባሪ ልናቋቁም ነው ሲሉ ለዓለምስ ምን ትርጉም ይሰጠዋል? ቀልዱ አልበዛም?</p>

<p>ለዚህ ሥርዓት ቁንጮዎች አንድ ነገር ልናምንላቸው ይገባናል። ሰዎቻችን መልካም ነገሮችን የሚገልጡባቸው ውብ ቃላት በከንፈራቸው ጫፍ ላይ አሉ። የልባቸውን ግን አይደለም የሚናገሩት። የኢትዮጵያ ሕዝብ፣ ጋዜጠኞች፣ ተቃዋሚ ኃይሎችና ሠራተኞች የሚፈልጉት መብትና ነፃነት ከዲስኩር፣ ከተውኔት እንደማይገኝ ያውቁታል። ስለዚህ ሕዝቡ ሰብአዊ መብቱና ሕይወቱ ይከበርና ይታፈር ዘንድ የግፍ እጆቻቸውን ይሰብስቡለት። የሚኮሩበትን የጥፋት መሣሪያቸውን ይወርውሩ። ይጣሉ። ያ ብቻ ነው ትርጉም የሚሰጠው።</p>


</body>
</html>
