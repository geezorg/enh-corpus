<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦቢያ አዘጋጆች የጊዜ ቀጠሮ ፋይል ተዘጋ - ወህኒ ቤት ይወርዳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ያለፍርድ ሰው በእስር ይቀጣል?</span></h3>
<h1 class="align-center">የጦቢያ አዘጋጆች የጊዜ ቀጠሮ ፋይል ተዘጋ - ወህኒ ቤት ይወርዳሉ</h1>


<p>ከጥር 8 እና 9 ቀን 1990 ዓ.ም. ጀምሮ ያለ ፍርድ ቤት የመያዣ ትዕዛዝ በምርመራ ማስተባበሪያ ፖሊሶች ተይዘው በእስር ላይ የሚገኙትን የአክፓክን ተጠባባቂ ሥራ አስኪያጅና ሦስት የዝግጅት ክፍሉ ባልደረቦችን በተመለከተ የጊዜ ቀጠሮ ሲሰጥ የቆየው የፌዴራሉ የመጀመሪያ ደረጃ ፍርድ ቤት 2ኛ ወንጀል ችሎት ሚያዝያ 30 ቀን 1990 ዓ.ም. በዋለው ችሎት የጊዜ ቀጠሮ ፋይሉን ዘግቶ የዋስትና ጉዳይ እስኪወሰን ድረስ ታሳሪዎቹ በማረሚያ ቤት እንዲቆዩ አዟል።</p>

<p>ፍርድ ቤቱ ይህንን ትዕዛዝ የሰጠው በዕለቱ ታሳሪዎቹ ወደችሎት በቀረቡበት ጊዜ ጠበቃቸው «ምርመራ ማስተባበሪያ ምርመራውን ያጠናቀቀ ስለሆነ የጊዜ ቀጠሮ ፋይሉ ተዘግቶ ታሳሪዎቹ በወንጀለኛ መቅጫ ሕግ ሥነ - ሥርዓት ቁ 59/1 መሠረት በዋስ እንዲለቀቁ» ሲሉ ላቀረቡት ጥያቄ በሰጠው ብይን ነው።</p>

<p>ፍርድ ቤቱ «ምርመራው በመጠናቀቁ የጊዜ ቀጠሮ ፋይሉ ይዘጋ» የሚለውን የጠበቃውን ጥያቄ ተቀብሎ «በዋስ ይፈቱ» የሚለውን ጥያቄ ግን «በዋስትና ጥያቄ ላይ ሀሳብ መስጠት ያለባቸውን መንግሥታዊ አካሎች መብት ያጣብባል» በማለት ሳይቀበለው ቀርቷል።</p>

<p>በእስር ላይ በሚገኙት የጦቢያ አዘጋጆች ላይ «ምርመራ የሚካሄድበት ጉዳይ ታትሞ የተሠራጨ ፕሬስ ሆኖ በዋስ ሆነው ምርመራው ቢቀጥል የሚጠፋ ወይም የሚበላሽ መረጃ ስለሌለ ታስሮ መመርመርን የሚጠይቅ አይደለም። በፕሬስ አማካይነት የሚሠራ ወንጀል በወንጀለኛ መቅጫ ሕግ ሥነ - ሥርዓት ቁ. 63/1 መሠረት የዋስትና መብትን የሚያሳጣ ባለመሆኑ የዋስትና መብት እንዲጠበቅላቸው ታሳሪዎቹ የካቲት 3 ቀን 1990 በተጻፈ ማመልከቻ ጠይቀው ነበር። በወንጀለኛ መቅጫ ሕግ ሥነ - ሥርዓት ቁ. 66 መሠረት በዋስትና ጥያቄ ላይ በ48 ሰዓት ውስጥ ውሣኔ መስጠት ያለበት ቢሆንም ፍርድ ቤቱ በዋስትና ፋይሉ ላይ የዐቃቤ ሕግ አስተያየት እንዲሰጥበት ያዘዘው ከ69 ቀን በኋላ ሚያዝያ 12 ቀን 1990 ዓ.ም. በነበረው ቀጠሮ ነው። የአቃቤ ሕግ አስተያየትም ለሚያዝያ 26 ቀን 1990 ዓ.ም. ለሆነው ቀጠሮ እንዲቀርብ ታዞ የነበረ ቢሆንም ለዋስትና ጥያቄ ተከፍቶ የነበረው ፋይል ጠፋ በመባሉ ለዳኞች ሳይቀርብ ቀርቷል።</p>

<p>ዳኞችም ፋይሉ እንዲፈለግ ወይም ሌላ የዋስትና ጥያቄ እንዲቀርብ አዘው ለሚያዝያ 30 ቀን 1990 ዓ.ም. ቢቀጥሩም ፋይሉ ባለመገኘቱ የታሳሪዎቹ ጠበቃ ድጋሚ የዋስትና ፋይል ይከፈት ቢባል የሚወስደውን ጊዜና በታሳሪዎቹ ላይ የሚደርሰውን መጉላላት ግምት ውስጥ በማስገባት ምርመራው የተጠናቀቀ በመሆኑ የጊዜ ቀጠሮ ፋይሉ ተዘግቶ በወንጀለኛ መቅጫ ሕግ ቁ. 59/1 መሠረት ታሳሪዎቹ በዋስ እንዲለቀቁ ቢጠይቁም ፍርድ ቤቱ አልተቀበለውም።</p>

<p>የአክፓክ ተጠባባቂ ሥራ አስኪያጅና ሦስቱ የጦቢያ ጋዜጣና መጽሔት አዘጋጆች ከጥር 15 ቀን 1990 ዓ.ም. ጀምሮ 15 ጊዜ ፍርድ ቤት የቀረቡ ሲሆን በምርመራ ስም ወደ ችሎት እየተመላለሱ ላለፉት 118 ቀናት ታስረዋል። በዚህ ጊዜ ውስጥ ቃላቸውን ለመርማሪ የሰጡት አንድ ጊዜ ብቻ ነው። ከታሳሪዎቹ ውስጥ አቶ ታዬ በላቸው ቃላቸውን አልሰጡም፣ የታሠሩበት ምክንያትም አልተገለፀላቸውም።</p>

<p>ለአክፓክ ተጠባባቂ ሥራ አስኪያጅና ለሦስቱ የጦቢያ አዘጋጆች መታሰር ሰበብ የሆነውና ቃላቸውን የሰጡበት በጦቢያ ጋዜጣ 5ኛ ዓመት ቁ. 2 «በኮፊ አናን መመሪያ የአፍሪካ ኢኮኖሚክ ኮሚሽን በኢትዮጵያ ለሚገኙ ሠራተኞቹ ጥንቃቄና ዝግጅት እንዲያደርጉ አዘዘ» በሚል ርዕስ ታትሞ የወጣው ዜና ነው።</p>

<p>ስለፕሬስ ነፃነት የወጣው አዋጅ ቁ.34/85፣ አንቀጽ 10/3/ሀ መሠረት ቅድሚያ የተጠያቂነት ኃላፊነት በአዘጋጅ ላይ የሚወድቅ ሆኖ ሳለ ከዋናና ም/አዘጋጁ ውጭ ሥራ አስኪያጁና አንድ ጉዳዩ የማይመለከታቸው የዝግጅት ባልደረባ አብረው ታፍሰው መታሠራቸው፣ በወንጀለኛ መቅጫ ሕግ ሥነ ሥርዓት ቁ. 28 መሠረት አሳሪው ምርመራ ማስተባበሪያ በተለይ ምርመራ ካጠናቀቀ በኋላ በዋስ መልቀቅ ሲችል አግቶ ማቆየቱ በአፈሳ ብዙ ሰዎችን በማሰር ሕትመቶቹን ለማስቆም ፍላጐት ያለ አስመስሎታል። «ግለሰቦችን በእስር በማንገላታት ሕትመቶችን ለማቆም ከመሞከር መንግሥት ምክንያት ካለው በውሣኔ ድርጅቱን አይዘጋውም?» የሚል ትችትም አስከትሏል።</p>

<p>በተሰጠው አዘጋጆቹን በእስር የማቆየት ብይን ላይ ጠበቃው ይግባኝ እንደሚጠይቁ ለማወቅ ተችሏል።</p>


</body>
</html>
