<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰብዓዊ መብትና የዕንባ ጠባቂ ተቋማት ምሥረታ እንቅስቃሴ የፕሮፓጋንዳ ቲያትር ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የሕዝብን ዕንባ ማበስ ውሃን የማፍሰስ ያህል አይቀልም</span></h3>
<h2 class="align-center">የሰብዓዊ መብትና የዕንባ ጠባቂ ተቋማት ምሥረታ እንቅስቃሴ የፕሮፓጋንዳ ቲያትር ነው ተባለ</h2>


<p>በአፈ-ጉባዔ ዳዊት ዮሐንስ መግለጫ «ከማንኛውም ተጽዕኖ ነፃ ሆነው ይንቀሳቀሳሉ» የተባሉትና ሰሞኑን በመንግሥታዊ መገናኛ ብዙሃን ብዙ እየተባለላቸው ያሉት የሰብዓዊ መብት ኮሚሽንና እንባ ጠባቂ መመሥረት በአገሪቱ ያለውን አስከፊ የሰብዓዊ መብት አያያዝ የማያሻሽል የፕሮፓጋንዳ ትርዒት ነው በማለት ተቃዋሚ ፓርቲዎች በውጭና በአገር ውስጥ እያወገዙት ይገኛሉ።</p>

<p>ትናንት ረቡዕ እዚህ አዲስ አበባ ውስጥ በአገር ውስጥ ኮንፈረንስ የተጀመረውንና ከግንቦት 10 ቀን 1990 ጀምሮ ደግሞ 125 ዓለም አቀፍ የሰብአዊ መብት አስከባሪ ግለሰቦችና ድርጅቶች የሚካፈሉበትን የሰብዓዊ መብትና እንባ ጠባቂ ጉባዔ እንቅስቃሴ አብዛኛዎቹ በአሜሪካ ያሉ ተቃዋሚ ኃይሎችና ኢትዮጵያውያን ግለሰቦች እያወገዙት ናቸው። በዚህም መሠረት «የኢትዮጵያውያን ዓለም አቀፍ አክሽን ኮሚቴ» የታቀደውን ጉባዔ «ፌዝና ርባና የሌለው» በማለት መግለጫ ከማውጣቱም በላይ ለተጋባዦቹ ግለሰቦች «የኢትዮጵያ ሕዝብ እየተረገጠና እየተሰቃየ በተጠያቂው አካል አማካይነት በሚካሄደው ግርግር ውስጥ ብትሳተፉ በታሪክና በትውልድ ላይ በደል መፈጸም ይሆናልና አስቡበት» በማለት ተማጽኖአል።</p>

<p>በሌላ በኩል ደግሞ በአረጋዊ በርሄ የሚመራው የትግራይ ዴሞክራሲያዊ ትብብር (ጥኣኝዽ) መሪዎች ከተጋባዥ ግለሰቦችና ድርጅቶች ጋር ጉዳዩን በትኩረት እየተነጋገሩበት መሆናቸውንና በበኩላቸው ጉባዔው የፖለቲካ ውዥንብር መሆኑን በማጋለጥ ላይ እንደሚገኙ ለማወቅ ተችሏል። በተጨማሪም ከኢትዮጵያ መድህን ፓርቲ፣ ከኢዴኃቅና ከሌሎችም ተቃዋሚ ቡድኖች «ተግባርና ፕሮፓጋንዳ» አብረው እንደማይሄዱና የወያኔ/ኢሕአዴግ መንግሥት በሰብአዊ መብትና በጋዜጣ ነፃነት ረገጣ፣ የፖለቲካ መሪዎችንና አባላትን በማሰቃየት ረገድ የደረሰበትን ከባድ ቁስል «ያከመ» መስሎት የሚያካሄደውን ተንኰል «እንታገላለን» በማለት እያወገዙትና አቋም እየወሰዱበት ይገኛሉ።</p>

<p>በአገር ውስጥ ደግሞ «የኦሮሞ ሕዝብ ድምፅ» የተሰኘው የኦሮሞ ብሔራዊ ኮንግረስ (ኦብኮ) ልሣን «ከእንግዲህ ሕዝባችን የሚፈልገው እንባ የሚያስለቅሰውን መንግሥት አይደለም» በሚል ርዕስ ስለጉዳዩ ባወጣው ልዩ እትም «በ1966 ሕዝባዊ አብዮት የቆመበት መሬት የተናጋበት የአፄ ኃይለ ሥላሴ መንግሥት የኢትዮጵያን ሕዝብ ሲያስለቅስ መኖሩን ረስቶ ሳይሆን የተቀሰቀሰውን ሕዝባዊ ቁጣ ለማብረድ ሲል«እንባ ጠባቂ» ተቋም ለማቋቋም ሽር ጉድ ማለት ጀምሮ ነበር። በጊዜው የነበረው የሰፊው ሕዝብ መልስም «ከእንግዲህ የኢትዮጵያ ሕዝብ የሚፈልገው እንባውን የሚያደርቅለት እንጂ የሚያስለቅሰውን መንግሥት አይደለም» ማለቱን አስታውሶ «የኦሮሞም ሆነ የተቀረው የኢትዮጵያ ሕዝብ እስከዛሬ እንባውን የሚያደርቅለት መንግሥት ለማግኘት ባለመታደሉ፣ ታሪክ እራሱን ይደግማል እንዲሉ፣ ባለሳምንቱ የኢሕአዴግ መንግሥትም እንባ ጠባቂ ተቋም ለማቋቋም የፖለቲካ ትያትር እየሠራ ነው። የትያትሩ ኢላማም የኢትዮጵያ ሕዝብ ስላልሆነ ለመምጫቸው ብዙ ሺ ዶላር የተከፈላቸው የፈረንጅ ሊቃውንት የኢትዮጵያን ሕዝብ እንባ የሚያደርቅ ፍቱን መድኃኒት ሊሰጡ ወደ መዲናችን በመክነፍ ላይ ናቸው።» ብሏል።</p>

<p>ከዚህም በማያያዝ «በዚህ የፖለቲካ ድራማ ውስጥ ከሁሉም በላይ የሚገርመው፣ አዲሱን«እንባ ጠባቂ» ተቋም ለማቋቋም የሚራወጡ ባለሥልጣናት ትናንት የአፄውን የእንባ ጠባቂ ተቋም ምሥረታ ከእንግዲህ የኢትዮጵያ ሕዝብ እንባ የሚያስለቅሰውን መንግሥት አይፈልግም ብለው ከተቃወሙት ውስጥ መሆናቸው ነው። በዚህ አጋጣሚ ከኢትዮጵያ ሕዝብ ጋር የኢሕአዴግን ባለሥልጣናት የምንጠይቀው የእንባው ምንጭ የት ነው? አስለቃሹስ ማነው? በኢትዮጵያ ሕዝብ ላይ ሌላ አስለቃሽ መንግሥት በማን ተጫነ? ለምን ተጫነ? የሚሉትን ጥያቄዎች ነው።» በማለት ይጠይቃል።</p>

<p>ቀጥሎም «መልሱን የኢሕአዴግ መንግሥትም፣ የኢትዮጵያ ሕዝብም በትክክል ስለሚያውቁት ዝርዝር ውስጥ መግባት አስፈላጊ አይመስለንም። ነገር ግን ለታሪክ ትዝብትም ቢሆን፣ አንዳንድ መሠረታዊ ነጥቦችን ማስቀመጥ እንወዳለን።</p>

<p>1ኛ	.	 የኢሕአዴግ መንግሥት የያዘው ጨዋታ ከኢትዮጵያ ሕዝብና ከሀገሪቱ ዴሞክራሲያዊ ኃይሎች ጋር ሆኖ ያሉትን የፖለቲካ ችግሮች ለመፍታት ሳይሆን ሥራዬ ብሎ የተያያዘው ፈረንጆች ስሃዶው ቦሺንግ (የጥላ ቡጢ) የሚሉትን ነው። እንዲህ ዓይነቱ የፖለቲካ ጨዋታ የኦሮሞንም ሆነ የተቀሩትን የኢትዮጵያ ሕዝቦችን ችግሮች እንደማይፈታ በእርግጠኝነት ለመናገር እንወዳለን።</p>

<p>2ኛ	የሕዝባችንን ታሪካዊና ፖለቲካዊ ጥቅሞችን በማያስከብር መልኩ፣ የኢሕአዴግ መንግሥት በሕዝባችን በስተጀርባ ከፈረንጅ ሊቃውንት ጋር የሚሠራቸው የፖለቲካ ትያትሮች ለፈረንጆች የሚሆን የሕዝብ ግንኙነት ሥራ (ፑብሊች ረላቲኦንስ አሸርቺሰ) ከመሆን በፍጹም ሊያልፉ አይችሉም። ችግራችን ከፈረንጅ ሊቃውንት እውቀት ጋር ምንም ግንኙነት እንደሌለው መታወቅ ያለበት መሠረታዊ ነጥብ ይመስለናል።</p>

<p>3ኛ.	በእኛ እምነት እየተሠራ ያለው ድራማ ኢትዮጵያ ውስጥ እየነገሠ ላለው አምባገነናዊ ሥርዓት ተጨማሪ መሸፈኛ ተፈልጎ መሆኑን ከወዲሁ ማፈንዳትም ያስፈልጋል።</p>

<p>4ኛ.	በእኛ እምነት፣ የሕዝብ እንባ ሊጠበቅ የሚችለው በሕዝብ ድምፅ የሚሾምና የሚሻር መንግሥት ሲቋቋም ብቻ መሆኑም መታወቅ አለበት። ሰብአዊ መብቶች በሐቅ የሚከበሩት በሕዝብ የተወከለና ሕዝባዊ አመኔታን ባገኘ መንግሥት መሆኑም ለአንድ አፍታ እንኳ መዘንጋት የለበትም።</p>

<p>5ኛ	የኢሕአዴግ መንግሥት የሀገሪቱን ችግሮች ለመፍታት ፍላጎቱ ካለው ከሀገሪቱ ዴሞክራሲያዊ ኃይሎች ጋር ሐቀኛ ድርድር በማድረግ ለጋራ ሀገር፣ ዴሞክራሲያዊ ሥርዓትን ለመፍጠር መንቀሳቀስ ብቸኛ መፍትሔ ነው እንላለን። በኛ ግምት የኦሮሞም ሆነ የሌሎች የኢትዮጵያ ሕዝብ እንባን የማድረቂያ ቀላልና አጭሩ መንገድ ይኸው ይመስለናል።</p>

<p>6ኛ	ኢሕአዴግም ሆነ ያለ ኢትዮጵያ ሕዝብ ነፃና ሙሉ ተሳትፎ ዴሞክራሲያዊ ሥርዓትን በኢትዮጵያ ለመገንባት ልባቸው እየወለቀ ያለው ለጋሽ መንግሥታትና ምሁራኖቻቸው ዴሞክራሲ ከአንድ ሕዝብ ትግልና የሕይወት ተሞክሮ የሚመጣ እንጂ እንደሸቀጥ ዕቃ ከውጭ ተሸምቶ የሚመጣ እንዳልሆነ ልብ ቢያደርጉ ተገቢ ይመስለናል።</p>

<p>7ኛ	አውቆም ሆነ ሳያውቅ ለእንባ ጠባቂ ተቋምም ሆነ ለሌሎች ተመሳሳይ የኢሕአዴግ መንግሥት ፕሮጄክቶች ድጋፋቸውን የሚሰጡ የውጭ መንግሥታትና ምሁራን የሕዝባችን እንባ ውሃን እንደማፍሰስ ቀላል እንዳልሆነ እንዲረዱልን እንፈልጋለን።» ብሏል።</p>

<p>ኦብኮ በአገሪቱ ዴሞክራሲያዊ ሥርዓትን ለመትከል በሚደረገው ትግል መላውን የኦሮሞ ሕዝብ በዴሞክራሲያዊና በሰላማዊ መንገድ ለማታገል በፓርቲዎች ሕግ መሠረት ተመዝግቦ የሚንቀሳቀስ ሲሆን ከድርጅቱ ጋር ግንኙነት ለማድረግ ለሚፈልጉ ሁሉ አድራሻው ስልክ ቁጥር 12 53 35፣ ፖ.ሣ.ቁ. 19921፣ አዲስ አበባ መሆኑን በዚሁ የውስጥ ልሳኑ አስታውቋል።</p>


</body>
</html>
