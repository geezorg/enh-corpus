<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጋዜጠኛዋ በፖሊስ ተንገላታሁ አለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጋዜጠኛዋ በፖሊስ ተንገላታሁ አለች</h1>


<p>በሰሜኑ የሀገራችን ክፍል በተለይም በትግራይና በወሎ (ደሴ) ያለውን የድርቅና -- የርዳታ እህል አቅርቦት ሁኔታ ለመዘገብ ከሚያዝያ 20 ቀን 1990 ዓ.ም ጀምሮ እስከሚያዝያ 30 ቀን 1990 በኢትዮጵያ ቆይታ በዚሁ ዕለት ወደ አገሯ የተመለሰችው በእንግሊዝ የአር.ዲ.ኤፍ ቴሌቪዥን ጋዜጠኛ ጃኔት ኮካን በኢትዮጵያ ፖሊሶች መንገላታትና ድብደባ እንደደረሰባት አስታወቀች።</p>

<p>ሚስስ ኮካን የተባለችው ይህችው ጋዜጠኛ አራት ኪሎ ከሚገኘው ቱሪስት ሆቴል ተነስታ ወደ ሥላሴ ቤተክርስቲያን በመሄድ በርከክ ብላ የቤተክርስቲያኑን ሕንፃ ፎቶግራፍ በማንሳት ላይ እያለች በመጀመሪያ አንድ ሲቪል የለበሰ ሰው ከኋላ ደርሶ እንደጐተታት፣ ወዲያው ደግሞ ሌሎች አራት የደንብ ልብስ የለበሱ ፖሊሶች መጥተው እነርሱም ወዲያና ወዲህ እየጐተቱ ከማንገላታታቸውም በላይ 10 ሺህ ዶላር የሚያወጣ ካሜራ ከእጇ ቀምተው በማወላለቅና መሬት ላይ በመጣል ከጥቅም ውጭ እንዳደረጉባት ገልጻለች። ሁኔታውን ሊገልጽላቸው የሞከረውንም የታክሲ ሾፌር አንገቱን አንቀው ጉዳት እንዳደረሱበት የጠቆመችው ኮካን ትግራይ ደርሳ ከተመለሰች በኋላ ወደ ደሴ ለመሄድ በዝግጅት ላይ እያለች ካሜራዋ በመሰበሩ ሳትሄድ ወደመጣችበት ለመመለስ መገደዷን ገልጣለች።</p>

<p>በዜግነት ካናዳዊ የሆነችው ኮካን «ማነሽ? ምን ትሰሪያለሽ? እንኳ ብለው አልጠየቁኝም። ይቅርታም አልጠየቁኝም። ማናቸውም ስማቸውንና ማንነታቸውን አልገለጹልኝም። እንግሊዝኛ ስለማይችሉ የምነግራቸውን ሁሉ ሊሰሙኝ አልቻሉም። ለካናዳ ኤምባሲ ስልክ ልደውል ስላቸው አልፈቀዱልኝም። በዚህ መካከል አንድ ሌላ እንግሊዝኛ የሚያውቅ ሲቪል የለበሰ ሰው መጥቶ ከገላገለኝ በኋላ ተመልሶ ሄደ። ከዚያ በኋላ ሁኔታውን አጣርቶ ይመስለኛል ሁለት ጊዜ ወደነበርኩበት ሆቴል ስልክ እየደወለ ልጋብዝሽና አንዳንድ ነገሮችን ላስረዳሽ አለኝ። እኔ ግን አልተቀበልኩትም» ብላለች።</p>

<p>«እኔ ጋዜጠኛ ስለሆንኩ በምሠራው ነገር ጥንቃቄ እወስዳለሁ። ማድረግ የሚገባኝን አደርጋለሁ። የመጣሁትም በሕጋዊ መንገድ ነው። ፖሊሶቹ ግን እንደወንጀለኛ ቆጥረው ሰብአዊ መብቴን ገፍፈውኛል። በአጭር ጊዜ ቆይታዬ እንደተገነዘብኩት የኢትዮጵያ ሕዝብ ጥሩ ሕዝብ ነው። ፖሊሶች ግን ሥልጡን አመለካከትና የሰው አያያዝ አያውቁም። ላለፉት 10 ዓመታት በተለያዩ የአፍሪካ አገሮች ተዘዋውሬ ሠርቻለሁ እንዲህ ዓይነት ነገር ሲደርስብኝ ለመጀመሪያ ጊዜ ነው» ብላለች።</p>

<p>ጋዜጠኛዋ ከዚሁ ጋር አያይዛ«ኢትዮጵያ ቱሪዝምን የምታበረታታ አገር እስከ ሆነች ድረስ ፖሊሶቹ እንዲህ ማድረግ አልነበረባቸውም» በማለት አስተያየቷን አጠቃላለች።</p>

<p>ጄኔራል ኃይሌ መለስ ታገቱ</p>

<p>የሱዳን መንግሥት የኢትዮጵያ አንድነት አርበኞች ግንባር መሪ ሆነው ባለፈው ዓመት የተቀናጀ የትጥቅ ትግል እያካሄዱ ናቸው የሚባሉትን ጄኔራል ኃይሌ መለስንና ሰባት የትግል ጓዶቻቸውን ማሰሩን ለማወቅ ተችሏል። ጄኔራል ኃይሌና የእዝ አዘዦች የሆኑት ሰባት ጓዶቻቸው የታሰሩት እ.ኤ.አ. በኤፕሪል ወር መጀመሪያ ላይ ሲሆን ከዚያን ጊዜ አንሥቶ ደጋፊዎቻቸውና የግንባሩም መሪዎች ብዙ የዲፕሎማቲክ እንቅስቃሴ ቢያካሄዱም እስካሁን አለመፈታታቸው ተረጋግጦአል።</p>

<p>ጄኔራል ኃይሌ መለስ በጐንደር (በተለይም ደቡብ ጐንደር) ሲንቀሳቀሱ የቆዩ የቀድሞ የደርግ አባል፣ የደቡብ ጐንደር አንደኛ ጸሐፊና ዋና አስተዳዳሪ ሲሆኑ በአሁኑ ጊዜ በደንብ የተደራጀና የተቀናጀ የትጥቅ ትግል ለማካሄድ ሲደክሙ ሱዳን ውስጥ በሚገኙ የቀድሞ ኮሎኔል አሻጥር ብዙ ችግር ደርሶባቸው እንደነበረ ታውቋል።</p>

<p>የቅርብ ምንጮች እንደሚያረጋግጡት ሱዳናውያኑ ሊያስሩአቸው የፈለጉት ጄኔራሉ ወደ ኢትዮጵያ ውስጥ እየገቡ ጦር እያደራጁና ወታደራዊ ርምጃዎችንም እየወሰዱ መሆናቸው ስላሳሰባቸው ነው። አንዳንድ አስተያየት አቅራቢዎች እንደሚገልጡት የሱዳን ሁኔታ የተረጋጋና ከፖለቲካ ጭንቀት የተላቀቀ ስላልሆነ ኢትዮጵያና ኤርትራ በአነስተኛ ሰበብ ከተቃዋሚ ኃይሎች ጋር ሆነው ይወጉኛል የሚል ፍራቻ ሱዳን አላት።</p>

<p>የኢትዮጵያ ተቃዋሚ ኃይሎች በአገራቸው ድንበር ተወስነው ቢታገሉ እንኳ ጦሱ ይተርፈኛል ብላ እንደምትሰጋም ውስጥ አዋቂ ምንጮች ይጠቁማሉ። ሱዳን የምዕራቡን ዓለም ተቃውሞ ለማለዘብ ዓለም አቀፍ ሽብርተኛ የነበረውን ካርሎስን ለፈረንሣይ፣ አኤሮፕላን የጠለፉትን አራት ኢትዮጵያውያን ለኢሕአዴግ ብታስረክብም ራስዋ ከሽብር ፈጣሪነት ዓለም አቀፍ እውቅና ልትወጣ አልቻለችም። ከቶውንም ከአሜሪካ የውጭ ጉዳይና ምክር ቤት የውሳኔ አሳብ በየጋዜጣው ላይ የሚፈነጥቁ ሹማምንት የሱዳንን መንግሥት በጉልበት ስለማውረድ መላልሰው ይጽፋሉ።</p>


</body>
</html>
