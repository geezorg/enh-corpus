<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋዜጠኞች ላይ የተከፈተው የጥቃት ዘመቻ እንዲቆም ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በጋዜጠኞች ላይ የተከፈተው የጥቃት ዘመቻ እንዲቆም ተጠየቀ</h1>


<p>በጋዜጠኞች ላይ የተከፈተው የማጥቃት ዘመቻ መረጃ የመቀበልና የማስተላለፍ መብትን፣ ሃሳብን በነፃ የመግለጽ መብትንና የመሥራት መብትን የሚጥስ ስለሆነ የተከፈተው የጥቃት ዘመቻ ቆሞ የፕሬስ ነፃነትና የሕዝብ የማወቅ መብት እንዲከበር መልዕክተ ኢሰመጉ ጠየቀ።</p>

<p>የኢትዮጵያ ሰብአዊ መብቶች ጉባዔ ልሳን የሆነው መልዕክተ ኢሰመጉ «የፕሬስ ነፃነት ይከበር» በሚል ርዕስ በሚያዝያ ወር 1990 ዓ.ም እትሙ ላይ በመንግሥት የፀጥታ ኃይሎች በተደረገው ዘመቻ በአሁኑ ጊዜ ብዙ ጋዜጠኞች በእሥር ቤት እንደሚገኙ፣ አንዳንዶቹ ጋዜጠኞች በምርመራ ሰበብ ፍርድ ቤት ሳይቀርቡ ለብዙ ጊዜያት እሥር ቤት ከቆዩ በኋላ ክስ እንደተመሠረተባቸውና አንዳንዶቹ ደግሞ ገና ክስ ሳይመሠረትባቸው ታስረው እንደሚገኙ ዘግቧል።</p>

<p>ጋዜጠኞች የሚታሰሩት በሚያሳትሟቸው ጋዜጦች ላይ በሚወጡት ጽሑፎች ምክንያት መሆኑን የጠቆመው «መልዕክተ ኢሰመጉ» ጋዜጠኞች ፈጽመዋል ለሚባለው የወንጀል ድርጊት በማስረጃነት የሚቀርበው በጋዜጣ ላይ የሠፈረው ጽሑፍ በመሆኑ ጽሑፉ ሕግ የሚተላለፍ መሆንና አለመሆኑን የሚመረምረው ፍርድ ቤት መሆኑን አመልክቷል።</p>

<p>ልሳኑ በአንድ ጋዜጣ ላይ በወጣ ጽሑፍ የወንጀል ድርጊት ተፈጽሟል ተብሎ ሲታመን በመጀመሪያ ተጠያቂ የሚሆነው የጋዜጣው ዋና አዘጋጅ እንጂ ለጋዜጣው ሥራ በተለያዩ ደረጃዎች የተሳተፉት ሁሉ እንዳልሆኑ የፕሬስ አዋጁና የኢትዮጵያ ወንጀለኛ መቅጫ ሕግ እንደሚደነግጉ አስታውቋል።</p>

<p>ጋዜጠኞችን ከስሶ ፍ/ቤት ሳያቀርቡ በምርመራ ስም አሥሮ ለብዙ ጊዜ በማቆየትና ለጋዜጣው ሥራ በተለያዩ ደረጃዎች ተሳታፊ የሆኑትን ጋዜጠኞች ሁሉ በጅምላ በማሰር የመንግሥት የፀጥታ ኃይሎች የሚፈጽሙት ድርጊት የኢፌዲሪን ሕገ መንግሥትና ሌሎችንም የሀገሪቱ ሕጎች እንዲሁም ኢትዮጵያ ፈርማ የተቀበለቻቸውን ዓለም አቀፍ የሰብአዊ መብት ድንጋጌዎች የሚጥስ መሆኑን ልሳኑ አስረድቷል። ይህ ዓይነቱ ሕገ ወጥ እርምጃ የታሣሪዎችን ሰብአዊ መብት የሚጥስ ብቻ ሳይሆን የጋዜጦችን ሕልውና የሚያጠፋ መሆኑን ያስታወቀው «መልዕክተ ኢሰመጉ» የሕዝብ ዐይን፤ ጆሮና አንደበት በሆኑ ነፃ የመገናኛ ብዙኃን ኅልውና ላይ እየደረሰ ያለው ይህ ጥቃት የሕዝብን የማወቅ መብት የሚፃረር መሆኑን አመልክቷል።</p>


</body>
</html>
