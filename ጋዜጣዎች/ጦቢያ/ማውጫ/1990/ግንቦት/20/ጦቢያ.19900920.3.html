<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦቢያዎች ሳይፈረድባቸው ወህኒ ወረዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጦቢያዎች ሳይፈረድባቸው ወህኒ ወረዱ</h1>


<p>ከጥር 8 ቀን 1990 ዓ.ም ጀምሮ በምርመራ ማስተባበሪያ እስረኝነት ሥር የቆዩት የአክፓክ ተጠባባቂ ሥራ አስኪያጅ አቶ ጐሹ ሞገስና ሦስት አዘጋጆች ማለትም አቶ ብሩ ፀጋዬ፣ አቶ አንተነህ መርዕድና አቶ ታዬ በላቸው ካለፈው ግንቦት 12 ቀን 1990 ዓ.ም. ጀምሮ ወደ አዲስ አበባ ወህኒ ቤት ወርደዋል።</p>

<p>ተጠባባቂ ሥራ አስኪያጁ አቶ ጐሹ ሞገስ ለጊዜው በመታመማቸው በፖሊስ ሆስፒታል በሕክምና ላይ የሚገኙ ሲሆን የተቀሩት የጊዜ ቀጠሮ ፋይላቸው ወደ ፍርድ ቤት መቅረቢያ ጊዜ ሳይኖር በወህኒ ቤት ተቀምጠዋል። ጠበቃቸው ሁኔታውን በመዘርዘር ለፌዴራል ማዕከላዊ ከፍተኛ ፍርድ ቤት የአቤቱታ ማመልከቻ አቅርበው የፍርድ ቤቱን ብይን እየተጠባበቁ ነው።</p>

<p>የነፃ ፕሬስ አስተባባሪ ኮሚቴ ሰብሳቢና የኢትዮ - ታይም ጋዜጣ ዋና አዘጋጅ አቶ ክፍሌ ሙላትም እዚያው ወህኒ ቤት ይገኛሉ። ከዚህም ሌላ የቀድሞ የቤዛ ጋዜጣ ዋና አዘጋጅ ተስፋ ተገኝ፣ የወንጭፍ ዋና አዘጋጅ ታምራት ሰርቤሳ፣ የአገሬ ጋዜጣ አዘጋጅ ሲሳይ ንጉሤና ሳምሶን ሥዩም እንዲሁም ከኦነግ የሽብር ተግባር ጋር ተያይዘዋል ተብለው ሶስት የኡርጂ ጋዜጠኞች፣ የገናናው፣ የታሪክ፣ የማዕበል ጋዜጠኞች ፀጋዬ አያሌው፣ ፍስሐ ዓለሙ፣ ዓለማየሁ ሻረው፣ መኮንን ወርቁ በእስር ላይ እንደሚገኙ ታውቋል። በተለይ የነፃው ፕሬስ ጋዜጠኞች አስተባባሪ ኮሚቴ ሰብሳቢ ክፍሌ ሙላትና ፀሐፊው አንተነህ መርዕድ ያለፍርድ በእስር መቆየታቸው የነፃውን ፕሬስ እንቅስቃሴ ለማዳከም ያለውን ዕቅድ ያመለክታል የሚሉ አሉ። በተፈጠረው ጫና ምክንያት ባለፉት አምስት ዓመታት ከ20 ጋዜጠኞች በላይ ከሀገር ተሰደዋል።</p>

<p>ነፃ ጋዜጦች ይህንኑ ጋዜጠኞች ክስ ሳይመሠረትባቸውና ያለፍርድ በወህኒ ቤት የማስቀመጥ አዲስ አዝማሚያ ለመቃወም ካለፈው ማክሰኞ እስከ መጭው ማክሰኞ ባለው ጊዜ ጥቁር ከል የለበሰ ባዶ የርዕሰ አንቀጽ ቦታ በማሳየትና እስከዛሬ በነፃው ፕሬስ አባላት ላይ የደረሰውን ሰቆቃ በመዘገብ ተቃውሞአቸውን በማሰማት ላይ ናቸው።</p>


</body>
</html>
