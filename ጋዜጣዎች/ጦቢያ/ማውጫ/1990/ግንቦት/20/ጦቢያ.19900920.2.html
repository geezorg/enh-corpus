<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አገርን ለማዳን አንድ ታላቅ ሀገራዊ ግንባር ያስፈልጋል- ለዴሞክራሲ የሚደረገው ትግል አይዘንጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አገርን ለማዳን አንድ ታላቅ ሀገራዊ ግንባር ያስፈልጋል- ለዴሞክራሲ የሚደረገው ትግል አይዘንጋ</h1>

<h3 class="align-center">ሕዝባዊ ፓርቲ/መኢሶን</h3>


<p>ያለንበት ወቅት ኢትዮጵያውያን ሁሉ በጐሣ ፖለቲካ የተዳከመች ኢትዮጵያን ለመፍጠር የተወጠነ ሤራ መኖሩን በመገንዘብ ዜጎች ሁሉ በአንድነት የሚቆሙበትንና ለአገሪቱ ሉዓላዊነት የቆሙ የወያኔ ኢህአዴግ አመራር አባላትም የተገኘውን አጋጣሚ በመጠቀም የጐሣ ፖለቲካውን በመተው ሕዝብን በሕዝብነቱ የሚያስተባብሩበት፣ አንድ ታላቅ አገራዊ ግንባር የሚፈጠሩበት ወቅት መሆኑን የኢትዮጵያ ሕዝባዊ ፓርቲ (ሕዝባዊ) (ጥሀ ጰኦፕለስ ጳርትይ ኦፍ ኤትሂኦፒአ) ከአምስተር ዳም (ሆላንዳ) ባወጣው መግለጫ አስታወቀ።</p>

<p>የፓርቲው የውጭ ግንኙነት ኮሚቴ በኢትዮጵያና በኤርትራ መንግሥት መካከል የተፈጠረውን ወቅታዊ ሁኔታ በተመለከተ ባወጣውና ባሠራጨው ባለ 9 ገጽ መግለጫ የኤርትራው ፕሬዚዳንት ኢሳይያስ አፈወርቂ ለመለስና ለራሳቸውም መንግሥት አሁን የተከሰተውን ችግር ሲፈጥሩ ምን ግብ ለመምታት አስበው እንደሆነ እንቆቅልሽ የሆነበት መሆኑን ገልጦ ኤርትራ ነፃ አገር ናት መባሏና ነገር ግን ራሷን ችላ ለመቆም አለመቻሏ የፈጠረውን ችግር ለመሸፈን የተጀመረ ግርግር ነው ብሏል። የኢሳይያስ መንግሥት የተፈጠረበትን የውስጥ ችግር በጦርነት ሁኔታ ለመሸፈን ቀደም ሲሉ ሱዳንንና የመንን አሁን ደግሞ ኢትዮጵያን መውረሩን አስታውቋል።</p>

<p>ሻዕቢያ ኤርትራን ከኢትዮጵያ ለመገንጠል በደም የራሰ ጦርነት ቢያካሄድም የተከተለውን ውጤት መሸከም ግን አቅቶታል ያለው የኢትዮጵያ ሕዝባዊ ፓርቲ በኢትዮጵያ በኩል የአገሪቱን ብሔራዊ ጥቅም ለማስከበር የተወሰዱት የፖሊሲ እርምጃዎች ኢሳይያስን አላስደሰቱም ብሏል። መግለጫው ከዚህም በማያያዝ «ከሁሉም በላይ የሚያስገርመው አቶ ኢሳይያስ አሁን የወሰዱትን እርምጃ ሲወጥኑ ለጦርነቱ ጊዜ ድጋፍ በሰጧቸውና ከነፃነት በኋላ ግን ኢትዮጵያ ውስጥ መኖራቸውን በቀጠሉት ኤርትራውያን ላይ የሚከተለውን ችግር አለማሰባቸው ነው። ኤርትራ የኢትዮጵያ አካል ስለነበረች እጅግ በጣም ብዙ ኤርትራውያን በኢትዮጵያ ይኖራሉ። በመንግሥት ሥልጣንና በግሉ ንግድ ደህና ደህና ቦታ አላቸው። በሁለቱ አገሮችና መሪዎች የተቀራረበ ግንኙነት የነበረ በመሆኑ በመንግሥት ሥልጣን ብቻ ሳይሆን ጥንቃቄና ከውጭ ጠላት መጠበቅ በሚያስፈልጋቸው እንደ ጦርና ደህንነት ሥልጣኖች ጭምር አሉ» ካለ በኋላ የወቅቱ ሁኔታ በሀገር ውስጥና በውጭ አገር የሚኖሩ ኤርትራውያንን ማስደንገጡን ገልጦ የሻዕቢያ ደጋፊ የሆኑ ኤርትራውያን አቶ መለስ ኢትዮጵያ ውስጥ በሥልጣን ላይ እስካሉ ድረስ አሁን የተፈጠረው ዓይነት ችግር ይደርሳል ብለው ገምተው እንዳልነበር አስታውቋል።</p>

<p>ከዚህም በላይ «ኢሳይያስ የኤርትራ ሕዝብ ወንድሙ ከሆነው የኢትዮጵያ ሕዝብ ጋር ለሁለተኛ ጊዜ ደም የማቃባት ሥልጣን እንደሌላቸው፣ ይህ አካሄድ በወቅቱ ካልተገታ ወደፊት የሁለቱ አገሮች ትውልዶች ላይ ጦርነት እንደማወጅ ይቆጠራል» ብሏል።</p>

<p>ድርጅቱ በዚሁ መግለጫው አቶ ኢሳይያስ ምናልባት የአሁኑን እርምጃ የወሰዱት የሰላም አስጠባቂ ጦር በአካባቢው በማስገባት የሱዳንን ብሔራዊ ፀጥታ ለማናጋት ዕቅድ ኖሯቸው ይሆን? በማለት ጠይቋል። በመጨረሻም ኃላፊነት የሚሰማቸው የኢትዮጵያ መንግሥት አመራር አባላት በብሔራዊ እርቅ መንፈስ ሕዝቡን ማስተባበርና አንድ ታላቅ የአገራዊ ግንባር መንግሥት የሚመሠረትበትን መንገድ መሻት አለባቸው ብሏል።</p>

<p>የመላ ኢትዮጵያ ሶሻሊስት ንቅናቄ (መኢሶን) በበኩሉ በኤርትራና በኢትዮጵያ የጋራ ድንበር ላይ የተፈጠረው ውጥረት ለዴሞክራሲ የሚደረገውን ትግል እንዳያዘናጋ፣ በኤርትራና በኢትዮጵያ ሕዝቦች መካከልም ጥላቻ እንዳይፈጥር ጉዳዩ ያሳሰበው መሆኑን ገልጧል። ድርጅቱ ይህን ያሳወቀው ግንቦት 9 ቀን 1990 ባወጣው መግለጫ ነው።	መኢሶን በዚሁ መግለጫው ከተወሰኑ ወራት ጀምሮ በወያኔና ሻዕቢያ መሪዎች መካከል ቀስ በቀስ እየተከሰቱ የመጡትን አለመግባባቶች ከኢትዮጵያ ነፃ ጋዜጦችና ከዓለም መገናኛ ብዙሃን መረዳቱን ገልፆ ክስተቱ ሀገራችንና አካባቢውን ከፍተኛ ውጥረትና ውዥንብር ውስጥ ሊጥል የሚችል መሆኑን አመልክቷል። በማያያዝም ውጥረቱ በማንኛውም ጊዜ ሊፈነዳ የሚችለው ጦርነት ነባሩንና ለዴሞክራሲ፣ ለእኩልነትና ለአንድነት የሚካሄደውን ትግል ማዘናጋት እንደሌለበት አሳስቧል።</p>

<p>የእነ ኢሳይያስ አፈወርቂ አገዛዝ ዓላማም ታፍኖ የቆየው የኤርትራ ሕዝብ ጥላቻ በውጥረቱ እንዲመነዘር መሆኑን መኢሶን ገልጦ የኢትዮጵያና የኤርትራ ሕዝቦች ግን በሻዕቢያ መሰሪ ስሌት ሳይታለሉ ወደ ሕዝብ ጥላቻ የሚያደርስ ማንኛውንም ቅስቀሳ ሆነ ድርጊት በአንድ ድምፅ እንዲያወግዙት አሳስቧል።</p>

<p>በዚህም አጋጣሚ መኢሶን ለነፃ ምርጫ፣ ለብሔሮች እኩልነትና ሀገር አንድነት እንደዚሁም ለሰብአዊ መብቶች መከበር በተለይም ለፓሪሱ ጉባዔ ስምምነት ተግባራዊነት ሁሉም ዴሞክራሲያዊ ኃይሎችና የጉባዔው ጠንሳሽ ድርጅቶች በጋራ እንዲቆሙ ጥሪውን አስተላልፏል።</p>


</body>
</html>
