<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ተጨማሪ የመሬት ጥያቄ እንዳላት አሳወቀች - በአሰብ በኩል ድንበሯን ዘጋች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3>የህወሀት አመራር ለሻዕቢያ የመሬት ጥያቄ ዕውቅና ሰጥቶ ነበር?</h1>
<h1 class="align-center">ኤርትራ ተጨማሪ የመሬት ጥያቄ እንዳላት አሳወቀች - በአሰብ በኩል ድንበሯን ዘጋች</h1>
<h3 class="align-center">ኦነግ አቋሙን ይፋ አደረገ</h1>
<p class="align-right">ሪፖርታዥ</p>


<p>ባለፈው ግንቦት 4 ቀን 1990 የባድመን አካባቢ በወታደራዊ ኃይል የያዘችው ኤርትራ በኢትዮጵያና በኤርትራ ከሁመራ እስከ አሰብ ያለውን ድንበሯን በወታደራዊ ኃይልና በምሽግ እያጠናከረች ሲሆን ተጨማሪ የመሬት ጥያቄ እንዳላት ይፋ አድርጋለች።</p>

<p>ባለፈው ረቡዕ ግንቦት 12 ቀን 1990 በኤርትራ መንግሥት የሚኒስትሮች ምክር ቤት የተሠራጨው ባለዘጠኝ ነጥብ መግለጫ እንደሚያመለክተው በኢትዮጵያ የካርታ ሥራ ድርጅት እ.አ.አ 1997 የወጣው የኢትዮጵያ ካርታ በደቡብ ምዕራብ ኤርትራ ባድመን ብቻ ሳይሆን ፆረናን፣ አሊ ቴናንና የመሳሰሉትን የኤርትራን ግዛቶች ወደ ኢትዮጵያ ከልሏል ብላለች። ወታደራዊ ዝግጅቷ እንዳለ ሆኖ ከግንቦት 15 ቀን 1990 ጀምሮ በአሰብ በኩል ባለው ወሰኗ ምንም ነገር እንዳይወጣና እንዳይገባ አግዳለች። የሰሞኑን ሁኔታ በተመለከተ የአገር ውስጥና የውጭ አገር ሪፖርተሮቻችን እንዲሁም በየካባቢው የጉዳዩ ተከታታይ ተባባሪዎቻችን የላኩልንን በማቀናጀት እንደሚከተለው አቅርበነዋል።</p>


<h3><span class="underline">ወታደራዊ ፍጥጫውና የኃይል ሚዛን</span></h3>


<p>ግንቦት 4/90 የኤርትራ ጦር ሠራዊት በባድመና በሸራሮ ወረዳዎች ላይ ያካሄደው ግልጽ ወታደራዊ ወረራ መንስኤውም ሆነ ግቡ አነጋገሪ ሆኖ ሰንብቷል። በጠቅላይ ሚኒስትር መለስ ዜናዊ አመለካከት የድንበር ጥያቄ ወያኔና ሻዕቢያ በበረሃ በነበሩበት ጊዜና ኤርትራ የራስዋን መንግሥት ካቋቋመች ጀምሮ የተነሳ በመሆኑ ጉዳዩ በጋራ ኮሚሽን ተይዞ ሳለ ወረራው ዱብ ዕዳ ሆኗል። ለጉዳዩ ቅርበት ያላቸው ሌሎች ወገኖች ደግሞ በጉዳዩ ድርድር ሲካሄድበት የቆየ በመሆኑ የኤርትራ መንግሥት ከሰቲት ሁመራ እስከ አፋር ክልል በተዘረጋው ድንበር አካባቢ አልፎ አልፎ ሲያካሄድ ከቆየው ትንኰሳና ከሌሎች ጐረቤት ሀገሮችም ጋር ከፈጠረው ፍጥጫ አኳያ ሲታይ በሶስት ብርጌዶች አማካይነት የተፈጸመው የሉዐላዊነት ድፍረት በተለይ ለከፍተኛ የመንግሥት አመራር አባላት ጨርሶ ዱብ ዕዳ ሊሆን አይችልም ይላሉ።</p>

<p>የወረራውን ዓላማና ግብ በተመለከተ የተለያዩ አስተያየቶች ይሰነዘራሉ። የአንዱ ወገን አስተያየት ሻዕቢያና የኤርትራ መንግሥት ግጭቶችን የሚፈጥሩት የማንነት ችግሮች (እንደንቲትይ ችሪሲስ) ስላሉባቸው ነው ሲሉ ሌላው ወገን ደግሞ በሀገሩ ውስጥ የተፈጠረውን የኢኮኖሚና የፖለቲካ ቀውስ ለማብረድ የተቀየሰ ስልት እንደሆነ ይገልፃል። በሶስተኛ ምድብ ውስጥ የሚመደቡ የፖለቲካ ታዛቢዎች ግን በሁለቱ ሀገሮች መካከል የነበረው የንግድ ልውውጥ እንደቀድሞ እንዲቀጥል በኢትዮጵያ መንግሥት ላይ ተጽዕኖ ለማሳደር እንደሆነ ያስረዳሉ። ያም ሆነ ይህ ፍጥጫው በሁለት የጫካ ባለ ቃልኪዳን ኃይሎች መካከል በመፈጠሩ ያስከተለው ስጋትና የዋስትና ጭንቀት በቀላሉ የሚገመት አይደለም። የወታደራዊ ፍጥጫ አካባቢውም በሴቲት፣ በሺራሮ፣ በዛላ አንበሳ፣ በባዳና በአሰብ በኩል እየሰፋና እየተጠናከረ መጥቷል።</p>

<p>በሁለቱ መካከል ያለውን የኃይል ሚዛን ስንመለከት ኤርትራ 125ሺህ ካሬ ኪሎ ሜትር ስፋት ያላት ሀገር ስትሆን የሕዝቧ ብዛት ደግሞ 3ፏ 400ፏ 000 እንደሆነ ይገመታል። የጦር ኃይሏም ሚሊሺያውን ጨምሮ ከ80ፏ 000 ሺህ እንደማይበልጥ ይነገራል። ከተበተነውና ከተማረከው የደርግ መንግሥት ሠራዊት በርካታ የጦር መሣሪያዎች ያገኘች ብትሆንም በቀላሉ የማይገመቱትን ለሱዳን መንግሥት ተቃዋሚዎች፣ ለሩዋንዳ አርበኞች ግንባርና ለካቢላ ሠራዊት እንደሸጠች ወይንም እንደሰጠች ትታማለች። የተደራጀ አየር ኃይል ባይኖራትም ጥቂት የሚግ ተዋጊዎች እንዳሏት በነፃነት በዓሏ ለማሳየት ሞክራለች። በሌላም በኩል አነስተኛ የባህር ኃይል ቢኖራትም ትጥቁ ከፈጣን ጀልባዎች እንደማያልፍ ታውቋል። ከሁሉም በላይ ደግሞ የኢኮኖሚዋ መሠረት ጠባብ በመሆኑና ይህም ናቅፋ ሥራ ላይ ከዋለ በኋላ ክፉኛ ቀውስ ላይ በመውደቁ የሻዕቢያ ሠራዊት የውጊያ ብቃት በጣም አነስተኛ እንደሆነ ውስጥ ዐዋቂዎች ገልጸዋል።</p>

<p>በአንፃሩ የኢትዮጵያ ስፋት ከአንድ ሚሊዮን ካሬ ኪሎ ሜትር እንደሚበልጥ ሕዝቡ ደግሞ ወደ 60 ሚሊዮን እንደሚጠጋ፣ የጦር ኃይሏም ከባላንጣዋ እጥፍ ድርብ እንደሚሆን፣ እንደቀድሞዋ ኢትዮጵያ ባይሆንም በቦንብ ጣይ አይሮፕላኖችና የውጊያ ሄሊኮፕተሮች ሊያንቀሳቅስ የሚችል አየር ኃይል እንዳላት ይወሳል። ከሁሉም በላይ ደግሞ ከኤርትራ የተሻለ የኢኮኖሚ መሠረት ባለቤት ነች። በተጨማሪም የወቅቱ መንግሥታዊ አመራር በተለይም ሕወሀት ካወቀበት በውጭ ሠራዊት መወረር ባስከተለው ሕዝባዊ ቁጭትና ቁጣ መጠቀም በምትችልበት ሁኔታ ላይ ትገኛለች። የእነዚህም እሴቶች ቅንጅት የሕዝብን ፍላጐትና ስሜት የሚያማክል አመራር ካገኘ በቀበሮ ጉድጓድ ውስጥ የመሸገውን የሻዕቢያን ሠራዊት ድባቅ እንደሚመታ የፖለቲካ ታዛቢዎችና በጡረታ ላይ የሚገኙ የቀድሞ ጦር ከፍተኛ መኰንኖች ይናገራሉ።</p>

<p>ግንባሩና የኃይል ሚዛኑ ይህ ሲሆን በአዲስ አበባና በአሥመራ መካከል የሚካሄደው የቃላት ጦርነት እንደቀጠለ ነው። የኢትዮጵያ መንግሥት ወራሪው ጦር ከባድመና ከሸራሮ ካልወጣና ሰላማዊ ጥረቱ ካልተሳካ ግዛቱን ለማስከበር አስፈላጊውን እርምጃ እንደሚወስድ አስጠንቅቋል። ሻዕቢያ ያተኮረባቸው የጥቃት አካባቢዎች በርካታ ሆነው ሳለ የኢትዮጵያ መንግሥት በባድመና በሸራሮ ላይ ብቻ ማተኮሩ አነጋጋሪ ሆኗል።</p>

<p>የኤርትራ ፕሬዚዳንት በፕሮፓጋንዳ ሳይደናገጡ «ያሳደግነውን መኰርኰም፣ የገነባነውን ማፍረስ አያቅተንም» እንደሚሉ ይሰማል። በሌላ በኩል ከምዕራብ እስከ ምሥራቅ በተዘረጋው የጋራ ድንበር ተጨማሪ ኃይል እየተላከ ቦታ ቦታ እንዲይዝ እየተደረገ ነው። ዛላ አንበሳ አካባቢ ጥቃት ተፈጽሞ ሕዝብ መሰደድ እንደጀመረ ይነገራል። አፋርን በሚያዋስነው ድምበር በኩል በዳሎል ዝቅተኛ ቦታ የሻዕቢያ ሠራዊት የኢትዮጵያን ድንበር ጥሶ ገብቶ የመከላከያ ሠራዊቱን በማጥቃት አፍሬራ ሐይቅ አካባቢ የጨው ማምረቻ አካባቢውን ወርሯል የሚሉ አሉ። በአሰብ በኩል የሻዕቢያ ዕቅድ ቀደም ሲል በዓለም አቀፍ ስምምነት ተከልሎ ከነበረው ከአሰብ 57 ኪሎ ሜትር ካለው ከደባይሲማ ባሻገር እስከ ዶቢ ለመዝለቅ ነው። ይህ ከሆነ ደግሞ ዓለም አቀፍ ወሰኑን 158 ኪሎ ሜትር የሚገፋው ይሆናል።</p>

<p>ሻዕቢያ ሠራዊቱን ወደኋላ ካልመለሰ ውጥረቱ እየተባባሰ ሄዶ ጠቅላላ ጦርነት ሊከፈት እንደሚችል ብዙዎቹ ሥጋታቸውን ይገልፃሉ። ግጭቱም የሚጀመረው በባድመና በሸራሮ ግንባር ሳይሆን በሌላ አቅጣጫ ሊሆን እንደሚችል ወታደራዊ መኰንኖች ይጠቁማሉ። በዚህም ሀገራዊ ጉዳይ ኢህአዴግ አክራሪ ፖሊሲውን ካለዘበ ደርግ በሶማሌ ጦርነት ወቅት (1969) ያልጠበቀውን የሕዝብ ድጋፍ እንዳገኘ ሁሉ የሕዝብ ድጋፍ እንደማያጣ ነገር ግን ካላወቀበት አጋጣሚው ለኢህአዴግ መውደቂያ እንደሚሆን ለዚህም ትልቁ ተጽዕኖ ከትግራይ ሕዝብ ሊመጣበት እንደሚችል አስተያየታቸውን አክለዋል። የጦርነቱ ስምረት ደግሞ ኢህአዴግንና ሕዝብን ሊያቀራርብ እንደሚችል ተንብየዋል። ግጭቱ ዕውን እየሆነ ቢመጣ ግን መንግሥት ነፃ ፕሬስን ሊያፍንና ሊያግድ እንደሚችል፣ ይህም ዴሞክራሲውን በእጅጉ ሊጐዳ እንደሚችል የሚናገሩ ብዙ ናቸው።</p>

<p>ባለፉት ጥቂት ቀናት አሰብ ወደብ ላይ ያለው ደረቅ ጭነት እየተነሳ ነበር። ሰሞኑን ግን የፈሳሽ ጭነት (ቦቴዎች) እንዳይጭኑ ተከልክለው ለ3-4 ቀን ቆመው ቢጠባበቁም ያለውን ነዳጅ አናስጭንም ስለተባሉ ባዶአቸውን 222 ኪ/ሜ ተመልሰው ከጅቡቲ ለመጫን እየተጓዙ መሆናቸው በግልጽ የታየ ነው። አብዛኛዎቹ ሾፌሮች «ከአዲስ አበባ ድረስ ነዳጅ ለመጫን ስምሪት ወስደን ነበር የመጣነው። አሰብ ስንደርስ ግን አትጭኑም ተመለሱ ስላሉን እንደመጣን ባዶአችንን ተመልሰን ጅቡቲ ሄደን ከዚያ ልንጭን ነው» ብለዋል።</p>

<p>ከግንቦት 15 ቀን 1990 ዓ.ም. ጀምሮ ሻዕቢያ የቡሬ ኬላውን ለወጪም ለገቢም ዘግቷል። ከዚያ ዕለት ጀምሮ ወደ አሰብ የሚገባ ምንም ተሽከርካሪ የለም።</p>

<p>በኤርትራ የሚኖሩ የውጭ አገር ዜጐች፣ ኢትዮጵያውያኑም ጭምር እንዳይወጡ ተከልክለዋል። መውጣት ከፈለጉ በአውሮፕላን በሻዕቢያ አየር መንገድ ከአሰብ አስመራ፣ ከአስመራ ሳውዲ ሄደው ከዚያ በኋላ በፈቀዳቸው አቅጣጫ መሄድ እንደሚችሉ የተነገረ ሲሆን በመኪና በምንም አይነት ከአሰብ ተነስተው ይሁን ከሌላ አካባቢ ኬላውን ማለፍ አይችሉም። ኬላውን አልፈው ወደ ኤርትራ ግዛት መግባት የሚችሉት የኤርትራ መታወቂያ ያላቸው ኤርትራውያን ብቻ ናቸው።</p>

<p>በአሁኑ ሰዓት የቡሬ ከተማ በሰው ብዛት እና በመኪና ብዛት ተጨናንቃለች። ሰው በከፍተኛ ደረጃ በመፈናቀልና ወደ መሀል አገር ንብረቱን ማለትም ፍሪጅ፣ አልጋ፣ ወንበር፣ ወዘተ፣ እየጫነ በመጓዝ ላይ መሆኑ በግልጽ እየታየ ነው።</p>


<h3><span class="underline">የሕዝብ አስተያየት</span></h3>


<p>ወረራው ይፋ ከሆነ በኋላ የኢትዮጵያና የኤርትራ መንግሥታት በየፊናቸው የሕዝቦቻቸውን ድጋፍ ለማግኘት ሰፊ የቅስቀሳና ፕሮፓጋንዳ ዘመቻ ሲያካሄዱ ሰንብተዋል። በተለይም የኢትዮጵያ መንግሥት ወረራውን በብሔራዊ የዜና ማሰራጫዎች አማካይነት ከመግለጹም በተጨማሪ በተዋረድ ባሉት መንግሥታዊ መዋቅሮችና ሕዝባዊ ድርጅቶች ሁሉ በመጠቀም ስለወረራው አስከፊነት ማብራሪያ ሲሰጥ ሰንብቷል። በዚህም መሰረት የክልል መስተዳድሮች፣ የፖለቲካ ድርጅቶች፣ የመንግሥት ሠራተኞች፣ የሠራተኛ ማህበራት፣ የከተማ ነዋሪዎች፣ ተማሪዎችና የሃይማኖት ድርጅቶች ወረራውን በማውገዝ መንግሥት ያወጣውን መግለጫ እንደሚደግፉትና ለተግባራዊነቱም የሚጠበቅባቸውን ሁሉ እንደሚያደርጉ አሳውቀዋል። ጠቅላይ ሚኒስትሩ ከመንግሥት ጋዜጠኞች ጋር ያካሄዱት ቃለ ምልልስ ትኩሳት ግን ቀደም ሲል ከሚኒስትሮች ምክር ቤት ከወጣው መግለጫ ጋር መቶ በመቶ እንደማይሄድ በርካታ ዜጐች ይገልጣሉ። በሌላ በኩል ደግሞ ኤርትራ ላሁኑ ድፍረት የበቃችው ባለፉት ዓመታት የዓለም አቀፍ ዲፕሎማሲያዊ ግንኙነት መርህዎች ከሚፈቅዱት ውጭ በመስተናገዷ እንደሆነ አንዳንድ ታዛቢዎች ሲናገሩ ተደምጠዋል።</p>

<p>የሕዝብ ቁጣው በሀገር ውስጥ ብቻ አልተወሰነም። በተለይም በአውሮፓና በሰሜን አሜሪካ ያሉት ኢትዮጵያውያን ቁጣቸውን በተለያዩ መንገዶች በማሰማት ላይ ናቸው። እዚህ አገር ውስጥም በተለይም በትግርኛ ተናጋሪዎች ዘንድ «እኛ ለኤርትራውያን አገርና ነፃነት የሰጠን ነን። ታዲያ እንዴት የድንበር ጥያቄ አንስተው ይወሩናል?» የሚል ተደጋጋሚ ጥያቄ ይነሳል።</p>

<p>ከ3ሺ በላይ በሚሆኑ የመብራት ኃይል ኮርፖሬሽን ሠራተኞች ስብሰባ ላይ «በርካታ ከፍተኛ የሥራ ድርሻና ኃላፊነት የተሸከሙ ኤርትራውያን በኮርፖሬሽኑ ውስጥ ይገኛሉ። በዝቅተኛ የሥራ ደረጃ ላይ የሚገኙት ኤርትራውያን ቁጥር ከብሔረሰብ ስብጥር አኳያ ሲመዘን 3ኛ ምናልባትም ዝቅ ቢል 4ኛ ደረጃ እንደሚይዙ ይገመታል። ስለወረራው ሀሳባቸው ምንድነው?</p>

<p>«እውን አሁን ይህ ወረራ የሚያስነሳው ጦርነት የእኛ የኢትዮጵያውያንና የኤርትራውያን ጦርነት ይሆናል? ከበስተጀርባው ምንም ቋጠሮ የለውም ብለን እንመን?	እናንተ (ኢሕአዴጐች) ጋብዛችሁ ያመጣችሁት ጦርነት ነው። ኤርትራ እንድታብጥ፣ ጎረቤቶቿንም እንድትበጠብጥ ያደረጋችኋት እናንተ ናችሁ። የኢትዮጵያን አንድነት አፍርሶ፣ የነበረውን ሠራዊት (ለአንድነት ተጋዳላይ የነበረውን) በትኖ አሁን ለአገር አንድነት ለድንበር መከበር መልሶ ጥሪ ማድረግ የሠመረ ውጤት እንዴት ሊያስገኝ ይችላል?</p>

<p>«ኤርትራ ውስጥ ቀውስ አለ። በዚህም ምክንያት የሕዝቡን የትኩረት አቅጣጫ ለመቀየር ታስቦ ነው ሕዝባዊ ግንባር ድንበራችንን የወረረው የሚል አስተያየት አለ። የዚህ ዓይነት የሕዝብን የትኩረት አቅጣጫ የማስቀየር ስውር ዓላማ እዚህስ ላለመኖሩ ምን ማረጋገጫ አለ?</p>

<p>«ባለፈው ሰባት ዓመት ኢትዮጵያውያን ወገኖቻችንን የወርቅ ጥርሳቸውን ሳይቀር ነቅሎ በመውሰድ ንብረታቸውን በመውረስ እርቃናቸውን ድንበር ላይ ወስደው ጥለዋቸዋል። እስከዛሬም በላስቲክ ቤት በድንኳን በማዳበሪያ ቤት ውስጥ ከ7500 ያላነሱት በሥቃይ እየኖሩ ናቸው። ታዲያ አሁን ሠላም ሠላም እያልን የምናባብለው እነዚህን ነው?</p>

<p>«ሕዝባዊ ግንባር በእርግጥ አሁንም እዚያው ባድመና ሺራሮ ላይ ነው? አሁንም ወደ መቀሌ መንገድ አልቀጠለም? እስከዛሬ ባለው ልምድ ሁሉም ነገር ዘግይቶና ውሎ አድሮ ስለሚደርሰን ነው።» የሚሉ ሀሳቦች ከትግሪኛ ተናጋሪዎች ተሰንዝረዋል።</p>


<h3><span class="underline">የፖለቲካ ድርጅቶች አመለካከት</span></h3>


<p>ቀደም ሲል እንደተገለፀው አንዳንድ የፖለቲካ ድርጅቶች ወረራውን በማውገዝ ለመንግሥት ድጋፋቸውን ገልፀዋል። ባልተጠበቀ ሁኔታም የኢትዮጵያ ዲሞክራሲያዊ ህብረት (ኢዲዩ) ወረራውን ለማምከን ከመንግሥት ጐን እንደሚሰለፍ በማያወላዳ አገላለጽ አረጋግጧል። መአህድ በበኩሉ የጫካ ባለ ቃልኪዳን በሆኑት ኢህአዴግና ሻዕቢያ መካከል የተፈጠረውን ፍጥጫ «ልጅ ያቦካው ለራት አይበቃም» በማለት ከተቸ በኋላ «ኤርትራ የኢትዮጵያ አካል ስለሆነች የድንበር ጥያቄ ሊነሳ እንደማይችልና እንደማይቀበለው» አሳውቋል። የቢትወደድ አሊሚራህ የአፋር ነፃ አውጭ ግንባር ሻዕቢያ ከያዛቸው የኢትዮጵያን ድንበሮች ለቆ እንዲወጣ ማስጠንቀቂያ ሰጥቷል። ኢህአፓ ግጭቱን «የጌታና የሎሌ ጠብ» ብሎታል።</p>

<p>በጫካና በበረሃ እየተንቀሳቀሱ የኢህአዴግን መንግሥት በጦር መሣሪያ በመፋለም ላይ ያሉት የፖለቲካ ድርጅቶች ማለትም የኢትዮጵያ አርበኞች ግንባር (ኢአግ) የቤኒሻንጉል ነፃነት ግንባርና አልኢትሃድ ግን እስካሁን ድረስ ስለወረራውና ፍጥጫው ያላቸው አስተያየት አልታወቀም ወይም አልተደመጠም። ሁሉም ነገር ወደሰሜን ጦር ግንባር ከተባለና በየቦታው ያለው የመንግሥት ጦር ክምችት እየተመናመነ ከሄደ እንቅስቃሴያቸውን ሊያስፋፉ እንደሚችሉ ይገመታል።</p>

<p>የኦሮሞ ነፃ አውጭ ግንባር (ኦነግ) መዋቅሩን ለውጦ፤ አዳዲስ መሪዎችን መርጦ፤ ፕሮግራሙን በመጠኑ አሻሽሎ 3ኛ ጉባዔውን ባጠናቀቀ ማግሥት ባወጣው መግለጫ በኢትዮጵያና በኤርትራ መካከል ተፈጥሮአል የተባለውን ግጭት እጅግ ተጋንኖ የቀረበ (ኦቨር ፑብሊቺሰድ) ብሎታል። በግንባሩ መግለጫ መሠረት አዲሱ የኦነግ ብሔራዊ ምክር ቤት (ካውንስል) በኢሕአዴግ አገዛዝና በኤርትራ መንግሥት መካከል ተፈጠረ ተብሎ ተጋንኖ የሚወራለት ግጭት በኦሮሞ ሕዝብና በሌሎችም የአካባቢው ነዋሪዎች ላይ ሊኖረው የሚችለውን ተጽእኖ ተነጋግሮበታል። የኦነግ ብሔራዊ ምክር ቤት በቀድሞው ወታደራዊ መንግሥትና በኤርትራ ነፃነት ኃይሎች መካከል ለ30 ዓመት በተካሄደው ጦርነት ብዙ ሺህ ኦሮሞዎች መሞታቸውን ገልጦ በአሁኑ ጊዜ በሁለቱ ተፋላሚ ወገኖች መካከል ያገረሸበት ሁኔታ አካቢውን ሰላም የሚነሣና ከትዕግሥት፣ ከውይይትና ከሰላማዊ መፍትሔ ይልቅ ወታደራዊ ኃይል ወሳኝነት ያለው መስሎአል ይላል።</p>

<p>ቀጥሎ ደግሞ የወያኔ ኢሕአዴግ ፕሮፓጋንዳ የደርግ መንግሥት በመጨረሻው ወቅት ላይ የሕዝብን አስተያየት ለማዛባት ሲጠቀምበት የነበረውን ፕሮጋንዳ ይመስላል ብሎአል። ዓላማው የኦሮሞን ሕዝብና የዓለም አቀፍ ኅብረተሰብ አመለካከት በኦሮሚያ አካባቢ ከሚካሄደው አሳዛኝ ጉዳይ ትኩረቱን እንዲያነሣ ነው። ከዚህም ሌላ የኦሮሞውን ሀብት ለጦርነቱ እንዲውልና «በኢትዮጵያ ኤምፓየር» የሚገኙትን ሕዝቦች ሁሉ ለመጨቆኛ እንዲያገለግለው ነው። በዚህ ግጭት አማካይነትም እስካሁን ያጣውን የሕዝብ ድጋፍ ለመሰብሰብ እንዲያመቸው ይፈልጋል ብሏል። በተለይም የራስን ዕድል በራስ የመወሰን መርሕ የሚቃወሙ ኃይላትን በማሰባሰብ ድጋፍ አግኝተናል ለማለት ይሞክራሉ ይላል። ምክንያቱ ከወትሮው የተለየ ቢሆንም ለኦሮሞ ሕዝብና ለሌሎቹም «የኢምፓየሪቱ ሕዝቦች» ውጤቱ ጥፋት፣ ድህነት፣ የሰብአዊ ሕይወት መውደምና የመሳሰሉት ናቸው በማለት አትቶአል። ከዚህም አያይዞ «የኦሮሞ ብሔራዊ ካውንስል ለኦሮሞና «በኤምፓየር ስቴቱ ውስጥ» ለሚኖሩ ሌሎች ሕዝቦች ራሳቸውን ከግጭቱ እንዲያገልሉ ያሳስባል። በሕልውናቸው ውስጥ አንዳች የኢኮኖሚ ወይም የፖለቲካ ለውጥ በማያመጣ ግጭት ውስጥ መግባት የለባቸውም» ብሎአል።</p>

<p>በመጨረሻም ዓለም አቀፍ ኅብረተሰብ ጉዳዩን መርምሮ አንድ አስተማማኝ የሰላም መፍትሔ ይገኝ ዘንድ ጥሪውን አቅርቦአል። በሌላ በኩል ግን በአሜሪካ፣ በአውሮፓና በሌሎችም ክፍላተ ዓለም የሚገኙ ተቃዋሚ ኃይሎች ችግሩ የሀገር ጉዳይ በመሆኑ የኦነግን አስተያየት የተቀበሉት አይመስልም።</p>

<p>የኦነግ አመራር ሦስተኛ ብሔራዊ ኮንግሬስ ከሜይ 12 - 18 ቀን 1998 እ.ኤ.አ. መካሄዱንና ይህም ጉባዔ ቀድሞ ማዕከላዊ ኮሚቴ በሚል ስያሜ ይታወቅ የነበረው የአመራር አካል ምትክ ብሔራዊ ሸንጐ (ካውንስል) መርጦ፣ አዲስ ሕገ - መንግሥት አጽድቆ መበተኑን ከግንባሩ መግለጫ ለማወቅ ተችሏል።</p>

<p>የኦሮሞ ነፃ አውጭ ግንባር (አዳ ቢሊሱማ ኦሮሞ) ሜይ 20 ቀን ባወጣው በዚሁ መግለጫው እንዳብራራው የግንባሩ ሁለተኛ ብሔራዊ ሸንጐ (ኮንግሬስ) በ1989 እ.ኤ.አ. ከተካሄደ ወዲህ በልዩ ልዩ ችግሮች ምክንያት ሦስተኛውን ጉባዔ ለመጥራት ሳይመች ቀርቶ ነበር። ይሁንና «በኦሮሚያ ውስጥ በተከሰቱ ያልታሰቡና በፍጥነት እየተበላሹ በመጡ ምክንያቶች፣ ድርጅቱም ሰፊ እንቅስቃሴ ያደርግ ዘንድ ግንዛቤ በመውሰዱ ማዕከላዊ ኮሚቴ አስቸኳይ ብሔራዊ ጉባዔ መጥራት አስፈለገው» ይላል የኦነግ መግለጫ። መግለጫው በተጨማሪ እንዳብራራው በጉባዔው ላይ የኦነግ ተዋጊዎች፣ በውጭና በኦሮሚያ የሚገኙ የሕዝባዊ ማኅበራት አባላት ተካፋይ ሆነዋል።</p>

<p>እንደ ግንባሩ መግለጫ መዋቅሩ አዲስ ዓይነት የሹማምንት ስያሜ ያስተዋወቀ ሲሆን ቀድሞ «ዋና ጸሐፊ» ይባል የነበረው በአዲሱ አሠራር «ሊቀመንበር» ተብሎአል። ቀድሞ «ፖሊት ቢሮ» ይባል የነበረው አጠራር ደግሞ «ሥራ አስፈጻሚ ኮሚቴ» ተብሎ ተሰይሞአል። በዚሁም መሠረት ኦቦ ገላሳ ዲልቦ ሊቀመንበር፣ ኦቦ አብዱልፋታህ ኤ. ሙሳ ቢዮ ምክትል ሊቀመንበር ሆነው ተመርጠዋል። በተጨማሪም 44 የካውንስሉ (ምክር ቤት) አባላትና 8 ተለዋጭ አባላት ተመርጠዋል።</p>

<p>የአስቸኳይ ጉባዔውን ጥሪ ለማድረግ አስገዳጅ ምክንያቶቹ ግልጽ ባይሆኑም ከነባር የአመራር አባላት መካከል እንደ ኦቦ ሌንጮ ያሉት ከሥልጣን አካባቢ ራቅ ማለትና በኤርትራና በኢትዮጵያ መካከል የበቀለው አለመግባባት፣ በሌላም በኩል ግንባሩ በአሜሪካና በካናዳ እንዲሁም በአውሮፓ ባሉ ሌሎች የኦሮሞ ተቋሞች በኩል የደረሰበት ትችትና የመሳሰለው ይነሣል።</p>


<h3><span class="underline">በኢትዮጵያ ያሉት ኤርትራውያን</span></h3>


<p>በኢትዮጵያ ውስጥ ያሉት ኤርትራውያን በወረራውና በፍጥጫው እጅግ ያዘኑና ሥጋት ያደረባቸው መሆኑን በይፋ በመግለጽ ላይ ናቸው። ይህም በሁለት ምክንያት ሊሆን እንደሚችል ተገምቷል። አንደኛው ምክንያት እንዳለፈው የ30 ዓመት ጦርነት ሌላ ዕልቂት እንዳይቀሰቀስ በመፍራት ሲሆን ሌላው ደግሞ ከሀገር ውጡ እንዳይባሉ በመስጋት እንደሆነ ተወስቷል። በሌላ በኩል ደግሞ በሚሰጡት አስተያየት ከዚያም ከዚህም የፖለቲካ ሰለባ መሆናቸውን ያመለክታል። በዚህም ምክንያት ብዙዎቹ ማህበራዊ ግንኙነቶቻቸውን በመወሰን በሰላም ለመኖር እንደመረጡ፣ እንዲያውም ኤምባሲያቸው እንኳን ጥሪ ቢያደርግላቸው ላለመሄድና ላለመታየት እንደወሰኑ ታውቋል።</p>

<p>በአንፃሩም በተዋረድ ያሉትን የኢትዮጵያ መንግሥት ባለሥልጣኖች ኤርትራውያን ያለአንዳች ስጋት በኢትዮጵያ ውስጥ መኖር እንደሚችሉ፣ የሚያሰጋቸው ነገር ከተገኘ ጉዳዩ ለሚመለከታቸው የኢትዮጵያ መንግሥት አካላት በአስቸኳይ ቢያሳውቁ መንግሥት አስፈላጊውን እርምጃ እንደሚወስድ ማረጋገጫ እንደሰጡአቸው ይነገራል። በኤርትራውያን ጭንቀትና አስተያየት ላይ የራሳቸውን አስተያየት እንዲሰጡን የተጠየቁ አንዳንድ ኢትዮጵያውያንም በተለይ በኢትዮጵያ ቴሌቪዥን ላይ ጭንቀታቸውን ሲገልፁ፣ እንባቸውን ሲያነቡና ሁለቱን መንግሥታት ለመማፀን ነጠላቸውን መሬት ላይ ሲያነጥፉ የታዩት እናቶች የኢትዮጵያን ሕዝብ አንጀት እንደበሉና እነሱም በተመልካችነታቸው ጉዳዩ እጅግ አሳዝኗቸው እንዳለቀሱ ሳይሸሽጉ ገልፀዋል። ይህም ሆኖ በኢትዮጵያ ውስጥ የኤርትራውያን አኗኗር ሕጋዊ ሥርዓት ይያዝ የሚለው የሕዝብ ጥያቄ እየገፋ ነው።</p>


<h3><span class="underline">ዓለም አቀፍ ጥረቶች</span></h3>


<p>የተለያዩ መንግሥታት፣ አህጉራዊና ዓለምአቀፍ ድርጅቶች በኢትዮጵያና በኤርትራ መካከል የተፈጠረውን ውጥረት ለማብረድና ዕርቅ ለማውረድ ፈቃደኝነታቸውን ሲገልፁና አንዳንድ እንቅስቃሴዎች ሲያደርጉ ሰንብተዋል። ከእነዚህም መካከል የጂቡቲ፣ የአሜሪካ፣ የጣሊያን፣ የሩዋንዳ መንግሥታት በግንባር የሚጠቀሱ ናቸው። የጂቡቲ ፕሬዚዳንት ሀሰን ጉሌድ በጉርብትና ብቻ ሳይሆን በኢጋድ የወቅቱ ሊቀመንበርነታቸው ባለባቸው ኃላፊነት መሠረት አዲስ አበባንና አሥመራን ጐብኝተዋል። የሩዋንዳ መንግሥት ም/ፕሬዚዳንትና የመከላከያ ሚኒስትር ሜጀር ጄኔራል ኪጋሜም ሁለቱን ባላንጣ መሪዎች አነጋግረው ወደሀገራቸው እንደተመለሱ ለማወቅ ተችሏል። በተመሳሳይ ሁኔታ የአሜሪካ መንግሥት ልዑካን ቡድን በአዲስ አበባና በአሥመራ ከተሞች መካከል ምልልስ ሲያደርግ ከሰነበተ በኋላ ወደ ዋሽንግተን ተመልሷል። ከአውሮፓም የኢጣሊያ መንግሥት የኢትዮጵያና የኤርትራ መንግሥታት ለሰላም እስከተዘጋጁ ድረስ ለማደራደር ፈቃደኝነቱን እንደገለጸ ይሰማል። እንደዚሁም የአፍሪካ አንድነት ድርጅት ሁለቱም መንግሥታት ሁኔታውን ከማባባስ እንዲቆጠቡ ተማጽኖ ለሰላም መስፈን የበኩሉን አስተዋጽኦ ለማድረግ ዝግጁነቱን ይፋ አድርጎአል። እነዚህ የተለያዩ ወገኖች ያደረጉአቸው ምልልሶችና ያስተላለፏቸው ጥሪዎች እስካሁን ምንም ለውጥ አላስከተሉም። በዚህም መሠረት በሁለቱ ሀገሮች የጋራ ድንበር ላይ ወታደራዊ ክምችትና ውጥረት ክፉኛ እያየለ በመሄድ ላይ እንደሚገኝ ሰሞኑን የሰሜኑን የሀገራችንን ክልል በሥራ ምክንያት የጐበኙ ዜጐች ገልጸዋል። ከዚህም አኳያ የአሜሪካ ልዑካን ቡድን ለሌላ ዙር ጥረት ሰሞኑን ወደ አፍሪካ እንደሚመለስ ይጠበቃል።</p>

<p>በሌላ በኩል ውጥረቱን ለማርገብ እስካሁን ድረስ በተለይ የተባበሩት መንግሥታት ድርጅት፣ የአውሮፓ ማህበረሰብ፣ የእንግሊዝና የፈረንሣይ መንግሥታት እንደዚሁም የአካባቢው የአረብ መንግሥታት የሚታወቅ እርምጃ አለመውሰዳቸው ወይም ድምጽ አለማሰማታቸው መነጋገሪያ ርዕስ ሆኖ ሰንብቷል።</p>

<p>ያም ሆነ ይህ የዓለም አቀፍ ማህበረሰብ አመለካከትና ስሜት ሲገመገም ኢትዮጵያን እንደሚደግፍ የፖለቲካ ታዛቢዎች ገልጸዋል። እንደዚህ ዓይነቱንም ዝንባሌ የፈጠረው የኤርትራ መንግሥት በግንባር ቀደምነት ወታደራዊ ዘመቻ አካሄዶ ቀደም ሲል በቁጥጥሩ ስር ያልነበረውን ክልል በኃይል በመያዙ፣ በአንፃሩ ደግሞ የኢትዮጵያ መንግሥት የአፀፋ እርምጃ ከመውሰዱ በፊት ለሰላማዊ ጥረት እድል እንደሰጠ ደጋግሞ በመግለጡ እንደሆነ እነዚሁ የፖለቲካ ጠበብት አስረድተዋል።</p>

<p>ሌሎች ወገኖች ደግሞ የኢትዮጵያና የኤርትራ ፍጥጫ ከሁለቱም ሀገሮች መንግሥታት ጋር ቅራኔ ውስጥ ገብቶ ለቆየው የካርቱም መንግሥት እፎይታ እንደሚሰጥ ጠቁመዋል። በአባይ ወንዝ ያለአንዳች ተቀናቃኝ እንደልቡ ለመጠቀም የሚፈልገው የግብጽ መንግሥትም የኋላ ኋላ ከኤርትራ ጋር ሊሰለፍ እንደሚችል፤ ይህም የኃይል አሰላለፍ ሊቢያን ሊጨምር እንደሚችል ስጋታቸውን አልሸሸጉም።</p>

<p>በፎክላንድስ ደሴቶች የይገባኛል ጥያቄ ምክንያት በእንግሊዝና በአርጀንቲና መካከል የተካሄደውን ጦርነት አንድ ልቦለድ ደራሲ «ሁለት መላጣዎች በማበጠሪያ ምክንያት ያበቀሉት ጦርነት» ብሎ ገልጦታል። ኢትዮጵያና ኤርትራ በድንበራቸው ላይ ባለ መሬት ምክንያት ክተት በመጥራት ወደ ወታደራዊ ግብግብ ያመሩበትን ሁኔታ እንዲያ ለማለት ይቻላል። ሁለት መላጦች በማበጠሪያ ሲጣሉ!</p>

<p>የአምባገነኑን የመንግሥቱ ኃይለማርያምን መንግሥት በጋራ የጣሉት ሁለቱ ወዳጅ ሥርዓቶች በ150 እስኩዌር ማይል መሬት የተነሣ ወደ ጦር ሜዳ ይሄዳሉ ብሎ ከአንድ ዓመት በፊት የሚያስብም፣ የሚያወራም አልነበረም የማይመስል ይሆንበታልና። ሁለቱም ወገኖች በግጭትና በጦርነት እንደ መኖራቸው ወታደራዊ ጀብደኝነትን በሕልማቸውም ሊያስቡ እንደማይችሉ ብዙዎች ይተባበሩበታል። በምዕራባውያን ግምት ከአፍሪካ መሪዎች መካከል ሰፊ የአመለካከት አድማስ አላቸው ሲባልላቸው የነበሩት ሁለቱ አስተዳደሮች ረሃብን ከመዋጋት ይልቅ ወደዚህ ዓይነቱ ከባድና ጐጂ አዝማሚያ ያመራሉ ብሎ ያሰበ አልነበረም። ይሁንና የኢትዮጵያ የውጭ ጉዳይ ሚኒስትር የአገራቸው ትዕግሥት መሟጠጡንና ወደ ፍጹም የጦርነት ሁኔታ ሊዛወር እንደሚችል አስጠንቅቀዋል።</p>

<p>ሜይ 6 ቀን የተቀሰቀሰው ግጭት ሕይወት የጠፋበት ሲሆን በሁለቱ አስተዳደሮች መካከል ያለው ግንኙነት እንደምዕራባውያን ምኞት መልካም ሳይሆን ውስብስብ ያለ መሆኑ ተከስቶአል። የአፍሪካ ቀንድ ጉዳይ ተመራማሪ የሆኑት ሚስተር ፓትሪክ ጊልክስ እንደ ገለጡት «በሻዕቢያና በወያኔ መካከል ያለው ወዳጅነት በአደባባይ እንደሚነገርለት ሳይሆን ሁል ጊዜ ከፍና ዝቅ ሲል የቆየ ነው። ሁልጊዜ ጣፋጭና ረጋ ያለ አልነበረም። እርግጥ የኤርትራ ሽምቅ ኃይሎች የወያኔን ተዋጊዎች ሲያሰለጥኑና ሲንከባከቡ ነበር። ወያኔ በአፋጣኝ አዲስ አበባን እንዲይዝም ረድተውታል። ይህም ሚና ታውቆላቸው በ1991 የኢትዮጵያ አዲሶቹ ባለሥልጣኖች ለክፍለ አገሪቱ (ኤርትራ) ነፃነትን ሰጥተዋል።</p>

<p>ይሁንና ወያኔና ሻዕቢያ አብረው ሲዋጉ በነበረበት ጊዜም በርእዮተ ዓለም፣ ስንቅና ትጥቅ በማስገቢያ ሥፍራ፣ ወዘተ፣ ምክንያት ይጋጩ እንደነበረ ይታወሳል። መልካም ግንኙነትና ትብብር በእጅጉ ያስፈልጋል በሚባልበት ጊዜ ደግሞ ግጭቶች ታፍነው ያልፋሉ። ሰላም ከተገኘ በኋላ ደግሞ ያ ዲሲፕሊን ላልቶአል።</p>

<p>የሥጋት መስፋፋት በጥቃቅን የድንበር ግጭት የሚመጣ ባይመስልም አደገኛ የጦርነት ቀይ መብራት መታየቱ ግን ሲብላሉ የቆዩ ችግሮች ምልክትም ይመስላል። ሕወሓትና ሻዕቢያ የጋራና የተቀናጀ ትግል ያደርጉ በነበረበት ጊዜ ሻዕቢያ ከሽሬና ከአድዋ አውራጃዎች በደቡብ በኩል ደግሞ ከአፋር ጋር በሚያዋስነው ድንበር በኩል የመሬት ይገባኛል ጥያቄ አንስቶ ጥያቄውም በሕወሓት አመራር በኩል ተቀባይነት አግኝቶ ስምምነት ተፈርሟል ነው የሚባለው። ስምምነቱ ተፈጻሚ ሳይሆን የቆየውም ለታክቲክ እንደነበር ውስጥ አዋቂ ምንጮች ይገልጣሉ። ስለዚህ ጉዳይ ግን ከኢትዮጵያ መንግሥት ወገንም ሆነ ከሻዕቢያ የተባለ ነገር የለም። የሻዕቢያ ይገባኛል ጥያቄ የታሪክና የሕግ መሠረት ባይታወቅም የሁለቱ አገሮች ወሰን የተከለለው ኤርትራ የጣሊያን ቅኝ ግዛት በነበረችበት ጊዜ ነው። በሰሜን ምዕራብ በኩል በ1901፣ በደቡብ ምሥራቅ (በአፋርና አሰብ) በኩል በ1908 (ካርታውን ይመልከቱ)</p>

<p>ብዙ ኢትዮጵያውያን እስካሁን ድረስ ኤርትራን አሳልፎ የመስጡቱንና የቀይ ባሕር ባለቤትነትን ማጣቱን ጉዳይ በአቶ መለስና በአቶ ኢሳይያስ መካከል ያለው የጋለ ፍቅር ውጤት ነው በማለት ይከስሱአቸዋል። ብዙዎች እንደሚሉት ችግሩ የተባባሰው ናቅፋ የተባለው ገንዘብ ሲጀመር ከኢትዮጵያ ብር ጋር እንዲገበያይ ባለመፈቀዱ ነው። በፋይናንስ ደንብ መሠረት ኢትዮጵያውያን ያደረጉት ሁሉ ትክክልና ሕጋዊ ነበር። አንድ የውጭ አገር ዲፕሎማት «ኤርትራውያኑ የፈለጉት ይፈጸማል ብለው አስበው ነበር» ይላል። ዳሩ ግን ኤርትራ ውስጥ የውጭ ምንዛሪ እጥረት አለ። ከዚህም በላይ በሆነው ነገር ሁሉ ቅሬታ አለ። የአሥመራው አዲስ መንግሥት በላይ በላዩ ችግር መጨማመር ልማዱ ነው። ከሩብ ምዕተ ዓመት በላይ በጦርነት በመደንደን፣ የራሱን ጉድጓድ ለመቆፈር በመወሰን፣ ዛሬ የሚያሳየው ምልክት «የትንሽ ሰውነት አባዜ» ስማልል ማን ስይንድሮመ ነው።</p>

<p>ከጂቡቲ፣ ከሱዳን፣ ከየመን ጋር ካለው ግጭት ባሻገር ኢሳይያስ የተባበሩት መንግሥታትና የአፍሪካ አንድነት ድርጅትን ሲነቅፉ ቆይተዋል። የዚህ ሁሉ ዋጋ በእርግጥ ከፍተኛ ነው። የኢትዮጵያ አየር መንገድ ወደ አሥመራ የነበረውን በረራ አቁሞአል። ይህም «ብሔራዊ አየር መንገድ የሌላትን ኤርትራን ከዓለም አቆራርጦአታል። የኢትዮጵያ ነጋዴዎች በአሰብና በምፅዋ መጠቀማቸውን አቁመዋል። ክስተቱ አገሬን ለውጭ ኢንቨስትሜንት ከፍቻለሁ በምትለዋ ደሀ ኢትዮጵያም ችግርን የሚያስከትልባት ሲሆን ሁለቱም ወገኖች በቅርቡ ይረዱታል ተብሎ የሚገመተው ጦርነት ለንግድ ጠቃሚ ባሕርይ አለመሆኑን ነው።</p>


</body>
</html>
