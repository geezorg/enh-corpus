<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዘራነውን እያጨድን ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የዘራነውን እያጨድን ነው?</h1>




<p>የሶማሊያ መንግሥት እ.አ.አ. በ1960 ዓ.ም ከተቋቋመ ጀምሮ ገዥዎቹ ያተኰሩት ሰፊ በሆነው የኢትዮጵያ ሕጋዊ መሬት ላይ እንደነበረ ይታወቃል። ዓይናቸው ያረፈው በኦጋዴን ላይ ብቻ አልነበረም። የአዋሽም ድንበርነት አልበቃቸውም። እስከ ናዝሬት ድረስ ያለውንና ከሲዳሞም በመለስ የሚገኘው የሚያጓጓ መሬት ሁሉ ከአዲስዋ ነፃ አገር ጋር እንዲጠቃለል ፈልገዋል። ሞክረዋልም። ጥቃቅኑን ተኩስ ባንቆጥረው እንኳ በ1960፣ በ1956 (እ.አ.አ.) እንዲሁም በ1969 በተካሄዱ መጠነ ሰፊ ጦርነቶች ከሁለቱም ወገኖች የብዙ ሰው ሕይወት ጠፍቶአል። ንብረት ወድሞአል። የሰላም ወዳድ ሰዎች ሕይወት ለሥነ ልቦና ጭንቀት ተጋልጦአል። ሶማልያ ውስጥ የሚመሠረቱ መንግሥታት ኢትዮጵያ የመስፋፋት ዒላማቸው በመሆኗ ዛሬ የሶማሊያ መንግሥት በውስጣዊ ቅራኔ ባይሽመደመድ ኖሮ በውስጣችን ያለው ችግርና ሥቃይ ሳያንስ ሌላ ብሔራዊ ፈተና ያጋጥመን እንደ ነበረ አይካድም።</p>

<p>ለሶማሊያ ገዥዎች የፖለቲካ መርዝ አቅምሰው አንድ ጊዜ ኢትዮጵያን፣ ሌላ ጊዜ ኬንያን፣ በሦስተኛ ደረጃ ጂቡቲን እንዲያጠቁ ጊዜ እየጠበቀ የሚፈነዳ ቦንብ ያጠመዱት የቀድሞ ቅኝ ገዥዎችዋ ናቸው። አርነስት በቪን የተባሉት የእንግሊዝ የውጭ ጉዳይ ሚኒስትር በ1954 «ታላቅዋ ሶማሊያ» የሚል የፖለቲካ ቀመር አውጥተው ለወቅቱ የሶማሊያ ገዥዎች እንደ ሰሌዳ ከለጠፉባቸው ወዲህ ይህ የአፍሪካ ክፍል ሲበጠበጥ ቆይቶአል። «ታላቅነት» በሥራና በጠራ የእድገት አቋምና ፍልስፍና የሚደረስበት መሆኑን የማያምኑት የዚች ታዳጊ አገር ጠመንጃ አንጋቢዎች እኒህ ወገኖች ባጠመዱት ወጥመድ እየገቡ በጫሩት እሳት ተጠብሰውና በተበተቡት ገመድ ታስረው ዛሬ ለአገራቸው የወቅቱ ችግር ተጠያቂዎች ሆነዋል።</p>

<p>ከሰሜን በኩል በኢትዮጵያውያን በኩል ዘወትር ሲነሣ የቆየውና ኤርትራ ከኢትዮጵያ ጋር ያላትን ዝምድና ሰርዛ «ነፃ» አገር ሆንሁ ስትል እጅጉን የተፈራው ጉዳይ ወደፊት ይኖራል ተብሎ የታሰበው የ«አለኝታ» ጥያቄ ነበር። ውሎ ሳያድር በኢሳይያስ መንግሥት አማካይነት የተሳለው ካርታ በኢትዮጵያና በኤርትራ መካከል ማቆሚያ የሌለው ጠብና ጥላቻ እንደሚፈጥር የነበረን ሥጋት እነሆ ብቅ አለ። ስለዚህ ባለፈው ሳምንት አጋማሽ ላይ የተጀመረው የመሣሪያ ተኩስና የፕሮፓጋንዳ ጦርነት ለእኛ የሚያስደንቅ አይደለም። ሶማሊያ የኢትዮጵያን አንድ አምስተኛ ግዛትና ከታወቀችው ሶማሊያ እጅግ ላቅ ያለውን ክፍል በካርታዋ ውስጥ ማካተትዋና ሕገ - መንግሥታዊ እውቅና መስጠትዋ የችግሩ ሁሉ ምንጭ እንደ ሆነ ሁሉ ኤርትራም የኢትዮጵያን መሬት በዘፈቀደና በእብሪት በካርታዋ ውስጥ ማጠቃለልዋ የግንኙነቱ ዋስትና ማጣት ምንጭ መሆኑ አይጠረጠርም። እስከዛሬ አለ ሲባል የነበረው ነፋስ የማያስገባ ግንኙነት መፍትሔ አላመጣም። የበለጠ አስደፈረን እንጂ!</p>

<p>ኤርትራ ከኢትዮጵያ ቤተሰብነት ራስዋን ካገለለች ወዲህ ለሕዝቡ ምን ተረፈው? ዓለም በግልጽ እንደተረዳው አዲሶቹ አምባገነኖች ለኤርትራ ሕዝብ አዲስ ብሔራዊ ፋይዳ፣ የኢኮኖሚ እድገት፣ የሥራ ዕድል፣ አዲስ ተስፋ፣ የልማትና የግሥጋሴ አውራ ጐዳና አልቀየሱለትም። ከወዲህም ቤታችንን በቅጡ አላደራጀንም። በውስጥ አርበኞቻቸው ድጋፍ ሰጭነት የኢትዮጵያን ቡና በቁሙ እየጨረገዱ እንደ ብሔራዊ ምርት የውጭ ገንዘብ ማስገኛነት ሲጠቀሙበት፣ በጠለፋ ዋስትና የብድር ብር ሲሰበስቡብን ነበር። ጤፉ ከጐጃም፣ እንጨቱ ከመሐል ኢትዮጵያ፣ ሌላ ሌላው ምርት ከሌሎች አካባቢዎች በገፍ ሲሰፈርላቸው ነበር። የኢትዮጵያን ፖለቲካ የሚመሩ ወገኖች ስለ ኤርትራ አጋንነው ሲያወሩ በአንጻሩ አገራቸውን አቃልለው ሲያሳዩ የሁላችንም ልብ እየደማ ነበር። ሉአላዊነታችንና ጥቅማችን ይከበር፣ የጐሣ ፖለቲካ የጠላት ወጥመድ ነው ትርጉም ስላልሰጣቸው የተገላቢጦሽ እኛው ስንሰደብበትና የጥቃትም ዒላማ ስንሆንበት ቆይተናል። ዛሬም ዒላማ ነን።</p>

<p>በእኛ እምነት የኢትዮጵያ ዳር ድንበር የተደፈረው አገራችን፣ በዘር፣ በታሪክ፣ በባህል አንድ የሆነው ሕዝብ በሁለቱ የፖለቲካ ድርጅቶች (ወያኔና ሻዕቢያ) በደረሱበት ውሳኔ እንዲለያይ ተወስኖበት ኤርትራ ሄደች ሲባል ነው። አለዚያ ዮሐንስ አራተኛ ንጉሠ ነገሥት ዘ ኢትዮጵያ እንዳሉት ሁሉ «የኢትዮጵያ የተፈጥሮ ድንበር ቀይ ባሕር ራሱ ነው።» ያም ሳይሆን ቀርቶ ኤርትራ የራስዋን መንግሥት መሠረተች እንደተባለ የኢትዮጵያን ሕጋዊ መሬት በካርታዋ ላይ ስታጠቃልል የውጭ ጉዳይ ሚኒስትሩ በተወካዮች ምክር ቤት ተገኝተው «ለትምህርት ቤት ሲባል ያወጡት ነው፤ ለተማሪዎች ሲባል ነው» ባሉ ጊዜ ብዙሃኑ የኢትዮጵያ ሕዝብ ልቡ ምን ያህል እንደተኰማተረ እናስታውሳለን። ባለቤት ያቀለለው አሞሌ ባለዕዳ አይቀበለውም ይባላልና ዛሬ የኢትዮጵያ ወሰን ቢጣስ፣ መሬቷ ቢወሰድ የዘራነውን እያጨድን ነው ከማለት ሌላ ምን ይባላል? ።</p>

<p>ኤርትራ ነፃ ከወጣች በኋላ ከጐረቤቶችዋ ሁሉ ጋር ጠብ ስታበቅል ኢትዮጵያ ወር ተረኛ የማትሆንበት ምክንያት አልታየንም። በሌሎች አገሮች ድንበር ዘልቆ ገብቶ፣ ድንኳን ተክሎ «የድርድር መፍትሔ» ኘጎቲአተድ ጸትትለመንት የሚባል ፈሊጥ ተለምዶአል። ከአጋም የተጠጋ ቁልቋል ዘወትር ሲያለቅስ ይኖራል እንደሚባለው የኢሳይያስ መንግሥት ሥልጣነ መንግሥቱን ያልደፈረው የጐረቤት አገር የለም። የሰው መሬት ይዞ «እንደራደር» የተባለውን የጮሌዎች አቋም የጊዜው የኢትዮጵያ ሹማምንት የሚቀበሉና የሚያንገዋልሉት ከሆነ ደግሞ ሌላው ቢቀር እንወክለዋለን የሚሉት የትግራይ ሕዝብ ራሱ አይቀበላቸውም። የማይቀበሉት መሆኑንም እየገለጡ ነው። ስለዚህ በአቋማቸውና ቋንቋቸው አሁንም «ከኢትዮጵያ ውጡ! ድርድር የለም» መሆን አለበት። መሠረታዊው ጥያቄም ግን ኤርትራ ካርታዋን መሰረዝ፣ የአለኝታ መሬት ጥያቄዋን ማንሣት አለባት የሚል ነው።</p>


</body>
</html>
