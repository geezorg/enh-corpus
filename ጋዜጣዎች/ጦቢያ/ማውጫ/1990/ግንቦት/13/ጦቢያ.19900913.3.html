<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምነስቲ ለሰብዓዊ መብትና ዕንባ ጠባቂ ደብዳቤ ጻፈ - ኢሰመጉ መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አምነስቲ ለሰብዓዊ መብትና ዕንባ ጠባቂ ደብዳቤ ጻፈ - ኢሰመጉ መግለጫ አወጣ</h1>



<p>በዓለም ላይ የሚፈፀሙ የሰብዓዊ መብት ረገጣዎችን እየተከታተለ የሚያጋልጠውና የሰዎች መብት ጥበቃ ሕጐች ዓለም አቀፍ ተፈፃሚነት እንዲኖራቸው ግንዛቤን በማዳበር ሠፊ ሚና ያለው የአምነስቲ ኢንተርናሽናል ዋና ፀሐፊ ፔርሳኔ አዲስ አበባ ላይ ለተቋቋመው የሰብዓዊ መብትና እንባ ጠባቂ ዓለም አቀፍ ጉባዔ ግልጽ ደብዳቤ ልከዋል።</p>

<p>ድርጅቱ ወደ ዓለም አቀፉ ጉባዔ ባይጠራም አቋሙን ግልጽ ማድረግና ለጉዳዩም አስተዋጽኦ ማድረግ መፈለጉን ገልጦ እነዚህ ተቋሞች በእርግጥ ከአስፈፃሚው አካል ነፃ ሆነው የሚደራጁ ከሆነ የመንግሥት ባለሥልጣኖችን፣ የፀጥታ ኃይሎችንና የፍርድ ቤቶችን እንቅስቃሴ በመቆጣጠር ሠፊ ሚና ሊኖራቸው እንደሚችል አስታውቋል።</p>

<p>የብሔራዊ ሰብዓዊ መብት ኮሚሽኖች ሪኮርድ እንዳሳየው ግን አንዳንዶቹ በነፃነት እየሰሩ የሰብዓዊ መብት መጣስን ለመከላከልና ተጥሰውም ሲገኙ አስፈላጊውን እርምጃ ሲወስዱ ከፊሎቹ ግን የጨቋኝ መንግሥታት የፕሮፓጋንዳ መሣሪያ ሆነው መቅረታቸውን አመልክቷል።</p>

<p>ከዚህም አያያዞ ለሰብዓዊ መብት ጥበቃ የፍትህ አካሎች ተጠናክሮ መሥራት ምትክ የማይገኝለት መሆኑን ገልጦ ለሰብዓዊ መብትና ለእንባ ጠባቂ ጉባዔ እስከአሁን በኢትየጵያ ያለውን የሰብዓዊ መብት አያያዝ ሲከታተሉ የነበሩት አምነስቲ ኢንተርናሽናል፣ አፍሪካ ዎችና የኢትዮጵያ ሰብዓዊ መብቶች ጉባዔ (ኢሰመጉ) አለመጋበዛቸውን አመልክቷል። ተቃዋሚ ፓርቲዎች በተገደቡበት፣ መንግሥታዊ ያልሆኑ እርዳታ ሰጭ ድርጅቶች (ማልም) እና ነፃው ፕሬስ በሚዋከቡበት፣ የደርግን ሥርዓት በሰብዓዊ መብት መጣስ ለፍርድ ያቀረቡት የአሁኖቹ ባለሥልጣኖች እነሱ ላደረሱት ጥፋት ተጠያቂ ባልሆኑበት ሁኔታ ውስጥ መገኘታችንን አስታውቋል። ይህም በሰብዓዊ መብት ረገጣ የተጠየቁትን የደርግ ባለሥልጣኖች የፍርድ ሂደት ትርጉም የለሽ አድርጐታል ብሏል።</p>

<p>በመጨረሻም የኮንፈረንሱ ተሳታፊዎች ነፃና ጠንካራ የሰብዓዊ መብትና እንባ ጠባቂ እንዲቋቋም፣ አሁን ያለው የሰብዓዊ መብት አያያዝ እንዲሻሻል፣ የሰብዓዊ መብት ሊግ መሥራችና አባላት የሆኑት ጋሩማ በቀለ፣ በየነ አብዲ፣ አዲሱ በየነ፣ በየነ ቢሊሳ፣ ሁሴን አብዲ፣ ሀጂ ሳህሉ፣ ጋቢሳ ለሜሳ፣ ጥላሁን ሂርጳሳ እና ከነፃ ፕሬስ ጋዜጠኞች የታሠሩት ሁሉ እንዲፈቱ የኮንፈረንሱ ተሳታፊዎች የኢትዮጵያን መንግሥት ባለሥልጣኖች እንዲጠይቁ አሳስቧል።</p>

<p>አምነስቲ ኢንተርናሽናል «ጋዜጠኞች በእስር ቤት -- የፕሬስ ነፃነት በጥቃት ላይ» በሚል ርዕስ ባወጣው መግለጫ ደግሞ የታሰሩት ጋዜጠኞች የመንግሥትን አሠራር በመተቸታቸው የታሠሩ የሕሊና እስረኞች በመሆናቸው ያለ ምንም ቅድመ ሁኔታ እንዲፈቱ ጠይቋል። ወደፊትም ጋዜጠኞች የሚጠየቁበትና የፕሬስ ሕጉም የሚተረጐምበት መንገድ ስለፕሬስ ነፃነት ሕገ -- መንግሥቱና ዓለም አቀፍ መርህ የሚሉትን የተከተለ እንዲሆን አሳስቧል።</p>

<p>በሌላ በኩል ደግሞ የኢትዮጵያ ሰብዓዊ መብቶች ጉባዔ (ኢሰመጉ) በአሁኑ ጊዜ በአገራችን ያለውን የሰብዓዊ መብት አያያዝ የሚያሳይ ልዩ መግለጫ አውጥቷል። «ማሰቃየት» የሚል ርዕስ የሰጠውና ግንቦት 8 ቀን 1990 የወጣው «ልዩ መግለጫ ቁጥር 20» የሚከተለው ነው።</p>

<p>«የሲቪልና የፖለቲካ መብቶች ዓለም አቀፍ ቃል ኪዳን አንቀጽ 7 ' ማንም ሰው በማሰቃየት፣ ጭካኔ በተሞላበት፣ ኢሰብአዊ በሆነ ወይም ክብርን በሚያዋርድ ቅጣት አይቀጣሜ በማለት ይደነግጋል። የኢፌዴሪ ሕገ መንግሥት አንቀጽ 19/5/ም የተያዙ ሰዎች በራሳቸው ላይ በማስረጃነት ሊቀርብ የሚችል የእምነት ቃል እንዲሰጡ ወይም ማናቸውንም ማስረጃ እንዲያምኑ አይገደዱም፤ በማስገደድ የተገኘ ማስረጃ ተቀባይነት አይኖረውም ይላል። በወንጀለኛ መቅጫ ሕግ ሥነ ሥርዓት ቁጥር 27/2/ና 31/1 ሥርም ማንኛውም ሰው በመርማሪ ፖሊስ ለሚቀርብለት ጥያቄ ምላሽ እንዲሰጥ አይገደድም፤ ማንኛውም መርማሪ ፖሊስ የምስክርነት ቃል ሲቀበል ተጠያቂውን መደለል፣ ወይም እንዲደለል ማድረግ፤ የተስፋ ቃል መስጠት፤ ማስፈራራት፤ የኃይል ሥራ ወይም ሌሎች ከሕግ ውጭ የሆኑ ድርጊቶች መፈጸም አይችልም ተብሎ ተደንግጓል።</p>

<p>«ነገር ግን የጸጥታ ሠራተኞች እነዚህን ድንጋጌዎች በመተላለፍ ሰብአዊ መብትን እየረገጡ ሰዎችን የማሰቃየት ሕገወጥ ድርጊታቸውን ቀጥለዋል።</p>

<p>«ነዋሪነቷ አዲስ አበባ፣ ወረዳ 9 ቀበሌ 11፣ ቤት ቁጥር 641 የሆነው ወ/ሮ መንበረ አበበንና ባለቤቷን አቶ ቃለአብ ተስፋሁንን የደንብና የሲቪል ልብስ የለበሱ ሰባት ፖሊሶች መስከረም 8 ቀን 1990 ዓ.ም. ከሌሊቱ 11 ሰዓት ከመኝታቸው ቀስቅሰው በቁጥጥር ሥር ካዋሏቸው በኋላ ቤታቸውን በርብረው የተለያዩ የዘፈን ካሴቶች፣ ሁለት የሴት የሲትዝን ሰዓቶች፣ አንድ ቴፕሪከርደርና ሁለት የፎቶግራፍ አልበሞች ከነፎቶግራፋቸው ወሰዱ። ቀጥሎም ባልና ሚስቱን እየገፈተሩ ከፖሊስ ላንድክሩዘር መኪና ውስጥ ካስገቧቸው በኋላ ወረዳ 20 ፖሊስ ጣቢያ ወሰዷቸው። እዚያም ወ/ሮ መንበረን ባለቤትሽ ሜርኩሪ አለው፤ አምጪ አሏት። እሷም ሜርኩሪ ምን እንደሆነ እንደማታውቅ አስረዳች። በዚህ ጊዜ ታጋይ አግዓዚ የተባለው የዞን 2 ፖሊስ አዛዥ ሌሎች መርማሪ ፖሊሶች ባሉበት የሜርኩሪውን ምስጢር ታውቂያለሽና አውጪ፣ አለበለዚያ ጀርባሽ እስኪተላ ትገረፊያለሽ በማለት ካስፈራራት በኋላ እንድትታሰር አደረገ።</p>

<p>«መስከረም 9 ቀን 1990 ዓ.ም. ደግሞ መርማሪ ፖሊሶቹ በጠየቅንሽ መሠረት ትናገሪያለሽ ብለን ብንጠብቅም ልትናገሪ አልቻልሽም፤ እንደባልሽ ዱላ ትፈልጊያለሽ በማለት ደበደቧት።</p>

<p>«መስከረም 27 ቀንም ወታደር ምህረተአብ፣ ወታደር ጌታሁን፣ ወታደር አይቼው የተባሉ መርማሪ ፖሊሶች ባለቤትሽን ብለነው ብለነው ምንም ፍንጭ አጥተንበታል። ሜርኩሪውን አውጪ፣ ባታወጪ ትሞቻለሽ በማለት ከፊሉ በጥፊ፣ ከፊሉ በእርግጫ መቷት፣ ቀጥሎም በጎማ ለበቅ ጀርባዋንና የውስጥ እግሯን እየደበደቡ አሰቃዩዋት። ወ/ሮ መንበረ የሁለት ወር ቅሪት ነኝ፣ እባካችሁ ተውኝ እያለች ስትማጸናቸው እንኳን የሁለት ወር ለምን የ7 ወር እርጉዝ አትሆኝም እያሉ አሾፉባት። አንች አህያ ነሽ፣ አይሰማሽም በማለትም የጉልበቷ ቆዳ እስኪላጥ ድረስ አምበርክከው በጉልበቷ አስኬዷት። ከዚያም ሁለት እጆቿን ወደላይ አስዘርግተውና ግዳግዳ አስደግፈው ለረዥም ሰዓት ጀርባዋን ገረፏት። በዚህ ጊዜም ደም መቷት አስወረዳት።</p>

<p>«ወ/ሮ መንበረ ከአስወረዳት በኋላ ለ23 ቀናት ደም እየወረዳት ሕክምና ሳታገኝ በእስር ቆይታለች። ከ23 ቀን በኋላ ወደ ወረዳ 21 (ቂርቆስ) ጤና ጣቢያ ተወስዳ ጤና ጣቢያው ከአቅሙ በላይ ስለሆነ ወደ ጋንዲ ሆስፒታል ልኳት ሆስፒታሉ ጊዜያዊ ሕክምና አድረጎላታል። ነገር ግን ማህፀኗ ባለመጠረጉ በአሁኑ ጊዜ ሕመምተኛ ሆናለች።</p>

<p>«ወ/ሮ መንበረ አበበ በባለቤትሽ ላይ መስክሪ ተብላ በወረዳ 20 ፖሊስ ጣቢያ ለ55 ቀናት ታስራ በድብደባ ስትሰቃይ ከቆየች በኋላ ኅዳር 3 ቀን 1990 በዋስ ተለቃለች።</p>

<p>«ወ/ሮ መንበረ ከወረዳ 20 ፖሊስ ጣቢያ በዋስ ከተለቀቀች በኋላ በጣቢያው ፖሊሶች የደረሰባትን በደል ለደኅንነት፣ ኢሚግሬሽንና የስደተኞች ጉዳይ ኃላፊ አመልክታ ጉዳዩ በአዲስ አበባ ፖሊስ ወንጀለኛ ምርመራ ዋና ክፍል በኩል እንዲጣራ ከተደረገ በኋላ አጥፊዎቸ ፖሊሶችና የዞን 2 ፖሊስ አዛዥ ከአንድ ወር በላይ ታሥረው በዋስ ተለቀዋል። ከሥራቸውም ታግደዋል።</p>

<p>«መንግሥት በወ/ሮ መንበረ አበበ ላይ የማሰቃየት ድርጊት በፈጸሙት የፖሊስ አባሎች ላይ የወሰደው ሕጋዊ ርምጃ ለሕግ የበላይነት መከበር መልካም ጅምር በመሆኑ ኢሰመጉ ርምጃውን ይደግፋል። የመጨረሻውን ውጤትም በጉጉት ይጠብቃል።</p>

<p>«በሰባት ዓመት ውስጥ ለመጀመሪያ ጊዜ በሰብአዊ መብት ረጋጮች ላይ የተወሰደው ይህ ሕጋዊ ርምጃ ለሌሎችም ትምህርት እንዲሆን በመገናኛ ብዙሃን ለሕዝብ እንዲገለጽ ኢሰመጉ ይጠይቃል። እንዲሁም መንግሥት እንዲህ ዓይነት ሕገወጥ ድርጊት በፈጸሙና ወደፊትም በሚፈጽሙ የጸጥታ ሠራተኞች ላይ ተገቢውን ሕጋዊ ርምጃ እንዲወሰድ ያሳስባል።»
 ፕሮፌሰር አሥራት በጠና ታመዋል</p>

<p>ታዋቂው የቀዶ - ሕክምና ባለሙያና የመላ አማራ ሕዝብ ድርጅት ፕሬዚዳንት ፕሮፌሰር አሥራት ወልደየስ ክፉኛ እንደታመሙና በመንግሥት በኩል አስፈላጊው ሕክምና እንዳይደረግላቸው መከልከሉ ተገለጸ።</p>

<p>ግንቦት 9 ቀን 1990 ዓ.ም ታትሞ የወጣው «ኢትዮ - ታይም» የግል ጋዜጣ - ቤተሰቦቻቸውንና ጓደኞቻቸውን ጠቅሶ እንደዘገበው ፕሮፌሰር አሥራት ከታሠሩበት እ.አ.አ ከ1994 ጀምሮ በሕክምና እጦት የተነሣ ጤንነታቸው እየተዛባ መጥቷል። በእሥር ላይ - እያሉ በስኳርና በደም ብዛት በሽታ ሲሰቃዩ መቆየታቸውን «ኢትዮ - ታይም» ጋዜጣ አውስቶ አሁን ከቅርብ ጊዜ ወዲህ ደግሞ የማየት ችግር እየገጠማቸው መሆኑን አብራርቷል።</p>

<p>ቤተሰቦቻቸውና ጓደኞቻቸው ፕሮፌሰር አሥራት መታመማቸውን ለማወቅ የቻሉት እ.አ.አ. ጥር 2 ቀን 1998 ለሆነው ቀጠሮ ፍርድ ቤት ሳይቀርቡ ከቀሩበት ጊዜ አንስቶ መሆኑን ጋዜጣው አውስቶ ከዚያም በፊት እነርሱ ሳያውቁና ሕክምናም ሳይደረግላቸው ለበርካታ ሳምንታት ሲታመሙ መቆየታቸውን መረዳታቸውን አስረድቷል።</p>

<p>ከዚህ በኋላ በቤተሰቦቻቸውና በዓለም አቀፍ ድርጅቶች ግፊት በመጀመሪያ ወደወህኒ ቤቱ ክሊኒክ ከ22 ቀን በኋላ ደግሞ ጥቁር አንበሳ ሆስፒታል እንዳስገቧቸው ጋዜጣው አስታውቋል። ፕሮፌሰር ወደ ውጭ ተልከው አስቸኳይ ሕክምና ሊደረግላቸው ይገባል ሲባል መንግሥት መልሶ ወደ እሥር ቤት እንዳስገባቸው ተገልጿል።</p>

<p>ጋዜጣው በሦስት አሥርት ዓመታት በሺዎች የሚቆጠር ሕይወት በሙያቸው የታደጉት ፕሮፌሰር አሥራት በተገቢ ሕክምና እጦት ለዚህ መብቃታቸው እጅግ አሳዛኝ መሆኑን ገልጿል።</p>


</body>
</html>
