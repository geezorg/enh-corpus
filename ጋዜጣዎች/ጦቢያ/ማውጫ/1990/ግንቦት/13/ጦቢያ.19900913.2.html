<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያና በኤርትራ ድንበር ወታደራዊ ዝግጅት ጦፏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>



<h3 class="align-center">ሰላም ቀዳሚ ቢሆንም ድንበር መከበር አለበት!</span></h3>
<h1 class="align-center">በኢትዮጵያና በኤርትራ ድንበር ወታደራዊ ዝግጅት ጦፏል -- ሕዝቡ መለስ የሚሉትን መስማት ይፈልጋል</h1>
<p class="align-center"><span class="bold">ሪፖርታዥ</span></p>


<p>በ1983 ግንቦት ወር ላይ ተቀናጅተውና ተጋግዘው አዲሰ አበባና አሥመራ ሥልጣነ መንግሥት የጨበጡት ሻዕቢያና ወያኔ ሰሞኑን በከባድ ፍጥጫ ውስጥ የገቡ ሲሆን ስለተፈጠረው ችግር የየበኩላቸውን መግለጫ በማውጣት ላይ ናቸው። ጉዳዩም የሁለቱ የአንድ ወቅት የደም ባለቃል ኪዳን የፖለቲካ ድርጅቶች መሆኑ እየደበዘዘ የሁለቱ መንግሥታትና ሕዝቦች ዕለታዊ ችግርና ጭንቀት ወደመሆን እየተሸጋገረ ይገኛል። በዚህ በሰሞኑ የአገራችን አቢይ ጉዳይ ላይ የጦቢያ ሪፖርተሮች ሰነዶችን በማገለባበጥና ሰዎችን በማነጋገር የሚከተለውን ሪፖርታዥ አጠናቅረዋል።</p>

<p>ችግሩ ባለፉት ሰባት ዓመታት የሸፈነ ስለነበር ሕዝብ ችግሩን እምብዛም አያውቅም ነበርና የኢትዮጵያ መንግሥት የሚኒስትሮች ምክር ቤት ግንቦት 5 ቀን 1990 ምሸቱ ላይ የኤርትራ መንግሥት ሠራዊት መረብን ተሻግሮ በትግራይ ምዕራባዊ ዞን የምትገኘዋን የባድመን ወረዳ በሙሉና የሽራሮ ወረዳን በከፊል መያዙን ይፋ ሲያደርግ በድንጋጤም ይሁን በሌላ ስሜት ያልተደመመ አልነበረም። የሚኒስትሮች ምክር ቤት እርምጃውን በወራሪነት ፈርጆ «የኤርትራ መንግሥትና አገሪቱን በመምራት ላይ የሚገኘው ሕዝባዊ ግንባር የሚያነሱትን የድንበር ይገባኛል ጥያቄ ለመመለስ ከተጀመረው ጥረት በማፈንገጥ ጥያቄውን በኃይል ለመፍታት መንቀሳቀሱን» ይፋ አድርጓል። ሁለቱ ወገኖች በድንበር ጥያቄ ላይ ድርድር ያደርጉ እንደነበር፣ ይልቁንም ወረራው ከመፈጸሙ ጥቂት ቀናት በፊት የሁለቱ አገሮች የድንበር የጋራ ኮሚሽን እዚህ አዲስ አበባ ላይ ተሰብስቦ ይወያይ እንደነበረ ይፋ የሆነውም ግንቦት 4 ቀን 1990 ከተፈፀመው አስደንጋጭ ክስተት በኋላ ነው።</p>

<p>የኤርትራ መንግሥት የሚኒስትሮች ምክር ቤት ስለጉዳዩ ግንቦት 6 ቀን 1990 ከአሥመራ ባሰራጨው መግለጫ «...የኤርትራ ልዑካን ቡድን ለጥምር ኮሚቴው ስብሰባ ወደ አዲስ አበባ በማምራት ላይ እያለ ባድመ (ደቡብ ምዕራብ ኤርትራ) አካባቢ ቀደም ሲል ወደ ኤርትራ ዘልቆ ገብቶ የነበረ የኢትዮጵያ ሠራዊት ክፍል ቀርቦ ስለሁኔታው ሊያነጋግረው በሞከረ የኤርትራ ሠራዊት ክፍል ላይ ተኩስ ከፍቶ ትልቅ ጉዳት አድርሷል። ይህ ያለ ጠብ አጫሪነት የተከፈተ ጥቃት በአካባቢው መጠነኛ ግጭቶችን አስነስቷል» ብሏል።</p>

<p>ሁለቱም ወገኖች ግጭት መፈጠሩን ቢያምኑም ባድመ የማን ናት? ጠብ አጫሪው ማነው? በሚለው ላይ ተመሳሳይ አመለካከት የላቸውም። የኢትዮጵያ ወገን ከመረብ መለስ ያለው አካባቢ ከጥንት ጀምሮ የኢትዮጵያ አካል ነው ሲል የኤርትራ ባለሥልጣናት «የማንንም መሬት በኃይል አልያዝንም። ያችኑ የእኛን መሬት መልሰን ይዘናታል» የሚሉት ቋንቋ አላቸው። ሪፖርተር በተባለው ጋዜጣ ላይ የሠፈረ አንድ የኤርትራ መንግሥት ካርታ ባደመን በኤርትራ ድንበር ውስጥ ሲያሳይ በኢትዮጵያ ቴሌቪዥን ሰሞኑን በመታየት ላይ ያለው ካርታ ባድመ የኢትዮጵያ አካል መሆኗን ያመለከታል። በመሠረቱ ባድመ በአንድ የአካባቢው ባላባት ለጣሊያኖች በመሣሪያ ተሽጣ የነበረችና ጣሊያን ከኢትዮጵያና ከኤርትራ ከወጣች በኋላ ወደትግራይ ተከልሳ የቆየች መሆኗን ብዙዎች ይናገራሉ። ጀብሃ በአንድ ወገን፣ ሸዕቢያና ወያኔ በሌላ ወገን ሆነው ተዋግተውባታል። ኢዲዩና ሕወሓት መሣሪያ የተማዘዙትም በዚሁ አካባቢ ነው።</p>

<p>ከግጭቱ መከሰት በኋላ ሁለቱም ለችግሩ የየራሳቸውን መፍትሄ ሰንዝረዋል። የኢትዮጵያ መንግሥት መፍተሄው ሊገኝ የሚችለው ወራሪው የሻዕቢያ ጦር ከያዘው መሬት ያለ አንዳች ቅድመ ሁኔታ ለቆ ሲወጣ ነው ብሏል። የውጭ ጉዳይ ሚኒስትር ሥዩም መስፍን ሰሞኑን እያጠናከሩ ያሉት ይህንኑ አቋም ነው። ሚኒስትሩ «የኢትዮጵያ ድንበር ተጥሶ ምንም ድርድር አይኖርም» ብለዋል።</p>

<p>የኤርትራ መንግሥት በበኩሉ በወረራ የልቡን ሠርቶ እንደራደር ማለቱ የብልጠት አስመስሎበታል። የፖለቲካ ታዛቢዎች በሐኒሽ ደሴት ምክንያት ከየመን ጋር ሲጋጭ የተጠቀመበት ስልት ነው ይላሉ። ያም ሆነ ይህ ከመንግሥት የዜና አውታሮች እንደተደመጠው ከሆነ ሰሞኑን የሻዕቢያ ሠራዊት በፈጸመው ወረራ ሁለቱ ድርጅቶች ደም ተቃብተዋል። ወረራ በተፈጸመበት አካባቢ ባለው ሕዝብ ላይ ከባድ ጉዳት ደርሷል። የአካባቢው ሕዝብ እንደሚለው ባድመ ላይ የተካሄደው ወረራ በ10 ታንክ የተጠናከረና በ3 ጄኔራሎች የሚመራ 3 ብርጌድ ጦር ነበር። በግጭቱ 16 ሰዎች ሞተዋል። ከሞቱት ሰዎች መካከል ለሕክምና ወደ ክሊኒክ የሄዱ እርጉዝ ሴቶች ይገኙበታል። ከ7500 በላይ ሕዝብ ተፈናቅሏል። 200 ያህል ሲቪሎችና የመንግሥት ሠራተኞች ምርኰኞች ሆነዋል። ወራሪዎቹ የገበሬውን ከብት አርደዋል። ንብረቱን ዘርፈዋል። ትምርህርት ቤቶችና ክሊኒኮች ፈርሰዋል።</p>

<p>የሁለቱ ወገኖች አቋም ከላይ የተጠቀሰው ሆኖ የኘሮፓጋንዳ ጦርነታቸው ግን ተጧጡፏል። በተለይ ከመቀሌና ከአሥመራ በትግርኛ ቋንቋ የሚተላለፉ የፕሮፓጋንዳ ጦርነቶች የሳንጃ ትንቅንቅና የጨበጣ ወጊያ የተያዘ ያስመስላሉ። ዝግጅቱ በፕሮፓጋንዳ ብቻ የተወሰነም አይደለም። «አብዮታዊ ዲሞክራሲ» የተባለው የኢሕአዴግ ልሣን እንደገለጠው 20 ሺ የኤርትራ መንግሥት ጦር በአካባቢው ሠፍሯል። በከባድ መሣሪያ የሚታገዝ ሌላ የሻዕቢያ ሠራዊት ክፍል ወደ ሁመራ ዛላንበሳ፣ ወደ ሌሎችም የድንበር አካባቢዎች እየተጠጋ ይገኛል። በኢትዮጵያ ወገንም ተመሳሳይ ዝግጅት አለ። የሕዝብ ማመላለሻ አውቶቡሶች ሳይቀሩ ለግዳጅ እየተሰማሩ ናቸው።</p>


<h3><span class="underline">ለድፍረቱና ለወረራው ባድመ የመጀመሪያ አይደለችም</span></h3>


<p>ከደርግ ውድቀት በኋላ ሥልጣን የጨበጠው የኢሕአድግ መንግሥት «ከእንግዲህ ጦርነት አከተመ፣ የሕዝቦች ጥያቄ በዲሞክራሲያዊ መንገድ ይፈታል» ብሎ ነበር። ወዲያው ግን ጥራት ያለው የመከላከያ ሠራዊት ለመገንባት በሚል የጦር ኃይሉን ማሠልጠንና የዘመኑ ቴክኖሎጂ ካፈራው የጦር መሣሪያ ጋር ማስተዋወቁን ቀጠለ። በቅርቡም የኢትዮጵያ የመከላከያ ሠራዊት የሀገሪቱን ዳር ድንበርና ሉዓላዊነት ለማስጠበቅ ብቃት ያለው መሆኑ ተገለጠ። ይህም አንድ መጭ ችግር እንዳለ አመልካች ነበር።</p>

<p>ቀደም ሲል የኢፌዲሪ ፕሬዚዳንት ዶ/ር ነጋሶ ጊዳዳ በደብረ ዘይት አየር ኃይል ወታደሮች ምረቃ ሥነ -- ሥርዓት ተገኝተው «....የኢትዮጵያን የሰላም ፍላጐት ችላ በማለት ሰላሟን በሚያደፈርሱትና የግዛት ሉዓላዊነቷን በሚደፍሩት ላይ የሀገሪቱ መከላከያ ሠራዊት ተገቢውን እርምጃ ሊወስድ እንደሚችል፣ መንግሥትም ይህን በቸልታ እንደማይመለከተው ጠላቶቻችን ማወቅ ይኖርባቸዋል» የሚል ማስጠንቀቂያ ዓይነት መልዕክት ማስተላለፋቸው ይታወሳል። ከቶ! ይህ ቅድመ ዝግጅትና ማስጠንቀቂያ ምንን ያመለክት ነበር? ያን ጊዜ ብዙዎቹ ያሉት «ፈጥኖም ሆነ ዘግይቶ ሊመጣ የሚችል ችግር አለ» ነው።</p>

<p>ሰሞኑን የፈነዳው ችግር እንደተጠበቀው ሆኖ ከ30 ዓመታት ያልተቋረጠ ጦርነት በኋላ ከኢትዮጵያ ተገንጥላ የጐረቤት አገር ለመሆን የበቃችው ኤርትራ «መሬት አለኝ» በሚል ወታደሮቿን አዝምታ የኢትዮጵያን ግዛት በወረራ ይዛለች። በኢትዮጵያ በኩል እውነቱ ዛሬ ለሕዝብ ይፋ ሆነ እንጂ ሥጋቱ የቆየ ነው።</p>

<p>ምክንያቱም ሻዕቢያና ወያኔ ኤርትራን ከኢትዮጵያ ለመገንጠል ሲስማሙ ድንበርን በሚመለከት በይደር ያቆዩት ከሕዝብ የተደበቀ ሕቡዕ አጀንዳ ነበራቸውና። ያ ነው ጊዜውን ጠብቆ የፈነዳው።</p>

<p>ጦቢያ ጋዜጣ ሐምሌ 10 ቀን 1989 ዓ.ም፣ የዛሬ ዓመት ገደማ ማለት ነው፣ «የትግራይና የኤርትራ ድንበር አነጋጋሪ እየሆነ መጥቷል» በሚል ርዕስ ያሰፈረችው ዘገባ ነበራት። በዚያ የጋዜጣው ዕትም የትግራይንና የኤርትራን ድንበር የመወሰን እንቅስቃሴ እንዳለ ሆኖ በተለይ የዛላ አንበሳ ወደ ኤርትራ የመከለል ወሬ መናፈስ ኢትዮጵያውያንን በሙሉ በተለይ ደግሞ የትግራይን ተወላጆች በእጅጉ ያነጋገረ ጉዳይ እንደነበረ ተገልጿል።</p>

<p>የወሰኑ ችግር በዛላ አንበሳና አካባቢዋ ጐልቶ ይታይ እንጂ ከመረብ ድልድይ ወዲህ ማዶና ወዲያ ማዶ በጋሽና አደያቦ፣ በዛላ አንበሳ፣ በኢሮብና በአፋር በኩል ያልተፈቱ በርካታ የድንበር ችግሮች መኖራቸው ያን ጊዜ ተጠቁሟል።</p>

<p>ሁኔታውን ከታሪክና ከሕዝብ አሰፋፈር አንጻር የሚመለከቱ ወገኖች በምዕራብ በኩል ኩናማ የሰፈረበት መሬት የኤርትራ ሆኖ በኋላ የትግራይ ኩናማ መባሉን፣ በሁለቱ ወገኖች (ሻዕቢያና ወያኔ) ስምምነት መሠረት አዲአውዓላ፣ አዲ ሀገራይ፣ ባድመ እና ሽራሮ ለኤርትራ እንደሚሰጡ ተጠቁሟል።</p>

<p>በድንበር አከላሉ ኩናማ የሠፈረበት መሬት በሙሉ እና ባሬንቱ ለትግራይ እንደሚሰጡ፣ ምክንያቱም በሻዕቢያ መንግሥት በኩል አካባቢው ለም መሆኑ ቢታወቅም በታሪክ ሲታይ ፀረ-መንግሥት የትጥቅ ትግል የሚካሄድበት በመሆኑ ለትግራይ ተሰጥቶ በሕወሓት እንዲጠበቅ መርጦ መወሰኑ ተመልክቷል። አዲሱ የኢትዮጵያ ጂኦግራፊ በ12 ዲግሪ ሰሜናዊ የኢትዮጵያ ጫፍ ብሎ የሚመዘግባት ባድመን እንደሆነም ተገልጿል።</p>

<p>ሌላው በስተምሥራቅ በኩል ያለው አወዛጋቢ አካባቢ የኢሮብ፣ የሳሆና የአፋር ብሔረሰቦች የሚኖሩበት መሬት ለሻዕቢያ ይሰጣል የሚል ግምት መኖሩና ይህም አካባቢው ከመሬቱ ልምላሜ አንጻር ይህን ያህል ባይሆንም በስትራቴጂክ ጠቃሚነቱ አኳያ ግን የኢሕአፓ ቤዝ የነበረ፣ አሁንም ተቃዋሚዎች ይንቀሳቀሱበታል ተብሎ የሚገመትና ባለፈው ጊዜ የጣሊያን ቱሪስቶች ታግተውበት የነበረው ነው።</p>

<p>የትግራይና የኤርትራ የድንበር ጥያቄ ከአሁን በፊትም ተነስቶ በሕወሓት እና በጀብሐ መካከል ጦርነት ቀስቅሶ የነበረ መሆኑ ሲታወቅ በምዕራባዊው አካባቢ የነበሩትን የጀብሐ ደጋፊ ገበሬዎች ለእልቂት የዳረገ እንደነበረም ተጠቅሷል። ሕወሓትና ሻዕቢያ ግን ሁኔታውን ሥልጣን ከያዙ በኋላ ለማየት በቀጠሮ ያቆዩት ነው።</p>

<p>በአፋርና በኤርትራ ወሰን በዳሉል ወረዳ በስተሰሜን በኩል «በዳ» ከሚባለው ቦታ ወደ ኤርትራ ምድር የሚፈስ ወንዝ ይገኛል። ወንዙ የኤርትራና የዳሉል ወረዳ ሕዝብ አትክልትና ፍራፍሬ በማልማት የሚጠቀምበት ነው። ሕወሓት በትግሉ ወቅትም ከደደቢት ግማሽ ጦሩን በማሰለፍ ከፍተኛ የአትክልት አዝመራ እያመረተ ሲጠቀም ቆይቷል። ሻዕቢያ ይጠቀምበት ነበር። ከ1983 ወዲህ የኤርትራ በዳ፣ የአፋር በዳ በሚል ለሁለት ተከፍሎ ቆይቷል።</p>

<p>ይህን «በዳ» የተባለውን የአትክልት ቦታ ሙሉ በሙሉ በማልማት የአፋሩንም የኤርትራውንም በቁጥጥር ሥር ለማድረግ ኤርትራ (ሻዕቢያ) 1983 - 1989 ድረስ ጦር አስፍሮ ቆይቷል።</p>

<p>በሐምሌ ወር 1989 ዓ.ም መጀመሪያ ሳምንት ላይ የሻዕቢያ ጦር ድንበር አልፎ ዳሉል ወረዳ በመግባት የዳሉልን ወረዳ አምስት የሥራ አስፈጻሚ ኮሚቴ አባላት አፍኖ ወሰደ። የክልሉ ፕሬዚዳንት እስማኤል አሊ ሴሮ ቀድሞውንም በበዳ የሰፈረው የኤርትራ ጦር የአካባቢውን ሕዝብ ያውክ እንደነበረ ጠቅሰው የኢሕድሪ መንግሥት በበዳ ጦር እንዲያሰፍር ጠየቁ።</p>

<p>ይህ በእንዲህ እንዳለ መስከረም 2 ቀን 1990 ዓ.ም የበዳ አፋሮች ከብቶቻቸውን ውሃ ሲያጠጡና አትክልታቸውን በመመልከት ላይ እንዳሉ ጥይት በሻዕቢያ በኩል ይተኮሳል። የበዳ አፋሮችም አፀፋውን ይመልሳሉ። ጦርነቱ ባለመብረዱና የኢሕአዴግ ጦር ከአፋሮች ጐን በመሰለፉ የሻዕቢያና የወያኔን ወታደሮች ምሽት ይገላግላቸዋል። መስከረም 25 ቀን 1990 ዓ.ም እንደገና ሌላ ጦርነት ተከፍቶ በሁለቱም ወገን ወታደሮች ላይ የሞትና የመቁሰል አደጋ ደርሷል።</p>

<p>የትግራይ መንግሥት ፕሬዚዳንትና አንድ የሻዕቢያ ጦር አዛዥ ለጊዜው ጦርነቱን ያቁሙት እንጂ ሻዕቢያ በኢትዮጵያ ላይ የመሬት ጥያቄ እስካለው ድረስ ጦርነቱ የተጀመረ ለመሆኑ ይህ ክስተት አመልካች ነበር።</p>

<p>«በዳ» ለሕወሓት የጥንት የምርትና የቀለብ ቦታ ስለሆነች አሳልፈው ለሻዕቢያ ይሰጣሉ ተብሎ አይታሰብም። «እባብ ለእባብ ይተያያሉ ካብ ለካብ» እንዲሉ የሁለቱ የትግል አጋሮች ወዳጅነት የበለጠ እየሻከረ የመምጣቱ ምልክት አንዷ «በዳ» ነበረች።</p>

<p>በአሰብ በኩልም የአፋሮች ጥያቄ እስከ ምጽዋ የሚዘልቅ ነው። ይሁን እንጂ ሻዕቢያ ከ1983 ወዲህ አሰብን ተቆጣጥሮ ከአሰብ 57 ኪሎ ሜትር፣ ደባይ ሲማ ላይ መሆን የነበረበት የሁለቱ ሀገሮች ወሰን 18 ኪሎ ሜትር ወደ ኢትዮጵያ ገፍቶ ቡሬ አካባቢ ጦሩን አስፍሮ ቆይቷል። ባለፈው ዓመት የኢትዮጵያ መንግሥት ጦሩን ወደ ኋላ እንዲመለስ ጠይቆ አዝጋሚ እንቅስቃሴ እየተደረገ እስካሁን ቆይቷል።</p>

<p>የኤርትራ ይገባኛል ጥያቄ ወደ ኢየሩሳሌም ተሸጋግሯል የሚሉም አሉ። የኤርትራ መንግሥት ወደ ኢትዮጵያ ለም መሬቶች እየዘለቀ ወረራ እያካሄደ እንደሚገኘው ሁሉ የኢትዮጵያን ታሪካዊ የቅድስት አገር መካናትም እየተቀናቀነ እንደሚገኝ የኢየሩሳሌም ምንጮች ዋሽንግተን ለሚገኘው የጦቢያ ልዩ ሪፖርተር ገልጠውለታል። በመረጃው መሠረት በዴር ሱልጣንና በሌሎች ቅዱሳን ሥፍራዎች የሚገኙትን የኢትዮጵያን ታሪካዊ መካናት የሻዕቢያ ሰዎች ለመቆጣጠር ብዙ ጊዜ ሙከራዎች አድርገዋል። እንዲያውም በመነኮሳት ስም በአካባቢው የሚገኙ ግለሰቦች በገዳማቱ ውስጥ ሰላም እንዲጠፋና ብጥብጥ እንዲነግሥ ተደጋጋሚ ሙከራዎች አድርገዋል። የኢትዮጵያን ሰንደቅ ዓላማ አቃጥለዋል። በእሥራኤል የሚገኙትን ሊቀ ጳጳሳት ብፁዕ አቡነ ማቴያስን ከችግር ውስጥ ለማስገባት ከአንድ ተባባሪ ግለሰብ ጋር በማበርና በመተባበር ድብደባና ደም መፋሰስ እንዲፈጠር አድርገዋል።</p>

<p>ከዚህ ቀደም በእሥራኤል የሚገኙ የኢትዮጵያ ቅዱሳት መካናትን በመቀናቀን የግብፅ ኮፕቶች ከፍተኛ ችግር ሲያደርሱ የቆዩ ሲሆን ይህንንም የዮርዳኖስ ፍርድ ቤቶች በዝርዝር መርምረው ለኢትዮጵያ ውሳኔ በመስጠት ሁኔታው እንዲተኛ ማድረጋቸው ይታወሳል። በአሁኑ ሰዓት ግን ኤርትራ የኢትዮጵያ አካል በነበረችበት ጊዜ በመነኩሴነት ስም ወደዚያ የሄዱ ግለሰቦች ቆባቸውን እያወለቁ የፖለቲካ ዓላማቸውን እያራመዱ ይገኛሉ ነው የሚባለው።</p>


<h3><span class="underline">ዘረኝነትና ጨካኝነት ያለበት እርምጃ፤</span></h3>


<p>ሻዕቢያ ኢትዮጵያንና ኢትዮጵያውያንን በተመለከተ በጐና ሥልጡን አመለካከት እንዳልነበረው፣ ሁለቱን ሕዝቦች ደም አቃብቶ እስከመጨረሻ ለመለያየት ፍላጐት እንዳለው ድርጊቶቹ አመልካች መሆናቸውን የአካባቢው ፖለቲካ ተከታታዮች ይናገራሉ። በ1983 አሥመራ ላይ ሥልጣን እንደያዘ የተማረኩ ወታደሮችን ረሽኗል። ከአሥመራ፣ ከአሰብ፣ ከምፅዋ ኢትዮጵያውያንን ንብረታቸውን እየቀማ አባሯል። የትግራይ ልጆችን አሳዷል።</p>

<p>አሁን በቅርቡ የሻዕቢያ ባለሥልጣኖች ከኢትዮጵያ ወታደሮች የተወለዱ ሁሉ ዜጎቼ አይደሉም በማለት ከአስመራ ከተማ 3000 ሕፃናትን አፍሶ ኢትዮጵያ ድንበር ላይ አምጥቶ እንደጣላቸው የዚሁ ሰለባ የሆነ አንድ ሕፃን አጋልጧል።</p>

<p>የኢትዮጵያ ወታደሮች ከኤርትራውያን ሴቶች ወልደዋቸዋል ያላቸውን 3000 ወንዶችና ሴቶች ሕፃናት የዛሬ 6 ወር ገደማ ከአስመራ ከተማ ከአፈሰ በኋላ በጭነት መኪና እያሣፈረ ዛላ አንበሳ ላይ አምጥቶ በትኖአቸው መመለሱን ሕፃን ዓለሙ ከበደ የተባለው አስረድቶአል።</p>

<p>እነዚህን ሕፃናት ተቀብሎ በአንድ ቦታ በማቆየት ለእያንዳንዱ 103 ብርና አንድ ብርድ ልብስ በመስጠት የኢትዮጵያ መንግሥት ወደ መቀሌ አምጥቶ እንደለቀቃቸው ይኸው ሕፃን ገልጧል።</p>

<p>ሕፃናቱ መቀሌ ከተማ ከደረሱ በኋላ ከእናቶቻቸው በሰሙት ወሬ መሠረት አባቶቻቸው ይገኛሉ ወደተባሉበት ወደ ጎንደር፤ ጎጃምና ወሎ እየተሳፈሩ ሲሄዱ መቀሌ የቀሩም እንዳሉ ገልጦ እርሱ ግን የአባቱ የወታደር ዓለሙ ከበደ ቤተሰቦች ናዝሬት ከተማ ይኖራሉ ማለትን ሰምቶ ከመቀሌ አዲስ አበባ ድረስ ከሰባት ባልንጀሮቹ ጋር መምጣቱን አረጋግጦአል።</p>

<p>አዲስ አበባ ከተማ እንደደረሰም ልደታ አካባቢ ከ6 ባልንጀሮቹ ጋር በትግሪኛ እያወሩ ሲሄዱ ከዚያው ከአስመራ ከተማ ሻዕቢያ ንብረታቸውን በሙሉ ነጥቆ ያባረራቸው የትግራይ ተወላጆች ጋር ስለተገናኙ ለሁለት ቀናት መጠለያና ምግብ በመርዳት እንደተባበሩዋቸው ገልጦአል።</p>

<p>ከዚህ በኋላ ጓደኞቼ በአዲስ አበባ ከተማ ለልመና ስለተበታተኑ እኔም ከነሱ ተለይቼ ለ5 ወራት በአውቶቡስ ፌርማታ ላይ እያደርኩ ኑሮዬን በመግፋት ላይ ስሆን በአሁኑ ጊዜ አማርኛ በደንብ መናገር በመቻሌ በፌርማታው አካባቢ የሚኖሩ ሰዎች ምግብና ልብስ እየረዱኝ በሕይወት ለመኖር ችያለሁ ብሎአል።</p>

<p>ሕፃን ወንድሙ ስለ ሻዕቢያ ጭካኔ ሲገልጥ «እኔ በአስመራ ከተማ ሐዲሽ ከዲ ት/ቤት የ3ኛ ክፍል ተማሪ ነበርኩ። እናቴ ወ/ሮ አበባ ብርሃኔ ሥራ ስለሌላት የምንተዳደረው ታላቅ እህቴ አመለወርቅ ዓለሙ የከተማ አውቶቡስ ታክሲ ቆራጭ ሆና በምታገኘው ደመወዝ ነው። ስለዚህ እኔም እናቴን ለመርዳት ከትምህርት ቤት እንደመጣሁ ደብተሬን አስቀምጬ ፉል፤ ማስቲካና ሲጋራ አዞር ነበር። በአንድ ቀን ምሽት ከከተማው ውስጥ ተለቅመን ማይተመናይ ፖሊስ ጣቢያ ለሁለት ቀን ታሠርን። በ3ኛው ቀን ጧት በጭነት መኪና ሲያሣፍሩን እኛ ፈርተን ዝም ስንል ትላልቆቹ «ወዴት ልትወስዱን ነው? አንሄድም!» በማለታቸው በዱላ እየደበደቡ አሣፈሩአቸው። በኋላ መንገድ ላይ ከመኪና እየዘለሉ ጎማ ሥር በመውደቅና በወታደሮች ጥይት 7 ልጆች መሞታቸውን ተናግሯል።</p>


<h3><span class="underline">ስለ ሰሞኑ ክስተት ሕዝብ ምን እያለ ነው?</span></h3>


<p>የሰሞኑ ክስተት በአዲስ አበባና በመላው ኢትዮጵያ የሕዝብ መነጋገሪያ ሆኖ ሰንብቷል። አንደኛውና ዋናው ጥያቄ «በዚህ ጉዳይ ላይ ጠቅላይ ሚኒስትር መለስ ዜናዊ ምን ይላሉ?» የሚል ነው። ያለምክንያት አይደለም። አቶ መለስ «የአቶ ኢሣይያስ የቅርብ ዘመድና ከፊል ኤርትራዊ በመሆናቸው ችግሩን በማርገብ ቁልፍ ሚና ይኖራቸዋል። ቀደም ሲል በነበረው የሁለቱ ድርጅቶችና መንግሥታት ግንኙነት ቁልፍ ሰው ናቸው። የጦር ኃይሎች ጠቅላይ አዛዥ ናቸው።» በሚል ነው። ሁኔታው ይህ ሆኖ በ1983 አካባቢ በኢትዮጵያና በኤርትራ መካከል ስለአለው ግንኙነት የሰጡት መግለጫ ከሚደመጥ በቀር ስለወቅቱ ክስተት በግል ያሉት ነገር የለም።</p>

<p>ከሕዝቡ በኩል የኤርትራ ሰዎች በከፍተኛ የመንግሥት ሥልጣን ላይ መገኘት በጦርነቱ አነሳስ ላይ አንድምታ አለው አሰኝቷል። «ሰፊ የግዛት ክልል መግዛት የማይፈልግ መንግሥት የለም። ሕዝብ የማያውቀው የግዛት ጥያቄ ሻዕቢያ ሊኖረው ይችላል። ቁርጥ ያለ የግዛት ክልል በበረሃማው አካባቢ ላይኖርም ይችላል። ግን መረብን ተሻግሮ መሬት ይዞ እንደራደር ማለት ትልቅ ድፍረት ነው።» በማለት አስተያየታቸውን የሰጡት በዞን 3 የታሪክ መምህር ናቸው።</p>

<p>በመረብ በኩል እንዲህ ዓይነት እብሪት መፈጸም እንደማይኖርበትና ምክንያትም እንደሌለው በአፅንኦት ያስረዱት እኒህ የታሪክ መምህር የሚጠራጠሩት ሆን ተብሎ የታሰበ ሥልት ሳይኖር እንደማይቀር ነው። እሱም መጀመሪያ ኤርትራ ተንደርድራ የኢትዮጵያን ግዛት እንድትቆጣጠር ማድረግ ከዚያ በድርድር ከፊሉን ማጽደቅ ነው።</p>

<p>ቀዳማዊ ኃይለሥላሴ መስከረም 1/1945 የፌዴሬሽኑን ሕግ በፊርማቸው ሲያጸድቁ ኤርትራውያን በአገራቸውና በኢትዮጵያ መንግሥት ሥር ሙሉ ተካፋይነታቸውን ካረጋገጡ በኋላ ኤርትራን ለመጐብኘት ሲሄዱ የሁለቱን ሀገሮች አንድ መሆን ያበሰሩት የመረብን ወንዝ በመሻገርና እዚያው እድልድዩ ላይ ጥብጣብ በመበጠስ እንደነበር የታሪክ መምህሩ አስታውቀዋል።</p>

<p>ነፃነቷን ባገኘች በአጭር ጊዜ ውስጥ የብሔራዊ ውትድርና አዋጅ አውጥታ ወጣቶቿን ወደ ማሠልጠኛ ያስገባችው ኤርትራ መረብን አልፋ የኢትዮጵያን ግዛት መያዟ ለኢትዮጵያ ሕዝብ ድፍረትም ጥቃትም መሆኑን፣ ችግሩን በሰላማዊ መንገድ ለመፍታት የሚደረገው ጥረት ቅድሚያ ቢሰጠውም እንኳ የሀገርን ሉዓላዊነት ማስከበር አስፈላጊ መሆኑን ብዙዎቹ ያነጋገርናቸው ሰዎች ገልጠውልናል።</p>

<p>መገናኛ፣ ብሔራዊ ቤተመንግሥት አካባቢ፣ ኤግዚቪሽን ማዕከል፣ መርካቶ ብሔራዊ ትያትር አካባቢ በጉዳዩ ላይ ያነጋገርናቸው ልዩ ልዩ የሕብረተሰብ ክፍሎች እንደገለጡት የአንድን ሀገር ሉአላዊነት ረግጦ፣ ድንበር ጥሶ መግባት በዚያ ሕዝብ ላይ ያለ ንቀት መግለጫ ነው። አስተያየት ሰጪዎች መንግሥት ነገሩን በሰላማዊ መንገድ ለመጨረስ ያለው ፍላጐትና እስከ አሁንም የያዘው መንገድ የሚደገፍ ቢሆንም ድንበር የማስከበሩ ጉዳይ ደግሞ ጊዜ ሊሰጠው እንደማይገባ አሳውቀዋል።</p>

<p>በወረዳ 17 የቀበሌ ሃያ አራት ኗሪ ሕወሓት እና ሕዝባዊ ሖርነት ኤርትራ በትግሉ ጊዜ አንዱ ለአንዱ ሲሰጠው የነበረው ተስፋና ድለላ ሊኖር ይችላል እንኳ ብለው ቢገምቱ፣ ነገሩን በሰላም ከመጨረስ ይልቅ ጦር መምዘዝ፣ ኃይል መጠቀም የሚያሳየው ኤርትራ ለኢትዮጵያ ሕዝብ ያላትን ንቀት መሆኑን ገልጸዋል። በዚህ ወረዳና ቀበሌ የቃለ ሕይወት ቤተክርስቲያን አባል የሀገር ጉዳይ ዘርን፣ ሃይማኖትንና ቀለምን የማይለይና የጋራ ጉዳይ መሆኑን ጠቁመው ድርጊቱ እንዳሳዘናቸው፣ ኤርትራ የያዘችውን መሬት ለቃ ችግሩ በሰላማዊ መፍትሔ ሊቋጭ እንደሚገባው ለዚህም እንደሚፀልዩ አስረድተዋል። በሳቸው ቃል «ኢትዮጵያ ከእንግዲህ የምትሰጠው ሌላ መሬት የላትም፣»</p>

<p>የተፈጠረውን ችግር ለኢትዮጵያ አንድነት ትንሣዔ አድርገው የወሰዱም አሉ። ለዚህም እንደምልክት የሚሰጡት ትናንት በሕዝቡ መካከል የጐሣ ፖለቲካን ሲረጩ የነበሩት ሁሉ ስለ ሕዝብ አንድነትና ሉዓላዊነት ሲዘምሩ መሰማታቸውን ነው። ውጭ ጉዳይ ሚኒስቴር ፊት ለፊት ካለው መናፈሻ ጥናት ላይ የነበሩ አራት የተፈሪ መኮንን ት/ቤት ተማሪዎች «ሁለቱ የፖለቲካ ድርጅቶች አንድ ዓይነት አስተሳሰብ ሲያራምዱ መቆየታቸውን አውስተው ኤርትራ ለገጠማት የኢኮኖሚ ችግር ጦርነትን የመፍትሔ መፈለጊያ፣ የሕዝብ ስሜት መጠምዘዣ ማድረግ የለባትም» ብለዋል።</p>

<p>እዚያው አካባቢ ጥበቃ ላይ የነበረው ወታደር ኪዳኔ (የአባቱን በስም መጠቀስ አልፈለገም) ሕዝብ ልማት በሚፈልግበት ሰዓት ጦርነት መቀስቀሱ እንደሚያሳዝነው አሳውቋል። «የዚያ አካባቢ ተወላጅ በመሆኔ እንኳን ይዘውት ሲያስፈራሩትም ይሰማኛል» ያለው ኪዳኔ በጉዳዩ ላይ ትዕግስት እንደማይኖረው ይገልጻል። ኤግዚቪሽን ማዕከል አካባቢ ያነጋገርናቸው አቶ ሙሉጌታ ገብሩ ሁኔታው ያልተጠበቀ መሆኑን አሳውቀው «ጥሩ ወዳጆች አልነበርንም?» ሲሉ ጠይቀዋል። እኒህ ሰው የሙዚቃ ባለሙያው አቶ ሙላቱ አስታጥቄና ሠዓሊ ዮሐንስ ገዳሙ የሚመኙት ችግሩ ሰላማዊ መፍትሔ እንዲያገኝ ነው።</p>

<p>«ሁለቱ አገሮችም አንድ ነበሩ። አሁንስ ደስ አይልም» ያሉት እነ ኤልሳቤጥ ዓለሙ በግማሽ ኤርትራዊ መሆናቸውን አመልክተው ለመጀመሪያውም መገንጠሉ ጥሩ ያልነበረውን ያህል ያሁኑም ጥሩ እንዳልሆነ አሳውቀዋል። በወጣቶቹ እምነት «ይህ ሁለቱ አገሮች ያለፉበትን መከራ አለማጤን ወይም ልብ ማጣት ነው።»</p>

<p>አንዋር መስጊድ በራፍ ያነጋገርናቸው ሶስት ጓደኛሞች ጦርነትን መፍትሔ አድርጐ መውሰድ ተገቢ አለመሆኑን አመልክተው ችግሩ ወደባሰ ደረጃ እንዳያልፍ የኤርትራ መሪዎች ወደራሳቸው ህሊና እንዲመለሱ አሳስበዋል። የኤርትራ መንግሥት የሚፈልገውን ለማድረግ ሲያስብ አስቀድሞ ሌላ ዘመቻ እንደሚከፍት ጠቁመው «ከጀርባ ያለ ነገር አለ ይሆን?» ሲሉ የጥርጣሬ ጥያቄ አንስተዋል።</p>

<p>«ሁለቱም በሰው ደም፣ በሰው ጥቅም የሚጫወቱ ይመስለኛል» የሚሉት እስታዲዮም አጠገብ ያነጋገርናቸው ባለሀብት «መንግሥት እስከ አሁን የተከተለው መንገድ ጥሩ ነው። ጊዜ መስጠቱ መደራጀትን ስለሚያስከትል ገደብ ሊኖር ይገባል።» በማለት በአጽንኦት ገልጸዋል።</p>

<p>ኢግዚቢሽን በማስጐብኘት እንግዳ በመቀበል ላይ እንዳሉ ያነጋገርናቸው ወይዘሮ የጠቡን እውነተኝነት የሚያዩት በጥርጣሬ ነው። በአዲስ አበባ ከተሞች እንደልብ የሚሽከረከሩት የኤርትራ መኪኖች፣ የመንግሥቱን ከፍተኛ ሥልጣን ተጋርተው የሚገኙት፣ በየድርጅቱና በንግዱ የሥራ መስክ ያሉት እነሱ መሆናቸውን ዘርዝረው «ታዝሎ ጠብ» መኖሩን ማመን እንደሚከብዳቸው አስረድተዋል።</p>

<p>«እኛ በሀገራችን ከሥራ ስንባረር ኤርትራዊያን በሥልጣን ላይ ሥልጣን ይሰጣቸዋል። በዚህ ግራ አጋቢ ሁኔታ ውስጥ ለጦርነት የሚያደርስ ጠብ አለ ብሎ መቀበል ይቻላል?» ሲሉ አምረው ጠይቀዋል። እሳቸው የሚሉት «የኢትዮጵያ መንግሥት ከኤርትራ መንግሥት ጋር የሚጣላ ከሆነ መጀመሪያ ሸክሙን ያውርድ።» ነው።</p>

<p>በኢትዮጵያ ውስጥ የሚኖሩ ኢትዮጵያውያንን በተመለከተ ሌላ አቅጣጫ ያለው አመለካከትም አለ። መንግሥት ኤርትራውያንን በሻዕቢያ ድርጊት ዓይን ማየት የለበትም። ማረጋጋቱም ተገቢ ነው። ግን የሚኖሩበት ሁኔታ ሕጋዊ ሥርዓት መያዝ አለበት፣ እንደብዙዎች አመለካከት።</p>

<p>ሁለቱን ወንድማማች ኤርትራዊያን ያገኘናቸው ደግሞ እስጢፋኖስ ፊት ለፊት ካለው ብሔራዊ ሆቴል አጠገብ ነው። ከሁለቱ አንደኛው ከ30 ዓመት በኋላ ወደ ሀገራቸው የተመለሱት በቅርብ ነው። የኢትዮጵያ ሕዝብ ጥንካሬ የእኛ ጥንካሬ ነው። የኢትዮጵያና የኤርትራ ሕዝብ ተለያይቶ የኖረበት ጊዜ የለም። ይህን ጦርነት የሚቀሰቅሰው የሕዝባዊ ሓርነት ግንባር አመራር እንጂ የኤርትራ ሕዝብ አይደለም ብለዋል። የኤርትራን መንግሥት ጥፋተኛነት የሚቀበሉት እነዚህ ሰዎች ሕዝቡን የሚለያዩት ፖለቲከኞች እንጂ ከመለያየት የሚገኝ ጥቅም እንደማይገኝ አሳምረው እንደሚያውቁ አስረድተዋል። ሁኔታው የታሪክ ምፀት እንደሆነ ገልፀው፣ ጦርነት የኤርትራ ሕዝብ ፍላጐትና ጥያቄ አለመሆኑን ኢትዮጵያዊያን ይረዱት ዘንድ አሳስበዋል።</p>

<p>ሻዕቢያና ኢህአዴግ የደርግን መንግሥት ለመጣል በጋራ የተረባረቡ መሆናቸውና የየራሳቸውን መንግሥት መሥርተው ፍጹም ወንድማዊ በሚመስል የጉርብትና ግንኙነት ቢቆዩም ጉልህ ልዩነቶች እንዳላቸው የታወቀው ግን የኤርትራ መንግሥት ናቅፋ የተባለውን የራሱን ገንዘብ ካሳተመና ሥራ ላይ ካዋለ በኋላ ነው።</p>

<p>የኤርትራ መንግሥት ብርና ናቅፋ በሁለቱም ሀገሮች በነፃ ተዘዋውረው ለግብይት ይዋሉ ሲል የኢትዮጵያ መንግሥት ደግሞ የንግድ ልውውጡ በዓለም አቀፍ የንግድ ሕግና ባህል መሠረት ይሁን፤ መገበያያው ዶላር ሆኖ በ «ሌተር ኦፍ ክሬዲት» ደንብ መሠረት እንሥራ ባይ ነው።</p>

<p>ኤርትራ ደግሞ ኢኮኖሚዋ ጠባብ በመሆኑ የውጭ ምንዛሪ ችግር ስላለባት ከኢትዮጵያ የምትፈልጋቸውን የእህል ዓይነቶችና የኢንዱስትሪ ጥራጥሬ ነገሮች ለመግዛት ባለመቻልዋ ኢኮኖሚዋ ይበልጥ ተናግቷል። በሀገሪቱ ቀውስ ተጠፍሯል። በዚህ ምክንያት አገዛዙ ከሕዝብ ጋር ቅራኔ ውስጥ ገብቷል። እንደፖለቲካ ተመልካቾች አመለካከት ይህ አሁን በባድመና በሽራሮ ወረዳዎች ላይ የተካሄደው ወረራ የሕዝብ ቁጣን ለማብረድ የተቀየሰ ነው።</p>


</body>
</html>
