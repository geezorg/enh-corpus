<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትግራይ ውስጥ በኤርትራውያን ላይ ቁጥጥሩ ተጠናክሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center"><span class="underline">ትግራይ ውስጥ</span><br/>በኤርትራውያን ላይ ቁጥጥሩ ተጠናክሯል</h1>


<p>የሕ.ወ.ሓ.ት ሠራዊት በትግራይ ምዕራባዊ ዞን (ትግራይንና ኤርትራን በሚያገናኘው) አካባቢ ሕዝብ በማስተባበር ኤርትራውያን የዘሩትን ሰብል ሰብስቦ ለራሱ ማድረጉን የሰሜን ምሥራቅ የጦቢያ ሪፖርተር አስታወቀ። እርምጃው የተወሰደው የመረብን ወንዝ ተሻግሮ ወደ ትግራይ በኩል በሚገኝ አካባቢ መሆኑን ሪፖርተሩ ገልጦ ሰብሉ የተወሰደባቸው ኤርትራውያን እህሉን ከመዝራታቸው በፊት ከአካባቢው የትግራይ ገበሬዎች ተቃውሞ ገጥሞአቸው የነበረ መሆኑንና እነርሱ ግን በማን አለብኝነት ተነሳስተው መዝራታቸውን አስታውቋል።</p>

<p>ንብረታቸው የተወሰደባቸው ገበሬዎች በቆሐይንና በባድመ አካባቢ የተፈጠረውን ይህንኑ ውዝግብ ለኤርትራ መንግሥት ቢያሳውቁም የሕ.ወ.ሐ.ት. ሠራዊት ግን ሰብሉን ከሰበሰበ በኋላ እዚያው ቦታ ሠፍሮ ይገኛል። የሕውሀት ሠራዊት «ትግራይንና ኤርትራን የሚለየው የመረብ ወንዝ ስለሆነ ምን ጊዜም መሬታችን ነው የሚል አቋም» እንደያዘ ይነገራል።</p>

<p>ይህ በእንዲህ እንዳለ በዛላንበሳና አካባቢዋ የሚኖሩ የኤርትራ ተወላጆች ምንም ዓይነት ንብረት ወደ ኤርትራ እንዳያሻግሩ ከመከልከላቸውም በላይ እንደ ቤትና ሌሎች ቋሚ - ንብረቶች ያሉትንም ለትግራይ ሰዎች ካልሆነ በስተቀር ለሌላ እንዳይሸጡ እየተደረገ ነው። ከመሃል አገር በትግራይ በኩል ወደ ኤርትራ የሚሻገሩ ነገሮችንም በቦታው የሚገኙ የሕ.ወ.ሓ.ት አባላት ከልክለዋል። ከእህል ሌላ ምንም ነገር አይሻገርም። ይህም በመሆኑ በአሁኑ ጊዜ የባህር ዛፍ አጠናና የመሳሰሉት ንብረቶች ከድንበር እየተመለሱ ነው። የሻዕብያ ቀንደኛ ደጋፊዎች ከሚባሉት አንዳንድ ነጋዴዎችም ላይ የግሮሰሪ፤ የቁርስ ቤትና የቡና ቤት ፈቃዳቸው እየተነጠቀ መሆኑም ታውቋል።</p>

<p>በሌላም በኩል የኤርትራው የሳሆ ብሔረ- ሰብ አባላት ወደ ትግራይ እየገቡ ከብትና ንብረት ዘርፈው ቤቶችን አቃጥለው የሚመለሱ ሲሆን የትግራይ ኢሮቦችም ቂም በቀላቸውን ለመወጣት ወደ ኤርትራ እየተሻገሩ ግድያ ጀምረዋል። ከሁለቱ ወገኖች በስተጀርባ የሻዕብያና የሕ.ወ.ሓ.ት ሠራዊት ተፋጥጠው እንደሚገኙም ከስፍራው የደረሰን ዘገባ ያስረዳል። አንድ የኤርትራ ከፍተኛ ባለሥልጣን ስለጉዳዩ ተጠይቀው ችግር መኖሩን አረጋግጠው ነገር ግን እረኞች የፈጠሩት ስለሆነ አያስቸግረንም ማለታቸው ተገልጿል።</p>

<p>የኤርትራ መንግሥት በአሁኑ ጊዜ አስተዳደሩን በሚቃወሙ ሃይሎች ጥቃት እየተፈጸመበት ሲሆን ለዲሞክራሲ መምጣት የሚጠይቁ ጽሑፎችም ሌሊት በአደባባዮች፤ ት/ቤቶችና ጸሎት ቤቶች አካባቢ እየተበተኑና እየተለጠፉ መሆናቸው ተረጋግጧል። በሌላም በኩል ኤርትራ ውስጥ በአሁኑ ጊዜ ስርቆት፤ ግድያ፤ ሃሺሽ ማዘዋወር፣ እንዲሁም ሴቶችን የመድፈር ወንጀሎች እየተስፋፉ መጥተዋል። የኤርትራ መንግሥት የድርጊቱ ፈጻሚዎች የትግራይ ተወላጆች ናቸው እያለ በማስወራት ላይ ይገኛል። ሻዕቢያ ይህን የሚለው የትግራይ ወጣቶችን ከኤርትራ የማስወጣት ተግባሩን ለመቀጠል እንዲያስችለው እንደሆነ ታዛቢዎች ይገምታሉ።</p>

<p>በኤርትራና በትግራይ መካከል የተነሳው የመረብ ወንዝ ድንበርነት ጥያቄ ቀደም ሲል በጀብሃም ጊዜ ተነስቶ ጦርነት ቀስቅሶ በወቅቱ ሻዕብያ ለወያኔ የተፈለገውን ያህል መሬት እንደምትሰጥ ቃል በመግባትዋ ተዳፍኖ የቆየ ነበር።</p>

<p>የኤርትራ መንግሥት በአሁኑ ጊዜ በምዕራብ በባርካ አውራጃ ወታደራዊ ግምባር ስለተከፈተበት በትግራይ በኩልም ሌላ ግምባር እንዳይከፈትበት እየሰጋ ነው። ከዚህ የተነሳ ከትግራይ ጋር ሙሉ በሙሉ የሚያገናኘውንና ባለፈው ዓመት በኤርትራ የተካሄደውን አዲስ አስተዳደራዊ ክፍፍል ያልተቀበለው የአካለ ጉዳይ አውራጃ ራሱን ችሎ ሰባተኛ ዞን እንደሚሆን ይነገራል።</p>

<p>ታዛቢዎች እንደሚሉት ግን እርምጃው ከመፍትሔነቱ ይልቅ ሌሎች የተቆራረሱ አውራጃዎችም የቀድሞ ህልውናቸው እንዲጠበቅ ጥያቄ በማንሳት የሻዕቢያን አስተዳደር ከፍተኛ ቀውስ ውስጥ ይከቱታል።</p>


</body>
</html>
