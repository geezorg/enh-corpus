<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርእሰ አንቀጽ፦ አቅጣጫው ወዴት ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ርእሰ አንቀጽ፦<br/>አቅጣጫው ወዴት ነው?</h1>


<p>ባለፈው ሰሞን «<a href="http://ENH.EthiopiaOnline.Net/Gazettas/AbyotawiDemocracy/">አብዮታዊ ዴሞክራሲ</a>» የተባለው የኢሓዴግ ጋዜጣ ጦቢያን ጨምሮ ነፃውን ፕሬስ «ተሸናፊዎች የተሰባሰቡበትና በተቃዋሚ ወገኖች እየተደጐመ የሚንቀሳቀስ» ብሎ ፈርጇል። ውሎ ሳያድር ከ10 በላይ የጋዜጣ አዘጋጆችና አሳታሚዎች ታፈሱ። ሦስት ሳምንታዊ ጋዜጦች ማለትም ኢቶጵ፣ ወንጭፍና ኡርጂ ከህትመት ውጭ ሆኑ።</p>

<p>መፍትሔው ተጨማሪ ጥቃት ሊሆን ባልተገባው ነበር። በነፃው ፕሬስ ውስጥ የሚሠሩት እነእከሌ ናቸው እያሉ ጣት መቀሰሩ የሚፈይደው ነገር የለም። «እናንተስ እነማን ናችሁ?» የሚል ጥያቄ ያስከትላል። ይልቁንስ ፋይዳ የሚኖረው ነፃው ፕሬስ ለሚሰጣቸው ኢንፎርሜሽኖችና አስተያየቶች ትኩረት ሰጥቶ የራስን ስህተት በጊዜው ማረም ነበር።</p>

<p>አባባሉን በተጨባጭ መረጃ ሊደገፍ የማይችል የዴሞክራሲ ጠላቶች ተራ አሉባልታ አድርገን የወሰድነው ቢሆንም ስለ ጦቢያ ሕትመቶችና ስለአሳታሚው አክፓክ አሁንም ግልጽ እንዲሆን የምንፈለገው ዓቢይ ጉዳይ አለ። እንደ ነፃ ኘሬስ አባልነቱ ለሕዝብ ሊሰጠው የሚገባውን አገልግሎት ለማበርከት አክፓክ ሲነሣ የአባላቱን የተካበተ የዘመናት ልምድ፣ እውነትንና የአእምሮ ጥራት ይዞ ነው። ከመነሻው በማንም ላይ ቂም ቋጥሮ አልተነሳም። የኢትዮጵያ ሕግ በሚያዝዘው መሠረት በ15 ሰዎች ካፒታል የተቋቋመ እንጂ የአንድ ወይም የሁለት ሰዎች ንብረትም አይደለም። አክፓክ ሲመሠረት እንደ ፕሬስ አሳታሚነቱ ለሕዝብ ያለበትን የኃላፊነት ስሜት ባለመዘንጋት የፖለቲካ ድርጅቶችን ወገናዊነት በተግባሩ ውስጥ በደባልነት ሳያስገባ፣ ሕዝባዊ ወገናዊነትን መሪ ብርሃኑ አድርጐ ነው የተነሣው። የዴሞክራሲውንና የነፃውን ፕሬስ መጐልበት የማይፈልጉት እንደሚሉት የአክፓክ እትሞች የሚያደሉለት የሕዝብ ክፍል ወይም ፓርቲ የለም። የነፃ ሀሳብ መድረኮች ናቸው። ዛሬም ወደፊትም በዚህ መርሕ በመጽናት ተግባሩን ያከናውናል።</p>

<p>በርግጥ ከጠባብ አካባቢ ይልቅ የሰፋ አገር፣ ከመለያየት ይልቅ አንድነት፣ ከጥላቻና ከቂም ይልቅ መግባባትና ፍቅር ይስፈን ስለሚልና የጐሣ ፖለቲካን ስለማይቀበል የጊዜው ንፋስ ተጠቃሚዎች ላይወዱት ይችላሉ።</p>

<p>በአንዳች ፀረ ፕሬስና ፀረ ዴሞክራሲ ኃይላት ሴራ አደጋ ቢደርስበት ወይም ተግባሩ ቢደናቀፍ ደግሞ ሌሎች አያሌ ወጣት ኢትዮጵያውያን እውነትንና ዴሞክራሲን ለማስፈን፣ የተገፋውን ሕዝብ በማገልገል ረገድ ሰልፋቸውን ስላሳመሩ ቆመን የምናፈስሰው እንባ አይኖርም። ኢትዮጵያ ዘወትር የሚሞቱላት ልጆች ከሥር ከሥሩ ትወልዳለች።እየወለደች መሆኑም በገሃድ እየታዬ ነው።</p>

<p>በዚህ አገዛዝ ሥር አበሳቸውን ካዩ፣ የጥቃት ሰለባ ከሆኑና የመከራው ዙር ከበዛባቸው ባለሙያዎች መካከል የፕሬሱ ሠራዊት አንደኛውና ዋነኛው ነው። ነፃ ፕሬስ የዴሞክራሲ አለኝታና ምሰሶ ነው። ነፃ ፕሬስ ማለት የአምባገነንነት ሥርዓት ጠላት ማለት ነው። የኢ - ፍትሐዊና የሥልጣን ማጋጣዎች ማጋለጫና መታገያ ማለት ነው። ስለዚህ የነፃው ፕሬስ አባላት በታሰሩና በተሰቃዩ ቁጥር ተግባራቸውን በከባድ መስዋዕትነት እያከናወኑ መሆናቸው ይሰማቸዋል። በዚህም ይኮሩበታል እንጂ አያፍሩበትም። አምባገነኖች በተወራጩ፣ ለቅጥፈት አራጋቢነትና መርዘኛ ፕሮፓጋንዳ ለመርጨት ያቋቋሙአቸው ልሳኖቻቸው በተንጫጩ ቁጥር በየጊዜው በብዙ ቁጥር የሚታሰሩት ጋዜጠኞች የሚጽናኑ ይመስለናል።</p>

<p>እሥረኞቹ በአብዛኛው የሕሊና እሥረኞች፣ የፖለቲካ ድርጅቶች መሪዎችና አባላት፣ እንዲሁም የሕዝብ ሕሊና የሆኑ ጋዜጠኞች በሆኑበት አገዛዝ ውስጥ መገኘታችን ይታወቃል። ይህ ሁኔታ ከቀን ወደ ቀን አልተለወጠም ወይም አልተሻሻለም። ቢሻሻልማ ለአገዛዙ የተሻለ የፖለቲካ ገጽታ በሰጠው ነበር። ዳሩ ግን የወቅቱ መንግሥት በሰባዊ መብት ረገጣው፣ በዴሞክራቲክ ባሕርያት እጦቱና በነፃው ፕሬስ አፈናው በዓለም ፊት ተጋልጦአል። የወቅቱ ጠቅላይ ሚኒስትር አቶ መለስ ዜናዊ በስም ተወስተው ከአሥሩ የነፃ ፕሬስ ጠላቶች ውስጥ አንዱ መሆናቸው መጠቀሱ አያኮራም። ጀግንነት አይደለም። የራሱን ወገን በማሰቃየት ውግዘትን እንጂ መደነቅን ያተረፈ መሪም በታሪክ ውስጥ አናገኝም።</p>

<p>ከቅርብ ሳምንታት ወዲህ የፖሊስና የማዕከላዊው ምርመራ ሰለባ በመሆን ወደ ተለመደው አስፈሪ እሥር ቤት የገቡ ጋዜጠኞች ቁጥር በርከት ያለ ነው። ፍርድ ቤት ቅጣት ሳይወስንባቸው ኑሮአቸው በፖሊስ ጣቢያና በወህኒ ቤት የሆነ ጋዜጠኞችም ተበራክተዋል። ቀደም ሲል አንድ ዓመትና ከዚያም በላይ እየታሰሩ የተለቀቁ ወጣት ጸሐፊዎች መከራውን ቢችሉትም አንድ ንጹሕ ዜጋ በከንቱ እሥር ቤት ተጥሎ የሚቀበለውን መከራ የተጋሩ አድርጐ መገመት ይቻላል። ይኸ ሁሉ አለች ስትባል የነበረችው ዴሞክራሲና ፍትሕ ከአገራችን እየተሰደደች ለመሆኑ አንድ ማስረጃ ነው።</p>

<p>በሕግ ስም የሚሠራው ቴያትር አልበቃ ብሎ የገዥው ፓርቲ ጋዜጣ፣ የመንግሥት፣ የድርጅት ልሣን የሚባሉት እትሞች ነፃውን ፕሬስና ጋዜጠኞቹን በስም እየጠሩ ከንቱ ሐሜትና አሉባልታ ለመንዛት ሞክረዋል። ይኸ ደግሞ በሕዝቡ ጥቅምና ደኅንነት፣ አንድነትና ሰላም ላይ «ለቆመው» አምስተኛ ረድፈኛ ፕሬስ ሕጋዊነትም ሕዝባዊነትም አያሰጠውም። «ጋዜጠኞች ነን፣ ትክክለኛ ዜና የምናቀርብ እኛ ነን፣ የፕሬሱን ግዴታ እየተወጣን ነን» የሚሉ ወገኖች በተግባር የሚፈጽሙትን እናውቀዋለን። የኢትዮጵያ ሕዝብም በሚገባ ያውቀዋል። ምንደኞቹ ግን ራሳቸውን የሚያውቁ አይመስለንም። ሕጋዊ ድርጅቶችንና ግለሰብ ጋዜጠኞችን በስም እየጠቀሱ የሚያፈስሱት መሠረተቢስ አሉባልታ ከአለቆቻቸው የተሰጣቸው ተልእኮና ግዴታ መሆኑን አንስተውም። አቅጣጫቸው ግን በፕሮፓጋንዳና በኃይልም በመረባረብ ነፃውን ፕሬስ ማፍረስ መሆኑን ሕዝቡና ለዴሞክራሲ ቆመናል የሚሉ ወገኖች ሁሉ ከወዲሁ ሊያውቁት ይገባል። ያለነፃ ፕሬስ ዴሞክራሲ የሚታሰብ አይደለም። ነፃ ፕሬስን እያፈኑና እያዳከሙ ዴሞክራትነትን ማረጋገጥ አይቻልም።</p>


</body>
</html>
