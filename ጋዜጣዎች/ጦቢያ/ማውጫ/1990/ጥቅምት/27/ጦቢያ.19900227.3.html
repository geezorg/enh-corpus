<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄኒፈርና ሪፖርተር ተቃውሞ ገጠማቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጄኒፈርና ሪፖርተር ተቃውሞ ገጠማቸው</h1>


<p>በአፍቃሬ ወያኔነቷ የምትታወቀውና የዋሽንግተን ፖስት ጋዜጠኛ የነበረችው ጀኒፈር ፓርሜሌ ለሪፖርተር ጋዜጣ ከተባበሩት መንግሥታት የትምህርት፣ የሳይንስና የባህል ድርጅት (ዩኔስኮ) ድጋፍ ለማስገኘት የምታደርገውን ጥረት ኢሓፓ ተቃወመ</p>

<p>ኢሓዴግ በመድበለ ፓርቲ ስም ተለጣፊ የፖለቲካ ድርጅቶችን እንዳቋቋመ ሁሉ ሪፖርተር ጋዜጣም በነፃ ፕሬስ መካከል የቆመ የኢሃዴግ የ«ትሮይ ፈረስ» ነው ያለው ኢሓፓ ለዩኔስኮ ጥቅምት 17 ቀን 1990 በፃፈው ደብዳቤ አፍቃሬ ወያኔ የሆነችው ጀኒፈር ፓርሜሌ ኢትዮጵያ ውስጥ በነበረችበት ጊዜ ሚዛናዊ ያልሆነ ዜና የማታቀርብና ለገዥው ፓርቲ የምታደላ እንደነበር ጠቅሶ አሁንም በነፃ ፕሬስ ስም ለሚንቀሳቀስውና በገዥው ፓርቲ ለሚደጐም ጋዜጣ ድጋፍ ለማሰባሰብ መሯሯጧ አቋሟን ግልፅ አድርጐታል ሲል ተችቷል</p>

<p>ኢሓፓ ለዩኔስኮ በጻፈው ደብዳቤ የሪፖርተር ጋዜጣ ዋና አዘጋጅ አቶ አማረ አረጋዊ የገዥው ፓርቲ የህወሀት አባል፣ የዚሁ መንግሥትም ትልቅ ባለስልጣን የነበሩና በርካታ ጋዜጠኞችን ለእስር የዳረገውን የፕሬስ ህግ ትክክለኛነት ሽንጣቸውን ገትረው ሲከራከሩ የነበሩ መሆኑን ገልፆ የነፃ ፕሬስን ዕድገት እንዲያኮላሽና የመንግሥትን ዓላማ እንዲያስፈፅም ለተዘጋጀ ጋዜጣ ከዩኒስኮ ድጋፍ ለማግኘት ጀኒፈር ፓርሜሌን ለመጠቀም መሞከራቸው የዓለም ህብረተሰብን ለማታለል ከተያዘው አንዱ ዘዴ መሆኑን ጠቁሞ ዩኔስኮ በዚህ አሳሳች ተልዕኮ እንዳይታለል ጠይቋል</p>

<p>ዋሽንግተን ፖስት ያባረራት ጀኒፈር ፓርሜሌ «ኢንዲፐንደንት ፕሬስ ኤጀንሲ» (Independent press Agency) የሚል ለነፃ ጋዜጠኞች ድጋፍ የሚሰጥ ድርጅት አቋቁሜአለሁ ብላ ህጋዊ የመኖሪያና የሥራ ፈቃድ ኢትዮጵያ ውስጥ ለማግኘት እየተሯሯጠች እንደሆነ ታውቋል</p>

<p>ዩኔስኮን ለማግባባት ስለ አቶ አማረ አረጋዊ ተጠይቃ በሰጠችው ምስክርነት «ቀደም ሲል በአርበኝነት ትግሉ ወቅት በሬድዮ ዘገባዎችን በማቅረብ፣ ህዝቡን ለሀቀኛ ትግል ያዘጋጀ፣ ከድል በኋላ የፓርቲ አባልነቱን በፍቃዱ ለቅቆ ለእውነተኛ የፕሬስ ነፃነት በብቸኝነት የቆመ፣ እውነትን የተመረኮዙ መረጃዎችን የሚያቀርብ፣ መንግሥትን ያለፍርሃት የሚተች» ማለቷን የአካባቢ ምንጮች ገልፀዋል</p>

<p>የሪፖርተር ጋዜጣ አዘጋጅ የሆኑትን የአቶ አማረ አረጋዊን የከዚህ በፊት ሚናና የጋዜጣውን ይዘት የገመገሙ አንዳንድ አንባቢዎች ኢሓፓ ለዩኔስኮ ከፃፈው ሃሣብ ጋር ተመሣሣይ አቋም አላቸው</p>

<p>እንደነዚህ ሰዎች አገላለጽ ጋዜጣው በሌሎች ነፃ ፕሬሶች የተጋለጡ የመንግስት ጉዳዮችን በተዘዋዋሪ ማስተባበያ በመስጠት ተልዕኮ ላይ እንደተጠመደ ሲገልፁ የታምራትን ክስ ፖለቲካዊ አለመሆኑን ህወሀት እንደሚፈልገው በተከታታይ መዘገቡ፣ የአሰፋ ማሩንና በመካኒሳ የተገደሉ ሦስት ግለሰቦችን ጉዳይ የፖሊስን መረጃ ብቻ ማቅረቡ፣ በፓትርያርኩ የገንዘብ ብክነት በተፃፉ ዜናዎች ላይ ማስተባበያ መሥራቱን፣ በአገሪቱ አንገብጋቢና ወቅታዊ ጉዳዮች ላይ፣ በተለይ በእስር በሚንገላቱ ጋዜጠኞች ላይ የማይዘግብ መሆኑን እንደ መረጃ ያቀርባሉ። ከኢትዮጵያ ጉዳይ በበለጠ ለኤርትራና ለሱዳን የሚሰጠው ሽፋንም ሆነ መንግሥት የሚወስደውን እርምጃ ቀድሞ መጠቆሙና በኢሓዴግ የሚሠራው የፖለቲካ ስህተት የአፈፃፀም እንጅ የፖሊሲ ችግር እንዳልሆነ የሚያቀርብ መሆኑ የጋዜጣውን ነፃ መሆን ያጠራጥራል የሚሉ ብዙ ናቸው</p>

<p>ለፕሬስ ነፃነት መከበር ሌት ተቀን እየሰሩ በእስርና በገንዘብ ቅጣት የሚንገላቱ ፕሬሶች ባሉባት አገር ይህ ጫና ላልደረሰበትና ሲጋፈጥም ላልነበረ ድርጅት ድጋፍ ለማስገኘት የሚደረገው ሩጫ ብዙዎችን አስገርሟል።</p>


</body>
</html>
