<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርእሰ አንቀጽ፦ በዳኝነት አካባቢ የሚፈሰውን እንባ ለማበስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ርእሰ አንቀጽ፦<br/> በዳኝነት አካባቢ የሚፈሰውን እንባ ለማበስ</h1>



<p>የሕግ ሰዎች አንድ ሰው ያለአግባብ ከሚታሠር ወንጀለኞች ቢያመልጡ ይመረጣል ይላሉ። ፍትሕ በቀልን፣ ፍትሕ ጥላቻን፣ ፍትሕ ፖለቲካን እንድታገለግል በሚሞከርበት አገር የዜጐች፣ የሐቀኛ ግለሰቦችና ማኅበረሰብ ሕልውና ዋስትና እንደማይኖረው ይታወቃል። ይህም በመሆኑ ዛሬ የታጠቁ ተቃዋሚዎች ይንቀሳቀሱባቸዋል በሚባልባቸው አካባቢዎች በተለይ በአማራውና በኦሮምያ ክልል በተቃዋሚነት የሚፈለግ ሰው ዘመድ አዝማድ እየተሰበሰበ ይታጐራል። ወንጀል ግን ግለሰባዊ እንጂ በደም የሚተላለፍ እንዳልሆነ ይታወቃል። ይህ ብቻ አይደለም። ዛሬ በከተሞችም በሆነ ባልሆነው የሚታሠረው ሰው እየተበራከተ መጥቷል። በዚህ ላይ በዳኞች እጥረት የፍርድ ቤቶች አሠራር በማያራምድ ማነቆ ውስጥ ገብቷል።</p>

<p>ለመንግሥት ጽናት ዋስትና፣ ለሕዝብ ተገንና አለኝታ መኖሩ ሊረጋገጥ የሚችለው ፍትሕን የሚያስተናብሩ አካላት ነፃ ሆነው ከማናቸውም ጣልቃ ገብነትና ተጽእኖ ተላቅቀው መሥራት ሲችሉ ነው። ፍትሕን ያለ ደጅ ጥናትና ያለ ማንም፣ ያለ ምንም ችሮታ ለማግኘት መቻል መብት ይመስለናል። «ዘግይቶ የተሰጠ ፍርድ እንዳልተሰጠ ይቆጠራል» (justice delayed is justice denied) ይባላል። ዛሬ በተለይ በፌዴራል ፍርድ ቤቶች በዳኞች እጥረት በተከሰተው የችሎቶች መጣበብ ጉዳዮች ውሣኔ ሳያገኙ እየተንከባለሉ ይገኛሉ።</p>

<p>ባለፉት መንግሥታት ጊዜ የነበረው የፍትሕ መጥፋት፣ የኢትዮጵያዊያን ፍርድ አጥቶ መንገላታት፣ ወዘተ፣ በሕዝቡና በመንግሥት መካከል ከባድ ቅራኔ መፍጠሩን ታሪክ መዝግቦታል። እስካሁን ላልሰከነውና የበለጠ ውጥረት ላስከተለው ችግር ዳርጐናል። በአጭሩ የዚህ ሕዝብ የፍትሕ ፍለጋ ትግልና ሩጫ ወደ ሐቀኛ መልስ ገና አልደረሰም። ይልቁንም የፖለቲካው ባሕርይና የመሪ ድርጅቱ አቋም ሕዝብ ሲመኘው ከኖረው ፍትሕ እጅግ ብዙ ርቀት ወስዶናል። ትግሉንም አክርሮታል። የዜጐች መሠረታዊ መብቶች ማስጠበቂያ፣ የባለሥልጣኖች ልጓም ሆኖ ሊያገለግል የሚገባውን ነፃ የዳኝነት ሥርዓት ጥያቄን መልስ ከፕሮፓጋንዳ ጠቀሜታው ብቻ የማየቱ ዝንባሌ በእጅጉ እየጐዳን ነው። ነፃ የዳኝነት ሥርዓት ሕገ - መንግሥታዊ ዋስትና አግኝቷል ይባላል። እንዳይሠራ ግን ተቀፍድዷል</p>

<p>የዛሬው ሥርዓት ሥልጣን ላይ ከወጣ ወዲህ እንደትናንቱ ሁሉ አያሌ ሺህ ዜጐች በየእሥር ቤቱ ታጉረዋል። የታሠሩትን ሁሉ ወንጀለኛ ለማለት ግን አይቻልም። እንዲህ ከተባለ ደግሞ ስሜታዊነት፣ በቀልና ጥላቻ ከፍትሕ ፊት ተደንቅረዋል ማለት ነው። በሕግ እይታ በነፃ ፍርድ ቤት ተከራክሮ ካልተፈረደበት ማንም ሰው ወንጀለኛ አይደለም። አይባልምም። በአሁኑ ጊዜ ያለው እውነታ ሲታይ ግን የአገራችን እሥር ቤቶች ነፃ ዜጐችን ማሳረፊያ ሥፍራዎች ሆነዋል ለማለት ያስደፍራል። እስካሁን የፍርድ ቤቶችን ደጅ የማያውቁ፣ በስልክ ተጠርተው፣ በራዲዮ ማስታወቂያ ተሰባስበው፣ ከቤትና ከአውራ ጐዳና ታድነው፣ ወዘተ፣ የታሰሩ ዜጐች እስከ መቼ በእሥረኝነት ይዘልቃሉ? ፍትሕ ሲዘገይ የተዛባ ፍርድ ያህል የሚጠላ ነው</p>

<p>የራሱ አቋምና ተግባር አጠያያቂ የሆነው፣ የሞራል ጥንካሬው ዘወትር በአሉታዊነት የሚጠቀሰው ይህ ሥርዓት የሕሊና እሥረኞች፣ ጋዜጠኞች፣ የፖለቲካ ሰዎችና የመሳሰሉትን ይህን ያህል ጊዜ አስሮ ያቆየበትን ምክንያት ሲጠየቅ ዳኛ እንደሌለ፣ ዐቃቤ ሕግ እንደ ጐደለ፣ ፋይል መክፈት ጊዜ እንደ ፈጀ በማስረጃነት ሲያቀርብ ነበር። ይኸ የራሱ ችግርና ሰበብ ነው። በሕዝብና በፍትሕ ፊት ተቀባይነት የለውም። በዳኝነት ላይ ከፍተኛ እምነት የጣሉ፣ በየወህኒው ቤት የተቆለፈባቸው ዜጐች ሁሉ በአስቸኳይ ፍርድ ቤት ቀርበው እንዲፈረድላቸው ወይም እንዲፈረድባቸው ይፈልጋሉ።</p>

<p>የተወሰኑ ሰዎች ለዳኝነቱ ተግባር ሲሰለጥኑና ሲዘጋጁ እንደነበር ተነግሮናል። ዳኞች በሥርዓቱ ካድሬዎች ማሠልጠኛ ተቋም መሠልጠናቸው አግባብ ነው ባንልም በተለይ ለፌዴራል ፍርድ ቤቶች 30 ዳኞች ተዘጋጅተው ለሹመት ለሕዝብ ተወካዮች ምክር ቤት ይቀርባሉ ከተባለ ወራት አለፉ። ምክር ቤቱ ለእረፍት ከመዘጋቱ በፊት ይሾማሉ ተብሎ ተጠበቀ። አልሆነም። ምክር ቤቱ በአዲሱ ዓመት የዳኞችን ሹመት የመጀመሪያ ሥራው እንደሚያደርግ ተገምቶ ነበር። ግምቱ አልሠራም። ባለጉዳይ ግን አሁንም እየተጉላላ ነው። በቀጠሮ ሲንከባለሉ የኖሩ ፋይሎች ወደ 1991 እንደገና በቀጠሮ እየተወረወሩ ይገኛሉ። በአዲስ እይታና ዕምነት ሠልጥነዋል የሚባሉት ዳኞች ለፍትህ ያላቸው ዕምነት፣ ለሕዝብ ያላቸው ታማኝነት ወደፊት የሚታይ ሆኖ ወደ ተግባር መሠማራታቸው ግን ዛሬ በፋይሎች መደራረብና በዳኞች እጥረት በዳኝነት አካባቢ የሚፈሰውን እንባ በመጠኑም ቢሆን ያብሳል የሚል እምነት አለን።</p>


</body>
</html>
