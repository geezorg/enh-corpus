<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሥራ አራት ጋዜጠኞች እስር ላይ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሥራ አራት ጋዜጠኞች እስር ላይ ናቸው</h1>



<p>በመንግሥት የተደራጀው የኢትዮጵያ ጋዜጠኞች ማኅበር የፕሬስ አዋጅ የወጣበትን አምስተኛ ዓመት ጥቂት የሥርዓቱን ደጋፊዎች በብሔራዊ ቲያትር በባዶ አዳራሽ ባከበረበት ወቅት 3 ጋዜጦች ከህትመት ውጭ ሆነው 14 ጋዜጠኞች በእስር ላይ መሆናቸውን ሳያወሳና ስለሁኔታው አቋም ሳይወስድ መቅረቡ ማህበሩ የተደራጀው በእንጀራ ፈላጊዎች እንጂ ለሞያው ክብር በቆሙ አለመሆኑን አጋለጠ።</p>

<p>ማህበሩ ቀኑን አስቦት በዋለበት ስብሰባ ላይ «ነፃ ጋዜጦች የተቃዋሚዎች ልሣን ሆነዋል» የሚለው የመንግሥት አቋም በአጽኖት መገለጹ በቅርቡም የማጥላላት ፕሮፓጋንዳ መከፈቱ በዚሁ ሀሳብ መነሳት ሌሎችንም የነፃው ፕሬስ ውጤቶች ለማጥቃት ዝግጅት እንዳለ የሚጠቁም ነው።</p>

<p>በዚሁ ሳምንት መውጣት ሲኖርባቸው ከህትመት ውጭ የሆኑት ጋዜጦች «ኢቶጵ» እና «<a href="http://ENH.EthiopiaOnline.Net/Gazettas/Wenchef/index.sera.html">ወንጭፍ</a>» ሲሆኑ ከኢቶጵ አሳታሚው ሲሳይ አጌና፣ ዋና አዘጋጁ ቴዎድሮስ ካሣ፣ ተስፋ ተገኝ የተባለ የጋዜጣው አዘጋጅ ከጳጉሜ ጀምሮ በክልል 14 ፖሊስ ኮሚሽንና በማዕከላዊ ወንጀል ምርመራ ይገኛሉ። ከወንጭፍ ጋዜጣ ዋና አዘጋጁ ታምራት ሰርቤሳና ምክትሉ አድማሱ ተስፋዬ ከጥቅምት 4 ቀን 90 ጀምሮ በማዕከላዊ ምርመራ ታስረዋል። ከኡርጂ ጋዜጣ ደግሞ ዋና አዘጋጁ ሰለሞን ነመራና ምክትል አዘጋጁ ተስፋዬ ዴሬሳ ከጥቅምት 6 ቀን 1990 ጀምሮ ማዕከላዊ ምርመራ እንደሚገኙ ታውቋል።</p>

<p>ከዚህም በተጨማሪ ነጋ ታሪኩ፣ የወንድወሰን መሰለ ከቅይጥ፣ አንዱ ዓለም መሐመድ ከነሐሴ ወር ጀምሮ ታስረዋል</p>

<p>በአሁኑ ጊዜ በአዲስ አበባ ወህኒ ቤት አራት ጋዜጠኞች ማለትም ሲሳይ ንጉሴ፣ ከአገሬ ጋዜጣ፣ ሳምሶን ሥዩም ከጠቋሚ ጋዜጣ፣ አባይ ኃይሉ ከወላፈን ጋዜጣ፣ ቶሌራ ተሰማ ከመዳ ወላቡ ተፈርዶባቸውና ዋስ በማጣት በእስር ላይ ሲሆኑ ከእነዚህ ጋር በጠቅላላው አሥራ አራት ጋዜጠኞች በአሁኑ ጊዜ በእስር ላይ ናቸው። የፕሬስ ወንጀል ሲሠራ ጋዜጠኞች በሕግ መጠየቃቸው አግባብነት ያለው ቢሆንም አዘጋጆችን እየሰበሰቡ በማሰር ነፃውን ፕሬስ ለማዳከም የሚደረገው ዘመቻ ግን ዴሞክራሲያዊ ሂደቱን ጭምር የሚጐዳ በመሆኑ የሰብዓዊ መብት ድርጅቶችና ዴሞክራሲያዊ ኃይሎች ሁሉ ድምፃቸውን ሊያስሙበት እንደሚገባ የብዙዎች አስተያየት ነው።</p>


</body>
</html>
