<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርዕሰ አንቀጽ፦ ከልብ ማመንን ይጠይቃል፣</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ርዕሰ አንቀጽ፦<br/>ከልብ ማመንን ይጠይቃል፣</h1>



<p>በኢትዮጵያ የነፃ ፕሬስ ሕልውና በሕግ ከተረጋገጠ አምስት ዓመት ሞላው። አዋጅ 34/85 ግልጽ ካለመሆኑና ታዳጊ በሆነው ነፃ ፕሬስ ላይ ከሚጥለው ቅጣት አንፃር ብዙ መባል ያለበት ቢሆንም በሳንሱር ላይ ክልከላን በማወጅና የዴሞክራሲ ዋልታና ምሰሶ የሆነውን የመናገርና የመጻፍ መብትን በሕግ በማረጋገጥ የራሱ ድርሻ አለው። በጐኑ የነፃው ፕሬስ ውጤቶች የፕሬስ አዋጁ ከመውጣቱ በፊትም ሆነ በኋላ የሕዝቡን የማወቅ መብት በማስከበር በኩል አይከፍሉ መስዋዕትነት እየከፈሉ በአገራችን ታሪክ ውስጥ አንድ ጉልህ ምዕራፍ የሚይዝ አስተዋጾ አድርገዋል።</p>

<p>የመናገርና የመጻፍ ነፃነት በድጋሚ ተረጋግጧል። በአገሪቱ ታሪክ ለመጀመሪያ ጊዜ ግን እጅግ በርካታ ጋዜጦችና መጽሔቶች በቅለው የሕዝብን አመለካከት አበልጽገዋል። የጋዜጦችና የመጽሔቶች መኖር በራሱ የመጨረሻ ግብ አይደለም። የፕሬስ ነፃነት የሚባለው የፕሬስ ውጤቶቹ በአካል መኖር አይደለም። የፕሬስ ውጤቶች መንግሥት ግልጽና ሕጋዊ በሆነ ሁኔታ እንዲሠራ ለሕዝብ መድረስ ያለበትን ዜና ሁሉ ማተምና ሕዝብን ማሳወቅ ይኖርባቸዋል። የነፃ ፕሬስ ሥራን መሥራት ማለት ያለምንም የመንግሥት ጣልቃ ገብነት ጋዜጠኛው በኃላፊነት ስሜት ዜናን ለሕዝብ ማድረስ፣ ጐጂ የሆኑ መንግሥታዊ አዝማሚያዎችን በመተቸት እንዲስተካከሉ ማገዝ ነው።</p>

<p>የኢትዮጵያ ነፃ ፕሬስ ይህን ማድረግ በሚችልበት ደረጃ ላይ ነው? አይደለም። ይህን ማድረግ ያልቻለበት ከራሱ ከነፃው ፕሬስና ይልቁንም «ነፃነቱ የተገኘው በእኔ ትግል ነው» ከሚለው የኢሓዴግ መንግሥት ይመነጫል። በነፃው ፕሬስ ጐራ የልምድ ማነስ ሊኖር ይችላል። በዚህም የተነሳ ከጋዜጠኝነት ሥነ - ምግባር ውጪ አንዳንድ ችግሮች ሲከሰቱ አይታዩም አይባልም። ይህ ቅን ስህተት ግን «ነፃው ፕሬስ የተቃዋሚ ወገኖች ልሳን ነው። ነፃው ፕሬስ የተሸናፊ ወገኖች መሰባሰቢያ ነው።» የሚል ምክንያት እየተደረደረ የፕሮፓጋንዳ ሰይፍ የሚያስመዝዝ አልነበረም። ከማስተማርና ከማረም በፊት የነፃውን ፕሬስ ጋዜጠኞች እያነቁና እያሳደዱ በማሰር የሚፈታ ችግር አይደለም። በመሠረቱም በፕሬስ ወንጀል ጋዜጠኛ ለምርመራ እየተባለ የሚታሰርበት ምክንያት የለም፤ እሥራት ካልተፈረደበት በቀር።</p>

<p>ዛሬ በአገራችን በነፃው ፕሬስ ላይ ያሉትን ችግሮች ስናጤን በሥልጣን ላይ ያለው መንግሥት በአገራችን ለዲሞክራሲው መፋፋትና ለነፃው ፕሬስ መጠናከር ከልብ የሚመነጭ ዕምነት ያለው መሆኑን አናይም። በአዲስ አበባና በጥቂት የአገሪቱ ከተሞች የሚታዩት የነፃ ፕሬስ ውጤቶች ለዴሞክራሲው ማሳያ ብቻ እንዲያገለግሉ ታስበው ከሆነ በዲሞክራሲው ላይ ታላቅ ደባ እየተፈፀመ ነው። የሕዝብ መንግሥት፣ ለሕዝብ ጥያቄ ጆሮ የሚሰጥ መንግሥት፣ በሕግና በግልጽ የሚሠራ መንግሥት ሕዝቡ ይፈልጋል። ይህን የመሰለውን መንግሥት ለማምጣት ደግሞ ሕዝቡ በነፃ ሀሳቡን በመግለጽ፣ በነፃ ፈቃዱ ድምጹን ከመስጠት የበለጠ መሣሪያ የለውም። ለዚህ ደግሞ አይነተኛ መድረኩ ነፃ ፕሬስ ነው። ነፃ ፕሬስን የማጥላላት ዘመቻ የከፈቱ ያለሕዝብ ፈቃድ በሕዝብ ትከሻ ላይ ተኮፍሰው ለመኖር የሚሹ ብቻ ናቸው።</p>

<p>በወቅቱ ገዥዎች ዘንድ እውነተኛ ነፃ ፕሬስ እንዲጐለብት ፍላጐት የለም የምንለው ያለምክንያት አይደለም። በአንድ ወገን ገዥው ፓርቲና የሚቆጣጠረው መንግሥታዊ መዋቅር የራሱን የፕሮፓጋንዳ አውታሮች እያጠናከረ በአነስተኛ የፋይናንስ አቅምና የሰው ኃይል በሚንቀሳቀሱ የነፃ ፕሬስ ውጤቶች ላይ የፕሮፓዳ ዘመቻ ከፍቷል። ከፕሬስ ሕጉና ከሌሎቹ የአገሪቱ ሕጐች አንፃር የፕሬስ ወንጀል የሰሩ ጋዜጠኞች መከሰስና አጥፊ ሆነው ከተገኙ ሊቀጡ ሲችሉ እየተሰበሰቡ በምርመራ ክፍሎች እስር ቤት ይታጐራሉ። ሰሞኑን የኢሓዴግ ልሳን በሆነው «በአብዮታዊ ዴሞክራሲ» በነፃው ፕሬስ ላይ የተከፈተው ዘመቻና በኢትዮጵ፣ በወንጭፍ፣ በኡርጂና በሌሎችም ጋዜጦች አዘጋጆች ላይ የተከፈተው ዘመቻ በመንግሥት በኩል ስለነፃው ፕሬስ ያለውን በጐ ያልሆነ አስተያየት በገሃድ የሚያሳይ ነው።</p>

<p>ጋዜጣና መጽሔቶች ሕትመቶቻቸውን በሬዲዮና በቴሌቪዥን እንዳያስተዋውቁ የተጣለው ገደብ፣ በየጊዜው በነፃ ፕሬስ አዘጋጆች ላይ የሚጣለው የእሥራትና የገንዘብ ቅጣት የበጐ አስተያየት ነፀብራቅ አይደለም። ከሕዝብ የሚደርሱን እጅግ በርካታ ደብዳቤዎች እንደሚጠቁሙት ለአንድ የመንግሥት ሠራተኛ የነፃ ፕሬስ ውጤቶችን ማንበብ እንደተቃዋሚ የሚያስቆጥርና የሚያስገመግም ሆኗል። በተለይ በትግራይና በአማራው ክልል ውጤቶቹ የሚነበቡት በድብቅ ነው። ሕዝቡ ከዴሞክራሲያዊ ሂደቱ ተገልሏል ማለት ነው።</p>

<p>አምስት ዓመት ዕድሜ ያስቆጠረው የፕሬስ ሕግ ራሱ እንደገና ከሕገ መንግሥቱ ድንጋጌዎች አንፃር መታየት ያለበት ነው። የኢፌዴሪ ሕገ - መንግሥት፣ አንቀጽ 29 የአመለካከትና ሀሳብን በነፃ የመግለጽ መብቶች «ገደብ ሊጣልባቸው የሚችለው የሀሳብና መረጃ የማግኘት ነፃነት በአስተሳሰባዊ ይዘቱና ሊያስከትል በሚችለው አስተሳሰባዊ ውጤት ሊገታ አይገባውም በሚል መርህ ላይ ተመስረተው በሚወጡ ሕጎች ብቻ ይሆናል» የሚል ሃይለ ቃል አለው። የፕሬስ ሕጉ ከዚህ መርህ አንፃር አልተስተካከለም። «የሕዝብን ሀሳብ ሊያናውጥ የሚችል» እየተባለ አሁንም በጋዜጦች ላይ ክስ ይመሠረታል። ሕገ - መንግሥቱ መረጃ የማግኘት መብትን አውቋል። ነፃው ፕሬስ ግን የመንግሥት መረጃ ተከልክሏል።</p>

<p>ነፃ ፕሬስ ቢጠናከር ተጠቃሚው ሕዝብ ብቻ አይደለም። ፕሬስ መንግሥት ራሱን የሚያይበትና ራሱን የሚያርምበት አይነተኛ ዘዴ ነው። ራሱን የማያይና የማያርም መንግሥት ደግሞ ዞሮ ዞሮ ወደ ውድቀት ያመራል። ስለዚህ በዚህ በፕሬስ አዋጅ አምስተኛ ዓመት ሰሞን መንግሥትም በነፃው ፕሬስ ላይ ያለውን ዕይታ ገምግሞ እርምት ቢያደርግ የመጀመሪያው ተጠቃሚ ራሱ ይሆናል። ከነፃው ፕሬስና ከዴሞክራሲ ኃይሎች ጋር ፍጥጫ የትም የሚያደርስ አይደለም። በመሆኑም በዚህ አጋጣሚ የጠቋቆምናቸው ችግሮችም በአግባቡ ሊታዩ ይገባል። ይህ ሲሆን ነው ዴሞክራሲና ነፃ ፕሬስ የወቅቱ የሥልጣን ባለቤቶች የልብ እምነቶች ናቸው ማለት የምንችለው።</p>


</body>
</html>
