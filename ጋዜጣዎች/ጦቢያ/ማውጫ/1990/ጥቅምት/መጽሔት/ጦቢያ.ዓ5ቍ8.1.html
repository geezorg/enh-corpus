<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአዘጋጁ ቢሮ</h1>



<p>በመጽሔታችን ሽፋን ላይ «ከፍጥጫ ወደ ፍጥጫ?» ብለን የጠየቅነው ያለምክንያት አይደለም። በአሁኑ ጊዜ የአገራችን ፖለቲካ በቅራኔዎች ተወጥሯል። በሚሊዮኖች የሚቆጠሩ ዜጐችን እያስጨነቀ ያለውን ድህነት፣ የሚሊዮኖችን ሆድ እየሞረሞረ ያለውን ርሀብ፣ ሺ በሺዎችን እየቀጠፈ ያለውን በሽታ (ኤድስን ጨምሮ) በጋራ ክንድ መመከት ሲገባን፣ በአገሪቱ የፖለቲካ ኃይሎች መካከል ብሔራዊ እርቅ ማምጣት ተስኖን የአገሪቱ ታሪካዊ ጠላቶች ከጉያችን ውስጥ እሳቶች ጋር ተባብረው በጐሣ ፖለቲካ ያተራምሱናል።</p>

<p>ፖለቲካችን ዴሞክራሲያዊ መርህን የተከተለ ነው እስካልን ድረስ የብዙኃንን ፍላጐት መከተል ነበረበት። ይህ ሳይሆን ቀርቶ ጥቂቶች ወንዝ የማያሻግር፣ ጠቅላላውን አገርና ወገን የማያስከብር ጠባብ ዓላማ አንግበው የፖለቲካ መድረኩን አንፈራጠውበታል። የጋራ ቤታችን ለሆነችው አገር ሀሳብ አለን የሚሉ ወገኖች፣ በተለይ ሕብረብሔራዊ የሆነ የፖለቲካ ዓላማ ይዘው የሚታገሉት ወደዳር እየተገፉ የሕዝብ መቀራረብን ሳይሆን መለያየትን የሚሰብኩ፣ አገራዊ አጀንዳ ሳይሆን የመንደር መፈክር ያነገቡ የፖለቲካው የእልፍኝ ልጅ ለመሆን በቅተዋል።</p>

<p>የአገሪቱ ብሔራዊ ጥቅም ወደጐን ተትቶ የራሷ ዜጐች ሳይሆኑ ለቀጣዩ ትውልድ አንዳች ቅንጣት ደንታ የሌላቸው ጓዳ ጐድጓዳዋን ያምሱታል። በማናቸውም ደረጃና የሕይወት ዘርፍ ተግባራዊ እየሆነ ያለው ሕዝብ መክሮበት፣ ይሁንታ የሰጠው ፖሊሲ አይደለም የሚለው የሁሉም ግንዛቤ እየሆነ መጥቷል። ቀድሞ ነገር በአሁኑ ጊዜ ሕዝብ መክሮና ዘክሮ፣ የፖለቲካ ኃይሎች ሁሉ የጋራ አቋም ወስደውበት የሚወሰን ነገር የለም ነው የሚባለው።</p>

<p>ሌላው ቀርቶ የፖለቲካ ሥልጣን ይዟል በሚባለው በኢሃዴግ ውስጥ የተሰባሰቡት የፖለቲካ ቡድኖች በውስጣቸውና በኢሓዴግ አባልነታቸው በምክክር መወሰናቸው እየቀረ መምጣቱን ውስጥ አወቆች ይናገራሉ። ይህ ኃሳብ ያላቸው ሰዎች በዓቢይ ምሳሌነት የሚያቀርቡት የኢሓዴግ አባል ድርጅት የሆነውንና «ለአማራው ሕዝብ ጥቅም እታገላለሁ» የሚለውን ባዴንን ነው። ይህ ድርጅት በተለይ ከአቶ ታምራት ላይኔ ከሥልጣን መሰናበት ወዲህ ድርጅቱን ማን በዋና ፀሐፊነት እንደሚመራው ለአባላቱም ሆነ እታገልለታለሁ ለሚለው ሕዝብ ግልጽ አይደለም። ድርጅታዊ ጉባኤ ስለመካሄዱም የሚታወቅ ነገር የለም። የሌላው የኢሓዴግ አባል ድርጅት የሆነው ኦሕዴድ ዋና ፀሐፊው ኩማ ደመቅሳ በጤና መታወክ ከተለዩ ሰነበቱ። በተከታታይ ግምገማም እየታመሰ ነው። ቀድሞውንም በኋላ ቀርነታቸው የሚታወቁት አካባቢዎች በጐሣ ፖለቲካው ይታመሣሉ። በሥልጣን ሠገነቱ ሰዎች ይወጣሉ፣ ይወርዳሉ። የሕዝብ ሕይወት ግን ባለበት ይድሀል። ወደ ባሰ አዘቅት እየወረደ መሆኑም በግልጽ ይታያል።</p>

<p>ይህ በአገራችን ለሰፈነው ለፍጥጫና ለፖለቲካ ውጥረቱ የራሱ አስተዋጾ አለው። የፖለቲካው ጤና ማጣት ደግሞ ቅራኔዎች በቅጡ እስካልተያዙ ድረስ የሕዝብ ሰላማዊ ሕይወት መታወክን ያስከትላል።</p>

<p>ይህ የፖለቲካው ውስጣዊ ሁኔታ ነው። ውጫዊ ሁኔታውም እንዲሁ ለነገ የሚባል አይደለም። ለአገራችን ፖለቲካ የእንጀራ ልጅ ሆነናል የሚሉ ወገኖች ብረት ማንሳታቸውን እየነገሩን ነው። (ቃለ መጠይቁን ይመልከቱ)። ይህ ሌላው ከአንድ ፍጥጫ ወደ ሌላ ፍጥጫ እየወሰደን ያለ አገራዊ ክስተት ነው። ጦርነት መቼም የግድ ካልሆነ በቀር ማንም የሚመርጠው መንድ አይደለም። አምራቹ ኃይል የሕይወት ዋጋ እየከፈለ፣ ሀብት እየወደመ ግንባታ የለም። እንዲያውም ያለውም ይጠፋል። ለዚህ ይመስለናል ፕሮፌሰር መስፍን ወልደ ማርያም በዚህ እትም «መላ ወይስ ዱላ?» በማለት የሚጠይቁት። ለአገዛዙ ሥርዓትም መልዕክት አላቸው።</p>

<blockquote><span class="bold">. . .አገዛዙ ራሱን ለማረምና ለመለወጥ ወደሚችል መንግሥት መለወጥ አለበት። ይህንን ለማድረግ የሚያስፈልገው አገሩ የሁላችንም መሆኑን ከመገንዘብ ጋር በጎ ፈቃድና ቆራጥነት ሲኖር ነው። ሕዝቡ ቢተላለቅ፣ ሕዝቡ ቢደኸይና አገር ቢዋረድ የሚጠቀም ዜጋ የለም። ለዚህ ነው የአገዛዙ ሥርዓት መሪዎች በጎ ፈቃድንና ቆራጥነትን ማሳየት ያለባቸው። ትልቅነት የሚመጣው ዱላን ጥሎ ዱላ ለመምዘዝ የሚዘጋጀውን በበጎ ፈቃድና በቆራጥነት ግንባር ለግንባር በመግጠም ነው። የግብፁ ሳዳት ሰተት ብለው ኢየሩሳሌም ሲገቡ፣ የደቡብ አፍሪካው ዴ ክለርክ ማንዴላን ከእሥር ለቅቀው ተወዳዳሪያቸው ሲያደርጉ ሁለቱም ያሳዩት በጎ ፈቃድና ቆራጥነት ትንሽነት የገዥዎች ባሕርይ በሆነበት አህጉር ትልቅነትን አጎናጸፋቸው። ከገዥዎቻችን በኩል የሚጠበቀው በጎ ፈቃድንና ቆራጥነትን የሚያሳይ የትልቅነት ተግባር ነው። ልጆቻቸውና የልጅ ልጆቻቸው ኮርተው የሚኖሩበት አገር መገንባት የሚችሉት በዚህ መንገድ ብቻ ነው።</span></blockquote>

<p>በእውነትም ለአገራችን ጉዳይ በጋራ ለምን መላ አንፈልግለትም? እንቅፋት ካለስ ለምን በጋራና በምክክር አናስወግደውም? ለአገሪቱ በጐ አሳቢ ዜጐች፣ በተለይም የአገሪቱን ችግሮች «ፓንዶራ ሳጥን» (ጳንዶራ ቦሽ)ለተሸከመው ኢሓዴግና አመራሩ የቀረቡ ጥያቄዎች ናቸው። ጥያቄዎቹን እያሰላሰልን ወደ ወሩ ድግሳችን እንድናመራ እንጠይቃለን። መልካም ንባብ!</p>


</body>
</html>
