<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>yemenfes sdeteNnets? yemenfes drqs?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የመንፈስ ስደተኝነትስ?<br/>የመንፈስ ድርቅስ?</h1>

<p class="align-center"><span class="italic">ከጸጋዬ ገብረ መድኅን አራያ</span></p>

<p><font size=+2>አ</font>ዲሱ ትውልድ ስለ ድርቅና ረሃብ የሚያውቀው ከ1966 ዓ.ም። ጀምሮ ያለውን ይመስለኛል። ከዚህ «የአብዮት አጥቢያ» እየተባለ ከሚጠቀሰው ክስተት ወዲህ ግን ድርቅንም፣ ረሃብንም ሁላችንም ጠግበናቸዋል። ከረሃቡና ከድርቁ ጋር ደግሞ ለኢትዮጵያ እንግዳ ነገር መስሎ የነበረውና በኋላ ግን እንደ ተራ መንገደኛነት ተደርጐ የተቆጠረው ስደት ሆነ። አካባቢን ለቅቆ መሄድ። እርም ብሎ ቀዬን፣ ምናልባትም አገርን ተሰናብቶ መለየት።</p>

<p>አብዮቱ ሊገባ ግም ግም ሲል አንድ የቀድሞ መንግሥት ባለሥልጣን ረሃብ ከጐጡ ያሳደደውን የተሰቃየ ሕዝብ «ስደት ልማዱ ነው» በማለታቸው (ያውም በክፋት አልነበረም) በሕይወት ተቀጥተዋል። ለመከራከር ቢፈቀድላቸው ኖሮ የአንድ አካባቢ ሕዝብ በማንኛውም ጊዜ የተፈጥሮ አደጋ ሲደርስበት፣ መሬት ተፈላጊውን ሰብል አልሰጥ ስትል፣ ተውሳክ ሲገባና እንደ አውሎ ነፋስ ወይም እሳተ ገሞራ ያለው ይደርሳል ተብሎ ሲያሰጋ ቀየውን፣ ከብቱን፣ እርሻውን፣ ኮተቱን ትቶ ይሰደዳልና መልስ አያጡም ነበር። በአገራችንም በ11ኛውና በ16ኛው ምዕት ዓመት የደረሰው የሕዝብ ፍልሰት ይታወቃል። ስደት ነው - በጐ ስደት።</p>

<p>የ1966ቱ አደጋ ያልተጠበቀና ያልታሰበ ስለነበረ የተከተለው ስደት እንደ ብሔራዊ ውርደት ተቆጠረ። ያውም ወቅቱ እንደ ዛሬ አገር ተሸንሽኖ «ከዚህ ክልል አትለፍ፣ ከዚህ ድንበር አትውጣ» የተባለበት አልነበረም። ለኢትዮጵያዊው ከራስ ካሣር እስከ ማንዴራ፣ ከናቅፋ እስከ ኦሜድላ፣ ከያቤሎ እስከ መተማ፣ ወዘተ፣ አገሩ ስለሆነ በአንድ አካባቢ ተፈጥሮ ፊትዋን ካዞረች ጠል ተከትሎ ወደ ሌላው ሲሣይ ወዳለበት ሥፍራ መሄድ ይቻል ነበር። እንዲያም ሆኖ በነፃነት ላይ የተመሠረተው ይህ እንቅስቃሴ ከመዋረድና ከመንፈስ መሸማቀቅ ጋር እየተመሳሰለ ያሳቅቅ ነበር።</p>

<p>እንደምናስታውሰው በአብዮቱ የመጨረሻ ዓመታት ላይ በስፋት ተጀምሮ የነበረው «የመንደር ምሥረታ ፕሮግራም» በተፈለገው ፍጥነትና ዓይነት ሊስፋፋ ያልቻለው ብዙሃኑ ገበሬ ከተወለደበት፣ እትብቱ ከተቀበረበትና ቤተ ሃይማኖቱ (ቤተክርስቲያንና መስጊዱ) ካለበት ሥፍራ ስንዝር መንቀሳቀስን መፈናቀልና ስደት አድርጐ ስለ ቆጠረው ነበር። አሁን ግን ተደጋጋሚና እንዲያውም ውርዴ የሆነብን ድርቅና ረሃብ ከመንግሥት ወልጋዳ ሕግና ፖሊሲ ጋር ተዳምሮ ስለሚመላለስ ገበሬውን ለማያቆም ስደት ዳርጐታል። እስከናካቴውም የአሁኑ ድርቅ በገበሬውም፣ በነጋዴውም፣ በምሁሩም፣ በቢሮክራቱና ቴክኖክራቱም ላይ የመንፈስ ድርቅን፣ የሞራል ድርቅን አስከትሎአል። እስከ 5 ሚሊዮን በሚቆጠር ሕዝብ ላይ ድርቅና ረሃብ ስለ ደረሰበት ደግሞ ከርግማኑ ሥፍራና ከግፈኛው አስተዳደር እንዳይሰደድ በጥበቃ ሥር መሆኑን አትጠራጠሩ።</p>

<p>አንድ ወዳጄ ቤት ብቅ ብዬ ስጫወት የነገረኝን ላካፍላችሁ። ከጐጃም የመጡ ዘመዶቼ ሰፊ ግቢውን አጣብበውት አየ። ጠጋ ብሎ ሲያናግራቸው «እንግዲህ እዚህ የመጣን ምክር ፍለጋ ነው። እነዚህ ባለመንግሥቶቹ ሥቃየት እያደረሱብን ነው። አህያ የማይችለው ዝናም በመጣበት በሐምሌ ለእኛ አገር የማይስማማ የመሬት ሥሪት አመጡብን። ይኸውና እጃችንን አጣጥፈን ተቀምጠናል። ወትሮ ይዞታችን አልበቃ ይለንና ሞፈር ዘመት ሄደን ከሌላ ከምንወለድበት ስፍራ እናርስ ነበር። ድፍን ጦቢያን ስናጠግብ የነበረ በዚህ ዓይነት ነው። አሁን አልሆንልን ስላለ ቀደምም ሲከፋን እንሄድ የነበረው ወደ ወለጋ ስለሆነ እዚያ ለመሄድ አቅደናል» ብለው አሳባቸውን አካፈሉኝ።</p>

<p>ጐጃምን የጐረበጠው ይህ ሥርዓት ወለጋን የደላው መስሎአቸው አይደለም። ወይም በአንዱ ሥፍራ የተጀመረ ፀረ ሕዝብ ተግባር በወረፋ ወደ ሌላው አካባቢ እንደሚዛመት ሳያውቁ ቀርተው አይደለም። ችጋር እሳት ሆኖ ሲለበልብ ጨርቄን ማቄን ሳይባል መሰስ ብሎ መሸሽ የተለመደ ስለሆነ ነው - እዚያም ቤት እሳት የሌለ፣ እዚያም ቤት ተናካሽ አውሬ ያልታሰረ ይመስል! ታዲያ ለእነዚያ ገበሬዎች «እንዲህ ያለው ሰላማዊ እንቅስቃሴ ድሮ ቀረ። እኒህ የዛሬው ሥቃያችሁ ምክንያቶች የሆኑት ሰዎች ወደዚያ ድርሽ እንዳትሉ ውሻ አስረዋል። ሕዝቡ ይቀበላችኋል። ሕዝብ ዘወትር ከሕዝብ ጋር ችግር የለውም። እንግዲህ ውሳኔው የእናንተ ነው። ተንከባክባችሁ ለሥልጣን ያበቃችኋቸው ሰዎች ውለታውን እየከፈሉአችሁ ነው። የዚህ ሁሉ ሥቃይ ምንጭ እነሱ ናቸውና የትም ተሰደዳችሁ የት እንደ ጥላችሁ ይከተሉአችኋል። መፍትሔው ... እንግዲህ በእጃችሁ ነው። ከቀዬአችሁ ሳትነቃነቁ» አልኋቸው። ባላገር ያልገባት ታስመስላለች እንጂ በቋንቋ ተግባብተዋል።</p>

<p>የተባበሩት መንግሥታት ድርጅት የስደተኞች ጉዳይ ከፍተኛ ኮሚሽነር ጽሕፈት ቤት ስለ ስደተኞች በሚሰጠው ትርጉም ከስደተኞች አንደኛውን ክፍል «የኢኮኖሚ ስደተኞች» በማለት በመሰየሙ አልስማማም። የፖለቲካ ስደተኛው ምናልባት በኢኮኖሚ ስደተኝነት ላይታወቅ ይችላል። የኢኮኖሚ ስደተኛው ግን በእርግጥ የፖለቲካ ስደተኛም ነው፣ በኢኮኖሚው ላይ ተጽእኖ የሚፈጥረው ያ መንግሥት የሚጐረብጠው በሚከተለው ፖለቲካም ጭምር ነውና። በእኔ በኩል በመንግሥት ሲጨቆን «እንኳን ወንድ ልጅ ወተት ሲገፋ ይሸፍታል» የሚል አቋም ያለውን የኢትዮጵያ ገበሬ «ውጣ ወደ ጫካ! ግባ ወደ ዱር፣ ኸዛፍህ ላይ ሆነህ ተኩስ!» ብሎ መምከርና ወኔውን ማስቆጣት አስፈላጊ አይደለም። ማንንም የሚያነሣሣው የሚደርስበት መከራ ይመስለኛል። የሆነው ይሁንና በኢትዮጵያ ውስጥ አንድ ሌላ ዙር ስደት መጥቶአል ብሎ መደምደም ይቻላል። የዛሬና የነገ የገበሬ ስደት - ይኸም ከ3 እስከ 5 ሚሊዮን ሕዝብ ሕይወት አንጠልጥሎ ለመውሰድ ወደ ኢትዮጵያ ከገባው መላከ ሞት (ድርቅና ረሃብ) ጋር ተዳብሎ የሁላችንንም ልብ አንጠልጥሎአል። ሞት! ስደት!</p>

<p>ስለ ስደት እንነጋገር። ስለ ስደተኞች መወያየት ግን ነገሩን ያሰፋውና ከአጉል አምባጓሮ ውስጥ ይከትተናል። ምክንያቱም የውስጡ የውጭውን የሚያይበት፣ የውጭው የውስጡን የሚመለከትበት መነጽር «የእይታ ጥራት» ምን ጊዜም አስተማማኝ አልሆነም። በአንዳንድ መጽሔቶች ላይ የሚወጡ ከውስጥ (ከአገር ቤት) የሚቀርቡ አሳቦች በውጭ ባሉ ግለሰቦች ሲደፈጠጡና በምንደኝነት ሲያስቆጥሩ፣ የውስጡ ጸሐፊዎች የውጭዎቹን ለኢትዮጵያ ችግር ባይተዋርና ፈርጣጭ አድርገው ሲከስሱ በመካከሉ የቁም ነገር ውይይት ሲጠፋ ታዝቤአለሁ። ይኸ ደግሞ በሃምሳ አምስት ዓመት ውስጥ ለሁለተኛ ጊዜ መከሰቱ ነው።</p>

<p>የአሁኑ ሁኔታ ፋሺስት ኢጣልያ በኢትዮጵያ አርበኞች መስዋዕትነት ድል ከተደረገች በኋላ ውጭ በነበሩትና (ስደተኞች) በአገር ቤት ሲታገሉ በቆዩት (አርበኞች) መካከል የተፈጠረውን የፖለቲካና ማኅበራዊ አውሎ ነፋስ ያስታውሰኛል። ጠላትን መግቢያ መውጫ ነስተውት የነበሩት አርበኞች ገና ፋሽስቶች መጡ መጡ፣ ሲባል ወደ ኬንያ፣ እየሩሳሌምና ወደ እንግሊዝ አገር ተሰድደው የቆዩትን ወገኖች በንቀት ሲመለከቱ፣ ወደ ስደት ሄደው የነበሩት ደግሞ በአገር ውስጥ የቆዩትን አርበኞች የአገር ሀብትና በተለይም ከብት ሲቀሙ የነበሩ አድርገው በመተረብ የርስ በርሱ ሾርኔ አስቸገረ። ከቶውንም በአገር ውስጥ በባንድነት የሠራውም «የውስጥ አርበኛና ነኝ» እያለ በማስመስከር ግዛት ይገባኛል ማለት ያዘ። እነዚህ ወገኖች ከምንጊዜውም በላይ በታላቅ ቅራኔ ውስጥ የገቡበት ወቅት ተፈጠረ። በአጭሩ በአገር ውስጥ ቅጠል እየበላሁ እታገል ነበር የሚለው አርበኛ «የውስጥ አርበኛ» በአንድ በኩል፣ በሌላ ወገን ደግሞ በቅዱሳን ቦታዎች ለኢትዮጵያ ነፃነት ስጸልይ ቆየሁ፣ ከአርበኞች ጋር ስጻጻፍ ነበር፣ ወዘተ፣ የሚለው ቡድን ወሮታው የኢትዮጵያን ሕዝብ ለመግዛት የሚያስችለው ከወረዳ እስከ ጠቅላይ ግዛትና ሚኒስቴር መሥሪያ ቤቶች ድረስ ለመከፋፈል ውድድር ተጀመረ።</p>

<p>አቶ ብርሃኑ ድንቄ የተባሉ በቀዳማዊ ኃይለ ሥላሴ ዘመን በዩናይትድ ስቴትስ አምባሳደር የነበሩ ጸሐፊ «ቄሳርና አብዮት» በተባለ ያልታተመ ረቂቅ ጽሑፋቸው እንዳመለከቱት እንዲያውም የራስ እገሌ፣ የደጃች እገሌ ሰዎች እየተባባሉ፣ በገጠሪቱ ኢትዮጵያ የተበተኑ «የአርበኞች አሽከሮች» ሳይቀሩ አገሪቱን ተከፋፈሉ። የስደተኛ ቤተሰቦችና አሽከሮችም ከአገር መቃረጡ ተራ ውስጥ በመግባት ከድል በኋላም ርስ በርስ መፋጠጥ ተከተለ። ይህንን የትናንት ፖለቲካዊና ማኅበራዊ ሥዕል ከዛሬዋ የኢትዮጵያ ሁኔታ ጋር ማስተያየትን ለአንባቢ እተወዋለሁ። ለእኔ ግልጽ ሆኖ የሚታየኝ በውስጥ ያለነውና በውጭ የሚኖሩት ከዚህ ዓይነት ውጥረት ውስጥ አሁኑኑ መግባታችን ነው። ከውስጥም ከውጭም ያለው ከመንግሥት ጋር በኩርፊያ ላይ እንደሆነ እንናገራለን። መንግሥትን የያዘው አካል ተቃዋሚ ኃይሎችን ሲያኮርፍ፣ ገበሬውን አላናግር ሲል፣ ለሕዝብ የሚያስፈልገውን ከማሟላት ይልቅ መከራ እየጨማመረ ለስደት ሲዳርግ፣ የቤተክርስቲያን ደወል እያሰማ «አናግረኝ። አቤት! አቤት!» የሚለውን ሲንቅ፣ በዚህ ሁሉ በሚገባ ተተችቷል። ይህ ሥርዓት ከጭንቅላቱ አንሥቶ በመበላሸት ሥራ የጀመረ፣ ለሕዝብ ጀርባውን የሰጠ ኃይል መሆኑን ከዚህ በመነሣት ስንተች ኖርን። በእኔ በኩል ባለመንግሥት የሆኑትን ሰዎች ብቻ ያለርኅራኄ መተቸቱን ባንገፋበትም ደስ ይለኛል። እነሱን የማያውቅ፣ ሥራቸውንና ዓላማቸውን የማይረዳ ማን አለና?</p>

<p>ከተባበሩት መንግሥታት የስደተኞች ጉዳይ ዋና ኮሚሽነር ተቋም አተረጓጐም ባፈነገጠ ሁኔታ የዛሬው ዘመን ኢትዮጵያውያን ሕይወት ሲመረመር «ሁላችንም ስደተኞች ነን» ለማለትና ለስደተኝነት አዲስ ትርጓሜ ለመስጠት መሞከር አለብን። ስደተኝነት በፖለቲካ ወይም በኢኮኖሚ ችግር ምክንያት አገርን ለቅቆ መውጣት ብቻ አይደለም። መውጫው በር እየተዘጋባቸው እንጂ፣ ቢወጡ የሚሄዱበትን አቅጣጫ ባለማወቅ እንጂ፣ በመንፈሳቸው የሸፈቱ፣ የሞራል ስደተኞችና የሕሊና ድርቅ ያጠቃቸው ኢትዮጵያውያን ቁጥር ከ50 ሚሊዮን በላይ ነው። ይህንንም የመንግሥት ወገኖችም ሆኑ በውጭ ተበትኖ የሚገኘው ኢትዮጵያዊ ሁሉ ማወቅ አለበት እላለሁ፣ ከድፍረት ካልተቆጠረብኝ። ሕዝብ እንዲህ የተሰደደ አእምሮና የሸፈተ ስሜት ለምን ይኖረዋል? ተብሎ አይጠየቅም። ሕዝቡ ግን በሰው ሠራሽ ድርቅ፣ በሰው ሠራሽ ረሃብ፣ መኖር በማይገባውና ትንንሽ ጭንቅላቶች በፈጠሩት የሕሊናና የአካል ድርቅ ተሰቃይቶአል።</p>

<p>ሕዝብ በዚህና በመሳሰለው ምክንያት ከመንግሥት ጋር ለመነጋገር አልቻለም። እርስ በርሱስ ይነጋገራል? በቁጥር እየተመናመኑ በመጡት መጽሔቶች ላይ እንኳ የሚሰፍረውን የተወናበደ አሳብና የተሳከረ አስተያየት በቅንነት እንመልከተው። አንድ አሳብ ከአገር ቤት ሲሰነዘር ከውጭ ያለው ሌላው ጸሐፊ ስለዚያ ግለሰብ ታሪክ ለማጥናት፣ የሚስቱን ማንነት ለማወቅ ወደአንድ ዓመት የቤት ሥራ ይገባል። ምን ይበጃል ብሎ ከመወያየት ይልቅ እሽኮለሌ ይጀምራል። የንባብ ችሎታችን፣ የእውቀታችን ምጥቀት፣ የፍልስፍና መራቀቃችን የሚወጣው እዚያ ላይ ነው። በምሁራዊ ትምክህትና በአጉል መራቀቅ ጊዜያችንን አሳለፍነው። ሕዝቡም እንደ ለመደው እንዳይነጋገር፣ ወደ ተግባራዊ ውሳኔው እንዳያዘነብል መንገዱን አጠርንበት። አለዚያ እስካሁን እንዳሳለፈው መከራ የራሱን በላይ ዘለቀ፣ የራሱን አበበ አረጋይ፣ የራሱን አሞራው ውብነህ፣ የራሱን ገለታ ቆርቾ፣ የራሱን ገረሱ ዱኪ፣ የራሱን ዑመር ሰመተር ባወጣ ነበር። ኢትዮጵያውያን ጥሩ ስደተኞች አይደለንም።</p>

<p>ውይይት ለመጋበዝ በማለት ልነካካ የፈለግሁት «የስደት ነገር» ነው። የስደትን ነገር ገና ብዙ ሳልዳስሰው በአንድ ጀልባ ውስጥ ያለነው ሁሉ የሞራል ስደተኞችና የአካል ስደተኞች፣ ርስ በርስ አለመነጋገርና አለመወያየት፣ ይልቁንም ርስ በርሳችን መናጨት አሳዝኖኝ ነው ባልታሰበ ሁኔታ ወዳልታሰበ አቅጣጫ የወሰድኋችሁ። በውጭ ያለውን የተከፋፈለ ፖለቲካና በአንዲት ኢትዮጵያ ልጆች መካከል ያለውን የጥላቻና የፈግጠው ፈግጭው አቋም ሁላችሁም ቆም ብላችሁ ስትገመግሙት በንዴት እንደምትዋጡ ይገባኛል። ከእናንተ ቁጣ ቁራጭ የሆነችውን ነው ያነሣሁት። ከሳምንታት በፊት እንዲያውም አንዱን በአገራችን የተከበረና የእውነት ጠበቃ የምለው ሰው «በመጽሔት ላይ የጀመራችሁት ክርክር ትምህርት ይሰጥ ይሆናል ብለን ስናስብ ፈሩን እየለቀቀ መሄዱ ነው። መልስ ትሰጣለህ ወይ?» ብዬ ጠየቅሁት። «የለም! ይህን ጉዳይ መተውና እዚህ ያለነው ብቻ እርስ በርሳችን ብቻ ብንወያይ ይሻላል ብዬ ወስኛለሁ» አለኝ። ከአገራችን ሐቅ የመራቅ ጉዳይ ያስከተለው ችግር ይሆን ወይስ ቀደም ብዬ ያነሣሁት የአርበኞቹና የስደተኞቹ የጣልያን ጊዜ የፖለቲካ ሰዎች ውዥንብር እንደገና መጣ? በፖለቲካ ሰዎችና በምሁራን መካከል ያለው ችግር ይህንን ሕዝብ የመቃረጥ አባዜ ይሆን? ግራ ያጋባል። ቀዳሚው ጉዳይ የዚህ ሕዝብ ነፃ መሆን፣ መብቱን በእጁ ማስገባት መሆን ነበረበት። ሌላው ይደረስበታል። ምልክቱ ግን አያስደስትም። ምክንያቱም አንዳንድ አመለካከቶችን በግድ ሊጭኑብን የተነሡ ግለሰቦችን የፖለቲካ ሰዎችንና ስመ ምሁራንን (ሶ ቻልለድ ኢንተልለችቱአልስ) ሳስብ ውድድራቸው ሁሉ ትልልቁን ወንበር ከያዙት ትንንሽ ጭንቅላቶች ጋር ይመስላል። ይኸ ሁላችንንም ያሳዝናል። በትክክልም ያስቆጣናል። በጠቅላላው ግን ስደቱና ስደተኛው የበዛውን ያህል የስደት ፖለቲካው ቅጥ አምባር አጥቶአል።</p>

<p>እኛ ኢትዮጵያውያን ሁሉ ስደተኞች ነን ብያለሁ። በአገር ውስጥ ያለነው የሞራል ስደተኞችና የሞራል ድርቅ ሰለባዎች ሳንቆጠር በ1996 የወጣው የተባበሩት መንግሥታት የስደተኞች ጉዳይ ከፍተኛ ኮሚሽን ዘገባ (ኡኝሕጭር ጽታስቲቻል) ስለኢትዮጵያውያን ስደተኞች የሚከተለውን ሥዕል ያቀርባል። ከዚህ በታች የሠፈረው አኅዝ (በሠንጠረዥ -1) የሚያሳየው በ1996 ዓ.ም። ወደ የአገሩ የተሰራጩትን ኢትዮጵያውያን ስደተኞች ብቻ ሲሆን ከዚያ በፊት ግን በመቶ ሺህ የሚቆጠሩ ኢትዮጵያውያን በአፍሪካ፣ በመካከለኛው ምሥራቅ፣ በአውሮፓ፣ በሰሜን አሜሪካ፣ በኢሺያና በአውስትራሊያ፣ ወዘተ፣ ገብተዋል። ዜግነታቸውን ሳይለውጡ የሥራ ፈቃድ በማግኘት ብቻ የሚሠሩ፣ ወዘተ፣ ብዙ ሺህ ናቸው።</p>

<p><span class="underline">ሰንጠረዥ - 1 ስደት በ1966</span></p>


<table border>
<tr><th>የስደት አገር</th><th>ድምር</th><th>የተረዱ</th></tr>
<tr><td>ወደ ደቡብ አፍሪካ የተሰደዱ</td><td class="align-right">727</td><td align="right">-</td></tr>
<tr><td>ወደ የመን የገቡ (የተሰድዱ)</td><td class="align-right">439</td><td align="right">-</td></tr>
<tr><td>ወደ ሶማሊያ የገቡ (የተሰድዱ)</td><td class="align-right">308</td><td align="right">-</td></tr>
<tr><td>ወደ ጅቡቲ የገቡ (የተሰድዱ)</td><td class="align-right">280</td><td align="right">-</td></tr>
<tr><td>ወደ ሊቢያ አረብ ጄማሪያ የተሰድዱ</td><td class="align-right">138</td><td align="right">-</td></tr>
<tr><td>ወደ ኒው ዚላንድ የተሰድዱ</td><td class="align-right">108</td><td align="right">-</td></tr>
<tr><td>ወደ ሶማሊያ የተሰድዱ</td><td class="align-right">55</td><td align="right">-</td></tr>
<tr><td>ወደ ፈረንሣይ የተሰድዱ</td><td class="align-right">339</td><td align="right">-</td></tr>
<tr><td>ወደ ኬንያ የተሰድዱ</td><td class="align-right">7\,109</td><td align="right">4\,553</td></tr>
<tr><td>ወደ ኒውዚላንድ የተሰድዱ</td><td class="align-right">331</td><td align="right">-</td></tr>
<tr><td>ወደ ኖርዌይ የተሰድዱ</td><td class="align-right">1\,600</td><td align="right">-</td></tr>
<tr><td>ወደ ሩሲያ ፌዴሬሽን የተሰድዱ</td><td class="align-right">669</td><td align="right">-</td></tr>
<tr><td>ወደ ሶማሊያ (ሁለትኛ ዙር)</td><td class="align-right">700</td><td align="right">569</td></tr>
<tr><td>ወደ ደቡብ አፍሪካ (እንደገና)</td><td class="align-right">778</td><td align="right">100</td></tr>
<tr><td>ወደ ሱዳን (ዳግመኛ)</td><td class="align-right">51\,467</td><td align="right">19\,280</td></tr>
<tr><td>ወደ ስዊድን የተሰድዱ</td><td class="align-right">7\,632</td><td align="right">-</td></tr>
<tr><td>ወደ ስዊትዘርላንድ እስከ 1996</td><td class="align-right">252</td><td align="right">-</td></tr>
<tr><td>ወደ ዩክሬይን</td><td class="align-right">107</td><td align="right">34</td></tr>
<tr><td>ወደ የመን</td><td class="align-right">1\,077</td><td align="right">430</td></tr>
<tr><td>ወደ ቤልጂየም</td><td class="align-right">102</td><td align="right">-</td></tr>
<tr><td>በ1996 መጨረሻ ወደ ጂቡቲ </td><td class="align-right">2\,046</td><td align="right">1\,372</td></tr>
<tr><td>ወደ ፈረንሣይ</td><td class="align-right">&nbsp;</td><td align="right">&nbsp;</td></tr>
<tr><td>በ1996 መጨረሻ ወደ ኡጋንድዳ የገቡ</td><td class="align-right">109</td><td align="right">109</td></tr>
<tr><th>ድምር</td><td class="align-right">76\,373</td><td align="right">26\,447</td></tr>
</table>


<p>በ1996 ለተባበሩት መንግሥታት የስደተኞች ጉዳይ ከፍተኛ ኮሚሽን (ኡኝሕጭር) የስደተኛነት ጥያቄ ቀርቦ ነበር። ከ2047 ስደተኞች መካከል ለ379 ሲፈቀድ ለ722 ተከልክሎ የ323ቱ በእንጥልጥል ላይ ይገኛል። በዓመቱ ውስጥ ለ1169 ስደተኞች ፈቃድ ተገኝቶአል። የ1201 ስደተኞች ጥያቄ ውሳኔ አላገኘም። በዚህ ጽ/ቤት አማካይነት ብቻ ለ32,25 ኢትዮጵያውያን የስደተኝነት እውቅና ተሰጥቶአል</p>

<p>ከዚህም በላይ በ1996 ፍጻሜ ላይ ከዚህ ቀጥሎ ወደ ተመለከቱት አገሮች የገቡ ኢትዮጵያውያን የፖለቲካ ስደተኝነት ጥያቄ ማቅረባቸው ተረጋግጦአል።</p>

<p class="align-center">ሰንጠረዥ 2
<br/><span class="underline">የስደተኝነት ጥያቄ ያቀረቡ</span></p>


<table border>
<tr><td>በልጂየም</td><td class="align-right">30</td></tr>
<tr><td>ደንማርክ</td><td class="align-right">10</td></tr>
<tr><td>ጣልያን</td><td class="align-right">80</td></tr>
<tr><td>ኖርዌይ</td><td class="align-right">30</td></tr>
<tr><td>ስዊትዘርላንድ</td><td class="align-right">170</td></tr>
<tr><td>ካናዳ</td><td class="align-right">140</td></tr>
<tr><td>ፈርንሣይ</td><td class="align-right">20</td></tr>
<tr><td>ጀርመን</td><td class="align-right">1\,460</td></tr>
<tr><td>ሆላንድ</td><td class="align-right">120</td></tr>
<tr><td>ስዊድን</td><td class="align-right">60</td></tr>
<tr><td>እንግሊዝ</td><td class="align-right">210</td></tr>
<tr><td>ዩናይትድ ስቴትስ</td><td class="align-right">1\,800</td></tr>
<tr><th>ድምር</td><th class="align-right">4\,130</td></tr>
</table>


<p>ከዚህ በላይ የተመዘገበው እስታቲስቲክስ የተባበሩት መንግሥታት ድርጅት የስደተኞች ጉዳይ ኮሚሽን በ1996 ዓ.ም። የደረሰው አጭር ሪፖርት እንጂ በመላው ዓለም ተሰረጫጭተው የሚገኙትን ኢትዮጵያውያን ቁጥር በምንም መልኩ አይናገርም። ለምሳሌ በአሜሪካ ብቻ የሚኖሩትን ኢትዮጵያውያን ቁጥር እስከ 300,00 ለማድረስ አይከብድም። ምክንያቱም አጐራባች በሆኑት በዲሲ፣ በቨርጂኒያና በሜሪላንድ ብቻ 50 ሺ ኢትዮጵያውያን እንደሚኖሩ ይገመታል። በዚሁ ዓይነት በሎስ አንጀለስ፣ በሳንፍራንሲስኮ፣ በአትላንታ፣ በኒውዮርክ፣ በፍሎሪዳ፣ በቦስተን፣ በቺካጐ፣ ወዘተ፣ ያሉትን ቁጥር ግምት በመውሰድ ብቻ ከ300,00 ማስበለጥ ማጋነን አይሆንም። በዚያ ላይ ደግሞ በጀርመን፣ በእንግሊዝ፣ በስዊድን፣ በሆላንድ፣ በኢጣሊያ ወደ አንድ ሚሊዮን የሚጠጋ ስደተኛ ኢትዮጵያዊ እንደሚገኝ ደፋር ግምት አለኝ። በአፍሪካ፣ በመካከለኛው ምሥራቅ፣ በአውስትራሊያ፣ ወዘተ፣ የሚገኘው ሌላ ግልብ ግምት ውስጥ እንዳያስገባኝ እፈራለሁ።</p>

<p>ከወያኔ ኢሓዴግ ሰዎች ያገኘሁት አንድ ትምህርት የቁጥር ችግር ነው። የቤት ኪራይ፣ የሊዝ ተመን፣ ወዘተ፣ ሲያወጡ የዓለም ባንክ ተወካዮች እንደ ሳቁባቸው ታውቃላችሁ? «ለመሰብሰብ ያሰባችሁት ገንዘብ አንድ አሥረኛ እንኳ በሥርጭት ላይ የለምኮ!» ነበር ያሉአቸው። ለማንኛውም የእኔ ስሌት ወይም ግምት «የቅሌት» እንደማይሆን በመተማመን የመጨረሻውን ግምት ከአንድ ሚሊዮን ላስበልጠው አልሻም። በአጭሩ በደርግ ጊዜና አሁን ደግሞ በዘመነ ወያኔ ወደ ተለያየ የዓለም ክፍል ተበትኖ የሚኖረው ኢትዮጵያዊ ከሦስት ሚሊዮን አያንስም።</p>

<p>ይኸ ሁሉ የባለታሪክ፣ የኩሩ ኢትዮጵያዊ ልጅና የልጅ ልጅ ስደተኛ መባሉ እንደ ሸማ እንደማይሞቀው እናውቃለን። ሁኔታው ሲታይ ግን የነፃነት ኩራዝ እየጠፋ ስለሆነ ሁሉም ከጨለማው እየሸሸ የሚወጣ ይመስላል። በእኛ ዘመን ኩራዙ እንደ ገና ሊቀጣጠል እንደማይችል በመገመት በቀቢጸ ተስፋ የታሰረውም ብዙ መሆኑን እገነዘባለሁ። ስለዚህ በአገር ቤት ያለውም ከዚህ ጨለማ ኑሮ፣ አገሩ ጨለማ፣ አስተዳደሩ ጨለማ፣ ፖለቲካው ጨለማ፣ ከሆነበት ሥፍራ ለመሰደድ ልቡ ሲነሣ፣ የወጣው በመንፈሳዊ አገሩ (በአሜሪካ፣ በጀርመን በፈረንሣይ፣ በእንግሊዝ) ቀልቡን አሳርፎ አዲስ ሕይወት ሲመኝ ለአሳዳጆቹ ከዚህ የበለጠ ፋሲካ የለም። እርግጥ ፖለቲካው የደራ ነው። እንደ ረፋድ ገበያ የተሟሟቀ ነው። ይሁንና በየመንደሩ የተፈለገው ቢባልም፣ ደንፊና አቅራሪ ባይጠፋም በጊዜ ሰሌዳ በወጣ እቅድ «ወደ አገራችን መቼ ነው የምንመለሰው?» የሚል የለም። በምር! ልጆቻችንና - ልጆቻቸው «ወደ አገራችን ለመመለስ የሚያስችለን ጐዳና ይኸ ነው» በማለት እንደ ጌዴዎን ሠራዊት፣ እንደ ኢያሱ ጦር ይተምሙ እንደ ሆነ አላውቅም። እኛ የምናውቃትን አገር ሳንታደግ በስደት አገር ተወልደው፣ በስደት አገር ኖረው፣ በስደት አገር ትምህርት፣ ወተትና ቢግ ማክ ያደጉትና በሠፈሩበት መንፈሳዊ አገራቸው ዜግነት የሚታወቁ እኒህ ወጣቶች ወደፊት ለኢትዮጵያ የሚሞቱበት ዕዳ አለባቸው?</p>

<p>በአገራችን ላይ የስደት መዓት የወረደው ለምን እንደሆነ መነጋገሩንማ እንተወው ባይ ነኝ። ከቶውንም መንገዱና በሩ ጠፍቶት እንደሆነ እንጂ ቀደም ብዬ እንደ ጠቀስኋቸው ገበሬዎች ሁሉም ለጠላቶቹ አገር መልቀቅ የወሰኑ ይመስላል። የአገሬ ሰው ከኢትዮጵያ ድንበር ሲወጣ አይመለስም እያሉ እንደ እንግሊዝ፣ ጀርመን፣ ሆላንድ፣ አሜሪካ ያሉ ኤምባሲዎች ሳይቀሩ «ብትሄድ አትመለስም፣ አሜሪካ ሄደሽ ክትፎ ልትከትፊ ነው?» እስከ ማለትና ማሾፍ ደርሰዋል። ያለ ደረሰኝ አገር እያስረከብን ነው ልበል? እውነታቸውን ነው።</p>

<p>ሁሉም ሞትን የሚሸሽ ነው የሚመስለው። የኢትዮጵያ ሕዝብ ደግሞ ሞትን ከሚገባው በላይ አይቷል። የሚስቱን፣ የልጁን፣ የእህቱን፣ የወንድምዋን - የአባትዋን፣ የአጐትዋን፣ የእናትዋን፣ የባልዋን፣ አይቶታል፣ አይታዋለች። ሥጋና ነፍስ ገዝቶ በአካል ተከስቶ አይቶታል። ደርግ አንድ ትውልድ ወጣት ገደለ ተባለ። ይኸኛውም በበኩሉ አንድ ትውልድ አረጋዊ፣ ባልቴት፣ ኢማምና፣ ቁራን የሚቀራ፣ ባሕታዊና መነኩሴ፣ ቄስና ዲያቆን፣ አስተማሪና ተማሪ፣ ወዝ አደርና የወዛደር መሪ፣ ወዘተ፣ የሚቀረው አይመስልም። ምናልባትም ከሚመጣው ዘመን ኢትዮጵያውያን ምንም የሚቀረው፣ አለዚያም በሚመጣው ዘመን ማንም ኢትዮጵያዊ እንዳይተርፍ የሚሻ ይመስላል። ቤታችንም ቤታችን መሆኑ እየቀረ አይደለምን?</p>

<p>በቁም ነገር መካከል ቀልድ መደንቀር ደግ ነገር ላይሆን ይችላል። ዳሩ ግን በፊት በፊት ጊዜ ስናነሣት የኖረች አንድ ፌዝ ብጤ ትዝ ብላኛለች። ሰውየው ከባንክ ገንዘብ ተበድሮ አንድ ማለፊያ ቤት ሠርቶአል። እንደኔ ቤተ ሠሪዎችንና «ሲጋራ ማጨስ አቁሜአለሁ» የሚሉ ሰዎችን ታዝባችሁ ከሆነ ሕይወት ሁሉ ቀጥ ብሎ እነሱ ስለሚሠሩት ቤት፣ ሲጋራ ማጨስ መተዋቸውን እንዲሰማ ይፈልጋሉ። ስለ ሲሚንቶ ዋጋ መናር፣ ስለ ጄሶ መጥፋት፣ ስለ ሞራሌ አለመገኘት ፖለቲካ ውስጥ መግባቱ ልቤን ስልብ ያደርገዋል። እንደኔው ስልቹ የሆነ ጓደኛዬን አንድ ቤተ ሠሪ ሲያስጨንቀው ቆይቶአል። ታዲያ አንድ ቀን ቤቴን አሳይሃለሁ ብሎት ኖሮ በአርፋጃው ላይ ከቢሮ ተያይዘው ወደ ቦሌ (አዲሱ ቤት) ይሄዳሉ። ጉብኝቱ ከጋራዡ ተጀመረ። ሳሎኑ ታየ። ድንቅ፣ ድንቅ ተባለ። የእንግዳ መኝታ ቤት ውብ፣ ውብ! የእንግዳ መታጠቢያ ቤት ተከፈተ። ግሩም፣ ግሩም! እንደ ቢሮ የምታገለግል አንዲት ጥሩ ክፍል ተከፈተች ወርቅ፣ ወርቅ! ዕቃው ባይሟላም እንደ ነገሩ ከቢሮም ሊጫን ይችላል ወይም አንድ ባለሥልጣን የቢሮ ዕቃውን ለመለወጥ ትእዛዝ ሲሰጥ ሁለት ጥንድ ይገዛና አንዱ ወደ ቤት ይላካል። ከዚያ በኋላ ሰውዬው የመኝታ ቤቱን በር በርግዶ ይገባል። በሩ አልተቆለፈም። ሁለት ሰዎች ከተንጣለለው አልጋ ላይ ሆነው የዚህን ዓለም አዱኛ እያመረቱ ናቸው። ስለዚህ አስጐብኝው «ያች የተኛችቱ ውድ ባለቤቴ ናት። አጠገብዋ ያለሁትም እኔ ነኝ» አለ - ምንም እንኳ አብረዋት የነበሩት የራሱ አለቃ ቢሆኑም።</p>

<p>ይቅርታ ይደረግልኝና ቀልድ መሰልዋን ጉዳይ ከተፈጸመ ሁኔታ በመነሣት ቀለም የቀባባት አብሮ አደጌ የሆነ የሙያ ጓደኛዬ ነው። ያነሣኋትና የማልረሳት ቁም ነገር ያላት ግሩም ተምሳሌት ስለሆነች ነው። በቀልድ በቀልድ ይቺኛይቱ የምትነሣ ሆና ሳገኝ ሁላችንም በመኝታ ቤታችንም እንደ ተደፈርን፣ በየጐጆአችን እንደ ተዋረድን ማሰላሰል እጀምራለሁ። «ምናለበት ሚስቴ ከፈለገች ከምትወድደው ሰው ጋር ብትወጣ ምናለ?» የሚል የሰለጠነ ሰው ያጋጥማችሁ ይሆናል። ሁላችንም እንደዚያ ስለማናስብ ግን እደሰታለሁ። ነባሩ አመለካከታችን፣ የቁጭትና የቁጣ ባሕላችን ዛሬም ከእኛ ጋር ካለ ደግሞ መዋረዳችን ይሰማናል። የአገር መተረቻ እንሆናለን ብለን ድፍረቱን እንዋጋለን። እንዲህ መደፈር ጦርነት ባያስነሣም (በአገር ደረጃ ማሰብ እንጀምርና) ወደ ስደት አይመራም አይባልም። ነገር ግን ሁላችንም ተሰድደንስ?</p>

<p>በደርግ ጊዜ አንድ ትውልድ ወጣት አለቀ ብለናል። የተረፈው ተሰድዶአል። ያንን ሁሉ ወጣት ደርግ ገደለ ወይም እርስ በርሱ ተጨራረሰ የሚለውን ፍትሕ የሚሻ ጥያቄ ለታሪክና ነገ በፍትሕና በትክክለኛ አእምሮ ዳኝነት ለሚሰጥ ፍርድ ቤት እንተወው። የምናውቀውን እውነት ብቻ እንመስክር። በአንድ «ትውልድ እልቂት» ሒደት የተከሰተውን የመንፈስ ሽብር ነው መርሳት የማይገባን። የእልቂቱ ሒደት አእምሮዬ ውስጥ አንድ ሥዕል ትቶ አልፎአል። አንድ ወጣት ሲረሸን ይታየኛል - በዓይነ ሕሊናዬ። አጠገቡ ሦስት አራት ሌሎች ወጣቶች (እጃቸውንም እግራቸውንም) በሰንሰለት ታስረዋል። ምን ይሰማቸዋል? ጭካኔው ካላችሁ ትሪቱን በበግ ሞክሩት። ከአጠገቡ ሦስት አራት በጐች እሠሩና በጉን እረዱት። በሕይወት ያሉት በጐች ምን ይሰማቸዋል? ሕሊናቸውን መሳት ይጀምራሉ። (በግ ምን ሕሊና አለው ባትሉኝ።) ሕመም መቀስቀስ ባይሆንብኝ በእያንዳንዱ ወጣት አእምሮ ውስጥ እስካሁን ተቀርጾ የሚያሰቃየው ስሜት ይህን መሳይ ነው። ከቶውንም ያንን ሁሉ የመንፈስ መንገላታት አሸንፈው እንደገና «እንታገላለን» የሚሉ ወጣቶችን ማግኘት ያኮራል። ባይሆን መስዋዕትነታቸውንና የሞት ዝግጅታቸውን በማድነቅ ፈንታ ለጠላት የሚመች መንገድ በመጥረግ ዋጋ የሚነሡአቸው ሰዎች ያሳዝኑኛል። በየምዕራፉ የምንወናበድበት አቋም አላጣንምና። ኢትዮጵያውያን መጥፎ ስደተኞች ነን ? ወይስ ርስበርስ መነጋገርና መከባበር ነው የሌለን?</p>

<p>አሁንም ስለ ስደት እንነጋገር። ኢትዮጵያዊ ሁሉ እኩሉ በቦሌ፣ ሌላው በባሌ፣ የተወሰኑት በሞያሌ፣ ያመቻቸው በወልቃይት ጠገዴ፣ አንደኛው በሶማሊያ የተቀረው በጅቡቲ የውጭውን ዓለም መንገድ ተያይዞታል። የወያኔ ኢሓዴግን ደግነትም አትዘንጉለት። እዚሁ ሊያደቅቃቸው የሚፈልጋቸውን ሰዎች ካልሆነ በቀር ለጠየቀ ሁሉ ፓስፖርትም ቪዛም ይሰጣል። በእግት የሚያስቀራቸው አንዳች ዓይነት የበቀል ርምጃ ሊወስድባቸው የሚዘጋጅላቸውን ዜጐች ካልሆኑ በቀር እያንዳንዱ ሁለት መቶ ስድሳ አምስት ብሩን ጠብ እያደረገ በሥርዓት ይወጣል። እንደ ካስትሮ ኩባ መሆኑ ነው።</p>

<p>እንደምታስታውሱት የኩባው ካስትሮ በዓለም አቀፍ ኅብረተሰብ፣ ይልቁንም በአሜሪካኖች ተጽእኖ ሲፈጠርባቸው ወደ አሜሪካ ለመሄድ የሚፈልግ ሁሉ ይሂድ ብለው ፈቀዱ። በ1960ዎቹና 70ዎቹ። ከቶውንም በአንድ ወቅት እሥር ቤቶችንና የአእምሮ ሕሙማን መታከሚያ ድርጅቶችን ከፍተው ሰዎቹን ለቀቁአቸው። ለአሜሪካ ገጸ በረከት ሰጡ ማለት ይሻላል። በኢትዮጵያ ሁኔታ ግን ዛሬ ሥልጣን ላይ ያለው መንግሥት የዩኒቨርሲቲ ታላላቅ ጭንቅላቶችን፣ በሕክምናው መስክ፣ በኢኮኖሚውና ንግዱ ዓለም ስማቸው የተነሣውን፣ እውቅ መሐንዲሶችንና ጸሐፊዎችን፣ ምርጥ የፖለቲካ ሰዎችን ካስወጣ በኋላ የአገሪቱን በሮች ያጠረበት ሁኔታ ሞልቶአል። ሌሎች ለአገሪቱ ሕሊናና የሞራል ኩራት ምንጭ የሆኑ ዜጐች ደግሞ ወይ ተቆልፎባቸዋል ወይም በአደባባይ ቢታዩም በመንፈሳቸው ስደተኞች ናቸው።</p>

<p>ስለዚህ ኢትዮጵያዊነት ራሱ በስደት ላይ እንደሚገኝ ሀሳብ መሆኑን ለመናገር ይቻላል። ከታወቁት የኪነ ጥበባት፣ የሥነ ጥበባትና የሙዚቃ ሰዎች መካከል 80% የሚሆኑትን የምታገኙአቸው በለንደን፣ በዋሽንግተን ዲሲ፣ በፍራንክፈርት፣ በአምስተርዳም፣ በሎስ አንጀለስ፣ በኒውዮርክ፣ ወዘተ፣ ወዘተ ነው። ስፖርተኞች በራባትም፣ በፓሪስም፣ በአትላንታም፣ በሮምም፣ በአምስተርዳምም እንደወጡ ይቀራሉ። ኢትዮጵያ ልጆችዋን እያወጣች እየጣለች ይመስላል። በመካከሉ እዚህ አዲስ አበባ ውስጥ ከጥቂት ዓመታት በፊት በስፖርቱ መሪዎች አዘጋጅነት የተከናወነ ስብሰባ አስታውሳለሁ። አንዱ ተነሥቶ «በሦስተኛ የአፍሪካ ዋንጫ የነበሩንን ዓይነት ተጫዋቾች የሚመሳስሉ ወጣቶችን እንዴት ማፍራት አቃተን?» ብሎ ጠየቀ። በመልሱ አሰጣጥ ረገድ ሁሉም ሐቀኛ አልሆነም። ለሕሊናው እውነተኛ አልነበረም። ዙሪያውን ይሽከረከራል። ቋንቋ ያሳምራል።</p>

<p>ያለፉት ሥርዓቶች የየራሳቸው የጥፋት ድርሻ ሊኖራቸው ይችላል። ያንን ለታሪክ ጸሐፊዎች አስረክበን የዛሬውን እናውጋ። የበለጠ ባለሙያ እያፈራን ለሌሎች አገሮች የምንሰጠው ዛሬ ነው ወይስ ትናንት? ልታረምበት የምፈቅደው አንድ ድምዳሜ አለ። አብዮቱ በፈነዳበት በ1966 ላይ ሃምሳ ስደተኛ ኢትዮጵያዊ በመላው ዓለም አልነበረም። ይህንንም ቁጥር ከቶውንም አብዝቼዋለሁ። ከዚያ በኋላ ቀስ በቀስ አገር የሚገነባው ምሁር ሁሉ በአገሩ ውስጥ ነፃ ሆኖ መሥራት አቃተው። በነቂስ ከሥራ ተባርሮ አመራሩን የነጠቁት ትምህርትም ልምድም የሌላቸውና አገርንም የማያውቁት ሆኑ። ስለዚህ ስፖርቱም፣ ኪነቱም፣ ሥነ ጥበቡም፣ እድገቱም ቀጣይነት (ቾንቲኑኢትይ)አጣ። በዚህ ጉዞ ከሄድን ደግሞ የበለጠ ተከታይነትም ቀጣይነትም ያጣል። ምርጫችን ደግሞ የማያቋርጥ ስደት ሆነ። አገር እያስረከብን ነው? ከወጣንስ በኋላ ምን ሠራን?</p>

<p>ስለ ስደትና ስደተኞች ውይይታችንን እንቀጥል። ከኢትዮጵያ የተሰደደውና በብዙ ቁጥርም የሚሰደደው አገሩን ሊገነባ የሚችለው ኃይል ነው። የሠራተኞችና የሌሎች ማኅበራት መሪዎች፣ ጠንካራ አገራዊ አሳብና ሕልም ያላቸው ወጣቶችና ምሁራን ናቸው። በውሳኔ መንበር ላይ በጉልበት ያሉት ለኢትዮጵያ ሕልም የሌላቸው ወይም ርእዮት የሌላቸው ግለሰቦች መሆናቸው አይካድም። ታዲያ የሚወጣው ሁሉ አገሩንና ዕድልዋን ማንም ጠላት እንዲጫወትበት እያስረከበ ነው? ወይስ ለአገሩ ትንሣዔ መታገያ መድረክ ለማዘጋጀትና ተሰባስቦ አንድ ወሳኝ የትግል ግንባር ለመፍጠር? እርስ በርሱ በሰላምና በጽሞና ይነጋገር ዘንድ አስፈላጊነቱን ተረድቶታል?</p>

<p>በኢትዮጵያ ሕዝብ ስምና አገሪቱን ከዘረኞችና ከዘረኝነት በማውጣት ስም ብዙ ወንጀል እየተሠራ፣ ብዙ ውዥንብር እየተናፈሰ መሆኑን አንካካድም። እንደገና የሕዝብ ጠላቶች ማላገጫና መተረቻ መሆናችን ነው የሚያሳዝነው። አሁን አሁን የገባኝ ለካንስ ጠላትነታችን ርስበርስ እንጂ ከዘረኞችና ከዘረኝነት ሥርዓታቸው ጋር አልነበረም። በዚህ የተነሣ ይመስለኛል የዋሽንግተንን አየር አንዱ ድርጅት ከሌላው ድርጅት ጋር ያለው ቅራኔ የሚሰነጣጥቀው። ለዚህ ይመስላል ኢትዮጵያውያን ባሉበት በማናቸውም የአውሮፓ ከተማ ወረቀት መበተን የሚችል ሁሉ ስሙ ተሰምቶ የማያውቅ ድርጅት (የግል ፖለቲካ ተቋም) መሥርቶ ከሌላው ወንድሙ ጋር መነታረኪያ የሚያደርገው። ስለ አገር አንድነት እናወሳለን። ዳሩ ግን አጠገባችን ካሉ ወንድሞቻችን ጋር አንድነት ቀርቶ ተቻችሎ መኖር የሚሆንልን አልመስልህ ብሎኛል። ደግሞስ ስንት ሰው ይንገሥ? ስንትስ ሰው ራሱን ለመሪነት ያሳጭ? ይህን መሳዩን ትሪት ማየት ማለት ዘረኞች በእኛው ርዳታ ዕድሜአቸው ይራዘማል ማለት ነው። ይህን ለማስተካከል በብዙ ግለሰቦችና ቡድኖች አማካይነት የተለያየ አመለካከት ያላቸውን ወገኖች ወደ አንድ ጐራ ለማሰባሰብ በተደጋጋሚ መሞከሩን አውቃለሁ። አንዱ ችግር ጥቂት ግለሰቦች በፖለቲካው መድረክ ላይ እንዳጋጣሚ መታየት ሲጀምሩ የጃንሆይን ዙፋን፣ የመንግሥቱንና የመለስን መንበር የያዙ ይመስላቸዋል። ወይም በቅርቡ እንደ ታዘብነው በጦሩ ሜዳ ገብተዋል የሚባሉት እንኳ ከታሪክ ሽሚያ ውስጥ ይገባሉ። (ከጥቂት ወራት በፊት በአንድ ጄኔራልና በአንድ ኮሎኔል መካከል የነበረውን የወረቀት ልውውጥ ይጠቅሱአል።)</p>

<p>ወደዚያው አሳብ እመለሳለሁ። ስደተኛ ተብሎ የተመዘገበውና ያልተመዘገበው ቁጥር - በእኔ ይሁንባችሁ ከሦስት ሚሊዮን አያንስም። ይኸ ሁሉ ታጋይ ነው ከተባለ የሚፋለመው ኃይል ሃምሳ ሺህ ነው ብንል አንድ ሰው ለ60 ሰዎች ማለት ነው። ስድሳ ሰዎች የአንድን ግለሰብ ፖለቲካ፣ የኢኮኖሚና የሶሻል አቋም እንዲሁም ወታደራዊ ጉልበት መቋቋም ያቅታቸዋል? ጄኔራል መርዕድ ንጉሤ በአንድ ወቅት ሲናገሩ የነበረውን አሳብ በዚህ መጽሔት ላይ ያወሳሁት ይመስለኛል። ጄኔራሉ ሲናገሩ «በኤርትራና በትግራይ ያለውን ጦርነት ለማሸነፍ መጀመሪያ ማሸነፍ አለብን የሚል ቆራጥ ውሳኔ ያስፈልጋል። ከልባችን ሁላችንም ለመዋጋት ቆርጠን ከተነሣን ጦርነቱ 30 ዓመት የፈጀ ቢሆንም በ24 ሰዓት እናሸንፋለን» ብለው ነበር። በእውነቱ በአገር ቤትና በውጭ በስደት ላይ ያለው ኃይል በቅንጅት መልክ ለመታገል ቆራጥ ውሳኔ ላይ ቢደርስ የልብና የተግባር ውህደት ከፍተኛ ውጤት ባስከተለ ነበር።</p>

<p>ይሁንና ሁሉም ሰው ያለው በፖለቲካ ምድረ በዳ ውስጥ ነው። በነገራችን ላይ እንደ ወትሮው ሁሉ ለመግለጥ የምፈልገው ደም ተፋሰሱ የሚል መልእክት አለማስተላለፌን ነው። መጽሔታችን ጦርነት አይወድም። እኔም በየወሩ እየማልሁ ነው የምጽፈው። ታዲያ በጦር ሜዳ የሚገኙ ወገኖቼን ሞራል ላለመንካት «ጦርነቱን ባትጀምሩት ደግ ነበር። ከገባችሁበት ደግሞ ማሸነፍ አለባችሁ» ለማለት ፈቃድ ያስፈልግ ይሆን? ታሪካችንን ከቆሻሻው፣ አንድነታችንን ለድርድር ካቀረበውና ትከሻችንን ካጐበጠው ረዥም ጦርነት ቀጥሎ ዘረኝነት፣ ረሃብ፣ ሥራ ማጣት፣ መብት ማጣት ሰፍረውብናል። አዳም ገላችንን የምንጥልበት መቃብር (አገር) እስከ ማጣት ደርሰናል። ይህንን ውርደት በእርካታ የተቀበለው ዜጋ የለም። አስቸጋሪ የሆነው ነገር የሕልማችን አለመመሳሰል ነው? ችግሩን ነው ለማወቅ ያልቻልነው ወይስ አገራችንን?</p>

<p>ዮሴፍ ፎርድ አንድ ጥናታዊ ጽሑፉን በሚከተለው አኳኳን ይጀምራል። «አምስት ዓይነ ሥውሮች ካሉበት ሥፍራ አንድ ዝሆን ይመጣል። አንደኛው ዓይነ ሥውር እግሮቹን ይዳብስና ዛፍ ነው ይላል። ሌላው ጆሮውን ይነካካና ቅጠል ነው ይላል። ሦስተኛው ኩምቢውን ያሻሽና ቅርፊት ነው ይላል። ሁሉም በትንሽ በትንሹ ያገኙትን ግንዛቤ ከማዋሃድ ይልቅ ለየብቻ በዳሰሳ በተረዱት ብቻ በመወሰን እኔ ነኝ የደረስሁበት በሚል አታካሮ ውስጥ ለመኖር ተገደዱ። ይኸ ጣጣ ነው ሁላችንንም ያስቸገረን። ስለዚህ መከባበሩና መወያየቱ ቀርቶ በግል ስንዘረጣጠጥና ከቶውንም አንዱ በሌላው ላይ የመርዝ ፍላጻውን ሲያነጣጥር እስካሁን አለን።</p>

<p>እኔ እንኳ በዚች አቅሜ አንዲት ጽሑፍ ካልታሰበ አቅጣጫ ታላላቅ ዘለፋዎች አትርፋልኛለች። ሁለት ግለሰቦች ባለፈው ዓመት የጻፉትን አሳብ በማንሣት የሚታየኝን አደጋ ገለጥሁ። የአንደኛው ደጋፊ ሃያ አራት ሰዓት ለኢትዮጵያ የሚያስበውን ሰው ለመተቸት የሞራል አቅም እንደሌለኝና አጉል መንጠራራት መሆኑን ገለጠልኝ። አንደኛው ጸሐፊ ደግሞ በንዴት መልክ «በማላውቀው ሰውና በማላነብበው መጽሔት» (ጦቢያ) በሚል ንቀቱን ገለጠ።</p>

<p>ይህንን ያነሣሁት ያንን ጉዳይ እንደገና ለመቀስቀስ አይደለም። በምናቀርበው አሳብ የመነጋገር ፍላጐት፣ የመወያየት መንፈስ እንደሌለንና የውስጡና የውጭው ብቻ ሳይሆን የውስጡና የውስጡ፣ የውጭውና የውጭው ሳይቀር የተቀናጀ ኢትዮጵያዊ ሕልም እያጣ መምጣቱን ለማመልከት ነው። ስለዚህ ዛሬ በግንባር የሚታዩት እነ አቶ መለስ እንኳ የፖለቲካ መንበሩን ቢያስረክቡ (በአንዳች ምክንያት) የኢትዮጵያ ሕዝብ እንደገና በጊዜ ክንፍ ውስጥ ባሉ አዳዲስ አምባገነኖች እግር ሥር እንዳይገባ ያሰጋል።</p>

<p>ትግል ደግ ነገር ነው። የምትታገለው ደግሞ ከተቃራኒ አሳብና ከተቃዋሚ ወገን ጋር ነው። እርስ በርስ ትግልና መዘራጠጥ ሁሉ ለርስ በርስ መጠፋፊያ እየዋለ ነው። ጠላት ደልቶታል። ትሪቱን ይመለከታል፣ ይስቃልም። ታዲያ ሁሉም የኢትዮጵያ ልጅ ወደ ስደት ሲጓዝ ተጉዞም በድል የሚመለስበትን መንገድ ራሱ ሲያጥረው፣ በተጨማሪ በሺህ የሚቆጠሩ ውድ አእምሮዎች «በሎተሪ» ሲወሰዱብን ሁላችንም ከአገራችን ለአገራችን ሳንሆን ስንቀር፣ ለነገ አመራር የሚውል ሰው አለን ይባላል? ስደት - የአካል ስደት፣ የአእምሮ! ስደት የመንፈስ! መቼ ነው የሚያበቃው? እንነጋገርበት።</p>



</body>
</html>
