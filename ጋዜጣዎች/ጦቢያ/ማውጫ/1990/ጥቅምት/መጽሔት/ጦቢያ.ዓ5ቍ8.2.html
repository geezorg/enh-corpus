<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>qeTlWal wede gedel - yaltadelew gmel</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቀጥሏል ወደ ገደል - ያልታደለው ግመል</h1>

<p class="align-center"><span class="italic">ሐሰን ዑመር አብደላ</span></p>

<p>ደርግ በየፌርማታው የዓላማ ጽናት የጐደላቸውን ተሳፋሪዎች የሚተፋ ስመ - ጥሩ ፈጣን ባቡር ነበረው። ኢሓዴግም ማንም ምድራዊ ኃይል ጉዞውን የማይገታው ስመ - ጥሩ ግመል አለው። በተለይም የዚህን ግመል ጉዞ በምንም መንገድ በውሾች ጩኸት ማስተጓጐልም ሆነ መግታት እንደማይቻል ባለፉት 6 ዓመታት ተደጋግሞ ተነግሮናል። እድሜ ለወያኔ የምሳሌዎች መዝገባችን በአንድ አዲስ ተረት በልጽጓል። «ውሾች ይጮኻሉ ግመሉ ይጓዛል» የሚል አንድ የቆየ የዓረቦች ተረት እስከሚበቃን ደጋግመው ጋቱን።</p>

<p>የወያኔ መሪዎች የዓረብኛ ቋንቋ እውቂያ ልክ እንደማርክስዚም እውቀታቸው «ለብ ለብ» ነው የሚሉ በርካታ ውስጠ አዋቂዎች አሉ። የማርክሲዝም እውቀታቸው ከቀዩ የሊቀመንበር ማኦ የጥቅሶች መዝገብ እንዳልዘለቀ ሁሉ ዓረብኛቸውም ከገዳሪፍና ከካርቱም ሻይ ቤቶች ከተቀነጫጨቡ ጉንጭ አልፋ አባባሎች የሚዘሉ አይደሉም ነው የሚባለው። ስለ ዓረብኛ እውቀታቸውም ሆነ ለግመል ስለአላቸው ወገናዊነት እሰጥ - አገባ ውስጥ ሳልገባ ወደ ተነሣሁበት ቁም ነገር ላምራ።</p>

<p>ስለ ግመሎች ዝምድና ባለግመሎቹ ራሳቸው ክርክር ቢገጥሟቸው ያምራል። «ለዓድዋ ሰው ግመል ምኑ ናት?» ማለት የሚችሉት እነሱ ናቸው። ዘንድሮ ትግርኛ ተናጋሪዎች ለግመል የሚያሳዩትን ፍቅር ያዛልቅ ብሎ ማለፉ ሳይበጅ አይቀርም። ግመሊቱ ባለውለታቸው ናት። የማይካድ ነው። ነገር ግን ግመል የራሷ ጌቶች አሏት። ኤለን ገብራይ የተባለችው ኤርትራዊት ጸሐፊ በቅርቡ ባወጣችው (ኤሪትረአ፣ ሚራችለ ላንድ) በተባለው መጽሐፏ የትኛው አጋሰስ የማን ወገን እንደሆነ ዘርዝራለች አሉ። የአህያ ዘመዶች ማን እንደሆኑ ተናግራለች። ግመልም የራሷ ባለቤቶች ካሏት እነሱም ዝምድናቸው ከየትኛው እንስሳ እንደሆነ ለመምረጥ ሊገደዱ ነው። «ዝንጀሮም እየሳቀብን ነው» አለ ጸጋዬ ገብረ መድኅን አራያ። እኛ የትኛው አጋሰስ የማን ዘመድ እንደሆነ አቃቂር ስናወጣ ማለቱ ይሆን? ቁም ነገሩ እኛ የእንስሳቱን ዝምድና መከጀላችን ሳይሆን እንስሳቱ በእኛ ወገናዊነት አለማፈራቸውን ማረጋገጡ ላይ ነው።</p>

<p>ለማንኛውም «ውሾች ይጮኻሉ ....» የዓረብ ተረት ነው። «አል - ኪላቡ ታንባሕ፣ወል - ቃፊላ ተሲር» ነው አሉ ተረቱ። በቋንቋው ባለቤቶች ዘንድ «ውሾች ይጮኻሉ፣ ቃፊላው (የግመሉ ግትልትል) ጉዞውን ይቀጥላል ነው» ትርጉሙ። ቃፊላ የግመል ግትልትል መሆኑ ነው። በአማርኛም ሆነ በትግርኛ ቃፊላ የሚለው ቃል ተመሣሣይ ትርጉም አለው የሚሉ የቋንቋ ባለሙያዎች አጋጥመውኛል። ከበራሕሌ የአፋር ጨው ወደ ደጋው ክፍል የሚያጓጉዘው የግመሉ ግትልትል በትግራይ አካባቢ «አርሆ» ይባላል። «አርሆ» አፋርኛ መሆኑ ነው። «ቃፊላም» ተባለ «አርሆ» ወይም በፈረንጆቹ አጠራር «ካርቫን« አልነው፣ ቁም ነገሩ በጉዞው ላይ ተዋናዩ አንድ ግመል ሳይሆን የግመሎቹ ቅጥልጥሎሽ ነው። በሌላ አባባል ቃፊላ የግመሎቹ ኮንቮይ ነው።</p>

<p>ሌላም ትልቅ ቁም ነገር አለው። በረዥሙ የአርሆ ጉዞ እኩል የሰነቁ ብዙ ቁጥር ያላቸው ግመሎች ባንድነት ተቀጣጥለው በየመንገዱ ከሚያጋጥሟቸው ብዙ ውጣ ውረዶች እየተከላከሉ በግመሎቹ የተጫኑ ሸቀጦችንና እቃዎችን በተፈለገው ማድረሻ ነጥብ ላይ በባለ አድራሻው እጅ መግባታቸውን ማረጋገጥ ነው። የቃፊላው ዋና ፅንሰ - ሐሳብ ይህ ነው። አደራውን እግቡ ካላደረሱ የቃፊላው ጉዞ ተሳካ ማለት ዘበት ነው። የውሾቹ ሃው! ሃውታ! በረዥሙ የአርሆ ጭው ያለ በረሃ ጉዞ ኢምንት መሰናክል ናት።</p>

<p>ላለፉት 6 ዓመታት የኢሃዴግ አርሆ እየተጓዘ ነው? ያለ ጥርጥር። ቁም ነገሩ አሁንም በዚሁ 6 ዓመት ጉዞ ከግትልትሉ የተገፈተሩ፣ የተስፈነጠሩ፣ የተንጠባጠቡ፣ ወደ ጠርዝ የተገፉ፣ ከመስመሩ የወጡ፣ አልንቀሳቀስ ብለው የለገሙ ግመሎች የሉም? አደራው ወደ ባለአድራሻው በእርግጥ ለመድረሱ ከወዲሁ ማረጋገጫ ይታያል? ለሚሉት ጥያቄዎች የሚሰጥ መልስ ነው።</p>

<p>ደርግ ከፈጣኑ ባቡር ተንጠባጠቡ የሚላቸውን የዓላማ ፅናት የጎደላቸው ተሳፋሪዎች በወሎ ኪነት ጓድ «ፈጣን ነው ባቡሩ» ዘፈን እያፌዘ በመሸኘት ባቡሩ ጉዞውን መቀጠሉን ያበስር ነበረ። በመንጌ ፉከራ «አንድ ሰው እስከሚቀር ድረስ» ጉዞው ቀጠለ። ደርግ ራሱ ገደል፣ ሀገሪቱንም ገደል፣ የሕዝቡን አደራም ገደል ጣለ።</p>

<p>ያሁኑ ባለተራ ወደገደል ያጋደለው ጉዞም ቀጥሏል። ልክ ከደርጉ ፈጣን ባቡር እየተገፈተሩ፣ እየተንጠባጠቡ እንደቀሩት በዚህኛውም ግመላቸው ከቅጥልጥሉ የወጡ ቡድኖች ነበሩ። የሕልውናው መንሴ የሆነውን መንገድ የመምራቱን ተግባር ተወጥቶ የወያኔ ሠራዊት «አራት ኪሎ » የደረሰ ቀን ህልውናው ያከተመው የኢትዮጵያ ዴሞክራሲያዊ መኮንኖች ንቅናቄ (ኢዴመን) ግመል ነበረ ከሁሉ በፊት የተሸኘው። በኋላ ብዛት ያላቸው አዲስ ግመሎች ከአርሆው ጋር ሲቀላቀሉ፣ በርካታዎቹ ተገፍትረዋል። በምሳሌነት የሚጠቀሰው የኦነግ ግመል ነው። ወያኔዎች «ከደምቢዶሎ ወደ አዲስ አበባ ሊፍት ሰጠነው (ግትልትሉ ውስጥ አስገባነው)» የሚሉት ይህ ግመል ብዙም አብሮ አልተጓዘም። ገና በጧቱ ነበረ የተገፈተረው። ምክንያቱም ወያኔ ጠፍጥፎ የሠራው የራሱ ግመል (ተለጣፊ ድርጅት) አልነበረምና።</p>

<p>ወያኔ በራሱ አምሳል የሚፈጥራቸውን የብሔረሰብ ድርጅቶችን መሥራት የጀመረው ገና የትግራይ ሪፑብሊክ ምሥረታ ፕሮጄክቱን መብቱ እስከሚሸራረፍ ድረስ (ትግራይ እስክትለማ?) ለጊዜው በይደር በማቆየት በኢትዮጵያ አንድነት አምናለሁ ማለት ከጀመረበት ጊዜ አንስቶ ነው። በነገራችን ላይ ፕሬዚዳንት ኢሳይያስ ወያኔና ኦነግ የኢትዮጵያን አንድነት እንዲቀበሉ የገፋፋኋቸው እኔ ነኝ በማለት ለጋዜጦች የሰጡት መግለጫ እንደተጠበቀ ሆኖ ነው። ፕሬዚዳንቱ ለኢትዮጵያ አንድነት ለዋሉት ውለታ የኢትዮጵያ ሕዝብ የእጃቸውን ይስጣቸው ብሎ ከመመረቅ ሌላ ምን ማለት ይችላል?</p>

<p>በኢትዮጵያ የሕግ እውቅና ካገኙት 62 የፖለቲካ ድርጅቶች 56ቱ የብሔረሰብ ድርጅቶች መሆናቸውን አዲስ ዘመን ጋዜጣ ይፋ አድርጓል። እነዚህ በሕግ የታወቁና በፖለቲካ ፓርቲነት የተመዘገቡ ናቸው እንጂ በዛሬዪቱ የወያኔ ኢትዮጵያ ባማካይ አንድ ብሔረሰብ አምስት ድርጅቶች አሉት ቢባል ማጋነን አይሆንም። አንድ ጊዜ ሶማሌና ጉራጌ እያንዳንዳቸው 13 ድርጅቶች በማስቆጠር ሰንጠረዡን እንደሚመሩ ተገልጿል። የወያኔን ቃፊላ ጉዞ በቅጡ ለመረዳት ተለጣፊ ድርጅት፣ ብሔረሰብ፣ ክልል የተባሉትን ሦስት ቃላቶች መመርመር ሊያስፈልግ ነው።</p>


<h3><span class="underline">ብሔረሰብ፣ ተለጣፊ ድርጅት፣ ክልል</span></h3>


<p>ወያኔ የብሔረሰብን ጥያቄ ለራሱ ጠባብ ዓላማ ማረማመጃ በማድረግ ሁሉ ከሁሉ የሚናከስበት የማራኮቻ መድረክ አደረገው እንጂ ብሔረሰብ የሚለው ፅንሰ - ሐሳብ አልፈለሰም። በኢትዮጵያ የነበረው የብሔረሰብ ችግር የወያኔ የምናብ ፈጠራም አይደለም። ብሔረሰቦቹ ነበሩ፣ የብሔረሰብ ችግርም እንዲሁ።</p>

<p>የፖለቲካ አፉን በብሔረሰብ ችግር የፈታው የኢትዮጵያ ተማሪ ንቅናቄም በሀገሪቷ በየትኛውም እድገት ደረጃ ለሚገኙ ማኀበረሰቦች ሁሉ አማካይ መጠሪያ ብሔረሰብ የሚለው ስያሜ ነው በማለት ቃሉን ሲጠቀምበት ነበር። ደርግም ይህንኑ መጠሪያ ለሁሉም የሀገሪቷ ጐሣዎች እንደ አማካይ መጠሪያ በጥቅም ላይ አውሏል። ለተማሪ ንቅናቄውም፣ ለደርግም፣ ለወያኔም መነሻው የእስታሊን የብሔር አስተምህሮና ፍቺ እንደነበረ አጠያያቂ አይደለም።</p>

<p>ዛሬ ወያኔ በሀገሪቷ ላሉት ጐሣዎች ብሔር፣ ብሔረሰብና ሕዝብ የተሰኙ ሦስት እርከን አመዳደብ ሲጠቀም እንመለከታለን። ከአጠቃቀሙ ግን አንዱን ማኀበረሰብ ከሌላው ልዩ የሚያደርጉ የእድገት ደረጃ ምደባዎች ለመሆናቸው በእርግጠኝነት መናገር ያዳግታል። ከኢትዮጵያ ጐሣዎች ማን ብሔር፣ ማን ብሔረሰብ፣ ማን ሕዝብ እንደሆነ በመንግሥት የተሰጠ ማብራሪያ ያለ አይመስለኝም። ቁም ነገሩ ግን በምደባው መሠረት ለማኀበረሰቡ የተሰጠ የሥልጣን ክፍፍል ድርሻ ነው ከተባለ አሰያየሙ ከሥልጣን ድርሻው ጋር ያለው ቀጥታ ግንኙነትም ግልፅ አይደለም። ከ80 የሀገሪቷ ብሔረሰቦች ወደ 50 የሚጠጉት የሚገኙት በደቡብ ኢትዮጵያ «ብሔሮች፣ ብሔረሰቦችና ሕዝቦች» ክልል ውስጥ ነው። በመቶዎች የሚቆጠሩ አባላት ያላቸው ማኀበረሰቦችም ሆኑ ከሁለትና ሦስት ሚሊዮን በላይ ሕዝብ ያላቸው ጉራጌን፣ ወላይታን፣ ሲዳማና፣ ዳውሮን፣ ከፋ ሸኪቾን የመሳሰሉ «ብሔር፣ ብሔረሰቦች፣ ሕዝቦች» የሚገኙት በዚህ ክልል ነው። በመጨረሻው የሕዝብ ቆጠራ መሠረት ከአዲስ አበባ ሕዝብ 17% ያክሉን ያካተተው የጉራጌ ሕዝብም የዚሁ ክልል ነዋሪ ነው። ጉራጌ በኢትዮጵያ ደረጃ በሕዝብ ብዛት ከትግራዊ ብሔረሰብ ጋር የሚፎካከር ብሔረሰብ ሆኖ ሳለ ከ50 ማኀበረሰቦች ጋር በደቡብ ክልል ሲዳበል 30 ሺ የማይሞላው የሐረሪ ብሔር (?) ያንድ ብሔራዊ ክልል ባለቤት ነው።</p>

<p>ወያኔ ባንድ በኩል ጭቁን «ብሔር፣ ብሔረሰቦችና ሕዝቦች» የአማራን የጭቆና ቀንበር አሽቀንጥረው እንዲጥሉ በብሔረሰብ እንዲደራጁ ሲቀሰቀስ በሌላ በኩል «የአማራ ዲሞክራሲያዊ ብሔርተኛነት ይለምልም? በሚል መፈክር «ጭቁኑ» አማራ በብሔረሰብ እንዲደራጅ ያልፈነቀለው ድንጋይ አልነበረም። አማራን በብሔረሰብ ማደራጀት ለወያኔ ከፍተኛ ራስ ምታት ነበረ ማለት ይቻላል። በመጀመሪያ «ለመሆኑ አማራ የሚባል ብሔረሰብ አለ ወይ?» እየተባለ በነበረበት ወቅት ገና መኖሩ ያልተረጋገጠው አማራ በድርጅት መዋቀሩ አስቸጋሪ ሳይሆንበት አልቀረም። ከማደራጀት በፊት ሕልውናውን ማረጋገጥ ነበረበት።</p>

<p>በ1983 የሰኔ ኮንፈረንስ ማግሥት ላይ ነበረ መለስ ዜናዊ ሦስት የአማራ ፕሮፌሰሮችን ለጭንቅላት ፍትጊያ ለቴሌቭዥን ሙግት የጋበዙት። አማራ መኖሩ ብቻ ሳይሆን ወያኔ በጦርነቱ የተቀዳጀውን ድል በጭንቅላት ፈተና ላይም በመድገም ከሸዋ፣ ከወሎና ከጐጃም የተውጣጡትን ሦስቱን ፕሮፌሰሮች ባንድ ምት እንደረፈረፏቸው ነበረ የተወራው። «አማራ ተሸንፎአል፣ ስለዚህ አለ።» (ሐ ኢስ ደፈአተድ፣ ጥሀረፎረ ሀ ኢስ)በሚል ካርተሊያዊ (ጫርትሊአን)አኳኋን ህልውናው ተረጋግጦ እንዲደራጅ ብዙ ቅስቀሳ ቀረበለት። አሻፈረኝ አለ። «ሕልውናዬ የሚከሰተው በኢትዮጵያዊነቴ ነው» ብሎ አንገራገረ። በወተር፣ በበደኖ፣ በአርሲና በአሰቦት በዚህ ብሔረሰብ አባላት ላይ የተፈፀሙት ጭፍጨፋዎች አማራ የሚከራከርለት የራሱ ወካይ ድርጅት ስላጣ ነው ተባለ። አማራን ከዚህ ጥቃት ሊያስጥል የሚችለው የራሱ ብሔረሰብ ድርጅት ብቻ ነው ተባለ። መዐሕድ ተቋቋመ። አማራ ከምጡቅ ኢትዮጵያዊነት ማማ ወርዶ እንደማንኛውም ብሔረሰብ ተደራጀ የተባለ እለት ፕሬዚዳንት ኢሳይያስ «እንኳን ደስ ያለህ» መልእክት ለፕሮፌሰር አሥራት ሳይሆን ለፕሬዚዳንት መለስ ላኩለት። አንድ ትልቅ የቤት ሥራ ተጠናቀቀ።</p>

<p>ብዙ ጊዜም ሳይቆይ አብረሃም ያየህ «የሕወሀት የአማራው ክፍል» ብሎ የሰየመው ኢህዲን በስምም የአማራ ድርጅትነቱን ለማስመስከር «የብሔረ አማራ ዲሞክራሲያዊ ንቅናቄ» ተብሎ ተሰየመ። አካሄዱን የተቃወሙት እነ ሙሉዓለም አበበን የመሳሰሉ የኢህዲን አባላት ከመንገድ የተወገዱት ቀደም ብሎ ነው።</p>

<p>አማራ የተቆናጠጠባቸው ሁለት ሌሎች ማማዎች ገና አልተነኩም ተባለ። እነዚህ ሁለት ማማዎች በአማርኛ አማካኝነት የተቀዳጀው ባህላዊ የበላይነትና አንድ ሲሶ ከኢትዮጵያ ሕዝብ የሚያሰኘው ቁጥሩ ናቸው። በደርግ የሕዝብ ቆጠራ ወቅት ለአማራ ወገን ከመዳላቱ በተጨማሪ በያዘው ባህላዊ የበላይነት ራሳቸውን አማራ ብለው ያስመዘገቡ የሌሎች ብሔረሰቦች አባላት ቁጥር በመታከሉ ነው ቁጥሩ ይህንን ያህል ከፍ ያለው ተባለ። ወያኔ ባካሄደው የሕዝብ ቆጠራ እውነቱ ይፍረጠረጣል ተብሎ የቆጠራውን ውጤት ሁሉም በጉጉት ተጠባበቀ። የደርግ ቆጠራ ትክክለኛነት ተመሰከረ። ትግራዊ ከአንጋፋዎቹ ሁለት ብሔረሰቦች (ከአማራና ከኦሮሞ) ጋር የሚያወዳድር ቁጥር እንደሌለው ይፋ ሆነ። ትግራዊ በቁጥር ከሚፎካከሩት ከጉራጌ፣ ሲዳማና ወላይታ የሚፈረጅ 3.3 ሚሊዮን ወይም ከሀገሪቷ ሕዝብ የ6.5% ባለ ድርሻ እንጂ ለመንጠራራት እንደሚሞከረው ከሁለቱ አንጋፋ ብሔረሰቦች ተርታ ውስጥ ቦታ እንደሌለው የወያኔ የሕዝብ ቆጠራ ራሱ ሀቁን ይፋ አወጣው። የቆጠራው ውጤት በየጊዜው እየተቆነጠረ ሲነገር የነበረው ከጉራጌ ብሔረሰብ የስልጤን ወገን ቁጥር ለመቀነስ የተደረጉት ሙከራዎች የዚሁ የአዲሱ ቆጠራ እንደምታዎች ሆነው ነው የሚገመቱት።</p>

<p>ከሁሉ በላይ ለወያኔ እስታቲስቲካዊ መርዶ ሊሆን የሚችለው ግን በትልልቆቹ ከተሞች የሚኖረው ሕዝብ የብሔረሰብ ጥንቅር ነው። አኃዞቹ በከተሞቹ የትግራዊ ብሔረሰብ አባላት (ያውም የኤርትራዊያን ትግሪኛ ተናጋሪዎች ቁጥር ሳይቀንስ) ኢምንትነትን ሲመሰክሩ ባንፃሩ የአማራ ወገን ድርሻ ከፍተኛነትን ይፋ አወጡ። ከሀገሪቷ ሕዝብ ከ12% - 14% ከሚገመተው የከተማ ነዋሪ ሕዝብ የትግርኛ ተናጋሪው ቁጥር ኢምንት መሆኑንና በፀረ - ወያኔ ትግሉ የሚኖረውን ሚና ወያኔ አይስተውም። ከተማ - ቀመስ የሆኑትን የሲቪክ ኀብረተሰብ ክፍሎችን ወያኔ ፍዳቸውን የሚያሳያቸውም ያለ ምክንያት አይደለም።</p>

<p>ከኢሃዴግ የግመሎች ግትልትል በየፌርማታው ሌሎችም መንጠባጠብ ቀጠሉ። የደቡብ ሕዝቦች ኀብረትና ኢዲህ ከፓሪስ የተቃዋሚዎች ኮንፈረንስ ላይ ተገኛችሁ በሚል ሰበብ ከቃፍላው ተገፈተሩ። በቃፍላው አማራን የሚወክል ግመል አሁንም መኖሩ ብሔረ አማራ ዲሞክራሲያዊ ንቅናቄ (ባዴን) እየተዳከመ በሄደ መጠን ይበልጥ አነጋጋሪ ሆኗል። በተለይም ከታምራት ላይኔ ውድቀት በኋላ የድርጅቱ ሕልውና አጠያያቂ እየሆነ መጥቷል።</p>

<p>ሌሎችን «ብሔሮች፣ ብሔረሰቦችና ሕዝቦች» ይወክላሉ ተብለው በየክልሉ በሥልጣን ኮርቻ ቁጢጥ ያሉት «ዴዶች» የሥልጣን ተሳትፎም ይበልጥ አጠያያቂ እየሆነ ነው። ጥያቄው የተነሳው የኢፌዲሪ ሕገ - መንግሥት ለክልሎች የከለለው የሥልጣን ድርሻ ስለአነሰ አይደለም። ሥልጣናቸው የሰማይ ስባሪን ያክላል፣ ቢያንስ በወረቀት። በተግባር ግን በኢሃዴግ የበላይነትን የጨበጠው ወያኔ ሐርነት ትግራይ በያንዳንዱ የአካባቢ «ዴድ» እና ለአካባቢው በተመደበ የወያኔ ቡድን አማካይነት ክልሉን ይቆጣጠራል። በክልሎች «ትክክለኛ» የፖለቲካ አቋም ያላቸው የብሔረሰብ ድርጅት መሪዎች መመደባቸውን ማረጋገጡ የግድ ነው። ጠቅላይ ሚኒስትር መለስ ዜናዊ ይህንን በሚመለከት «ለሕውሀት» በሰጡት ቃለ - ምልልስ እንዲህ ብለው ነበር። «የፖለቲካ መደብ በትምህርት ላይ የተመሠረተ አይደለም። ባንዳንድ ቦታዎች ማንበብና መፃፍ የማይችሉ በኃላፊነት ደረጃ የተመደቡ ሰዎች አሉ። ይህ እንዲህ በመሆኑ አናፍርበትም። ማንበብና መፃፍ የማይችል ከሆነ ማንበብና መፃፍ የሚችል እንመድብለታለን።» አካሄዱ በተግባርም እየታየ ነው። ለዚህ እንደምሳሌ የሚጠቀሰው የአፋር ክልል ነው።</p>

<p>በአፋር፣ በጋምቤላ፣ በቤኒሻንጉልና ሶማሌ ክልሎች በሁሉም የልማት መስኮች የተመዘገበ ውጤት ከተጠበቀው በታች መሆኑን ራሳቸው የወያኔ ባለሥልጣኖች አይሸሽጉም። በቅርቡ ምክትል ጠቅላይ ሚኒስትርና የመከላከያ ሚኒስትር የሆኑት ተፈራ ዋልዋ በአፋርና በጋምቤላ የሰላም፣ የልማትና ዴሞክራሲ ጉባኤዎች በአፅኖት ያረጋገጡት ይህንኑ ሐቅ ነው። አቶ ተፈራ ለልማት ክንዋኔዎች መጓተት እንደ ዓቢይ ምክንያት የጠቀሱት የአካባቢ የፖለቲካ ድርጅቶች ሽኩቻዎችን ነበረ። በተለያዩ ምክንያቶች የእነዚህ ክልሎች አመራር በየጉባኤው ሲወርድና ሲሰቀል በመገናኛ ብዙኃን እናደምጣለን። አንዳንዶቹ የጐረቤት መንግሥት ሰርጎ ገቦች ተብለው ይባረራሉ፣ ይታሠራሉ። አመራሩ የሱዳን ሰርጎ ገቦች ተጽእኖ ሥር ወድቆ ነበረ ተብሎ የተወገደው የቤንሻንጉል ክልል ይመስለኛል። ብዙም ሳይቆይ በክልሉ ስም ላይ «ጉሙዝ» የሚለው ተጨምሮ «ቤንሻንጉል ጉምዝ» መባሉን አደመጥን። በሶማሌ ክልል ያለው ሁኔታም ከዚህ የተለየ አይደለም። በዚህ ክልል በግምገማ ስም ከሥራ የተወገዱ የክልሉን ሥራ አመራር አባላት ለማስታወስ ያታክታል። በየክልሉ ጉባዔው ሹም ሽር ያደርጋል።</p>

<p>በእነዚህ ክልሎች የልማት አውታሮች መዘርጋት በተለያዩ ምክንያቶች እንቅፋትነት እንዳልተቻለ ጧት ማታ ይነገራል። ለልማት የተመደበው በጀት ካልተበላ፣ በዓመቱ መጨረሻ ላይ ተመላሽ ይሆናል። ይህ ተደጋግሞ የተወሳ እውነታ ነው። ለዚህ የተሰጠው ምክንያት ደግሞ ክልሎች የሰለጠነ የሰው ኃይል እጥረት አለባቸው የሚል ነው። የተማረ የሰው ኃይል ከማዕከል ወደ ክልሎች የሚላከው በክልሎቹ መንግሥታት ጥያቄ መሠረት ነው። ምናልባት ማዕከላዊው መንግሥት ልዕልናቸውን ላለመድፈር የሚወስደው ጥንቃቄ ነው ሊባል ይችላል። አንድ ተጨማሪ ምክንያት አውቃለሁ። እነዚህ ምሁራን በፍርድ ሥራና በተለያዩ መስኮች የሚሰማሩት በአማርኛ ቋንቋ መሣሪያነት ነው። መሥራት የሚችሉት በአማርኛ አማካይነት ብቻ ነው ማለት ነው። ይህ ደግሞ ክልሎች አሽቀንጥረው መጣል ያለባቸውን የአማራን የባህል የበላይነት (ጩልቱራል ሀገሞንይ)እንደገና ያጠናክራል ተብሎ ይፈራል። በበር ያባረሩትን በመስኮት ማስገባት ያህል፣ ለወያኔ ካድሬ።</p>

<p>የፈለጉትን ያህል ምክንያቶች መደርደር ቢችሉም በዓይነ - ሕሊናችን መከታተል የቻልነው የኢሃዴግን የግመል ግትልትል ጉዞ በክልሎች ቀፍድዶ የያዘው ራሱ የወያኔ የተቃርኖ ውህደት ባሕርይ መሆኑን ነው። ደርግ የኤርትራን ችግር ላለመፍታት በፋታ - አልሰጥ - ባይ ችግሮች ተጠምጄአለሁ ይል ነበረ ደጋግሞ። ዋና ፋታ - አልሰጥ ባዩ ችግር ግን ራሱ የኤርትራ ችግር ነበረ። ፈረንጆቹ ቻትችህ22 የሚሉት ይህንን መውጫ የሌለው የአዙሪት ሂደት ይሆን?</p>

<p>በዚህ ጽሑፍ ለመቃኘት የተሞከረው የኢሃዴግ አርሆ የ6 ዓመት ጉዞ ባለ ብዙ ጓዝ መሆኑን ነው። በወያኔ አባባል «መጠነ - ሰፊ»ና ብዙ ያልዳሰስናቸው መስኮች አሉ። የግመሉን ጉዞ ማደናቀፍ የሚሞክሩት ጯሂ ውሾች ብቻ አለመሆናቸውን ተመልክተናል። ወያኔ ራሱን በራሱ የሚጠልፍባቸው መንገዶችንም አይተናል። እኔ ሌላ ሀገር - በቀል የግመል ባለቤቶች ምሳሌ ሰምቼአለሁ። «ከግመሎቹ አልራመድ የምትለው ፊት ፊት ያለችው ናት። ዱላ የሚያርፈው ግን ከኋላ ባለችው ላይ ነው» ይባላል አሉ። ክልሎችን አላስኬድ የሚለው የወያኔ ፖሊሲ ነው። የሚወነጀሉትና የሚቀያየሩት ግን የክልል ሹማምንት ናቸው።</p>

<p>ዓረቦች የወያኔ መሪዎች ያልሰሙት ሌላ ምሳሌ አላቸው፣ «ሰንደቁ ጐብጦ፣ ጥላው እንዴትስ ቀጥ ይበል» የሚል። የወያኔ መሪዎች ቆም ብለው «ስህተቱ የት ላይ ነው?» የሚል የመፍትሔ አማራጮች ፍለጋ የሚጨነቁ አይመስሉም። ምናልባት ለዚህ የሚያበቃ አስገዳጅ ሁኔታ ገና አልተፈጠረም። አንድ ነገር ግን ግልፅ ሳይሆንላቸው አይቀርም የሚል ግምት አለን። የኤርትራን መገንጠል ውሳኔ በግዱ እንዲጋት እንዳደረግነው ሁሉ የወያኔን የደደቢት ፕሮግራም የኢትዮጵያ ሕዝብ በግዱ ይቀበላል ብለው ራሳቸውን የሚያሞኙ አይመስለንም። ወያኔ አንዳንድ ጊዜ ሊደነቅ የሚገባ አፍዝ - አደንግዝ አድርጎ ፈረንጅንም ሐበሻንም የሚያጃጅልበት ስልታዊ አካሄዶች አሉት። ሌላ ጊዜ ደግሞ ዶሮ ጭራ የምታወጣቸውን ጊዜ ያለፈባቸውን ማታለያ ዘዴዎችን የሙጥኝ ይላል።</p>

<p>«እኛ ሥልጣን ከተቀማን ፍዳው የእናንተ ነው» ብለው በማስፈራራት የትግራይ ተወላጆችን ድጋፍ ለማሰባሰብ ያደረጉት ሙከራ ከቅርብ ጊዜ ወዲህ እየነፈሰበት ይመስላል። ባንፃሩ የትግራይን ተወላጆች ከቀሪው የኢትዮጵያ ሕዝብ ጐን በማሰለፍ የወያኔን አደጋ ለመከላከል ለሚያስችል የተቀናጀ ሥራ ፈር የተቀደደ ይመስላል። የእነ አረጋዊ በርሄና የአብርሃም ያየህ ደጋፊዎች ቁጥር ከቀን ወደቀን እየተበራከተ ነው። የትግራይ ተወላጆች ላንድ ጥያቄ መልስ ይፈልጋሉ። «እኛ እንደ ኤርትራዊያን ትግሪኛ ተናጋሪዎች የነፃ መንግሥት ባለቤቶች አልሆንንም። ከቀሩት ኢትዮጵያውያን ወንድሞቻችን ጋር ባንድ ሀገር ልጅነት የመኖሩን ተስፋ የወያኔ ፖለቲካ አጨለመብን። እጣ - ፈንታችን ከማን ጋር ነው?» ለሚለው ጥያቄ። የትግራይ ትግሬዎች ለዚህ ጥያቄ አጥጋቢ መልስ ከወያኔ መሪዎች አለማግኘታቸው እየጐመዘዛቸው መጥቷል። ይህ ደግሞ ወያኔ ሕብረ - ብሔር ይዘትና ቅርፅ ያለው ተቃውሞ እያየለ እንዳይመጣ የሚያደርገውን ርብርቦሽ እያወሳሰበበት ነው።</p>

<p>ወያኔ በራሱ ጐራ አዲስ ደም እንዲንሸራሸር በማድረግ ከ3 ዓመት በኋላ ምርጫ በማድረግ የተለመደውን ትያትርና ግርግር ፈጥሮ የአስተዳደር እድሜውን ለማራዘም ከወዲሁ ሽር ጉድ ማለት የጀመረ ይመስላል። የኢሃዴግ መሪ ካድሬዎች የሰሞኑ የአሜሪካ ግርግር ከዚህ ውጭ ሊታይ አይችልም። ነገሮችን ሙሉ በሙሉ የመቆጣጠር ልጓም ከእጁ እያፈተለከ ቢሆንም ወያኔ ዛሬም ቢሆን አዲስ እስትንፋስ ሊቀዳጅ የሚችልባቸውን ሁኔታዎች መገመት አዳጋች አይደለም። አንዳንድ መጠቀም የሚችላቸውን ካርዶችና ሊወስዳቸው የሚችላቸውን ተከታታይ እርምጃዎች እንመልከት።</p>


<ul>
 <li>ወያኔ በሻዕቢያና በጀርመን መንግሥት አደራዳሪነት ከኦሮሞ ነፃ አውጪ ግንባር (ኦነግ) ጋር በፍራንክፈርት አካሂዷል የተባለው ውይይት በሁለቱም ወገኖች በጽናት አልተስተባበሉም። ተቋጠሩ በተባሉት የስምምነት ሀሳቦች ላይ ግን ስምምነት አልነበረም። ወያኔ ዛሬ የኦነግን የመገንጠል ዓላማ ለማስተናገድ ዝግጅት ባይኖረውም የኦሮሞ ነፃ መንግሥት ምሥረታን ጥያቄ የኢትዮጵያን መፍረክረክ የሚፈሩ ያንድነት ኃይሎችን የሚያሸብርበት ጭራቅ አድርጎ እየተጠቀመበት ነው። የወያኔ ይሁንታ ከራሱ የትግራይ - ትግሪኝ አማራጭ ጋር ተቀናጅቶ ካልታየ እምብዛም ትርጉም አይኖረውም። ሌላ ቢቀር ለትግራይ ልማት የደለበ ሀብት ያስፈልጋል።</li>

 <li>በአሜሪካ «መድረክ» በተባለው እንቅስቃሴ ዙሪያ የተሰባሰቡትን የቀድሞ ኢሃፓ አባላት ባንድ ሕብረ - ብሔር ድርጅት ቅርፅ አስተናግዶ ወደ ይፋዊ ፖለቲካ መድረክ ማምጣት ሌላው የወያኔ ታሳቢ ካርድ ሊሆን ይችላል።</li>

 <li>ዶ/ር አብዱል መጂድ ሁሴን እንደሚጠይቁት እስካሁን በተጓዳኝነት (አፍፊልሊአተድ)እንጂ በሙሉ የኢሃዴግ አባልነት ያልተጠቃለሉ የሶማሌ፣ የአፋር፣ የጋምቤላና ቤንሻንጉል ተለጣፊ «ዴዶችን» ኢሃዴግ አባል አድርጎ እነዚህን ክልሎች ልክ እንደ ኦሮሞ፣ አማራና ደቡብ ሕዝቦች መቆጣጠር ሌላው ተጨማሪ እርምጃ ይሆናል።</li>

 <li>ለተወሰኑ የሕብረ - ብሔር ቅርፅ ያላቸው ተቃዋሚ ድርጅቶች ሰፋ ያለ የመንቀሳቀስ ነፃነት ሰጥቶ የይስሙላ ዲሞክራሲ አድማስን ማስፋት ሌላ በታሳቢ ከሚያዙ ካርዶች አንዱ ነው።</li>

 <li>ታሥሬመሃምሖ 108 ሯቀ "ሪቃቋቁሽቃቋቁቡ ሯቦ 13 ሯቂት	ወያኔ የትግራይ - ትግሪኝ ካርዱን በየጊዜው በማስፊራሪያነት መምዘዝ ቢችልም የኤርትራ ሁኔታ በሚገባ ሳይለይለት ተግባራዊነቱ አጠያያቂ ነው። ከኦሮሞ ነፃነት ካርድ ጋር ካልተቀናጀ ዱልዱም ሰይፍ ነው።</li>

 <li>በመጨረሻይቱ ሰዓት አማራጭ ኃይሎችን የመሳሰሉ ተቃዋሚዎችን ወደ ካርተር ማዕከል በመጥራት የ1987ቱ ምርጫ ግርግር በ1992 ዓ.ም የማይደገምበት ምክንያትም አይኖርም።</li>
</ul>


<p>የኢትዮጵያ ሕዝብ በሦስት ዓመት ጊዜ ውስጥ ውጭ ካሉትም ሆነ በውስጥ ካሉት ተቃዋሚዎች ብዙ ነገር ይጠብቃል። በ1992 ምርጫ እንኳን ለመግባት ከታሰበ ዝግጅቶች ከወዲሁ መጠናቀቅ ይኖርባቸዋል። የወያኔን ታክቲኮችና እስትራተጂዎች ውድቅ የሚያደርጉ ራዕዮችን መንደፍ አስፈላጊ ሊሆን ነው።</p>

<p>የግመሉ ግትልትል ጉዞ ይቀጥላል። ከግመል ባለቤቶች የሰማሁትን ምሳሌ ልመርቅና ይህንን ፅሑፍ ልደምድም። «ግመል በእግሩ የገባችውን እሾህ፣ መሬቱን በኃይል በመርገጥ ለማውጣት ይሞክራል። በተራገጠ ቁጥር ግን እሾህ ወደ እግሩ መዳፍ ትሰገሰጋለች» ይላሉ። ለችግሮቹ መፍትሔ በመፈለግ ፋንታ አዲስ መዘዝ እያስከተለ ብዙ ችግሮችን እየቀፈቀፈ መጓዝን መርጧል ወያኔ። የወያኔ ቀፍላ በውሾቹ ጩኸትም ጭምር እየደነበረ ወደማይቀርለት ገደል እየነጎደ ነው። ወደ ገደል ያጋደለው የግመሉ ጉዞ ቀጥሏል። በደንባራ ግመል የውሾች ጩኸት ተጨምሮ! !</p>


</body>
</html>
