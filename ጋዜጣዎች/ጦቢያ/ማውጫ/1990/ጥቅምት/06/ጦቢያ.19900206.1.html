<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅቱ አለቀለት? በአፋር በኩል የሻዕቢያና የኢሓዴግ ወታደሮች ተዋጉ - የፕሬዚዳንቱ መኖሪያ በላውንቸር ተመታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">
<span class="underline">ቅንጅቱ አለቀለት?</span><br/>
በአፋር በኩል የሻዕቢያና የኢሓዴግ
ወታደሮች ተዋጉ - የፕሬዚዳንቱ
መኖሪያ በላውንቸር ተመታ
</h1>




<p>ኤርትራን ከኢትዮጵያ ለመገንጠልና ወያኔ ኢሃዴግን ወደ ሥልጣን ለማምጣት የብዙ ዓመታት የውጊያ ህብረት የነበራቸው የሻዓቢያና የኢሓዴግ ወታደሮች በአፋር ክልል በኩል ለሁለት ቀን ውጊያ ማካሄዳቸውን የጦቢያ ጋዜጣ የሰሜን ምሥራቅ ሪፖርተር አስታወቀ።</p>

<p>በኤርትራው ፕሬዚዳንት በአቶ ኢሳኢያስ አፈወርቂና በኢትዮጵያው ጠቅላይ ሚኒስትር በአቶ መለስ ዜናዊ የሥጋ ዝምድናና ልዩ ቃል ኪዳን ጭምር ከ20 ዓመት በላይ የቆየው የውጊያ ትብብር በትግራይ ሕዝብ ቅሬታ ጥያቄ ውስጥ መግባት ከጀመረ ሰንበትበት ያለ ቢሆንም ወደ ደም መፋሰስ ያመራው በአፋርና በኤርትራ ወሰን የሚገኝ የአንድ ወንዝ ተፋሰስ ለመቆጣጠር በተደረገ ሽሚያ ነው፡</p>

<p>በዳሉል ወረዳ በስተሰሜን በኩል "በዳ " ከሚባለው ቦታ ወደ ኤርትራ ምድር የሚፈስ ወንዝ የሚገኝ ሲሆን በዚህ ወንዝ የኤርትራና የዳሉል ወረዳ ህዝብ አትክልትና ፍራፍሬ በማልማት የሚጠቀምበት ነው። ሕወሓት በትግሉ ወቅትም ከደደቢት ግማሽ ጦሩን በማስፈር ከፍተኛ የአትክልት አዝመራ እያመረተ ሲጠቀም በሌላ በኩል ደግሞ ሻዕቢያም ይጠቀምበት የነበረ ሲሆን ከ1983 ወዲህ የኤርትራ በዳ፣ የአፋር በዳ በሚል ለሁለት ተከፍሎ ነበር። ይህን "በዳ " የተባለውን የአትክልት ቦታ ሙሉ በሙሉ ማለትም "የአፋር በዳን " ና የኤርትራን በዳ በቁጥጥር ሥር ለማድረግ ኤርትራ/የሻዕቢያ/ ከ1983 -- 1989 ዓ.ም ድረስ ጦር አስፍሮ ቆይቷል።</p>

<p>በሐምሌ ወር መጀመሪያ ሣምንት ላይ የሻዕቢያ ጦር ድንበር አልፎ ዳሉል ወረዳ በመግባት የዳሉልን ወረዳ 5 የሥራ አስፈፃሚ ኮሚቴ አባላት አፍኖ በመውሰዱ የዞ 2 ም/ቤት ለአፋር ብሔራዊ ክልላዊ መንግሥት ም/ቤት ሪፖርት አቀረበ። የክልሉ ፕሬዚዳንት አቶ እስማኤል አሊ ሴሮ በዞን 2 በዳሉል ወረዳ "በዳ " ከተባለው ቦታ የሚወለዱ ሲሆን ከታፈኑት የም/ቤት አባላት ሁለቱ የቅርብ ዘመዶቻቸው በመሆናቸው ቀድሞውንም በበዳ የሰፈረው የኤርትራ ጦር የአካባቢውን ህዝብ ያውክ እንደነበረ ጠቅሰው የኢትዮጵያ ፌዴራላዊ ዴሞክራሲያዊ መንግሥት በበዳ ጦር እንዲያሰፍር፣ የታሰሩትም የምክር ቤት አባላት እንዲፈቱ ሲወተውቱ ቆይተዋል።</p>

<p>ከሁለት ወራት እስራት በኋላ የተፈቱት የም/ቤት አባላት እጅግ ተጐሳቁለው የተመለሱ ሲሆን የአካባቢውን ህዝብ ቁጣ ለማብረድ ኢሃዴግ ጦሩን በዳሉል ወረዳ "በዳ " አፋር በተባለው ቦታ ላይ አስፍሮ መቆየቱ ታውቋል። በአይሣኢታ ከተማ የኤርትራ ቆንስል የኢሃዴግ ጦር "ከበዳ " እንዲነሳ የአፋርን ብሔራዊ ክልላዊ መንግሥት የፌደራሉን መንግሥት ተማፅኖ ነበር።</p>

<p>አቶ እስማኤል አሊ ሴሮ እትብታቸው በተቀበረበት በዚህ ቦታ አድገው ፍየል ሲጠብቁ ሳለ ታህት በ1968 ዓ.ም ታህሣሥ ወር ላይ ከቤተሰቦቻቸው ነጥቀው ፓፓያና ትርንጐ፣ ሙዝና ብርቱካን እንደልብ የበሉበት ቦታ ስለሆነ በኤርትራ/ሻዕቢያ ጦር ቦታው በመደፈሩ፣ ወደፊትም ጥያቄ የሚያስነሳ መሆኑን በመረዳታቸው የኢሃዴግ ጦር መነሣት የለበትም በማለት አጥብቀው ተከራክረዋል።</p>

<p>ይህ በእንዲህ እንዳለ መስከረም 2 ቀን 1990 ዓ.ም የበዳ አፋሮች ከብቶቻቸውን ውሃ ሲያጠጡና አትክልታቸውን በመመልከት ላይ እንዳሉ ጥይት ከሻዓቢያ በኩል ይተኮሳል። የበዳ አፋሮችም አጸፋውን ይመልሳሉ። ጦርነቱ ባለመብረዱና የኢሃዴግ ጦር ከአፋሮች ጐን በመሰለፉ የሻዕቢያና የወያኔ ወታደሮች ምሽት ይገላግለዋል። በሌላ ቀን ማለትም መስከረም 25 ቀን 1990 ሌላ ጦርነት ተከፍቶ በሁለቱም ወገን ወታደሮች ላይ የሞትና የመቁሰል አደጋ ደርሷል።</p>

<p>የትግራይ ብሔራዊ ክልላዊ መንግሥት ፕሬዚዳንት ገብሩ አሥራትና አንድ የሻዕቢያ ጦር አዛዥ ለጊዜው ጦርነቱን ያቁሙት እንጂ የሻዕቢያ ጦር "በዳ "ን ለመውሰድ እቅድ እስከአለው ድረስ ጦርነቱ ተጀመረ እንጂ አላለቀም። የኢሃዴግ ጦርም የሻቢያን ጦር መመከት ሳይሆን ለማባረርም እቅድ እንዳለው የታመኑ ምንጮች የሚናገሩት ነው። ለሕወሀት "በዳ " የጥንት የምርትና የቀለብ ቦታ "ስለሆነች አሣልፈው ለሻዕቢያ ይሰጣሉ ተብሎ አይታሰብም። «እባብ ለእባብ ይተያል ካብ ለካብ» እንዲሉ የሁለቱ የትግል አጋሮች ወዳጅነት የበለጠ እየሻከረ የመምጣቱ ምልክት በዳ ሆናለች።</p>

<p>ከዚህ ሌላ በሐምሌ ወር ላይ የአፋር ብሔራዊ ክልላዊ መንግሥት 4 ሣምንት የወሰደ ኮንፈረንስ አዘጋጅቶ የኡጉጉሙ ከፊል ጦር ለኢሓዴግ እንደገባ ተደርጐ የኡጉጉሙም ምክትል ፀሐፊ መሃመድ ሙፍቲ የዚሁ ተባባሪ ናቸው ቢባልም ነገረ ሥራው የኢሃዴግ ሴራ እንጂ የኡጉጉሙ ምክትል ምክትል ፀሐፊ አለመክዳታቸው ታውቋል። ግለሰቡ ጂቡቲ ለሥራ ተልከው ሣለ የጂቡቲ መንግሥት አሳልፎ ለኢሃዴግ መንግሥት ያስረከባቸውና በእስር ቤት የቆዩ ናቸው። መሀመድ መፍቲ ለአንድ ዓመት አዲስ አበባ ካልታወቀ ቦታ ታስረው ከቆዩ በኋላ ያለፍላጐታቸው ኮንፈረንሱ ላይ እንዲገኙ ከተደረገ በኋላ መልሰው ወደ እስር ቤት ተልከዋል ነው የሚባለው።</p>

<p>የኡጉጉሙ ሠራዊትና የአፋር ሕዝብ ቁጣ ገደቡን ጥሶ የአፋር ሕዝብ በእርቅ የሚያምን (በሽማግሌ የሚስተዳደር ነው) በመሆኑ አቶ እስማኤል አሊ ሴሮ አቶ መሀመድን እንዲፈቱ እንዲያደርጉ ጠይቋል። ሴሮ ደግሞ ወንብዶ እንዲፈታ አልጠይቅም ይላሉ።</p>

<p>ጥያቄው ተነስቶ እያለ ባለፈው መስከረም 30 ቀን 1990 በአፋር ብሔራዊ ክልላዊ መንግሥት ፕሬዚዳንት አቶ እስማኤል አሊ ሴሮ መኖሪያ ቤት ላይ በሁለት ላውንቸር ተጥሎ በዚሁ ላውንቸር የአቶ እስማኤል አሊ ንብረት ወድሟል። እርሳቸው ግን ከረጅም ጊዜ ጀምሮ በሆለታ ኰርስ ላይ ስለሆኑ ከሞት ተርፈዋል።</p>

<p>አቶ አሊ የሚኖሩት በቅርቡ ከተጠናቀቁት 100 የቁጠባ ቤቶች በአንዱ ውስጥ ሲሆን ቤቶቹ በክልሉ ለተመደቡ ሞያተኞች ተከልክለው በአፋር የሕወሀት ተጠሪ ተክለ ብርሃን፣ የኤርትራ ቆንስል ተጠሪና ሌሎች የክልሉ ምክር ቤት ሥራ አስፈፃሚ ኮሚቴ አባላት ይኖሩባቸው ነበር። ከጥቃቱ ወዲህ በተፈጠረው መደናገጥ ባለሥልጣናቱም ሆኑ ነዋሪዎች ቤቶቹን እየለቀቁ ናቸው።</p>

<p>በ1989 ም/ፕሬዚዳንቱን አቶ ዑስማን አኒሣን ለመግደል በተደረገው ሙከራ የምክትል ፕሬዚዳንቱ ወንድም የሞቱ ሲሆን ሁለቱም ፕሬዚዳንቶች በኡጉጉሙ ጥርስ ውስጥ ገብተዋል።</p>

<p>ባለፉት ሦስት ቀናት ደግሞ በዚሁ በአፋር ክልል አፋምቦ አካባቢ በኡጉጉሙና በኢሓዴግ መካከል ግጭት ተቀስቅሶ መሰንበቱንና ውጊያው ቀጥሎ ከአፋምቦ አሳኢታ በየቀኑ በርካታ የሄሊኮፕተር ምልልስ እንደሚታይ ለማወቅ ተችሏል።</p>


</body>
</html>
