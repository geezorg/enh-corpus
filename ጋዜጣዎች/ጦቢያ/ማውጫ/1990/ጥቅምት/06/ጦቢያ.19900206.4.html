<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትግራይና ሕወሀት -- የፖለቲካው ምህዋር ሪፖርታዥ (3)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ትግራይና ሕወሀት -- የፖለቲካው ምህዋር</h1>
<h2 class="align-center">የሕወሓት አመራርና ታጋዮች ራሳቸውን የሚገመግሙበት ጊዜ ተቃርቧል</h2>

<p class="align-center"><span class="bold">ሪፖርታዥ (3)</span></p>


<p>ወያኔና ሻዕቢያ ለብዙ ዓመታት ከነበራቸው ግንኙነት፣ ሻዕቢያ በኢትዮጵያ ፖለቲካ ካለው ተጽዕኖና ይህም በአጠቃላይ በኢትዮጵያ፣ በተለይ በትግራይ ሕዝብ ዘንድ ካሳደረገው ስሜት አንፃር የሕወሀት አመራርና ታጋዮች ራሳቸውንና በትግሉ ወቅት የተጫወቱትን ሚናና የከፈሉትን መስዋዐትነት ትርጉም የሚገመግሙበት ጊዜ እየተቃረበ መሆኑን ሁኔታዎች ያመለክታሉ።በአካባቢው ጉዳይ የሚያተኩረው ይህ ሦስተኛው ሪፖርታዥ የሁለቱን አካባቢዎች ግንኙነት፣ ያለውን አንድምታ ይቃኛል።</p>

<p>ስለ ትግራይ ሲወሳ ሳይጠቀስ መታለፍ የሌለበት ከኤርትራ ጋር ያላት ግንኙነት ነው። ግንኙነቱ ጂኦግራፊያዊ አቀማመጡ የፈጠረው ብቻ ሳይሆን እስከአሁን በገሃድ በሁለቱ ድርጅቶች መካከል የነበረው የትግል ህብረት ነው። የግንኙነቱ መሠረቶች በርካቶች ቢሆኑም ዋናዎቹ ግን አቶ ኢሳይያስና አቶ መለስ ናቸው። የግንኙነቱን ይዘት ከኤርትራም ከትግራይም ወገን የሚገመግሙ የፖለቲካ ሰዎች ሁለቱ ወገኖች ቀደም ሲል ደርግን በጋራ ሲዋጉ ቆይተው አዲስ አበባና አሥመራ ላይ ሥልጣን ከያዙ በኋላ አንዱ ሌላውን ለመጠበቅ ተቃዋሚዎችን ማሰርና ማስረከብ፣ በኢትዮጵያ የሚኖሩ የኤርትራ ተወላጆች ጉዳይ እልባት እንዳያገኝ የማዘግየት ሚና እየተጫወቱ ናቸው።</p>

<p>አቶ መለስ ለአንድ የኤርትራ መጽሔት በሰጡት ቃለ መጠይቅ «ግንኙነታችን በይዘት ከኮንፌዴሬሽን በላይ ነው» ማለታቸውና አቶ ኢሳይያስ ደግሞ «አሰር» ለተባለ በትግርኛ ቋንቋ ለሚታተም መጽሔት «ድንበራችን ከጥቂት ጊዜ በኋላ ትርጉም የለሽ ይሆናል» የማለታቸው አዝማሚያ ምን ሊሆን እንደሚችል ለመገመት አያዳግትም ይባላል።</p>

<p>የኤርትራና - ትግራይ አውደ ጥናቶች በየጊዜው በአስመራና በመቀሌ መካሄድ፣ የኢትዮጵያ ፍትሐ ብሔር ሕግ ከትግራይ ልማት ማህበር በሚሸፈን ወጭ ከአማርኛ ወደ ትግርኛ እንዲተረጐም መደረጉ፤ በኢትዮጵያ የኤርትራ ደም ያላቸው ባለሥልጣናት መብዛት፤ የትግራይ የምጽዋ ወደብ ተጠቃሚነት፤ በትግራይ የኤርትራ ቆንስላ መኖርና ትግርኛ ለሁለቱም (የትግራይና የኤርትራ ደጋ) የጋራ የሥራ ቋንቋ መሆን ለወደፊቱ «የትግራይ ትግርኝ» መንግሥት መጸነስ ማረጋገጫዎች ስለመሆናቸው በስፋት ይወራል። በተከዜ ወንዝ ላይ ከመልካ ዋከና በሁለት እጥፍ የሚበልጥ ኃይል የሚሰጥ ግድብ እንዲሠራ መደረጉም ከዚሁ ጋር አብሮ የሚታይ ነው።</p>

<p>ተግባራዊነቱን በሚመለከት ግን በኤርትራ በቆለኛውና በደገኛው መካከል የርስ በርስ ግጭት እንደሚያስነሳ ይነገራል። የዚህ ዓላማ ጠንሳሽ ናቸው የሚባሉት ወልደአብ ወልደማርያም በአንድ ወቅት በተደጋጋሚ በጥይት ቆስለው ከአገር መባረራቸው ይታወሳል። ትግራይን በሚመለከትም ከአቶ መለስና ጥቂት ተከታዮቻቸው በስተቀር ለቀሪው የትግራይ ሕዝብ ከሌላው የኢትዮጵያ ሕዝብ የተለየ ትርጉም እንደማይኖረው ይገመታል። ለትግራይ ሕዝብም የሚዋጥ አይሆንም።</p>

<p>ሁለቱ መሪዎች (መለስና ኢሳያስ) ይህንኑ ዓላማቸውን በአፍሪካ ቀንድ ቀጣና ስም ለመሸፋፈን የሚሞክሩ ሲሆን ሁኔታው እየተጋለጠና ተቃውሞም እየሰፋ በመምጣቱ ከፍተኛ ጭንቀት ላይ መሆናቸውም ይነገራል።</p>

<p>ኤርትራ ከኢትዮጵያ ከተገነጠለች ሰባተኛ ዓመትዋን ይዛለች። ግንጠላው ገሃድ ከመሆኑ በፊት ጀምሮ አነጋጋሪ ከነበሩት ጉዳዮች አብዛኞቹ አሁንም ሳይፈቱ ቆይተዋል። እነዚህ መልክ ያልያዙ ግንኙነቶች የሚያሳስቧቸው የተለያዩ ወገኖችና የሕብረተሰብ ክፍሎች የየራሳቸውን አመለካከት ይዘው ይገኛሉ</p>

<p>የሕ.ወ.ሓ.ት ሠራዊት በዚህ ጉዳይ ላይ ቀንደኛ ተዋናይ ነው። ምክንያቱም ሻዕብያን በእሽታ ብቻ ሳይሆን በግድ እየተዋጋም ኤርትራን ያስገነጠለ በመሆኑ አሁን ሚናውን ወደ ኋላ ተመልሶ እያዬ ነው። ኤርትራ የራስዋን ድንበር ለይታ ሄዳለች ቢባልም ለሠራዊቱም ሆነ ለሕዝቡ ግልጽ ያልሆኑ የሁለቱ ወገኖች (የኢትዮጵያና የኤርትራ) ስምምነቶች ኤርትራ ከየመንና ከሱዳን ጋር ፍጥጫ ውስጥ በመግባትዋ ምክንያት ለዚሁም በሁለቱ አገሮች መካከል ባለው የጋራ ስምምነት የሕ.ወ.ሐ.ት ሠራዊት «ተነሳ! ታጠቅ!» መባሉ ስለማይቀር ፍጥጫውን እንደማይደግፈው ይነገራል</p>

<p>የሻዕብያ ሠራዊት ከአሁን በፊት ለተደረገለት እርዳታ ውለታ እንደመመለስ በተለይ ከትግራይ ጋር በሚያገናኙ ድንበሮች የአመፅ ጥቃት ለመክፈት የሚቃጣ መሆኑ የሕ.ወ.ሓ.ትን ሠራዊት የሚያናድደው ብቻ ሳይሆን በጉዳዩ ለበላይ አዛዦቹ ጥያቄዎች እንዲያቀርብም እየገፋፋው እንደሆነ ነው የሁኔታው ገምጋሚዎች የሚናገሩት።</p>

<p>የሕ.ወ.ሓ.ት የአመራር አባላትም በኢትዮጵያና በኤርትራ መካከል ስላለው ግንኙነት አንድ አቋም የላቸውም። አንዱ ወገን «ከሻዕብያ ጋር ግንባር ፈጥረንና ተዋግተን የቀረውን የኢትዮጵያ ሕዝብ አሸንፈን ድል እንደተቀዳጀን ሁሉ አሁንም ከሻዕቢያ ጋር አብረን መቀጠል አለብን» ባይ ነው። በምክንያትነት የሚያቀርበውም ታሪክ ብቻ ሳይሆን አሁንም በኢትዮጵያ ውስጥ የሚታዩትን ተቃውሞዎች ለማንበርከክ፣ በተለይም በሁለቱ አገሮች ድንበር የሚንቀሳቀሰውንና የአፋርን ኢትዮጵያዊነት የሚያነሳው አርዱፍ የሚያደርገውን እንቅስቃሴ ለማሸነፍ ከሻዕብያ ጋር አብሮ መሥራትን ይመርጣል።</p>

<p>ይህን ወዳጅነት ለማጠናከር ሻዕቢያ ያለአንዳች ገደብ በኢትዮጵያ ሀብት ተጠቃሚ እንድትሆን ማድረግ፤ የኢትዮጵያን ብር (ላለፉት ስድስት ዓመታት) በኤርትራ ለመገበያያነት እንዲውል መፍቀድ፤ በመቀሌ ለሚገኘው የኤርትራ ቆንስላ ጽ/ቤት ዘመናዊ ህንፃ መገንባት፣ ኤርትራውያንን ጉዳይ መልክ ለማስያዝ የሚደረገው እንቅስቃሴ ጐልቶ እንዳይወጣ ማድረግ እንደግንኙነት ሥልትሥራ ላይ ሲውል ቆይቷል።</p>

<p>ይህ ብቻ አይደለም። ቡድኑ የሻዕቢያን የሥልጣን ዕድሜ ለማራዘም ካለው እቅድ የተነሣ በተደጋጋሚ ሻዕቢያን የሚቃወሙ ድርጅቶች አባላትን እያሰረ ከአገር ሲያባርር ቆይቷል። ውሎ አድሮ ግን የዚህ ወገን አመለካከት እየተሸነፈና የኤርትራ ጉዳይ ከቁጥጥሩ ውጭ እየሆነበት መምጣቱን የሚያመለክቱ ሁኔታዎች አሉ።</p>

<p>ሌላው የሕ.ወ.ሓ.ት አመራር አካል በበኩሉ «ከሻዕቢያ ጋር ደርግን እስከምናፈርስ ድረስ የጋራ ግንባር ፈጥረን ተዋግተን ድል ካደረግን በኋላ የቀረን የጋራ አጀንዳ የለም» ባይ ነው። ይህ ወገን «ከአሁን በኋላ ኤርትራን እንደጐረቤት አገር ሌላውን የኢትዮጵያ ሕዝብ ደግሞ እንደ ኢትዮጵያዊ ማየት መቻል አለብን። በኢትዮጵያ የሚኖሩ ኤርትራውያንም በራሳቸው ውሳኔ እንደ ኢትዮጵያዊ ወይ እንደ ጐረቤት አገር ዜጋ መርጠው መኖር ይችላሉ» ይላል። አሁን ያለው ሁኔታ ሲገመገም ይኸኛው አመለካከት ተቀባይነት እያገኘ የመጣ ይመስላል። በየወቅቱ ትግራይንና ኤርትራን በሚያገናኙ ኬላዎች አካባቢ በኢትዮጵያ በኩል የሚደረገው ቁጥጥር መጥበቁ፤ የኤርትራ ተወላጆች ከትግራይ ንብረታቸውን በገንዘብ ካልለወጡ በስተቀር ይዘው መውጣት አይችሉም መባሉ፣ በመቀሌና አካባቢዋ ለሚኖሩ የኤርትራ ተወላጆች የኢትዮጵያዊነት መታወቂያ መከልከላቸውና የመሳሰሉት ከዚሁ ጋር አብረው የሚታዩ ናቸው።</p>

<p>እነዚህ በኤርትራ ጉዳይ የተለያዩ አመለካከቶችን ለመያዝ የተገደዱት ወገኖች ቀደም ሲል በረሀ ወጥተው ከሻዕቢያ ጋር ተቀላቅለው፣ እዚያው የመጀመሪያ ደረጃ ወታደራዊና ፖለቲካዊ ሥልጠና ወስደው ለአጭር ጊዜም በውጊያ ተሳትፈው ወደ ትግራይ የተመለሱና ቀጥታ ወደ ትግራይ በረሃዎች የገቡ ተብለው የሚለያዩ ናቸው።</p>

<p>የኢትዮጵያና የኤርትራ የሚኒስትሮች የጋራ ኮሚሽን በየዓመቱ በነሐሴ ወር ላይ እየተሰበሰበ ግልጽ ያልሆኑ ውሎችና ስምምነቶች ሲፈረሙ ቆይተዋል። እስካለፈው ዓመት በኢትዮጵያ በኩል ኮሚሽኑን ይመሩ የነበሩት ታምራት ላይኔ ከሥልጣን ከተወገዱ በኋላ ስብሰባው ተቋርጧል። ይህ ሁኔታ በሙስና ከሥልጣን ተወገዱ የሚባሉት አቶ ታምራት የታሠሩት በኤርትራ ጉዳይ ላይ በወሰዱት አቋም ነው የሚለውን ጥርጣሬ ያጐላዋል ይባላል።</p>

<p>በዚህ ጉዳይ ላይ የትግራይ ሕዝብ አመለካከትም የተከፋፈለ እንደሆነ ይገመታል። እዚህ ላይ በአዲስ አበባ የሚኖሩ የትግራይ ተወላጆች የሚያሰሟቸውን ቅሬታዎች መጥቀሱ አግባብነት አለው። አብዛኞቹ «....ኤርትራ ነፃ አገር ነኝ ካለች ዜጐችዋም እንደውጭ አገር ዜጋ መቆጠር ይኖርባቸዋል....» ይላሉ። «በስመ ትግሬ በመንግሥት ሥራ፣ በንግድ፣ በቤት ኪራይ ለምን ያጣብቡናል?» በማለትም ይጠይቃሉ።</p>

<p>ሌሎች ደግሞ ጠለቅ ባለ መልኩ ከጊዜያዊ ጥቅም አንጻር ሳይሆን የዜጐችን ሁኔታ ሕግና ሥርዓት ከማስያዝ አንጻር መስተካከል አለበት ይላሉ። በዚህ ጥያቄ ላይ በአሁኑ ጊዜ በአዲስ አበባ የሚኖሩ የትግራይ ተወላጆችና በሕ.ወ.ሓ.ት መካከል ያለው ልዩነት በከፍተኛ ፍጥነት እየጨመረ ነው።</p>

<p>ከትግራይ ተወላጆች ሌላ የአዲስ አበባ ነዋሪ ሕዝብ በአሁኑ ጊዜ ስለ ኢትዮጵያና ኤርትራ ሕገ - ወጥ ግንኙነት ብዙም የሚያነሳው ጉዳይ የለም። ለዚህም ምክንያቱ ከአሁን በፊት በተለያየ መልክ ያቀርበው የነበረ አስተያየት ተቀባይነት ባለማግኘቱ ነው። ወያኔ የሕዝብን ድምጽ የሚሰማው ወዶ ሳይሆን በግዳጅ ስለሆነ ጊዜውን ይጠብቅ ባይ ነው። በአጠቃላይ ግን በሀገሪቱ ውስጥ ለተከሰተው አስቸጋሪ ሁኔታ ወያኔን ብቻ ሳይሆን የትግራይን ሕዝብ ጭምር ተጠያቂ ለማድረግ የሚሞክሩ አሉ። የብዙዎች አስተያየት ግን የጥቂት የሕወሀት አመራር አባላትና የትግራይ ሕዝብ አቋም ተለይተው ሊታዩ ይገባል የሚል ነው።</p>

<p>በኢትዮጵያ የሚኖሩ ኤርትራውያን ሁኔታው የተወሳሰበባቸው ይመስላል። አንዳንዶቹ ሻዕቢያ ጫካ እያለ ጀምሮ አንድነትን የሚቃወሙ የሻዕቢያ ደጋፊዎች ነበሩ። የኤርትራ መገንጠል እነሱ ኢትዮጵያዊነት ማክተም መሆኑን ያላገናዘቡ ናቸው። በሪፈረንደሙ ጊዜም ለኤርትራ ነፃነት ድጋፋቸውን የሰጡ ብዙዎች ነበሩ። ከነፃነት በኋላ ብዙዎቹ ወደ አሥመራ በመሄድ ቤት ለመሥራትና ለመግዛት፤ ድርጅት ለማቋቋም፤ በሞያቸው ለመሥራት፣ ወዘተ፣ ጠይቀው በትግሉ ወቅት «የት የነበራችሁ ናችሁ? ...» የሚል ጥያቄ ቀርቦላቸው በሐፍረት ተመልሰዋል። አዲስ አበባ ሆነው ካፈሩት ንብረት ለሻዕቢያ አስተዋጾ ያላደረጉትና ለአንድነት የቆሙት ሁሉ በነፃነት ማግስት እየታሰሩ ተወስደዋል። በዚህ ምክንያት የኤርትራውያኑም ስሜት ተለውጧል። ማፈግፈግም ይዘዋል። በአሁኑ ጊዜ አዲስ አበባ ከሚገኘው የኤርትራ ኤምባሲ ጋር የሚገናኙት ጥቂቶች ናቸው</p>

<p>«እኛኮ የውጭ አገር ዜጐች ነን» በማለት በኢትዮጵያውያን ላይ ማሾፍ ጀምረው የነበሩት ሁሉ አሁን ወዳጆቻቸውን ይቅርታ በመጠየቅ ላይ ይገኛሉ። አልፈው ተርፈው «እንኳን በሕይወት ሬሳችንም ወደ ኤርትራ አይሄድም» እስከማለት ደርሰዋል። ንብረታቸውን ሸጠው በገንዘብ ይዘውት የነበረውን ሀብት መልሰው ድርጅቶችን እያቋቋሙበት ነው። ድምጻቸውን አጥፍተው መሥራት ከመጀመራቸውም በላይ የመንግሥት ግብር ለመክፈልም የመጀመሪያዎች ሆነዋል ይባላል። ብዙዎቹ ስለወደፊት ዕድላቸው ሲናገሩም «...የኤርትራ ከኢትዮጵያ መለያየት ለሻዕቢያ አመራር ጥቅም የታቀደ እንደሆነና ከመለያየቱ የሚያገኙት ጥቅም ስለሌለ ልዩነቱን የሚያፈርስልን ወገን ቢመጣ...» የሚል ነው</p>

<p>ሌላው መታየት ያለበት የሁለቱ ድርጅቶች ግንኙነት ነው። ደርግን ተክተው አዲስ አበባና አሥመራ ላይ ሥልጣን የጨበጡት ወያኔና ሻዕቢያ እስከ ቅርብ ጊዜ ድረስ ጥሩ ግንኙነት የነበራቸው ቢመስልም ውሎ አድሮ ግን ልዩነታቸው በከፍተኛ ፍጥነት እየጨመረ መምጣቱ በሰፊው እያነጋገረ ነው። ሁኔታውን በጥሞና በመከታተል ላይ የሚገኙ ወገኖች ድሮም ቢሆን ወዳጅነቱ በመለስ ዜናዊና በኢሳይያስ አፈወርቂ ግላዊና የሥጋ ዝምድና ላይ የተመሰረተ እንጂ በኤርትራና በትግራይ ሕዝብ ዘንድ አስተማማኝ መሠረት አልነበረውም ይላሉ። ወደ ፊት ትግራይና ኤርትራ ይዋሃዳሉ የሚል ህልም ቢኖር እንኳ የሁለቱ ግለሰቦች እንጂ የሌላው እንደማይሆን ምንጮች ይጠቅሳሉ። የትግራይን ሕዝብ ጠንካራ የኢትዮጵያዊነት ስሜት ያሰምሩበታል።</p>

<p>ሁለቱ ግለሰቦች እስከአሁን ያለውን ልዩነት ለመሸፋፈን የቻሉ ቢሆንም ከቅርብ ጊዜ ወዲህ ግን ከቁጥጥራቸው ውጭ በሆነ ምክንያት የሁለቱ አካባቢዎች ሕዝብ አንዱ ሌላውን ከማጥላላትም አልፎ እስከ ወታደራዊ ግጭት መድረሳቸውን ውስጥ አዋቂ ምንጮች ይጠቁማሉ።</p>

<p>«ኢንዲያን ኦሽን ኒውስ ሌተር»፣ ቁጥር 780 «....እየሰፋ የመጣ ልዩነት .... » በሚል ርዕስ በዚህ ጉዳይ ላይ ሰፋ ያለ ዘገባ አቅርቧል። ጋዜጣው ልዩነቱ ከአቅጣጫ መሳት ጋር ተያይዞ የመጣ ስለሆነ ከእንግዲህ እየሰፋ እንጂ እየጠበበ እንደማይሄድ ይጠቅሳል።</p>

<p>በተለይ ከሁለት ሳምንታት በፊት በሁለት አካባቢዎች በሻዕቢያና በወያኔ ሠራዊት መካከል በተፈጠረውና ለጊዜው ቁጥራቸው በውል ላልታወቁ ወታደሮች ሞት ምክንያት የሆነው ክስተት ከተፈጠረ ወዲህ (መሪ ዜናውን ይመልከቱ) በአሥመራና መቀሌ ከተሞች ሥጋት እየሰፈነ መሆኑ ታውቋል። የሻዕቢያ መንግሥት ውስጥ ውስጡን ሕዝቡን በሕወሓት ሠራዊት ላይ እየቀሰቀሰ ነው። ባለፉት ስድስት ዓመታት ከሻዕቢያ ሠራዊት አባልነት በተለያየ ምክንያት የወጡትን ጨምሮ ማንኛውም ከጠመንጃ ጋር በተያያዘ ልምድ ያለው ኤርትራዊ ሁሉ እንዲከት ጥሪ አቅርቧል።</p>

<p>ግጭቱ ከተካሄደባቸው አካባቢዎች በትግራይ በኩል ሽሬ በኤርትራ በኩል ደግሞ ሰራዬና፤ የጋሽና ሰቲት አውራጃዎች በአንድ አቅጣጫ ይገኛሉ። ሁለተኛው አካባቢ ደግሞ የአጋሜ አውራጃ የአፋርና የኤርትራው ደንከልያ አውራጃን የሚያገናኝ ቀጣና ነው። የዚህ ግጭት መነሻ ሆኖ በግልጽ የሚጠቀሰው ምክንያት የድንበር ውዝግብ ነው። በተለይ በደንከልያው አካባቢ በኩል የተኩስ ልውውጡ የተነሳው በአንድ ወንዝ አካባቢ ባለ ለም ቦታ ምክንያት ነው። በሽሬ በኩል ሁኔታው ወደ ባሰ ደረጃ የደረሰው ደግሞ የሻዕቢያ ሠራዊት በድንበር አካባቢ የዘራውን እህል ለማጨድ ሲንቀሳቀስ በወያኔ ሠራዊት ተቃውሞ ስለገጠመው መሆኑን ከትግራይ ምዕራባዊ ዞን የደረሱን ዘገባዎች ያስረዳሉ። ይህ በእንዲህ እንዳለ ግጭቱን ልዩ ትርጉም ለመስጠትና ጠቡን ለማብረድ ከሻዕቢያ ጋር የገጠመው የወያኔ ጦር ከአመራሩ ያፈነገጠ ክፍል እንደሆነ ተደርጎ እየተወራ እንደሆነ ታውቋል።</p>

<p>ሁኔታው ከቁጥጥራቸው ውጭ እየሆነባቸው የመጡት መለስና ኢሳይያስ በቅርቡ በምስጢር አስመራና መቀሌ ላይ ተገናኝተዋል። የግንኙነታቸው ዋነኛ አጀንዳ ፍጥጫውን በማርገብ ሁኔታ ላይ ለመወያየት እንደሆነ ይነገራል። እንደሌሎች ታዛቢዎች እምነት ግን የግንኙነቱ ዋና አጀንዳ አቶ ኢሳይያስ ሱዳንን በሚመለከት ከአሜሪካ ያመጡት የቤት ሥራ ስላለ ነው ይላሉ። እነዚህ ወገኖች እንደሚሉት የሻዕቢያንና የወያኔን ቅራኔ ያባባሰው የድንበር ፍጥጫው ብቻ ሳይሆን ከኢትዮጵያ ከሻዕቢያ በስተጀርባ በሱዳን ጉዳይ ላይ ያላትን አቋም ማለሳለስዋ ጭምር ነው።</p>

<p>ላለፉት አራት ዓመታት በኢትዮጵያ በኩል በታምራት ላይኔ እየተመራ ይካሄድ የነበረው የኢትዮጵያና የኤርትራ ዓመታዊ የሚኒስትሮች ስብሰባ መካሄድ ያልተቻለውም ልዩነታቸው እየሰፋ በመምጣቱ እንደሆነ ይነገራል። ልዩነቱ እየሰፋ በመጣ ቁጥር የሁለቱ መሪዎችም የሕዝብ ድጋፍ እየቀነሰ ሄዷል። የኤርትራ ሕዝብ በአቶ ኢሳይያሰ ላይ ያለው ጥላቻ ከፍተኛ ቢሆንም ካለው የስለላና የቁጥጥር አሠራር የተነሣ ተቃውሞው በግልጽ አልወጣም።</p>

<p>በኢትዮጵያ በኩል በተለይ በትግራይ ሕዝብና በሕወሓት አባላት አካባቢ የመለስ የእስከ አሁን እንቅስቃሴ እንዲሁም ከኢሳይያስ ጋር ባላቸው የሥጋ ዝምድናና ጓደኝነት የኢትዮጵያን ጥቅም ለማስጠበቅ የማያስችላቸው ስለሆነ መገምገም አለባቸው የሚል ወሬ እየነፈሰ ነው። በዚህ ብቻ ሳይቆም የያዙት የድርጅትና የመንግሥት ኃላፊነት ሌላ ሰው ያስፈልገዋል የሚልም ስሜት መፍጠሩ ይነገራል። በአጠቃላይም የሕወሀት አመራርና ሕይወታቸውን ጭምር ሲሰጡ የቆዩ ታጋዮች ራሳቸውን የሚገመግሙበትና ከትግራይ ሕዝብና በአጠቃላይም ከኢትዮጵያ ሕዝብ ፍላጐት አንፃር አቋም የሚወስዱበት ጊዜ ተቃርቧል የሚሉ እየበረከቱ ናቸው።</p>


</body>
</html>

