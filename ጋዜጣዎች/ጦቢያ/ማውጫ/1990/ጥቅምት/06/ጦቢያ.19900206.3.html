<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መፍትሔው የት ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መፍትሔው የት ነው?</h1>



<p>ኢትዮጵያ በብዙ በጐ ባሕርያት፣ በቀዳሚ የሥልጣኔ ባለቤትነት፣ በቱሪስት መስሕብነት፣ በጥንታዊ ሥነ መንግሥት የምትታወቅ ብትሆንም ከቅርብ ጊዜ ወዲህ ደግሞ በድርቅ፣ በረሃብ፣ ረሃብን ተከትሎ በሚመጣ ተውሳክ፣ ወዘተ፣ ስምዋ ገንኖአል። ከቶውንም በየጊዜው እንደ መላከ ሞት በሚቆጠረው ድርቅ ስንመታ የተከፈተ ጉሮሮአችንን እንዲዘጉት ወደ ሀብታሞቹ አገሮች ማንጋጠጥ ከጀመርን ውሎ አድሮአል። ከአጤው ሥርዓት ፍጻሜ ጀምሮ ፖለቲካችን በአብዛኛው ከልመና፣ ከርዳታና ከምጽዋት ጋር መያያዙ ኩሩ የሆነውን ዜጋ ሁሉ ጭብጥ ኩርምት አድርጐታል። ይህ አይታበልም።</p>

<p>በዚህ ጋዜጣ ላይ ከዓመት በፊት አንድ ጸሐፊ እንደ ገለጠው ባለፉት ሃያ አራት ዓመታት ከውጭ ጉዳይ ሚኒስትሩ የበለጠ የሚታወቀው የርዳታ ማስተባበሪያው ኮሚሽነር ነበር። ከቶውንም በአንድ ወቅት አንድ የምዕራብ ጋዜጠኛ ሲያሾፍ « እናንተ (ኢትዮጵያውያን) የውጭ ጉዳይ ሚኒስቴር አያስፈልጋችሁም። አንዳንድ የግንኙነት ፍላጐቶች ከተነሡም በርዳታ ማስተባበሪያ ኮሚሽን ሥር አንድ ንዑስ ክፍል የሚበቃችሁ ይመስለኛል። እንደ ሌሎቹ አገሮች የፖለቲካ ሆያ ሆዬ ውስጥ ለመግባት ደግሞ አስቀድማችሁ ስለረሃብ ያለውን አመለካከት አስተካክሉ። የእናንተ ፖለቲካ የረሃብና የበሽታ ፖለቲካ ቢሆን ያምርባችኋል» ብሎ ነበር።</p>

<p>ይኸም መንግሥት እንዳለፉት ሥርዓቶች ሁሉ «ስለ ሶማሊያ እጨነቃለሁ፣ ስለ ሩዋንዳ እሰጋለሁ፣ ስለ ምንትስ እቅድ አለኝ» ይላል። ስለ ኢትዮጵያ ረሃብና ረሃብተኞች ግን ወሬው ራሱ ሲነሣ ኃጢአት ነው። ወንጀልም ይመስላል። በዚህና በመሳሰሉት የግንዛቤ ችግሮች፣ የአስተዳደርና የአመራር ብቃት ማነስ፣ የልማት ሥርጭትና ፍትሕ እጦት፣ የኢኮኖሚና የበጀት አደላደል፣ መሠረታዊ የእውቀት ድህነትና የፕላን ቅድሚያ አለመስተካከል የተነሣ ሕዝባችን ለረሃብ ተዳርጐአል። የእግዜር ቁጣ አይደለም። የተፈጥሮ ጠብም አይደለም። የሕዝብ ጉስቁልና ሁሉ ምክንያትና ተጠያቂው ዘወትር የፖለቲካ ሥርዓቱ ነው።</p>

<p>ከሁለት ወራት በፊት የቀድሞው የአሜሪካ ፕሬዚዳንት ጂሚ ካርተር ምርት የተትረፈረፈበትና ጥጋብ የሰፈነበት ተብሎ የተነገራቸውን ሥፍራ በጠቅላይ ሚኒስትሩ ባልደረብነትና አስጐብኝነት ተመልክተውታል። አካባቢው ለሁለቱ ሰዎች እንግዳ ካልሆነ በቀር ድሮም ተፈጥሮ የመረቀው ነው። የዛሬው መንግሥት የጨመረበት አንዳች ነገር የለውም። ወይም ሺህ በሺህ ትራክተሮች፣ አያሌ መቶ የሰብል መሰብሰቢያዎች (Combine harvesters) እንዲርመሰመሱበት ያበረከተው አስተዋጽዖ የለም። ይልቁንስ የአሁኑ መንግሥት እንደ ቀድሞው ሁሉ ከልመና የማይወጣ እስከሆነ ድረስ ረሃብ ያጠቃቸውን ወገኖች እያሳየ ርጥባን መጠየቅ በተገባው ነበር። ያ ደግሞ አልሆነም። ምክንያቱም መንግሥት ዘወትር በደሀ ዜጐችና በረሃብተኞች እያሳበበ መለመንን ሥራዬ ብሎታል። በሌላም በኩል የኢትዮጵያን ችግር መቅረፍ ያለባቸው የውጭ ኃይላት ናቸው ከሚል ግድየለሽ ድምዳሜ ላይ ተደርሶአል። ይህ ሕዝብ ግን ለማወቅ የሚሻው ለእሱ ችግርና አበሳ መድረስም መጠየቅም የሚገባቸው የፈረንጅ አገር መንግሥታት ናቸው ወይስ አዲስ አበባ ላይ በመንግሥት ስም የተቀመጡት ባለሥልጣናት?</p>

<p>አምስት ሚሊዮን ሕዝብ ለረሃብ ተጋለጠ ሲባል ያሳስባል። የከተማው ሕዝብና ለጊዜው ጥቃቱ በግንባር ያልደረሰበቱ ሳይቀር ሰለባውን ወገን በዓይኑ ለማየት ይፈልጋል። ሰለባው ወደ ከተማ ወይም ወደ ውጭ እንዳይሰደድ በእሳት አጥር ውስጥ ነው ያለው። «ከተማ ያበላሻል፣ መዲናችን መግባት የለበትም በፖለቲካው ላይ አስገማች የሆነ ጥቁር ነጥብ ይጥላል» ተብሎ በዚህ መልክ ሲታገድ የኖረው ወገናችን ዛሬም ዕጣው ከዚህ አላለፈም። እንዲያውም በ1987 ዓ.ም በአሁኑ ሰዓት ያለው አሰቃቂ ርሀብ በርካታ ወገኖችን እያሳሰበ እያለ «ርሃቡ በሰው ህይወት ላይ አደጋ የሚያስከትል አይደለም» የሚል መግለጫ በመስጠት ሥርዓቱ ለዜጐች ስቃይ ደንታ የሌለው መሆኑን አስመስክሯል</p>

<p>እነዚህ በአሁኑ ጊዜ በመራብ ላይ ያሉት ወገኖች የመጥፎ አመራር ውጤቶች ናቸው። በአማራው ክልል ገበሬዎች ላይ በመሬት ድልድል ምክንያት የደረሰውን ችግር ልብ ይሏል። በመድረስ ላይ ያለው ችግር ምንጭ ክፉ አስተዳደርና ፖሊሲው፣ ኢሰባዊ ሥርዓትና አቋሙ ነው ማለት ነው። እንዲያም ሆኖ ለጊዜውም ቢሆን የውጭው ዓለምና ዜጋ ወንድሙ ሊደርሱለትና ሊታደጉት ይገባል። ዳሩ ግን ለዘለቄታ መፍትሔነት ዋነኛው መፍትሔ ራሱ የሚገነባው ዴሞክራሲያዊና ሕዝባዊ ሥርዓት መሆኑን በማመን ለዚያ ተግባራዊነት መንቀሳቀስ ይኖርበታል።</p>



</body>
</html>
