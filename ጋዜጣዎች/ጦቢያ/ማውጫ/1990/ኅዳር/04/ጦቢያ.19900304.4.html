<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ውስጥ ኢትዮጵያውያን ወጣቶች አመፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኤርትራ ውስጥ ኢትዮጵያውያን ወጣቶች አመፁ</h1>



<p>ከአስር ቀናት በፊት ከተለያዩ የኤርትራ ከተሞች ታፍሰው ለወታደራዊ ስልጠና ሳዋ የገቡ ትግርኛ ተናጋሪ ኢትዮጵያውያን ወጣቶች ስልጠናውን አንቀበልም ማለታቸው ተገለጸ። እነዚህ በሺዎች የሚቆጠሩ ከአስመራ፣ ከምጽዋና ከአሰብ የታፈሱት ወጣቶች ባልተጠበቀ ጊዜና ሰዓት ከመዝናኛ ስፍራዎች ማለትም ከቡና ቤቶችና ከመኖርያ ቤቶች በጦር ሰራዊት ተከብበው መወሰዳቸው ታውቋል</p>

<p>ወጣቶቹና ቤተሰቦቻቸው በኤርትራ የሚገኘው የኢትዮጵያ ኤምባሲና ቆንስላ ጽ/ቤት ሥልጠናው ኢትዮጵያውያንን ስለማይመለከት መፍትሔ እንዲሰጣቸው ጠይቀው ነበር። የኤርትራ አፋኞች ግን ለህዝቡ ጥያቄና ለኤምባሲው ጥረት ደንታ ባለመስጠት ወደ ማሰልጠኛው ወስደዋቸዋል። የኢትዮጵያ ኤምባሲ ወጣቶቹን ለማስቀረት ጥረት ቢያደርግም የኤርትራ መንግስት ግን እንዳልተቀበለው አንዳንድ ሰዎች ይገልጻሉ። ሌሎች ደግሞ የኢትዮጵያ ኤምባሲ ለይስሙላ ያህል ጥረት አድርጌአለሁ ይበል እንጂ በትክክል ግን የሻዕቢያ እቅድ ተባባሪ ነበር ይላሉ</p>

<p>እነዚህ ወጣቶች ሳዋ ማሰልጠኛ እንደገቡ ከኤርትራዊያን ተለይተው «. . .የሳዋ ጉዳይ ስለማይመለከተን አንሰለጥንም. . .» ሲሉ፤ የማሰልጠኛው ኃላፊዎች በበኩላቸው አድማው ወደ ኤርትራዊያንም እንዳይዛመት በመስጋት ኢትዮጵያውያኑን ለይተው ከቦታው እንዳራቅዋቸውና ወደየቤታቸውም ይመልሱዋቸዋል የሚል ተስፋ እንዳለ ተመልክቷል</p>

<p>እንደ አንዳንድ ታዛቢዎች ግምት ድርጊቱ የኤርትራ መንግስት በኢትዮጵያ መንግስት ላይ ያለውን ንቀት ያመለክታል ከማለታቸውም በላይ ሁኔታው በሁለቱ ወገኖች መካከል በአድያቦ፤ በዛላንበሳ በኢሮብና በአፋር አካባቢዎች እያደገ የመጣውን ያለመግባባት ያባብሳል የሚልም ሥጋት አላቸው</p>

<p>የኤርትራ መንግስት ወጣቶችን እያፈሰ ወደ ሳዋ መውሰድ ከጀመረ ሰንብቷል። አሁን እንዲያውም የነበረውን የዕድሜ ገደብ ከ40 ዓመት ወደ 50 ዓመት ከፍ በማድረግ አባብሶታል።</p>


</body>
</html>
