<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕፃናት በአፍ መፍቻ ቋንቋቸው እንዳይማሩ እንቅፋት በዝቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሕፃናት በአፍ መፍቻ ቋንቋቸው እንዳይማሩ እንቅፋት በዝቷል</h1>


<p>በኦሮሚያ ክልላዊ መስተዳድር በሚገኙ ዞኖች ያሉ ኦሮሞ ያልሆኑ ሕፃናት ከ1990 ዓ.ም የትምህርት ዘመን ጀምሮ በአፍ መፍቻ ቋንቋቸው አማርኛ እንዲማሩ የተላለፈው ውሳኔ በደብረዘይት፣ በናዝሬትና በምሥራቅ ሐረርጌ ሥራ ላይ እንዳይውል የመስተዳድርና የትምህርት መምሪያዎች መሰናክል እየፈጠሩ መሆናቸው ታውቋል</p>

<p>ይኸው የተባበሩት መንግሥታት ድርጅት ያሳለፈው ዓለም አቀፍ ድንጋጌና የኢትዮጵያ ፌደራላዊ ዴሞክራሲያዊ ሪፐብሊክ መንግሥትም በሕገ-መንግሥቱ ያፀደቀው ውሳኔ በሥራ እንዳይተረጐም ባለሥልጣናቱ የአማርኛ የትምህርት መጻሕፍት ውሰት እንዳይፈጸምና መምህራንም እንዳያስተምሩ በማስጠንቀቅ የሕፃናቱን ወርቃማ ጊዜ እያሳለፉ መሆናቸውን ከየአካባቢዎቹ የደረሱን ዘገባዎች ጠቁመዋል</p>

<p>በምስራቅ ሸዋ ዞን በናዝሬት ከተማ በሚገኙ አስራ ሁለት 1ኛና መለስተኛ 2ኛ ደረጃ ት/ቤቶች በአማርኛ ተናጋሪ ህፃናት ላይ እየተፈፀመ ያለው ስውር ደባ ከሁሉም የከፋ መሆኑን የጠቀሱት ምንጮች በከተማው የሚታየው ሁኔታ የሌሎች ቋንቋዎች ተናጋሪ ተማሪዎችን በአንድ ቋንቋ ውጦ የማስቀረት አዝማሚያ እንዳለው ታውቋል</p>

<p>በህፃናቱ ላይ እየተፈፀመ ያለው ዝርዝር ሁኔታ ከዚህ በፊት አፉን ባልፈታበት ቋንቋና ባልተለመደ የላቲን ፊደል፣ በሙያው ባልሰለጠኑ መምህራን ያለ ውድ በግድ የጨቅላ አእምሮአቸውን በማስጨነቅ ተመልሶ የማያገኙት ወርቃማ ጊዜአቸው በከንቱ እንዲያልፍ ማድረጉን ምንጮቹ ጠቅሰዋል</p>

<p>በ1989 ዓ.ም በወላጆች ከፍተኛ ጥረትና በብዙ ውጣ ውረድ ህፃናት በአፍ መፍቻ ቋንቋቸው ይማሩ ዘንድ ከበላይ አካል ካስወሰኑም በኋላ በዞኑ ትምህርት መምሪያና በአስተዳደር በኩል ተግባራዊ እንዳይሆንና እንዲያውም እንደ ፖለቲካ ታይቶ ይህን ሃሣብ በሚከታተሉ ግለሰቦች ላይ በግልፅም ሆነ በስውር ችግር እንዲፈጠር መደረጉ ተመልክቷል</p>


<center>
<table border>
<tr><th>ተ.ቁ.</th>
 <th>የት/ቤቱ ስም</th>
 <th>አማርኛ ለመማር የተመዘገቡ ተማሪዎች ብዛት</th>
 <th>ኦሮምኛ ለመማር የተመዘገቡ ተማሪዎች ብዛት</th>
 <th>አተቃላይ ድምር</th></tr>
<tr class="align-center"><th>1</th><th>እዔ ልብነ ድንግል ት/ቤት</th><td>3390</td><td>20</td><td>3410</td></tr>
<tr class="align-center"><th>2</th><th>ፋና ት/ቤት</th><td>2435</td><td>70</td><td>2505</td></tr>
<tr class="align-center"><th>3</th><th>ጨለቅላቃ ት/ቤት</th><td>465</td><td>-</td><td>465</td></tr>
<tr class="align-center"><th>4</th><th>ቴዎድሮስ ት/ቤት</th><td>567</td><td>-</td><td>567</td></tr>
<tr class="align-center"><th>5</th><th>ፎቃ ት/ቤት</th><td>306</td><td>15</td><td>321</td></tr>
<tr class="align-center"><th>6</th><th>ንጋት ጐሕ ት/ቤት</th><td>490</td><td>9</td><td>499</td></tr>
<tr class="align-center"><th>7</th><th>አድአ አርበኛ ት/ቤት</th><td>270</td><td>1</td><td>271</td></tr>
<tr class="align-center"><th>8</th><th>ሕብረት ት/ቤት</th><td>1900</td><td>-</td><td>1900</td></tr>
<tr class="align-center"><th>9</th><th>ኮታ ት/ቤት</th><td>1580</td><td>30</td><td>1610</td></tr>
<tr class="align-center"><th>10</th><th>ፍኖት ሠላም ት/ቤት</th><td>900</td><td>-</td><td>900</td></tr>
<tr class="align-center"><th>11</th><th>ሞዴል ት/ቤት</th><td>1098</td><td>-</td><td>1098</td></tr>
<tr class="align-center"><th>12</th><th>እንድርያስ ት/ቤት</th><td>318</td><td>-</td><td>318</td></tr>
<tr class="align-center"><th colspan=2>&nbsp;</th><th>13719</th><th>145</th><th>13864</th></tr>
</table>
</center>


<p>በዚያው ዓመት መጨረሻ ላይ በየት/ቤቶች ከ18 ዓመት በታች ላሉ ህፃናት ለቀጣዩ ዓመት የሚማሩበትን የአፍ መፍቻ ቋንቋ 11187ቱ አማርኛን ሲመርጡ 542 የሚሆኑት በላቲን ይማሩ ዘንድ ወላጆች መርጠው የነበረ ቢሆንም ይህም አለመከበሩን ምንጮቹ አስታውሰዋል። ዛሬ በየት/ቤቱ እየተሠራ ያለው ወላጅ ለልጁ የመረጠው ሳይሆን በጮርቃ የህፃናት አእምሮ በመጠቀም ከወላጅ ምርጫ ውጭ በማፈናቀል ኃላፊዎች በየት/ቤቱ እየመደቡዋቸው ይገኛሉ። በዞኑ ያሉ የሚመለከታቸው የትምህርት ክፍል ኃላፊዎች አንዳችም ለትምህርቱ ቅድመ ዝግጅት ሳያደርጉ የ1990 ዓ.ም የትምህርት ዘመንም ተጀምሯል</p>

<p>በናዝሬት ቁ.3 1ኛና መለስተኛ 2ኛ ደረጃ ት/ቤት በዓመቱ መጀመሪያ ላይ የት/ቤቱ ርዕሰ መምህር አቶ ዘውዱ ደበላ የት/ቤቱን መምህራን ሰብስበው ከአራተኛና ስምንተኛ ክፍሎች በስተቀር የማስተማሪያ መጻሕፍት ስለሌለ በሌሎች ክፍሎች የሚገቡ መምህራን ክፍል ገብቶ ፀጥታ ከመጠበቅ በስተቀር የቀድሞ የአማርኛ መጻሕፍትን ማስተማር እንደማይገባ ካስጠነቀቁ በኋላ የንብረት ክፍሏ መጻሕፍቱን እንዳታውስ ማገዳቸው ታውቋል</p>

<p>በዚህ ዓይነት የአገር ተተኪ ዜጋ የሆኑት ህፃናት አፍላ የወጣትነት ጊዜያቸው በከንቱ እየተቃጠለ፣ መምህራንም አምራች ዜጋን ማፍራት ሲገባቸው ያገር ሸክም እንዲሆኑ ሳይወዱ በግድ እያደረጉአቸው መሆኑን ምንጮቹ አስረድተዋል</p>

<p>ይህ በእንዲህ እንዳለም በአዳ ሊበን ወረዳ በደብረዘይት ከተማ የሚገኙ ወላጆችና ሀገር ወዳድ ሽማግሌዎች ሕፃናትን አፍ ባልፈቱበት ቋንቋ እንዲማሩ ማድረግ ማኅበራዊ እድገታቸውን መጐተት መሆኑን በማስረዳት ለበላይ አካላት ያቀረቡት አቤቱታ በተመሳሳይ ሁኔታ ተቀባይነትን ቢያገኝም አስፈፃሚዎች ውሳኔውን ለመቀልበስ በመሯሯጥ ላይ መሆናቸውን የደረሰን ዜና አመልክቷል</p>

<p>በደብረዘይት ከተማ ነሐሴ 26 ቀን 1989 ዓ.ም በአፄ ልብነ ድንግል ት/ቤት አዳራሽ የኦሮሞ መምህራን፣ የት/ቤት ወላጅ ኮሚቴ አባላትና ሐሳቡን ይቃወማሉ ተብለው የተመረጡ የኦሮሞ ብሔረሰብ ተወላጆች በተገኙበት በተካሄደው ስብሰባ ይኸው ደባ በገሃድ መንፀባረቁን የጠቀሰው ዘገባ የመስተዳድሩና የትምህርት መምሪያ ኃላፊዎች በአማርኛ ቋንቋ የሚማር ሥራ ማግኘት እንደማይችል እስከማስጠንቀቅ መድረሳቸውን ገልጦአል</p>

<p>የተባበሩት መንግሥታት ድርጅት ካሳለፈው ድንጋጌና የሀገሪቱም መንግሥት ካፀደቀው ሕገ መንግሥት ውጪ የስድስትና የስምንት ዓመት ሕፃናት የራሳቸውን እድል እራሳቸው ይወስኑ ተብሎ አማርኛ ወይም ኦሮምኛ እማራለሁ እያሉ እንዲመርጡና እንዲፈርሙ መደረጉ አግባብ ያለመሆኑን የጠቀሰው ዘገባ ሕዝቡ በንቃትና በስሜት ስብሰባውን ተከታትሎ ስለተቋቋማቸው ከብዙ ጭቅጭቅና ክርክር በኋላ ወላጆችና ሕፃናት በምዝገባው ይወስኑ ተብሎ በተሰጠው ውሳኔ መሠረት ምዝገባው ቀጥሎ አንዳንድ የአሻጥር ሥራ ቢሠራም ውጤት መገኘቱን አመልክቷል</p>

<p>ውጤቱ በሰንጠረዥ ይህን ይመስላል ትምህርቱ ከተጀመረ በኋላ ወላጆች ልጆቻቸውን ት/ቤት ለማስገባት ሲሄዱ ግን «ለአማርኛ ቦታ የለንም። ያለን ቦታ ለኦሮምኛ ብቻ ነው። መጻሕፍት የለንም። በዚህ አካባቢ በቁቤ ካልተማራችሁ ወደፊት ሥራ ልትይዙ አትችሉም። ከአንዱ ት/ቤት ወደ ሌላ ት/ቤት ተዛወሩ። ሁሉም ነገር ለኦሮምኛ ቅድሚያ ወዘተ። . .» እያሉ ሕፃናትንና ወላጆችን ማበሳጨቱን የተያያዙት መሆናቸውን ዘገባው አስረድቷል</p>

<p>በምሥራቅ ሐረርጌ በሚገኙ ልዩ ልዩ ወረዳዎችና ከተማዎችም እስካሁን ከ1ኛ-6ኛ ክፍሎች ሲሰጥ የነበረው የቁቤ ቋንቋ ከዚህ ዓመት ጀምሮ ከ7ኛ ክፍል ጀምሮ ባሉት ት/ቤቶችም ሥራ ላይ ይውላል በመባሉ በርካታ ኦሮምኛ ተናጋሪ ያልሆኑ ተማሪዎች ከትምህርት ገበታቸው ለመለየት መገደዳቸውን የምሥራቅ ኢትዮጵያ ሪፖርተራችን ገልጦአል</p>

<p>አቅሙና ችሎታው ያላቸው ወላጆች ልጆቻቸውን የአማርኛ ቋንቋ ወደሚሰጥባቸው ት/ቤቶች በማስገባት ችግሩን ለመቋቋም ቢችሉም ድሆችና አነስተኛ ገቢያላቸው ወላጆች ግን አማራጭ ስለሌላቸው ልጆቻቸውን በማያውቁት ቋንቋ እንዲማሩ አለያም ከቤት ለማስቀረት መገደዳቸውን የገለጹለት መሆኑን አስታውቋል</p>

<p>ጉዳዩን ተከታትለው ከዳር ያደረሱት ወላጆችና አገር ወዳድ ዜጐች ከብዙ ውጣ ውረድ በኋላ ያስከበሩትን መብት ለመሸራረፍ የሚሯሯጡትን የጠባብ ጐሠኝነት አራማጅ ባለሥልጣናትና መምህራንን ማጋለጥ እንዳለባቸው ያስገነዘቡት አንዳንድ ተቆርቋሪ ዜጐች ወላጆች በተፈጠረው ውዥንብር ተስፋ እንዳይቆርጡ አስጠንቅቀዋል</p>

<p>ሕዝብና መንግሥት ይህን በትውልድ ላይ እየተፈፀመ ያለ ስውርና ግልጽ ደባ እንዲታገሉት የጠየቁት ወላጆች በተለይ ማዕከላዊ መንግሥትና ውሳኔውን ያሳለፈው የኦሮሚያ ክልላዊ መስተዳድር ለችግሩ አፋጣኝ ርምጃ እንዲወሰዱ ጠይቀዋል።</p>


</body>
</html>
