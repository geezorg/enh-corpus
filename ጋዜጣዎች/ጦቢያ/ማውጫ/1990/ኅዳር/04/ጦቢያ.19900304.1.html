<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሱዳን «በላዔሰብ» ሲሆን ሌሎቹ ሳምራውያን ናቸው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሱዳን «በላዔሰብ» ሲሆን ሌሎቹ ሳምራውያን ናቸው?</h1>



<p>ከጥቂት ዓመታት በፊት ትልቁ የፖለቲካ ፈሊጥ (ፋድ) አሜሪካን፣ በተለይም የአሜሪካን ኢምፔሪያሊዝምን የዓለም ዋነኛ ጠላት አድርጐ ማቅረብ ነበር። ከቶውንም የአሜሪካ ፖለቲከኞች ሲያሽሟጥጡና ከሁሉም አቅጣጫ የሚወረወርባቸውን ትችት በስልት ሲቀጩት «ግድ የለም፣ ጥፋቱን በአሜሪካ ትከሻ ላይ ጣሉት» ይሉ ነበር። የዓለምን የፖለቲካ መድረክ ሁለት ኃያላን መንግሥታት (አሜሪካና ሶቪዬት ኅብረት) በሞኖፖል ይዘው በቆዩበት ዘመን ሁሉ የሁለተኛውና የሦስተኛው ዓለም ሕዝቦች በተጽእኖ ክልል ሥር ሆነው አንዱ ሌላው ካምፕ ጮኽ ብለው የወረፉበትም ጊዜ ነበር። ሁሉም ቢቀር ግን ኢምፔሪያሊዝም የማንኛውም ጭቁን ሕዝብ ወዳጅ ሆኖ አያውቅም። ይልቁን ከጨቋኞችና ከአምባገነኖች ጋር በመሰለፍና የጉልበታቸው ምንጭ በመሆን ለሕዝቦች እልቂት፣ ስቃይና አበሳ እጁ በደም ተነክሮአል።</p>

<p>አንዱ ልዕለ ኃያል መንግሥት (ሥርዓት) ማለትም ሶቪየት ኅብረት በሌላው ተጠልፎና በውስጡ በተፈጠረው ታሪካዊ ቅራኔ ወድቆ ዛሬ የዓለም ሕዝብ በአንድ ኢምፔሪያሊስት ልዕለ ኃያል ጫማ ሥር ይገኛል። በዚያ ሥርዓት መመሪያ፣ በዚያ ሥርዓት የፖለቲካ እሴት፣ይተዳደራል። በሰሞኑ በዓለም አቀፍ ደረጃ የተወሰዱት ርምጃዎች ሁሉ ይህን ይመሰክራሉ። ወደፊትም ሊኖሩ የሚችሉት ክስተቶች ከዚህ የሚሻሉ አይመስለንም።</p>

<p>አዳዲሶቹ የአፍሪካ አምባገነኖች የቀድሞዎቹን የአፍሪካ ገዥዎች (አንጋፋዎቹና ብልሆቹ ይባሉ የነበሩትን) በወታደራዊ ኃይል እያስወገዱአቸው ነው። ባለፈው ሳምንት ጋዜጣችን እንደተገለጠው በሩቅ ጦረኛነትና በአሜሪካ ጥቅም አራማጅነት የተመለመሉት እነዚህ አዳዲስ ገዥዎች ደግሞ ያንን ዓላማ ከማስፈጸም አልፈው የሌሎቹን አገሮች መሪዎች (ከእነሱ አዲስ የሆኑትን) በመንፈስ ልጅነት መልክ መመልከትና ጥላቸውንም ይጥሉባቸው ጀምረዋል። ለዚህ ነው የአሜሪካ መንግሥት ባለሥልጣኖች «ከሚጠበቅባችሁ መጠን አልፋችኋል። አብዝታችኋል።» እያሉአቸው ያሉት።</p>

<p>ባለፈው ሳምንት መጀመሪያ ላይ ፕሬዚዳንት ክሊንተን የሱዳንን መንግሥት ከዓለም ሕዝብና መንግሥታት ለማግለል የኢኮኖሚ ማዕቀብ ጥለዋል። የተሰጠው ምክንያት ምንድነው? አንደኛ አክራሪ እስልምና የሚያራምደው የሱዳን መንግሥት ለጐረቤት አገሮች ሥጋት ፈጥሮአል፣ በሁለተኛ ደረጃ ደግሞ ሰባዊ መብትን ይረግጣል የሚል ክስ ቀርቦበታል</p>

<p>ሱዳን ይህ ክስ ለምን ቀረበባት ብለን ጥብቅና አንቆምም። ምናልባትም ያ መንግሥት በአብዛኛው የሚፈጽመውን የሥልጣን ውስልትናና የሰባዊ መብት አፈና አብረን እናወግዛለን። ዳሩ ግን የአሜሪካ ክንፍ የሞቃቸው የዛሬዎቹ «አዳዲስ» የጡት ልጆች ምን እየሠሩ ናቸው? በሰባዊ ሕይወትና ሰባዊ መብት አከባበራቸው ረገድ የሱዳን መንግሥት አስተማሪዎች ለመሆን የሚችሉ ናቸውን? አንዱ አምባገነን ከሌላው የሚበልጥበትን መስፈርት ሁሉ ያሟላሉ። ሒትለር ራሱ ከስታሊን ብዙ የማሰቃያ ስልቶችን ባለመማሩ ያዝን ነበርና!</p>

<p>ኦክቶበር 25 ቀን 1997 በወጣው ዋሽንግተን ፖስት ጋዜጣ ላይ ፕሬዚደንት ሎረንት ካቢላን ከ1975 (እ.ኤ.አ) የሚያውቁአቸውና የሥቃያቸው ሰለባ የነበሩ አራት አሜሪካውያን መንግሥታቸው ለቀድሞው የፋኖ መሪ እውቅና በመስጠቱ ድምፃቸውን ከፍ አድርገው ተቃውመዋል። አውግዘዋልም። እንዲያውም በዚያን ዘመን «ሽብር ፈጣሪ አደገኛ ግለሰብ» ብሎ የሰየማቸውን ካቢላን እሹሩሩ ማለትዋ ፖሊሲዋ ሞራል የሌለበት መሆኑን አጋልጠዋል። በአንጻሩ ለሠላሳ ሁለት ዓመታት የኢምፔሪያሊዝም «ድልብና ቅልብ አምባገነን» የነበሩትን ሞቡቱን ከሥልጣን በማባረሩ ረገድ ትልቅ ሚና ተጫውቶአል። ለምን? ብሎ መጠየቅ ከባድ ይመስላል። ዳሩ ግን ባለፉት ዘመናት ሁሉ የልዕለ ኃያሉ ሥርዓት አከንፋሽ የነበሩ አምባገነኖች ፍጻሜ ከዚህ የተለየ አልነበረምና መልሱ በዚያ ታሪክ ውስጥ ይገኛል።</p>

<p>ሱዳን በሰባዊ መብት ረገጣና ለሕይወት ደንታ ቢስ በመሆን ትወነጃላለች። የጐረቤቶችዋ የኢትዮጵያና የኤርትራ መንግሥታት ገዥዎች ምን እያደረጉ ናቸው? ይህ ጥያቄ እንደማይጥም፣ ሠራተኛው መብት አጣ፣ ጋዜጠኛው ታሰረ፤ መምህራን በጠራራ ፀሐይ ተረሸኑ፣ ታሰሩ፣ ነጋዴው አቤት በማለቱ በቀል ደረሰበት ወዘተ ሲባል «ሁሉም ፖለቲካ ነው። የኢሰመጉ ፖለቲካ ነው» እንደሚባል አስቀድመን እናውቀዋለን። እንዲህ ያለውን ድርጊት የማንም አሜሪካዊ ዲፕሎማት ዓይኖችም ሊያዩት አይችሉም። ለፍትሕ ሲባልና ለሕሊና ዳኝነትም እንዲስማማ ሱዳን ውስጥ ያለውን ኢሰባዊነት ኢትዮጵያም፣ ኤርትራም ውስጥ ለማየት ቢቻል ተቀባይነትም ይኖራል። ሱዳን በኢትዮጵያና በኤርትራ ጉዳይ ውስጥ ጣልቃ ገባች ስንል ወያኔና ሻዕቢያ ምን ያህል በሱዳን የውስጥ ጉዳይ እንደገቡም ሚዛኑ ማዳላት የለበትም። ያንን የሚያየው ዓይን ይህንን እንዴት ማየት ያቅተዋል?</p>


</body>
</html>
