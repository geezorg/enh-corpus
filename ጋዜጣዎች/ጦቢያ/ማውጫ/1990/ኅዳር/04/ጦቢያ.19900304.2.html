<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ - ጠብ ያለሽ በዳቦ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">
<span class="underline">ኢትዮጵያ - ጠብ ያለሽ በዳቦ?</span><br/>
በሱዳን ላይ የተጣለው ማዕቀብ የአረቡን ዓለም የበለጠ ያስተባብራል
</h1>


<p class="align-center"><span class="bold">ከጦቢያ ሪፖርተር (ዋሽንግተን ዲሲ)</span></p>


<p>የአፍሪካ ጉዳይ ረዳት ሚኒስትር ሆነው አዲስ በተሾሙት በሚስስ ሱሳን ራይስ የተቀነባበረውና ባለፈው ሳምንት መጀመሪያ በሱዳን ላይ የተጣለው ማዕቀብ የአረቡን ካምፕ የበለጠ የሚያስተባብርና ሱዳንን የተቃዋሚ ኃይሎች ማጠናከሪያ እንድትሆን እልህ ውስጥ እንደሚከትታት የተባበሩት መንግሥታት ድርጅት አባል ከሆኑትና ቁጥራቸው ቀላል ከማይባል ያልሆነ የአረብ አገሮች ዲፕሎማቶች አካባቢ እየተሰማ ነው።</p>

<p>የሴኔት የውጭ ግንኙነት ንዑስ ኮሚቴ ሊቀ መንበር ሴኔተር ጆን አሽክሮፍት ፕሬዚዳንት ክሊንተን በፊርማቸው ያዘዙትን ማዕቀብ «ተቀባይነት ያለው ፖሊሲ» በማለት ካጸደቁት በኋላ ለዚህ ተግባር ውጤታማነት በሚስተር ሮበርት ሙስ ምትክ የውጭ ጉዳይ የአፍሪካ ረዳት ሚኒስትር የሆኑትን ሱሳን ራይስን አጥበቀው አወድሰዋል</p>

<p>ባለፈው ሳምንት መጀመሪያ ላይ ፕሬዚዳንት ክሊንተን ሁሉንም ዓይነት የአሜሪካ ኢንቨስትሜንት ከማገዳቸውም በላይ አብዛኛው የጋርዮሽ (bilateral) የንግድ ግንኙነት እንዲቆም አዝዘዋል። የመንግሥት ታላላቅ ሹማምንት እንደገለጡት ሱዳን ዓለም አቀፍ ሽብር ፈጣሪነትንና የሰባዊ መብት ረገጣን ባለማቆምዋ ይህ ርምጃ ተወስዶአል። የክሊንተን ርምጃ አገራቸው በኢራን፣ በበርማና በኩባ ላይ የወሰደችውን አቋም የሚመስል ነው።</p>

<p>የሱዳን መንግሥትም በበኩሉ አጸፋውን የወሰደ መሆኑን ዋሽንግተን ፖስት የገለጠ ሲሆን (Nov. 5, 1997) አሜሪካ ከሱዳን ጋር ያላት የንግድ ግንኙነት በዓመት 70 ሚሊዮን ዶላር መሆኑ ታውቆአል። ሱዳን ለአሜሪካ ዋነኛዋ የሙጫ (Gum arabic) አቅራቢ ናት።</p>

<p>የስቴት ዲፓርትሜንት አፈቀላጤ ጄምስ ሩቢን እንዳስረዱት ከሱዳን ጋር የዲፕሎማቲክ ግንኙነት ለማቋረጥ ፍላጐት የለም። ባለፈው ወር የአሜሪካ ዲፕሎማቶችን ወደ ሱዳን ለመመለስ የነበረውን እቅድ እስከ ፍጻሜው ድረስ ለመግፋት አላስፈለገም ተብሎአል።</p>

<p>ከእስልምና ሃይማኖት ተከታይ አገሮች መካከል ኢራን፣ ኢራቅና ሱዳን እንዲሁም ሊቢያ የአሜሪካ አስተዳደር የጥቃት ሰለባዎች መሆን ብዙዎችን የእስልምና መንግሥታት ማኅበር አባላትን እያስተባበረ እንደሚሄድ በተመድ ጽሕፈት ቤት አካባቢ የሚገኙ ዲፕሎማቶች ለሪፖርተራችን ገልጠውለታል። ከዚህም ሌላ አሜሪካ ሱዳንን የምትወነጅላት የጐረቤት አገሮችን መንግሥታት የሚቃወሙ ኃይላትን በማሠልጠንና በማሰማራት ረገድ ሲሆን፣ በተወሰደባት ርምጃ ግን በኤርትራ፣ በኢትዮጵያና በኡጋንዳ ላይ ተቃዋሚዎችን አስታጥቃ ለመልቀቅ ከምን ጊዜውም የበለጠ እንደሚያዘጋጃት ለሱዳን ቅርብ የሆኑ ምንጮች አክለው ገልጠዋል። «ይህ የማዕቀብ ርምጃ የግፍ ግፍ ነው። የኤርትራው ኢሳይያስና መለስ ዜናዊ ፀረ ካርቱም ኃይሎችን እስከ ጥርሳቸው አስታጥቀው፣ አሰልጥነው ሲያሰማሩ የአሜሪካ መንግሥት ደግሞ ከሃያ ሚሊዮን ዶላር በላይ መመደቡ ይታወቃል። ይህስ ግልጽ ሽብር አስፋፊነት (terrorism) አይደለምን?» ሲል አንድ የፖለቲካ ተመልካች ገልጦአል</p>

<p>በሱዳን ላይ የተጀመረው ማዕቀብ በተምር (Gum arabic) ከእሾሃማው ዛፍ የሚወጣው ምርት ሽቶ፣የፍራፍሬ መጠጦችንና ከረሜላ አሜሪካ እንዳታዘጋጅ ከባድ ተጽእኖ እንደሚፈጥርባት ተገምቶአል። ይሁንና የስቴት ዲፓርትሜንት ባለሥልጣኖች «ማመልከቻ እየቀረበ ይህንን የዛፍ ውጤት ለማስመጣት ለሚፈልጉ ፈቃድ ይሰጣል» ማለት ጀምረዋል። ሱዳን ለአሜሪካ ከምትሸጠው 20 ሚሊዮን ዶላር የሚያወጣ ምርት መካከል 9 ሚሊዮን ዶላር የሚያስገኝላት ጙም አራቢች መሆኑ በዋሽንግተን ፖስት ጋዜጣ ላይ ተመልክቶአል።</p>

<p>ሱዳን የኢትዮጵያንና የኤርትራን ተቃዋሚ ኃይሎች በስፋት ከማስተናገድ ስትቆጠብ ቆይታለች። ከቶውንም በኢትዮጵያው የደኅንነት ዋና ሹምና በሱዳኑ ወገን የፀጥታ ኃላፊ መካከል በተደረገው ግንኙነት የተቃዋሚ ኃይሎችን መሪዎች ይዛ ለማቅረብ ፈቃደኛነት ማሳየትዋ በሰፊው ሲወራ ቆይቷል። ይሁንና ባልታሰበ ወቅትና ሁኔታ የአሜሪካ አቋም እየከረረ መምጣቱ ብዙዎችን ተመልካቾች አስገርሞአል።</p>

<p>የአሜሪካ መንግሥት በአፍሪካ የራሱን ቅርጽ የሚያትምባቸውን መንግሥታት ለማቋቋም በአንጐላ፣ በኤርትራ፣ በኡጋንዳና በኢትዮጵያ አምባገነን መሪዎች መጠቀሙ የሚታወቅ ሲሆን የፖሊሲውን አቅጣጫ የሚያውቁ ኤክስፐርቶች (ለምሳሌ ሚስተር ሐሪ ጆንስተንና ቴድ (ቴዎድሮስ) ዳፕ በቅርቡ ባወጡት ጽሑፍ (Christian Science Monitor) የሱዳንን መንግሥት መገልበጥ ቀሪ አጀንዳ መሆኑን አመልክተዋል። በአጠቃላይ ግን አሜሪካ ሱዳንን ዛሬ በማግለል ነገ የዲፕሎማሲ ልምጥምጥ ውስጥ እንደሚገባ ብዙዎች አስምረውበታል። ሱዳንን የማግለሉ ፖለቲካ ቀስ በቀስ ለመሪዎችዋ ከአረቡ ዓለም ድጋፍ እንደሚያስገኝላት፣ የልዩ ልዩ አገሮችን መንግሥታት ተቃዋሚዎችን በግንባር እንድትረዳ የሚገፋፋት ይሆናል የሚል እምነት አሳድሮአል።</p>

<p>በኢትዮጵያ በኩልም በማይመለከታት ጉዳይ ዓለም አቀፍ ፖለቲካ ውስጥ መግባቷ ካለችበት ጂኦ ፖለቲካ አንፃር «ጠብ ያለሽ በዳቦ» ዓይነት እንደሚሆን ብዙዎቹ ፖለቲከኞች ይገምታሉ።</p>


</body>
</html>
