<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕወሓትና ሻዕቢያ -- የመጨረሻው መጀመሪያ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"><span class="underline">ሕወሓትና ሻዕቢያ -- የመጨረሻው መጀመሪያ?</span></h1>

<h3 class="align-center">የኢትዮጵያና የኤርትራ ግንኙነት መልኩን እየቀየረ
መጥቷል --ሕወሓት ወሳኝ ጉባዔ ያካሂዳል</h3>


<p>በኢትዮጵያና በኤርትራ መካከል የሚካሄደው የንግድና የአገልግሎት ልውውጥ በዶላር እንዲሆን ከተወሰነ ወዲህ በሁለቱ አገሮች፣ በተለይም ለረጅም ጊዜ በትግል አጋርነት ሲተጋገዙ ቆይተው በአሥመራና በአዲስ አበባ ሥልጣን በያዙት በህወሓትና ሻዕቢያ መካከል ልዩነቱ እየሰፋ መምጣቱን፣ በኢትዮጵያ ውስጥ የሚኖሩና በሥልጣን ላይ የሚገኙ ኤርትራውያን ሕጋዊ ሥርዓት ይያዝ የሚለው የኢትዮጵያ ወገን ጥያቄ እየገፋ መምጣቱን የሰሞኑ ሁኔታዎች ያመለክታሉ።</p>

<p>በዚህ ሁኔታ ውስጥም ለወቅታዊ የሕዝብ ጥያቄዎች ትርጉም ያለው መልስ ያስገኛል ተብሎ የሚጠበቅ የሕወሓት ጉባዔ በመጭዎቹ ሳምንታት መቀሌ ላይ ይካሄዳል</p>

<p>በኢትዮጵያና በኤርትራ መካከል የሚካሄደው የንግድና የአገልግሎት ልውውጥ በቅርቡ በዓለም አቀፍ ደረጃ ተቀባይነት ባለው የውጭ ምንዛሪ እንዲከናወን መወሰኑ በርካታ ውስብስብ ችግሮችን አስነስቷል።</p>

<p>የሁለቱ አገሮች የጋራ ኮሚሽን ከኅዳር 9 -- 11 ቀን 1990 ዓ.ም አስመራ ውስጥ ባካሄደው ስብሰባ በኤርትራና በኢትዮጵያ መካከል የሚደረገው የንግድ ልውውጥ «ሌተር ኦፍ ክሬዲት (ኤል.ሲ)» በመክፈት ወይም በባንክ በኩል በሚደረግ ግንኙነት እንዲሆን መስማማቱ ተገቢ ቢሆንም፣ የገንዘብ ለውጥ ቀናቸው መለያየት፣ የጡረታ አበል፣ የጉዞ ወጪና የውሎ አበል እንዲሁም ገደብ ያልተጣለበትን የጠረፍ ንግድ በተመለከተ የተደረገው ስምምነት በአፈፃፀሙ የኢትዮጵያን የውጭ ምንዛሪ ሊጐዳ እንደሚችል የሚገምቱ አሉ</p>

<p>ከዚሁ ጋር በተያያዘ ኅዳር 21 ቀን 1990 ዓ.ም አዲስ አበባ በሚገኘው የኤርትራ ኤምባሲ ቅጥር ግቢ ለኤርትራ ዜጐች በተዘጋጀው ስብሰባ ላይ አምባሳደር ግርማ አስመሮም የኢትዮጵያና የኤርትራ የወደፊቱ የንግድና የአገልግሎት ክፍያዎች በዶላር እንደሆን መወሰኑን በሰጡት ማብራሪያ ገልጠው። ስምምነቱ የኢትዮጵያን ጥቅም ወደ መጠበቅ ያደላ መሆኑን አውስተዋል። አቶ ግርማ ኤርትራውያን ለጥቅማቸው ሲሉ በአፈፃፀም ላይ የተለያዩ ዘዴዎችን መጠቀም እንዳለባቸው ያደረጉት ቅስቀሳ በኤርትራ በኩል ስምምነቱን ለማክሸፍ ስውር እቅድ እንዳለ የሚጠቁም ሆኖ ተገኝቷል።</p>

<p>አምባሳደር ግርማ መግለጫ በሰጡበትና ከ700 የማይበልጡ የአዲስ አበባ ነዋሪ የኤርትራ ተወላጆች በተገኙበት በዚሁ ስብሰባ ተሰብሳቢዎቹ «ከአዲስ አበባ ወደ አሥመራ ዘመድ ጥየቃ ስንሄድ ምን ዓይነት ገንዘብ ነው የምንጠቀመው? ስምምነቱ የኢትዮጵያ መንግሥትን የሚጠቅም ከሆነ ኤርትራ ለምን ሰነዱ ላይ ፈረመች? የአሰብ ነዳጅ ማጣሪያ መዘጋት በኤርትራ ኢኮኖሚ ላይ የሚኖረውን ተጽዕኖ እንዴት ያዩታል?» የሚሉና ሌሎች ጥያቄዎችን በተደጋጋሚ አንስተው አጥጋቢ መልስ ሳያገኙ መቅረታቸውን ለስብሰባው ቅርብ የሆኑ ምንጮቹ ገልጸዋል።</p>

<p>አቶ ግርማ ተደረሰ የተባለውን ስምምነት ከማንበብ ውጭ ተጨማሪ ማብራሪያ ባለመስጠታቸውና የቀረቡላቸውን ጥያቄዎች በማድበስበሳቸው የተበሳጨው ተሰብሳቢ ምንም ቁም ነገር ሳይጨብጥ ስብሰባውን እየረገጠ ለመውጣት መገደዱ ታውቋል</p>

<p>የኤርትራ ማዕከላዊ ባንክ ገዥ አቶ ተኬ በየነ በዚህ ወር ከወጣው ሪፖርተር መጽሔት ቅጽ 1 ቁጥር 3 እትም ጋር ባደረጉት ቃለ ምልልስ «ገደብ ከበዛ ኮንትሮባንድ ሊስፋፋ ይችላል። ይህ ደግሞ ለመቆጣጠር የሚያዳግት ነው። ጉዳዩ በኤርትራ በኩል ችግር አይፈጥርም።» ማለታቸውና አምባሳደሩም ይህንኑ መድገማቸው ሕገ - ወጥ ንግድ ለማስፋፋት የተወጠነ እቅድ መኖሩን እንደሚጠቁም ምንጮቹ አስረድተዋል።</p>

<p> ሁለት ተጐራባች አገሮች ተመጣጣኝ ጥቅም የሚባለውን የኢኮኖሚ አቋም ተከትለው ስምምነት ማድረግ እንደሚችሉ የጠቀሱት አቶ ተኬ «ይህ ሳይደረግ ከቀረ ግን ነጋዴው የግድ የራሱን አማራጭ መፍትሄ ይፈጥራል» በማለት በተዘዋዋሪ በመንግሥታቸው በኩል ያለውን ፍላጐት ማንፀባረቃቸውንም ምንጮቹ አስታውቀዋል።</p>

<p>አስመራ ከተማ ከኤርትራውያን ባለስልጣናት ጋር ለመደራደር የሄዱት የኢትዮጵያ ልዑካን የኢትዮጵያን አቋም አጠንክረው በማቅረባቸው ከኤርትራውያን ወገን ቁጣ፣ ማመናጨቅና ማስፈራሪያ አይሉት ምክር ሲሰጥ መስተዋሉን የአስመራ ምንጮቻችን ገልፀዋል። የኤርትራውያን ቅሬታ አይሎ ከኢትዮጵያ ይቅርና ለሌላም ወገን ላይ በማይፈፀም ሁኔታ የልዑካኑንና የኢትዮጵያን ክብር በሚነካ ደረጃ ቡድኑን ካረፈበት ኒያላ ሆቴል አስወጥተው ወደ ከረን ሆቴል መቀየራቸውንም ለማወቅ ተችሏል</p>

<p>ከኢትዮጵያ ጋር የተደረገውን የንግድና የአገልግሎት ልውውጥ ከከፍተኛ ቅሬታ ጋር እንደተቀበሉት በኤርትራ በኩል ተደራዳሪ የነበሩት ከፍተኛ ባለሥልጣኖች በገለጹ ማግስት ከሰሞኑ በአሰብ የወደብ ታሪፍና ኪራይ ከእጥፍ በላይ መጨመሩ አሁን እዚያ የሚገኙ ወደ ኢትዮጵያ የሚገቡ ዕቃዎችና ወደፊትም በዚያ መስመር የሚመጡ ገቢ ዕቃዎችን ዋጋ ያንራል የሚል ስጋት ፈጥሯል።</p>

<p>ከዚህም በተጨማሪ በአሰብ ነዋሪ የሆኑ ኢትዮጵያውያን ከኅዳር 8 ቀን 1990 ዓ.ም ጀምሮ በሞት ሲለዩ 200 ብር ግምት ያለው ናቅፋ ወይም የውጭ ምንዛሪ ካልከፈሉ መቀበር እንደማይችሉ የከተማዋ ማዘጋጃ ቤት ልዩ መመሪያ ማውጣቱ በሁለቱ አገሮች መካከል ያለው ልዩነት እየሰፋ መምጣቱን እንደሚያመለክት በቅርቡ እዚያ ደርሰው የመጡ አንድ ኢትዮጵያዊ ገልጸዋል።</p>

<p>እኝሁ የዓይን ምስክር ኅዳር 11 ቀን 1990 አሰብ ውስጥ ዋሊያ ትራንስፖርት ቅርንጫፍ ጽ/ቤት አጠገብ ነዋሪ የነበረ አንድ ኢትዮጵያዊ ተማሪ ሞቶ በአዲሱ መመሪያ መሠረት ክፍያው ተፈጽሞ መቀበሩን ጠቅሰው በቀድሞው የኢትዮጵያ መንግሥት ተሠርቶ የነበረው የአሰብ የኢትዮጵያ ንግድ ባንክ ቅርንጫፍ በተዘጋበት ወቅት ካዝና ለማውጣት ሲሞከር የወለል ምንጣፍ በመቀደዱ ግምቱ ካልተከፈለ አይወጣም ተብሎ በሻዕቢያ ባለሥልጣናት ካዝናው ለሁለት ቀን ታግቶ በውጭ ምንዛሪ ክፍያው ከተፈጸመ በኋላ ሲለቀቅ ማየታቸውን ጠቁመዋል።</p>

<p>በሌላ በኩል በሁለቱ አገሮች መካከል በተደረሰው ስምምነት መሠረት የጉዞ ወጪ የውሎ አበልና በተለይም ቀድሞ ኢትየጵያዊ ሆነው አሁን የኤርትራ ዜግነት ለወሰዱ ጡረተኞች አበል በውጭ ምንዛሪ እንዲከፈል መደረጉ አገሪቱ በብዙ ጥረት የምታፈራውን የውጭ ምንዛሪ አለአግባብ እንዲወጣ ሁኔታዎችን የሚያመቻች ተገቢ ያልሆነ ውል መሆኑን የኢኮኖሚ ባለሙያዎች ይተቻሉ።</p>

<p>እነዚህ ባለሙያዎች ስምምነቱ ራሱ የኤርትራን ጥቅም ወደ ማስጠበቁ ያደላ በመሆኑ ከኢትዮጵያ ወደ ውጭ የሚፈስሰውን የውጭ ምንዛሪ ከመጠቆሙ በስተቀር ከኤርትራ ወደ ኢትዮጵያ ስለሚገባው የውጭ ምንዛሪም ሆነ ሸቀጥ በግልጽ የሚያብራራው ነገር አለመኖሩንም አስምረውበታል።</p>

<p>በአነስተኛ ደረጃ ስለሚካሄድ የጠረፍ ንግድ በንግድና ኢንዱስትሪ ሚኒስቴር አማካኝነት የወጣው መመሪያም ቢሆን ኮንትሮባንድን ሕጋዊ ከማድረግ ያላነሰ ርምጃ ነው የሚሉት ታዛቢዎች እስከ 2 ሺህ ብር ድረስ እንዲነግዱ የተፈቀደላቸው በጠረፍ አካባቢ ያሉ ኤርትራውያን በቀን ብዙ ምልልስ አድርገው በሚሊዮን የሚቆጠር ገቢና ወጪ ዕቃዎችን እንዳያዘዋውሩ የሚያግዳቸው ነገር የለም ብለዋል።</p>

<p>መመሪያው መደበኛ የተባሉትን ቡና፣ ቆዳና ሌጦ እንዲሁም የቅባት እህሎችን መነገድ የሚያግድ ቢሆንም ይዞ በተገኘ ግለሰብ ላይ ስለሚወሰደው ርምጃ ጠንከር ያለ ገደብ የተጣለበት ባለመሆኑ ዛላንበሳ፣ ራማ፣ ሁመራ፣ ሺራሮ፣ ቡሬን በመሳሰሉ ኬላዎች የኤክስፖርት ምርቶችን በቀላሉ ለማሳለፍ እንደሚያስችልም እነዚህ ባለሙያዎች ያስጠነቅቃሉ።</p>

<p>መመሪያው ኤርትራ የኢንዱስትሪ ምርቶቿን ወደ ኢትዮጵያ እንድታራግፍ አመቺ ሁኔታ በመፍጠር የኢትዮጵያ ኢንዱስትሪ ምርቶችን ዋጋ እንደሚያሳጣ የጠቆሙት እነዚህ ምንጮች በአንፃሩ የኤርትራ ነጋዴዎች የኢትዮጵያ ምርቶችን በቀላሉ በናቅፋ በመግዛት በኢትዮጵያ ብር ላይ የዋጋ ግሽበት ሊያስከትሉ እንደሚችሉም ይጠቁማሉ።</p>

<p>ሁለቱ አገሮች የንግድና የአገልግሎት ልውውጣቸውን በዓለም አቀፍ ደረጃ ተቀባይነት ባላቸው የመገበያያ ገንዘቦች ለማከናወን ስምምነት መድረሳቸው የሚደገፍ ቢሆንም የተጠቀሰው ዓይነት አጣዳፊ መመሪያ መውጣቱ ግን ብዙ አንድምታዎችን ማስነሳቱ እንደማይቀር ተገምቷል</p>

<p>በኢትዮጵያ ውስጥ የሚገኙ በብዙ ሺህ የሚቆጠሩ ኤርትራውያን የዜግነት ጉዳይ እስካሁን እልባት ያላገኘ በመሆኑ በሁለቱ አገሮች መካከል በተደረሰው የኢኮኖሚ ስምምነት ላይ ሳይቀር እንቅፋት እንደሚፈጥር ታዛቢዎች ይናገራሉ። ወደ ኤርትራ ለሚመላለሱ ኤርትራውያን እንደ ኢትዮጵያዊ አበል በውጭ ምንዛሬ የሚከፈል ከሆነ አደጋውን የባሰ ስለሚያደርገው መንግሥት ጊዜ ሳይወስድ የኢትዮጵያን ጥቅም የሚያስጠብቁ እርምጃዎችን መውሰድ እንዳለበት ያስገነዝባሉ</p>

<p>ይህ በእንዲህ እንዳለ ትግራይን ብቻ ሳይሆን መላ ኢትዮጵያን በበላይነት በመምራት ላይ የሚገኘው ሕዝባዊ ወያኔ ሐርነት ትግራይ (ሕወሐት) የፊታችን ታህሣሥ ወር 1990 ዓ.ም መጀመሪያ ላይ 5ኛ መደበኛ ጉባኤውን እንደሚያካሂድ ተገለጸ። የድርጅቱ ሬድዮ ባለፈው እሁድ ከመቀሌ ካሰራጨው ዜና ለማወቅ እንደተቻለው በጉባኤው ላይ 800 የሚሆኑ አባላትና ተጋባዥ ታዛቢዎች ይሳተፋሉ።</p>

<p>ሬዲዮው የጉባኤውን አዘጋጅ ኮሚቴ ዋቢ በማድረግ እንደገለጸው እስከ አሁን ከየክፍሉ በጉባኤው ላይ የሚሳተፉ አባላት ተመርጠው መዘጋጀታቸውንና የጉባኤውም አጀንዳ ለአባላቱ መበተኑን ጠቁሟል። ጉባኤው የድርጅቱን የአምስት አመታት የሥራ እንቅስቃሴ እንደሚገመገምና የማዕከላዊ ኮሚቴና የኦዲት ኮሚቴ አባላት ምርጫም እንደሚያካሄድ ዜናው ገልጿል።</p>

<p>ጉባኤው ለወደፊቱ ሕወሐት/ኢሓዴግ የሚመራበትን እቅድ እንደሚነድፍና በመጪው ምርጫ የሚያሸንፍበትም መንገድ እንደሚያመቻችም ይጠበቃል</p>

<p>የፖለቲካ ታዛቢዎች እንደሚሰጡት ግምገማ ከሆነ ህወሀት ከዚህ ቀደም ባካሔደው ትግል ለሥልጣን ቢበቃም ከቀሪው የኢትዮጵያ ሕዝብ እየተነጠለና የትግራይ ሕዝብም ከሌላው ወገኑ ጋር የቆየ መልካም ግንኙነት አደጋ ላይ መጣሉን ጠቁመው የአገሪቱ ችግሮች ከሌሎች ተቃዋሚዎች ጋር ተቀራርቦ በሰላማዊ መንገድ እንዲፈታ የሚለው ሀሳብ በህወሓት ውስጥ እየተብላላ የቆየ ቢሆንም በአሁኑ ጉባኤ ይፋ ወጥቶ የተሻለ የአቋም ለውጥ ሊኖር ይችላል የሚል ግምት አላቸው</p>

<p>በህወሀት አመራርና በኢትዮጵያ የፖለቲካ ሥልጣን ትልቅ ሚና እንዲኖራቸው የተደረጉት የኤርትራ ተወላጆች ጉዳይም እልባት እንደሚያሻው መነሳቱ የማይቀር መሆኑንና አቶ መለስ ዜናዊ ሌሎችን በማግለል ከህወሀት አመራር እየራቁ መሄዳቸው በአግባቡ እንዲሆን ያለዚያ አመራራቸው እንዲያበቃ ሊደረግ እንደሚችል ታዛቢዎች ጨምረው ገልጸዋል።</p>

<p>ጉባኤው ከመካሔዱ በፊት ሰሞኑን ከፍተኛ የህወሓት አመራር አባላት በአዲስ አበባና በመቀሌ ተከታታይ ስብሰባዎችን እያደረጉ ሲሆን ይህንኑ ምክንያት በማድረግ ጥበቃው በአዲስ አበባ ውስጥ ከቀድሞው በተለየ ተጠናክሮ ይታያል</p>


</body>
</html>
