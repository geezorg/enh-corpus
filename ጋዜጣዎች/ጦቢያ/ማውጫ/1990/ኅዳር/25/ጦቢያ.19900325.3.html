<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦልብራይት የክሊንተንን የአፍሪካ ጉብኝት ያመቻቻሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦልብራይት የክሊንተንን የአፍሪካ ጉብኝት ያመቻቻሉ</h1>



<p>የአሜሪካ የመጀመሪያዋ የሴት የውጭ ጉዳይ ሚኒስትር የሆኑት ሚስስ ማደሊን ኦልብራይት ከኅዳር 30 - ታህሳስ 6 ቀን 1990 ዓ.ም ድረስ ኢትዮጵያን ጨምሮ በስድስት የአፍሪካ አገሮች የሚያደርጉት ይፋ ጉብኝት ፕሬዚዳንት ክሊንተን እ.ኤ.አ. በ1998 ዓ.ም ወደ አፍሪካ ተጉዘው ለአፍሪካ አንድነት ድርጅት መሪዎች ለሚያደርጉት ንግግርና የሚጐበኙአቸውን አገሮች መሪዎች ለመገናኘት ለወጠኑት እቅድ ፈር ቀዳጅ እንደሚሆን ከአሜሪካ የውጭ ጉዳይ ሚኒስቴር የወጡ መረጃዎች አመልክተዋል።</p>

<p>እነዚሁ ምንጮች ጉብኝቱ አሜሪካ በአፍሪካ ውስጥ ያላትን ጥቅም የበለጠ ለማስጠበቅ «ከአዳዲሶቹ የአፍሪካ መሪዎች» ጋር ሊኖር የሚገባውን ሽርክና ለማጐልበት፣ የአሜሪካንን ዓላማና ጥቅም በታላላቆቹ ሐይቆች (ግሬት ሌክስ) አካባቢ የበለጠ ለማስፋፋት እንደሚረዳም ገልጠዋል</p>

<p>የውጭ ጉዳይ ሚኒስትሯ ከዚህ በተጨማሪ በኢትዮጵያ፣ በሱዳን፣ በኤርትራና በኡጋንዳ መካከል የጠበቀ ግንኙነት መስርቶ የታላቁን የአፍሪካ ቀንድ (ጝረአተር ሖርን) ክሊንተናዊ ፍልስፍናን በተግባር ለመተርጐምና ፀረ-አሜሪካ መንግሥታትና አዝማሚያዎችን ለማጥፋት ያለውን አቋም ለማስረዳት ፕሬዚዳንቱ በ1998 ልዩ የፖለቲካ ዘመቻ እንደሚወስዱ ለማሳሰብም ጭምር መሆኑ ተመልክቷል።</p>

<p>የሚኒስቴሩ ምክትል ቃል አቀባይ ጀምስ ቢ ፎሌይ ኅዳር 16 ቀን 1990 ለሪፖርተሮች ባሰራጩት የጽሑፍ መግለጫ እንደገለጡት ኦልብራይት የሚጐበኙአቸው ስድስት አገሮች ኢትዮጵያ፣ ዑጋንዳ፣ ሩዋንዳ፣ ኮንጐ ዴሞክራቲክ ሪፐብሊክ፣ ደቡብ አፍሪካና ዚምባብዌ ናቸው። አንዳንድ ተመልካቾችና ውስጥ አዋቂዎች እንደሚናገሩት ኤርትራና አንጐላ በጉብኝቱ ፕሮግራም ስላልታቀፉ ዋሽንግተን ዲሲ የሚገኙ ዲፕሎማቶቻቸው ቅሬታ እያሰሙ ናቸው። እነዚህ አገሮችና ሌሎችም ባለፈው ጊዜ በፕሬዚዳንቱ ባለቤት በሚስስ ሒላሪ ክሊንተን የተጐበኙና ከፍተኛውን የዲፕሎማቲክ ማርክ ያገኙ በመሆናቸው ለስሞታም ሆነ ለወቀሳ የሚያደርስ አንዳች ምክንያት እንደሌለ የፖለቲካ ተመልካቾች ይገልጣሉ</p>

<p>የኦልብራይት ጉብኝት በሦስት ዋና ዋና ጉዳዮች ላይ የሚያተኩር ሲሆን በታላላቆቹ ሐይቆች አካባቢ የዩናይትድ ስቴትስን ጥቅም ማስከበር፣ ፍትህና የሕግ የበላይነት፣ መረጋጋትና የኢኮኖሚ ምቹ ሁኔታዎች በአስተማማኝ ሁኔታ እንዲፈጠሩ ማድረግ ግንባር ቀደሞቹ መሆናቸው ተመልክቷል። በተለይ አፍሪካን ወደ 21ኛው ምዕተ ዓመት ከሚያሸጋግሩት ወጣቶችና ከሕዝቡ ጋር በቀጥታ ተገናኝቶ መነጋገርም ሌላው የውጭ ጉዳይ ሚኒስትሯ የተልዕኮአቸው ክፍል መሆኑ ተነግሯል። ሚስስ ኦልብራይት ከዚህ ሌላ የአሜሪካ ንግድ እንቅስቃሴ የአፍሪካን ገበያዎች የሚማርክበትን፣ «አዳዲሶቹ የአፍሪካ መሪዎች» እየተባሉ ከሚጠቀሱት መሪዎች ጋር የበለጠ ተቀራርበው በእነዚሁ አማካይነት በየትኛውም ቦታ የሚነሱ የአሜሪካንን ጥቅምና ደኅንነት የሚቃወሙ፣ አደገኛ አዝማሚያዎች ናቸው እየተባሉ የሚያስፈሩ ንቅናቄዎችን ዛሬ አሜሪካ በምታሰለጥናቸው ፈጣን ጣልቃ ገብ ኃይሎች ለመምታት የሚያስችሉ ውይይቶችን እንደሚያደርጉም ይጠበቃል</p>

<p>ኦልብራይት ሥልጣን ከጨበጡ ወዲህ በአፍሪካ የመጀመሪያ በሆነው በዚህ ጉብኝታቸው ዩናይትድ ስቴትስ ከአፍሪካ ጋር ያላትን ትስስር፣ ለግንኙነታቸው መዳበርና እያደገ ለመጣው የንግድ ልውውጥ መጠናከር ፍላጐት እንዳላት እንደሚያንፀባርቁ መግለጫው አስታውቋል</p>

<p>ውጭ ጉዳይ ሚኒስትሯ ጉብኝታቸው በሚሊዮን የሚቆጠሩ አፍሪካውያን ለነፃነት፣ ለመረጋጋትና ለብልፅግና ያደረጉትን ተጋድሎ በቅርብ ሆነው ለመመልከት እንደሚያስችላቸው የጠቀሰው ቃል አቀባይ በጉዞአቸው ኅዳር 30 ቀን 1990 የመጀመሪያ ቆይታ የሚያደርጉት በኢትዮጵያ መዲና በአዲስ አበባ እንደሚሆን ገልጦአል። በኢትዮጵያ ጉብኝታቸው ወቅት በአፍሪካ አንድነት ድርጅት ዋና ጽ/ቤት ተገኝተው ስለ ተልዕኮአቸው ንግግር እንደሚያደርጉ መግለጫው አመልክቷል</p>

<p>የውጭ ጉዳይ ሚኒስትሯ ታህሳስ 1 ወደ ዑጋንዳ በቀጣዩ ቀን ለተመሳሳይ ሥራ ወደ ሩዋንዳ እንደሚያቀኑ የጠቀሰው መግለጫ ታህሳስ 3 ቀን 1990 ዓ.ም. በቀድሞዋ ዛየር በአሁኗ ኮንጐ ዴሞክራቲክ ሪፐብሊክ የአንድ ቀን ቆይታ እንደሚያደርጉ አስረድቷል።</p>

<p>የአፍሪካ ጉብኝታቸውን በደቡብ አፍሪካና በሐራሬ ዚምባብዌ የሚያጠቃልሉት ማደሊን ኦልብራይት በሁለቱም አገሮች ቆይታ የሚያደርጉት ለአንዳንድ ቀን ብቻ መሆኑን አስታውቋል። ኦልብራይት የውጭ ጉዳይ ሚኒስትር ከመሆናቸው ቀደም ሲል በተባበሩት መንግሥታት ድርጅት የአገራቸው ቋሚ መልእክተኛ በነበሩበት ወቅት እ.ኤ.አ. በ1994 አዲስ አበባን ጨምሮ በሁለት አጋጣሚዎች አፍሪካን ጐብኝተዋል</p>


</body>
</html>
