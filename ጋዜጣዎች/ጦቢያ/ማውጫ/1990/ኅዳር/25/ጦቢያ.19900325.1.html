<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በሁሉም ሥፍራ እኛ -- ሁሉም የእኛ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ርእሰ አንቀጽ፦<br/> «በሁሉም ሥፍራ እኛ -- ሁሉም የእኛ»</h1>


<p>ከ1953 የመፈንቅለ መንግሥት ሙከራ ወቅት እንኳ ተነስተን ብናሰላው በኢትዮጵያ ውስጥ ዴሞክራሲያዊ ሥርዓት በመገንባት የሕዝብን መብት ከማስከበርና አገርን ከማሳደግ አንፃር ትርጉም ያለው ለውጥ ለማምጣት የጐላ እንቅስቃሴ ከተጀመረ ሰላሣ ሰባት ዓመት ሆነ። ይህም በገሃድ የታየውን የሕዝብ እምቢታ፣ የፊውዳሉን ሥርዓት መናጋት ከግምት ውስጥ በማስገባትና ያንንም እንደዘመናዊ የፖለቲካ ንቅናቄ በመቁጠር እንጂ ከዚያ በፊትም በዘውዳዊው ሥርዓት ላይ የተናጠል የአመጽ ጥንስሶች እንደነበሩ አይካድም። ከብዙ ውጣ ውረድ በኋላ የ1966ቱ አጠቃላይ የሕዝብ መነሳሳት ሲከሰት የሕዝብ ዓላማና ፍላጐት በወታደሮች ተጠለፈ። በ1983 የተሻለ ሁኔታ ይመጣል ሲባል ደግሞ የሕዝቡ አጀንዳ በጐሠኞችና በሌላ ዙር አምባገነኖች ተሠርቆ አሁን ካለንበት ደረጃ ላይ ደርሰናል።</p>

<p>የወደቀው ሥርዓት በቀይ ሽብሩ ሲወገዝ ቆይቶአል። በእርግጥ በዚያ ወቅት አስፈላጊ ባልሆነ ምክንያት የንፁሐን ደም መሬቱን አርጥቦታል። ትርምስ ለተወሰነ ወቅት ነግሦአል። ዳሩ ግን ያ ሁሉ አልፎና ተረስቶ በሕዝቡ በኩል ለሕይወቱ መሻሻል ደፋ ቀና ማለት ተጀምሮ ነበር። ዛሬ ወር ተረኛ የሆኑ ገዥዎች በአዲስ ዓይነት የአመራር ስልት፣ አሳዛኝና የመካከለኛው ዘመን (መዲአቫል) የመንደር ፖለቲካ ይዘው በመምጣታቸው ለዘመናት ብዙሃን የተዋደቁለት የእኩልነትና የዴሞክራሲ ዘመን ሊብት አልቻለም። ከቶውንም የኢትዮጵያ ሕዝብ የእኩልነት ጥያቄ ወደ ተዛባ ዕይታ ተዛውሮአል። የምንነጋገርበት ቋንቋ እየመረረና እየከረረ፣ አስከፊውን የጐሣ መንገድ ይዟል። ግድያው፣ አፈናውና እስራቱ አላባራም</p>

<p>ሰሞኑን በርከት ያሉ ዜጐች እየታሠሩ መሆኑን እንሰማለን። የመታሠራቸው ምክንያት ከ1983 ወዲህ እየተራገበ ያለውን የጐሣ ፖለቲካ ተንተርሶ የመጣ መሆኑ ለማንም ግልጽ ነው። ምክንያቱም ኦነግ የተደራጀውና የሚታገለውም ለኦሮሞ ሕዝብ መሆኑን በተደጋጋሚ ይፋ አድርጓል። ሰሞኑን ለእስርና ለሞት የተዳረጉት የኦነግ አባላት የነበሩና በሽብርተኝነት ተግባር ላይ ተሰማርተው የነበሩ መሆናቸው በመንግሥት ተገልጧል። ቀደም ሲልም ከ1983 ወዲህ ከጐሣቸው አንፃር ተደራጅተው ሲንቀሳቀሱ የነበሩ የሌሎች ጐሳዎች የፖለቲካ መሪዎችም እንዲሁ ሲታሰሩና ሲፈቱ ቆይተዋል። አካሄዱን ከጅምሩም ቢሆን የዴሞክራሲ ኃይላት ሲኮንኑት የነበረ ነው። በጐሣ የመደራጀት ውጤትም ነው። ስለዚህ የሰሞኑ እሥራትም ሆነ ግድያ እንግዳ ደራሽ አይደለም። ዋናው ጉዳይ ግን ይህንን አደገኛ አዝማሚያ መታገያው ዘዴ ምን እንደሆነ ከመፈለጉ ላይ ይመስለናል። መቼም ቢሆን ግድያ፣ አፈናና እስር የፖለቲካ ችግርን ፈትቶ አያውቅም</p>

<p>በጐሣ መደራጀት ምን ጊዜም ቢሆን ለዴሞክራሲያዊ ሥርዓት ግንባታ አስተዋጾ ያደረገበት ሁኔታ ታይቶ አይታወቅም። ይልቁንም ለአገር ግንባታም ሆነ ለሕዝባዊ ሥርዓት የሚጠቅመው ሰዎች በማኅበረ ኢኮኖሚያዊ ፕሮግራም ዙሪያ ቢሰባሰቡ ነው። ሰዎች በዘራቸው ሳይሆን በሰውነታቸው፣ በትምህርታቸውና በልምዳቸው ቢለኩ ነው። ሰው ማንነቱን ማወቁ ባይከፋም ማንነቱ በራሱ ግብ አይደለም። እንዲያውም ስለአጠቃላዩ ሕብረተሰብ ማሰቡን ያቆምና በወንዝና በመንደር ደረጃ መበታተን ይከተላል። በሁለተኛው የዓለም ጦርነት ወቅት ያን ያህል ጥፋት የደረሰው ናዚዎች «እኛ - እነሱ» የሚል ፍልስፍና አንግበው «እኛ» የሚለውን በአርያን ምርጥ የጀርመን ዘር፣ «እነሱ» የሚለውን ከምድረ ገጽ መጥፋት አለባቸው ባሉአቸው በአይሁዶች በመፈረጃቸው ነው። በቅርቡም በሩዋንዳ፣ በቡሩንዲና በቦስኒያ ያን ያህል እልቂት የተፈፀመው ጐሣና ኃይማኖትን መሠረት ያደረገ ፖለቲካ ባመጣው ጣጣ ነው</p>

<p>በአገራችን የሰፈነው የጐሣ ፖለቲካ በጐሣና በኃይማኖት ሳቢያ በዓለም ላይ የታዩትን ዓይነት አስከፊ ክስተቶች ጥፋት እንዳያስከትል ይህንን ሥርዓት አቅፈውና ደግፈው የያዙት ሁሉ ከወዲሁ ሊያስቡበት ይገባል። የአሜሪካ የውጭ ጉዳይ ሚኒስትር በመጭው ማክሰኞ በኢትዮጵያ የአንድ ቀን ጉብኝት እንደሚያደርጉ ታውቋል። እኒህ የአሜሪካ የመጀመሪያ ሴት የውጭ ጉዳይ ሚኒስትር ዘርና ጐሣ በፖለቲካ ውስጥ የበላይነቱን ሲይዝ ምን ጉዳት ሊያመጣ እንደሚችል በራሳቸው ቤተሰብ ላይ ከደረሰው በሚገባ የሚያውቁት ይመስለናል። የውጭ ጉዳይ ሚኒስትሯ አገራችንን በሚጐበኙበት በዚህ ወቅት ተቃዋሚ ኃይሎችን የሚያሠራ የፖለቲካ አየር አለመኖሩ፣ ከኢሓዴግ የተለየ ፕሮግራምና ራዕይ ያላቸው ሁሉ ከፖለቲካውና ከመገናኛ ብዙሃን መድረክ የተገለሉ መሆናቸው፣ 14 የነፃው ፕሬስ ጋዜጠኞች እስር ላይ መሆናቸው፣ ኢኮኖሚው በፓርቲው ኩባንያዎች ቁጥጥር ሥር እየዋሉ መሆኑ፣ ሕዝብ በዳኝነት እጦት እየተጉላላ መሆኑ ግንዛቤ ማግኘት አለበት። ለእኛዎቹም መሪዎች የሚሰጡት ምክር ከዚህ እንደማይርቅ እንገምታለን።</p>

<p>በአገራችን የሰፈነው የፖለቲካ ሥርዓት የሚወገዘው የራሱን ጎሣ ሰዎች በሥልትና በብልጠት በየቦታው መድቦአል በመባል ነው። ይኸ ሁኔታ በፍትሕ ማስተናበሩ አምባስ አልገባምን? ፖሊሶቹ፣ መርማሪዎቹ፣ ከሳሾቹ እነማን ናቸው? በዚህ አገር ቁልፍ - ቁልፍ ሥፍራ የተቀመጡት ሰዎች «በሁሉም ሥፍራ እኛ -- ሁሉም የእኛ» ማለታቸውን የሚቀጥሉ ከሆነ የሌሎቹ ትግል ጠበብ ያለውን «እኛ» እያጠናከረና ውጥረቱን እያባባሰው እንደሚመጣ መታወቅ አለበት። በዚህ አካሄድ ደግሞ ማንም ተጠቃሚ አይሆንም። ትርፉ አንድ መቶ የፖለቲካ ጐጆዎችን ቀልሶ መተራመስ፣ በመካከሉ የጥቅመኞች ሲሳይ መሆን ነው። ጊዜው ሳይመሽ የብሔራዊ እርቅና ድርድራዊ የፖለቲካ መንገድን መከተል ለሁሉም ይበጃል እንላለን</p>


</body>
</html>
