<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ የፖሊስን መግለጫ አስተባበለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሰመጉ የፖሊስን መግለጫ አስተባበለ</h1>


<p>የመንግሥት የፀጥታ ኃይሎች ማንም ሰው በዘፈቀደ ሕይወቱን እንዳያጣ የሚደነግገውን በኢትዮጵያ ሕገ - መንግሥት አንቀጽ 15 እና ኢትዮጵያ ያፀደቀችው ዓለም አቀፉ የሲቪልና የፖለቲካ መብቶች ኮቬናንት፣ በሰዎች ላይ ሕገ -- ወጥ እሥራት እንዳይፈፀምና የታሠሩም በትዳር ጓደኞቻቸው፣ በቅርብ ዘመዶቻቸው በኃይማኖት አባቶቻቸውና በሕግ አማካሪዎቻቸው እንዲጐበኙ የሚፈቅደውን ሕገ -- መንግሥታዊ አንቀጽ በመተላለፍ ያለፍርድ ግድያ መፈፀማቸውን፣ ሰዎችን አፍነው መውሰዳቸውንና እስረኞች እንዳይጠየቁ መከልከላቸውን ኢሰመጉ አስታወቀ</p>

<p>የኢትዮጵያ ሰብዓዊ መብቶች ጉባዔ (ኢሰመጉ) «ያለፍርድ ግድያ፣ አፍኖ መሰወርና እሥራት» በሚል ርዕስ ባለፈው ሰኞ ኅዳር 22 ቀን 1990 ባወጣው ልዩ መግለጫ ቁጥር 19 የኢትዮጵያ ሬዲዮና ቴሌቪዥን፣ እንዲሁም መንግሥታዊው አዲስ ዘመን ጋዜጣ የአዲስ አበባ መስተዳድር ፖሊስ ኮሚሽን ግድያውን አስመልክቶ ሰጠ የተባለውን መግለጫ ለሕዝብ ማሰራጨታቸውን አውስቶ ሟቾቹ አቶ ተረፈ ቁምቢ፣ አቶ ተስፋዬ ኩምሲሳና ሻምበል ጉዲሳ ኢንሳ «በሐምሌ ወር 1989 የዋዩ ከተማ ወረዳ ከተማ የሆነችውን ጀልዱን አጥቅተው ገንዘብ የዘረፉ ናቸው» ተብሎ በሬዲዮና በቴሌቪዥን መገለጡን፣ ይህ ግን በአዲስ ዘመን ጋዜጣ ላይ ተቆርጦ መውጣቱን አመልክቷል።</p>

<p>«እነ ተስፋዬ ኩምሲሳን ገደልኩ ያለው የአዲስ አበባ መስተዳድር ፖሊስ ኮሚሽን ጥቃቱን የፈፀሙት የኦነግ ቅሪቶች የሆኑት እነ ተስፋዬ ኩምሲሳ ናቸው ቢልም «ጀልዱ ከተማ ላይ ስለተፈፀመው ወታደራዊ ጥቃት ፕሬዚዳንት ነጋሶ ጊዳዳ «እፎይታ» ከተባለው የኢሓዴግ ወርኃዊ መጽሔት (6ኛ ዓመት፣ ቁ.1፣ መስከረም - ጥቅምት 1990 እትም) ጋር ባደረጉት ቃለ -ምልልስ ጥቃቱን የፈፀመው ኦነግ ሳይሆን በአካባቢው የሚንቀሳቀስ አንድ ሽፍታ ጥቂት ሰዎችን አስከትሎ ነው» ማለታቸውን አውስቷል። ሰሞኑን ደግሞ «ከፌዴራል ፖሊስ ኮሚሽን ስለኦነግ የሽብርተኝነት ተግባር ከህዳር 12 እስከ 15 ቀን 1990 ዓ.ም ድረስ ለተከታታይ አራት ቀናት በኢትዮጵያ ቴሌቪዥን በቀረበው ሪፖርት ላይ ደግሞ የጀልዱን ወታደራዊ ኦፕሬሽን ያካሄድነው እኛ ነን ብሎ ሲናገር የተደመጠው ራቢ ሁሴን ወይም ወርዶፋ ጫካ የተባለው ሰው ነው። የኦነግ አባሎች ነን የሚሉት ራቢ ሁሴን፣ አሸናፊ ብሩ፣ ናስር ኢብራሂምና የገላሳ ዲልቦ አጃቢ ነበርኩ ያለ አንድ ስሙ ያልተገለፀ፣ ቀላ ያለ፣ ጢሙን ያሳደገ ሰው የብሉ ቶፕስ ሬስቶራንት፣ የትግራይ ሆቴልንና የሐረሩን በላይነህ ሆቴል በቦምብ ያፈነዳነው እኛ ነን ብለው ሲናገሩ ተደምጠዋል። እነዚህ ሰዎች መካኒሳ የተገደሉት እነ አቶ ተረፈ ቁምቢ የኦነግ አባሎች ስለመሆናቸው ወይም በጀልዱ ከተማም ሆነ በሌላ የሽብር ሥራ ስለመሳተፋቸው ሲናገሩ አልሰማንም። ጋዲሣ አበራ የተባለውና አንድ ስሙ ያልተገለፀው ሌላ ግለሰብም በቴሌቪዥን ከመታየታቸው በስተቀር ስለ ኦነግ አባልነታቸውም ሆነ ፈፀሙት ስለተባለው ድርጊት ሲናገሩ አልሰማንም» ብሏል።</p>

<p>ስለ እነ አቶ ተረፈ ቁምቢ አገዳደል ባሰፈረው ዝርዝር ዘገባም «ከምሽቱ 2 ሰዓት ከ15 ደቂቃ ሲሆን ቫቲካን ድልድይ ዮሴፍ ምግብ ቤት አጠገብ ሻምበል ጉዲሳ ኢንሳን በጥይት ገደሏቸው። በተመሳሳይ ሰዓት በዛምቢያ አምባሳደር መኖሪያ ቤት መዞሪያ ላይ አንዋር ግሮሰሪ ፊት ለፊት ሁለት ሲቪል ልብስ የለበሱ ታጣቂዎች ወጣት ተስፋዬ ኩምሲሳን ግራና ቀኝ ክንዱን ጥርቅም አድርገው ይዘው እባካችሁ ልቀቁኝ! ምን አደረግኋችሁ! እኔ ተማሪ ነኝ እያለ ሲለምናቸው አንደኛው ታጣቂ «ዝም በል» ብሎ በሩምታ ተኩስ ገድሎታል። ከዚያ በኋላ ድልድዩ አጠገብ የገደሏቸውን የሻምበል ጉዲሳ ኢንሳን አስከሬን ታጣቂዎቹ አስፋልት ለአስፋልት 100 ሜትር ያህል ጎትተው ወጣት ተስፋዬ ኩምሲሳ ከተገደለበት ሥፍራ አምጥተው ጥለውታል። አቶ ተረፈ ቁምቢን ደግሞ ከዞን 2 ፖሊስ ጣቢያ በግምት 25 ሜትር ርቀት ላይ በጥይት ገድለው ጥለዋቸዋል። መደበኛ የፖሊስ ደንብ ልብስ የለበሱ ፖሊሶች በቦታው የደረሱት ግድያው ከተፈፀመ ከ30 ደቂቃ በኋላ ሲሆን ፖሊሶቹ በዛምቢያ አምባሳደር መኖሪያ ቤት መዞሪያ ላይ የወደቁትን የወጣት ተስፋዬንና የሻምበል ጉዲሳን አስከሬኖች በቦታው ላይ እንዳሉ በቪዲዮ ካሜራ ቀርፀዋል። .... በአስከሬኑ ላይ እንደታየው አቶ ተረፈ ቁምቢ ግንባራቸው ላይ በአንድ ጥይት ብቻ ተመትተዋል። አቶ ተስፋዬ ኩምሲሳ በበርካታ ጥይቶች ደረቱ ላይ ተመትቷል።..... ኢሠመጉ በደረሰው መረጃ መሠረት ሦስቱም ሰዎች የተገደሉት በቁጥጥር ሥር ከዋሉ በኋላ ነው። አንዳቸውም የጦር መሣሪያ አልያዙም። የተኩስ ልውውጥም አልነበረም።» በማለት የፖሊስን መግለጫ አስተባብሏል።</p>

<p>ከዚህ በማያያዝም «እነ አቶ ተረፈ በተገደሉበት ጊዜ በተደረገው የተኩስ ልውውጥ አንድ የፖሊስ አባል መቁሰሉ ተነግሮ ነበር። ይሁን እንጂ ቆሰለ የተባለውን የፖሊስ አባል ለማወቅ ባደረግነው ክትትል ፖሊስ በሰጠው መግለጫ መካኒሳ በተፈጠረው ሁኔታ በጥይት ቆስሎ ፖሊስ ሆስፒታል የተኛ ወይም የሕክምና ርዳታ የተደረገለት ፖሊስ መኖሩን የሚገልጽ ማስረጃ አላገኘንም። እንዲሁም ከአዲስ አበባ መስተዳድር ፖሊስ ኮሚሽን ተሰጠ የተባለው መግለጫ ሦስት ታጣቂዎች ሲገደሉ ሁለቱ በሰላም እጃቸውን ሰጥተው ምርመራው ቀጥሏል ስለሚል እውነት መሆኑን ለማወቅ ጥረት ተደርጎ በዕለቱ በአዲስ አበባ ፖሊስ ኮሚሽን መረጃና ወንጀል ምርመራ ዋና ክፍሎች ውስጥ በዚህ ጉዳይ በወንጀል የዕለት ሁኔታና በእስር መዝገብ ላይ ተመዝግቦ የታሰረ ሰው መኖሩን የሚያሳይ ማስረጃ ለማግኘት አልተቻለም።» ሲል ገልጧል። ኢሠመጉ በዚሁ ልዩ መግለጫው ወታደር ኃይለ ማርያም ጫላና አቶ ሙላቱ ቀንዓ በፀጥታ ኃይሎች ተይዘው መግለጫው እስከወጣበት ቀን ድረስ የታሠሩበትና ያሉበት ሁኔታ እንደማይታወቅ፣ አቶ አገሣ ለሜሳና ባለቤታቸው ወ/ሮ ሳቅጡ ድርባባ፣ የባለቤታቸው እህት ወ/ት ምሥጋና ድርባባ፣ መምህር ዲንቃ በቀለና አቶ ሙሉጌታ ኩማ፣ አቶ ተክሌ ቅናጤ፣ አቶ ጌታቸው በቀለ፣ አቶ ለሜሳ ጋሩማ፣ ወደ ፍርድ ቤት መቅረብ በነበረባቸው ሕጋዊ ጊዜ ሳይቀርቡ ቆይተው በማዕከላዊ ምርመራ በእስር ላይ እንደሚገኙ ጠቁሟል።</p>

<p>የሜጫና ቱለማ መረዳጃ ማህበር፣ የቢሊሱማ የሥነ -- ጥበብና ኅትመት ኃላፊነቱ የተወሰነ የግል ማህበርና የሰብዓዊ መብቶች ሊግ የኦሮሞ እርዳታ ድርጅት (ኦልኣ) አባላትና የልዩ ልዩ መሥሪያ ቤት ሠራተኞች የሆኑት አቶ በየነ አበዲ፣ አቶ ጥላሁን ሂርጳሳ፣ አቶ በየነ በሊሳ፣ አቶ ገቢሳ ለሜሳ፣ አቶ ሁሴን አብዲ፣ ሐጂ ሳህሉ ካፍቴ፣ አቶ አዲሱ በየነ፣ አቶ ጋዲሳ ቡልቶሳ፣ አቶ ኃይሉ ተርፋሳ፣ አቶ ዘውዴ ጨመዳ፣ አቶ መሐመድ ዋዩ፣ አቶ አደም ሐሰን፣ አቶ አዱኛ ፊጤ «ከቤተሰቦቻቸው፣ ከጓደኞቻቸውና ከጠበቆቻቸው ጋር ለመገናኘት በማይችሉበት ሁኔታ» በማዕከላዊ ምርመራ ማስተባበሪያ ታስረው እንደሚገኙ አስታውቋል።</p>

<p>ከኡርጂ ጋዜጣ ደግሞ የጋዜጣው አሳታሚ የሆነው የቢሊሱማ ሥነ - ጥበብና ኅትመት ኃላፊነቱ የተወሰነ የግል ማኅበር ዋና ሥራ አስኪያጅ አቶ ጋሩማ በቀለ፣ የጋዜጣው ዋና አዘጋጅ አቶ ሰለሞን ነመራ፣ ምክትል አዘጋጁ አቶ ተስፋዬ ዴሬሳ ከጥቅምት ወር የመጀመሪያና ሁለተኛ ሳምንት ጀምሮ በማዕከላዊና በልዩ ልዩ ፖሊስ ጣቢያዎች ታስረው እንደሚገኙ ገልጧል።</p>

<p>ኢሰመጉ በመጨረሻም ድርጊቶቹ ሰብዓዊ መብቶቹን የሚፃረሩ በመሆናቸው «በእነ አቶ ተረፈ ቁምቢ ላይ የተፈፀመው ሕገ -- ወጥ ግድያ በአስቸኳይ ተጣርቶ ገዳዮቹ ለፍርድ እንዲቀርቡ፣ ታፍነው የተሰወሩት አቶ ሙላቱ ቀንዓና ወታደር ኃይለማርያም ጫላ፣ ያሉበት ሁኔታ ለቤተሰቦቻቸው እንዲገለጽና የተያዙበት ጉዳይ በሕግ መሠረት እንዲመረመር፣ የሌሎች እስረኞችም ጉዳይ በሕግ መሠረት እንዲታይ» መንግሥትን ጠይቋል</p>

<p>በሌላ በኩል ዐቃቤ ሕግ የኦሮሞ ነፃነት ግንባር (ኦነግ) አባላትና ደጋፊዎች ናቸው ባላቸው 31 ግለሰቦች ላይ -- ክስ መመሥረቱን አስታውቋል።</p>

<p>ረዳት ዐቃቤ ሕጉ እንዳስታወቁት በቂ ማስረጃ በማሰባሰብ ክስ ከመሠረተባቸው መካከል በአዲስ አበባ፣ በድሬዳዋ፣ በሐረር በቦምብና በጥይት ንጹሐንን የደበደቡና በካራ ያረዱ ንብረት ያወደሙ እንዲሁም የኦነግን ምሥጢር አሳልፈው ሰጥተዋል ያሏቸውን ግለሰቦች በጥይት ደብድበዋል በካራ አርደዋል ያላቸው ይገኙባቸዋል።</p>

<p>ዐቃቤ ሕግ እነዚህኑ ሽብርተኞች ያላቸውን ግለሰቦች በገንዘብና በማቴሪያል ደግፈዋል መጠለያ ሰጥተዋል ባላቸው ግለሰቦችም ላይ ክስ መመሥረቱ ተገልጿል።</p>

<p>ኡርጂ የተባለው የግል ጋዜጣ የቦርድ አባላትም የኦነግ አባላት መሆናቸው በማስረጃ መረጋገጡንና የኦነግ ልሳን በመሆን ሲያገለግሉ በመቆየታቸው ክስ እንደተመሠረባቸውም ተጠቁሟል።</p>

<p>ዐቃቤ ሕግ ተከሳሾቹ ፈጽመዋል የተባሉት ወንጀሎች በማስረጃ ከተረጋገጠ በኢትዮጵያ ወንጀለኛ መቅጫ ሕግ ሥነ ሥርዓት መሠረት ከ5 ዓመት እስከሞት በሚደርስ ሊቀጡ ይችላሉ ብሏል።</p>


</body>
</html>
