<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትግራይን ሕዝብ ስቃይ ለማስቆም የጋራ ትግል ጥሪ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የትግራይን ሕዝብ ስቃይ ለማስቆም የጋራ ትግል ጥሪ ቀረበ</h1>


<p>ባለፉት ስድስት ዓመታት ከቀንደኞቹ የወያኔ መሪዎችና ጥቂት ምርጥ አባሎቻቸው በስተቀር ብዙሃኑ የትግራይ ሕዝብ ከጅምላ ግድያ ከአፈናና ከጭቆና በስተቀር ቅንጣት ታክል ጥቅም እንዳላገኘ በመግለጥ ቀሪው የኢትዮጵያ ሕዝብ ከጐኑ እንዲቆም «የመላው ትግራይ ሕዝብ ደህንነት ግንባር» ጥሪ አቀረበ</p>

<p>ግንባሩ «የትግራይ ሕዝብ ከአጋም የተጠጋ ቁልቋል ነው» በሚል ርዕስ ከቶሮንቶ ካናዳ ጥቅምት 28 ቀን 1990 ዓ.ም ባወጣው መግለጫ ወያኔ ለሥልጣን የበቃውና እየገዛም ያለው በትግራይ ሕዝብ ስም ቢሆንም የትግራይ ሕዝብ ግን ከወያኔ ጋር ያለው ግንኙነት በጠመንጃ ኃይል የተመሠረተ እንጂ አንዳንድ ቡድኖች እንደሚሉት በዘርና በተጠቃሚነት ላይ የተገነባ አለመሆኑን አመልክቷል</p>

<p>የትግራይ ሕዝብ ምንጊዜም ከአገሩ ከኢትዮጵያና ከሌላው ኢትዮጵያዊ ወገኑ ጋር በጥብቅ የተሳሰረና የተቆራኘ መሆኑን የጠቀሰው መግለጫ በጠመንጃ ቁጥጥር ሥር በመዋሉ ብቻ ሳይናገር እንደሚናገር፣ ሳይጠቀም እንደሚጠቀም ቲያትር እየተሰራበት እንደሚገኝ አስረድቷል</p>

<p>የወያኔ መሪዎች ከሻዕቢያ ጋር ባላቸው የቅርብ ትስስር ከ17 ሺህ በላይ የሚሆኑ የትግራይ ወጣቶችን ከሻዕቢያ ጐን ሆነው እንዲዋጉ በግዳጅ ወደ ኤርትራ በመላክ ማስጨረሳቸውን ግንባሩ አጋልጧል። «እኛን ትቃወማላችሁ፣ ደርግን ትደግፋላችሁ» እየተባሉ በወያኔ መሪዎች በሰበብ በአስባቡ በየበረሃው እየታደኑ የተገደሉበትን በብዙ ሺህ የሚቆጠሩ ልጆቹን ሀዘን በወጉ የሚወጣበትንና ገዳዮቻቸውንም ለፍርድ የሚያቀርብበትን ብሩህ ቀን እየጠበቀ እንደሚገኝ ድርጅቱ አስታውቋል።</p>

<p>አንዳንድ ግለሰቦችና ቡድኖች ወያኔን በሚመለከቱበት ዓይን የትግራይን ሕዝብ እየተመለከቱ በተጠቃሚነትና በበዳይነት ከመውቀስ እንዲቆጠቡ የተማፀነው ይኸው መግለጫ፣ ሁሉም የኢትዮጵያ ሕዝብ በአንድ ስሜትና እምነት ክንዱን አስተባብሮ እንዲነሳና የበለጸገች ኢትዮጵያን ለማየት ከሚሹ ኃይሎች ጐን እንዲቆም ጥሪ አቅርቦአል።</p>


</body>
</html>
