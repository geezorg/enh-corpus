<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ፖሊሲ አምባገኖችን ያጠናክራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካ ፖሊሲ አምባገኖችን ያጠናክራል</h1>



<p>በአፍሪካ ውስጥ ዴሞክራሲን ለማስፈን የአሜሪካ መንግሥት እያካሄድኩ ነው የሚለው ዘመቻ ራእይ የጐደለው ከመሆኑም በላይ ከጨቋኝና ከጨካኝ መንግሥታት ጋር ያለው ወታደራዊ ትስስር በዓላማው ላይ አሉታዊ ተጽእኖ መፍጠሩን በዋሽንግተን የሚገኝ አንድ የጥናት ተቋም አረጋገጠ።</p>

<p>ለዲሞክራሲ የጦር ኃይልን መቀነስ (ደሚሊታሪዛቲኦን ፎር ዸሞችራችይ) የተባለ የምርምርና የጥናት ተቋም እንዳመለከተው አሜሪካ በአፍሪካ ዴሞክራሲን ለማስፈን በዓመት 100 ሚሊዮን ዶላር የሚፈስስበት እቅድ የብዙሃን ፓርቲ ሥርዓት እንዲለመድ ከመገፋፋት ይልቅ በፔንታጐንና (መከላከያ ሚኒስቴር) በሲአዬ በሚካሄዱ የየመንግሥታቱ ፕሮጀክቶች ላይ ያተኩራል።</p>

<p>ጥናቱ በተጨማሪ ሲያመለክት «መንግሥታችን ምርጫን በሚመለከት የሚከተለው አርቆ ለማየት የማይችል (ምዮፒች ፑርሱኢት) አቋም ፋይዳ የሌለው ከመሆኑም በላይ አብዛኛውን ጊዜም ጠንካራ ሲቪል ማኅበረ ሰብ እንዳይፈጠር እንቅፋት ነው» ይላል። የቡድኑ ዲሬክተር ሚስተር ካሌብ ሮሲተር እንደገለጡት «ፔንታጐንና ሲአዬ ያተኰሩበት ጨካኝና ጨቋኝ ወታደራዊ ኃይሎችንና አምባገነን መንግሥታትን የማስታጠቅና የማሰልጠን ተግባር ከእውነታ ጋር አለመራመድን ያሳያል። ይኸ ተግባር የተጠናከሩ፣ የታጠቁ ኃይሎችንና አምባገነን መንግሥታትን መፍጠር ነው። ይህም የዓለምን ትልቁን ዴሞክራሲ ለነፃነትና ለመብት የሚታገሉ ወገኖች እንቅፋት ያደርገዋል እንጂ አክብሮት አያሰጠውም። ርዳታ ሰጠም አያሰኘውም።»</p>

<p>«የጥናት ቡድኑ (ዽፍዽ) ፕሬዚዳንት የቢል ክሊንተን አስተዳደር ከጥቂት ወራት በፊት ጀምሮ አሜሪካ በአፍሪካ የምትከተለው አዲስ ፖሊሲ ሆኖ የሚቆጠረውን የርዳታና የንግድ ርምጃ አጠንክሮ ይቃወማል። ቡድኑ የአሜሪካ መንግሥት ለጨቋኝ መንግሥታት የሚሰጠውን ወታደራዊ ሥልጠናና ድጋፍ እንዲያቆምም ጠይቋል። በተጨማሪም ሲአዬ የተባለው የስለላ ድርጅት በጉቦና በሌሎች ተልካሻ ስልቶች መረጃ መሰብሰብን እንዲያቆም አሳስቦአል። የቡድኑ ጥናት የተባበሩት መንግሥታት ልዩ ልዑካን የኃይል መቀነስንና እምነት የመገንባት ውይይቶች እንዲያካሂዱ ጠቁሞአል። በኢኮኖሚው መስክ ደግሞ በቀጥታም ሆነ በተዘዋዋሪ (ለምሳሌ በዓለም ባንክ አማካይነት) የምትሰጠው ርዳታ ተቀባይነት ሊኖረው የሚችለው የአፍሪካ መንግሥታት ወታደራዊ በጀታቸውን ለሲቪል ተቆጣጣሪዎች (ኦዲተርስ) ግልጽ ሲያደርጉ ብቻ እንዲሆን ቡድኑ አሳስቦአል።</p>

<p>በኢኮኖሚ እድገትም አቅጣጫ ፍትሐዊ ስርጭት እንዲኖርና የአፍሪካ አገሮች በዓለም ባንክ፣ በዓለም አቀፍ የገንዘብ ተቋምና በተባበሩት መንግሥታት ዘንድ የተሻለ የድምፅ አሰጣጥ ሁኔታ እንዲፈጠርላቸው ቡድኑ በአጽኖት ጠይቆአል።</p>

<p>ሰነዱ እንዳብራራው የሕዝብ ድጋፍ ለሌላቸው መንግሥታት ወታደራዊ፣ ፖለቲካዊና ኤኮኖሚያዊ ጉልበት መስጠት በአፍሪካ ውስጥ ዋናው የዴሞክራሲ እንቅፋት ሆኖአል። በ1980ዎቹ አሜሪካ ለአንጐላ፣ ለላይቤሪያ፣ ለሶማሊያ፣ ለሱዳንና ለዛየር ያጐረፈችው የመሣሪያ ጋጋታ እነዚህን አገሮች ወደ ፍጹም ሽብር ያዘቀጣቸው ሲሆን አሜሪካ ዛሬ የምትከተለው ፖሊሲ በቀዝቃዛው ጦርነት ወቅት ከነበረው በምንም ሁኔታ አይለይም።</p>

<p>ከ1941 - 1995 በአሜሪካ ዓለም አቀፍ የወታደራዊ ትምህርትና የሥልጠና ፕሮግራም (እሜጥ) ከሰለጠኑት 3፣408 ወታደራዊ ባለሙያዎች መካከል 71% ከጨቋኝ መንግሥታት የተውጣጡ እንደነበሩ ቡድኑ አመልክቶአል። የአሜሪካ ባለሥልጣኖች እነዚህ የሥልጠና ፕሮግራሞች በየአገሩ ያሉትን ወታደራዊ መዋቅሮች ለማሻሻል የታቀዱ መሆናቸውንና በጐ ተጽእኖ ለመፍጠር የታሰቡ መሆናቸውን ይናገራሉ።</p>

<p>ቡድኑ ያቀረበው ሪፖርት በአፍሪካ ውስጥ የተደረገ የሦስት ዓመት ሰፊ ጥናትና ዝውውርን መሠረት ያደረገ መሆኑ ታውቆአል። መንግሥታዊ ያልሆኑ ድርጅቶችን (ኝጝኦጽ) በማስተባበር በ50 አገሮች በተደረገው ጥናት መሠረት ስድስት አገሮች «የተጠናከሩ ዴሞክራሲዎች» በመባል ተፈርጀዋል። እነዚህም፣ ቤኒን፣ ቦትስዋና፣ ኬፕ ቨርዴ፣ ሞሪሽየስ፣ ናሚቢያና ደቡብ አፍሪካ ሲሆኑ መሠረታዊ የሰባዊ መብት አከባበር፣ ነፃና ትክክለኛ ምርጫ ሥርዓት፣ ተቀባይነት ያለው የፍትሕ ሥርዓት፣ የጦር ኃይሎችን የሚቆጣጠር የሲቪል ቁጥጥር ባሕል ያላቸው መሆኑን ጥናቱ ጠቁሞአል። አንጐላ፣ ሴኔጋልና ዛምቢያ ያሉበት የ17 አገሮች ግምገማ እንደሚያመለክተው የፕሬስ ጠንካራ ቁጥጥርና አፈናና የወታደራዊ ልቅ ኃይል ቢታይባቸውም ምርጫን በተመለከተ የሕዝብ ፈቃድ እየታየባቸው መሆኑ ታውቆአል።</p>

<p>በዚህ ሁሉ መካከል የአሜሪካ ፖሊሲ 26 በጉልበት የሚገዙ መንግሥታትን ያቀፈ በመሆኑና ለዚህም በመቀጠሉ ቡድኑ ከባድ ነቀፋ ሰንዝሮበታል። «ዜጐች መንግሥቶቻቸውን በሠላማዊ መንገድ ለማውረድ መብት የሌላቸውና በገዥ ቡድኖችና ወታደራዊ አምባገነን መንግሥታት ሕዝብን የሚያሸብሩባቸው አገሮች መካከል ኢትዮጵያ ሞሮኮ፣ ናይጄሪያና ሴራሊዮን ናቸው። የአሜሪካ አስተዳደር እንደ ኢትዮጵያ ያሉትን ጨቋኝ መንግሥታት ያለባቸው አገሮች መርዳት መቀጠሉ አደጋ ሊያስከትል እንደሚችል አስገንዝቧል።</p>


</body>
</html>
