<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦነግ ላይ ዘመቻ ተከፍቷል -- ሌንጮ ለታ ድርጅታቸው የአቋም ለውጥ አድርጓል ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center"><span class="underline">የሻዕቢያ ክተት ለኢትዮጵያም ያሰጋል?</span></h1>
<h2 class="align-center">በኦነግ ላይ ዘመቻ ተከፍቷል -- ሌንጮ ለታ ድርጅታቸው የአቋም ለውጥ አድርጓል ይላሉ</h2>


<p>በኢሓዴግና በኦነግ መካከል በሻዕብያና በጀርመን መንግሥት አደራዳሪነት ጀርመን አገር ተጀምሮ የነበረው ድርድር ከከሸፈ በኋላ እዚህ አገር ውስጥ ሰዎችን በማሰርና በፕሮፓጋንዳ መስክ በኦነግ ላይ መጠነ ሠፊ የሆነ ዘመቻ የተከፈተ ሲሆን የኦነግ ም/ዋና ፀሐፊ አቶ ሌንጮ ለታ ደግሞ በቅርቡ «የነፃ ኦሮምያ» ጥያቄንና «ኦሮሞ ኢትዮጵያዊ አይደለም» የሚለውን አቋም ድርጅታቸው ማንሳቱን «ኢንድያን ኦሽን ኒውስ ሌተር» የተባለ እትም (ኞ 787 ኞቭ.15፣1997) አስታወቀ።</p>

<p>ባለፉት ሳምንታት የኢትዮጵያ መንግሥት ኦነግን አዲስ አበባና ሐረር ለተፈፀሙት ልዩ ልዩ የቦንብ ጥቃቶችና በአገሪቱ ልዩ ልዩ ክፍሎች ለተካሄዱ ጭፍጨፋዎች ተጠያቂ በማድረግ ሠፊና ተከታታይ የፕሮፓጋንዳ ዘመቻ እያደረገ ሲሆን ከድርጅቱ ጋር ግንኙነት አላቸው የተባሉ በርካታ የኦሮሞ ተወላጆች ከጥቅምት ወር ጀምሮ ከያሉበት እየተሰበሰቡ ታስረዋል።</p>

<p>«ኢንድያን ኦሽን ኒውስ ሌተር» የፖሊስን መግለጫ መሠረት በማድረግ ራቢ ሁሴን ዩሱፍ፣ ጋዲሳ በራና አሸናፊ ብሩ የተባሉ የኦነግ አባላት ያሉበት የኮማንዶ ቡድን አዲስ አበባ ውስጥ መያዙን አስታውቋል። እትሙ ከዚህ በማያያዝ ባሰፈረው ዘገባ አዲስ አበባ ውስጥ ደረሱ የተባሉት ጥቃቶች አሁን ኦነግ የፈፀማቸው ናቸው ይባሉ እንጂ በወቅቱ ግን የተፈፀሙት «በእስላም አክራሪዎች ንቅናቄ» መሆኑ ተገልጦ እንደነበር ያወሳል። ባለፈው ወርም የኦነግ ደጋፊዎች የተባሉ ተስፋዬ ኩምሣ፣ ሻምበል ጋዲሳ ኢንሳና ተረፈ ቁምቢ አዲስ አበባ ውስጥ በፖሊስ መገደላቸው የሚታወስ ሲሆን ጋዜጣውም ይህንኑ አረጋግጧል።</p>

<p>በትግሉ መቀጠልና ወደ ሰላማዊ መድረክ በመምጣት በዋና ፀሐፊው በገላሳ ዲልቦና በም/ዋና ፀሐፊው በሌንጮ ለታ መካከል የአቋም ልዩነት ያለ ሲሆን ወደ ህጋዊ የትግል መድረክ ያዘነበሉት ሌንጮ ለታ በቅርቡ ካናዳ ኦታዋ ውስጥ አንድ የካናዳ የውጭ ጉዳይ ሚኒስቴር ባለሥልጣን በተገናኙበት በተደረገ ሕዝባዊ ስብሰባ ላይ ባደረጉት ንግግር የመንግሥት የጥቃት እርምጃ የሰላማዊ የትግል መንገዱን እየዘጋው መምጣቱን ይፋ እንዳደረጉ «ኢንዲያን ኦሽን ኒውስ ሌተር» አስታውቋል።</p>

<p>በሌላ በኩል ደግሞ የኦነግ ም/ዋና ፀሐፊ አቶ ሌንጮ ለታ ኦነግ «ነፃ ኦሮሚያ» እና «ኦሮሞዎች ኢትዮጵያውያን አይደሉም» የሚለውን አቋም እንደለወጠ ማስታወቃቸውንና ይህም በኦነግ አመራር መካከል አሁንም አከራካሪ ጉዳይ ሆኖ መቀጠሉን የተጠቀሰው እትም አስታውቋል።</p>

<p>ይህ በእንዲህ እንዳለ የኤርትራ መንግሥት በተለያዩ ምክንያቶች ከሥራቸው ተገልለው ለቆዩትና ወታደራዊ ልምድ ላላቸው ዜጎች የክተት ጥሪ አስተላልፎ ተግባራዊ እንቅስቃሴ ለማድረግ መነሳሳቱ የአካባቢውን ውጥረት ያባብሰዋል የሚል ሥጋት አሳድሯል። እነዚህ እስከ 120ሺህ የሚደርሱ ወታደሮች ጥሪውን አክብረው ከከተቱ አሁን በሥራ ላይ ያለውን ጨምሮ የኤርትራን ሰራዊት ቁጥር ወደ 250ሺ ያደርሰዋል ተብሎ ይገመታል። የኤርትራ መንግሥት በቅርቡ ያፈሳቸውን ኢትዮጵያውያን ወጣቶች እንዲለቅ ግፊት እየተደረገ ባለበት በአሁኑ ሰዓት ይባስ ብሎ አዲስ ዙር ዘመቻ ከፍቶ ኢትዮጵያውያን ወጣቶችን የማፈሱን ተግባር መቀጠሉ ለምን? የሚል ጥያቄ አስከትሏል።</p>

<p>የኤርትራ መንግሥት ወታደራዊ ኃይሉን ለማጠናከር ይህን ያህል የሚጣደፈው ከሱዳንና ከየመን ጋር ካለበት ውጥረት አንጻር ብቻ ሳይሆን ኢትዮጵያንም እንደሚያሰጋት የሚገምቱ የፖለቲካ ሰዎች አሉ። በአሁኑ ጊዜ ኤርትራንና ትግራይን በሚያገናኙ የጠረፍ አካባቢዎች የሚታዩት ቅራኔዎች ይህንኑ ስጋት ያጠናክራሉ። የኤርትራ መንግሥት ኢትዮጵያ «. . .የብሔር ብሔረሰቦችን ስብጥር ለመጠበቅ. . .» በሚል ልምድ ካላቸው የትግራይ ታጋዮች መካከል ብዙዎቹን አባርራ አዲስ የመከላከያ ሠራዊት አባላትን የምትመለምልበትን ጊዜ ሊጠቀምበት እንደሚፈልግም ይገምታሉ።</p>

<p>ሌሎች ደግሞ የኤርትራ መንግሥት ራሱ ጦር አዝምቶ ድንበር ተሻግሮ በኢትዮጵያ ላይ ወረራ ባያካሄድም ኢትዮጵያ ውስጥ ያለውን ጥቅም ለመጠበቅ በአጠቃላይ የኢሃዴግን ተቃዋሚዎች በተለይ ደግሞ የረጅም ጊዜ ወዳጁ የሆነውን ኦነግንና ሶማልያውያንን ከማጠናከርና በኢትዮጵያ ውስጥ ሰላምና መረጋጋት እንዳይኖር ከማድረግ ወደ ኋላ እንደማይል በእርግጠኝነት ይናገራሉ። ከኦነግ አመራር ሌንጮ ለታንና ኢብሳ ጉተማን አሥመራ ከተማ አየን የሚሉም አልታጡም። ለዓላማው መሣካት የሻዕቢያ መንግሥት ወኪሎች ኢትዮጵያ ውስጥ በሥልጣን ቁልፍ ቦታዎች ጭምር መኖራቸው አመቺ ሁኔታ ይፈጥርለታል ይላሉ። የአቶ ኢሳይያስ መንግሥት የኋላ ኋላ ኢሃዴግና ሱዳን ግምባር ይፈጥሩብኛል የሚል ስጋት እንዳለው ደግሞ የአሥመራ ታዛቢዎች ይገልጻሉ።</p>

<p>ከዚሁ ውጥረት ጋር የተያያዘ መሆኑ ባይታወቅም ከኢትዮጵያ በኩል ቢ.ኤል የተባሉትን የመለማመጃ አውሮፕላኖች ጨምሮ 12 የሚሆኑ የጦር አውሮፕላኖች ወደ ትግራይ እንደሚሄዱ የአየር ኃይል ውስጥ አዋቂ ምንጮች ገልጠዋል።</p>

<p>ወደ ትግራይ ይሄዳሉ ከተባሉት አውሮፕላኖች ውስጥ አራቱ ቢ.ኤል የተሠኙ የመለማመጃ አውሮፕላኖች፣ ስምንቱ ደግሞ ሚግ 23 የተባሉ ተዋጊ የጦር አውሮፕላኖች መሆናቸውን የመረጃ ምንጮቹ ገልጸዋል። ወደትግራይ የሚወሰዱበት ምክንያት የደብረ ዘይት የአውሮፕላን ማኰብኮቢያ ሜዳ (ሣቫቋ - ቮሶቱ) እስከሚጠገን ድረስ እንደሆነ ከአየር ኃይሉ አመራር አባላት ቢነገርም የማኮብኮቢያ ሜዳው ግን ለጥገና የሚያደርስ ብልሽት ያልገጠመው መሆኑን ምንጮቹ ይናገራሉ።</p>

<p>የአውሮፕላን ዝውውሩን ምስጢር ለመጠበቅ ሲባል የትኞቹ ባለሙያዎች አብረው እንደሚሄዱና አውሮፕላኖቹም መቼ ሄደው እስከመቼ በትግራይ ሊቆዩ እንደሚችሉ በግልፅ የተነገረ ባይሆንም የጉዞ ዝግጅታቸውን ግን ማጠናቀቃቸውን የመረጃ ምንጮቹ አክለው ገልጸዋል።</p>

<p>የሁለቱን አገሮች ባለሥልጣኖች ልዩነት ይበልጥ ያሰፋው ሰሞኑን የንግድ ልውውጥ በዶላር ይሆናል መባሉ እንደሆነ ታዛቢዎች ይናገራሉ። በኢትዮጵያና በኤርትራ መካከል የሚደረገው የንግድ ልውውጥና የአገልግሎት ክፍያ ካለፈው ህዳር 12/1990 ጀምሮ በዶላር እንዲሆን መወሰኑ ነው። ይህ አቋም ያልተዋጠለት የኤርትራ መንግሥት «ሌላ አማራጭ ሲጠፋ ከከፍተኛ ቅሬታ ጋር የተቀበልነው ነው. . .» ሲል ሰሞኑን ባወጣው መግለጫ አስታውቋል</p>

<p>የኤርትራ መንግሥት መግለጫ ከዚሁ ጋር አያይዞ ሁለቱ አገሮች የረጅም ጊዜ የታሪክ፣ የኢኮኖሚና የባህል ግንኙነት ያላቸው ቢሆኑም በአንድ ዓይነት የኢኮኖሚ ፖሊሲ እንዲመሩ በኤርትራ በኩል የተደረገው ጥረት ውጤት አለማስገኘቱን ገልጧል። በዚህም የተነሣ የሁለቱ አገሮች ነጋዴዎች ያገኙት የነበረው ጥቅም ልውውጡ በዶላር በመሆኑ ምክንያት እንደሚቀርባቸው መግለጫው ጠቅሶ የኢትዮጵያ መንግሥት ይህንኑ አውቆ የኤርትራን መንግሥት ሐሳብ እንዲቀበል ጥሪ አቅርቧል። ለድርድሩ ኤርትራን ወክለው ከቀረቡት ባለስልጣኖች መካከል አንዳንዶቹ ከስብሰባው በኋላ በሰጡት አስተያየት የኢኮኖሚው ፖሊሲ ልዩነት ወደ ፖለቲካዊ ልዩነትም እንዳያመራ ጥንቃቄ ማድረግ እንደሚገባ አሳስበዋል።</p>

<p>በሌላ በኩል ደግሞ የኢትዮጵያ መንግሥት የንግድ ልውውጡ በዶላር እንዲሆን በማድረግ ላይ ብቻ ሳይወሰን የኤርትራን መንግሥት ውጥረት የሚያባብሱ ሌሎች እርምጃዎችንም ይወስዳል ተብሎ ይጠበቃል። ኢትዮጵያ ውስጥ በመንግሥት ሥራ ላይ ተሰማርተው ኤርትራዊነትን የመረጡ ሁሉ ሥራቸውን እንዲለቁ ማድረግ ቀዳሚው የኢሓዴግ መንግሥት እርምጃ እንደሚሆን ይገመታል።</p>

<p>የኤርትራ መንግሥት በበኩሉ ካለፈው ህዳር 13 ቀን 1990 ጀምሮ ኢትዮጵያውያን ሹፌሮች በዶላር ካልሆነ በስተቀር ነዳጅ ከአሰብ ከተማ መቅዳት እንዳይችሉ አድርጓል። ከዚሁ ከዶላር ልውውጡ ጋር በተያያዘ ከሚያወጣቸው መግለጫዎችና ከባለሥልጣናቱ አስተያየት ለመረዳት እንደሚቻለው ኮንትሮባንድና ሌሎችም ሕገ-ወጥ ንግዶች እንደሚስፋፉ ይገመታል።</p>

<p>በሰሜን በኩልም የኤርትራ መንግሥት ውጥረቱ አይሎበታል። የሱዳን መንግሥት የሻዕቢያን አገዛዝ ለማስወገድ በኤርትራ በመንቀሳቀስ ላይ ያሉት ተቃዋሚዎች ዓላማቸውን ለሕዝቡ ለማስተዋወቅና ሕዝቡን ለትግል ለመቀስቀስ ይረዳቸው ዘንድ በየቀኑ የሚተላለፍ የሬድዮ ስርጭት እንደፈቀደላቸው ታውቋል። የሬድዮው ስርጭት ተጠቃሚ ለሚሆኑት ተቃዋሚ ድርጅቶች በጠቅላላ የተፈቀደላቸው የአየር ጊዜ በየዕለቱ ዘጠና ደቂቃ ነው።</p>

<p>በአሁኑ ጊዜ የአቶ ኢሳይያስን አመራር የሚታገሉ የኤርትራ ተቃዋሚ ቡድኖች ዘጠኝ ቢደርሱም የሬድዮ ስርጭቱ ተጠቃሚ የሆኑት ግን ሦስቱ ማለትም ሰውራዊ ባይቶ፤ የኤርትራ ብሔራዊ ቅንጅት እና በአቡ-ስሄል የሚመራው እስላማዊው ቡድን ናቸው።</p>

<p>ከእነዚህ ቡድኖች አንዱ የሆነው ሰውራዊ ባይቶ ፕሮግራሙን በየቀኑ ከሰዓት በኋላ በ31 ሜትር ባንድ ከ12 ሰዓት እስከ 12፡30 ድረስ በትግርኛና በአረብኛ ቋንቋዎች ያስተላልፋል። ድርጅቱ የኤርትራ ህዝብ አምባገነን ጦረኛና ለህዝብ ፍላጐት ደንታ የሌለውን የአቶ ኢሳይያስን መንግሥት በመጣል በምትኩ በብዙሃን ፓርቲ መቋቋምና በነፃ ፕሬስ አስፈላጊነት የሚያምን፣ ለጐረቤት አገሮች ችግር የማይፈጥርና የህዝብ ከበሬታ ያለው መንግሥት እንዲመሰረት ጥሪ እንደሚያስተላልፍበት ታውቋል።</p>


</body>
</html>
