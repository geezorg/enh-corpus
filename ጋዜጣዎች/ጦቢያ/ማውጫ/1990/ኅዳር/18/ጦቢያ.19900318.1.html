<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአገር ጥቅም፣ ሕጋዊ ሥርዓት - በሁሉም ዘርፍ፣</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ርዕሰ አንቀጽ፦<br/>የአገር ጥቅም፣ ሕጋዊ ሥርዓት - በሁሉም ዘርፍ፣</h1>



<p>የሰሞኑ የሕዝብ የመወያያ ርዕስ ብር፣ ዶላር፣ ናቅፋ ሆኗል። ጉዳዩ «በኢትዮጵያና በኤርትራ መካከል ሊኖር የሚገባው ግንኙነት ምን መልክ ይያዝ?» በሚለው ጥያቄ ዙሪያ ያጠነጥናል። ይህን ጉዳይ በተመለከተ የሁለቱ አገሮች ባለሥልጣኖች ሁለት ተቃራኒ አቋም ይዘው ወጥተዋል። የኢትዮጵያ ብሔራዊ ባንክ ገዥ በኢትዮጵያና በኤርትራ መካከል ያለው የንግድ ልውውጥ በዶላር አማካይነት ይሆናል የሚል አቋም ሲያስተጋቡ ሰነበቱ። የሰጡትም ምክንያት የሁለቱን አገሮች የኢኮኖሚ ፖሊሲ ልዩነት ነው። ኤርትራውያኑ ባለሥልጣኖች ናቅፋም ሆነ ብር በሁለቱም አገሮች እንዲሠሩ ካልተደረገ የኮንትሮባንድና ሌላ ሌላም ችግር ይከተላል በማለት አስፈራሩ። በመጨረሻ ግን የንግድ ልውውጡ በዶላር ይሆናል የሚለው የኢትዮጵያ መንግሥት ይፋዊ አቋም ሆነ</p>

<p>የኢትዮጵያና የኤርትራ ሕዝብ መለያየትና እንደ ሁለት አገሮች መኖር በአንድ የታሪክ ወቅት የተከሰተ ዕውነታ ሆኗል። ይህ ዕውነታ የኤርትራ ተወላጆች ሁሉ ድጋፍ ይኑረው፣ አይኑረው የሚያስችለን አሃዛዊ መረጃ አላገኘንም። የምናውቀው የእኛዎቹ ገዥዎች ግፊት ተጨምሮበት ሪፍረንደም ተካሂዷል ተብሎ ኤርትራ ነፃ መንግሥት መሆኗን ነው። ይህ የሕዝቡ ፍላጐት እስከሆነ ድረስ ተቃውሞ ያለው የሚኖር አይመስለንም። የሕዝብ ፍላጐት ካልሆነም ወደፊት የሚሆነውን ጊዜ ያሳየናል። ለዛሬ ማለት የሚቻለው፣ ጥያቄውም እየገፋ ያለው፣ ግንኙነቱ ሥርዓት ይያዝ የሚለው ነው። የንግድ ልውውጡን በተመለከተ የተወሰደው አቋም ምናልባት ለዚህ የሕዝብ ጥያቄ እንደ አንድ መልስ ተደርጐ ሊወሰድ ይችላል</p>

<p>በኢትዮጵያና በኤርትራ መካከል የሚኖረው የንግድ ልውውጥ በዶላር ይካሄዳል በሚለው ውሣኔ ላይ እስከ 2 ሺህ ብር የሚገመት ንግድ በዶላርና በናቅፋ ይካሄዳል መባሉ ሌላ ሥጋትን ፈጥሯል። ነጋዴዎች ከኢትዮጵያ ወደ ኤርትራ ሸቀጥ በናቅፋ እንዲወስዱ የሚፈቀድ ከሆነ ተበታትኖ ግን በብዛት በሚሄድ ሸቀጥ በዶላር ልናገኘው የሚገባንን ጥቅም አናጣም ወይ? የሚል ጥያቄ አስነስቷል። ይህ ጥያቄ የልውውጡ መመሪያ በሚነደፍበት ጊዜ ታይቶ እንደሆነ አናውቅም</p>

<p>የሁለቱን አገሮች ግንኙነት በተመለከተ አሁንም ያልተመለሱና ሊመለሱ የሚገባቸው ቢያንስ ሁለት ዓቢይ ጥያቄዎች አሉ። አንደኛው የዜግነት ጉዳይ ሲሆን ሁለተኛው ከዚሁ ከዜግነት ጥያቄ ጋር ተቧድኖ መታየት የሚኖርበት የኤርትራ ተወላጆች ዛሬም በኢትዮጵያ ቢሮክራሲና ቁልፍ የኢኮኖሚ ተቋማት ውስጥ ወሳኝ ሚና ይዘው መቀጠላቸው ነው። የኤርትራው ብሔራዊ ባንክ ገዥ ተኬ በየነ ኤርትራ የራሷ ገንዘብ እንዲኖራት የተደረገበትን ፋይዳ ሲያስረዱ «ኢኮኖሚንና የአገር ጥቅምን መሠረት ያደረገ» መሆኑን ገልጠውልናል። እኛም ግንኙነታችንን ከአገራችንና ከጥቅሟ አንፃር ልናይ ይገባል</p>

<p>የዜግነትን ጥያቄ እናንሳ። የዓለም አቀፍ ልምድ እንደሚያሳየው ከአንድ አገር ሁለት አገሮች ሲፈጠሩ የቀድሞዪቱ አገር ዜጐች የየትኛው አዲስ አገር ዜጐች መሆን እንደሚፈልጉ ምርጫ ይሰጣል። በምርጫቸው መሠረትም የአንዱ ወይም የሌላው አገር ዜጋ መሆን ይችላሉ። በኢትዮጵያ ውስጥ የሚኖሩ የኤርትራ ተወላጆችን በተመለከተ ጥያቄው ሆን ተብሎም ይሁን በሌላ ምክንያት እየተድበሰበሰ አሁን አለንበት ጊዜ ደርሷል። በቀድሞው ምክትል ጠቅላይ ሚኒስትርና የመከላከያ ሚኒስትር ጥያቄው በ1988 መጀመሪያ ላይ መልስ ያገኛል ተብሎ መግለጫ ተሰጥቶ መፍትሔውን ሳያመጡ እሳቸው ሄዱ። የዜግነት ምርጫው ጥያቄ የኤርትራ ተወላጆች ለሪፍረንደሙ በሰጡት ድምፅ ተወስኗል ከተባለም ለነፃነት ድምፅ የሰጡት ሁሉ እንደ ውጭ ዜጋ የሚኖሩበት ሁኔታ መመቻቸት አለበት።</p>

<p>የጥምር ዜግነትን መፍትሔ ደጋግመው የሚያነሱ ሰዎች አሉ። በዓለም አቀፍ ሕግ መሠረት ይህ መብት አንድ ሰው በሚያጋጥሙ ክስተቶች የሚይዘው መብት ነው። ለምሳሌ ከአንድ አገር ሁለት አገሮች ሲፈጠሩ የዜግነት ምርጫ እስኪደረግ፣ የሁለት አገር ዜጐች ሲጋቡ አንደኛው የሌላውን ዜግነት እስኪመርጥ፣ ከሁለት አገር ዜጐች የተወለደ ሕፃን ዜግነቱን የመወሰን ዕድሜ እስኪደርስ፣ . . .ወዘተ። ዜግነት ብሔራዊ ግዴታን ከመወጣትና መብትን ከመጠየቅ አንፃር የሚታይ በመሆኑ ተንጠልጥሎ ያለው የኤርትራ ተወላጆች የዜግነት ጥያቄ ከብዙ አንፃር የአገርን ጥቅም እየጐዳ መሆኑ የታወቀ ነው</p>

<p>በኢትዮጵያ ነባር ሕጐችና በአዳዲሶቹ የምርጫ ሕጐች መሠረት በኢትዮጵያ አስተዳደራዊ መዋቅር ውስጥ ለመሥራት፣ የሲቪል ሰርቪስ አገልግሎት ለመስጠት፣ ለመምረጥና ለመመረጥ ኢትዮጵያዊ መሆን የግድ ነው። ዛሬ ቅጡ ባልለየለት የዜግነት ጥያቄ ግን የኤርትራ ተወላጆች እንደ ኢትዮጵያውያን ሁሉ በኢትዮጵያ መንግሥታዊ መዋቅር ውስጥ ያገለግላሉ። ወሳኝ ቦታ ይዘዋል። ይመርጣሉ ይመረጣሉ። በኢትዮጵያ የትምህርት ተቋማት በነፃ ይማራሉ። እንደማንኛውም ኢትዮጵያዊ በኢኮኖሚው ውስጥ ይሳተፋሉ። እየተወሳሰበ ከመጣው የሁለቱ አገሮች ግንኙነት አንፃር በተለይ ኤርትራንም ኢትዮጵያንም ኤርትራውያን እየወከሉ የአገራችን ብሔራዊ ጥቅም ይከበራል ማለት ዘበት ነው። ስለዚህ በሁሉም ዘርፍ የአገር ጥቅም የሚከበርበት ህጋዊ ሥርዓት ይኑር እንላለን።</p>


</body>
</html>
