<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>`slTann keCaka ... zelalem Temenja nekax `sr`at!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሥልጣንን ከጫካ ... ዘላለም ጠመንጃ ነካሽ ሥርዓት!</h1>



<p class="align-center"><span class="bold italic">ከጸጋዬ ገብረመድኅን</span></p>

<p><font size=10>በ</font>ዚህ አገር የፖለቲካ ረብሻ ምክንያት ስደት ከተጀመረ ሩብ ምዕት ዓመት አልፎታል። እስካሁን ስላለው ሁኔታ መነጋገር ስለ ወደፊቱ እንድንወያይ መንገድ የሚከፍት ከሆነ በግልጽና በቀጥተኝነት ለመግለጥ ፖለቲካው፣ ማኅበራዊውና ኢኮኖሚያዊው ሁኔታ አንድ ሰሞን ሲነበብ ከቆየበት ገበታ ወደ አስጨናቂነትና አሸባሪነት ተሸጋግሮአል። ይህ የሽብር ፖለቲካና የፖለቲካ ሽብር በአገዛዙ የተፈጠረና የሚራመድ ሲሆን በተቃዋሚው ልብ ውስጥ የተፈለገውን ጭንቀትና ሽብር ለመትከል የቻለ አስመስሎታል።</p>

<p>ከዚህ ሽብርና ጭንቀት ደግ ተስፋ የሚሰጡ ሁኔታዎች ሲጠበቁ ስድስት ዓመት አለፈ። እስካሁንም ድረስ ረጋ ያለ የፖለቲካ ሥራ ሲካሄድ፣ አምባገነኖችን በእጃቸው እንዲሄዱ፣ በጉልበታቸው እንዲንበረከኩ የሚያደርግ ውል ያለው የፖለቲካ ሥራ ሲከናወን ለማየት አልታደልንም። ባይሆን እነሱ ራሳቸው (ገዥዎቹ) በሚፈጽሙአቸው ጉልህ የፖለቲካ ወንጀሎች ለተቃዋሚ ኃይሎች መሥራታቸውና ምቹ ዒላማ መሆናቸው አልቀረም። ማን ተጠቅሞበት እንጂ!</p>

<p>በስድስቱ ዓመታት ሥልጣንን የያዘው አካል ለምን ስሕተት ሠራ ብሎ መሟገት አይቻልም። ማንም መንግሥት ስሕተት ይሠራል፣ መላእክት የሚመሩት አይደለምና። ማናችንም በሥልጣኑ ኮርቻ ላይ ብንወጣ ስሕተት እናደርጋለን። እነዚህን ቅን ስሕተቶች ግን ፈጥነን ለማረም የምንችል ይመስለኛል። ዋናው ጉዳይ ያለን ብሔራዊ አጀንዳ ሲሆን ያንን በተግባር ለመተርጐም የምንከተላቸው ስልቶች ወይም ወደ ግባችን የሚወስዱንን መንገዶችና በሂደትም የሚያጋጥሙን እንቅፋቶች ናቸው። መልሼ ለመግለጥ የምደፍረው ማንም ይህንን የአዲስ አበባ ሥርዓት ስሕተት በዛበት ብሎ መተቸት አይኖርበትም።</p>

<p>በጐነትና ዘላቂነት ያለው ሥራ፣ ሕዝብን አስቀድሞ የመጓዝ ቁርጥ ዓላማ፣ ለወገን የመድማትና የመሞት፣ የአገሪቱን ዜጐች አስተባብሮ አድነትን የማስከበር ጠንካራ አቋም፣ ክልላዊ ወገናዊነት ቀርቶ ሁሉን እኩል ማየትና ፍትሕንም በዚህ መልክ የማስተናገድ ፍላጐት እስከሌለ ድረስ አንዳች መልካም ባሕርይ ሊታይበት አይችልም። አልቻለምም። ስለዚህ ተቃዋሚ ኃይሎች ፖለቲካቸውን ካራመዱት በላይ ሥልጣን ላይ ያለው ሥርዓት በኢሰባዊነቱ፣ በኢፍትሐዊነቱ፣ በኢዴሞክራሲያዊነቱ በራሱ ላይ ዘመቻ በማካሄድ በአንገቱ ላይ ሸምቀቆ አስገብቶአል።</p>

<p>አንድ የድሮ ጊዜ የፖለቲካ ፌዝ በቅርቡ ሲደገም ነበር። የጃንሆይ ዘመድ የሆኑ አንድ ባለሥልጣን በሹም ሽር ከግዛታቸው ተነሡና ወደ አዲስ አበባ ይመጣሉ። እንደ ተለመደው በየማለዳው በቤተ መንግሥት ግቢ ከሚኮለኰለው ደጀጠኝ የጨዋ ልጅ ጋር ተሰልፈው እጅ ይነሡና ወደሚሄዱበት ይሄዳሉ። ይህ የደጀ ጠኝነት ሥርዓት ስልችት ይላቸውና የተለመደውን የየማለዳውን እጅ የመንሳት ግዳጅ እርግፍ አድርገው ይተዋሉ። ጃንሆይ ከነበራቸው ብዙ ችሎታ መካከል አንደኛው የማስታወስ ወይም ያለመርሳት ባሕርይ ነበር ይባላል። በመሆኑም የእኒህን ዘመዳቸውን ከእጅ መንሣቱ ወግ መቅረት አጢነው ኖሮአልና በእልፍኝ አስከልካይ በኩል እንዲጠሩ ይደረጋል። ሰውየው እንደ ቀረቡ ለምን እጅ መንሣቱን እንዳቆሙ ይጠየቃሉ። «ጃንሆይ ከሥራዬ ከተነሣሁ ወዲህ አንድም ተስፋ ከግርማዊነትዎ ላገኝ አልቻልሁም። ገጠር ገብቼ አርሼ እበላለሁ። ሁሉም ነገር ይቅርብኝ።» ይላሉ። ይህ አነጋገር ድፍረት ሆኖ የታያቸው ንጉሠ ነገሥት «እሱንም እኛ ስንፈቅድልህ ነው» አሉ ይባላል።</p>

<p>አቶ መለስ ይኸው አጤነት ተሰምቷቸው እንደሆነ እንጂ እሳቸውንና መንግሥታቸውን የሚቃወም፣ ኢሳይያስንና የመገንጠል ተግባራቸውን የማይቀበል ካለ ወደ ሥልጣን መምጫው መንገድ ጫካው ስለሆነ «መንገዱን ጨርቅ» እንዲያደርግላቸው በመመረቅ ጐዳናውን አመላክተዋል። ሳይጠየቁ ፈቅደዋል። ስለዚህ ከዚህ አቋም የምንረዳው የሚቀጥለው የኢትዮጵያ መሪ ሥልጣንን ሲይዝ አቶ መለስ ከጐኑ ቆመው «እስካሁን ድረስ ኢትዮጵያን ከተለያዩ ችግሮች፣ ከኋላቀርነትና ከበሽታ፣ ወዘተ፣ ነፃ ለማውጣት፣ የዴሞክራሲን መሠረት ለመጣል፣ አንድነትዋን ለመጠበቅ የቻልነውን ሁሉ ሠርተናል። ከእንግዲህ ወዲያ ደግሞ የመሪነቱን ኃላፊነት እርስዎ ተረክበዋል። ውዲቱን አገራችንን፣ ባለታሪክ የሆነውን ሕዝባችንን ወደ ተሻለ ሕልውና ለመምራት በሚያደርጉት ጥረት በሚቻለኝ መጠንና በሙሉ አቅሜ ከጐንዎ እቆማለሁ።» የሚሉ አይደሉም። እስካሁን በታየው መሠረት ከቤተ መንግሥቱ በሽሽት ይወጣሉ። አለዚያም አስከሬናቸው ይወጣል። ፖለቲካው ይህን አዝማሚያ የያዘ፣ ይህን አቅጣጫም የተከተለ ስለሆነ ለዚያ ሥርዓት ዘለላ እንባ የሚረጭ አይኖርም። ዛሬ አብረው የሚያከነፍሱ ሳይቀሩ ከአዳዲሶቹ ድል አድራጊዎች ጋር ይጨፍራሉ።</p>

<p>የሚቀጥለው ጉዞ ካለፈው የሚከብድና የሚያስጨንቅ መሆኑንም እገምታለሁ። እንዳሁኑ ያለ ክፉ ሥርዓት ይመጣል ብለን ተስፋ መቁረጥ ባይገባንም በነፍጥ ኃይል የተገኘ ሥልጣን ምን ጊዜም የሚያስመኝ አይደለም። ጠመንጃ ላሽና ነፍጥ ነካሽ ሥርዓት እስካሁን አላጣንም። ሰዎቹ አእምሮ ውስጥ ዘወትር ያለውም ጠመንጃ ነው። ለአንድ አገር በመሪነት የሚከሰቱ ሰዎች፣ ይበልጥም 21ኛው ክፍለ ዘመን በሚብትበት ሰዓት ከትምህርት ትምህርት፣ ከልምድ ልምድ፣ ከሕዝባዊነት ሕዝባዊነት፣ ከሃይማኖት ሃይማኖት፣ የሌላቸው ግለሰቦች መድረኩን በገፍ ሲይዙ ምን ያህል አገሪቱን ወደ ኋላ እንደሚጐትቱ፣ ምን ያህልም አንድነትንና የታሪክ ቅሪትን እንደሚያፈራርሱ ለመረዳት አያዳግትም</p>

<p>በዚህ ረገድ ሲታይ አገሪቱ ሁነኛ አመራር አጥታ ቆይታለች ብቻ አይባልም። አጥፊ አገዛዝ ሥር ወድቃ ነበር ማለት ያስደፍራል። የፖለቲካችንን አካሄድ መለወጥና ከጠመንጃ ሥርዓት ማውጣት አለብን። ሥልጣንን ከምርጫ ሳጥን አግኝቶ ደረቱን ነፍቶ፣ ራሱን ቀና አድርጐ የሕዝብ አገልጋይነትን ኃላፊነት የሚረከብ የተፈተነ፣ ዜጋና ሥልጣንን በሥነ ሥርዓት ለማስረከብ የተዘጋጀና በዚህ የሚያምን መሪ ያሻናል። አቶ መለስና ድርጅታቸው «ምርጫ! ምርጫ!» ይሉናል። እውን ቢሸነፉ ከአሸናፊውና ከአዲሱ መሪ ጐን ቆመው «በሁሉም ረገድ እረዳዎታለሁ። የአመራር ኃላፊነትዎ እንዲሳካልዎ እመኛለሁ!» የሚሉ ይሆናሉ? በቀልድና በቧልት የምናሳልፈው ፖለቲካ እጅግ እየበዛ መጥቶአል - የምርጫ ነገር።</p>

<p>አንድ ተራ ምሳሌ ላምጣ። አንድ ሰው መኪናው በእርጅና የተበላሸ ከሆነና ለመንዳትም አደገኛ ከሆነ ቤተሰቡን በሙሉ በዚያችው ሰባራና ሰንካላ መኪና ውስጥ ያጭቃልን? አይደረግም። የኢትዮጵያ ሕዝብ በሙሉ የተሳፈረበትን መርከብም እናስብ። ክላሽንኮቭ አንጋቾች ያሰናከሉት መርከብ በሰፊው ውቅያኖስ ላይ እንደ ልብ ሊነሳፈፍ አይችልም። አውሎ ነፋሱ፣ ወጀቡና የባሕሩ ቁጣ ጠንካራ መርከብ ይፈልጋል። ስለዚህ ይኸ የወያኔ መርከብ የተሰናከለ በመሆኑ መልሕቁን ጥሎ መቆም አለበት። የሕዝብ ዕድል፣ የአገር አመራር መጫወቻ ስላልሆነ ከእንግዲህ ብቃት ያላቸውና የአገር ፍቅራቸው የተፈተነ ሰዎች ይሞክሩት።</p>

<p>የመሪው ሚና በአንድ ወታደር ትከሻ ላይ የወደቀው ኃላፊነት ዓይነት ነው። አገሪቱን መጠበቅ፣ የአገሪቱን ዜጐች እኩልነትና አንድነት መንከባከብ፣ ባሕላዊና ታሪካዊ ቅርሶችዋን አስከብሮ ማቆየትና ግንባታ ነው። ይኸ ሁሉ ከአባቶቻችንና ከእናቶቻችን የወረስነው ነው። ይህንን ስናገናዝበው ደግሞ በጊዜና በሁኔታዎች አንጻር የኢትዮጵያን መንግሥት ሞግዚትነትና ውክልና፣ እምነትና ኃላፊነት ዛሬ የተቀበለ ሥርዓት የለም።</p>

<p>ወቅቱ የሚጠይቀው የሰለጠነ ፖለቲካ አለ። እንዲህ ዓይነት ሥርዓት ነገ ከጫካ ወይም ከበረሃ ከሚወጣ ይልቅ ከምርጫ ሳጥን ውስጥ የሚከሰትና በጊዜ ክንፍ ውስጥ የሚገኝ ቢሆን ይመረጣል። እስከ መቼ ፖለቲካችን የጫካ፣ ትግላችን የጫካ፣ እምነታችን የዱር ሆኖ ይቀጥላል? (እንደ እውነቱ ከሆነ የጫካውን ፖለቲካ፣ የደፈጣ ትግልና የሽብር ተግባር በመፈልፈል፣ ሌሎችንም ወደዚያ በመግፋት ረገድ ተጠያቂው ይኸ ሥርዓት ነው። ፖለቲካ ሺሻክርና መንግሥታዊ ሽብር ሲበዛበት ወደ ጫካና በረሃ፣ ወደ ነፍጥ መፍትሔና የጉልበት ተግባር ይዛወራልና።</p>

<p>በተቃዋሚነት የተሰለፉ ድርጅቶች በቁጥር እጅግ ብዙ ቢሆኑም እውነቱን ለመናገር አብዛኛዎቹ ዘንድ ፖለቲካና የፖለቲካው ጨዋታ ሕጐች አይታወቁም። አንድ የጠራ ዓላማ፣ በወል የሚያገናኝ ብሔራዊ አጀንዳ መያዝ፣ ተመሣሣይ አሳብ ያላቸውም (ሊከ-ሚንደድ) አብረው መቆም እያቃታቸው እርስ በርስ መተረማመስን የመረጡ ይመስላሉ። እርስ በርስ ያበቀሉት ትርምስ ከራሱ ከወያኔ ኢሓዴግ ጋር ካላቸው የጦዘ ቅራኔ የባሰ ነው ብሎ መደምደምም ይቻላል። ሌላው ቀርቶ ወያኔ ኢሓዴግን በማውገዝ፣ የተቃውሞ ሰልፍ በማድረግ ረገድና በመሳሰሉት እርምጃዎች እንኳ ስምምነት የላቸውም።</p>

<p>የትግራይ ትብብር ግንባር (ምትብባር ትግራይ ...) ወይም ሦሀማሆ የተባለውን ቡድን የአቶ መለስን አገዛዝና ወያኔ ኢሓዴግን ሲቃወም፣ ኢዴኃቅ ግንቦት 20 ቀንን በተቃውሞ ሰልፍ አሳልፋለሁ ሲል ከተወሰኑ ግለሰቦች ፈቃድ ማግኘት የነበረባቸውን ወቅት አስታውሳለሁ። እነዚህ ደግሞ በፈንታቸው በዕድሜያቸው፣ ሌላውን ፖለቲካ የጡረታ ዕድሜ መግፊያና መተከዣ በማድረጋቸው ሲያሽሟጥጡ ቆዩ። የፖለቲካው አጫዋችና ሬፍሪ (አልቢትር) ደስተኛ ተመልካች የሆነው አገዛዝ ይህን ሁሉ ጨዋታ በድል አድራጊነት መንፈስ ይመለከተዋል። አንዱ ደስታው - ለእኔ እንደ ታየኝ፣ ለሁላችሁም እንደሚታያችሁ- ወያኔን ለመቃወም ፈቃድ አስፈልጐአል የሚለው አዝማሚያ ነው።</p>

<p>በእውነቱ ግን እንኳን እነ አረጋዊ በርሔ፣ መስፍን አራያና ግደይ ዘራጽዮን ቀርተው የጠቅላይ ሚኒስትሩ ውድ ባለቤት፣ እናትና አባት ያንን ሥርዓት ቢቃወሙ በተቃዋሚዎች ጐራ ትልቅ ፈንጠዝያ መሆን ይገባዋል። አሜሪካ የኩባውን ካስትሮ የምትታገለው የአብዮታዊውን መሪ ልጅና እህት በክንፍዋ ሥር በመሸጐጥ ነው። ለተቃዋሚ ኃይሎች አንድ መሠረታዊ ድልም ከሌላው ምሽግ በተቻለ መጠን ብዙ የሰው ኃይል መማረክ ይመስለኛል። ይህንን የተረዳነው አይመስልም። ምክንያቱም የምንጋራቸውን ግቦች፣ የምናከብራቸውን ብሔራዊ እሴቶች ተገንዝበን (ተገንዝበው) ለተፈጻሚነታቸው ፈቃደኞች መሆናችንን እስካሁን አላረጋገጥንም። ማረጋገጫው መንገድ ደግሞ አብሮ መሰለፍ፣ አብሮ መሥራት፣ አብሮ መሞት በሆነ ነበር።</p>

<p>አንድ የተቃዋሚ ቡድን መሪ በአንድ ወቅት «ወያኔ ኢሓዴግን በአንድ እጄ ... ኢሓፓን በሌላ እጄ እታገላለሁ» ማለታቸውን አስታውሳለሁ። እኔ የወያኔም ጠበቃ የኢሓፓም ጥብቅ ወዳጅ አይደለሁም። እኒያ «ታጋይ» ግን ወይ ተራ በተራ ሁለቱንም ጠላቶቻቸውን ቢያንበረክኩ፣ ሲሆን ሲሆን ሁለቱም በእሳቸው እጅ ከሚጠፉ አንዱ ሌላውን እንዲያጠፋው ዕቅድ ቢነድፉ ትልቅ ስልት በሆነ ነበር። ማርሻል ስታሊንኮ ትሮትስኪን ለማጥፋት በዜኖቭየቭ፣ በካሜኖቭና በቡካሪን ተጠቅሞአል። ከዚያ በኋላ ነው እነዚያ ትሮትስኪን ያጠፉለትን አብዮተኞች በሌላ ስልት የዞረባቸው። ለማንኛውም ግን በእኛ አገር ሁኔታ በተቃዋሚው ጐራ ውስጥ ያሉት ቡድኖች ርስበርስ የሚጨራረሱበት አንዳች ምክንያት የለም። የአገራችን ወቅታዊ ሁኔታ፣ የሕዝባችን የችግር ሁሉ ሰለባ መሆን፣ የፖለቲካው ትራጀዲ ተቃዋሚዎችን የሚያስተባብር እንጂ የሚለያይ መሆን አልነበረበትም። የአባት ገዳይ ከሆነ ደመኛ ጠላት ጋርም ያስታርቃል። በአንድ ጀንበር ባልታሰበ አኳኋን ሥርዓቱ ሚሊዮን ጠላት ሲያፈራ ያንን ኃይል አስተባብሮ ወደ ድል መትመም ሲቻል በፖለቲካ ድህነትና በራስ መውደድ ምክንያት በአንዲት አጥንት ላይ እንደሚራኮቱ ውሾች መሆን ምን ይባላል? ፖለቲካ አለማወቅ? ዓላማን መለስ ብሎ አለማስታወስ? ትግሉ የሚጠይቀውን መስዋዕትነትና ዝግጅት አለመረዳት? ወይስ ሁሉም! ስለዚህ በእኔ ትዝብት ኢትዮጵያውያን የፖለቲካ ጨዋታ ሕግጋት አናውቅም። የተነሣንለትንና ፖለቲካው የሚጠይቀውን ውስብስብ ጉዳይ ሁሉ አናውቅም። እርስበርስ መከባበር የለም። «ለኢትዮጵያና ለኢትዮጵያውያን የምናውቅላቸው እኛ ወይም እኔ ብቻ ነኝ» የሚል በሽታ አሁንም አለብን። ይኸ አገር የጋራ አገር መሆኑን አስካሁን ያላመንን ብዙዎች ነን። እሴታችን የተለያየ፣ አቅጣጫችንም የተለያየ ነን። በዚህም በዚያም በየፖለቲካው ድርጅት ውስጥ ብንገባም ፖለቲካ አልገባንም። እንዲያው በደፈናው የልምድ አዋላጆች ነን - ከፖለቲከኞች ይልቅ።</p>

<p>ይቺን ነጥብ ለመቋጠር እፈልጋለሁ። ለመሆኑ በሰፊውና ጥልቁ ውቅያኖስ ውስጥ ገብቶ በአንድ እጅ ለመዋኘት የሚፈልግ ጤነኛ ሰው አለ? እግዚአብሔር ለሰው ልጆች ልዩ ልዩ መለያልይ (ሊምብስ) ሰጥቶአቸዋል። እኒህንም ለመዋኘት፣ ለመኖርና ለመሥራት ሊጠቀሙባቸው ይገባቸዋል። ሁሉም በየትግሉ፣ በየምሽጉ ብቻ ቢሠራ ትልቁን ውቅያኖስ በአንድ እጅ መቅዘፍ አይሆንምን? ከአንዱ አንጋፋ ተቃዋሚ ፓርቲ አንጃ ከሚወጣና ጉልበት፣ እውቀትና ልምድ ከሚበታተን በውስጥ ሆኖ ድርጅቱን ማደስ አይቻልም ነበር? ኃይላችንን አጠናክረን ወደማይቀረው ድል ራሳችንን ቀና አድርገን ለመራመድ የምንችለው ጠላት አንድ ብቻ መሆኑን ስናረጋግጥና የወገን ኃይል ሁሉ መሰባሰቡን ያለ ማወላወል ስንረዳ ነው።</p>

<p>ሕዝባዊ ሥልጣን የሚመጣው፣ ዛሬ በአምባገነንነት የተሰየሙት የሚችሉት ከጫካ በሚመጣ ኃይል መሆኑን በማመን ያንን በመጠበቅ ጊዜያቸውን ያሳለፉ ሰነፎች አሉ። ንግርት የሚጠብቁም አልታጡም «በእግዚአብሔር ኃይል የሚገዛ ራሱን የጠመጠመ ባለቀጭን ዘንግ ሰው አገሪቱን ይረከባታል። ከዚያ በኋላ ሰላም ይመለሳል። ዳኝነት ይመጣል...» ተብሎአል በሚል እምነት ፊደል ቆጠርን የምንለው ሁሉ ከዚህ ተረት ውስጥ ገብተን አንካሣ መሪ ስንጠብቅም ቆይተን ይሆናል። አካላዊ አንካሣነት ያለበት በየመስኮቱ ስንመለከት (እሱም አልጠፋም) የአእምሮና የመንፈስ አንካሳነት ያላቸውን መታደላችንን ደግሞ ረስተነዋል። ለማንኛውም ፍትሕ የሚሰጠውን ሐቀኛ መሪ በመጠበቁ ረገድ ሙስሊሙም ክርስቲያኑም እኩል የሚያምንበትን የኢየሱስ ክርስቶስን መምጣት ብቻ እንጠብቅና መጭውን ጊዜ ለማወቅም ዕጣን መውጋቱን፣ አዋቂ መካደሙንም ትተን ሥልጣን ለመያዝ ስለሚያስችለው «ምርጫ» ጉዳይ እስኪ እንነጋገር።</p>

<p>ባለፉት ስድስት ዓመታት ወያኔ ኢሓዴግ በኢትዮጵያ ላይ ጥላውን ጥሎባታል። አሻራውን አሳርፎባታል። በበጐም ሆነ በክፉ በትውልድና በታሪክ ፊት ምስክርነት ይቆየዋል። ፍርድ ይጠብቀዋል። እምነት አጥቶ በሠራበት ሳይከበርና ሳይወደድ በሥልጣን ላይ በቆየበት ዘመን ላደረሰው ግፍና ለፈጠረው ትርምስ እስካሁን የተፈጠረውን ጥላቻ በዓይነት መመለስን ወደ ጐን እናስቀምጠውና የሰለጠነ ሕዝብ ወግና የዴሞክራሲ መከሰቻ ባሕርያት ስለሆነው ምርጫ ብቻ እናተኩር።</p>

<p>ወያኔ ኢሓዴግ ራሱ በቆረጠው የፖለቲካ ዕድሜ መሠረት የሥልጣን ዘመኑ ከሦስት ዓመት በኋላ ያልፋል - በማንሄ በማንሄ ሌላ ሁለት ዓመት ለራሱ በግድ ካልመረቀ በቀር። ተቃዋሚ ኃይሎችም ሆኑ ሕዝቡ ደግሞ ሲናገሩ የሚሰማውና ሕይወታቸው እንደሚመሰክረውም ይኸ ዳይፋ ቢስ ሥርዓት በግድ መተካት አለበት። በመፈንቅለ መንግሥት ስልት አይደለም። የገና ዳቦ ተገለባበጠና እሳቱ ቀረለት አይባልም። ስለ ጫካም አናወሳም። ሕዝቡ ራሱ ጫካ መሆኑን ካልተቀበልን ዘንድ። ስለዚህ ተቃዋሚ ኃይሎች ለሚመጣው ምርጫ ምን ያህል ተዘጋጅተዋል? ወይስ እንዳለፈው ጊዜ ከምርጫው ራሳቸውን በማግለል ሌላ አምስት ዓመት ለወያኔ ለመመረቅና አጀንዳውንና የሻዕቢያንም ተልእኮ እንዲፈጽም ዕድል ሊሰጡት ተዘጋጅተዋል? ተንገሽግሼአለሁ ለሚለውስ ወገናችን በጫካ ሕግ ሳይሆን በምርጫ ሕግና ሥነ - ሥርዓት እየተመራ ይህን ሥርዓት ከቆጡ ለማውረድ ምን ቅስቀሳ ተደርጐለታል? ምንስ ዝግጅት አለ?</p>

<p>እስካሁን ያየነው ግን የምርጫን አለመኖር ነው። ምርጫ አልነበረም። ፖለቲካ የለም። ዘላለም ተፋጥጦ፣ ዘላለም ጫካውንና በረሃውን እያዩ መኖር ነበር። ይኸ ባሕል ይቅርና በዚያ በኩል ለተሰለፉት (ተገድደው ስለገቡበት) መድረኩን ለቅቆ ሰላማዊው ሕዝብና በአገር ቤት እንደ ነገሩ የሚንፈራገጡት ድርጅቶች ከዚች ደቂቃ ጀምረው ማሰብ የሚገባቸው ምርጫውን ነው። ዛሬ ካልተንቀሳቀሱ እንደ ተለመደው ባለፈ ሰዓት የምንግዴ ጥሪ የሚቀርብላቸው በመጨረሻ ሳምንት ይሆናል። በመጨረሻው ወርም ቢሆን «እኛ በምርጫው ተሳተፉ ብለናል። ተቃዋሚዎች ነን የሚሉት የመረጡት ግን ስም ማጥፋትንና በየኤምባሲው መኰልኰልን ነው። ለምን እንደሚያኮርፉ አይገባንም» የሚል መግለጫ የመንግሥትን ሥልጣን ከያዘው ኃይል ሰፈር ይወጣል።</p>

<p>ይህን ሁሉ ቀዳዳ ለመድፈን፣ ለሕዝብ መብትና ሥልጣን የሚታገሉ መሆናቸውን ለማስረዳት በፖለቲካው መስክ የተሰለፉት ሁሉ ትግሉ የሚሻውን መስዋዕትነት በመክፈል - ባያሸንፉ እንኳ - የፖለቲካ ጨዋታውን ሕግ አክብረው በእርግጥ ፍልሚያው የምር መሆኑን እንዲያስመሰክሩ እንመኛለን።</p>

<p>ያለፉትን ስድስት ዓመታት የአገራችንን ፖለቲካ ስንመዝነው ሥልጣን ላይ ያለው ኃይል ወሰለተም አጭበረበረ በጠመንጃው አልጋ ላይ ወጥቶ በጠመንጃው አማካይነት ሥልጣን ከመዳፉ እንዳትወጣ አድርጐአል። በዚህ አንጻር በአንዳንድ አካባቢዎች የታጠቁ ኃይሎች መኖር ቢሰማም በብዙዎቹ ተቃዋሚዎች ዘንድ ሸብረክ ሸብረክ ማለት ለገዥዎቹ ዕድልም ሆነ የመተንፈሻ ጊዜ ሰጥቶአቸዋል። ከዚህ በመነሣት በድፍረት ለመናገር - ተቃዋሚ መባል ወይም ሰልፍ መውጣት እጅግ አነስተኛው የትግል ስልት ነው። ግን አይበቃም። በሰልፍ ላይ አንበሳ፣ በዲስኩር ግሥላ መሆን ብቻ ምንም አይፈቀድም። ከዚያ ፈቀቅ ማለትንና የበሰለ ፖለቲካ ማራመድ ያስፈልጋል። ተቃዋሚዎች ወያኔን በማውገዝ ሥራቸውን የሠሩ ከመሰላቸው ተሳስተዋል።</p>

<p>ወያኔን ለማውገዝ ለማውገዙማ ማነው ዓይንህን ላፈር ያላለው? ከተቃዋሚዎች የሚጠበቀው የፖለቲካ አጀንዳቸው፣ ለኢትዮጵያ ያላቸው ሕልም ከሚቃወሙት አካል የተሻለና የጠራ መሆኑን በተግባር ማሳየት ነው። ስለዚህ ከአሁኑ ጀምሮ እስከ ምርጫው ቀን ድረስ የጊዜ ሰሌዳ አውጥተው ሕዝቡ ዘንድ ለመድረስ ረቂቅም ሆነ ግዙፍ የፖለቲካ ሥራ መሥራት ይጠበቅባቸዋል። ፖለቲካው «ከኳስ አበደ ጨዋታ» የተሻለ መሆንም አለበት።</p>

<p>ይመጣል ተብሎ የሚጠበቀው ምርጫ ተሳትፎ በርቱእ መልክ የሚመለከተው በአገር ውስጥ በፓርቲነት ተመዝግበው የሚገኙትን ድርጅቶች መሆኑ አይካድም። ከእነዚህ ድርጅቶች መካከል የፖለቲካ ከባድ ሚዛን ሊሆኑ የሚችሉ መሪዎች በየሰበቡ ወደ ወህኒ ዓለም ገብተዋል። የፖለቲካ መሪ በፖለቲካ ውይይትና ንግግር ላይ የሚጨማመር እሥራት ሲጣልበት ይኸ ራሱ የጫካ ሥልጣንና የጫካ ሕግ መሆኑ አይካድም። ለማንኛውም እነዚህ በአዲስ አበባና በክፍላተ - ሀገር ቢሮ ከፍተው የሚንቀሳቀሱት ድርጅቶች «መሪዎቻችን ይለቀቁ!» የሚሉ ጥያቄዎችን በቅድመ ሁኔታነት ያነሡ ይሆናል።</p>

<p>በዚህ ቅድመ ሁኔታ ብቻ ዛሬ ሥልጣን ላይ ያሉት ሰዎች ቀስ በቀስ ጠልፈው እንደሚጥሉአቸው በመገመት ይህን ጥያቄ ከምርጫው ሰሞን ይልቅ ዛሬውኑ ለሰላምና የዴሞክራሲ ኃይሎች ሁሉ ማሰማት አለባቸው። የፖለቲካ አጥቂነት ሥፍራ መያዝን መልመድም ይገባቸዋል። ምርጫ ውስጥ አለመግባት በወያኔ ኢሓዴግ ሕግ መሠረት የፖለቲካ መድረኩን የሚያስለቅቅና እንደ ምንም ከአፈና፣ ከግድያና ከእሥራት የተረፉትን የየድርጅቱን አባላት በሕገ ወጥ ድርጅት አባልነት የሚያሳፍስ እንዳይሆን ያሰጋል።</p>

<p>የተቃዋሚ ኃይሎች ፖለቲካ በሦስት ይከፈላል። አንደኛው በአገር ውስጥ ተመዝግበው፣ ሐምሌት እንደሚለው የዕድልንና የፈተናን ፍላጻና ጅራፍ እየቀመሱ የሚገኙት ወገኖች ናቸው። ሁለተኛው ከውጭ ሆኖ ልቡ የሚደማውና «ጦርን በጦር መመለስ ይገባል» የሚለው፣ (በተግባርም) የእርሳሱን ሽታ ማሽተት የጀመረው ነው። ሦስተኛው ወገን ደግሞ በተቃዋሚነት ለመታወቅ ሁለቱ የልቡ ክፍሎች ሁለት ቦታ የሚዋልሉበት ነው። ያም ካልሆነ ከአሸናፊው ጋር ልጥቅ ለማለት የሚያስችል አቋም ያለው ይመስለኛል።</p>

<p>ከእነዚያ በውጭ ካሉት ተቃዋሚ ወገኖች መካከል ተከታይነት ያላቸውንና እጅግ የሚያስፈሩትን እንደ ኢዴኃቅ፣ ከፋኝንና የኢትዮጵያ መድኅን ፓርቲን አገዛዙ ፈጥኖ «ጦረኞች» ናቸው ብሎ ፈርጆአቸዋል። እነዚህ ከፖለቲካው አምባ ተገልለው መቅረት አለባቸው? ሕጋዊ ነው ብለው የጀመሩትን የትጥቅ ትግል ይኸ መጽሔት በሚታተምበት አገር ሆኜ ወይም ይኸ መጽሔት እዚህ በውርደት በምንኖርበት አገር እስከ ታተመ ድረስ ምን ልል እንደምችል ይጨንቀኛል። ለማንኛውም ግን በውጭ የሚገኙትም ኃይሎች በምርጫው ወቅት በአንድ ዓይነት አስተማማኝ ቅንጅት መሥራት እንደሚገባቸው አምናለሁ። አንዱ በማቴሪያልና በሞራል፣ ሌላው በቀጥታ ተሳትፎ፣ በምልመላና በተመራጭ አቅርቦት ካልተደጋገፉ ምርጫውን የፌዝ ምርጫ በማድረጉ ረገድ እነሱም ተጠያቂነት ይኖራቸዋል።</p>

<p>ለምርጫ የፖለቲካ ድርጅቶች ዲስኩርና የቋንቋ ውበት፣ የፍልስፍና መነባንብ በቂ አለመሆኑን ማንም ያውቀዋል። በየባዕቱ (ጮንስቲቱአንችይ) የሚመደብና ለመመረጥና ለመምረጥ የተዘጋጀ ኃይል ወሳኝነት አለው። በዚህ ረገድ ግን ባዕታችን ወይም ደጋፊያችን ይሆናል የሚሉት ወገን እንደ ቡድኖቹ ሁሉ ፈታኝ ወቅት ሲመጣ ከሜዳው ራሱን ሲያገልል ብዙ ጊዜ ታይቶአል።</p>

<p>አንዳንድ አጋጣሚዎችን ባነሣ እወድዳለሁ። ከፕሮፌሰር አሥራት ጋር ስለ አንድነትና ኢትዮጵያዊነት ቀኝ እጁን በማንሣት «እናሸንፋለን! ኢትዮጵያ ለዘላለም ትኖራለች!» ሲል የነበረው ደጋፊ ሁሉ በዚያው የትግል መንፈስ ነው ያለው? ገዥዎቻችን ያረጋገጡት መስከረም 10 ቀን 1985 ዓ.ም. ከከፍተኛው ፍርድ ቤት ቅጥር ግቢና ከአካባቢው ሕዝብን በመልቀም በዚያው ሰሞን በአንዋር መስጊድ ግቢ የተሰበሰቡትን ምዕመናን በመግደልና በማሰር፣ ለትግል የተነሣን ሕዝብ አንድነት ለመፍታት እንደሚቻል ነው። ሥነ ልቡናዊ ዘይቤአችንን አወቁብን ይሆን? ታዲያ እንደ ሲዳማ አርነት ንቅናቄ፣ መዐሕድ፣ የአፋር ሕዝብ፣ የጉራጌ ተወላጆች፣ የበየነ ጴጥሮስ የሐድያ፣ የተስፋዬ ሐቢሶ የከምባታ ሕዝብ አርነት ንቅናቄ፣ ሶዶ ጂዳ፣ የክስታኔ ንቅናቄ ... ለምርጫው በቂ ተመራጮች ያቀርባሉ? የአገዛዙ ቀንበር የከበደው ወገናችንስ የገዥዎቹን ጫና ተቋቁሞ «የምመርጠውን አውቃለሁ። የእኔን ምርጫ በምሥጢር አቀርባለሁ። ያም ካልሆነ ያለ መምረጥ መብት አለኝ» ለማለት ተዘጋጅቶአል?</p>

<p>ያለፉትን ዓመታት የምርጫ ፌዝ በትዝብትም በፌዝም አልፈነዋል። በብሔራዊ ምርጫ ስም ባለሥልጣኑ ድርጅት የፈጸማቸወን ውስልትናዎች በማጋለጡ ረገድ፣ ያውም ተፎካካሪ በሌለበት፣ ወዳጆቹ የሆኑ ሰባት አምባሳደሮች ያሰፈሩትን ትዝብት አንረሳውም። ሳጥን መገልበጥን፣ ጠዋት በርከት ያለ ድምፅ አግኝቶ ወደማምሻው ላይ በጥይት ተደብድቦ የሞተውን አንድ ዜጋ ሁኔታ በመጥቀስ፣ የነበረውን የጉልበት ጨዋታ «አውቀንባችኋል» በሚል ምጸት፣ ወዘተ፣ አቅርበውላቸዋል። በአጭሩ ምርጫ አልነበረም። የጉልበት ሥራ ነው የነበረው። ስለዚህ አሁንም ይኸ ይፈጸማል ብሎ በመፍራትና፣ ሊመጣ የሚችለውን መስዋዕትነት በመሸሽ ከምርጫው መቅረት ተገቢ አይሆንም። «ወትሮም ባልዘፈንሽ ከዘፈንሽም ባላፈርሽ» ይባላል። በመጭውም ጊዜ ወቅት የባሰ ችግር መጠበቅ ይገባል።</p>

<p>አንድ ቀን የአፈ ጉባዔ ዳዊትን ካናዳዊ አማካሪ ለማነጋገር ዕድል አግኝቼ ነበር። ስለሚመጣው ምርጫ ውይይት ጀመርንና «ምርጫው አሁንም የፌዝ ቢሆንም ተቃዋሚዎች አንድ ዓይነት ዋስትና ያስፈልጋቸዋል» የሚል አሳብ ሰነዘርሁ። «የምን ዋስትና ነው የምታወራው?» አሉኝ - በወሳኝነትና በዋና ባለጉዳይነት መንፈስ። ባለፈው ጊዜ በብዙ አካባቢዎች ካድሬዎች እየተዘዋወሩ «ከእኛ በስተቀር ማንንም ከመረጣችሁ በዚህ አገር የደም ጐርፍ ነው የሚፈስሰው ሲሉ ነበር። «እንዳጋጣሚም በምርጫው ሒደት ብዙ ነፃ እጩዎች አልቀረቡም ነበርና እንደተባለው የደም ጐርፍ አልነበረም። የማይገባ ጥቃት ግን ነበር» አልኋቸው። «በትልቁ የእኔ አገር በካናዳም እስካሁን ድረስ በጉልበት መሥራት አለ። የትም ቦታ ያለ ጉዳይ ነው» አሉኝ። ካናዳም እንደ ኢትዮጵያ ወደ ዴሞክራሲ ለመቃረብ ገና ረዥም ጉዞ መሄድ እንዳለባት ገለጽሁላቸው። ይህን አነጋገር ከድፍረት ቆጠሩብኝ። ሰውየው በአገራቸው የምክር ቤቱ አፈ ጉባዔ የነበሩ ሲሆን ምናልባት የረቀቀ የአፈናና የድምፅ ማምታታት ምክር ይሰጡ ዘንድ የተቀጠሩ ይሆናሉ። አሮጌና ልምድ ያለው አፈጉባዔ ለአዲስና ልምድ ለሌለው አፈጉባዔ! አፈጉባዔ ለአፈጉባዔ!!</p>

<p>ከሰውየው አገላለጥ ለመረዳት እንደሚቻለው ግን ሥልጣን ላይ ያሉት ገዥዎች የራሳቸውን ራስፑቲኖች፣ የራሳቸውን ማኪያቬሎች፣ የራሳቸውን ማካርቲዎች (ሁሉም በታሪክ ውስጥ እኩይ ዓላማ አራማጆች) አሉአቸው። ራሳቸውም ቢሆኑ ሰነፎች አይደሉም። ስለዚህ በምርጫው ወቅት ብዙ መከራ ይኖራል። ሳጥን ገልብጦ አሸነፍሁ ማለት አይቀርም። ሞት አለ። አፈና ጠብቁ። ይኸ ሁሉ ለዴሞክራሲ የሚከፈል ዋጋ ነው። ባይሆን ተቃዋሚዎቹ በሚያሰልፉአቸው ዕጩዎች ቁጥር እንዳያፍሩ ከዚህ ትውልድ በዛሬው ሰዓት የሚጠበቀውን መስዋዕትነት በማስገንዘብ «ኑና አብረን እንሰዋ!» የሚል ጥሪ መጀመር አለባቸው ባይ ነኝ። በእርግጥ ሌላውን ለመስዋዕትነት መጥራት ቀላል መሆኑን ለመካድ አልፈልግም።</p>

<p>ከዚህ ሁሉ በፊት በተቃዋሚዎቹ ጐራ መገኘት ያለበት አንድነትና አብሮ መሥራት መቅደም ይኖርበታል። ስለ «አርቲፊሺያል አንድነት» አንነጋገር። ትከሻ ለትከሻ እየተጋጩ የልብ ግንኙነቱ የደቡብና የሰሜን ዋልታ ርቀት የሆነበትንም ጉዳይ እናንሣ። ከእግዜር ርቆ የቤተክርስቲያን አጸድን ማዘውተርን እንርሳው። ዓላማና እሴት የሚያቆራኘው ሕዝብና የፖለቲካ ድርጅቶቹ አብረው በመሥራት እነዚህን ባሕርያት ከፍ አድርገው ማሳየት አለባቸው። ዘላለም የጫካ ልጆች ሆነን መቅረት የለብንም። ሕዝቡን ጫካችን ማድረግ አቃተን?</p>

<p>እንግዲህ ስንነጋገርበት እንደ ባጀነው ይህ ሥርዓት ሕመምተኛ መሆኑን ተማምነናል። ሕክምናው «አንት ርኩስ መንፈስ ልቀቀው ብዬሃለሁ። ተነሥ አልጋህን ተሸከምና ሂድ!» የሚል መነባንብና ምትሃት ሊሆን አይችልም። ሁል አቀፍ ትልግ ያስፈልገዋል። ለዚያ ዝግጅት አለማድረግ ደግሞ በየጊዜው ማቆሚያ የሌለው አምስት ዓመት በምርቃት ስም መስጠት ይሆናል። ከዛሬው ውል ያለው የፖለቲካ ሥራ ተጀምሮ፣ በሕዝብ መካከል ገብቶ ሊያሠራ የሚያስችል ዋስትና በግድ አግኝቶ ከተንቀሳቀሰ በኋላ አሸናፊው አሁንም ወያኔ ኢሓዴግ ከሆነ ሁሉም ወገን አፉን ዘግቶ መገዛት አለበት። ተቃዋሚ ነን የሚሉት የፖለቲካ ድርጅቶች ናቸው ወደሚሄዱበት መሄድ ያለባቸው።</p>

<p>ይህን የምለው ከኃይል አሰላለፍና ከአገሪቱ ወቅታዊ ሁኔታዎች ግንዛቤ አንጻር እንጂ በምርጫ የወደቀ ወገንን መድረሻ ማሳጣት ይገባል በሚል ስስት አይደለም። ለማንኛውም በየአሥራ ሰባቱ ዓመት ነው ወይስ በሰባት ዓመት ነው ሥልጣን በጠመንጃ ነካሾች ከጫካ የሚመጣው? ስለዚህ የውስጡም የውጭውም ተቃዋሚ ኃይል ስልታዊ በሆነ መንገድ ለመቀናጀትና ውጤት የሚያስገኝ ፖለቲካ ለማራመድ ከአሁኑ ጀምሮ መንቀሳቀስ ይኖርበታል። ከዚህ አንፃር ተቃዋሚ ኃይሎችን ብዙ ሥራ ይጠብቃቸዋል።</p>



</body>
</html>
