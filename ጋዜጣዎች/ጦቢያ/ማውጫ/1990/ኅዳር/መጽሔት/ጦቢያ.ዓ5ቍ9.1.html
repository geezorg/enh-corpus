<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአዘጋጁ ቢሮ</h1>



<p>ይህ እትማችንም እንደተለመደው በርካታ አገራዊ ጉዳዮችን አካቷል። መጣጥፍ፣ ቃለ-መጠይቅ፣ የቋንቋ ቃና፣ ተጠየቅ፣ የመነጋገሪያ መድረክ፣ ሙሻዘር፣ ፍጥረትና ፈጠራ፣ ከታሪካችን - ሁሉም የሚያወያዩት በጋራ ጉዳዮቻችን ላይ ነው - በአገራችንና በሕብረተሰባችን ዙሪያ። ለዚህ እትም ብቻ እረፍት የሰጠነው ለኢኮኖሚ ዓምድ ነው።</p>

<p>ከአጠቃላዩ ወደዝርዝሩ ስንመጣ ደግሞ ሁለት የዚህ እትም ርዕሶች ሁላችንንም በስፋት ያነጋግራሉ ብለን እንገምታለን። አንደኛው የጦቢያ ቋሚ የመጣጥፍ አምደኛ የጸጋዬ ገብረ መድኅን አራያ የዚህ እትም መልዕክት ሲሆን ሁለተኛው ከአዲስ አበባ ዩኒቨርሲቲ ከ42 መምህራን ጋር ተባርረው ዛሬ በስደት ላይ የሚገኙት ፈቃደ ሸዋቀና የላኩልን ጽሁፍ ነው። የአቶ ፈቃደ ጽሁፍ ከተላከልን ከራርሟል። አሁን ግን በአነሱት ሀሳብ ላይ እንድንወያይበት ወቅቱ ነው ብለን ገምተናል።</p>

<p>«ሥልጣንን ከጫካ _ _ _ ዘለዓለም ጠመንጃ ነካሽ ሥርዓት» የሚለው የቋሚ ዓምደኛችን ጽሁፍ ሲደርሰን ሰዓሊያችንን ለጽሁፉ የሚስማማ ሥዕል እንዲያዘጋጅልን ጠየቅነው። አንድ ሥዕል ይዞልን መጣ። ወደድነው። ሥዕሉ በመጽሔቱ ሽፋን ላይ የምታዩት ነው። «ሊጠግግ ያልቻለው ቁስል» የሚል ርዕስ ሰጠነው። ትርጉሙን የጸጋዬ ገ/መድኅን አራያን መጣጥፍና የመርሻ ዮሴፍን ቃለ መጠይቅ በቅንጅት በማንበብ የምትደርሱበት ይመሰለናል።</p>

<p>መቼም የትግል ሥልቱ ብዙ ነው። እኛ መሣሪያችን ብዕርና ወረቀት የሆነ ጋዜጠኞች የሰላምን ዋጋ፣ የጦርነትን አጥፊነት የምንረዳ ቢሆንም የሌሎችን የመታገያ ሥልት የመምረጥና የመወሰን ሥልጣን የለንም። በአገራችን የፖለቲካ ኃይሎች መካከል ያሉ ልዩነቶች በሰላምና በብሔራዊ እርቅ መንፈስ ቢፈቱ እንደሰታለን። ለዚህ ደግሞ ቁልፉ ያለው ሥልጣን በያዘው ኃይል መንደር ይመስለናል።</p>

<p>ምንጊዜም ቢሆን ሰው በደል ሲደርስበት የሚያዋጣውንና በደሉን የሚያስወግድበትን የትግል ዘዴ የሚያውቀው ራሱ ነው። የኢትዮጵያ አንድነት ግንባርን (ኢአግ) ጨምሮ ዛሬ በርካታ ተቃዋሚ ድርጅቶች የትጥቅ ትግል መጀመራቸውን ነግረውናል። የኢአግ አመራር አባል የሆኑት መርሻ ዮሴፍ በሁለተኛውና በመጨረሻው ክፍል ቃለ-መጠይቅ የሚያብራሩት ይህንኑ ሀሳብ ነው። ዓምደኛችን ጸጋዬ ገብረመድኅን አራያ ደግሞ ሌላ የትግል ዘርፍ ተረስቷል ባይ ነው። እንዲያውም የፖለቲካ ሥልጣን ከእንግዲህ ከጠመንጃ ሳይሆን ከምርጫ ሳጥን መመንጨት አለበት ነው የሚለው።</p>

<p>በሁለተኛ ደረጃ አንባብያንን በስፋት ያነጋግራል ብለን የምንገምተው የስደት ፖለቲካው ነገር ነው። በፖለቲካ ብሶትም ይሁን በኢኮኖሚ ምክንያት ካለፉት 25 ዓመታት ጀምሮ ኢትዮጵያውያን በስደት ላይ ናቸው። በአውሮፓ፣ በአሜሪካ፣ በአውስትራሊያ፣ በአፍሪካ ተበትነዋል። የጋዜጣና የመጽሔት የሥርጭት አካባቢያችንን ያሳየንበትን በሽፋኑ ላይ ተመልከቱ። በጠቀስናቸው አህጉራትና አገሮች ሁሉ ኢትዮጵያውያን አሉ። በእርግጥ ሁሉም የፖለቲካ ስደተኞች ናቸው አንልም። ይህ ጉዳይ ብዙ የሚያጽፍ ቢሆንም በዚህ እትም አቶ ፈቃደ ሸዋቀና «የህወሀት ስትራቴጂና መላ የሚሻው የስደት ፖለቲካ» የሚል ርዕስ ይዘው ብቅ ብለዋል።</p>

<p>ስለስደት ስንነጋገር በድህነት ምክንያት ኑሮውን አሸንፎ ለመኖር ከአገር አገር፣ ከአህጉር አህጉር በሚንከራተተው ኢትዮጵያዊ ላይ የምንለው የለንም። የፖለቲካ ትግልን ጠለላ አድርጐ መሰደድ ግን ዓላማውን እየሳተ፣ የድብቅ ፍላጐት መሸፈኛ እየሆነ መምጣቱን አንደሰትበትም። ይልቁንም የተቃዋሚነት ፖለቲካ የመኖሪያ ዘዴ እንዳይሆን እንሰጋለን። ተቃዋሚ ኃይሎች አንድ ቋንቋ መነጋገር አልችል ብለው አንዱ ሌላውን ሲዘረጥጥ ስናይ ደግሞ ሥጋታችን ይጠናል። 	ትግሉና የምንታገልለት ሕዝብ ያለው ኢትዮጵያ ውስጥ ነው። ትግል ደግሞ ምንም መልክ ይኑረው በሕዝብ መካከል ሲካሄድ ውጤቱ ያማረ ይሆናል። በዚህ መካከል መታሰር፣ መንገላታት፣ መሞትም ሊከተል ይችላል። ያለመስዋዕትነት የሚገኝ መብትና ነፃነትም የለም። «እስር ቤቶችን እየሞላን ለመብትና ለነፃነት እንታገል» ይሉ ከነበሩት ከደቡብ አፍሪካ ጀግኖች ፀረ-አፓርታይድ ትግል፣ ከፍልስጤሞች የህልውና ተጋድሎ የምንማረው ይህንኑ ነው። ሠላምን ፍለጋ መጥተው እጃቸውን ለሰንሰለት ከሰጡት ከአበራ የማነዓብ፣ «የመረጠኝን መምህር ጥዬ አልሸሽም» ብለው ወደ አገራቸው መጥተው ወህኒ ከገቡት ከዶ/ር ታዬ ወ/ሰማያት፣ ከፕሮፌሰር አሥራትና ከጓደኞቻቸው ብዙ እንማራለን። ጋዜጠኛው፣ የፖለቲካ ፓርቲ መሪው፣ የሕዝብ ተመራጩ ሁሉ ሁኔታው አያመችም፣ ባያመችም ለማመቻቸት መታገል እያለበት የሚፈረጥጥ ከሆነ በውጊያ መካከል ሠራዊቱን አጋልጦ ከሚሸሽ አዋጊ በምን ይለያል? የስደት ፖለቲካስ እስከመቼ ይቀጥላል? እና ይኸንን ጉዳይ በስፋት እንነጋገርበት።</p>

<p>ውድ አንባብያን! ከዚህ በላይ ከጠቋቆምናቸው በተጨማሪ ከፕሮፌሰር መስፍን ወልደማርያም ድርሰት፣ በችግር ላይ ስለአለው የአገራችን ነፃ ፕሬስ ከተጻፈው ጽሁፍና ከሌሎችም በርካታ ቁም ነገሮችን የምታገኙ ይመስለናል። በተለይም ወጣት አንባብያን አዲስ ከጀመርነው የ«ፍጥረትና ፈጠራ» ዓምድ የሚያገኙት ምሣሌነት ትልቅ ነው። መልካም ንባብ!



</body>
</html>
