<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንግሊዝ የምትሰጠው የፖሊስ ሥልጠና ተቃውሞ አስነሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እንግሊዝ የምትሰጠው የፖሊስ ሥልጠና ተቃውሞ አስነሳ</h1>



<p>የጠቅላይ ሚኒስትር ቶኒ ብሌር የሌበር ፓርቲ ሥልጣን እንደጨበጠ «ከእንግሊዝ ታክስ ከፋይ ሕዝብ ተዋጥቶ በሚሰጥ ርዳታ አምባገነንነትን አናጠናክርም፣ ያለ ዲሞክራሲ ርዳታ የለም» ሲል የነበረውን አቋም በማጠፍ ተቃዋሚ ፖለቲከኞችን፣ የሃይማኖት ሰዎችንና የሰባዓዊ መብት ተሟጋቾችን ለሚደበድቡ፣ ለሚያሰቃዩና ለሚገድሉ አገሮች ፖሊሶች ሥልጠና ለመስጠት መወሰኑ ብዙዎቹን እንግሊዛውያንና በስደት እዚያ የሚኖሩ የተለያዩ አገር ዜጐችን ቁጣ ማስነሳቱን «ዘ ሰንዴይ ታይምስ» የተባለው ጋዜጣ አስታወቀ።</p>

<p>ጋዜጣው በኖቨምበር 9/1997 እትሙ ባወጣው ዘገባ ኬንያ፣ ኢንዶኔዥያና ቻይናን የመሳሰሉ በሰላማዊ ዜጐቻቸው ላይ አሰቃቂ ድብደባና ግድያ ለሚፈጽሙ አገሮች ለጥቂት ጊዜ ታግዶ የነበረው የፖሊስ ኃይል ሥልጠናና ርዳታ እንዲቀጥል በመንግሥት በኩል የፖሊሲ ለውጥ መደረጉ ብዙዎቹን ማስቆጣቱን ጠቅሶ የተጠቀሱት አገሮች የሰባዊ መብት አጠባበቅ ሪኮርዳቸውን ማሻሻላቸው ሳይረጋገጥ ውሳኔው ሥራ ላይ እንዳይውል መጠየቃቸውን አስረድቷል።</p>

<p>በሌላ በኩል የግራ አመለካከት ያራምዳል የሚባለውና በየዕለቱ ለንደን ውስጥ እየታተመ የሚወጣው «ዘጋርዲያን» የተባለው ጋዜጣ በኖቬምበር 6/1997 እትሙ በኢትዮጵያ ላይ ተጥሎ የነበረው የሥልጠናና የርዳታ እገዳ መነሳቱን በማስመልከት ያወጣው ዘገባ በለንደን በሚገኙ የኢትዮጵያ ኮሚኒቲ አባላት ዘንድ ከፍተኛ የተቃውሞ እንቅስቃሴ ቀስቅሷል።</p>

<p>የኢሓዴግ መንግሥት ለአምስት ወራት አዘግይቶ የነበረውን የአምባሳደር ጐርደን ጂኦፍሬይ ዌዘሬልን ሹመት በመቀበሉ ብቻ የሌበሩ መንግሥት «ያለ ዴሞክራሲ ርዳታ የለም» በማለት ሲያራምድ የነበረውን አቋም ቀልብሶ ለተወሰነ ጊዜ አቋርጦት የነበረውን የፖሊሶች ሥልጠናና ርዳታ ለመስጠት መወሰኑ ቀድሞውንም እገዳው የይስሙላ እንጂ ለሕዝቡ አስቦ ያደረገው እንዳልነበረ ኢትዮጵያውያኑ ገልጠዋል።</p>

<p>የኮሚኒቲው አባላት ይህንኑ ውሳኔ በመቃወም በግልና በየኮሚኒቲዎች አማካኝነት የተዛባና ሚዛናዊነት የጐደለው ዘገባ በጋዜጣው ላይ ላሰፈረው ጋዜጠኛ በአድራሻው እንዲሁም የዚህኑ ግልባጭ ለጋዜጣው ለማሳወቅ ከፍተኛ ዘመቻ ለማካሄድ በዝግጅት ላይ መሆናቸው ታውቋል።</p>

<p>አባላቱ የሌበር መንግሥቱ ለሕዝብ የገባውን ቃል በማጠፍ የዜጐቻቸውን ሰባዊ መብቶች ለሚገፉና ጨቋኝ ለሆኑ ኢትዮጵያን ለመሳሰሉ መንግሥታት ከታክስ ከፋዩ ሕዝብ በሚሰበሰብ ገንዘብ ወታደራዊ ሥልጠናና ርዳታ ለማድረግ መወሰኑ ያሳዘናቸው መሆኑን ጠቅሰው፣ ድርጊቱን እንዲኮንኑት ለሰባዊ መብት ተሟጋች ድርጅቶችና ለዓለም ኅብረተሰብ በልዩ ልዩ መንገድ እንደሚያሳውቁ አስረድተዋል።</p>

<p>ዓለም አቀፉ የሰባዊ መብት ተሟጋች ድርጅት አምኔስቲ ኢንተርናሽናልም በቅርቡ ከአሰፋ ማሩ ግድያ ጀምሮ በአገሪቱ ሰላማዊ ዜጐችና የነፃ ፕሬስ ጋዜጠኞች ላይ በኢሓዴግ መንግሥት የሚደረገው ግድያ፣ ሰቆቃና ሕገ - ወጥ እስራት አስቸኳይ ርምጃ እንዲወሰድበት ለመላው ዓለም ጥሪ ማስተላለፉ ይታወቃል።</p>


</body>
</html>
