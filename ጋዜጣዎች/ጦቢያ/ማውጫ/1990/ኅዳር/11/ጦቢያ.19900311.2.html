<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያው ቀይ ባህር ኮርፖሬሽን በዶላር እንዲከፍል ተጠየቀ -- ኤርትራ ውስጥ ውጥረት እንደሰፈነ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"><span class="underline">መጥባት የለመደች ጥጃ ....</span></h2>
<h1 class="align-center">
የሻዕቢያው ቀይ ባህር ኮርፖሬሽን በዶላር እንዲከፍል ተጠየቀ --
ኤርትራ ውስጥ ውጥረት እንደሰፈነ ነው</h1>


<p>ቀይ ባህር ኮርፖሬሽን ወይም 09 በመባል የሚታወቀው የኤርትራ የንግድ ኩባንያ የሁመራ ሰሊጥ ግዢ ጨረታ አሸንፎ ክፍያውን ከኤርትራ በተሰበሰበ «አሮጌ» የኢትዮጵያ ብር ለመፈፀም ጠይቆ ጉዳዩ የሚመለከታቸው የትግራይ ባለሥልጣኖች ደግሞ በዶላር ካልከፈልክ - በሚል ተቀባይነት እንዳሳጡት ታውቋል።</p>

<p>ኩባንያው ባለፉት ዓመታት የሰሊጥ ግዢ ጨረታውን እያሸነፈ በርካታ ኢትዮጵያውያን ነጋዴዎችን ከገበያ ውጭ በማድረግ ከፍተኛ ትርፍ ሲያግበሰብስ መቆየቱ ያሳሰባቸው የትግራይ ባለሥልጣኖች የዘንድሮው ጨረታ ተቀባይነት እንዲያጣ ማድረጋቸው ክፍያው በዶላር መፈፀም አለበት በሚል መነሻ ብቻ አልነበረም። የትግራይን ምርት የኤርትራ የእርሻ ውጤት እንደሆነ አድርጐ በማዘጋጀትና ወደ ውጭ በመላኩ የተበሳጩ ባለሥልጣናት መቀጣጫ እንዲሆነው አስበው የወሰዱት እርምጃ ጭምር መሆኑን የአካባቢው ሪፖርተራችን ጠቁሟል።</p>

<p>ጨረታው የፈጠረው ያለመግባባት እስከአሁን ዕልባት ባለማግኘቱ የተነሣ -- የቀይ ባህር ንግድ ኩባንያ ባለሥልጣኖች የትግራይን የኢኮኖሚ ኃላፊዎች አልፈው የማዕከላዊ መንግሥት ባለሥልጣናትን ለማግባባት እየጣሩ ሲሆን ጉዳዩ በአካባቢው ሕዝብ ዘንድ «መጥባት የለመደች ጥጃ ...... » በሚል አስተርቷል።</p>

<p>መሰንበቻውን የኢትዮጵያ መንግሥት ባለሥልጣን በሁለቱ አገሮች መካከል የሚካሄደው የንግድ ልውውጥ - በዶላር ይሆናል ማለታቸውና በኤርትራ በኩል ደግሞ ልውውጡ በናቅፋና በብር እንዲሆን ከፍተኛ ፍላጐት ያለ መሆኑን መግለጻቸው በሁለቱ መንግሥታት መካከል ውዝግብ ያስከትላል የሚል ሥጋት አሳድሮ እንደነበር አይዘነጋም። የሁለቱም አገር ብሔራዊ ባንክ ገዥዎች ለሪፖርተር መጽሔት የሰጡት መግለጫ በሁለቱ አገሮች ባለሥልጣኖች መካከል ሠፊ ልዩነት እንዳለ አመልክቷል። ኤርትራውያኑ ባለሥልጣናትና አማካሪዎቻቸው «ናቅፋ» እና «ብር» በሁለቱም አገሮች ይሥሩ ሲሉ የኢትዮጵያ ብሔራዊ ባንክ ገዥ የንግድ ልውውጣችን በዶላር መሆን አለበት ባይ ናቸው።</p>

<p>በሌላ በኩል ደግሞ ከሃያ ቀናት በፊት እኩለ ሌሊት ላይ ከተለያዩ የኤርትራ ከተሞች - ታፍነው የተወሰዱት 3500 ያህል ኢትዮጵያውያን ወጣቶች (አብዛኞች የትግራይ ተወላጆች ናቸው) ጉዳይ ገና ዕልባት አለማግኘቱ ታውቋል። ወጣቶቹ ሳዋ ወታደራዊ ማሠልጠኛ ማዕከል ገብተው ተቃውሞ ካሰሙ በኋላ ዬት እንደተወሰዱ አልታወቀም። ወላጆቻቸውም ኮሚቴ አቋቁመው ለትግራይ መስተዳድር ባለሥልጣኖች አቤቱታ አቅርበዋል።</p>

<p>የትግራይ መስተዳድር ባለሥልጣናት ስለ ጉዳዩ ከኤርትራ መንግሥት ባለሥልጣናት ጋር ለመነጋገር ምሥጢራዊ ምልልስ ቢያደርጉም እስካሁን ያስገኙት ውጤት የለም። ወጣቶቹ ወይ ታስረዋል ያለበዚያም በከፍተኛ የጦር ሠራዊት ከበባ - በአሊግደር ዕርሻ የጥጥ ለቀማ ሥራ ላይ ተሠማርተዋል የሚለው የብዙዎቹ ግምት ነው።</p>

<p>ሪፖርተራችን አንዳንድ ወላጆችን ጠቅሶ እንደዘገበልን ለማምለጥ ሲሞክሩ ከሻዕቢያ የጥበቃ አባላት የተተኮሰባቸው በመኖራቸው ሥጋት ላይ ወድቀዋል።</p>

<p>ከዚሁ ጋር ተያይዞ የደረሰን ሌላው ዜና ደግሞ በአሰብ ከተማ አንድ የሬድዮ ኦፕሬተር አለቃው የሆኑትን አንድ ኰሎኔል በሽጉጥ መግደሉን ያመለክታል። የተገደሉት ኰሎኔል የአካባቢው ጦር አዛዥ ነበሩ። ኦፕሬተሩ አለቃውን ለመግደል የበቃው የአካባቢውን ወጣቶች አፍሶ ወደ ማሰልጠኛ ለመውሰድና የአካባቢውን ገበሬ ትጥቅ ለማስፈታት ወታደራዊ ዘመቻ እንዲካሄድ የሚሉ መልዕክቶችን መቀበሉ ስላናደደው እንደሆነ ተገልጿል። ገዳዩ ከሻዕቢያ የፀጥታ ኃይሎች እጅ ላለመውደቅ ሲል ወዲያውኑ ራሱን መግደሉም ታውቋል።</p>

<p>ይህ በእንዲህ እንዳለ ኤርትራ የሱዳን የጦር አውሮፕላኖች ድንበር ዘልቀው በመግባት ድብደባ አካሂደውብኛል በማለት ከስሳለች። ሱዳን በበኩሏ ኤርትራ የአሜሪካንን ተልዕኮ ለመወጣት ተቃዋሚ ድርጅቶችን ከመርዳት ባሻገር እግረኛና ሜካናይዝድ ጦሯንም ወደ ደቡብ መላኳን ሰሞኑን አስታውቃለች።</p>

<p>ኤርትራ በሱዳን ጉዳይ በማካሄድ ላይ ባላቸው ዘመቻ በምስራቃዊ ግንባር በኩል ብቻ ተቃዋሚዎችን መርዳቷ በቂ ሆኖ ስላላገኘችው ወደ ደቡብም በርካታ ሰራዊትና መድፎችን መላክዋን የሱዳን የደህንነትና ጸጥታ ምክር ቤት ሊቀመንበር ጀኔራል መሐመድ አብደላ «አክበር አልዩም» ለተባለው የአገራቸው ጋዜጣ በቅርቡ ገልጸዋል። ኤርትራ በበኩልዋ የሱዳን የጦር አውሮፕላኖች በጋሽና ሰቲት አውራጃ በኩል እስከ 10 ኪ/ሜ ዘልቀው እየገቡ አካባቢውን መደብደባቸውን አስታውቃለች። በዚህም ላይ የሱዳን ተቃዋሚዎች በመካከላቸው ያለውን ያለመግባባት እያሰፉት ስለመጡ አቶ ኢሳይያስን በሚፈልጉት መልክ ሊያራምዳቸው አለመቻሉም ሌላው የኤርትራ ችግር ነው።</p>

<p>ሱዳን በኤርትራ ምዕራባዊ ቆላ የተጀመረውን የተቃዋሚዎች እንቅስቃሴ እያጣራች ሲሆን እነዚህ ተቃዋሚዎች በሻዕብያ ላይ ድል እንዲቀዳጁ «. . .የኤርትራ ብሔራዊ ቅንጅት. . .» (Eritrean National Coalition) መፈጠር አለበት የሚሉ ምሁራንም እየተሰሙ ነው። ከእነዚህ አንዱ የሆኑት ኤርትራዊው ምሁር ዶ/ር ተስፋዬ መድሃኔ ሰውራዊ ባይቶ ባዘጋጀው ዓመታዊ ፌስቲቫል ላይ ተገኝተው የቅንጅቱን አስፈላጊነት በሚመለከት አንድ ጥናታዊ ጽሑፍ አቅርበዋል። መድረኩን ያዘጋጀው ድርጅት ግን ሐሳቡን እንዳልተቀበለው ኢንዲያን ኦሽን ኒውስ ሌተር በቅርቡ ገልጿል።</p>

<p>ሰውራዊ ባይቶ ስለ ጉዳዩ የራሱ በሆነው ልሳን «ኤርትሪያን ኒውስ ሌተር» አማካይነት የቅንጅቱን መቋቋም እንደሚደግፍና ሆኖም በኤርትራ እስላማዊ ስርዓት መመስረትን ዓላማቸው ካደረጉ አንጃዎች ጋር አብሮ መስራት እንደማይፈልግ አስታውቋል። እስከአሁን በዓብደላ እድሪስ የሚመራው አገራዊ ምክር ቤትና በአራፋት የሚመራው እስላማዊ ቡድን የቅንጅቱ አባላት ሆነው በመንቀሳቀስ ላይ እንደሚገኙ ኢንዲያን ኦሽን ኒውስ ሌተር ይጠቅሳል።</p>

<p>ሌላው የሱዳንን ጉዳይ ለኤርትራ አስቸጋሪ እንዲሆን ያደረገው የኢትዮጵያ አቋም መለሳለስ ነው። የኢሃዴግ መንግስት ተቃዋሚዎች በሱዳን በኩል እየተጠናከሩ በመምጣቸው በድንበር አካባቢ ከነበረው ጦር የተወሰነውን እያስወጣ ሲሆን በአዲስ አበባም የሱዳን ኤምባሲ እንቅስቃሴ ቀደም ሲል ከነበረው መሻሻል እያሳየ መጥቷል። በሣር ቤት አካባቢ የነበረው የሱዳኖች መዝናኛ በቅርቡ ተከፍቶ ስራ መጀመሩ ለዚህ አንደኛው ምልክት ነው የሚሉም አሉ። ይህ የአቋም ለውጥ በሁለቱ መንግሥታት መካከል ለተፈጠረው አለመግባባት ዋና ምክንያት እንደሆነም ይታወቃል</p>

<p>በደቡባዊ ምስራቅ በኩል የአፋርንና የትግራይን ክልሎች የሚያገናኘው አካባቢም የኤርትራን መንግስት ሰላም ነስቶታል። በዚህ አካባቢ ከኢሃዴግ ሰራዊት ጋር አልፎ አልፎ ግጭት ቢኖርም ቅድሚያ የሚሰጠው ግን ኤርትራዊነትን ለማይቀበለው በአፋር አካባቢ ላለው እንቅስቃሴ ሆኖ ይታያል። አካባቢው ለኢሃዴግም አደገኛ በመሆኑ ከአሁን በፊት የጋራ ወታደራዊ ዘመቻዎች አካሂደውበት ውጤት ያጡበት ነው። በቅርቡም የአፋሮችን እንቅስቃሴ ለማኮላሸት ከተደረጉት ልዩ ልዩ ጥረቶች መካከል ኤርትራና ኢትዮጵያ በአካባቢው የጋራ ወታደራዊ ልምምድ ማድረጋቸው ይጠቀሳል።</p>

<p>ይህ በእንዲህ እንዳለ የመን ባለፈው ኦክቶበር 30/97 የኤርትራ መንግስት በቀይ ባህር አካባቢ የጀመረውን የነዳጅ ፍለጋ አሰሳ እንዲያቆም አስጠንቅቃለች። ሬውተር እንደዘገበው ማስጠንቀቅያውን ለኤርትራ መንግስት የላከው የየመን የውጭ ጉዳይ ሚኒስቴር ነው። የየመን ሶሻሊስት ፓርቲ ልሳን «አልታውራ» በበኩሉ እንደገለጸው በተጠቀሰው አካባቢ ነዳጅ ለመፈለግ ውል የገባው አንዳርኮ የተባለው የአሜሪካ ነዳጅ አሳሽ ድርጅት ነው። ዋና መ/ቤቱ ሂውስተን የሆነው ይኸው ድርጅት በኤርትራ ዘጠኝ ሚሊዮን ኤክር ስፋት ባለው መሬት ላይ የነዳጅ ፍለጋ ለማካሄድ ፈቃድ ያገኘ ሲሆን ለጊዜው ሦስት ጉድጓዶች የመቆፈር እቅድ አውጥቶ በመንቀሳቀስ ላይ እንደሚገኝ የየመን መንግስት ማስጠንቀቂያ ይገልጻል</p>

<p>የኤርትራ መንግስት እስካሁን በየመን በኩል ለተሰጠው ማስጠንቀቂያ በይፋ የተናገረው ነገር የለም። የመን በቅርቡ በሃኒሽ ደሴቶች የይገባኛል ጥያቄ ላይ የአለም አቀፉ ፍርድ ቤት የሚሰጠውን ውሳኔ እንደማትቀበልና ለጦርነት መዘጋጀት ግዴታ ነው በማለት ውስጥ ለውስጥ ቅስቀሳ በማካሄድ ላይ እንደምትገኝ ተገልጿል</p>

<p>በውስጥ ደግሞ በአሁኑ ጊዜ የኤርትራ ህዝብ አፍ አውጥቶ መናገር የሚችልበት መድረክ ባያገኝም፤ ቅጥ ባጣው የወጣቶች አፈሳ፤ ተቃዋሚዎች በከተማና በገጠር በሚፈጥሯቸው ፍንዳታዎች፤ በአጠቃላዩ የኑሮ ውድነትና በህሊናዊ ነጻነት ማጣት የተነሣ በአቶ ኢሳይያስ ስርዓት ላይ ያለውን ጥላቻ በማጠናከር ላይ ይገኛል። የተለያዩ የሕብረተሰብ ክፍሎች አካባቢውን እየለቀቁ ወደ ኢትዮጵያና ሱዳን መውጣታቸውም የዚሁ አካል መሆኑ ታውቋል</p>

<p>በእነዚህ ተደራራቢ ቀውሶች የተወጠሩት አቶ ኢሳይያስ አፈወርቂ በአሜሪካን አገር መለስተኛ ቀዶ ሕክምና ተደርጎላቸው ከተመለሱ ወዲህ ከህዝብ እይታ መሰወራቸው በሕዝቡ ላይ የተለያዩ ስሜቶችን ፈጥሯል። አቶ ኢሳይያስ ከእይታ የተሰወሩት በጤና ችግር መሆኑን ሁሉም ቢስማሙበትም ስለበሽታው ዓይነት ግን በውል የታወቀ ነገር የለም። የአእምሮ መታወክ ችግር ገጥሟቸዋል የሚሉ አሉ። አቶ ኢሳይያስ በየዓመቱ በመስከረም ወር ላይ ከሕዝብ ቀረቡ የሚባሉ ጥያቄዎችን ተቀብለው የሚመልሱበት መድረክ ነበራቸው። በያዝነው ዓመት ግን ጥያቄዎቹ ቀርበው እስከ አሁን መልስ ማጣታቸው አጋልጧቸዋል። በዚህ ላይ ሰውዬው እንደገና ለህክምና ወደ ውጭ አገር በምስጢር ሄደዋልም ይባላል።</p>

<p>አንዳንድ ታዛቢዎች የአቶ ኢሳይያስ ከስልጣን መወገድ ከሁሉም መመዘኛ አንጻር ጊዜው አሁን ነው የሚል አስተያየት ይሰነዝራሉ። ሌሎች ግን ፕሬዚዳንቱ በስልጣን ዘመናቸው ባላቸው አምባገነናዊ ባህሪይ የተነሣ ማን ይተካቸው? ለሚለው የሰጡት ፍንጭ ስለሌለ በቦታቸው ለመተካት በሚደረገው ሩጫ የበለጠ ጥፋት ሊከተል ይችላል የሚል ሥጋት አላቸው። በተለይ ደግሞ አሁን በጉልበት የታፈነው የአውራጃና የሃይማኖት ልዩነት ሊፈነዳ ይችላል የሚለው የብዙ ታዛቢዎች ስጋት ነው። ከተቃዋሚ ቡድኖች ሻዕቢያን ተክቶ ስልጣን መረከብ የሚችል ያለመኖሩም ሌላው የኤርትራ ችግር እንደሆነ ነው ታዛቢዎች የሚገልጹት።</p>


</body>
</html>
