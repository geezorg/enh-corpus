<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቢያንስ የወጡ ሕጐች ይከበሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቢያንስ የወጡ ሕጐች ይከበሩ</h1>



<p>የኢንፎርሜሽን ሰዎች እንደመሆናችን ስለኢንፎርሜሽን የሚባለው ሁሉ ይመለከተናል። ባለፈው ሳምንት ላይ «የኢንፎርሜሽን ቀን» መከበሩንና ይህንኑ ዕለት ምክንያት በማድረግ የተባለውን ሁሉ የተከታተልነው እንደማንኛውም አድማጭና አንባቢ ከውጭ ሆነን ነው። ቀኑን ለማድመቅ ከቀረቡት ዝግጅቶች አንዱ የመገናኛ ብዙሃን ልዩ ልዩ ገጽታዎች የተገመገሙበት ሲምፖዚዬም ነው። የነፃውን ፕሬስ ቤተሰቦች የወከሉ ሀሳቦች ግን አልተደመጡም። ቢደመጡም አንዳንድ ተሳታፊ ግለሰቦች የሰነዘሩአቸው ሀሳቦች ናቸው። ይህ ሊሆን የቻለው ከነፃው ፕሬስ ቤተሰቦች እንዲገኙ ባለመፈለጋቸው ነው።</p>

<p>ዋልታ የኢንፎርሜሽን ማዕከል፣ የቴሌቪዥን ድርጅትና የኢትዮጵያ ሳይንስና ቴክኖሎጂ ኮሚሽን በቅንጅት አዘጋጁት ከተባለው ከዚህ «የኢንፎርሜሽን ቀን» መድረክ ተቃዋሚ የፖለቲካ ድርጅቶች (ቢያንስ በሕግ ተመዝግበዋል የተባሉት) እና ይልቁንም ዕለቱ በቀጥታ የሚመለከታቸው ነፃ ፕሬሶች መገለላቸው በዚህች አገር የማን ሀሳብ ጐልቶ እንዲሰማ፣ የማን ሥልጣን ጐልብቶ እንዲወጣ እንደሚፈለግ ገሀድ አመልካች ነው። «ነፃ ሀሳብ፣ ነፃ ፕሬስ፣ ነፃ ኢኮኖሚ፣ ነፃ ምርጫ፣ ነፃ ዳኝነት» እየተባለ ስለዴሞክራሲያዊ ሥርዓት የሚደለቀው ከበሮ የዓለም የገንዘብ ድርጅት (IMF) እና የዓለም ባንክ ብር እንዳይቀር፣ ለውጭ ፕሮፓጋንዳ ፍጆታ መሆኑ በግልጽ ታይቷል።</p>

<p>የሚያስገርመውና የሚያሳዝነው ደግሞ ለአገሪቱ ሳይንስና ቴክኖሎጂ ዕድገት ቆሜአለሁ የሚለው መሥሪያ ቤት ለአንድ ድርጅት ፕሮፓጋንዳ መከራውን ሲያይ መታየቱ እንጂ ዋልታ የኢንፎርሜሽን ማዕከልንና የቴሌቪዥን ድርጅትን እናውቃቸዋለን። ከሃምሳ ዓመታት በላይ ያገለገለውን መንግሥታዊውንና የአገሪቱ ኦፊሴላዊ የዜና ምንጭ የሆነውን የኢትዮጵያ ዜና አገልግሎትን አዳክሞ በብቸኛ የዜና ምንጭነት ለመወጣት ከሚታገለውና የኢሓዴግ የፕሮፓጋንዳ ምንጭ ከሆነው «ዋልታ ኢንፎርሜሽን ማዕከል» ስለነፃው ፕሬስ በጐ እይታ አንጠብቅም። በደርግ ቢሮክራሲና በእስር ቤት የነበሩትን የኢሓፓ ከጂዎች ለአዲሱ ቢሮክራሲ አገልግሎት ያዘጋጀውን ፎረም - 84ን በሊቀመንበርነት የሚመራ ግለሰብ ከሚያካሄ%ደው የቴሌቪዥን ድርጅት አሁን ካለው የተለዬ ሆኖ እናገኛለን ብለን የምናምን የዋሆች አይደለንም።</p>

<p>«የኢንፎርሜሽን ቀን» ሲከበር በሰነበተበት ሳምንት 18 የነፃው ፕሬስ ጋዜጠኞች በወህኒ ቤትና በማዕከላዊ እስር ቤት እንደሚገኙ ይታወቃል። ስለ እነሱ ምንም አልተባለም። ዓለም አቀፍ የጋዜጠኞች መብት ድርጅት (Committe to Protect Jouranalist - CPJ) እ.አ.አ. በ1997 ማለትም በያዝነው ዓመት ባወጣው መግለጫ ጠቅላይ ሚኒስትር መለስ ዜናዊን በዓለም ላይ ከሚገኙ አስር የፕሬስ ጠላቶች አንዱ አድርጓቸዋል። ይህን እውነታ በስሙ ብዙ የሚባልለት ሕዝብ እንዲያውቀው አልተደረገም። የተቃዋሚ ፖለቲካ ድርጅቶች ሀሳቦች በመንግሥታዊ መገናኛ ብዙሃን እንዳይስተናገዱ ተከልክለዋል። ለይስሙላና ለፕሮፓጋንዳ ግን የመንግሥታዊ መገናኛ ብዙሃን አጠቃቀም ሕግ ወጥቷል። ከመንግሥት ሚዲያ ጐን ገዥው ፓርቲ ዋልታ ኢንፎርሜሽን፣ ራዲዮ ፋና፣ አብዮታዊ ዴሞክራሲ፣እፎይታ፣ ወዘተ፣ ወዘተ፣ እያለ የራሱን የፕሮፓጋንዳ ሥርዓት በመዘርጋት የሀሳብ ሞኖፖሊ ለመፍጠር ደፋ ቀና እያለ ነው። በአንፃሩ በነፃው ፕሬስ ላይ ሠፊ የፕሮፓጋንዳ ዘመቻ ከፍቷል። እነዚህ ሁሉ ችግሮች በዚያ ብዙ በተባለለት የ«ኢንፎርሜሽን ቀን» አልተወሱም። ብቻ በዚህ መድረክ እስከዛሬ የሆነውን ሁሉ አብረው ሲያማስሉ የነበሩ ግለሰቦች ሂሳዊ ለመሆን ሲሞክሩ አድምጠን የፖለቲካው አየር የሚነፍስበትን አቅጣጫ የማየት ችሎታቸውን አድንቀናል።</p>

<p>እድሉን ብናገኝ ኖሮ ትልቁ ጥያቄአችን «ገዥው ፓርቲና ባለሥልጣኑ መንግሥት ቢያንስ ራሳቸው ላወጡት ሕግ ይገዙ!» የሚል በሆነ ነበር። የኢትዮጵያ ፌዴራላዊ ዲሞክራሲያዊ ሪፐብሊክ ሕገ - መንግሥት በአንቀጽ 29 ላይ ማንም ሰው የመሰለውን አመለካከት ለመያዝ እንደሚችል ደንግጓል። ይሁንና ሰዎች ኦነግ፣ መአህድ፣ ኢሓፓ እየተባሉ ይሳደዳሉ። ኦነግነት፣ መአህድነት፣ ኢሓፓነት አንድ የተወሰነ ፖለቲካዊ አመለካከት ማራመድ ይመስለናል። የሚያሳስርበትና የሚያስገድልበት ምክንያት አልታያችሁ ብሎናል። ሌላው ቀርቶ የነፃው ፕሬስ ጋዜጠኞች በጋዜጣና መጽሔታቸው ባሰፈሩት ሀሳብ ይከሰሳሉ ይታሠራሉ።</p>

<p>እንደ ሕገ -- መንግሥቱና እንደ ፕሬስ ሕጉ ከሆነ ነፃው ፕሬስ መረጃ የማግኘት መብት አለው። የመረጃው በር ግን ተከርችሟል። በሕገ - መንግሥቱ አንቀጽ 29 ንዑስ አንቀጽ 6 የአመለካከት እና ሀሳብን በነፃ የመያዝና የመግለጽ መብቶች «ገደብ ሊጣልባቸው የሚችለው የሀሳብና መረጃ የማግኘት ነፃነት በአስተሳሰባዊ ውጤት ሊገታ አይገባውም በሚል መርህ ላይ ተመሥርተው በሚወጡ ሕጐች ብቻ ይሆናል።» የሚል ሠፍሯል። የነፃው ፕሬስ ጋዜጠኞች ግን አሁንም በጋዜጣና በመጽሔት ባሠፈሯቸው የግለሰብ ሀሳቦች (opinion articles) ጭምር «የሕዝብን ሀሳብ ሊያናውጥ የሚችል» በሚል ክስ እየታሠሩና እየተከሰሱ ናቸው።</p>

<p>መንግሥት በማንኛውም የሕይወት ዘርፎች ችግሮች መኖራቸውን ሲገነዘብ ችግር አስወጋጅ ሕጐችን ያወጣል። በፕሬስ አካባቢ በርካታ ለፕሬስ ዕድገት የማይበጁ ችግሮች እንዳሉ እናውቃለን። ይሁንና ሕግ አውጥቶ ችግሮችን ማቃለሉ ቢቀር ቀደም ሲል ወጥተው በሥራ ላይ ያሉት ህጐች ሊከበሩ ይገባል። በሌሎች አገሮች ለታዳጊ ፕሬሶች እንደሚደረገው ዓይነት ድጐማውንና ታክስ ቅነሳውን ለልብ ወዳጆች ትተን ወከባውና እሥራቱ ይቅርልን።</p>


</body>
</html>
