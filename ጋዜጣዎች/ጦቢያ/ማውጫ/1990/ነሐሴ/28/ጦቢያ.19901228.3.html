<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ሠራዊት ከኢትዮጵያ መሬት እንዲወጣ ተመድ ግፊት ያድርግ ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የሻዕቢያ ሠራዊት ከኢትዮጵያ መሬት እንዲወጣ ተመድ ግፊት ያድርግ ተባለ</h2>


<p>በኢትዮጵያና በኤርትራ የጋራ ድንበር አካባቢ የተከሰተው ውዝግብና ውጥረት ወደ ጠቅላላ ጦርነት እንዳያመራ የተባበሩት መንግሥታት ድርጅት (ተመድ) በሻዕቢያ መንግሥት ላይ ብርቱ ተጽዕኖ እንዲያደርግ የኢትዮጵያ መንግሥት ጠየቀ። ጥያቄው የቀረበው ጠቅላይ ሚኒስትር መለስ ለተመድ ዋና ፀሐፊ ለሚስተር ኮፊ አናን በላኩት ደብዳቤ ሲሆን እስካሁን ለሰላማዊ መፍትሔ የተደረጉት ጥረቶች ሁሉ በሻዕቢያ መንግሥት ግዴለሽነትና ገታራነት ውጤት አልባ መሆናቸውን ገልፀዋል።</p>

<p>አቶ መለስ ዜናዊ ውዝግቡ ምንም አሳማኝ ምክንያት የሌለውና የማያስፈልግ መሆኑን ገልፀው እስካሁንም ድረስ ሊፈታ ያልቻለው የሻዕቢያ መንግሥት ከያዛቸው የኢትዮጵያ የድንበር ክልሎች ለመውጣት ፈቃደኛ ባለመሆኑ እንደሆነ አስረድተዋል። በማያያዝም የኢትዮጵያ መንግሥት ሉዐላዊነቱን ለማስከበር ሙሉ መብት ቢኖረውም ጉዳዩን በጥንቃቄ የያዘው የዓለም አቀፉ ህብረተሰብ ግፊት ውጤታማ እንደሚሆን በመተማመን እንደሆነ አመልክተዋል። ይሁን እንጂ ተመሳሳይ አመለካከት በሻዕቢያ መንግሥት በኩል ባለመኖሩ መንግሥታቸው ማዘኑንና በሻዕቢያ ገታራነት ሰበብ ሁኔታው ሁሉ ተስፋ አስቆራጭ እየሆነ መሄዱን አስታውቀዋል።</p>

<p>አቶ መለስ ዜናዊ ሻዕቢያ በኢትዮጵያ ላይ ላካሄደው ወረራ ባለመወገዙና ባለመገለሉ ትዕቢት ሳያሳድርበት እንዳልቀረ ጠቁመው የሻዕቢያ መሪዎች ለዓለም ህብረተሰብ ሰላማዊ ጥረትና ለዓለም አቀፍ ሕግ ከቶም ደንታ እንደሌላቸው አስረድተዋል። ከዚህም በመነሳት ለወደፊቱ የሻዕቢያን መንግሥት በእብሪተኛነቱና በጠብ ጫሪነቱ ለይቶ በመመደብ የተጠናከረ ተጽዕኖ ሊደረግበት እንደሚገባ አስገንዝበዋል። ለዚህም ዋና ፀሐፊው በበኩላቸው ብርቱ ጥረት እንዲያደርጉ ጠይቀዋል። በማጠቃለልም የሻዕቢያ መንግሥት ሠራዊት ከያዘው የኢትዮጵያ መሬት ካልወጣ ጦርነቱ አይቀሬ ይሆናል ብለዋል።</p>

<p>ጠቅላይ ሚኒስትር መለስ ለተመድ ደብዳቤ የላኩት ቀደም ሲል ኮፊ አናን የኢትዮጵያና የኤርትራ ድንበር ውዝግብ እጅግ እንዳሳሰባቸው በመግለጽ እ.አ.አ. ነሐሴ 5/98 ወደዚህ ለላኩት ደብዳቤ መልስ ነው። ተመድ የኢትዮጵያንና የኤርትራን የጋራ ወሰን ለይቶ ለመከለል አንዳንድ ቅድመ ዝግጅት በማድረግ ላይ እንደሆነም ከመልስ ደብዳቤው ለማወቅ ተችሏል።</p>


</body>
</html>
