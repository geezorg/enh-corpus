<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የማን ፍላጐት ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">የማን ፍላጐት ነው?</h1>


<p>በአሁኑ ጊዜ የኢትዮጵያ ፖለቲካ በሁለት አቅጣጫ ተወጥሯል። መቀራረቡ ቀርቶ ተራርቆ መጓተቱ ከቀጠለ የፖለቲካ ገመዱ ውጥረቱን መሸከም ያቅተውና ችግር ማስከተሉ የማይቀር ነው። እና ከወዲሁ በሰከነ አእምሮ ነገርን ከየአቅጣጫው ማየት ለመንግሥትም፣ ለፖለቲካው ሥርዓት ሰዎችም፣ ለሕዝብም፣ ለአገርም የሚበጅ ነው። ያለማሰላሰልና በስሜት የሚደረግ ነገር ሁሉ፣ በተለይ ጦርነትን፣ አገርንና ሕዝብን የሚመለከት ጉዳይ ሲሆን፣ የሚያስከትለው ጥፋት ይህ ነው ብሎ ከወዲሁ ለመናገር ያዳግታል።</p>

<p>እንደሚታወቀው የመንግሥትና የሕዝቡ ዓቢይ ትኩረት ሻዕቢያ በኢትዮጵያ ላይ በከፈተው ጦርነት ባካሄደው ወረራ፣ በአዲግራትና በመቀሌ በፈፀመው ጥቃት ላይ ከሆነ አራት ወር ሊሆነው ነው። በባድመና ሸራሮ፣ በዛላንበሳና በቡሬ ግንባሮች ያለው ፍጥጫ ከዛሬ ነገ ይፈነዳል በሚባልበት ሁኔታ ላይ ነው ያለነው። በርግጥ ጦርነት ልማትና ሥልጣኔን ያወድማል። ሕይወት ያጠፋል። ዜጐችን ከቤት ንብረት ያፈናቅላል። ከሁሉም በላይ ጦርነቱን በሚያካሂዱትና በሚጠፋፉት ወገኖች መካከል ዘላቂ የጥላቻ ጠባሳን አስቀምጦ ማለፉ የማይቀር ነው። በጦርነት ተጐጂ እንጂ ተጠቃሚ አይኖርም። ከዚህ አንፃር አንዳንድ ወገኖች «የትምክህት ኃይሎች ወደ ጦርነት ሊገፉን ይፈልጋሉ» ቢሉም አማራጭ ካልጠፋ በቀር የጦርነቱ አለመካሄድ የሁሉም ወገኖች ፍላጐት ይመስለናል። የአገርን ክብርና ሉዓላዊነት አስደፍሮ «ሰላም፣ ሰላም» ማለት ደግሞ ፍርሀትም፣ ውርደትን መቀበልም ነው። በመሆኑም ሻዕቢያ በዕብሪት ከወረረው የኢትዮጵያ መሬት ቢቻል በውድና በስምምነት፣ ካልተቻለም ተገዶ መውጣት አለበት። የሀገርን ሉዐላዊነት ለማስከበር ከዚህ የተለየ አማራጭ አለን የሚሉ ካሉ እንስማቸው።</p>

<p>ሁለተኛው የውጥረት ግንባር የውስጥ ፖለቲካው ሁኔታ ነው። ወረራው ከተፈፀመበት ዕለት አንስቶ መላው የኢትዮጵያ ሕዝብና ተቃዋሚ የፖለቲካ ድርጅቶች ሻዕቢያ በኢትዮጵያ ሕዝብ በአጠቃላይና በትግራይ ወገኖቻችን ላይ ያሳየው ድፍረት አስቆጥቷቸው ተንቀሳቅሰዋል። ወረራውን ለመቋቋምና ሉዐላዊነታችንን ለማስከበር ዕውቀታቸውን፣ ገንዘባቸውንና ሕይወታቸውን ጭምር ለመስጠት ዝግጁነታቸውን እያረጋገጡ ይገኛሉ። የቃል ማረጋገጫ በመስጠት ብቻ አላበቃም። ከመላው ኢትዮጵያ የተውጣጡ ኢትዮጵያውያን፣ ላለፉት ሰባት ዓመታት የትም ተጥለው ለርሃብ የተዳረጉ የቀድሞ ጦር አባላት ሳይቀሩ ውድ ህይወታቸውን ሰውተው የአገራቸውን ሉዐላዊነት ለማስከበር በሦስቱም ግንባሮች ተሰልፈዋል።</p>

<p>የኢትዮጵያ ሕዝብም ሆነ ተቃዋሚ ኃይሎች ለወቅቱ ችግር ይህን ድጋፍ ሲሰጡ በተጓዳኝ አንድ መሠረታዊ ጥያቄ አላቸው። የአገሪቱ የፖለቲካና የኢኮኖሚ ሥርዓት ፍትሐዊና ዴሞክራሲያዊ በሆነ መንገድ እንዲደራጅ ይፈልጋሉ። ኢሕአዴግ ከተቃዋሚ የፖለቲካ ድርጅቶች ጋር ተቀራርቦ እንዲነጋገር፣ የፖለቲካ እስረኞችና ጋዜጠኞች እንዲፈቱ፣ መበቃቀል እንዲቀርና በአገሪቱ ፖለቲካ የብሔራዊ እርቅ መንፈስ እንዲሰፍን ጠይቀዋል። ምናልባትም እነዚህ የመከላከያ ሠራዊቱ ጥያቄ ጭምር እየሆኑ መምጣታቸው የማይቀር ነው።</p>

<p>ይህ አዝማሚያ በአንዳንድ ወገኖችና ግለሰቦች ዘንድ የተወደደ አይመስልም። በተለይም የኢትዮጵያ ሕዝብ ሉዓላዊነት መግለጫ ነው የሚባለው የሕዝብ ተወካዮች ምክር ቤት አፈ ጉባዔዎች የሚያራምዱት አቋምና የሚሰነዝሩት ሀሳብ ከአሰባሳቢነቱ ይልቅ በታኝነቱ የሚያይል ይመስለናል። ይህ ደግሞ ለማን እንደሚጠቅም ግልጽ ነው። የኢትዮጵያ ሕዝብና ሕዝቡንም ይወክላል የተባለው ምክር ቤት አቋም ስለመሆኑም እርግጠኞች አይደለንም። ሻዕቢያም ጦርነቱን ሲከፍት በራሱና በወኪሎቹ በተዘራው የጥላቻ ፖለቲካ ኢትዮጵያውያን ተከፋፍለዋል የሚል የተሳሳተ እምነት ይዞ ነው። ለመሆኑ በኢትዮጵያውያን መካከል ፍጥጫው መቀጠሉ የማን ፍላጐት ነው? መሠረታዊና ዴሞክራሲያዊ መብትን መጠየቅ፣ ስለአገር ጉዳይ የመሰለውን ሀሳብ መሰንዘር ሀጢአት ሆኖ በከሃዲነት ያስፈርጃል? ንፁሀን ህፃናትንና ሲቪሎችን የጨፈጨፈንና የአገር ሉዐላዊነትን የደፈረን ሻዕቢያን በሰላም ለማነጋገር የሚፈልግ ሥርዓት ከኢትዮጵያውያን ጋር መደራደሩ ለምን ያሳፍረዋል ወይም ያስፈራዋል?</p>

<p>የፌዴሬሽኑ ምክር ቤት አፈ ጉባዔ ወይዘሮ አልማዝ መኮ «አንዳንድ ተቃዋሚ ወገኖች ለመደራደር የተመቻቸ መድረክ እንዳለ» አድርገው መቅረባቸውን፣ «በድርድር ሥልጣን መያዝ» እንደማይቻልና «አገር በቀል የፖለቲካ ድርጅቶች ፕሮግራማቸውን አቅርበው መወዳደር» እንደሚችሉ ማብራራታቸውን ገልጠውልናል። እንደምናውቀው ሥልጣን በድርድር ካልተያዘ ሌላው አማራጭ የጠመንጃ ቃታ መሳብ ነው። ይኸኛው አማራጭ ከእንግዲህ ከኢትዮጵያውያን የፖለቲካ መድረክና የሥልጣን አያያዝ ዘዴ መፋቅ አለበት። ሕዝቡ ሥልጡን ፖለቲካ ይፈልጋል። ቃታ የመሳሳብ ባህሉ እንዲቀጥል የሚፈልጉ በውዥንብርና በቀውስ በአገሪቱ ልጆች ደም የፖለቲካ ሥልጣናቸውን ዕድሜ ለማራዘም የሚፈልጉ ብቻ ናቸው። ወ/ሮ አልማዝን አንድ ጥያቄ እንጠይቅ። ለመሆኑ በአሁኑ ጊዜ የኢትዮጵያ ተቃዋሚ የፖለቲካ ኃይሎችና ድርጅቶች ፕሮግራሞቻቸውን በሰላማዊ መንገድ ለሕዝብ የሚያስተዋውቁበት የፖለቲካ አየር በአገራችን አለ? እኛ የለም ነው የምንለው።</p>

<p>በመጪው አዲስ ዓመት መባቻ የኢትዮጵያ ተቃዋሚ ኃይሎች ፓሪስ ላይ ይሰበሰባሉ። በወቅቱ የአገራችን ሁኔታ ላይ ይወያያሉ። አቋም ይይዛሉ። አሁን ላለንበት ችግር የተሻለ መፍትሄ እንደሚጠቁሙና ለተግባራዊነቱም ራሳቸውን እንደሚያዘጋጁ እንጠብቃለን። በዚህ አጋጣሚ ከኢትዮጵያ መንግሥት በኩል ሕዝብንና የፖለቲካ ድርጅቶችን የሚከፋፍል ሳይሆን የሚያቀራርብ፣ እርምጃ ይጠበቃል። የኮንጐን፣ የሩዋንዳን፣ የሶማሊያን፣ የሱዳንን ችግር ለመፍታት ከአህጉሪቱ አንድ ጫፍ ወደሌላው የሚሮጡት፣ በእነዚህ አገሮች የፖለቲካ ኃይሎች መካከል ብሔራዊ እርቅ እንዲሰፍን የሚሰብኩት መሪዎቻችን የሚመሯትን አገር የፖለቲካ ችግር መፍታት ያቅታቸዋል ብለን አንገምትም። የሥልጣንና የጥቅም ጉዳይ ካላሸነፋቸው በቀር። አገራችንን ለማዳን በአዲስ ዓመት አዲስ የብሔራዊ እርቅ መንፈስ ይዘን እንነሳ።</p>


</body>
</html>
