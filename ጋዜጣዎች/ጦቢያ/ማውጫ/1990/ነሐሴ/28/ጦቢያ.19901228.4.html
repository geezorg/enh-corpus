<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዶ/ር እሸቱ ጮሌ መታሰቢያ ፈንድ ሊቋቋም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የዶ/ር እሸቱ ጮሌ መታሰቢያ ፈንድ ሊቋቋም ነው</h1>


<p>ባለፈው ሰኔ ወር 1990 ዓ.ም. በ53 ዓመታቸው ከዚህ ዓለም በሞት ለተለዩት ዶ/ር እሸቱ ጮሌ የመታሰቢያ ፈንድ ለማቋቋም በውጭ ሀገሮች እንቅስቃሴ ተጀምሯል። እንቅስቃሴውን የሚያካሄደውና የሚያስተባብረው በዕውቁ ምሁር ያልተጠበቀ ሞት የተደናገጡትና ያዘኑት ኢትዮጵያውያን ያቋቋሙት ገንዘብ አሰባሳቢ ኮሚቴ ነው።</p>

<p>የሚቋቋመው ፈንድ ዓላማ ሟቹ በሕይወታቸው ዘመን ለሀገራቸውና ለሕዝባቸው ያበረከቱትን ታላቅ አስተዋጽኦ ለማስታወስ ሲሆን የሚሰበሰበው ገንዘብ ለልጆቹ ማስተማሪያና በአዲስ አበባ ዩኒቨርሲቲ አንድ የኢኮኖሚክስ ንባብ ክፍል ለማቋቀም እንደሚውል ታውቋል።</p>

<p>በተቋቋመው ገንዘብ አሰባሳቢና አስተባባሪ ኮሚቴ ውስጥ የሚያገለግሉት ዶ/ር ብርሃኑ አበጋዝ፣ ዶ/ር ጌታቸው በጋሻው፣ አቶ ብርሃኑ አበበ፣ ዶ/ር ገበየሁ እጅጉ፣ ዶ/ር ዮናስ ክፍሌ፣ ዶ/ር ሳሙኤል ክንዴ፣ ዶ/ር አብረሃም ላቀው እና አቶ ፈቃደ ሸዋቀና የሚባሉ ምሁራን ናቸው። ይህም ኮሚቴ በአሁኑ ጊዜ ከዶ/ር እሸቱ ቤተሰብ ጋር በመነጋገር ዓላማውን ከተቀበሉ ኢትዮጵያውያን ድጋፍ በማሰባሰብ ላይ ይገኛል።</p>

<p>ዶ/ር እሸቱ የሞቱት በጣፊያ ካንሰር ሲሆን በርኮታ ዘመድ ወዳጆች በተገኙበት አዲስ አበባ ከተማ በሚገኘው ቅድስት ሥላሴ ቤተክርስቲያን ነው።</p>

<p>ዶ/ር እሸቱ በኢኮኖሚክስ ትምህርት የመጀመሪያ ዲግሪያቸውን ከአዲስ አበባ ዩኒቨርሲቲ ያገኙት እ.አ.አ. በ1966 ሲሆን የማስትሬት ዲግሪያቸውን ደግሞ የተቀበሉት ከኢሊኖይ ዩኒቨርሲቲ ነው። በማስከተልም የዶክትሬት ዲግሪያቸውን ከሲራኪዮስ ዩኒቨርሲቲ አግኝተዋል።</p>

<p>ዶ/ር እሸቱ በአዲስ አበባ ዩኒቨርሲቲ ማስተማር የጀመሩት ገና በቢኤ ዲግሪ እንደተመረቁ ሲሆን ቀስበቀስም ተባባሪ ፕሮፌሰር ለመሆን በቅተዋል። ከዚህም በተጨማሪ በዚሁ ዩኒቨርሲቲ የአርትስ ፋክሊቲ ዲን ሆነው አገልግለዋል። እንደዚሁም በምሥራቅ አፍሪካ የሶሻል ሳይንስ ምርምር ድርጅት ነዋሪ ምክትል ፕሬዚዳንትና ዋና ፀሐፊ በመሆን ሠርተዋል።</p>

<p>የኢትዮጵያ የኢኮኖሚክስ ባለሙያዎች ማህበር መሥራች አባልና የዚሁ ድርጅት የመጀመሪያው ፕሬዚዳንትም ነበሩ። በውጭ ሀገርም በፕሪንስተን ዩኒቨርሲቲ በሕዝብና ዓለም አቀፍ ጉዳዮች ጐብኚ ተባባሪ ፕሮፌሰር ሆነው አገልግለዋል። ባለፉት ሶስት ዓመታትም በምሥራቃዊና ደቡባዊ አፍሪካ የዩኒሴፍ ጽ/ቤት የኢኮኖሚ ጉዳዮች አማካሪ ነበሩ።</p>

<p>ዶ/ር እሸቱ በርካታ የምርምር ጽሁፎችን ያበረከቱ ሲሆን አንዳንዶቹ በአንዳንድ መጽሔቶች ታትመው ወጥተዋል። የቀሩቱ በዶኩሜንት ደረጃ እንደሚገኙ ታውቋል።</p>

<p>ዶ/ር እሸቱ ምሁር ብቻ አልነበሩም። በአዲስ አበባ ዩኒቨርሲቲ ተማሪ በነበሩበት ጊዜም የዩኒቨርሲቲው ተማሪዎች ማህበር ፕሬዚዳንት እንደነበሩ ይታወሳል። ዶ/ር እሸቱ ባለትዳርና የሁለት ህፃናት ልጆች አባት ነበሩ።</p>


</body>
</html>
