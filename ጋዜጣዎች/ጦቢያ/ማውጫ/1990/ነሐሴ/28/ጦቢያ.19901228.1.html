<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመከላከያ ሠራዊቱን በቀድሞ ጦር አባላትና ሞያተኞች የማጠናከር ጥረቱ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የባህር በር በሌለበት የባህር ኃይል?</span></h1>
<h2 class="align-center">የመከላከያ ሠራዊቱን በቀድሞ ጦር አባላትና ሞያተኞች የማጠናከር ጥረቱ ቀጥሏል--ክስ ካልተመሠረተባቸው 34 ባለሥልጣናት ይፈታሉ</h2>
<h2><li> የጦር ጄኔራሎች አሉበት</h2></li>


<p>ሻዕቢያ የኢትዮጵያን መሬት ይዞ በአዲግራትና መቀሌ ንፁሃን ዜጐች ላይ ጥቃት ካደረሰበት ከአራት ወር በፊት ጀምሮ የተያዘው የኢትዮጵያን የመከላከያ ሠራዊት በቀድሞ ጦር አባላት የማጠናከሩ ሂደት በመካሄድ ላይ እንደሚገኝና ለዚህም የቀድሞ ባህር ኃይል አባሎች ስብሰባ ሰሞኑን መደረጉን ውስጥ አዋቂ ምንጮች ገልጠዋል።</p>

<p>በመከላከያ ሚኒስቴር የባህር ኃይል ጉዳዮች አስተባባሪ በሆኑ አንድ ኮማንደር ሰሞኑን የተመራ አንድ ቡድን የቀድሞ ባህር ኃይል አባሎችን ስብሰባ ጠርቶ በጅቡቲ የባህር ክልል ተጠልለው ያሉ የቀድሞ ባህር ኃይል መርከቦችንና ጀልባዎችን እንዲያንቀሳቅሱ የጠየቀ ሲሆን ተሰብሳቢዎቹ እናት አገራቸውን ለመታደግ ዝግጁነታቸውን ገልጠው «ያለ ባህር በር እንዴት የባህር ኃይል ሊኖር ይችላል? በሰው የባህር ክልልስ የጦር መርከብና ጀልባ እንዴት ማንቀሳቀስ ይቻላል?» የሚሉ ጥያቄዎችን በማንሳት መልስ ሳያገኙ ስብሰባው ለጊዜው መበተኑን ለማወቅ ተችሏል።</p>

<p>የቀድሞው የባህር ኃይል አባላት የተፈለጉት ለጅቡቲ ወደብ ጥበቃ ይሁን ወይም የቀድሞውን የባህር ኃይል እንደገና ለማደራጀት መሆኑ በሰብሳቢዎቹ በኩል የተገለጸ ነገር የለም።</p>

<p>ይህ በእንዲህ እንዳለ ሻዕቢያ ምጽዋን ከተቆጣጠረበት ጊዜ ጀምሮ የፈረሰው የኢትዮጵያ ባህር ኃይል ቀደም ሲል ጀምሮ በውስጡ ባሉ የሻዕቢያ ቅጥረኞች ሲቦረቦር መቆየቱን በአንድ ተዋጊ መርከብ ወደ ሱዳን መግባት መነሻ ሊረጋገጥ መቻሉን ሰሞኑን ያገኘነው መረጃ ያመለክታል።</p>

<p>ሻዕቢያ ምፅዋን ሊቆጣጠር አራት ወር ሲቀረው በሌፍተናንት (ጄ.ጂ) ፍርዴ ከበደ አዛዥነት፣ በሌፍተናንት (ጂ.ጂ) ብንያም ዮሐንስ የምህንድስናና በሌፍተናንት (ጄ.ጂ) ዮናስ መለስ የኤሌክትሪክ ኦፊሰርነት ትመራ የነበረችው የጦ.መ. ኤፍ.1616 ተዋጊ መርከብ በውስጥ ባሉ የሻዕቢያ ተቀጣሪዎች ግፊት ሁኔታውን የተቃወሙ ወደባህር እየተጣሉ ምፅዋን ለቃ ፖርት ሱዳን እንድትገባ ተደርጐ እንደነበር ለማወቅ ተችሏል።</p>

<p>መርከቧ ፖርት ሱዳን እንደደረሰች የሱዳን መንግሥት በብርጋዲየር ኤል ሳይድ ኤል ሁሴን፣ የቀይ ባህር ወታደራዊ ቀጠና አዛዥ አማካይነት ተረክቧት በውስጡ የነበሩ 8 ፒቲ ኦፊሰሮች፣ 9 ሊዲንግ ሲሜን፣ 10 ኤብል ሲ ሜን፣ 34 ኦርዲነሪ ሲ.ሜን በአጠቃላይ 57 የባህር ኃይል ወታደሮችን የግል ሻንጣቸውን በማስያዝ አሰናብቷቸዋል።</p>

<p>ወያኔና ሻዕቢያ አዲስ አበባና አሥመራ ላይ ሥልጣን ከያዙ በኋላ ከእነዚህ የባህር ኃይል ወታደሮች መካከል ከፊሎቹ ወደአገር ሲመለሱ ከፊሎቹ በዚያው ለስደትና ለሞት ተዳርገዋል። መርከቢቷም ወደ ኋላ ላይ ለሻዕቢያ ብትመለስም ከመሬት ጋር ግጭት ደርሶባት ከሥራ ወጭ ሆናለች። አብዛኛው የኢትዮጵያ ባህር ኃይል መርከቦች ለሽያጭ መቅረባቸውን አንዳንድ የግል ጋዜጦች ዘግበው እንደነበር ይታወሳል።</p>

<p>የአየር ኃይሉን በማጠናከር በኩል በርካታ ቴክኒሽያኖችና ጥቂት ከውጭ አገር የተመለሱ አብራሪዎች ወደ ሥራ የተመለሱ ሲሆን 26 የቀድሞ ጄት አብራሪዎች ግን አሁንም በቃሊቲ እስር ቤት እንዳሉ ናቸው። በርካታ የቀድሞ ጦር ጄኔራሎችም በእስር ላይ ይገኛሉ። በአብራሪዎች በኩል ያለውን ችግር ለማቃለልና አየር ኃይሉን ለማደራጀት ከቀድሞዋ ሶቪየት ኀብረት ሪፑብሊኮች ወታደራዊ ጠበብቶች መቀጠራቸውን የአካባቢው ምንጮች ይናገራሉ።</p>

<p>በምድር ጦሩ በኩል አሰልጣኞች፣ መድፈኞች፣ ታንከኞችና በአጠቃላይም የከባድ መሣሪያ ምድቦች ጥሪ ተደርጐላቸው የመከላከያ ሠራዊቱን ተቀላቅለዋል። አንዳንድ ወታደራዊ ጠበብቶች በአዲሱ መከላከያ ሠራዊትና በቀድሞ ጦር መካከል በቀደምትነትና በሞያተኝነት (ሥሾቋቃቌብቃቨቱ ሶቋሽ በብቌቀሾቦቦቃቌቋሶቆቃቦቈ) ምክንያት የመዋሃድ ችግር ቢኖርም የአገሪቱን የመከላከያ ኃይል መልሶ በመገንባት በኩል አወንታዊ እርምጃ መሆኑን ይገልጣሉ።</p>

<p>ይህ በእንዲህ እንዳለ የወያኔ ኢሕአዴግ መንግሥት ከሰባት ዓመት በኋላ 34 የደርግ ኢሠፓ መንግሥት ባለሥልጣኖችን እንደሚፈታ የታመኑ ምንጮች ገለፁ። ለዚህም አንዳንድ አስተዳደራዊ እርምጃዎች እየተወሰዱ እንደሆነ ለመረዳት ተችሏል።</p>

<p>ይፈታሉ ተብለው ከሚጠበቁት የቀድሞ መንግሥት ባለሥልጣናትና የጦር ጄኔራሎች መካከል ሜጀር ጄኔራል በድሉ ዱኪ የምድር ጦር የሎጂስቲክስ ኃላፊ የነበሩ፣ ሜጀር ጄኔራል ተጫነ መስፍን የመከላከያ ሚኒስቴር የዋናው መሥሪያ ቤት ባልደረባ የነበሩ፣ ሜጀር ጄኔራል ከፈለኝ ይብዛ በመንግሥት ምክር ቤት የወታደራዊ ጉዳዮች አማካሪ የነበሩ፣ ብ/ጄኔራል ዘገየ በመከላከያ ሚኒስቴር ዋና መሥሪያ ቤት በአስተዳደር ዘርፍ ይሠሩ የነበሩ፣ ወ/ሮ ጥሩወርቅ ዋቀዮ በኢሠፓ ማዕከላዊ ኮሚቴ የሴቶች ጉዳይ ኃላፊ የነበሩና ወ/ሮ አሰገደች ብዙነህ የአብዮታዊት ኢትዮጵያ ሴቶች ማህበር (አኢሴማ) ሊቀመንበር የነበሩ በዝርዝሩ ውስጥ እንደሚገኙ ውስጥ ዐዋቂዎች ገልፀዋል። በአሁኑ ዙር ይፈታሉ ተብለው የሚጠበቁት ግለሰቦች እስካሁን ድረስ ክስ ያልተመሠረተባቸው እንደሆኑም ይነገራል።</p>

<p>የወያኔ ኢሕአዴግ መንግሥት ባለፉት ሰባት ዓመታት ክስ ተመስርቶባቸውና ሳይመሠረትባቸው በእስር ቤት ያቆያቸው የቀድሞው መንግሥት ባለሥልጣናትና የመከላከያ ሠራዊት መሪ መኰንኖች ቁጥር ከ2ሺህ እንደማያንስ ይገመታል። ለእስራቱም ሰበብ ሆኖ የቀረበው የሰው ዘር ማጥፋት ወንጀል እንደሆነ ይታወቃል። ይሁን እንጂ የሰብአዊ መብት ተሟጋች ድርጅቶች የእሥራቱ ሰለባ ሆነው የቆዩ ግለሰቦችን የሚያውቁት በፖለቲካ እሥረኛነት ነው።</p>

<p>ከአሁኑ የመንግሥት እርምጃ በፊት በተለይም የኢትዮጵያና ኤርትራ ግጭት ከተከሰተ ወዲህ የተዋጊ ጄቶች ፓይለቶች እንደሚፈቱ ተደጋግሞ ሲወራ ቆይቷል። የሚጠበቀው የመንግሥት እምርጃ እውነት ከሆነ የሀገራቸውን አንድነት ለማስከበር በተሠማሩበት ሙያ ብሔራዊ ግዳጃቸውን በመወጣታቸው በተለይም በኤርትራ ገንጣይ ኃይሎች ላይ ጉዳት በማድረሳቸው ተይዘው በቃሊቲ እሥር ቤት የቆዩት እነ ጄኔራል ተሻለና እነ ኰሎኔል ግዛው ድሪባም ሊለቀቁ እንደሚችሉ ይገመታል።</p>


</body>
</html>
