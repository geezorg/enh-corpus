<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ 385 ሚሊዮን ዶላር ሰበሰበች - ወጣቶቿ ሽሽት ይዘዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ኤርትራ 385 ሚሊዮን ዶላር ሰበሰበች - ወጣቶቿ ሽሽት ይዘዋል</h2>


<p>በኢትዮጵያ ላይ የከፈተችው ወረራና የገንዘብ ለውጥ ባስከተለባት ከባድ ቀውስ፣ ከኢትዮጵያ ወስዳ ለዓለም የምታቀርበው የቡናና የሌጦ ምንጭ በመድረቁ፣ ለዕለት ጉርስና ማጣፈጫ ከኢትዮጵያ የሚጫነው እህልና ቅመማ ቅመም በመቋረጡ፣ ከኢትዮጵያ አየር መንገድና ከአሰብ ወደብ ታገኝ የነበረው ገቢ በመቅረቱና ሌሎችም አያሌ የገቢ መንገዶች በመዘጋታቸው በትልቅ የኢኮኖሚ መናጋት ውስጥ የምትገኘው ኤርትራ በውጭ የሚገኙ ግለሰብ ኤርትራውያን በሚያዋጡት ገንዘብ በጀትዋን ለማስተካከል መገደድዋን ዓለም አቀፍ የገንዘብ ተቋማት ኤክስፐርቶች አረጋገጡ።</p>

<p>በኤክስፐርቶቹ አመለካከትና ይልቁንም በቅርቡ በተደረጉ ተከታታይ የኤርትራውያን እንቅስቃሴዎች መሠረት በአሜሪካ፣ በመካከለኛው ምሥራቅና በአውሮፓ የሚገኙት ኤርትራውያን የጦርነት ወሬ ከተሰማ ወዲህ ብቻ ሦስት ሦስት ጊዜ የገንዘብ መዋጮ ማድረጋቸው ተረጋግጦአል።</p>

<p>ዜናውን በተከታተሉ ወገኖች መረጃ መሠረት በዋሽንግተን፣ በቦስተን፣ በሒዩስተን፣ በሎስ አንጀለስና በኒውዮርክ የሚገኙ ኤርትራውያን ብቻ ሁለትና ሦስት ጊዜ ያዋጡት ገንዘብ ከ200 ሚሊዮን ዶላር በላይ ደርሷል። እንደዚሁም ከመካከለኛው ምሥራቅ ብቻ ተጠብቆ የነበረው 150 ሚሊዮን ዶላር ሲሆን መዋጮው «የሞትና የሽረት ጥያቄ » ተብሎ በመነገሩ 385 ሚሊዮን ዶላር እስካሁን መሰብሰቡ ይነገራል።</p>

<p>በኢኮኖሚ ጨለማ ውስጥ የምትገኘውንና ጦርነት ያንዣበበባትን ኤርትራን ለመጠጋገን የሚደረገው ይህ ጥረት ዘለቄታ ሊኖረው እንደማይችልና የኢሳይያስ የአረብና የእስልምና አገሮች ጉብኝት ተጨማሪ የድጋፍ ምንጭ ለማስገኘት እንደሆነ ተገምቷል።</p>

<p>ለሀገር ደህንነት አስጊ በመሆናቸው በቁጥጥር ስር ውለው ከኢትዮጵያ እንዲወጡ የተወሰነባቸው ኤርትራውያን ወጣቶች ወደሀገራቸው ለመመለስ እንደማይፈልጉ ታውቋል። ወጣቶቹ ወደ ሀገራቸው መመለስ የማይፈልጉት የሻዕቢያ መንግሥት መልሶ ወደ ጦርነት እንዳይማግዳቸውና በሥራ አጥነት እንዳይቸገሩ በመስጋት እንደሆነ ተደርሶበታል።</p>

<p>ስለጉዳዩ በተደረገው ክትትል አብዛኛዎቹ ወጣቶች ወደ ኤርትራ ላለመመለስ የወሰኑት ቀደም ሲል አሥመራ የገቡት ዜጐች እዚህ ለቀሩት ዜጐቻቸው ባስተላለፉት የስልክ መልዕክት መሠረት ነው። የቀሩት ደግሞ ቀድሞውኑ የሀገሪቱ ኢኮኖሚና ፖለቲካ ሁኔታ ተስፋ አስቆርጦአቸው ወደ ኢትዮጵያ የተሰደዱ እንደሆኑ ለማወቅ ተችሏል።</p>

<p>የኢትዮጵያ መንግሥት በአዲስ አበባ፣ በፍቼና በብላቴን በቁጥጥር ስር ያዋላቸው እነዚህ የኤርትራ ወጣቶች የሻዕቢያ ሠራዊት አባላት የነበሩ፣ በሳዋ የብሔራዊ ውትድርና አገልግሎት ሥልጠና የወሰዱና የሻዕቢያ ስለላ ድርጅት አባላት የነበሩ መሆናቸው ተደርሶበታል። ወጣቶቹ ከኤርትራ ይልቅ ወደ ሌሎች ሀገሮች መሄድ እንደሚፈልጉም ታውቋል።</p>

<p>በሌላ በኩል እስካሁን ድረስ ከሀገር እንዲወጡ የተደረጉት ኤርትራውያን ብዛት 17ሺህ እንደደረሰ ተዘግቧል።	የአሜሪካ መንግሥት በኢትዮጵያና በኤርትራ ግጭት ሲቪሎች ሰለባ መሆናቸውን እየገለፀ ከኤርትራ ስለሚባረሩት ኢትዮጵያውያን ምንም ሳይል በኢትዮጵያ በኩል የሚወሰደው እርምጃ አሳስቦኛል ብሏል። የአሜሪካ መንግሥት ስጋቱን በአሜሪካ ራዲዮ አየአማርኛ ፕሮግራም አማካይነት በሁለት ሳምንት ጊዜ ውስጥ ሁለቴ ያስታወቀ ሲሆን ሁለተኛው ባለፈው ሰኞ ነሐሴ 11 ቀን 1990 ዓ.ም. ተደምጧል።</p>

<p>የአሜሪካ መንግሥት የኤርትራና የኢትዮጵያ ግጭት የአፍሪካ ቀንድንና የምሥራቅ አፍሪካን ሰላም እንደማያናጋ አመልክቶ የኤርትራውያን ከኢትዮጵያ መባረር ገደብ የጣሰና ቤተሰብን የበታተነ እርምጃ ነው በማለት አጣጥሎታል። በመቀጠልም ከሀገር ለተባረሩት ኤርትራውያን ካሣ እንዲከፈል፣ የተበታተኑ ቤተሰቦች የሚዋኸዱበት መንገድ እንዲቀየስ ጠይቋል። ከትምህርት ቤቶች ተወስደው የታሠሩትም መፈታት እንዳለባቸው አሳስቧል።</p>

<p>ይሁን እንጂ ይህ የአሜሪካ አቋም ብዙዎቹን አስገርሟል። ለንፁሃን ዜጐች ክብካቤ የማድረጉ አስፈላጊነት አጠያያቂ ባይሆንም ከ1983 ጀምሮ ግፍ እየተፈፀመባቸው ከኤርትራ ሲባረሩ ስለቆዩት፣ ዛሬም በኤርትራ ስለሚረሸኑትና የቁም ስቃይ በማየት ላይ ስለሚገኙት ኢትዮጵያውያን ምንም ሳይል ከኢትዮጵያ ስለሚባረሩት የሻዕቢያ ወኪሎች መቆርቆሩ ሚዛናዊነት ያጣ ስጋት አሰኝቷል።</p>

<p>ይህ በዚህ እንዳለ በፀጥታ ኃይሎች ያልተያዙና ከሀገር መውጣቱ ጨርሶ የማይመለከታቸው ኤርትራውያን በስጋት ብቻ በልዩ ልዩ አቅጣጫ ከሀገር በመውጣት ላይ ናቸው። እነዚህም ዜጐች ወደ ምሥራቅ አፍሪካ፣ መካከለኛው ምሥራቅ፣ አውሮፓና ሰሜን አሜሪካ እንደሚሄዱ ለመረዳት ተችሏል።</p>

<p>በቦሌ በኩል እየወጡ ያሉት ኤርትራውያን በሁሉም የእድሜ ክልል ውስጥ የሚገኙ ሲሆን ሶስት ቦታ የሚመደቡ ናቸው። እነዚህም ከሀገር እንዲወጡ ሳይጠየቁ ፍርሃት ያደረባቸው፣ የቤተሰቦቻቸው አባላት ከሀገር የተባረሩባቸው እና የኋላ ኋላ መባረሩ የማይቀርላቸው ግለሰቦች ናቸው።</p>

<p>ተቀማጭነታቸው አዲስ አበባ የሆኑት አንዳንድ ኤምባሲዎች ወደሀገሮቻቸው የሚያስገባ ቪዛ የሚሰጡት «በሰብአዊ አመለካከት» ሽፋን እንደሆነም ታውቋል። በዚህ መልክ እስከ አሁን ከሀገር የወጡት ኤርትራውያን ብዛት ባይታወቅም ቁጥሩ አነስተኛ እንዳልሆነ ለጉዳዩ ቅርበት ያላቸው ወገኖች ገልፀዋል። በሌላም በኩል ከኢትዮጵያ እንዲወጡ ከተደረጉት ኤርትራውያን ጋር ግንኙነቶች የነበሯቸው ድርጅቶችና ግለሰቦች ኪሣራ እየደረሰባቸው መሆኑ ታውቋል።</p>

<p>የኪሣራው ሰለባ ከሆኑት ተቋሞች መካከል ኤርትራውያን አስቀድመው የበሉባቸው ወይም ተጠቃሚ የሆኑባቸው ዕቁቦች የሚገኙ ሲሆን ጉዳዩ በቀሪ አባላት ላይ ድንጋጤን እንደፈጠረ ለማወቅ ተችሏል።</p>

<p>ሌሎች የችግሩ ገፈት ቀማሾች ደግሞ ለኤርትራውያን ብድር የሰጡ ድርጅቶችና ግለሰቦች ናቸው። ከእነዚህም መካከል ባንኮች እንደሚገኙ ለማወቅ ተችሏል።</p>

<p>እንደዚሁም ለኤርትራውያን ዕቃ በዱቤ የሸጡና ቤት አከራይተው ኪራዩን አስቀድመው ያልተቀበሉ ኢትዮጵያውያንም ጉዳት ደርሶባቸዋል። እነዚህ ከሀገር በወጡት ኤርትራውያን ባለዕዳ የሆኑት ኢትዮጵያውያን ጉዳዩ የሚመለከቸውን ኤርትራውያን ንብረቶች በፍ/ቤት ለማስከበር እንቅስቃሴ ጀምረዋል። በዚህም መሠረት የኢትዮጵያ ንግድ ባንክ ለኤርትራውያን የሰጠው ብድር ካልተመለሰለት የተበዳሪዎቹን ንብረት በሀራጅ እንደሚሸጥ አስታውቋል። የኢትዮጵያ ኢንሹራንስ ኮርፖሬሽን ደግሞ ለጥገና የሰጣቸውን ተሽከርካሪዎች ከኤርትራውያን ጋራዦች ሰብስቦ ወስዷል።</p>


</body>
</html>
