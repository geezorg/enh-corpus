<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከእዚያ ሚዛናዊነትን፣ ከዚህ ሕጋዊነትን እንጠብቃለን፤</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h3>
<h1 class="align-center">ከእዚያ ሚዛናዊነትን፣ ከዚህ ሕጋዊነትን እንጠብቃለን፤</h1>


<p>ከኢትዮጵያ እንዲወጡ የሚደረጉ ኤርትራውያን ጉዳይ በውስጥም በውጭም በእጅጉ እያነጋገረ ነው። «የኢትዮጵያ ሕዝብ ወዳጅ» የምትባለውና በተለይም ወያኔ ኢሕአዴግን አዲስ አበባ ላይ፣ ሻዕቢያን አሥመራ ላይ ለመንበረ መንግሥት ያበቃችው አሜሪካ ሳትቀር ከቀይ ባህር በኩል እህል ውሃ ስቧት ወይም ለሰብዓዊ መብት በመቆርቆር ከአገር የተባረሩ ኤርትራውያን እንዲመለሱ፣ በኢትዮጵያ መንግሥት ካሣ እንዲከፈላቸው መጠየቋን ሰማን።</p>

<p>የአውሮፓ ኅብረትም ጉዳዩ ያሳሰበው መሆኑን እያጤነ ያለበት አንዳንድ ሁኔታዎች አጋጥመዋል። የአምነስቲ ኢንተርናሽናል የስዊትዘርላንድ ቅርንጫፍ በበኩሉ «ማንም ሰው በዘፈቀደ አይያዝም፣ አይታሰርም። ከአገሩ አይባረርም። ዜግነቱም አይወሰድበትም» የሚለውን የተባበሩት መንግሥታት የሰብዓዊ መብቶች አዋጅ በመጥቀስ ኢትዮጵያ ውስጥ የሚኖሩ ኤርትራውያን ኤርትራዊ ደም ያላቸው በመሆናቸው ብቻ እንደሚባረሩ አድርጐ ጽፏል። ሀቁ ግን በኢትዮጵያ ከሚኖሩ እስከ 500 ሺ ይሆናሉ ተብለው ከሚገመቱ የኤርትራ ተወላጆች በኢትዮጵያና በኢትዮጵያውያን ጥቅም ቆመው በመገኘታቸው ከአገር እንዲወጡ የተደረጉት ከ15 ሺ የማይበልጡ መሆናቸው ነው። እኛ በመሠረቱ ለሰው መብቶች የሚደረጉ ትግሎችንና የሚሰሙ ድምጾችን ሁሉ እንደግፋለን። ይሁን እንጂ ጩኸቱ በደል ባለበት ሁሉ እንዲሰማ እንፈልጋለን። ትናንት ወያኔና ሻዕቢያ በጫጉላ ሽርሽር በነበሩበት ጊዜ ኢትዮጵያውያን ከምጽዋ፣ ከአሥመራ፣ ከአሰብ፤ ንብረታቸውን ተነጥቀውና እየተዋረዱ ሲባረሩ አሜሪካም ሆነች ሌሎች መግለጫ አላወጡም። እንዳሁኑ አልጮኹም። በ1983 ተሸናፊ የነበረው የኢትዮጵያ ሠራዊት እየተከበበ በመትረየስ ሲታጨድ ዘለላ እንባ ያፈሰሰለት፣ የሀዘኔታ ቃል የወረወረለት አልነበረም። በጦርነት ጊዜ የሲቪሎች መብት አጠባበቅና የጦር ምርኮኞች አያያዝ ዓለም አቀፍ ሕጐች ያን ጊዜም ነበሩ።</p>

<p>ባለፉት ሰባት ዓመታት የኢትዮጵያ ሕዝብ ሲሰደድ፣ ሲታሰር፣ ሲገደልና ይህንንም በመቃወም ብዙ ሲጮኽ የመንግሥታችን ወዳጅ የሆነችው አሜሪካ «ተው! ይኸ ነገር አያስኬድም!» አላለችም። «የአማራና (የነፍጠኞች) እና የደርግ ኢሠፓ ጩኸት ነው።» እየተባለ ሲነገራት የነበረውን ስታምን ቆይታለች። ነፍጠኞችና ደርግ ኢሠፓዎች ያለሕግ ቢሰደዱ፣ ቢታሠሩ፣ ቢገደሉ ምንም አይደል የማለት ያህል አርምሞን መርጣ ነበር። የዛሬው ጩኸት ከምን የመጣ ነው? ወይስ በኤርትራውያኑ መባረር የተነካባት ጥቅም ቢጤ አለ?</p>

<p>የኢትዮጵያውያን ጥያቄ በሰው መብትና ጥቅም ላይ ያነጣጠረ አይደለም። ኤርትራውያን ይጠቅመናል እስካሉ ድረስ የራሳቸው አገር ቢኖራቸው ተቃውሞ የላቸውም። ኢትዮጵያውያን የአገራቸው ክብርና ሕግ ተጠብቆ፣ የዜግነት መብታቸው ታውቆ ለመኖር ነው የሚታገሉት። ትናንት «የራሳችን አገር አለን» ብለው የተመፃደቁና ከበሮ የደለቁ፣ ኢትዮጵያን የጋራ፣ ኤርትራን የግል የሚያደርጉበትን ሁኔታ አጥብቀው ይቃወማሉ። ለሁኔታው መለወጥ ሲታገሉም ቆይተዋል።</p>

<p>ማንኛውም አገር የአገሩን ዜጋና በተለያዩ አጋጣሚዎች በአገሩ የሚኖሩትን የሌላ አገር ዜጐች በእኩል የሚያይበት የሕግ መለኪያ የለውም። ዜጋውን እንደዜግነቱ፣ የውጭውን እንደእንግድነቱ ያስተናግዳል። ሺ በሺዎች የሚሆኑ የድንበር ፖሊሶችን አሠማርታ የውጭ ዜጐች በሕገ ወጥ መንገድ ወደ ግዛቷ እንዳይገቡ የምትጠብቀው አሜሪካ፣ ከ«አንግሎ ሳክሰን» ደም ውጭ ከሌላ የተቀላቀለ ግለሰብ መሪዋ እንዳይሆን የምትከላከለው አሜሪካ (በዱካኪስ ላይ የነበረውን ቅስቀሳ ያስታውሷል) በእኛ የውስጥ ጉዳይ እጇን አስገብታ «ይህን አድርጉ! ያን አታደርጉ» የምትልበት ምክንያት ሉዓላዊነታችን የመደፈሩ ነፀብራቅ ነው። አገራችን ደሀና አቅመቢስ ልትሆን ትችላለች። ይህ ድህነቷና የገዛ ልጆቿ ያመጡባት ደካማነት ግን የመደፈሯ ምክንያት መሆን የለበትም።</p>

<p>እኛ እንደጋዜጠኝነታችን የማንም ሰብዓዊ መብት መደፈሩን አንቀበልም። በአገራችን የሕግ ሥርዓት እንዲዘረጋ እንፈልጋለን። ኢትዮጵያ ግን በቀዳሚነት የኢትዮጵያውያን እንድትሆን እንሻለን። ለዚህም እንታገላለን። በዚህ ሂደት እንደሕዝብ አካልነታችንም ከወዲያ ማዶ ሚዛናዊነትን፣ ከመንግሥት ሕጋዊነትን እንጠብቃለን።</p>


</body>
</html>
