<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባለፉት 5 ዓመታት 26 ጋዜጠኞች ተሰደዋል - 3 ሞተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ባለፉት 5 ዓመታት 26 ጋዜጠኞች ተሰደዋል - 3 ሞተዋል</h1>


<p>የኢትዮጵያ ሉአላዊነት በተደፈረበት በአሁኑ ሰዓትም ቢሆን የነፃ ፕሬስ ጋዜጠኞች እጣ ፈንታ ሞት፣ ስደትና በእስር መማቀቅ መሆኑንና ባለፉት 5 ዓመታት ብቻ 26 የነፃው ፕሬስ ጋዜጠኞች ለስደት መዳረጋቸውንና 3 መሞታቸውን የኢትዮጵያ ነፃ ጋዜጠኞች ወዳጆች ማኅበር አስታወቀ።</p>

<p>ማኅበሩ ሐምሌ 1990 ባሠራጨው መግለጫ «ሁለት ዝሆኖች ሲጣሉም ሆነ በፍቅራቸው ልፊያ የሚጐዳው ሳሩ ነው» የሚለውን አፍሪካዊ ተረት በመጥቀስ በአስመራና በአዲስ አበባ የሚገኙ ሁለት የሕዝቡን ፈቃድና ይሁንታ ያስገኙ መንግሥታት በፍቅራቸው ጊዜና በአሁኑ ጠባቸው ሰፊው የኢትዮጵያ ሕዝብ መጐዳቱንና በተለይም የነፃ ፕሬስ ባልደረቦች የከፋ መስዋዕትነት መክፈላቸውን አውስቷል።</p>

<p>ለበርካታ ሰብአዊ መብት ተቋማትና ለኢትዮጵያ መንግሥት ባለሥልጣናት በተላለፈው በዚሁ መግለጫ እስከ አሁን ሦስት ጋዜጠኞች ማለትም አባይ ኃይሉ በእስር ቤት እያለ በበሽታ መሞቱንና አቶ ግዛቸው መንግሥቱ በደብረ ብርሃን፣ አቶ ተስፋዬ ታደሰ ደግሞ በአዲስ አበባ መገደላቸውን አስታውቆ በተለይ መስታወት መጽሔትንና ሉባር ጋዜጣን ያሳትም የነበረው ጋዜጠኛ ተስፋዬ ታደሰ ሻዕቢያ ባድሜንና ዛላንበሳን ከወረረበት ጊዜ ጋር ተገጣጥሞ በጩቤና በገጀራ ተከትክቶ በጭካኔ መገደሉ የነፃ ፕሬስ አባላትን እንዳስቆጣና እንዳሳዘነ፣ ስጋት ላይ እንደጣለም ጠቁሞ የአቶ ተስፋዬ አሟሟት ተጣርቶ ጥፋተኞቹ ለፍርድ እንዲቀርቡ ጠይቋል።</p>

<p>እንደ ድርጅቱ መግለጫ በዚህ በያዝነው ዓመት ብቻ፣</p>

<p>1. ሲሳይ ኤጌና፣ 2. ቴዎድሮስ ካሣ፣ 3. ታምራት ሰርቤሣ፣ 4. አድማሱ ተስፋዬ፣ 5. ሰለሞን ነመራ፣ 6. ተስፋዬ ዴሬሳ፣ 7. ነጋ ታሪኩ፣ 8. ወንድወሰን መለሰ፣ 9. ሲሳይ፣ 10. አንዱዓለም መሐመድ፣ 11. ፈቃዱ ማኅተመወርቅ፣ 12. ሳምሶን ሥዩም፣ 13. ቶሌራ ተሰማ፣ 14. ጋሩማ በቀለ፣ 15. ጐሹ ሞገስ፣ 16. ታዬ በላቸው፣ 17. ብሩ ፀጋዬ፣ 18. አንተነህ መርዕድ፣ 19. ፀጋዬ አያሌው፣ 20. አለማየሁ ክፍሌ፣ 21. ዳዊት ታዬ፣ 22. ክፍሌ ሙላት፣ 23. ዓለማየሁ ሻረውና ሌሎችም በርካታ ጋዜጠኞች በእስር እንዲማቅቁ መደረጋቸውንና ከፊሎቹ እስከ አሁን እንዳልተፈቱ አብራርቷል።</p>

<p>በየጊዜው በጋዜጠኞች ላይ የሚፈፀመው ግፍ የሚያባራ ባለመሆኑም ባለፉት አምስት ዓመታት</p>

<p>1. ነብዩ እያሱ፣ 2. ዮሴፍ የትምጌታ፣ 3. መጽሐፈ ሲራክ፣ 4. አሥራት ዳምጠው፣ 5. ክንፉ ካሣ፣ 6. ክብረት መኮንን፣ 7. ጌታሁን በቀለ፣ 8. ናይክ ካሣዬ፣ 9. ተፈራ አስማረ፣ 10. ኤልያስ ወንድሙ፣ 11. ካሣሁን ሰቦቃ፣ 12. ገነት አየለ፣ 13. ከፋለ ማሞ፣ 14. ሙሉጌታ ሉሌ፣ 15. ስመኝ መኮንን፣ 16. ብንያም ታደሰ፣ 17. መላኩ ፀጋዬ፣ 18. አብይ አፈወርቅ፣ 19. ነጋ ታሪኩ፣ 20. አንዱዓለም መሐመድ፣ 21. ስንታየሁ ቢሮ፣22. ብርሃኑ ልየው፣ 23. ነጋ ጌታሁን፣ 24. ስለሺ ተገኘ፣ 25. ሉሉ ከበደ፣ 26. ወንድወሰን መለሰና ሌሎችም አገራቸውን ጥለው ለመሰደድ ተገድደዋል ብሏል።</p>

<p>አገሪቱ ሉአላዊነቷን ለማስጠበቅ ታላቅ ፈተና በገጠማት በአሁኑ ሰዓት ጋዜጠኞችን ተቃዋሚዎችና ወንጀለኞች ናቸው ብሎ ማሰርና ማዋከቡ የኢሕአዴግ መንግሥት ችግሩ እንዲፈታ የማይፈልግ መሆኑን እንደሚያመለክት ማኅበሩ ጠቁሞ ችግሩን በሰላም ለመፍታትና መንግሥት ከሕዝቡ ጋር ለመታረቅ ያለው እድል አሁን ነው ብሏል።</p>


</body>
</html>
