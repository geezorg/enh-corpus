<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፓሪስ የተቃዋሚዎች ጉባዔ ይካሄዳል - መንግሥት አገርን ለማዳን ምላሽ ይጠበቅበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ትርጉም ያለው ኀብረት ያስፈልጋል</span></h1>
<h2 class="align-center">በፓሪስ የተቃዋሚዎች ጉባዔ ይካሄዳል - መንግሥት አገርን ለማዳን ምላሽ ይጠበቅበታል</h2>


<p>የኢትዮጵያ ሉአላዊነት በሻዕቢያ በተደፈረበትና ፖለቲካዊ ሁኔታዎችም ውስብስብ በሆኑበት በአሁኑ ወቅት ስለአገሪቱ ሁኔታ ለመወያየት ታዋቂ ተቃዋሚ የፖለቲካ ድርጅቶች ፓሪስ ከተማ መስከረም 1 ቀን 1991 ዓ.ም. ጉባዔ ይቀመጣሉ።</p>

<p>ለሦስት ቀናት በሚካሄደው በዚሁ ጉባዔ በ1985 ዓ.ም. በፓሪስ የተሰባሰቡት ሰባት የፖለቲካ ድርጅቶችና በአሁኑ ጊዜ ጉልህ ሚና ያላቸው፣ በውጭ የሚገኙና በአገር ውስጥ ያሉ ተቃዋሚዎች የሚሳተፉ ሲሆን መወያያ አጀንዳቸውም በአገሪቱ የተጨናገፈው የዴሞክራሲያዊ ሂደት እንዲስተካከል፣ የተቃዋሚ ድርጅቶች የጋራ ኅብረት ስለሚጠናከርበትና የአገሪቱ ሉአላዊነት መደፈርን በተመለከተ አንድ አቋም ላይ ለመድረስ በሚያስችሉ ሁኔታዎች ላይ እንደሆነ ከውስጥ አዋቂ ምንጮች ለማወቅ ተችሏል።</p>

<p>አገር ውስጥ በሕጋዊነት ከሚንቀሳቀሱት የፖለቲካ ድርጅቶች ውስጥ የኢትዮጵያ የሰላምና የዴሞክራሲ አማራጭ ኃይሎች ምክር ቤት፣ የደቡብ ሕዝቦች ዴሞክራሲያዊ ኅብረትና የመላ አማራ ሕዝብ ድርጅት (መዐሕድ) በጉባኤው የሚገኙ ሲሆን በ1985 ዓ.ም. በፓሪሱ ጉባዔ ተሳታፊ የነበረውና አሁን በውስጡ ባለው መከፋፈል ችግር ላይ የወደቀው የኦሮሞ ነፃነት ግንባር (ኦነግ) የተጋበዘ ቢሆንም በጉባዔው ላይ ስለመሳተፉ እስከአሁን መልስ እንዳልሰጠ ይነገራል።</p>

<p>ህወሓት/ኢሕአዴግ ዋና ተቃዋሚ የፖለቲካ ድርጅቶችን በማግለል የሽግግሩን መንግሥት ሥልጣን ለብቻው በጠቀለለበት ወቅት ፓሪስ ላይ የተሰባሰቡት ተቃዋሚዎች በኢትዮጵያ ያለው የዴሞክራሲ ሁኔታ አደጋ ላይ እንደሆነ ጠቁመው ኢሕአዴግን ጨምሮ ሁሉም ተቃዋሚ የፖለቲካ ድርጅቶችና ታዋቂ የአገር ሽማግሌዎች የሚሳተፉበት የሰላምና የእርቅ ጉባዔ በአዲስ አበባ ውስጥ እንዲካሄድ ወስነው ነበር።</p>

<p>የፓሪሱን ጉባዔና የተላለፈውንም ውሳኔ አጥብቆ የኮነነው የኢሕአዴግ መንግሥት ለስሙ ትንሽ መቀመጫ ሰጥቷቸው የነበሩትን በጉባዔው የተካፈሉትን የደቡብ ኅብረት አባላት «ጉባዔውን ካላወገዛችሁ» ብሎ ከተወካዮች ምክር ቤት ማባረሩ ይታወሳል። በዚህም ምክንያት 1. የወላይታ ሕዝብ ዴሞክራሲያዊ ግንባር (ወሕዴግ) 2. የሃድያ ሕዝብ ዴሞክራሲያዊ ድርጅት (ጌሕዴድ) 3. የከምባታ ሕዝቦች ኮንግሬስ (ከሕኮ) 4. የጌዴኦ ሕዝብ ዴሞክራሲያዊ ድርጅት (ጌሕዴድ) 6. የጉራጌ ሕዝብ ዴሞክራሲያዊ ግንባር (ጉሕዴግ) 7. የከፋ ሕዝቦች ዴሞክራሲያዊ አንድነት (ከሕዴአ) እና 8. የኦሞ ሕዝቦች ዴሞክራሲያዊ ግንባር (ኦሕዴግ) ጉባዔውን አናወግዝም ብለው ከምክር ቤቱ ሲወጡ በዚህ የተደናገጠው ኢሕአዴግ ከወላይታ አቶ ወልደሚካኤልን፣ ከከምባታ አቶ ተስፋዬ ሀቢሶን፣ ከየም አቶ ኃይለየሱስ ሉፌን፣ ከጉራጌ ዶ/ር ኃይሌ ወልደሚካኤለንና ዶ/ር ፈቃደ ገዳሙን፣ ከከፋ ፊታውራሪ ዘውዴ ኦቶሮን ከድርጅቶቻቸው ነጥሎ በማስቀረት በሽግግሩ ወቅት እንዲያጅቡት አድርጓል።</p>

<p>በፓሪሱ ጉባዔ ውሳኔ መሰረት ከታህሣሥ 9 - 13/1986 ዓ.ም. በግዮን ሆቴል የተጠራውን የ«ሰላምና እርቅ በኢትዮጵያ» አገር አቀፍ ጉባዔ ለማስቀረት የተንቀሳቀሰው ኢሕአዴግ ዴፕሎማሲያዊ ግፊቱ በማየሉ ባይሳካለትም በውጭ የሚገኙ ተቃዋሚዎች በስብሰባው እንዳይገኙ አገር ውስጥ የገቡ አባላትንም ከቦሌ እየተቀበለ ማሰር በመጀመሩ በኢዴኃቅ ዙሪያ ያሉ የፖለቲካ ድርጅቶችና ኦነግ ሳይከፈሉ ቀርተው ችግሩን በሰላም ለመፍታት የነበረውን ተስፋ አጨልሞታል። በጊዜው ከታሰሩት የተቃዋሚ ድርጅት አባላት አቶ አበራ የማነአብ አሁንም በእስር እየማቀቁ ናቸው።</p>

<p>እንቅፋት ቢፈጠርም ጉባዔው አገር ውስጥ ባሉ በርካታ የፖለቲካ ድርጅቶች፣ የሲቪክ ተቋማት፣ ታዋቂ ግለሰቦችና የአገር ሽማግሌዎች ተሳትፎ ሽግግሩና ዴሞክራሲያዊ ሂደቱ፣ የሽግግሩ ወቅት የኢኮኖሚና ማኅበራዊ ጉዳዮች፣ የብሔሮች መብትና የኢትዮጵያ አንድነት ልዕልና ጉዳይ፣ ሽግግሩና ሕገ መንግሥታዊ ጥያቄ እንዲሁም የሰላምና ዴሞክራሲ አማራጭ ኃይሎች የትግል ትብብር ጥያቄ በሚሉ ርዕሶች በመወያየት ጠቃሚ ውሳኔዎችን አሳልፎ ተጠናቋል።</p>

<p>የዚህ ጉባዔ ውጤት የሆነው የኢትዮጵያ የሰላምና የዴሞክራሲ አማራጭ ኃይሎች ምክር ቤትም ታህሣሥ 21 ቀን 1986 ዓ.ም. 35 አባል ድርጅቶችን በመያዝ ሊመሰረት ችሏል። ምክር ቤቱ የአገሪቱን ችግር በሰላም ለመፍታት በርካታ ተቃዋሚዎችን በአንድ ጥላ በማሰባሰብ ከፍተኛ ሚና ይጫወታል የሚል በሕዝብ ዘንድ የማይናቅ ተስፋ ተጥሎበት የነበረ ቢሆንም በኢሕአዴግ መንግሥት ጫናና በተለይ ደግሞ በውጪና በአገር ውስጥ ባሉ ተቃዋሚ ድርጅቶች ድክመት ምክንያት የታሰበውን ያህል ሊጐለብት እንዳልቻለ የፖለቲካ ታዛቢዎች ይናገራሉ።</p>

<p>የታህሣሱን ጉባዔ ለማሳካትና ምክር ቤቱን ለማቋቋም ጠንካራ ጥረት ያደረጉት በውጭና በአገር ውስጥ ያሉ ድርጅቶች መደገፉን በማቆም እንዲያውም አትላንታና ዋሽንግተን ተዘጋጅተው ከኢሕአዴግ ጋር በተሞከሩ ድርድሮች እንዲሁም ሌሎች እንቅስቃሴዎች ጠንካራ የጋራ አቋም ሳይይዙ በየፊናቸው መቅረብና እርስ በርስ ለመጠላለፍ መሞከራቸው ብዙውን አገር ወዳድ አሳዝኖ ቆይቷል የአሁኑ ጉባዔ የተቃዋሚ ኃይሎችን ኀብረት አንድ እርምጃ ወደፊት ያራምዳል ተብሎ ይጠበቃል።</p>

<p>ምክር ቤቱ ውስጥ የነበሩ አንዳንድ የተቃዋሚ ድርጅቶች አባላትና ማኅበራትም ምክር ቤቱን ውስጡ ሆኖ ታግሎ ማጠናከሩን በመተው የተሻለ አማራጭ ሳያቀርቡ በሰበብ አስባብ ራሳቸውን ሲያገልሉ ቀሪዎቹም ተጠናክሮ ለመውጣት ያደረጉት ጥረት የጐላ አለመሆኑን ታዛቢዎቹ ይናገራሉ።</p>

<p>የአማራጭ ኃይሎች ምክር ቤት አለመጠናከርን ምክንያት የፖለቲካ ታዛቢዎች በሁለት ከፍለው ያዩአቸዋል። የመጀመሪያው ራሳቸውን አንጋፋ አድርገው የሚቆጥሩ የአገር ውስጥና የውጭ የፖለቲካ ድርጅቶች ራሳቸው ሙሉ በሙሉ በማይቆጣጠሩት መድረክ ማንነታቸው ተውጦ እንዳይቀር በመስጋት ለእውቅናቸው ብቻ መታገላቸውንና ተዘዋዋሪ እንቅፋት ሲፈጥሩ መቆየታቸው ሲሆን ሌላው ደግሞ የምክር ቤቱ አመራር ገንቢ የሆኑ ኃሳቦችን እያቀረበ በግንባር ቀደምትነት ከመታገል ተቆጥቦ ኢሕአዴግን የማያስቆጣ የሕዝብንም ስሜት በግልፅ የማይጐዳ ለስላሳና አዘናጊ መንገድ እየመረጠ ማዝገሙ ዋናው ምክንያት ነው ይላሉ።</p>

<p>በመስከረም መጀመሪያ ፓሪስ ሊካሄድ የታቀደው ጉባዔ ባለፉት ዓመታት በተቃዋሚዎች ዘንድ በታዩት ድክመቶች ላይ በግልፅ ተነጋግሮ ሕዝቡ ደጋግሞ ላቀረበው የተጠናከረ ግንባር ጥያቄ ተገቢ መልስ ይሰጣል ተብሎ ይጠበቃል።</p>

<p>ጉባዔውን በተመለከተ አንድ ያነጋገርናቸው ታዛቢ እንደጠቆሙን አገሪቱ አሁን ካለችበት አደጋ እንድትወጣ ተቃዋሚዎችም ሆኑ መንግሥት ቅንነት የተሞላበት ጥረት ይጠበቅባቸዋል ካሉ በኋላ ተቃዋሚዎች መሪዎቻችንን አስሮብናል፣ ገድሎብናል፣ አዋክቦብናል ከሚሉት ኢሕአዴግ ጋር አብሮ ለመሥራት ጥሪ እያቀረቡ ተመሳሳይ ዓላማ አለን ከሚሏቸው አጋሮቻቸው ጋር መነጋገር ካልቻሉ ጥሪያቸው ሁሉ የአስመሳይነት ይሆናል ሲሉ አስጠንቅቀዋል።</p>

<p>የኢሕአዴግ መንግሥትም ከሽግግሩ ጊዜ ጀምሮ በተቃዋሚዎች ላይ የፈጠረውን እንቅፋት በማንሳት በጋራ ለመሥራት በሩን እስከአልከፈተ ድረስ አሁን አገሪቱ የገጠማትን ችግር ለመወጣት ሆነ የራሱን ህልውና ለማቆየት ያለፈ አካሄዱ እንደማያዛልቀው አሳስበዋል።</p>

<p>ተቃዋሚዎች እየበዙ መሄዳቸው ያሳሰባቸው አንድ የጋዜጣችን ደንበኛ የስደት ፖለቲካ እንደመተዳደሪያ እየተወሰደ መሆኑ እንዳሳዘናቸው ገልፀው ውጭ የሚገኙ ተቃዋሚዎች በአንድነት ቆመው አገር ውስጥ ካሉት ጋር በመታገል ለአገር መቆማቸውን ማረጋገጥ አለባቸው ብለዋል።</p>


</body>
</html>
