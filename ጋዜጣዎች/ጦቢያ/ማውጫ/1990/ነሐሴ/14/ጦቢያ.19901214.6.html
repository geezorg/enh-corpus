<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢመማ ጽ/ቤት ታሸገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኢመማ ጽ/ቤት ታሸገ</h1>


<p>አንጋፋው የኢትዮጵያ መምህራን ማኅበር (ኢመማ) የፍርድ ቤት ትዕዛዝ ይዘናል በሚሉ ፖሊሶች ነሐሴ 7 ቀን 1990 ዓ.ም መታሸጉን የተለያዩ የግል ጋዜጦች ዘገቡ።</p>

<p>በተለይ ነሐሴ 10 ቀን 1990 ዓ.ም ታትሞ በወጣው «ኢትዮ - ታይም» የግል ጋዜጣ ላይ እንደተገለጸው ማኀበሩ በይግባኝ የያዘው ክርክር ውሳኔ ሳይሰጥበት በአንድ የኢሕአዴግ ካድሬ የተመራና በ10 ፖሊሶች የታገዘ ኃይል ጽ/ቤቱን አሽጓል።</p>

<p>ጋዜጣው የማኅበሩን አመራር አባላት ጠቅሶ እንደዘገበው የማኅበሩ አመራሮች እኛ ነን የሚሉት ወገኖች ሐምሌ 19 ቀን 1990 የይገባኛል ጥያቄ በማመልከቻ ማቅረባቸውንና ፍርድ ቤቱም ሐምሌ 28 ቀን 1990 ዓ.ም በዋለው ችሎት «ንብረቱ እንዲታገድና ለሦስተኛ ወገን እንዳይተላለፍ» ትዕዛዝ ሰጥቶአል። «የዚህ ትዕዛዝ ግልባጭ ለሚመለከተው ሁሉ እንዲደርስ ብለናል» ሲል ትእዛዝ ሰጥቷል ቢባልም ፍ/ቤቱ ትዕዛዝ የሰጠበት ግልባጭ ለአንጋፋው ኢመማ ጽ/ቤት አለመድረሱ ተብራርቷል።</p>

<p>እነዚህ ወገኖች ነሐሴ 7 ቀን 1990 ዓ.ም ፍ/ቤት ውሳኔ የሰጠበትን ደብዳቤ ይዘው ንብረቱን እንዲያስረክቡ የማኅበሩን አመራር አባላት ጠይቀዋል። የማኀበሩ አመራር አባላት ደግሞ «የፍ/ቤቱ ትዕዛዝ ለእኛ አልደረሰም። ይህ ትዕዛዝ እስኪመጣ ድረስ ንብረት አናስረክብም።» ሲሉ ምላሽ ሰጥተዋል። በዚህ ጊዜ የተለጣፊው ማኅበር አመራር አባል የሆኑ አንድ ግለሰብ ባሉበት የወረዳ 3 ቀበሌ 53 መስተዳድር አባላትና በግምት ከአሥር በላይ የሆኑ ፖሊሶች በተገኙበት በቀበሌው መስተዳድር ማኅተም ጽ/ቤቱ መታሸጉን ኢትዮ - ታይም ጋዜጣ አስረድቷል።</p>

<p>የኢትዮጵያ መምህራን ማኅበር እና አመራሩ ይገባኛል በሚለው ተለጣፊ ወገን መካከል ጉዳዩ በሕግ ተይዞ ክርክር ላይ ይገኛል። ጉዳዩን የያዘው ጠቅላይ ፍ/ቤት በተለጣፊው ወገን የቀረበለትን የይግባኝ ጥያቄ መርምሮ ውሳኔ ለመስጠት ለመጋቢት 19 ቀን 1991 ዓ.ም ቀጠሮ ሰጥቷል።</p>


</body>
</html>
