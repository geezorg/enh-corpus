<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፖለቲካው ቀውስ ግማሽ ሚሊዮን ዜጐችን ተንከራታች አድርጓል - ኢትዮጵያውያን ጨው ያመርታሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">አመራሩ ሕዝቡን አሳስቷል</span></h3>
<h2 class="align-center">የፖለቲካው ቀውስ ግማሽ ሚሊዮን ዜጐችን ተንከራታች አድርጓል - ኢትዮጵያውያን ጨው ያመርታሉ</h2>


<p>ኢትዮጵያ ውስጥ በተከሰተው የፖለቲካ ቀውስና ከሻዕቢያ በኩል በተፈፀመ ወረራ ከግማሽ ሚሊዮን በላይ ኢትዮጵያውያን ለስደትና ለመፈናቀል ሲዳረጉ የኢትዮጵያ ባለሥልጣናት ጉዳዩን በመደበቅና ሕዝቡን በማሳሳት ለችግሩ መባባስ አስተዋጽኦ ማድረጋቸውን ልዩ ልዩ ክፍሎች አቋም እየወሰዱበት ያለ ጉዳይ ሆኖአል።</p>

<p>ከግንቦት 1990 ዓ.ም ጀምሮ ሻዕቢያ በከፈተው ወረራ ምክንያት እስካሁን ከሁለት መቶ ሺህ በላይ ኢትዮጵያውያን መፈናቀላቸውን የመንግሥት አካላት እየገለጹ ሲሆን ለሕዝብ ይፋ እንዳይደረግ በታፈነው የጌዴኦና የጉጂ ብሔረሰቦች ግጭት ለተፈናቀለ 130 ሺህ የሚጠጋ ሕዝብ፣ እንዲሁም በ1983 ዓ.ም. ከኤርትራ ተባርረው አዲስ አበባ ለሰፈሩት ከ30 ሺህ በላይ ለሆኑ ተፈናቃዮች መንግሥት ከፕሮፓጋንዳ ያለፈ እርዳታ አለማድረጉን የተለያዩ ምንጮች ጠቅሰዋል።</p>

<p>በኢትዮጵያና በኤርትራ መካከል በተፈጠረው ግጭት በሕዝብ ላይ እየደረሰ ያለውን መጉላላት በተመለከተ የኢትዮጵያ ሰብአዊ መብት ጉባኤ ነሐሴ 18 ቀን 1990 ዓ.ም. «የኤርትራ መንግሥት ወረራ ያስከተለው የሰብአዊ መብት ረገጣ» በሚል ርዕስ ባወጣው መግለጫ ለኢትዮጵያውያን ከኤርትራ፣ ለኤርትራውያንም ከኢትዮጵያ በግፍ መባረርና ለመፈናቀል ሁለቱም መንግሥታት ተጠያቂ መሆናቸውን ጠቁሞ በተለይም የኢትዮጵያ ባለሥልጣናት ኢትዮጵያውያን በኤርትራ ግፍ ሲፈፀምባቸው ዝም ከማለታቸውም በላይ ኤርትራውያን በኢትዮጵያ ስለሚኖሩበት ሁኔታ የተሳሳተ መግለጫ በመስጠት ለዛሬው ያልታሰበ አደጋ እንዳጋለጧቸው በመግለጽ ድርጊታቸውን ኮንኗል።</p>

<p>እንደኢሰመጉ መግለጫ ከሆነ የውጭ ጉዳይ ሚኒስትር ሥዩም መስፍን፣ የቀድሞው ምክትል ጠቅላይ ሚኒስትርና የመከላከያ ሚኒስትር ታምራት ላይኔ እንዲሁም ጠቅላይ ሚኒስትር መለስ ዜናዊ በተለያዩ ጊዜያት በሰጡት መግለጫ ኢትዮጵያ ውስጥ የሚኖሩ ኤርትራውያንን በተመለከተ ሥርዓት እንዲይዝ የቀረቡ ጥቄዎችን ወደ ኋላ በማለት በኤርትራውያን ላይ የፖሊሲ ለውጥ የሌለ መሆኑን መናገራቸው በጊዜው ችግሩ እንዳይፈታና ኤርትራውያንም እንዳይዘጋጁ ማድረጉን ጠቁሟል።</p>

<p>አቶ ሥዩም መስፍን «ማንኛውም የኤርትራ ዜጋ ከኤትዮጵያዊ ጋር ጎን ለጎን በመሥራት ራሱንና የኢትዮጵያን ኅብረተሰብ መጥቀም የለበትም የሚባል ከሆነ ያለፈውን ስህተት መድገም ይመስላል» ማለታቸውና ጠቅላይ ሚኒስትር መለስ ዜናዊ በበኩላቸው «በሁለቱም አገሮች የሚኖሩ የሁለቱ አገሮች ዜጐች የሚኖሩበትን ሁኔታ በተመለከተ በኢትዮጵያ መንግሥት በኩል ከዚህ በፊት ከነበረው ፖሊሲ የተለወጠ የለም፤ ለወደፊትም አይኖርም፤» የሚለው ቃለ ምልልስ የኤርትራ ዜጐች በኢትዮጵያ የሚኖሩበት ሁኔታ እንደማይለወጥ ስለሚያረጋግጥ የኤርትራ ዜጐች እንደውጭ አገር ዜጐች ሳይሆን እንደ ኢትዮጵያ ዜጐች እንኖራለን ብለው እንዲያምኑ አድርጓቸዋል ሲል ተችቷል።</p>

<p>የኤርትራ መንግሥት በኢትዮጵያውያን ላይ ከፍተኛ ግፍ እንደሚፈፅም የዘገበው ኢሰመጉ በርካታ ኢትዮጵያውያን በዞባ 2 ምምህዳር 06 ክልል በሚገኘው ካምፕ ሱዳን ፖሊስ ጣቢያ፣ ዞባ 2 ምምህዳር 02 ክልል በሚገኘው የአሰብ ወረዳ ፖሊስ ጣቢያ፣ ዞባ 1 ምምህዳር 01 ክልል በሚገኘው የአሰብ ወህኒ ቤት፤ ዞባ 2 ምምህዳር 01 ክልል አሰብ ሰቂር በሚባል ቦታ በሚገኘው የቀድሞ ወንጀል ምርመራ፣ አሰብ ኤርፖርት የቀድሞ 30ኛ ክፍለ ጦር ካምፕ፤ አዲንፋስ በሚባለው ቦታ በሚገኘው የቀድሞ የዓለም ምግብ ድርጅት መጋዘን እንዲሁም እይሉ በሚባለው እስር ቤትና በሌሎችም ቦታዎች ከፍተኛ ስቃይ እየደረሰባቸው ከመሆኑም በላይ እስረኞቹ በግዳጅ ጨው እንዲያመርቱ መገደዳቸውንም አስታውቋል።</p>

<p>የኤርትራ መንግሥት በአገሩ የሚኖሩ ኢትዮጵያውንን በማስወጣት፣ ገንዘባቸውን ነጥቆ ከአገሩ በማባረር፣ እንዳይወጡ በመከልከል ግፍ ከመፈፀሙም በላይ በመቀሌና በአዲግራት አየር ድብደባ ሕፃናትንና ሲቪሎችን በግፍ መጨፍጨፉን አውግዟል።</p>

<p>በሻዕቢያ የተወረረው የኢትዮጵያ መንግሥት ለአገር ደህንነት ሥጋት ይሆናሉ ያላቸውን ኤርትራውያን ከአገሩ የማስወጣት መብት አለው ቢባልም አሠራሩ ግልፅና ሕግን የተከተለ መሆን እንዳለበት ኢሰመጉ አስታውቆ የኤርትራና የኢትዮጵያ መንግሥታት የውጭ አገር ዜጐችን ከየአገሮቻቸው በሚያስወጡበትና በሚያግቱበት ጊዜ ሕጋዊ ሥርዓትን እንዲከተሉና ሰብአዊ መብቶችን እንዲያከብሩ ግፊት ያደርጉ ዘንድ ለሰብአዊ መብት መከበር ለቆሙ አካላት ሁሉ ጥሪ አቅርቧል።</p>

<p>በአሁኑ ሰዓት ከ1985 ዓ.ም ጀምሮ በኢትዮጵያ ውስጥ በተከሰተው የፖለቲካ ቀውስ የተፈናቀሉት ዜጐች ቁጥር ከፍተኛ ቢሆንም በመጠኑ እንኳ ትኩረት የተሰጣቸው በባድሜ፣ በሸራሮና በዛላንበሳ አቅጣጫ ለተፈናቀሉት ብቻ መሆኑን ያነጋገርናቸው ሰዎች ሲጠቁሙ ላለፉት ሰባት ዓመታት በአዲስ አበባ በላስቲክ ቤቶችና በድንኳን ተጠልለው የሚሰቃዩትና በሰሞኑ ሁኔታም የተፈናቀሉ የኤርትራ ተፈናቃዮችን ዞሮ ያያቸው እንደሌለና ለፕሮፓጋንዳው ሲባል መፈናቀላቸው በቅርቡ መገለፁ እንዳስገረማቸው ጠቁመዋል።</p>

<p>ከሐምሌ ወር አጋማሽ ጀምሮ በጉጂና በጌዴኦ ብሔረሰብ አባላት በተከሰተው ብጥብጥ ብዙ ሺህ ሰው አልቆ ከ130 ሺህ በላይ የተፈናቀለ ቢሆንም ጉዳዩን ግልፅ ከማድረግና እርዳታ ከመስጠት ይልቅ ተፈናቃዮችን በግዳጅ ወደ ግጭቱ ቦታ መውሰድ መጀመሩን ከሥፍራው የደረሰን መረጃ ያመለክታል።</p>

<p>ከአካባቢው ያገኘናቸው ምንጮች እንደሚያስረዱት ከሆነ በጉጂና በጌዴኦ መካከል የተፈጠረው ቀውስ በሥርዓቱ ሳይፈታና በቂ የመከላከያ ኃይል ሳይመደብ ሰፋሪዎችን ወደ ቦታቸው መመለሱ አዲስ እልቂትን ሊያስከትል እንደሚችል ይጠቁማል።</p>

<p>የመንግሥት ባለሥልጣናት የድብብቆሹን ፖለቲካ በማቆም በጦርነቱና በእርስ በርስ ግጭቱ ምክንያት የተከሰተውን የመፈናቀል ችግር ጥልቀትና ውስብስብነት በሚዛናዊነትና ለሁሉም ነብስ አድን በሆነ መልኩ ለሕዝብና ለዓለም ዓቀፍ ኅብረተሰብ ግልፅ በማድረግ ችግሩን በጋራ ለመቅረፍ እንዲንቀሳቀሱ አሳስበዋል።</p>


</body>
</html>
