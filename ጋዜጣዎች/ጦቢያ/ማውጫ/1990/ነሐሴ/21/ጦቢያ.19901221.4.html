<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር አብዱል መጂድ አማራጭ ኃይሎችን አንኳሰሱ - አልማዝ መኮ ብሔራዊ እርቅን አጣጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">ዶ/ር አብዱል መጂድ አማራጭ ኃይሎችን አንኳሰሱ - አልማዝ መኮ ብሔራዊ እርቅን አጣጣሉ</h2>

<p class="align-right">(ከጦ.ሪ.፣ ዋሽንግተን ዲሲ)</p>


<p>የቀድሞ የትራንስፖርትና መገናኛ ሚኒስትርና ከሚመጣው ወር ጀምሮ በተባበሩት መንግሥታት ድርጅት የዩኒሴፍ የጄኔቫ ጽሕፈት ቤት ምክትል ዳይሬክተር ዶክተር አብዱል መጂድ ሁሴን የኢትዮጵያ ተቃዋሚ ኃይሎች አጠቃላይ የፖለቲካ ድርጅት የሆነውን የአማራጭ ኃይሎች ምክር ቤት ሚና እንደማይረዱ፣ ሥራም እንደሌለው ትግል እንደማያውቅ፣ የምን አማራጭ እንደ ሆነ እንደማይገባቸው በምጸትና በንቀት መልክ ገለጡ።</p>

<p>ዶክተር አብዱል መጂድ ሑሴን ይህን የተናገሩት ባለፈው ቅዳሜ ነሐሴ 16 ቀን 1990 በ(ኡዽጭ) (ዩኒቨርሲቲ ኦፍ ዘዲስትሪክት ኦፍ ኮሎምቢያ) ኢትዮጵያ ከኤርትራ ጋር ባላት ጦርነት የገንዘብ ስብሰባ ምሽት ላይ ነበር።</p>

<p>«ለእኔ ሰባቱ ዓመት በጣም ነበር የሰለቸኝ። መሄዴ ጠቅሞኛል። እንደኔ የሰለቸው ሁሉ ቢሄድ እወድዳለሁ። አማራጭ ኃይሎች የሚባለው ዓይነት አጠራር ይገርመኛል። የምን አማራጭና የማን አማራጭ መሆኑ ነው? ምን ለመሆን እንደሚፈልግም ጨርሶ አይገባኝም። ተቃዋሚ መሆኑ ነው?» በማለት ለማሾፍና እግረ መንገዳቸውን የአገር ቤት ሥራቸውን ለቅቀው ወደ ዩኒሴፍ መሄዳቸውን አረጋግጠዋል። ከዚህም ጋር አያይዘው የሕገ መንግሥቱ አንቀጽ 39 ስለመገንጠል ያሰፈረው ሃሳብ ለ38 ብሔረሰቦች በኢትዮጵያ ዙሪያ ለመሰባሰብ ምክንያት መሆኑን አስረድተዋል።</p>

<p>ዶክተር አብዱል መጂድ የኤርትራን ወረራ በማስመልከት «በድንበሬ ላይና ለኢትዮጵያም አንድነት እስከ መጨረሻው እፋለማለሁ» በማለት በቅድሚያ ውሳኔውን ያሳወቀው የሶማሌው ክልል የኢትዮጵያ ሕዝብ መሆኑን አስረድተዋል። በተለይም እሳቸው የሚመሩት የሶማሌ ሊግ እስካሁን ያስመዘገበው ውጤት የሚያስመካና በታሪክ ውስጥም ለመጀመሪያ ጊዜ በዜግነቱ የኮራበት ወቅት መሆኑን ገልጠዋል።</p>

<p>ወያኔ ኢሕአዴግ ሥልጣን ከያዘ ጀምሮ መጀመሪያ የውጭ ኢኮኖሚ ግንኙነት ሚኒስትር በኋላ ደግሞ የትራንስፖርትና መገናኛ ሚኒስትር ሆነው ሲሠሩ የቆዩት ዶክተር አብዱል መጂድ ሑሴን በዩኒሴፍ (በተባበሩት መንግሥታት የሕፃናት መርጃ ድርጅት) የዲሬክተርነት የኃላፊነት ቦታ እንደተመደቡ ለማወቅ ተችሏል።</p>

<p>ዶክተር አብዱል መጂድ ሑሴን ወያኔ ኢሕአዴግ ሥልጣን ከመያዙ በፊት ለዚህ ድርጅት (ዩኒሴፍ) በመሥራት ከተግባሩ ጋር ትውውቅ ያላቸው ሲሆን እንደገና ወደዚያ ለመመለስ ጥያቄ ካቀረቡ ሰንበት እንዳለ ታውቋል። ዶክተር አብዱል መጂድ ሑሴን ከዚህ ቀደም አሸባሪዎች እቢሮአቸው ድረስ በመሄድ በርካታ ጥይቶች አርከፈከፍውባቸው በእጆቻቸው እንቅስቃሴ ላይ ችግር እንደፈጠሩ ይታወሳል። ሚኒስትሩ ለጊዜው ወደ እሥራኤል በመሄድ የሕክምና ርዳታ አግኝተው የተመለሱ ሲሆን ከዚያ ወዲህ ባደረባቸው ሥጋት ዓለም አቀፍ ሥራ ሲያፈላልጉ ቆይተዋል።</p>

<p>ከሦስት ዓመት በፊት በዶክተር አብዱል መጂድ ላይ በመተኰስ አደጋ ያደረሱባቸው ግለሰቦች አክራሪ አቋም የሚከተለውና በሶማሊያ የሚገኘው አልኢታድ ድርጅት አባላት እንደሆኑ ሲነገር የቆየ ቢሆንም ሌሎች ወገኖች ደግሞ የግድያውን ሙከራ ያካሄደው የሻዕቢያ ቡድን መሆኑን ይናገራሉ።</p>

<p>አብዱል መጂድ በዚያው ሰሞን ኢትዮጵያ ከአሰብ ይልቅ ሌላ አማራጭ (ጂቡቲ) ወደብ እንዳላት አጠንክረው መግለጣቸው የኤርትራን አመራር እንዳስቆጣና ለበቀል ርምጃ እንዳነሣሣ ይወራ ነበር።</p>

<p>በሌላ በኩል ደግሞ የፌዴሬሽን ምክር ቤት አፈጉባዔ ወ/ሮ አልማዝ መኮ ባደረጉት ንግግር በአሁኑ ሰዓት በኢሕአዴግና በተቃዋሚ ኃይሎች መካከል የብሔራዊ እርቅና የሽግግር ሥርዓት ይፈጠር ዘንድ የሚቀርበውን አሳብ አጠንክረው ተቃውመውታል።</p>

<p>ወይዘሮ አልማዝ መኰ እጅግ በመረረ ሁኔታ ሲናገሩ «ይህ ፎርሙላ ከሕገ መንግሥቱ ጋር የሚጋጭና» በጽንሰ ሃሳብም መሠረት ትክክል እንዳልሆነ ተናግረዋል። «የምን የእርቅ ሥርዓት ነው? ማነን ከማን ጋር ነው የሚታረቀው?» በማለት ከረር ባለ አነጋገር አቋማቸውን ገልጠዋል። በአጠቃላይም መንግሥታቸው በምንም ሁኔታ በዚህ ዓይነቱ ፖለቲካ ውስጥ እንደማይገባና ለጠላቶቹ እንደማይንበረከክ በተጻፈ ንግግራቸው አረጋግጠዋል።</p>


</body>
</html>
