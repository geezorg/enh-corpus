<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለቀጥታ ቅኝ ተገዥነትም ታሰብን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">ለቀጥታ ቅኝ ተገዥነትም ታሰብን?</h1>


<p>ከአርባ ዓመት ወዲህ ያለው የአገራችን ከፍተኛ ችግር ምናልባት በአንዳንድ ሰዎች ግምት ድርቅና የረሃብ ተደጋጋሚነት ነው። ይህ ኋላቀርነታችንና ድህነታችን ያመጣው ነው። የጦርነት ታሪካችንም ከዚሁ ጋር የሚታይ ነው። ይህ ደግሞ የሕዝብ ሥርዓት የመጥፋት ምልክት ሆኖ ይገመታል። ዓለም በልማትና በእድገት ረገድ እመርታ ሲያሳይ የእኛ ሁኔታ ከጊዜ ወደጊዜ አሳዛኝ እየሆነ ነው። ለሌላ ሌላው ግምት ሊሰጠው ቢችልም ሕልውናችንን፣ ማኀበራዊ ሕይወታችንን፣ ታሪካችንንና አንድነታችንን በአደጋ ላይ የጣለው በሰሜን በኩል በየጊዜው የሚፈነዳው ግጭት መሆኑ ግን አያከራክርም።</p>

<p>የተወሰነውን ክፍል የተወሰኑ ሰዎች ይዘው ቢመጡና የመንግሥት መሪዎች ቢሆኑም አሁን እንደምናየው መገንጠል የሚባለውም ቀመር ለችግሩ መፍትሄ አላመጣም። ይህም ማለት ችግሩ ራሱ የፈጠራ፣ የመፍቻ ቀመሩም ከችግሩ ጋር ያልተገናዘበ ነበር ማለት ነው። በሽታውም የውሸት፣ መድኃኒቱም የውሸት (ቑአችክ) ነበር ብለን ለመደምደም እንችላለን።</p>

<p>ዛሬ በኢትዮጵያ ድንበር መደፈር የተነሳ በአካባቢው ብቻ ሳይሆን በአፍሪካ ቀንድ የሰላም መደፍረስ አዝማሚያ እየታዬ ነው። ሁኔታው አሁን ባለው መልኩ ከተያዘ ደግሞ ግጭቱና ጦርነቱ ለብዙ ዓመታት የመቀጠል አዝማሚያ እንደሚኖረው አይጠረጠርም። ይልቁንም ከአሥመራ እስከ ለንደን፣ ከናይሮቢ እስከ ዋሽንግተን፣ ከካናዳ እስከ አውስትራሊያ የኢሳይያስ አንበሶች የሚያደርጉት የጦርነት ዝግጅትና የሚደልቁት የጦርነት ከበሮ በዚህ አካባቢ የተፈጠርነው ሁሉ ዕድላችን በእጃቸው ውስጥ እንዳለ የሚገምቱ እያስመሰላቸው ነው። እስከ መቼ? ለምን?</p>

<p>የዋሽንግተን ዲ.ሲ. ሪፖርተራችን በትክክል እንዳጣራው ባለፈው ሳምንት የኤርትራ መንግሥት ዋነኛ ሹማምንት ለጦርነቱ የሞራልና የገንዘብ ርዳታ ለመሰብሰብ ወደ ልዩ ልዩ አገሮች ተሰማርተዋል። ከእነዚህም አንደኛው ማለትም ሚስተር አላሚን የተባሉት በቨርጂኒያ ስቴት፣ በፌርፋክስ ካውንቲ፣ በአንድ አዳራሽ ከሰባት ሺህ ኤርትራውያን በላይ ሰብስበው የኤርትራን ዓላማ ለመግለጥ ሲሞክሩ ተደምጠዋል። በኢትዮጵያ እንዳየነው ኤርትራውያኑና አስተባባሪዎቻቸው እዚያም ሕግና ሥነ ሥርዓት ጥሰው፣ የአካባቢውን ሕዝብ ሰላም አደፍርሰው ስለተገኙ በፖሊሶችና በሄሊኮፕተሮች እስከ መበተን ደርሰዋል።</p>

<p>ከሁሉም በላይ ሰውዬው የሰበሰቡትን ኤርትራዊ ሲያናግሩ የነበረበት መንፈስ ነው እኛን በቀጥታ የሚያሳስበን። በዲስኩራቸው «ኤርትራውያን የሆናችሁ ሁሉ። በዚህ አገር ቦንድ ገዝታችሁ በኤርትራ መንግሥት ስም ማስመዝገብ አለባችሁ። ከኢትዮጵያ ጋር ያለውን ጦርነት በተመለከተ ምን ልንሠራ እንደምንችል ታውቁታላችሁ። በጥቂት ቀናት ውስጥ መላውን ኢትዮጵያን በቁጥጥራችን ሥር ለማዋል የሚያስችል አቅም አለን። ይህንንም እንድታዩት እናደርጋለን» ብለዋል።</p>

<p>በሥፍራው የነበሩ ኤርትራውያን እኒህን ቃላት በእውነትነታቸው ተቀብለዋል። አላሚን ለጊዜው ብዙ ሰዎችን ለማሳበድ ችለው ሊሆን ይችላል። ምንም እንኳ የኢትዮጵያ ዓይነተኛ ችግር አስተዋይ፣ ለሕዝብ የሚቆረቆሩ የፖለቲካ መሪዎችና ቁልፍ ቦታዎችን የሚሞሉ የጦር መሪዎች ጉዳይ ቢሆንም ይህ ሕልም ተፈጻሚ የሚሆነው የኤርትራ «ጀግኖች» የሁላችንንም ሬሳ ተረማምደው ይሆናል።</p>

<p>እኛ ጋዜጠኞች የኢትዮጵያ ሕዝብ በሙሉ ከጦርነት አዙሪት እንዲወጣ የማንጮኸው ጩኸት አልነበረም። ዳሩ ግን እንዲህ ያለው እብሪት፣ ጉራና ድንፋታ በአገራችን፣ በሕዝባችንና በኩራታችን ላይ ሲነሳ የማንወደውን ጐዳና እንድንከተል የግድ ነው። «ግዛኝ ብለው ለመሸጥ አሰበኝ» ይባላል። ለቀጥታ ቅኝ ተገዥነትም ታስበናል ማለት ነው?</p>


<center>
<table border bgcolor="#bfbfbf">
<tr><td class="align-center">
<h2>ጦቢያ መጽሔት</h2>
<h3>ጳጉሜ 2 1990 ዓ.ም. ትወጣለች።</h3>
ካልፈለጉ በቀር አሮጌ እትሞችን እንዳይገዙ ይጠንቀቁ!
</td></tr>
</table>
</center>

</body>
</html>
