<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጎጃም ውስጥ ወባ ሕዝብ ፈጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ጎጃም ውስጥ ወባ ሕዝብ ፈጀ</h1>


<p>በጎጃም ካለፉት አምስት ዓመታት ወዲህ የወባ ወረርሽኝ እጅግ በመስፋፋቱና በቂ ህክምናም በመታጣቱ በየቀበሌው በየቀኑ የሚሞተው ሰው እየበዛ ለቀብር እንኳ ሕዝቡ መቸገሩን የዐይን ምስክሮች ገለጹ።</p>

<p>የአካባቢው ተወላጆች እሑድ ነሐሴ 17 ቀን 1990 ዓ.ም. በጤና ጥበቃ ሚኒስቴር አዳራሽ ተሰብስበው ችግሩን ለማስወገድ በሚቻልበት ጉዳይ ላይ በተወያዩበት ወቅት ከአካባቢው የመጡ የዐይን ምስክሮች በተለይ ለጦቢያ ጋዜጣ ሪፖርተር እንደገሉፁት ከሆነ በአንድ ቀበሌ ውስጥ በቀን ከስምንት በላይ ሰው ስለሚሞትና ተከታትሎ መቅበር ባለመቻሉ አስከሬን ማሳደር የተለመደ ሆኖአል። በአንድ አጋጣሚ በአንድ ሰው ቀብር ላይ ሶስት ሰው ብቻ መገኘቱም ታይቷል።</p>

<p>በአንዳንድ አካባቢ ቤተሰብ በሙሉ በበሽታው ስለሚጠቃ ከብቶች በበረት ውስጥ መዋልና ማደር የተለመደ መሆኑን የጠቆሙት አንድ አዛውንት በክፍለሀገሩ ያሉ እድሮች በማቿች ብዛት በመፍረሳቸው ቀብር በመዋጮ እንደሚፈፀምና አዲስ አበባ ያሉ የተወላጆቹ እድሮችም መዳከም መጀመራቸውን አስረድተዋል።</p>

<p>በቆላማ አካባቢ ተወስኖ የኖረው የወባ ወረርሽኝ የመድኃኒት ርጭት በመቋረጡና ህክምና በመታጣቱ ወረርሽኙ ወደ ደጋው ጭምር በመዛመቱ የሚያልቀው ሕዝብ ከፍተኛ መሆኑን የገለጹት እነዚሁ ተሳታፊዎች የአካባቢ ተወላጆችና እርዳታ ሰጪ አካላት ሁሉ እንዲተባበሩ ተማጽነዋል።</p>

<p>በስብሰባው ላይ በቀረበው የናሙና ጥናት መሠረት በ1974 ዓ.ም. በአካባቢው ከአስሩ ዋና ዋና በሽታዎች አንዱ ያልነበረው ወባ አሁን የመጀመሪያውን ደረጃ መያዙንና በየዓመቱ ከ250,00 በላይ ሰዎች በማጥቃት በርካታዎቹንም እንደሚገድል አስታውቋል።</p>

<p>በአካባቢው ሆስፒታል ተኝተው ከሚታከሙት ከ30-40 በመቶ የወባ በሽተኞች መሆናቸውንና በየቤቱ ታመው የሚሞቱትን መቁጠር እንደማይቻል ጥናቱ አብራርቶ ይህን ከ344 ቀበሌዎች በላይ የተዛመተውን የወባ ወረርሽኝ ለመቋቋም የበጀት፣ የሙያተኛ፣ የህክምና ተቋማት እጥረትና የመድኃኒቶቹም ከስልሳ ከመቶ በላይ የማዳን አቅማቸው መቀነሱ ችግሩን ማባባሱ ተገልጿል።</p>

<p>የስብሰባው ተሳታፊዎች ገንዘባቸውን፣ ጉልበታቸውንና እውቀታቸውን በማስተባበር አምራች የሆነውን የአካባቢውን ሕዝብ ለመታደግ ሰባት አባላት ያሉት የሥራ አስፈፃሚና የቦርድ አባላትን በመምረጥ ከመንግሥት ጐን በመሆን እርዳታ በማሰባሰብ እንዲሠሩ መርጠዋል።</p>

<p>ከክልሉ የጤና ቢሮና ከጤና ጥበቃ ሚኒስቴር የተወከሉ ባለሥልጣናትም ችግሩ ከመንግሥት ቁጥጥርና አቅም ውጭ እየሆነ መምጣቱን ጠቁመው የአካባቢው ተወላጆች በሚያደርጉት ጥረት ሁሉ ከጐናቸው እንደሚቆሙ ቃል ገብተዋል።</p>

<p>በጤና ጥበቃ ሚኒስቴር ውስጥ የነበረውን የወባ መከላከያ ድርጅት መንግሥት በማፍረሱ በመላ ኢትዮጵያ የወባን ወረርሽኝ መከላከል እንዳልተቻለ በጦቢያ ጋዜጣ በተደጋጋሚ ዘገባ መውጣቱ የሚታወስ ነው።</p>


</body>
</html>
