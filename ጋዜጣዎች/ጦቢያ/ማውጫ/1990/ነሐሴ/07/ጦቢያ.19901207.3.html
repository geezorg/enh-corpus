<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጐሣ ግጭት በርካታ ዜጐች ተጨፈጨፉ - የመንግሥትና የሚዲያ ዝምታ ሕዝቡን አሳዝኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">በደቡብ ኢትዮጵያ</span></h3>
<h2 class="align-center">በጐሣ ግጭት በርካታ ዜጐች ተጨፈጨፉ - የመንግሥትና የሚዲያ ዝምታ ሕዝቡን አሳዝኗል</h2>



<p>በደቡብ ክልል በሐምሌ ወር አጋማሽ በ1990 ዓ.ም. በጌዴኦና በጉጂ ብሔረሰቦች መካከል በተነሳው ግጭት ከሁለቱም ብሔረሰቦች ከ2500 እስከ 3000 የሚደርስ ሰው ሞቶ፣ በርካታ ንብረት ከመውደሙም በላይ በአስርሺዎች የሚገመት ሕዝብ መፈናቀሉን የዝግጅት ክፍላችን ባልደረባ በየቦታዎቹ ተዘዋውሮ የአደጋውን ሰለባዎች በማነጋገር አረጋግጧል። ሪፖርቱንም እንደሚከተለው አቅርቧል።</p>

<p>ኤላፈርዳ፣ ዲቢሣ፣ ቂሌንሶ፣ ሶኬ፤ ጋሊስና ሌሎችም ቦታዎች ላይ ከሚገኙት መኖሪያዎች ተፈናቅለው በአሁኑ ጊዜ በዲላ፣ በጭጩ፣ በወናጎ፣ በይርጋጨፌ፣ በፍሰሐ ገነትና በገደብ ከተሞች በድንኳን፣ በትምህርት ቤቶች፣ በቀበሌ አዳራሾች፣ በመዋዕለ ሕፃናትና በየዘመዶቻቸው ተጠልለው የሚገኙ ተፈናቃዮች ከ75,00 በላይ እንደሚሆኑ በነዚህ ሥፍራዎች ተገኝቶ ያነጋገራቸው አረጋውያን ገልጠዋል።</p>

<p>ከኋላው ያለውን የፀቡን መንሥኤ በትክክል ለማወቅ ባይቻልም ጌዴኦዎች «ይዘን የምንጠቀምበት መሬት የኛ ነው፣ እስካሁን ግብር ለክልል 4 መክፈላችን መቅረት አለበት» ሲሉ ጉጂዎች ደግሞ «በነዚህ ቦታዎች መጥታችሁ የሰፈራችሁት የዛሬ 38 ዓመት በመሆኑ መሬቱ የጉጂ ነው። ወደ ጌዴኦ ዞን (ወደ ክልል) ልትወስዱብን አይገባም» በሚል ንትርክ ላይ ባሉበት ወቅት በጌዴኦ ዞን ስር የሚገኘው የይርጋጨፌ ወረዳ አስተዳደር የፍትሕ ዘርፍ ኃላፊ አቶ አወል ሀሰን (ደነቀው ተገኘ) ኤላ ፈርዳ ላይ ሲደርሱ ፀብ ተነስቶ በገጀራ (ጎራዴ) ተጨፍጭፈው ሕይወታቸው ማለፉ ለፀቡ መጀመር ሰበብ መሆኑን በዲላ ከተማ ያሉ ተፈናቃዮች አስረድተዋል።</p>

<p>የወረዳ አስተዳዳሪው አስከሬን ወደ ዲላ ሆስፒታል ተልኮ ምርመራ ከተደረገ በኋላ ይርጋጨፌ ከተማ ወደሚገኙት ቤተሰቦቻቸው ተመልሶ እስከተቀበረበት ድረስ መንግሥት አፋጣኝ እርምጃ ባለመውሰዱ አደጋው በሌሎች ከተሞችና በገጠሮችም ተስፋፍቶ በአሰቃቂ ሁኔታ የጠፋው የሰው ህይወት በጣም ብዙ ከመሆኑም በላይ ቀሪዎቹ ከልጅነት እስከ እውቀት ያለው ንብረታቸው ወድሞ በአሁኑ ጊዜ በሰው እጅ ገብተው መረዳታቸው ከሞት ያላነሰ ጉዳት መሆኑን በምሬት ገልፀዋል።</p>

<p>አመጹና የተኩስ ልውውጡ የጀመረበት የኤላፈርዳ ከተማ ነዋሪዎች በከተማዋ የሚገኘውን በርካታ ሸቀጣ ሸቀጥ፣ ቡና ቤቶች፤ አልቤርጎዎችና ንብረት ከዘረፋ ለማስጣል በርትተው ቢታኮሱም የሚደርስላቸው አጥተው በ3ኛው ቀን ወደ ኋላ ሲያፈገፍጉ ከዘረፋው በተጨማሪ መተራረዱ በሰፊው መቀጠሉን ከሞት አምልጠው ወደ ዲላ የሸሹት ሰዎች አረጋግጠዋል።</p>

<p>የጌዴኦ ሰዎች በነዚህ አካባቢዎች ከሠሩአቸው በርካታ የቆርቆሮ ቤቶች ውስጥ ጥቂቶቹ ፈራርሰው ከጥቅም ውጭ ሆነዋል። ሌሎችም ተነቃቅለው ተወስደዋል። ሣር ቤቶች በሙሉ ተቃጥለዋል። ሸቀጣ ሸቀጦች በሙሉ ተዘርፈዋል። ሕፃናት፣ ነፍሰጡሮች፣ ሽማግሌዎችና ጎልማሶች በጦር፣ በስለት፣ በጥይት እየታረዱና እየተመቱ ማለቃቸውን በሕይወት የተረፉት በብርቱ ኃዘን ይናገራሉ። መንግሥት ሊታደጋቸው ባለመቻሉም አጥብቀውም ያማርራሉ።</p>

<p>በዚህ የጅምላ ጭፍጨፋ ከ2500 - 3000 ሰዎች አልቀዋል የሚለው ክፍል ቢበዛም ከ4500 - 5500 ሞቶአል የሚሉም ጥቂቶች አይደሉም። ከሁሉም በላይ ይህ እልቂት ሲፈፀም የኢትዮጵያ ሕዝብና መንግሥት እንዲረዳን የመንግሥት መገናኛ ብዙኃን ዝምታን መምረጣቸው አሳዝኖናል የሚሉትም ብዙዎች ናቸው።</p>

<p>ቤቱን እየተወ የተሰደደውን ሕዝብ ሕይወት ለማዳን የይርጋጨፌ ወረዳ አስተዳዳሪና የጌዴኦ ዞን ያገኙትን የጭነትም ሆነ የሕዝብ ማመላለሻ መኪናዎች እያስገደዱና ሌላውንም በማስተባበር እያሠማሩ ሕዝቡን ከአካባቢው እንዲነሳ ባያደርጉት ኖሮ የሚደርሰው ጉዳት ከዚህ እጥፍ ይሆን እንደነበር የዓይን ምስክሮች ይናገራሉ። በአሁኑ ጊዜ በዲላ፣ በጭጩ፤ በወናጎ፤ በይርጋጨፌ፤ በፍሰሐ ገነትና በገደብ ለሚገኙት ተፈናቃዮች የየከተማው ሕዝብ ምግብ በማቅረብ፣ ልብስ በመለገስ እስካሁን የተቻለውን እርዳታ በማድረግ ላይ ቢሆንም ሽማግሌዎች፣ ሕፃናት፣ ነፍሰጡሮች በሌሎችም የእድሜ ክልሎች የሚገኙ ሁሉ ከአሁኑ የተሻለ እርዳታ ከአልተደረገላቸው በክረምቱ ብርድና በልዩ ልዩ ተላላፊ በሽታ ሊጎዱ ይችላሉ የሚሉ ሰዎች አጋጥመውኛል።	የመታከሚያ ቦታ በማጣት በየዘመዶቻቸው ተጠግተው የሚገኙ ቁስለኞች ቁጥራቸው ቀላል አለመሆኑን ይርጋጨፌ ከተማ ውስጥ በዘመዱ ቤት ተኝቶ በመረዳት ላይ ያለ ጎልማሳ አስረድቶአል።</p>

<p>በመንግሥት በኩልም ከዲላ ጤና መምሪያና ከጌዴኦ ዞን ጤና መምሪያ የሕክምና ባለሙያዎች ተውጣጥተው ወደ ፍስሐ ገነትና ወደ ገደብ መላካቸውን ከዲላ ሆስፒታል የሕክምና ባለሙያዎች ለመረዳት ተችሏል።</p>

<p>ዲላ ሆስፒታልን ከሞሉት ቁስለኞች መካከል አንዲት ሴት 3 ልጆቼን እፊቴ በገጀራ ሲአርዱአቸው ከዚያም እንደ እብደት አድርጎኝ በርሬ ከአጠገባቸው ከጠፋሁ በኋላ ከሕዝብ ተደባልቄ በሕክምና በመረዳት እገኛለሁ ስትል እያለቀሰች ተናግራለች።</p>

<p>«የጉጂ ብሔረሰብ አባላት ሰው እየገደሉ፣ ቤት እያቃጠሉ ሲደርሱብኝ ሸሽቼ ለማምለጥ ስሞክር በጦር ተወጋሁ። ደሜን እያዘራሁ ሮጬ ሕይወቴን አተረፍኩ። ባለቤቴና 7 ልጆቼ የት እንደደረሱ እስካሁን የሰማሁት ነገር የለም» ሲል አንዱ ቁስለኛ ገልጿል። ሌላውም ቁስለኛ «አንዷ ልጄ በጥይት ታፋዋን ተመትታ ዲላ ሆስፒታል መጥተን ጥይቱን በኦፕራሲዮን አወጡላት። እኔ በተአምር ብተርፍም ሌሎች ቤተሰቦቼን እስካሁን አላገኘኋቸውም» ብሏል ምርር ብሎ እያለቀሰ።</p>

<p>እንደሌሎቹ ስማቸው እንዳይጠቀስ የጠየቁት ቁስለኛ «ጦርነቱ እየተቃረበ ሲመጣ ቤተሰቤን ይዤ እንደወጣሁ ከኋላዬ በጦር ተወጋሁ። ባለቤቴ በጥይት ተመታች። እንደምንም ሮጠን ይህችን ሕፃን አተረፍን። አሁን ደግሞ እርሷ በጠና ታማብን ተጨንቀናል» አሉኝ። አንገቱን አርደው፣ ሞቶአል ብለው ትተውት ከሄዱ በኋላ በእግዚአብሔር ኃይል ተርፎ ዲላ ሆስፒታል የተኛውን ሰው ለማነጋገር ሞክሬ ሁኔታው ስለአልተሳካልኝ ከሆስፒታሉ ወጣሁ። ከዚያ በመቀጠል ዲላ ከተማ ውስጥ ድንኳን የሚገኙትን በርካታ ተፈናቃዮች ለማናገር ሄጄ ሞክሬ በሁኔታዎች አስገዳጅነት ባይሳካልኝም የተፈናቃዮችን ብዛት በአይኔ ቃኝቼ ለመመለስ ችያለሁ።</p>

<p>የጭጩም ተፈናቃዮች በአንድ ት/ቤት ግቢ ውስጥ በበርካታ ድንኳኖች፤ በየመማርያው ክፍሎች፤ ከነሕፃናቶቻቸው ወዲያና ወዲህ ሲሉ በቅርብ አይቼ ተመልሻለሁ። የወናጎ ተፈናቃዮችንም እንደሌሎቹ ቃኝቻለሁ።</p>

<p>ይርጋጨፌ ከተማ ውስጥ በይርጋጨፌ ከፍተኛ ሁለተኛ ደረጃ ት/ቤት፣ በሐምሌ 19 አዳራሽ፣ በቀበሌ 02 አዳራሽና በይርጋጨፌ ከተማ መዋዕለ ሕፃናት ውስጥ ያሉትን ለቁጥር የሚያታክቱ ተፈናቃዮች ከማየቴም በላይ ያሉበት ሁኔታ ግን የሚያሳስብ መሆኑን ለመገንዘብ ችያለሁ። ሐምሌ 19 አዳራሽ ለመግባት ሞክሬ ተከልክያለሁ። በይርጋጨፌ መጠለያዎችና በአካባቢው እስከ 30,00 ተፈናቃዮች ይገኛሉ ይባላል።</p>

<p>ሰው ወስዶ ያገናኘኝ ይርጋጨፌ ከተማ ውስጥ ቆስሎ የተኛ አንድ ጎልማሳ ሲናገር «መቼም በጌዴኦ ሕዝብ ላይ እግዚአብሔር መዓት ነው ያወረደበት። በኤላፈርዳ ከተማ በነበሩት ትላልቅ ሱቆቻችን ውስጥ እጅግ በርካታ ሸቀጥ፤ እንዲሁም ጥሬ ገንዘብ ነበረን። የቡና መፈልፈያ ጣቢያዎች ሣይቀሩ ወደሙ። ያሸተ ቡናችን በገጀራ ተጨፈጨፈ። እንሰታችን፣ አትክልታችን ተመነጠረ። ከልጅነት እስከ እውቀት ያፈራነው ንብረታችን ተዘረፈ። ያለቀው ሕዝብ ልክ የለውም። አባቴ፣ እናቴ፣ ወንድሜ ከፊቴ ሲታረዱ ለመከላከል ስሞክር ከኋላዬ በገጀራ ተመታሁ። ከዚያ በምችለው ዓቅሜ ሮጬ አመለጥኩ። ጫካ አድሬ በማግሥቱ ከሰው ተደባልቄ ወደዘመድ ቤት አመጡኝ» ብሏል።</p>

<p>ዲላ ከተማ ያገኘሁት ሌላው ወጣት ስለደረሰው አደጋ አንስተን ስንጨዋወት «መንግሥት ረብሻው እንደተነሳ ወዲያው ጣልቃ ቢገባ ኖሮ ይኸ ሁሉ መዓት በሕዝብ ላይ አይደርስም ነበር። አደጋው ከደረሰ በኋላም ለኢትዮጵያና ለዓለም ሕዝብ በሚገባ ባለመነገሩ ንብረቱን፣ ሕይወቱን ያጣው ድኃ ሕዝብ በቂ ልብስ፣ መጠለያ፣ ሕክምና ሳያገኝ በመቅረቱ አሁንም እንደገና እየሞተ ነው። የኢትዮጵያ መንግሥት በራሱ ሕዝብ የደረሰውን አሰቃቂ አደጋ ለዓለም ደብቆ ኬንያ 90 ሕዝብ፣ ታንዛኒያ 6 ሰዎች ሞቱ እያለ ቢነግረን ለኛ ምን ይጠቅመናል?» በማለት ምሬቱን ገለጠልኝ።</p>

<p>የዚሁ ወጣት አባትም ለጠየቅኋቸው ሲመልሱ «እኔ ድሮ የምኖረው ዲላ አካባቢ ስለነበረ ያን ጊዜ በዚያ አካባቢ በጢሰኛና በባለ እርስት መካከል ረብሻ ተፈጥሮ ጥቂት ሰዎች ሲሞቱ ብዙ ቤት ተቃጠለ። የአውራጃ አስተዳደሪው ፖሊስ ይዘው በመድረስ ወዲያውኑ የተለኮሰውን እሳት አጠፉት። እንዲያውም ከንጉሡ ትልቅ ባለሥልጣን መጥተው ጥፋተኛውን ቀጥተው፣ አገሩን አረጋግተው ተመለሱ። አሁን ግን 3 ቀን ሙሉ ሕዝብ ሲታረድ፣ ንብረት ሲወድም የመንግሥት ባለሥልጣናት የደረሱት ዘግይተው ሲሆን በ5 መኪና ሆነው የመጡትም ሰዎች አንዳችም እርምጃ ሳይወስዱ ተቀምጠው ይገኛሉ» ሲሉ ተናግረዋል።</p>

<p>መኝታ ከያዝኩበት አካባቢ ያገኘኋቸው አንድ የጉጂ ብሔረሰብ ሽማግሌ ጋር ስለደረሰው አደጋ ስንወያይ «ዛሬ ጌዴኦ የኛ ነው የሚለው መሬት ከአያት ከቅድመ አያቶቻችን ጀምሮ መሬታችን ነው። ንጉሡ ናቸው እዚያ እንዲሰፍሩ ያደረጓቸው። ዛሬ ያንን አካባቢ ጌዴኦ ቡናና እንሰት ተክሎ፤ እህል ዘርቶ፣ ከብት አርብቶ በሀብት በጣም ስለአደገ መሬቱ የኛ ነውና ውጡ ማለት አመጣ። ይህን ያደረገው ከኋላው ሆነው በሚቆሰቁሱት ልጆች ተመርቶ ነው። እስካሁን ተጋብተን፣ ተዋልደን በሰላም እንኖር ነበር እንጂ መናናቅና ጥላቻ በመሐከላችን አልነበረም። አሁንም ሁለቱ ብሔሮች እንደተፋጠጡ ስለሆኑ የባሰ እልቂት ከመድረሱ በፊት መንግሥት መፍትሔ መፈለግ አለበት» በማለት አሳስበዋል።</p>

<p>ጌዴኦዎች ይህን ቦታ እንዴት ለመያዝ እንደቻሉ አዋሣና ዲላ የሚገኙ ሰዎችን ጠይቄ በዝርዝር ሲያስረዱኝ «በ1952 ዓ.ም. ከዲላ በላይ በሚገኝ ሚቸሌ በተባለ ቦታ ዮታ ደይ የተባለ አንድ ግለሰብ እራሱን ጀኔራል ብሎ ሰይሞ፣ ከሥሩ ቀቀቦ ሾታና ለጊዜው ስማቸው የተዘነጋንን ሰዎች ይሾምና ለባለእርስት እርቦ እንዳትከፍሉ ብሎ በማስከልከሉ ረብሻ ተነስቶ ሰዎች ተገድለው፣ ቤቶችም ይቃጠላሉ። በዚህ ጊዜ ኮሎኔል ስለሺ ድፋባቸው የጌዴኦ አውራጃ አስተዳዳሪ ወደ ሥፍራው ሄደው ነገሩን ከአበረዱት በኋላ ለንጉሡ ሪፖርት ያደርጋሉ። ንጉሡም በአፈንጉሥ እሼቴ ገዳ አማካይነት ሌሎች ዳኞችና ዓቃቤ ሕጎች የሚገኙበት ቡድን ተልኮ ነገሩን ማጣራቱን» ገልጠዋል።</p>

<p>አፈንጉሡ በሁለቱም በኩል የቀረበውን የክስ ማመልከቻ በመቀበልና በማስረጃም በማጣራት በቦታው የተገኘም ሆነ ያልነበረ ባለ እርስት አንዳንድ ሺህ ብር መቀጫ እንዲከፍል፣ ነገሩን አነሳስተዋል የተባሉ ሃይቻዎች (ተደማጭ ሽማግሌዎች) አምስት አምስት መቶ ብር መቀጫ እንዲከፍሉ። ከዚህ የተገኘውም ገንዘብ ዘመድ ለሞተባቸው፣ ሰው ለቆሰለባቸው፤ ቤት ንብረት ለተቃጠለባቸው ካሣ እንዲሆን ፈርደው በመመለስ ሪፖርቱን ለንጉሡ ከአቀረቡ በኋላ የጠቡ ዋና መንሥኤ የመሬት እጦት መሆኑን የተረዱት ንጉሡ ለጌዴኦ ተወላጆች የአሁኑ ፀብ በተነሳበት አካባቢ ኤላ ፈርዳ፣ ቀርጫ፣ ቂሌንሶ፣ ሶኬ፣ ጋሊሳና በሌሎችም ቦታዎች ግማሽ ግማሽ ጋሻ መሬት እንዲሰጣቸው መወሰናቸውን አስረድተዋል።</p>

<p>በአሁኑ ወቅት በመንግሥት በኩል ዶ/ር ካሱ ኢላላ፣ አቶ አባተ ኪሾና አቶ ሀሰን አሊ በአካባቢው ውይይት በማድረግ ላይ ናቸው ከሚባል በስተቀር ሌላ ሕዝብን የማረጋጋት እንቅስቃሴ ባለመደረጉ የዚህ አደጋ ጦስ አሁንም በይርጋጨፌ ከተማ አካባቢ እያንዣበበ ለመገኘቱ ማስረጃዎችን የሚያቀርቡ አሉ። በሐምሌ ወር ማለቂያ ላይ ጥቂት የጌዴኦ ተወላጆች በአንድ ሰው ላይ የጀመሩትን ድብደባ ለማስቆምና የሰውን ሕይወት ለማትረፍ አስተዳዳሪውና ፖሊሶች ተረባርበው ሰውየውን በመንጠቅ ወደ ፖሊስ ጣቢያ ከአስገቡት በኋላ ሰዎቹ ከፖሊስ ጣቢያ ገብተን ካልገደልን ሲሉ ፖሊስ ጥይት ወደ ሰማይ ተኩሶ ሕዝቡን ለመመለስ ባይችል ኑሮ ረብሻው ሊበርድ የማይችል መሆኑን ገልጠው በዚሁ ዕለት ረብሻ ስድስት ሰዎች በድብደባው ክፉኛ ተጎድተው በሕክምና ላይ መሆናቸውን የይርጋጨፌ ከተማ ነዋሪዎች በምሬት ይናገራሉ።</p>

<p>በጉጂና በጌዴኦ መካከል እያገረሸ የሚነሳው ይህን መሰሉ ፀብ ከሶስት ዓመት በፊት ጭርቁ ከሚባለው ቦታ ላይ ተነስቶ ሰዎች መሞታቸውን፣ ሕዝቡ ያፈራውን ንብረት ተዘርፎ መፈናቀሉን፣ ከ5000 ያላነሰ ቤት በእሳት መጋየቱን፣ በወቅቱ በዓይኗ ያየች አንዲት ተፈናቃይ አረጋግጣ መፍትሔ ካልተፈለገለት የይርጋጨፌም ይዞታ ጥሩ አለመሆኑን ጨምራ በሥጋት ተናግራለች። 	በዚሁ በጭርቁ ግጭት ጦስ የጌዴኦ ም/አውራጃ አስተዳዳሪና የጉጂው ባላባት ልጅ ቃሉ ሰቆ ወህኒ ከወረዱ 3 ዓመት እንደሆናቸው ታውቋል።</p>

<p>ከይርጋጨፌ ወደ አዲስ አበባ በአንድ አውቶቡስ ተሣፍረን ስንመጣ ያገኘኋቸው አንድ የጌዴኦ ጎምቱ ስለሰሞኑ ረብሻ አንስተን ስንወያይ «አንዳንድ ለጥቅማቸው የሚሯሯጡ ጎረምሶች ሕዝቡን ቀስቅሰው ለአደጋ ማገዱት» በማለታቸው እነዚህ ክፍሎች እነማን መሆናቸውን ጠይቄአቸው ነበር። እርሳቸውም «ይህችኑ የቀረችኝን ትንሽ ጊዜ ሳልፈጽም ልታስገድለኝ ትፈልጋለህ?» ስለአሉኝ ተሸማቅቄ ጥያቄዬን አነሳሁ።</p>

<p>


</body>
</html>
