<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንዴት መተማመን ይቻላል?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">እንዴት መተማመን ይቻላል?</h1>


<p>በአገራችን ደቡባዊ ክልል ከሐምሌ ወር አጋማሽ ጀምሮ በሁለት ብሔረሰቦች (ጌዴኦና ጉጂ) መካከል በተፈጠረ አለመግባባት ለሕዝብ ይፋ ባልሆነ ሁኔታ አሳዛኝና ዘግናኝ እልቂት ተፈጽሟል። በሺዎች የሚቆጠሩ አልቀዋል። በአስር ሺዎች የሚቆጠሩት ደግሞ ከቤት ንብረታቸው ተፈናቅለው በደቡብ ትናንሽ ከተሞች ተጠልለዋል። ይህንን አስከፊ ክስተት በልዩ ልዩ ገጽታው በማየት ችግሩ እንዳይደገም ከወዲሁ ስህተትን ማረም የሚቻል ይመስለናል።</p>

<p>የዝግጅት ክፍላችን ባልደረባ በቦታው ተገኝቶና ልዩ ልዩ የሕብረተሰብ ክፍሎችን አነጋግሮ ለመገንዘብ የቻለው ሀቅ ችግሩ በክልሎች የይገባኛል ጥያቄ ላይ ያተኮረ ነው። ጌዴኦዎችና የጉጂ ኦሮሞዎች ለእርስ በርስ ፍጅት የተዳረጉበት የሀገረ ማርያም ወረዳ አንድ ክፍል በኦሮሞ ብሔራዊ ክልላዊ መንግሥት ክልል ውስጥ የሚገኝ ሲሆን በደቡብ ሕዝቦች ክልል መጠቃለል አለበት የሚል ተደጋጋሚ ጥያቄ ከአንዳንድ ወገኖች ቀርቦ ትኩረት የሰጠው በመጥፋቱ ተደጋጋሚ ግጭቶች ሲደረጉበት ቆይቷል። ችግሩ በወቅቱ መፍትሔ ቢያገኝ ኖሮ የአሁኑ መጠነ ሰፊ ጥፋት ባልደረሰ ነበር።</p>

<p>በአሁኑ ወቅት በሁለቱ ብሔረሰቦችና ክልሎች መካከል ሲግም የቆየው እሳት የተጫረው ከ1983 ወዲህ በአገራችን መንግሥታዊ ፖሊሲ ሆኖ በሕዝብ መካከል እየተራገበ ባለው የጐሣ ፖለቲካ ምክንያት ነው። የጎሣ ፖለቲካ የኢትዮጵያን ሕዝብ አንድነትና አብሮ መኖር በእጅጉ ሲፈታተን የቆየ አጥፊ ፖለቲካዊ ክስተት ነው። ሰሞኑን በአገራችን ላይ የተፈፀመው የሻዕቢያ ወረራም በአሁኑ ጊዜ ረገብ ያለ መስሎ ይታይ እንጂ መዘዙ ገና ብዙ ሲያሰቃየን ይኖራል።</p>

<p>በሽግግሩ መባቻ፣ የሽግግሩ ወቅት ቻርተር ሲረቀቅ፣ ከዚያም ኢሕአዴግ የፌደሬሽኑን ሕገ-መንግሥት ከራሱ የፖለቲካ ፕሮግራም አንጻር አዘጋጅቶ «በሕዝብ ይሁንታ ፀድቋል» ሲል፣ ከዚያም ቀደም ብሎ ሕገ-መንግሥት የማዘጋጀት ሀሳብ ሲነሳ «በብሔር ብሔረሰቦች የራስን ዕድል በራስ የመወሰን መብት» ስም የጐሣ ፖለቲካን ያዘለ ፖሊሲ ማራመድ ሲጀመር ብዙ የተጮኸው ያለምክንያት አልነበረም። የጐሣ ፖለቲካን አጥፊነት አስቀድሞ በማየት ነው። የፌዴሬሽን የመንግሥት አወቃቀር በጐሣ ክልል ላይ ሲመሠረት በተለይ እንደኛ ባለ ታዳጊ ሕብረተሰብ ለአገር ልማትና ለሕዝብ ህብረት የማይጠቅም መሆኑን በመገንዘብ ነው።</p>

<p>ማንኛውም መንግሥት በሕዝብ መካከል የሚነሱ አላፊና ጠፊ ልዩነቶችን በማጥበብ ሕዝብን በአንድነት ያስተባብራል እንጂ ልዩነትን አይሰብክም። በመንግሥት ደረጃ በሕዝብ መካከል ልዩነቶች ሲራገቡ፣ አንዱ የሕዝብ ክፍል የሕዝብ ጠላት፣ ሌላው ወገን ወዳጅ እየተደረገ ለልዩነት ሲሠራ የእኛ በዓለም የመጀመሪያው ሳይሆን እንደማይቀር እንገምታለን። አሁን ችግሩን ወደ ኋላ ተመልሰን ስናየው በመብትና በነፃነት ትግል ስም በራሳችን ሰዎች ትከሻ ታዝለው በምኒልክ ቤተመንግሥትና በመላው ኢትዮጵያ እግራቸውን የዘረጉት የሻዕቢያ ወኪሎች ተግባር ሳይሆን እንደማይቀርም እንገምታለን። አቶ ኢሳይያስ ከመንበረ መንግሥታቸው ከአሥመራ «ከአስር ዓመት በኋላ ኢትዮጵያ የምትባል አገር አትኖርም። ለኢትዮጵያውያን የመቶ ዓመት የቤት ሥራ ሰጥተናቸዋል።» እያሉ ሲፎክሩብን የነበረው ያዘጋጁልንን ወጥመድ ስለሚያውቁት ነው።</p>

<p>ያለፈውን በዚህ መልኩ እንየው እንበል። የዛሬው ችግርስ ምንድነው? የደቡቡ ዕልቂት ለምን ከሕዝብ ተደበቀ? ባለፉት ሰባት ዓመታት ያዘልነው የሻዕቢያ ሸክም ዛሬም ከላያችን ላይ አልወረደም እንበል? በመሠረቱ እንኳን ይህን ያህል ሕዝብ ያለቀበትና የተፈናቀለበት ችግር ቀርቶ ማናቸውም ጉዳይ ከሕዝብ ዕይታ መሰወር አልነበረበትም። ለሶስት ቀናት ውጊያ ተካሂዶ ያ ሁሉ እልቂት ሲፈፀም፣ ንብረት ሲወድም፣ ሕዝብ ለስደት ሲዳረግ መንግሥት አፋጣኝ እርምጃ አልወሰደም። ዘግይቶ ነው የደረሰው። የመንግሥት ሚዲያዎችም ለጉዳዩ ትኩረት አልሰጡም።</p>

<p>የሻዕቢያ ወረራና የድንበሩ ግጭት ለትግራይ ሕዝብና ለነፃው ፕሬስ አዲስ ባይሆንም ለመንግሥት አመራር አባላት «ያልተጠበቀ ዱብ ዕዳ» ነበር። እንደነገሩን ግንቦት 4 ቀን 1990 ማለትም ባድመ በተወረረ ዕለት ም/ጠቅላይ ሚኒስትር ተፈራ ዋልዋ የአገሪቱ ከፍተኛ የሥልጣን አካል በሆነው ምክር ቤት «የአገሪቱን ደህንነት የሚያሰጋ የፀጥታ ችግር የለም» አሉ። በኋላ «ምነው እንዲህ ብለህ አልነበረም?» ያላቸው የለም። ጦርነቱ ይፋ ሆኖ ሕዝብ በገንዘቡም፣ በጉልበቱም፣ በሕይወቱም አገሩን ለመከላከል ሲነሳ እስከ ዛሬ ለነበረው የተዛባ ግንኙነት ተጠያቂ ማን እንደሆነ ተለይቶ ገና አልተገለፀም። አሁንስ በደቡብ ለተፈፀመው ጥፋት፣ ሕዝብ ችግሩን እንዳያውቀው ለመደረጉ ተጠያቂው ማነው? ተጠያቂነት በሌለበት ሁኔታ ምን ዓይነት ዴሞክራሲያዊ ሥርዓት ሊኖር ይችላል? ከእንግዲህስ በመንግሥትና በሕዝብ መካከል ምን ዓይነት መተማመን ሊኖር ይችላል?</p>


</body>
</html>
