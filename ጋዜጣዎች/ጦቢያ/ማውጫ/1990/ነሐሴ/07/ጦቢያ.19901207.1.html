<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና የኤርትራ ግጭት የአውሮፓ ኅብረትን አሳስቧል-አሜሪካ አቋሟን አሳወቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">የጫካው ውል አልተከበረም? ዕቅዱ ተቀጨ!</span></h1>
<h2 class="align-center">የኢትዮጵያና የኤርትራ ግጭት የአውሮፓ ኅብረትን አሳስቧል-አሜሪካ አቋሟን አሳወቀች</h2>
<p class="align-right">(ሪፖርታዥ)</p>


<p>ከግንቦት ወር 1990 ጀምሮ በኢትዮጵያና በኤርትራ መካከል የተፈጠረው የድንበር ውዝግብ አካሄድና ውጤቱ የአውሮፓ ኅብረትን በእጅጉ እንዳሳሰበውና ሁኔታውንም በቅርበት እየተከተለና እያጠና መሆኑን ለኅብረቱ ቅርበት ያላቸው ምንጮች አመለከቱ።</p>

<p>ለሥጋቱ መንስኤ የሆኑት ጉዳዮች ውዝግቡና ግጭቱ ወደጠቅላላ ጦርነት ቢሸጋገር ተስፋ የተጣለበት የአካባቢ ሰላም መደፍረስ፣ የሕዝቦች መፈናቀል፣ የኢኮኖሚና ማኅበራዊ ልማት መስተጓጐል፣ የኃይል ሚዛን መዛባትና የውጭ ኃይላት ጣልቃ ገብነት እንደሆኑ እነዚህ ምንጮች ገልፀዋል።</p>

<p>የአውሮፓ ኅብረት ስለጦርነቱ ባደረገው ገና ይፋ ያልሆነ የመጀመሪያ ደረጃ ጥናት ስለአወዛጋቢ የድንበር መሬቶች ባለቤትነት ባይገልፅም ጉዳዩ ሁለቱን ተፋላሚ ወገኖች ሲያነታርክ፣ አልፎ አልፎም ለሕዝብ ይፋ ያልሆኑ ግጭቶችን ሲያስከትል መቆየቱን ጠቅሶ ሻዕቢያ ለወያኔ ባለው ንቀትና በናቅፋ ሥራ ላይ መዋል ምክንያት የኢትዮጵያ መንግሥት የቀየሰው በዶላር ላይ የተመሠረተው አዲሱ የንግድ ግንኙነት ሁኔታውን እንዳባባሱትና ወደጦርነት እንደመሩት አመልክቷል።</p>

<p>ጥናቱ አሻግሮ ካያቸው ጉዳዮች አንዱ የግጭቱን ፖለቲካዊ ውጤት ሲሆን በኢትዮጵያ ብሔራዊ ዕርቅን ለማውረድ አመቺ ሁኔታ መፈጠሩን ጠቁሞ ይሁን እንጂ ጦርነቱ ቢራዘም ወይም ጉዳት እያስከተለ ቢሄድ አሁን እየታየ ያለው የአንድነት ስሜት ተቀልብሶ ተቃዋሚ ወገኖች እያየሉ ሄደው ማዕከላዊው መንግሥት ችግር ውስጥ ሊገባ እንደሚችል፣ ይህንንም ለማምጣት ሻዕቢያ የማይፈነቅለው ድንጋይ እንደማይኖር ገልጿል።</p>

<p>ወታደራዊ የኃይል ሚዛኑንም በተመለከተ ኢትዮጵያ ወደ 250,00 ኤርትራ ደግሞ ወደ 200,00 የሚጠጋ ሠራዊት በጋራ ድንበሮቻቸው ላይ ቢያሰፍሩም ኢትዮጵያ በሰው ኃይልና ታንክ ብዛት፣ በአየር ኃይል ጥንካሬና ብቃት ከኤርትራ እንደምትበልጥ አስረድቶ የአውሮፓ ኅብረት ለሁለቱም ተፋላሚ ወገኖች መሣሪያ ከማቀበልና ሥልጠና ከመስጠት እንደሚቆጠብ ጥናቱ ገልጿል። ይሁን እንጂ ተፋላሚ ወገኖቹ የሚፈለጉትን መሣሪያ ከመከካከለኛው ምሥራቅ አገሮች፣ ከሊቢያ፣ ከቀድሞ የሶቪየት ኅብረት ሀገሮች፣ ከቡልጋሪያና ቻይና ማግኘታቸው እንደማይቀር ጥናቱ ጠቁሟል።</p>

<p>ይኸው ጥናት ጦርነቱ ዝናቡ እንደቆመ በመጪው መስከረም ሊጀመር እንደሚችል ጠቅሶ የምድር ውጊያው ውጤት አልባ ከሆነ የአየር ጥቃቱ መቀጠሉ አይቀሬ እንደሆነ አመልክቷል። በማያያዝም አሥመራና አዲስ አበባ እንዲሁም የትግራይ ከተሞችና ወታደራዊ ቀጣናዎች ሁሉ የጥቃቱ ሰለባ ሊሆኑ እንደሚችሉ ገልጿል። የከተሞች ድብደባው ለጊዜውም ቢሆን ዓለም አቀፍ በረራዎችን ሊያስቆም እንደሚችል ተገምቷል። ይህ ጦርነት ቢራዘም የሁለቱን ተፋላሚ ወገኖች አቅም በማዳከም የሱዳን ሕዝብ ነፃ አውጪ ግንባር በካርቱም መንግሥት እንዲመታ፣ የጅቡቲም የጠረፍ ክልሎች ሰላም እንዲናጋ፣ እንዲሁም አልኢትሐድና ኦነግ እንዲጠናከሩ እንደሚያደርግ መስጋቱን በሪፖርቱ ገልጿል።</p>

<p>በሌላ በኩል በመጀመሪያው ረቂቅ ጥናቱ ኢኮኖሚያዊ ሁኔታዎችንና ውጤቶችን ገምግሟል። በዚህም መሠረት ጦርነቱ ኢንቬስትመንትን እንደሚያቀዘቅዝ፣ ገቢ ዕቃዎችን ከጅቡቲ ወደ ሰሜን ኢትዮጵያ ማጓጓዙ ተጨማሪ ወጪ እንዳስከተለ፣ ነባር የበጀት ድልድልን እንደሚያናጋ፣ እንዲሁም የዕቃዎችን እጥረትና ዋጋ ንረት እንደሚያስከትል አመልክቷል። በማያያዝም የዓለም ገንዘብ ድርጅት ለኢትዮጵያ ለመስጠት ያቀደውን ብድር ተግባራዊነት እንደሚያዘገይ አይቷል።</p>

<p>ይኸው ይፋ ያልሆነ ጥናት የአውሮፓ ኅብረት በአሁኑ ደረጃ ለኢትዮጵያ ሲሰጥ የቆየውን የልማት ዕርዳታ ለመግታት እንደማያስብ አመልክቷል። ይሁን እንጂ የጦርነቱ መቀስቀስና መራዘም በተለያዩ የልማት ፕሮጄክቶች ላይ አሉታዊ ተፅዕኖ ሊኖረው እንደሚችል አስጠንቅቋል።</p>

<p>ኅብረቱ በአሁኑ ጊዜ በጦር ግንባሮች ያለው ሁኔታ ፍጥጫ ብቻ ቢሆንም እየተጠናከረ የሄደው አንዱ የሌላውን ዜጐች ከሀገር የማባረር ዘመቻ እንዳሳሰበው ገልፆ በተለይ በኢትዮጵያ ያለው አሠራር ምን ያህል በማዕከላዊ መንግሥት አመራር ስር እንዳለ ለማወቅ አለመቻሉን አመልክቷል። በማያያዝም ኤርትራውያንን በማባረር ዘመቻው የኢትዮጵያ መንግሥት ለፀጥታው ከሚያስፈልገው በላይ ሳይሄድ እንዳልቀረ ግምቱ መሆኑን አስምሮበታል። ጦርነቱም እንደገና ከተቀሰቀሰ ሰብአዊ ጉዳቱ እያየለ እንደሚሄድ የታላላቅ ሐይቆች አካባቢ ግጭቶች ተሞክሮ በማያሻማ ሁኔታ ያሳያል ብሏል።</p>

<p>ሪፖርቱ በግጭቱ ሊከሰት የሚችለውን የአካባቢ ኃይላት አሰላለፍ መርምሯል። በተለይም ሊፈጠር የሚችለውን የሱዳንን፣ የጂቡቲን፣ የሶማሊያን፣ የኬንያን፣ የግብፅን፣ የየመንን፣ የአልጄሪያን፣ የቱኒሲያን፣ የሶሪያን፣ የሊባኖስን፣ የዮርዳኖንስ፣ የኩዌትን፣ የኳታርን፣ የአቡ ዳቢን፣ የዩናይትድ ኤሜሬትስን፣ እና የኦማንን አሰላለፍ ተመልክቷል። በዚህም መሠረት ኢትዮጵያ ለጥቅሟ ስትል ከሰሜን ሶማሊያ፣ ከጂቡቲ፣ ከሱዳን እና ከየመን ጋር ይበልጥ መቀራረብ እንደምትጀምር ተጠቁሟል።</p>

<p>በሌላ በኩል የኦጋዴንና የኦሮሚያ ክልሎች ሰላም በአል ኢትሐድና በኦነግ ሊናጋ እንደሚችል ይህም ሁኔታ በኬንያ አለመረጋጋትን እንደሚያስከትል ተሰግቷል። እንደዚሁም በኢትዮጵያ መዳከም ግብፅ ያለአንዳች ተቀናቃኝ ኃይል የአባይን ውሃ እንደፈለገች ለመጠቀም አመቺ ሁኔታ እንደሚፈጥርላት ተገልጿል።</p>

<p>ሪፖርቱ በመደምደሚያው ጦርነቱ በዜጐች መባረር ብቻ እንደገና ሊቀሰቀስ እንደሚችል አስጠንቅቆ ዘመቻው ካልቆመ በሁለቱም ተፋላሚ መንግሥታት ላይ ተገቢ እርምጃ መውሰድ እንደሚያስፈልግ ጠቁሟል። በተለይም ከኤርትራ ስለሚባረሩት ኢትዮጵያውያን አሠራር ብዙም ስለማይታወቅ ግልፅነት እንዲኖር ማድረግ እንደሚያስፈልግ አስምሮበታል። በማጠቃለልም ለአ.አ.ድ. የሰላም ጥረት አስፈላጊው ድጋፍ ሊደረግ እንደሚገባ አስታውቋል።</p>

<p>የአሜሪካን መንግሥት በበኩሉ የሻዕቢያ ጋሻ ጃግሬዎች ናቸው የተባሉትን ኤርትራውያን ከኢትዮጵያ የማስወጣቱ ዘመቻ እንዲቆምና ቀደም ሲል የተባረሩትም ለደረሰባቸው ኪሣራና ጉዳት ካሣ እንዲከፈላቸው በማሳሰብ ባለፈው ዓርብ ያወጣው መግለጫ የኢትዮጵያን መንግሥት ብቻ ሳይሆን ብዙ ኢትዮጵያውያንንም ጭምር አሳዝኗል።</p>

<p>የአሜሪካ መንግሥት ከኤርትራ በተባረሩትና ዛሬም ከዚያ እንዳይወጡ በታገቱት ኢትዮጵያውያን ላይ ስለደረሰውና በመድረስ ላይ ስላለው ውርደትና ስቃይ ምንም ሳይል የኢትዮጵያ መንግሥት ደህንነቱን ለማስከበር ሲል የሻዕቢያ ጀሌዎችን ከሀገር ለማስወጣት የሚያካሄደው የተጠናከረ ዘመቻ እንዳሳሰበው ገልጧል። የኢትዮጵያ መንግሥት ግን የአሜሪካንን መንግሥት ፍርሃትና ስጋት ጨርሶ እንደማይቀበለው አስረድቷል። በማያያዝም ዘመቻው የአሜሪካን ኤምባሲ ተወካዮችን ጨምሮ የውጭ ጋዜጠኞችና ታዛቢዎች በተገኙበት በሥርዓት የሚካሄድ ስለሆነ ስጋት የሚፈጥር አንዳችም ሁኔታ የለም ብሏል።</p>

<p>ይህ በእንዲህ እንዳለ ከኢትዮጵያ ለተባረሩት ኤርትራውያን ሰብአዊ መብት ቆሜያለሁ የሚል ድርጅት በኤርትራ ርዕሰ ከተማ አሥመራ መቋቋሙ የተገለፀ ሲሆን ፕሮግራሙንም በማስተዋወቅ ላይ ይገኛል።</p>

<p>ድርጅቱን ያቋቋሙት ፕሮፌሰር አስመሮም ሲሆኑ ነሐሴ 4/90 በተለይ ከአሜሪካ ራዲዮ የአማርኛ ፕሮግራም ጋዜጠኛ ጋር ባደረጉት ቃለ - መጠይቅ የሻዕቢያ ጋሻ ጃግሬ ናቸው የተባሉትን ኤርትራውያን ከኢትዮጵያ ማስወጣቱ ሰብአዊ መብትን ይጥሳል በማለት ድርጊቱን አውግዘዋል።</p>

<p>«በሬፍረንደም መሳተፍ ኤርትራዊ አያሰኝም። ሁለቱም መንግሥታት ተስማምተው ያደረጉት ስለሆነ ሊያስወነጅልም አይገባም።» ብለዋል። ቀጥለውም በኢትዮጵያ ለሚኖሩ የኤርትራ ዝርያ ላላቸው ዜጐች የዜግነት ምርጫ ሳይሰጥ ሁሉንም በኤርትራዊነት መፈረጅና ከሀገር ማስወጣት ተገቢ እንዳልሆነ አስረድተዋል።</p>

<p>ይሁን እንጂ ፕሮፌሰር አስመሮም ከጋዜጠኛው ለቀረቡላቸው መሠረታዊ ጥያቄዎች አጥጋቢ መልስ መስጠት አልቻሉም። በተለይም «ድርጅታችሁ ለምን ከ83 ዓ.ም. ጀምሮ ከኤርትራ በግፍ ስለሚባረሩት ኢትዮጵያውያን አይሟገትም?» ሲባሉ ስታትስቲክስ እንደሌላቸው ገልፀው «የተፈናቀሉ ካሉ በነፕሮፌሰር መስፍን ወ/ማርያም የሚመራው ኢሠመጉ ሊከታተልላቸው ይችላል» በማለት ጉዳዩን አድበስብሰዋል።</p>

<p>በሌላም በኩል «ሬፍረንደሙ የተዘጋጀውና የተካሄደው በኤርትራዊነት ለሚያምኑ ዜጐች ሆኖ ሳለ ተሳትፎው እንዴት ዜግነት አያሳይም ይላሉ?» ተብለው ሲጠየቁ «ከሬፍረንደሙ በኋላ የተካሄደ የዜግነት ምርጫ ፕሮግራም ስለሌለ የኤርትራ ዝርያ ያላቸው ሁሉ ኤርትራውያን ሊሆኑ አይችሉም» በማለት ከኢትዮጵያ ተባረው ኤርትራ የገቡት ዜጐች ኢትዮጵያውያን እንደሆኑ አድርገው ለማቅረብ ሞክረዋል። በሬፍረንደሙ ስለተሳተፉት ዜጐችም ብዛት ተጠይቀው ቁጥሩን እንደማያውቁት ገልፀዋል። ከዚህም በመነሳት ጋዜጠኛው ተቋቋመ የተባለው ድርጅት ህልውና ያገኘው ሳይንሳዊ ጥናት ሳያደርግና ሚዛናዊ ዓላማ ሳይኖረው እንደሆነ በማመልከት ፕሮፌሰሩን ተችቷል።</p>

<p>በኢትዮጵያና በኤርትራ መካከል በተነሳው ግጭት ሳቢያ እስካሁን ድረስ 6ሺህ ያህል ኢትዮጵያውያን ከኤርትራ ተባረዋል። 15 ሺህ የሚሆኑ ኤርትራውያን ደግሞ ከኢትዮጵያ ወጥተዋል።</p>

<p>መንግሥታዊ ምንጮች እንደሚገልፁት ከሆነ ከኤርትራ የተባረሩት ኢትዮጵያውያን በእሥራት፣ በድብደባ፣ በረሃብ፣ በንብረት ቅሚያና በአስገድዶ መድፈር ከባድ ስቃይ ደርሶባቸዋል። ሐምሌ 29 ቀን 1990 ብቻ ወደ 140 የሚጠጉ ኢትዮጵያውያን ከ27 ሰዓታት የባህር ላይ ጉዞ በኋላ ጂቡቲ ገብተዋል። ከእነዚህም ውስጥ ህፃናትና አረጋውያን እንደሚገኙ ታውቋል። በሌላ በኩል ደግሞ በርካታ ኢትዮጵያውያን በአስመራ፣ በምፅዋና በአሰብ ታግተው በአስቸጋሪ ሁኔታ ላይ እንደሚገኙ ለማወቅ ተችሏል።</p>

<p>በተመሣሣይ ሁኔታ በሻዕቢያ አቀንቃኝነትና ሰላይነት የተጠረጠሩትን ኤርትራውያን ከኢትዮጵያ የማስወጣቱ ዘመቻ ቀጥሏል። ይህም በቀጣይ ዙሮች ሲካሄድ ሰንብቷል። የሻዕቢያ ራዲዮ ነሐሴ 30/90 ባሰራጨው ዜና ባለፈው ሳምንት ብቻ አንድ ሺህ አራት መቶ ኤርትራውያን በዛላአንበሣ በኩል ወደሀገራቸው ገብተዋል። ይህም ቁጥር እስካሁን ከሀገር እንዲወጡ የተደረጉትን ኤርትራውያን ብዛት ወደ 15 ሺህ እንዳደረሰ ተዘግቧል።</p>

<p>ሻዕቢያ በኢትዮጵያውያን ላይ የሚፈፅመውን ኢሰባዊ ድርጊት በመሸፋፈን የኢትዮጵያ መንግሥት የሚያካሄደውን የማፅዳት ዘመቻ እንደሰብአዊ መብት ረገጣ በማቅረብ ላይ ቢገኝም ሪፖርተሮቻችን ያነጋገሩአቸው ታዛቢዎች ሁሉ ውንጀላውን ሳይቀበሉት ቀርተዋል።</p>

<p>ይህ በእንዲህ እንዳለ ፕሬዚዳንት ኢሳይያስ አፈወርቂ ኢሕአዴግ ወያኔ ጫካ ውስጥ በነበረበት ጊዜ ለሻዕቢያ የገባውን ቃልና የተፈራረመውን ውል አላከበረም በሚል ወደ ጦርነት ያመራውን ቅሬታ በምክንያትነት ማቅረባቸውን አስተያየት ሰጪዎቹ አስታውቀዋል።</p>

<p>የዋሽንግተኑ የጦቢያ ሪፖርተር እንደገለጠው ከአምስት ሳምንታት በፊት ወደ አዲስ አበባና ወደ አሥመራ ተጉዘው የነበሩና በአብዛኛው አባላቱ በዩናይትድ ስቴትስ ነዋሪ የሆኑ ኢትዮጵያውያንንና ኤርትራውያንን ያካተተ ቡድን ይህን ተረድቶ መመለሱ ታውቆአል።</p>

<p>ከአባላቱ መካከል አንዳንዶቹ ይፋዊ ባልሆነ መንገድ እንዳረጋገጡት ኢሳይያስን ማነጋገር ከባድ በመሆኑና ሊሰነዝሩ የሚችሉትን አንዳንድ የዘለፋና የስድብ ቃላትን በመጥላት ወደ አሥመራ ሳያመሩ ቀርተዋል።</p>

<p>የቡድኑ ጥንቅር ከኤርትራውያን ምሁራን መካከል ሦስት ግለሰቦችን ብቻ ሲያካትት ከኢትዮጵያ በኩል ፕሮፌሰር ኤፍሬም ይስሐቅ፣ ፕሮፌሰር ዐቢይ ፎርድ፣ ዶክተር አህመድ፣ ዶክተር ኃይለ ሥላሴ በላይ፣ ዶክተር ዩናስ ዘገየ፣ ወዘተ፣ ነበሩ። ቡድኑ ኤርትራ ውስጥ ከኢሳይያስ ጋር ካደረገው ውይይት አንዳችም ውጤት ወይም የሰላም ተስፋ አለማግኘቱ ታውቋል። ይሁንና ኢሳይያስ ወደ ጦርነት ያመሩት ሻዕቢያና ወያኔ በጨካ ትግላቸው ወቅት የደረሱበት ውል መከበር አለበት ስለሚሉና ኤርትራ ዘወትር የዚያ ስምምነት ተጠቃሚ እንድትሆን ያላቸው እምነትና አቋም ጠንካራ በመሆኑ ነው። እንደ ኢሳይያስ አገላለጥ በትግሉ ወቅት ሻዕቢያ ከወያኔ አመራር ጋር የተስማማቸው መሠረታዊ ጉዳዮች አሉ። እነዚህም አንደኛ ወያኔን ለሥልጣን ለማብቃት ሻዕቢያ ሠራዊቱን አዲስ አበባን በመያዙ ትግል ላይ እንዲያሳትፍ፣ ሁለተኛ ወያኔ ኢሕአዴግ የመንግሥት ሥልጣን ከያዘ በኋላ የኤርትራን ነፃነት ማመቻቸት፣ ሦስተኛ ኢትዮጵያ ለአዲሲቷ ነፃ አገር (ኤርትራ) መቋቋም የበኩልዋን የግንባታና የልማት ተሳትፎ መወጣት፣ አራተኛ የጋራ የልማት ተግባራት ማካሄድ (ለምሳሌ የኢትዮጵያ አየር መንገድን የጋራ ንብረት የማድረግ ጆኢንት ቨንቱረስ እቅድ ተብሎ ሊጠቀስም ይችላል)፣ አምስተኛ ከኢትዮጵያ ምርቶች መካከል ጥጥ፣ የቢራ ገብስ፣ ቆዳና ሌጦ 85% (ሰማኒያ አምስት ከመቶ) ለኤርትራ አስረክቦ ኤርትራ የውጭ ገበያ እስክታፈራ ድረስ ራስዋ ኢትዮጵያ ተቀባይ እንድትሆን ማድረግና ሌላም ለምሳሌ ካለፈው ሦስት ወር በፊት እስከተቋረጠበት ጊዜ ድረስ ከአትዮጵያ አየር መንገድ በየወሩ አራት መቶ ሺ ዶላር (3 ሚሊዮን ብር አካባቢ) ለኤርትራ ለመክፈልና ሌሎች ተመሳሳይ የጥቅም ስምምነቶች ነበሩ። ኢሳይያስ ይህንን የመሳሰለው ውል ተጥስአል በሚል ቁጭትና የበቀል ስሜት አላቸው።</p>

<p>በሌላ በኩልም ኤርትራ እንደ ታይዋንና እንደ ሆንግ ኮንግ የደራ የኢኮኖሚ ደሴት የመሆን ፍላጐት እያላት በአንጻሩ የወያኔ ኢሓዴግ መሠረታዊ ቤት (ሆመ ባሰ) የሆነችው ትግራይ ውስጥ የተጀመረው ግንባታና የፋብሪካዎች፣ የጥናትና የምርምር ተቋሞች እንቅስቃሴ ላሰቡት የታይዋንነት ሕልም እንቅፋት እንደሆነባቸው እንዳልሸሸጉ እነዚህ ምንጮች ይናገራሉ።</p>

<p>በኢትዮጵያ የወቅቱ መሪዎች በኩል ያለው መልስ በምንም ሁኔታ የግጭቱ ምክንያቶች የሆኑትን ይዞታዎች በሚመለከት ውልና ድርድር አለመኖሩን፣ የምርት አቅርቦትን በሚመለከትም መንግሥት ከመሆናቸው በፊት በአማጼ ኃይልነት በቆዩበት ጊዜ የነበረው ንግግር ሆነ ድርድር መንግሥት በሚመራበት ሥርዓት ተቀባይነት ሊኖረው እንደማይችል ያብራራሉ። በተለይም የአገሪቱን አመራርና የውጭ ግንኙነት በተመለከተ ወሳኙ የተወካዮች ምክር ቤት ስለሆነ በጫካ ተደረገ የተባለው ሁሉ እንደማይሠራ ይገልጣሉ።</p>

<p>በሌሎች አጋጣሚዎች ሁሉ እንዳስረዱት ኢሳይያስ በምንም አኳኋን እስካሁን የወረሩትን አካባቢ እንደማይለቅቁ፣ እንዲያውም ወደፊት ድርድር እንኳ ቢደረግ የጫካው ስምምነት እንዲከበር የሚጥሩ መሆናቸው ይገመታል። በኢሕአዴግ በኩል ደግሞ የኢትዮጵያ ዳርድንበር መከበርና መታፈር አለበት የሚለውን የትግራይን ሕዝብ ፍላጐት ማስፈጸም ግዴታ መሆኑ ተደጋግሞ ተገልጧል።</p>

<p>በሽምግልና መልክ ወደ ኢትዮጵያና ኤርትራ የሄደው ቡድን ዜና ባለፈው ጊዜ ሲገለጥ የሕዝብ ውክልና እንደሌለው መጠቀሱ አባላቱን ማሳዘኑ ታውቆአል። የዚህን ቡድን እንቅስቃሴ በአሜሪካ ያለው ኅብረተሰብ የማያውቀው መሆኑ እርግጥ ነው። በተጨማሪም በቡድኑ ውስጥ እንዳሉ የተጠቀሱት ደጃ/ዘውዴ በምክር ከመሳተፋቸው በቀር አባል እንዳልሆኑ ተጠቅሷል። ከዚህ ጋርም ቡድኑ ሌላ ዙር ጥረት ያደርጋል ተብሏል።</p>


</body>
</html>
