<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦቢያዎች በማዕከላዊ እስር ቤት አራተኛ ወራቸውን ይዘዋል -- ነገ ለ15ኛ ጊዜ ፍ/ቤት ይቀርባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3>ፍጥጫ ልማትን ይጐዳል</h3>
<h1 class="align-center">ጦቢያዎች በማዕከላዊ እስር ቤት አራተኛ ወራቸውን ይዘዋል -- ነገ ለ15ኛ ጊዜ ፍ/ቤት ይቀርባሉ</h1>



<p>የአፍሪካ ኢኮኖሚክ ኮሚሽን ለሠራተኞቹ ያሠራጨው የአደጋ ጊዜ ማስጠንቀቂያ በጦቢያ ጋዜጣ በእንግሊዝኛ ተተርጉሞና ታትሞ በመውጣቱ ለምርመራ ተብሎ ከጥር 8 ቀን 1990 ጀምሮ በማዕከላዊ ምርመራ እስር ቤት የሚገኙት 3 የጦቢያ ጋዜጠኞችና የድርጅቱ ተጠባባቂ ሥራ አስኪያጅ አራተኛ ወራቸውን የያዙ ሲሆን በነገው ዕለት ለ15ኛ ጊዜ ፍ/ቤት ይቀርባሉ።</p>

<p>ተጠባባቂ ሥራ አስኪያጁ አቶ ጐሹ ሞገስ፣ ዋና አዘጋጁ አቶ ብሩ ፀጋዬ፣ ም/አዘጋጁ አቶ አንተነህ መርዕድና የዝግጅት ክፍሉ ባልደረባ አቶ ታዬ በላቸው በጊዜ ቀጠሮ ፌዴራል መጀመሪያ ደረጃ ሁለተኛ ወንጀል ችሎት ሲመላለሱ የቆዩ ሲሆን ከሦስት ወር ተኩል በኋላ ማዕከላዊ ምርመራ ምርመራዬን አጠናቅቄአለሁ በማለቱ በቀረበው የዋስትና ጥያቄ ላይ አቃቤ ሕግ አስተያየት እንዲሰጥበት ፍርድ ቤቱ አዟል።</p>

<p>ተጠባባቂ ሥራ አስኪያጁና ሦስቱ አዘጋጆች በታሠሩበት ዕለት ምሽት ላይ የጦቢያ ጋዜጣና መጽሔት አሳታሚ የሆነው የአጥቢያ ኮከብ የሕትመትና ማስታወቂያ ሥራ ድርጅት ጽ/ቤት (አክፓክ) ቃጠሎ የደረሰበት መሆኑ ይታወሳል።</p>


<h3><span class="underline">አክፓክ ምንድነው?</span></h3>


<p>የ«አጥቢያ ኮከብ» የኅትመትና ማስታወቂያ ሥራ ኃላፊነቱ የተወሰነ የግል ማኅበር (አክፓክ) ኅዳር 3 ቀን 1984 ዓ.ም የተመሠረተ ሲሆን የማቋቋሚያ ካፒታሉ 90 ሺህ ብር፣ ባለ አክሲዮኖች 15 ናቸው።</p>

<p>ኩባንያው የተቋቋመበት ዓላማ የኅትመት፣ የኢንፎርሜሽን የዶክሜንቴሽን ሥራዎችን ለማከናወን፣ በመስኩ የምክር አገልግሎት መስጠት፣ የኦዲዮ ቪዥዋል አገልግሎት መስጠት ነው።</p>

<p>«ፕሬስ የሕዝብ ዘብ ነው» የሚል መርህ ያላት ጦቢያ መጽሔት ከሚያዝያ 1984 ዓ.ም ጀምሮ፣ «ሕዝብ የማወቅ መብት አለው የምትለው ጦቢያ ጋዜጣ ኅዳር 1986 ዓ.ም በኅትመት ላይ ናቸው። ሚዛን (የሕግ መጽሔት) ኩኩሉ (የሕፃናት መጽሔት) ለተወሰነ ጊዜ ታትመው ተቋርጠዋል።</p>

<p>ጦቢያ ጋዜጣና መጽሔት በአገር ውስጥ በ20 ከተሞች፣ በውጭ አገር፦ በአፍሪካ በአውሮፓ፣ በአሜሪካ፣ በእስያ፣ በመካከለኛው ምሥራቅ፣ በሩቅ ምሥራቅ፣ በካናዳ በአውስትራሊያ በአጠቃላይ በ39 ከተሞች ይሠራጫሉ።</p>

<p>ጦቢያ ጋዜጣና መጽሔት ከቅርብ ወራት በፊት በተጀመረው የኢንተርኔት ሥርጭት በዓለም ዙሪያ በ30 አገሮች 7 ሺህ ያህል የኮምፒዩተር አንባቢዎች አላቸው። በኢንተርኔት ውስጥ በአማርኛ ቋንቋ ለመነበብ ጦቢያ የመጀመሪያዋ ናት።</p>



<h3><span class="underline">ሙሉጌታ ሉሌ፦</span></h3>
<p><span class="bold">የአዘጋጆች እሥር 1986 --1990</span></p>


<p>የአሳታሚ ድርጅቱ ዋና ሥራ አስኪያጅ፣ የመጽሔቷና የጋዜጣዋ የመጀመሪያዋ አዘጋጅ፣</p>


<ul>
 <li>ለ14 ጊዜ ተከስሰው ቃላቸውን ለማዕከላዊ ምርመራ ማስተባበሪያ ሰጥተዋል፣</li>
 <li>ከእሥር ሌላ ለእያንዳንዱ ክስ የ10 ሺህ ብር ዋስ ጠርተዋል።</li>
 <li>በፍርድ ቤት 10 ሺህ ብር በጥሬ ገንዘብ ተቀጥተዋል።</li>
 <li>በአሁኑ ጊዜ በዋሳቸው አማካኝነት ፍርድ ቤት እንዲቀርቡ ተጠይቋል።</li>
</ul>

<h3><span class="underline">ጐሸ ሞገስ፦</span></h3>


<p>የአክፓክ ተጠባባቂ ዋና ሥራ አስኪያጅና ለአጭር ጊዜ የመጽሔቷና የጋዜጣው ዋና አዘጋጅ፦</p>

<p>አቶ ጐሹ ፕሮፌሰር አሥራት «ፍትሕ ላላገኝ በከንቱ መከራከር አልፈልግም» በማለት በጽሑፍ ለችሎት ያቀረቡትን አቤቱታ በጋዜጣ በማውጣታቸው ፍርድ ቤት ተዳፍረዋል በሚል የ6 ወር እሥራት ተፈርዶባቸው ለሁለት ወራት በወህኒ ከቆዩ በኋላ በይግባኝ የ10 ሺህ ብር ዋስ ጠርተው ተለቅቀዋል።</p>

<p>በጋዜጣ ላይ በወጣ የሕዝብ አስተያየት ምክንያት አንድ ጊዜ ለሁለት ወራት፣ በሌላ ጊዜ ደግሞ ለ12 ሰዓት ያህል በማዕከላዊ ምርመራ በእስር ቆይተው በጠቅላላው የ15 ሺህ ብር ዋስ ጠርተው ተፈትተዋል። በአሁኑ ጊዜ ከጥር 8 ቀን 1990 ጀምሮ በማዕከላዊ ምርመራ ማስተባበሪያ በእሥር ላይ ይገኛሉ።</p>



<h3><span class="underline">ታዬ በላቸው፦</span></h3>


<p>አቶ ጐሹን በመተካት የጋዜጣዋና የመጽሔቷ አዘጋጅ የሆኑ። በግንቦት ወር 1987 ዓ.ም ወደ አዋሳ ተወስደው ለአምስት ቀናት ታስረው በ2 ሺህ ብር ዋስ ተፈቱ።</p>

<p>ወር ባልሞላ ጊዜ ውስጥ በሰኔ 1987 ዓ.ም የግብፁ መሪ ሆስኒ ሙባረክ ግድያ ጋር በተያያዘ ባወጡት ዜና መነሻ ለ24 ቀናት በማዕከላዊ ምርመራና በወረዳ 1 ፖሊስ ጣቢያ ታስረው ቆይተው የ10 ሺህ ብር ዋስ ጠርተው ተለቅቀዋል።</p>

<p>ለሁለተኛ ጊዜ በዋና አዘጋጅነት ተመድበው ሟች ሻለቃ አድማሴ «በዳግማዊ ምኒልክ ሆስፒታል በአንድ ቀን ሦስት ጊዜ ኦፕራሲዮን ሆኜ ስላልተሻለኝና በሆስፒታሉም ላይ አመኔታ ስለሌለኝ በግሌ ለመታከም ወደ ባልቻ ሆስፒታል ሄጃለሁ» ሲሉ ለዝግጅት ክፍሉ የሰጡትን ቃል በጋዜጣው ላይ በማውጣታቸው ክስ ተመስርቶባቸው የ10 ሺህ ብር ዋስ ጠርተው ተፈትተዋል።</p>

<p>በኅዳር ወር 1989 ከፕሮፌሰር ጥላሁን ይልማ መጣጥፍ ጋር በተያያዘ በማዕከላዊ ምርመራና ማስተባበሪያ፣ በወረዳ 1 ሊስ ጣቢያ ለ77 ቀናት ታስረው የ5 ሺህ ብር ዋስ ጠርተው ቢለቀቁም በጉዳዩ በፍርድ ቤት ክስ ተመስርቶባቸው በቀጠሮ ላይ ይገኛሉ። አሁንም ጥር 8 ቀን 1990 ጀምሮ በማዕከላዊ ምርመራ ማስተባበሪያ በእሥር ላይ ይገኛሉ።</p>



<h3><span class="underline">አንተነህ መርዕድ፦</span></h3>


<p>ቀደም ሲል አቶ ታዬን ተክተው ለጥቂት ወራት የጋዜጣዋና የመጽሔቷ ዋና አዘጋጅ ተሰይመው የነበሩ ሲሆን በዚምባብዌ ከመንግሥቱ ኃይለማርያም የግድያ ሙከራ ጋር በተያያዘና «የተደራጀ ሽብርን በተደራጀ እምቢታ» በሚል ርዕስ ከአንባቢ በተላከ ጽሑፍ መነሻ ለ30 ቀናት በማዕከላዊ ምርመራ ማስተባበሪያ በእሥር ቆይተው የ10 ሺህ ብር ዋስ ጠርተው ተለቅቀዋል። እንዲያውም በመጣጥፉ መነሻ በፌዴራል ከፍተኛ ፍ/ቤት ክስ ተመስርቶባቸው በመመላለስ ላይ ናቸው።</p>

<p>በጦቢያ መጽሔት 4ኛ ዓመት ቁጥር 11 ላይ ፕሮፌሰር ጥላሁን ይልማ «ኤርትራና ትግራይ ከኢትዮጵያ መለየት አለባቸው» በሚል ርዕስ የጻፉትን ጽሑፍ በማተማቸው ክስ ተመስርቶባቸው ለ80 ቀናት በማዕከላዊ ምርመራ ማስተባበሪያና በወረዳ 1 ፖሊስ ጣቢያ በእስር ቆይተው በ5 ሺህ ብር ዋስ ተለቅቀዋል። ጉዳዩ በፌዴራል ከፍተኛ ፍ/ቤት ፋይል ተከፍቶበት በቀጠሮ በመመላለስ ላይ ናቸው። አሁንም ከጥር 8 ቀን ጀምሮ በማዕከላዊ ምርመራ ላይ በእሥር ላይ ናቸው።</p>



<h3><span class="underline">አረጋ ወ/ቂርቆስ፦</span></h3>


<p>አቶ ታዬና አቶ አንተነህ በእሥር ላይ በነበሩበት ወቅት ተክተዋቸው ሲሰሩ በታህሣሥ 24 ቀን 1989 የጦቢያ ጋዜጣ እትም ላይ «ልብ ያለው ልብ ቢል ይሻላል» በሚል ርዕስ ከአንባቢ በተላከ መጣጥፍ መነሻ ከታህሣሥ 28 ቀን 1989 እስከ የካቲት 21 ቀን 1989 ዓ.ም ድረስ በማዕከላዊ ምርመራ በወረዳ 1 ሊስ ጣቢያ ለ55 ቀናት ታስረው የ5 ሺህ ብር ዋስ ጠርተው ተፈትተዋል። በጉዳዩ በፌዴራሉ ከፍተኛ ፍ/ቤት ክስ ተመሥርቶ ሐምሌ 7 ቀን 1990 ከፍተኛው ፍርድ ቤት 3ኛ ወንጀል ችሎት እንዲቀርቡ ታዝዘዋል። በአሁኑ ጊዜ የጋዜጣውና የመጽሔቱ ዋና አዘጋጅ ናቸው።</p>



<h3><span class="underline">ብሩ ፀጋዬ፦</span></h3>


<p>እስከ ቅርብ ጊዜ ድረስ የጋዜጣዋና የመጽሔቷ ተ/ዋና አዘጋጅ ሆነው የቆዩ ናቸው።</p>

<p>ሚያዝያ 4/89 ዓ.ም «አፍላፍ» በሚለው አምድ «መቼ ያበቃል» የሚል ጽሑፍ አትመው አሠራጭተዋል በሚል በማዕከላዊ ምርመራ ማስተባበሪያ 12 ሰዓት ቆይታ አድርገው የ10 ሺህ ብር ዋስ ጠርተው ተፈትተዋል። ይኸው ጉዳይ በፌዴራል ከፍተኛ ፍርድ ቤት ፋይል ተከፍቶበት የ500 ብር ዋስ በማስያዝ በቀጠሮ በመመላለስ ላይ ናቸው። አሁንም ከጥር 8 ቀን 1990 ጀምሮ በማዕከላዊ ምርመራ ማስተባበሪያ በእሥር ላይ ይገኛሉ።</p>


<h3 class="align-center">ስለ ጦቢያ ሕትመት መቋረጥ በአገር ውስጥ</h3>
<h3 class="align-center">ኢትዮጵያውያን ምን ይላሉ?</h3>


<p>የጦቢያ ጋዜጣና መፅሔት ከሶስት ወር በላይ ለሆነ ጊዜ ተቋርጦ መቆየቱ ይበልጡኑ በሀገር ውስጥ ጉዳይ ከፍተኛ የመረጃ ልውውጥ (ኢንፎርሜሽን) ክፍተት አስከትሎ እንደነበር ሪፖርተራችን ያነጋገራቸው የጦቢያ አንባቢዎች ገልጠዋል።</p>

<p>የአጥቢያ ኮከብ የህትመትና የማስታወቂያ ድርጅት ተጠባባቂ ሥራ አስኪያጅና የጦቢያ ጋዜጣና መጸሔት አዘጋጆች በመታሠራቸውና በድርጅቱ ጽ/ቤት በደረሰው ቃጠሎ ህትመት መቋረጡ ማግኘት የነበረባቸውን መረጃ በወቅቱ ሳያገኙ መቅረታቸውን አስተያየት ሰጭዎቹ ገልጠው የሚከታተሉት የግሉን ብቻ ሳይሆን የመንግሥትንም ሜድያዎች ሲሆን የጦቢያ እና የሌሎችም ጋዜጦች አለመታተም ማግኘት የነበረባቸውን ሚዛናዊ መረጃ በትኩሱ እንዳያገኙ እንቅፋት ሆኖባቸው መቆየቱንና ኢሕአዴግ በዴሞክራሲ ሥርዓት ግንባታ ላይ አለኝ የሚለውን አዎንታዊ አቋም ጥርጣሬ ውስጥ እንዳስገባባቸው አስታውቀዋል።</p>

<p>መንግሥት የግል ጋዜጦች እንዲታተሙ ሲያደርግ ወደ ዲሞክራሲያዊ ሥርዓት እየገባን ነው የሚል እምነት አድሮባቸው እንደነበር አመልክተው በነፃ ጋዜጦች ላይ ያለማቋረጥ የቀጠለው መዋከብና እሥራት ተስፋቸው እንዲደበዝዝ ማድረጉን ገልፀዋል።</p>

<p>የመንግሥት ጋዜጦችና በነፃ ጋዜጣ ስም ያሉ አንዳንድ ጋዜጦች ሰብዓዊ መብቶች ሲረገጡ፣ በነፃው ፕሬስ አባሎች ላይ ጥቃት ሲፈፀም እያዩ እንዳላዩ እየሆኑ ማለፋቸው አስተዛዛቢ መሆኑን አመልክተው መንግሥት እንደ ጦቢያ፣ ኡርጂ፣ ወንጭፍ፣ ኢትዮጵ፣ ወዘተ፣ ያሉ ጋዜጦች አዘጋጆችን ማሠሩና እነዚህ ጋዜጦች የሚያነሷቸውን ሃሳብ ለመስማት አለመፈለጉ የሚያሳዝናቸው ጉዳይ መሆኑን አስረድተዋል።</p>

<p>የጠበንጃ ያዥ የባንክ ሁለት ባልደረቦች የጦቢያ አለመኖር በተለይ በፖለቲካው መስመር ማግኘት የነበረባቸውን እውቀት እንዳያገኙ ሲያደርጋቸው መቆየቱን አውስተው ጦቢያ በሀገር ጉዳይ በምታቀርባቸው ዘገባዎችና ሐተታዎች ላይ የበለጠ እምነት እንደነበራቸው አሰረድተዋል። መንግሥት የበኩሉን ኢንፎርሜሽን ለግል ጋዜጦች ስለማይሰጥ የግል ጋዜጦች ወደ አንድ ወገን ያደላሉ የሚለውን ትችት እንደማይቀበሉት አመልክተው የመንግሥት አሠራር ይበልጥ ዲሞክራሲያዊ እንዲሆን ሀሳብ ሲሰነዝር ስህተቶች እንዲታረሙ ጦቢያና ሌሎችም ጋዜጦች ሲያሳስቡ መቆየታቸውን አሳውቀዋል።</p>

<p>«ሕዝብ አዲስ ዘመንን ያነባል እንድልህ ነው የምትፈልገው? ጦቢያ ባለመኖሩስ ዜናና መረጃ የማግኘት አድልዎ ተጓድሏል ወይ ተብሎስ እንዴት ይጠየቃል? » ያሉት የማስታወቂያና ባህል ሚኒስቴር ባልደረባ ሕዝቡ አንድ ትልቅ ነገር እንዳጣ ሲናገርና ሲነጋገርበት እንደቆየ አሳውቀዋል።</p>

<p>የገንዘብ ሚኒስቴር ባልደረባው ደግሞ «ጦቢያንም ሆነ ሌሎችን ጋዜጦች ሰፊ ጊዜ አግኝተው በዝርዝር ለመከታተል ባይችሉም ጦቢያ በሕዝብ ዘንድ ከፍተኛ ተነባቢነት እንዳላት እንደሚገነዘቡ ተናግረዋል። ስለዚህ የጦቢያ ሕትመቶች በመቋረጣቸው የተጐዳ አለ ባይ ናቸው።</p>

<p>የፍንፍኔ የቤትና የቢሮ ዕቃዎች ማምረቻ ፋብሪካ ባልደረባ ጦቢያ ከስሟ ጀምሮ በሕዝብ ዘንድ የታወቀና የተደገፈ ብዙ ጋዜጣና መጽሔቱን የፋብሪካው ሠራተኛ ተቀባብሎ የሚያነበው መሆኑን፣ ሕዝብ ማወቅ ያለበትን ሲያሳውቅ የነበረ በመሆኑ እትሞቹ ባልወጡባቸው ጊዜያት ሁሉ ብዙ እውቀት እንዳመለጣቸው እንደሚያምኑ አስረድተዋል።</p>

<p>ብሔራዊ ትያትር አካባቢ ያነጋገርሁአቸው የሕግ ባለሙያ ማለትም ጠበቃ ሕዝብ ስለማንኛውም ጉዳይ የማወቅ መብት እንዳለው በኢትዮጵያ ፌዴራላዊ ሪፑብሊክ ሕገ መንግሥት የተደነገገ መሆኑን አውስተው ጦቢያን ሲያነቡ የነበሩ ሁሉ እውቀትን ሲገበዩ እንደነበር አስረድተዋል። በማስረጃ የተደገፉ ጉዳዮችን ይዞ በመቅረብ፣ ጠቅላላ እውቀት በማስገብየት በኩል የጦቢያ እትሞች ከፍ ያለ ድርሻ እንደነበራቸው አውስተው «ጦቢያን በማንበብ ብቻ የአእምሮ እርካታ ሲያገኝ ለነበረ ሰው ብዙ በመሆኑ እትሞቹ አለመውጣታቸው አላጐደለም ይባላል?» ሲሉ ጠይቀዋል።</p>

<p>እትሞቹ በመቋረጣቸው የሕዝብ የማወቅ መብት በቀጥታም ባይሆን በተዘዋዋሪ ማለትም በውጤቱ ተረግጦአል ያሉት እኒሁ የሕግ ባለሙያ ጦቢያ ብዙ የንግድ ማስታወቂያዎችን ያስተናግድ ስለነበር የንግዱ የሥራ መስክ ሳይቀር ሳይጐዳ እንዳልቀረ አሳውቀዋል። አንድ ለመንገድና አፍላፍ፣ ግጥምጥምና ቀጠሮ አዘውትረው የሚያነቧቸው አምዶች መሆናቸውን፣ ማን ምንድነው ደግሞ ስለ ብዙዎች ለማወቅ እንዳስቻላቸው ጠቅሰዋል።</p>

<p>«ይልቅስ ብዙ አንባቢና ፈላጊ እንዳለው አውቃችሁ ቶሎ ብትጀምሩ ይሻላል» ያሉት የሀገር ፍቅር ቲያትር ቤት ባልደረባ ጦቢያ ብዙ ወቅታዊ ጉዳዮች ላይ ዘገባና ትንተና ያቀርብ ስለነበር አስተማሪ እንደሆነ አስረድተዋል።</p>

<p>በጡረታ ላይ የሚገኙት የሥራ አመራር ባለሙያ በበኩላቸው የጦቢያ እትሞች በመቋረጣቸው በሶስት ወር ሳይሆን በብዙ ዓመት ሊያገኙት የማይችሉት እውቀት እንዳመለጣቸው እንደሚቆጥሩ ጠቅሰው «የጦቢያ አለመኖር ስለ ሀገሬ ሊኖረኝ የሚገባውን የወቅታዊ ሁኔታና እውቀት ሽባ አድርጐታል» ብለዋል።</p>

<p>የአብዮት ቅርስ ሁለተኛ ደረጃ መምህር ደግሞ «ዛሬ በሀገራችን ያሉት የመገናኛ ብዙሃን በሁለት ተከፍለው እንደሚገኙ፣ የመንግሥት የመገናኛ ብዙሃን ከመኖራቸው አኳያ የግሎችን መኖር እንደተቃዋሚ ድምፆች ማሰብ እንደሚከብዳቸው ገልፀዋል። የመንግሥት መገናኛ ብዙሃን አባላት የያዩትንና የሚሰሙትን ግን የማይሸፍኑትን ጉዳይ የግሎቹ ማስተናገዳቸው ተቃዋሚ ሊያሰኛቸው እንደማይችል፣ በመንግሥት ላይ ያለን ተቃውሞ፣ መንግሥት የሠራውን ስህተት አዲስ ዘመን ፃፈው፣ ሬዲዮ ፋና ተናረው የመዋደድ ምልክት ሊሆን እንደማይችል አስገንዝበዋል።</p>

<p>የግል ጋዜጦችን እንደተቃዋሚ የሚያስቆጥራቸው በመንግሥት በኩል ኢንፎርሜሽን በመስጠት ትብብር በመጥፋቱ መሆኑን የጠቆሙት እንደነአዲስ ዘመን ያሉ የመንግሥት ጋዜጦች፣ እንደነ አብዮታዊ ዲሞክራሲ ያሉ የድርጅት ጋዜጦች ስለ ጉዳዮች ሌላ ጐን ስለማያቀርቡ በሀገራችን ስለሚፈፀሙ ጉዳዮች የተሟላ ገጽታ ለማግኘት ዛሬም ከአሜሪካና ከጀርመን ድምፅ፣ ከቢቢሲ መጠበቅ አለብን? ሲሉ ጠይቀዋል።</p>

<p>ጦቢያ ምን ያህል አጉድሏል የሚለውንም የጦቢያ ሪርተሮች በየክልሉ እየተዘዋወሩ ሲያቀርቡት የነበረው ሪርታዥ መቅረት ብቻ ማስረጃ እንደሚሆን አሳይተዋል። በእሳቸው እምነት ዘርና የፖለቲካ አመለካከትን ሳይለይ ይዘግብ የነበረው ጦቢያ መቋረጡ የጐዳው ሕዝቡን ብቻ ሳይሆን መንግሥትንም ነው። «በገዛ አጨዳዋ እባብ ይዛ ታስፈራራ» በሚል ምሳሌ ሀሳባቸውን መግለፅ የጀመሩት ሌላው መምህር የኢሕአዴግ መንግሥት «ዲሞክራሲያዊ ነኝ፣ አገር እየገነባሁ ነው» ካለ ሁሉም አይነት ሀሳቦች እንደልብ ተሰራጭተው ሕዝብ የመሰለውንና ያመነውን እንዲከተል እድሉን መስጠት አለበት ብለዋል።</p>

<p>ጋዜጦችና መጽሔቶች የኢንፎርሜሽን መድረኮች እንደመሆናቸው እንኳን የጦቢያ የእነሩህ፣ የእነ አፍሪካ ቀንድ፣ የነማለዳ፣ የነሳሌም፣ የነ ሉባር አለመታተም የነሱን ሰዎች ብዕር ደግመን እንዳናገኘው አድርጓል» ሲሉ አሰረድተዋል።</p>

<p>በደርግ ጊዜ የግል ጋዜጣ እንዳልነበር፣ ሕዝቡ ደግሞ ተቃውሞውን በልዩ ልዩ መንገድ መግለፁን ያወሱት አስተያየት ሰጭ በ1977 የከተማ ቦታ ይዞታ ወደ 182 ካሬ ሜትር ሲወሰን ሕዝቡ ሀሳቡን የሚገልጥበት መድረክ በማጣቱ</p>

<p><em>«ወፎች ተሰብሰቡ በአንድነት ዘምሩ ጐጆ ሊሠራ ነው በተስፋዬ ማሩ»</em> የሚል ግጥም መፍጠሩን ገልጠዋል። ቀጥለውም መንግሥት በራሱም ጋዜጠኞች ሆነ በግሎቹ ላይ የሚጥለው ገደብና የሚያደርገው ጫና፣ ሕዝቡን ከመናገር ወደ ማጉረምረም፣ ካደባባይ ተቃውሞ ወደ ስውር አመፅ ቢገፋው እንጂ ችግር ሊፈታ አለመቻሉን አብራርተዋል።</p>

<p>መምህሩ ጠቅላይ ሚኒስቴር መለስና ካቢኒያቸው በዚህች አገር የዲሞክራሲን ሥርዓት መገንባትን አስፈላጊነት አምኖበት ዓላማና ግብ አድርጐ ከተነሳ ለመገናኛ ብዙሃን ነፃነት መስጠት፣ በግሉና በመንግሥቱ መገናኛ ብዙሃን መካከል ቀና ውድድር እንዲፈጠር ማመቻቸት፣ እንደመንግሥት መገናኛዎች ሁሉ የግሎችን መደጐምና ነፃ አስተሳሰብን ማበረታታት እንደሚገባቸው አሳስበዋል።</p>


<h3 class="align-center">ዓለም አቀፍ ሕብረተሰብ ምን ይላል?</h3>


<p>ከጥቅምት ወር 1990 መጀመሪያ ሳምንት ጀምሮ በነፃው ፕሬስ ቤተሰቦች ላይ የተወሰነውን ጥቃት አፈሳ በሚመለከት፣ በተለይም ከጥር 8 ቀን 1990 ዓ.ም ጀምሮ በእስር ላይ የሚገኙትን የጦቢያ አዘጋጆ ጨምሮ በአንድ ጊዜ 26 የነፃው ፕሬስ ጋዜጠኞች በታሠሩበት ወቅትና አሁንም ከዓለም ዙሪያ ለኢትዮጵያ መንግሥት ከፍተኛ ባለሥልጣኖች ደብዳቤዎች እየጐረፉ ይገኛሉ።</p>

<p>ለጋዜጠኞችና በጠቅላላውም ለሰው ልጆች መብት ተሟጋች ድርጅቶችና ግለሰቦች ከአሜሪካ፣ ከካናዳ፣ ከእንግሊዝ፣ ከፈረንሳይ፣ ከጀርመን፣ ከጃፓን፣ ከስዊድን፣ በአውስትራሊያና በጠቅላላውም ከመላው ዓለም ለፕሬዚዳንት ነጋሶ ጊዳዳ፣ ለጠቅላይ ሚኒስትር መለስ ዜናዊ፣ ለአቶ ወረደወልድ ወልዴ፣ የፍትህ ሚኒስትር፣ ለአቶ ወልደሚካኤል ጨሙ የባህልና ማስታወቂያ ሚኒስትር፣ ለአቶ ከማል በድሪ የጠቅላይ ፍርድ ቤት በሚጽፉት ደብዳቤ ክፍሌ ሙላት፣ ጐሹ ሞገስ፣ ብሩ ፀጋዬ፣ አንተነህ መርዕድ፣ ታዬ በላቸውና ሌሎችም በእስር ላይ ያሉ ጋዜጠኞች የሕሊና እስረኞች (ፕሪሶነርስ ኦፍ ቾንስቺአንቸ) በመሆናቸው ያለምንም ቅድመ ሁኔታ በአስቸኳይ እንዲፈቱ፣ የፕሬስ ሕጉን ፖሊስና ፍርድ ቤቶች ዓለም አቀፍ የፕሬስ ነፃነት መርሆዎች ከሚጠይቁት ደረጃ አንፃር እንዲያዩትና እንዲተረጉሙት እየጠየቁ ናቸው።</p>

<p>በውጭ የሚኖሩ ኢትዮጵያውያንና ተቃዋሚ የፖለቲካ ድርጅቶች የተቃውሞ መግለጫ አውጥተዋል፣ ሠልፍ አካሂደዋል። በሌላ በኩል ደግሞ የአፍሪካ መንግሥታት አሁንም ጋዜጠኞችን በእሥራት እንደሚያንገላቱና እንደሚገድሉ ሰሞኑን የወጣ አንድ የአሜሪካ መንግሥት ባለሥልጣን መግለጫ ይፋ አድርጓል። የአሜሪካ እንባ ጠባቂ ሚስተር ል ማካስተር የዘንድሮውን የፕሬስ ቀን ምክንያት በማድረግ ለአሜሪካ መንግሥት የማስታወቂያ ክፍል በሰጡት መግለጫ በመንግሥትና በነፃ ፕሬስ መካከል ያለው ፍጥጫ ፕሬስ በልማት ሂደት ውስጥ ያለውን ጫና ካለመገንዘብ እንደሚመነጭ አስረድተዋል።</p>

<p>እንደ ሚስተር ማክማስተር ገለፃ መንግሥታት የፕሬስ ውጤቶች ድጋፍ እንዲሰጣቸው ብቻ እንደሚፈልጉ አውስተው እንደዚህ ዓይነቱ ፍላጐት ግን የፕሬስን ነፃነትንና ለሕዝብ መኖር ያለበትን ታማኝነት እንደሚጐዳ አስጠንቅቀዋል። በመቀጠልም ፕሬስ የመንግሥት ታዛቢ እንደመሆኑ መጠን በመንግሥት ፍላጐት መሠረት ሚናውን ወደ ጐን በመተው የህዝብ አለኝታነቱን ማጣት እንደሌለበት አሳስበዋል።</p>

<p>ከዚህም በተጨማሪ መቀመጫው አሜሪካ የሆነው የጋዜጠኞች መብት አስከባሪ ኮሚቴ (ሲ.ፒ.ጄ) እ.አ.አ። በ1997 129 ጋዜጠኞች በ24 ሀገሮች መታሰራቸውንና 26ቱ ደግሞ በጋዜጠኝነት ሙያቸው ምክንያት እንደተገደሉ አስታውቋል። በሲ.ፒ.ጂ። መግለጫ ዝርዝር ውስጥ ታስረዋል ወይም ተገድለዋል ከተባሉት ጋዜጠኞች መካከል አምስቱ ከሰብ - ሰሃራን አፍሪካ ሀገሮች እንደሆኑና እነዚህም ሩዋንዳ፣ ኢትዮጵያ፣ የኮንጐ ዲሞክራቲክ ሪፐብሊክ፣ ሴራሊዮን እና ናይጄሪያ እንደሆኑ ታውቋል።</p>

<p>እንደሚስተር ካኩና ከሪና የሲ.ፒ.ጄ። ፕሮግራም ዲሬክተር አመለካከት የአፍሪካ ጋዜጠኞች ትልቁ ችግር ለህዝብ ተጠያቂነት ከሌላቸው መንግሥታት ጋር ተቻችለው እንዲኖሩ መንግሥታቱ የመፈለጋቸው ጉዳይ ነው። ስለሆነም ለግልፅነት፣ ለሕዝብ ተጠያቂነት መርሆዎች የሚታገሉ ጋዜጠኞች በየጊዜው በልዩ ልዩ መንገድ ይቀጣሉ።</p>

<p>ሚስተር ከሪና አስተያየታቸውን ሲያጠቃልሉ «በፕሬስ ላይ የሚደረግ ቁጥጥርና ዕገዳ በህዝብ ላይ የተጣለ ማዕቀብ ነው። በጋዜጠኞች ላይ የሚደርሰው ማንኛውም ነገር በህዝብ ላይ እንደደረሰ የሚቆጠር ነው። ጋዜጠኞችን ከህዝቡ መነጠል አይቻልም» ብለዋል። በዓለም አቀፍ ደረጃ እንደታየው ነፃ ፕሬስ አለው የሚባለው ሀገር ፕሬስ በነፃ ተንቀሳቅሶ ለመሥራት እንዲችል የህገ - መንግሥት ዋስትና የሚሰጥ ነው። ከዚህም በተጨማሪ ራሱን የቻለና የማይደፈር የዳኝነት ሥርዓት ያለበትና ፕሬስ የመንግሥት ታዛቢ ለመሆኑ ዕውቅና የተገኘበት ሀገር መሆን ይኖርበታል።» ብለዋል።</p>


</body>
</html>
