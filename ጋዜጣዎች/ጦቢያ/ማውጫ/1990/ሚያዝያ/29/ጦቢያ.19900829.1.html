<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሸክማችን ለምን ከበደ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ሸክማችን ለምን ከበደ?</h1>


<p>ዘወትር ውብዋን ጽጌረዳ የሚቀጥፍ እጅ በእሾኽዋ መወጋትና መድማት ሊያጋጥመው ይችላል። ማናቸውም መልካም ነገርም ያለ ችግር፣ ያለ መከራና ያለ መስዋዕትነት እንደማይገኝ ይታወቃል። ሥቃዩ ይበዛል። መከራው ከባድ ይሆናል እንጂ የማይገፋ ተራራ የለም። ይህንን ለማስታወስም ታላላቆቹ የሃይማኖት ፈጣሪዎች ሁሉ ለችግሮች መፍትሔ ሲጠቁሙ ሁለት ዐበይት ነገሮችን ያነሣሉ። እነዚህም እምነትና መስዋዕትነት ናቸው።</p>

<p>ጦቢያ ጋዜጣና መጽሔትን ከምንም ስንጀምር ኢንፎርሜሽን ለመስጠትና ሕዝባዊ የአሳብ ገበያ እንዲሆኑ ባለን እቅድ፣ ሕልምና ተስፋ መሠረትነት እንደሆነ ይታወቃል። የሁለቱ የነፃው ፕሬስ ቤተሰብ አባሎች የአነሳስና ትርጉም ከአብራኩ የተከፈልነው ሕዝብ ልቡንም አእምሮውንም ከፍቶ ይነጋገር፣ ይወያይ ዘንድ ያለን ከባድ እምነት ነው። ከሁሉም በላይ ደግሞ ሕሊናው የታሰረ፣ በሁለት እጆቹ ላይ አንዳች ሰንሰለት ገብቶበት የኖረ ሕዝብ የመንፈስ ባርነትን አራግፎ በሙሉ ነፃነት ይደሰትና ይኖርም ዘንድ መሣሪያ ለመሆን ነው። ዓላማችን ይህ ሆኖ ሳለ ለምን ስቃያችን በዛ? ሸክማችንስ ለምን ከበደ?</p>

<p>ሰሞኑን ከዩኒቨርሲቲ የመመረቂያ ጽሁፉን በፕሬስ ላይ የሚያዘጋጅ ወጣት ወደ ዝግጅት ክፍላችን ጐራ ብሎ ስለ ዝግጅት ፖሊሲአችን፣ ስለአዘጋጆቻችን የሥራ ልምድ፣ በዜና ዝግጅት ስለምናደርገው ጥንቃቄ፣ የሞያውን ሥነ ምግባር ለመጠበቅ ስለምናደርገው ጥረትና ስላጋጠሙን ችግሮች በዝርዝር ካስረዳነው በኋላ ያቀረበልን ጥያቄ «ታዲያ በእናንተ ላይ ጥቃቱ ለምን በዛ?» የሚል ነበር። መልስ አልነበረንም። ብቻ «አጥቂዎቻችንን ጠይቅ» ነበር ያልነው።</p>

<p>አንድ የስፓኒሽ ተረት «ከእግዚአብሔር የፈለጋችሁትን ውሰዱ፣ ዳሩ ግን የምትከፍሉት ዋጋ አለ» ይላል። በዚህም አገር በዛሬው ሰዓት እየራቁን የሄዱትን እኩልነትን፣ የጋዜጣ ነፃነትን፣ ፍትሕን፣ ዴሞክራሲን፣ ወዘተ፣ እንፈልጋለን። ፈልገንም እናገኛለን። በታላላቅ ሆሄያት የሚጻፍ ዋጋ ከፍለን ነው ልናገኛቸው የምንችለው። ይኸም ዋጋ መስዋዕትነት ነው። መስዋዕትነት በሕይወት፣ መስዋዕትነት በደም፣ በገንዘብ የሚከፈል መስዋዕትነት፣ በእሥራት የሚወጡት መስዋዕትነት፣ በስደት የሚከፈል መስዋዕትነት ወዘተ፣ ወዘተ፣ ከብዙ በጥቂቱ ሊጠቀሱ ይችላሉ። በአሁኑ ሰዓት በአራት የሥራ ባልደረቦቻችን ላይ እየደረሰ ያለው መንገላታትም የዚሁ መስዋዕትነት አካል ነው።</p>

<p>የጦቢያ አዘጋጆችና ተጠባባቂ ሥራ አስኪያጁ ታስረው፣ እስካሁን ባልተገለፀልን ምክንያት ድርጅታችንና የስድስትና ሰባት ዓመት መረጃችን በእሳት ጋይቶ ይኸውና ላለፉት አራት ወራት ያህል በቤታችን የኀዘን ድባብ አጥልቶ ቆይቶአል። ከሃያ ስምንት አባ ወራ በላይና በመቶዎች የሚቆጠሩ ሰዎች መተዳደሪያ ሆኖ የቆየው አክፓክ የራሱም ሕልውና ተዳፍኖበት ነበር። «አምላክ አንድ በር ዘግቶ ሌላ በር ይከፍታል» እንደሚባለው ሆነና አማራጭ አግኝቶ እንደገና ለማንሰራራት በቅተናል። በደረሰብን ችግር ምክንያት በአገር ውስጥም ሆነ በተለይም በአሜሪካና በአውሮፓ የሚገኙ ወገኖቻችን ልብ ከእኛ ጋር ደምቶአል። ከእኛ ልብ እኩል ተሰብሮአል። እንደኛው አልቅሶአል። ይኸ የመጽናናታችንና በሕይወት የመቀጠላችን ዋስትና እንደሆነን አይጠረጠርም።</p>

<p>ከአንድ ዓመት ከሁለት ወር በፊት የድርጅቱ (አክፓክ) ተጠባባቂ ሥራ አስኪያጅና ሦሰት አዘጋጆች ከቢሮ ታፍሰው በመወሰድ ከሁለት ወር ተኩል በላይ ታስረው መቆየታቸው ይታወሳል። ለምን ታሰሩ? እንዴት ታሰሩ? ለምን ታስረው ቆዩ? የፕሬሱ ሕግ ነው ይህን ሁሉ መብት ለአሳሪው ክፍል የሰጠው ወይስ ሕገ መንግሥቱ?</p>

<p>ስለ ሥራ አስፈጻሚው ክፍል ተጠያቂነትና ተወቃሽነትም ከሌላው አገር ሕግ አንፃር መነጋገር አይመችም። ስለዴሞክራሲ፣ ስለነፃ ፕሬስ፣ ስለብዙሃን ፓርቲ፣ ስለነፃ ኢኮኖሚ፣ ስለሰብዓዊ መብት፣ ስለእንባ ጠባቂ ጧት ማታ እየደሰኮሩ በፍትሕ ማፌዙም እየቀጠለ በመሄዱ ይኸውና የጦቢያ አዘጋጆች እንደገና እንደ ጥጃ ታስረው መቶ ሃያኛ ቀናቸውን በእሥር ቤት እያከበሩ ናቸው።</p>

<p>በጦቢያ ብቻ ሳይሆን በነፃው ፕሬስ አባላት ላይ ሁሉ በደረሰው አበሳ በማዘን በአገር ውስጥም በውጭም የሚገኙ ኢትዮጵያውያን፣ እንዲሁም የንግግርና የመጻፍ ነፃነትን የሚያስከብሩና ለሰብአዊ መብትና ክብር የቆሙ ሁሉ ላሳዩን መቆርቆር፣ የማቴሪያልና የሞራል ድጋፍ ማመስገን ሲያንስ ነው። ከእነዚህ ሁሉ ድጋፎች ጥንካሬ፣ የመንፈስ ደስታና ረጋ ያለ አእምሮ አግኘተናል። ከብዕር ባሻገር ምንም መሣሪያ የሌለው፣ ከእውነት ወዲያ አንዳች ጥሪት ያልቋጠረው፣ ከቃላት በቀር የቦምብና የጥይት ግምጃ ቤት የሌለው ጋዜጠኛ ተስፋ ሕዝቡ ነው። ዳኛው ሕዝቡ ነው። ምስክሩ ሕዝቡ ነው።</p>

<p>እውነት ራስዋ በምንም ኃይል ለመረታት ባትችልም ጋዜጠኛ ሲታሰርና ሲሰዋ ሌላ ጋዜጠኛ ወደ መድረኩ ብቅ ካላለ መረታትና መፈታት ይከተላል። የሰብአዊ መብት ታጋይ በተሰለፈበት የመስዋዕትነት ተግባር ላይ የጨካኞች ሰይፍ ቀልቶት ሲወድቅ ሌላ ሰላማዊ አርበኛ በእግሩ ካልተተካ ዲሞክራሲም፣ ፍትሕም፣ ርትእም ተስፋ የላቸውም።</p>

<p>በአሁኑ ጊዜ በኢትዮጵያ ትግልን የሚጠይቁ አያሌ መስኮች አሉ። እኛም በስሙ የምንንገላታበትን የፕሬስ ሕግም ቢሆን እየታዘብን እስካሁን የአቅማችንን ያህል እየወደቅን እየተነሣን ነው። የወቅቱ የአገራችን ሕግ ከፍትሕ መንፈስ ጋር አይሄድም ብለን አላመጽንበትም። ላለው ሕግ እየተገዛን ሥራችንን እንቀጥላለን። በዚህም እምነት ከሣምንታት ዝምታ በኋላ ሦስተኛ ዙር የሙሽራ እትም እነሆ! መስዋዕት ብንከፍልም እስካሁን አልሞትንምና በዚህ እትም በመገናኘታችን ደስታችን ወሰን የለውም። የሸክማችን መክበድ አንድምታ ግን እኛንም እስከዚህ ዕለት አልገባንም።</p>


</body>
</html>
