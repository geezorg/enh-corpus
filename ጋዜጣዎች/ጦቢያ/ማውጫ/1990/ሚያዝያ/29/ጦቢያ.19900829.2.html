<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ችግር ሰው ሠራሽ ነው -- በራሱ በሰው ሊወገድ ይችላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3><span class="underline">አሸናፊ ሁሉን ልውሰድ ካለ ችግር አለ</span></h3>
<h1 class="align-center">የአፍሪካ ችግር ሰው ሠራሽ ነው -- በራሱ በሰው ሊወገድ ይችላል</h1>


<p class="align-center"><span class="bold">ኮፊ አናን</span></p>

<p>በአፍሪካ ጊዜ እየጠበቁ የሚከሰቱ ችግሮች ሰው ሠራሽ በመሆናቸው በራሱ በሰው ሊወገዱ የሚችሉና አሸናፊዎች ሁሉን የሚጠቀልሉበት (ዊንነር - ታከስ አልል) ሁኔታ በሕዝብ ድምፅ ወሳኝነት ሲተካ ሊለዝብ የሚችል መሆኑን ሰሞኑን የአፍሪካ አገሮችን በመጐብኘት ላይ የሚገኙት ጋናዊው የተባበሩት መንግሥታት ድርጅት ዋና ፀሐፊ ኮፊ አናን አስታወቁ።</p>

<p>ኮፊ አናን ይህን የገለጡት ወደ አፍሪካ ለጉብኝት ከመምጣታቸው በፊት ዋሽንግተን ፖስት በተባለ አሜሪካን አገር በሚታተም ጋዜጣ (ኣፕሪል 29/1998) ባሰፈሩት አስተያየት ነው።</p>

<p>በአፍሪካ ግጭቶች የማይቀሩና ሊወገዱ የማይችሉ መስለው ለረጅም ጊዜ ሲታዩ መቆየታቸውን የገለጡት ኮፊ አናን እ.አ.አ ከ1970 ጀምሮ በአፍሪካ ከ30 በላይ ጦርነቶች መደረጋቸውንና አብዛኛዎቹም በአገሮች መካከል የተካሄዱ መሆናቸውን ገልጠው ከ53ቱ የአፍሪካ አገሮች 14ቱ እ.አ.አ በ1996 የመሣሪያ ግጭት የተካሄደባቸው መሆኑን በዓለም ላይ ከጦርነት ጋር በተያያዘ ከሞቱት ግማሽ ያህሉ በእነዚሁ ጦርነቶች መሞታቸውን፣ 8 ሚሊዮን ያህል ሰዎች ለስደት መዳረጋቸውን ይፋ አድርገዋል።</p>

<p>ለዚህም ጥፋትና ለግጭቶች መቀጠል ዓለም አቀፍ ሕብረተሰብ፣ የተባበሩት መንግሥታትና የአፍሪካ መሪዎች ከተጠያቂነት እንደማያመልጡ ኮፊ አናን ጠቁመው ባለፉት አሥርተ ዓመታት በቀላሉ ሊገቱ በሚችሉ ግጭቶች ሳቢያ በአፍሪካ አሰቃቂ እልቂት መፈፀሙን አስታውቀዋል። ቀጣይነት ላለው እድገት ሁኔታዎችን ለማመቻቸትም ተገቢው አለመፈፀሙን ገልጠዋል።</p>

<p>አፍሪካውያን የደህንነት ዋስትና እንዲያገኙና በኢኮኖሚ በተሻለ ደረጃ ላይ እንዲደርሱ የአፍሪካ ችግሮች በቅንነትና ገንቢ በሆነ እርምጃ ሊፈቱ ይገባል ብለዋል።</p>

<p>ስለ ግጭቶች መንስኤዎች ሲያወሱም በችግሩ የውጭ ኃይሎችና ያለፈው የአፍሪካውያን ታሪክ ያደረገው አስተዋጾ እንደተጠበቀ ሆኖ አሕጉሪቱ ከውጭ ቀጥተኛ ተጽዕኖ ወጥታለች ከተባለ ከ30 ዓመት በኋላ ችግሩ የቀጠለ በመሆኑ አፍሪካውያን ከቅኝ አገዛዝ ዘመን ቅሪት ሌላም ችግሩን ከራሳቸው አንፃር ማየት የሚገባቸው መሆኑን አስገንዝበዋል። ከቅኝ አገዛዝ ዘመን በኋላ የመጡት የአፍሪካ ገዥዎች በፖለቲካ አመራር ዘይቤአቸው «አሸናፊ ሁሉን ይወስዳል» (ጥሀ ዊንነር - ታከስ - አልል) የሚለውን የሚከተሉና በሕዝብ ድምፅ ተመርጠናል እያሉ የአገርን ሀብት ሙሉ በሙሉ እንደሚቆጣጠሩ ገልጠዋል።</p>

<p>በመንግሥት ዋና ዋና ዘርፎች ተገቢው የሥልጣን ሚዛንና የእርስ በርስ ቁጥጥርና (ጭሀችክስ አንድ ባላንቸስ) የባለሥልጣኖች ተጠያቂነት (ኣችቾኡንታቢሊትይ) በሌለበት፣ ሰብዓዊ መብትና ሕጋዊነት (ሩለ ኦፍ ላው) በማይከበርበት የፖለቲካ ሥልጣን ብዙሃንን ከማገልገል ይልቅ ጥቂቶች ይጠቀሙበታል ብለዋል።</p>

<p>ፖለቲካው ይህ ዓይነት መልክ በያዘበት ሁኔታ የአፍሪካ አገሮች ባለብዙ ጐሣ መሆናቸው ችግሩን የሚያባብስ እንጂ የሚያቃልል አልሆነም ያሉት ኮፊ አናን የሰብዓዊ መብትና ሕጋዊነት መከበር፣ የዴሞክራሲ መጠናከር፣ የመንግሥት በግልጽነት መሥራትና (ትራንስፓረንችይ) የማስተዳደር ችሎታ በአጠቃላይ መልካም አስተዳደር (ጎኦድ - ጎቨርናንቸ) ዛሬ ከምን ጊዜውም የበለጠ የሰላምና የልማት ቅድመ ሁኔታዎች ናቸው በማለት አስገንዝበዋል።</p>

<p>ኮፊ አናን ከዚህ አያይዘውም በማንኛውም የእንቅስቃሴ ዘርፍ አፍሪካ አዲስ አመለካከትና አዲስ ተግባራዊ እንቅስቃሴ ያስፈልጋታል። ለሰላምና ደህንነት ሲባል የአፍሪካ መሪዎች ለጦር መሣሪያ ግዥ የሚያውሉትን ገንዘብ ከጠቅላላው አገራዊ ምርት (ጝዽጵ) ከ1.5% በታች ማውረድ እንደሚገባቸው አሳብ አቀርባለሁ ብለዋል። በተጨማሪም የስደተኛ ካምፖች የመሣሪያ ማከማቻ እንዳይሆኑ፣ ከወሰን በተወሰነ ርቀት እንዲሠሩ፣ የተባበሩት መንግሥታት ድርጅት የፀጥታው ምክር ቤት ለአፍሪካ ጉዳይ በዓመት ሁለት ጊዜ እንዲሰበሰብ ሀሳብ አቅርበዋል።</p>

<p>የኢኮኖሚ ልማትን በተመለከተም ድሀ የአፍሪካ አገሮች ከዕዳ ነፃ እንዲሆኑ፣ የዓለም ባንክ ለድሀ አገሮች የሚሰጠውን ድጋፍ እንዲቀጥል፣ በየመንግሥታቱ ግልጽነት ያለው (ትራንስፓረንት) የመንግሥት አመራር እንዲኖር፣ ለአፍሪካ የምርት ውጤቶች ዓለም አቀፍ ገበያው ክፍት እንዲሆን ጠይቀዋል።</p>

<p>በመጨረሻም «ለውጥን የማምጣት ኃላፊነት ወደ ሌሎች ሊገፋ አይችልም» ያሉት ኮፊ አናን ለአፍሪካ ችግሮች መፈታት በቅድሚያ ራሳቸው አፍሪካውያን ከዚያም መላው ዓለምና የተባበሩት መንግሥታት በአንድነት መቆም እንዳለባቸው አስታውቀው የተባበሩት መንግሥታት የድርሻውን ለመወጣት ዝግጁ መሆኑን አስታውቀዋል።</p>

<p>ኮፊ አናን በቅርቡ ለተባበሩት መንግሥታት የፀጥታው ምክር ቤት «በአፍሪካ የግጭቶች መንሤ ማስወገድና ዘላቂ ሰላምና ልማት ማምጣት » በሚል ርዕስ ያቀረቡት ሀሳብ የአሜሪካን ድጋፍ አግኝቷዋል።</p>

<p>ይህ በእንዲህ እንዳለ ዋሽንግተን ፖስት የተባለው ይኸው ጋዜጣ ስለ አፍሪካ ችግሮችና መወገጃ ዘዴአቸው በፕሬስና በዴሞክራሲው ላይ ስላሉ ችግሮች በሰፊው በመዘገብ ላይ ነው። ጆርጅ አይተይ የተባሉ የጆርጅ ዋሽንግተን ዩኒቨርሲቲ የኢኮኖሚ ተባባሪ ፕሮፌሰር «የአፍሪካ የሥልጣን ሚዛን» (ጥሀ ኣፍሪቻን ፖወር አቁአቲኦን) በሚል ርዕስ በጋዜጣው ላይ ባሰፈሩት ጽሁፍ (ኣፕሪል 20/1998) «አፍሪካ በማያቋርጥ መልክ በቀውስ፣ በዕልቂት በእርስ በርስ ግጭት፣ ቁልቁል በሚያድግ ኢኮኖሚ የመኖሯ ምክንያት የሥልጣን አያያዙ ሁኔታ፣ ወይም ለሥልጣን የሚደረገው ትግል ነው።» ካሉ በኋላ «ሥልጣን ላለመልቀቅ፣ ወይም ላለማካፈል ሲባል ገዥ ኤሊቶች የምርጫ ሂደቶችን ያደናቅፋሉ። በአንጐላ፣ በቻድ፣ በኢትዮጵያ በሞዛምቢክ በሶማሊያ፣ በሱዳን እነዚህ ኃይሎች ባስቀመጡት እንቅፋት ነፃ ምርጫ እንዳይካሄድ ስለሚሠሩ የዲሞክራሲው ሂደት እየተደናቀፈ፣ አገሮቹ ወደ እርስ በርስ ጦርነት እየገቡ ናቸው።» ብለዋል።</p>


</body>
</html>
