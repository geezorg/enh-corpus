<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሞ ብሔራዊ ኮንግረስ ልሳን ማውጣት ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኦሮሞ ብሔራዊ ኮንግረስ ልሳን ማውጣት ጀመረ</h1>


<p>የኦሮሞ ብሔራዊ ኮንግረስ (አብኮ) የ «ኦሮሞ ሕዝብ ድምፅ» የተሰኘና «ለኦሮሞ ሕዝብ አንድነት፣ ነፃነትና ብሔራዊ መብት መከበር የሚታገል» እና በውስጥ የሚሠራጭ ልሣን ጀምሯል።</p>

<p>«የኦሮሞ ሕዝብ ትግልና የዴሞክራሲ ጥያቄ በኢትዮጵያ» በሚል ርዕስ የልሳኑ ሚያዝያ 15 ቀን 1990 ባወጣው የመጀመሪያ እትም (ቅጽ 1ፏቁ1) «የኦሮሞ ሕዝብና ልጆች፣ ሁሉንም በእኩልነት የምታስተናግድ ዴሞክራሲያዊት ኢትዮጵያን ለመፍጠር በተደረጉት ትግሎች ሁሉ የየራሳቸውን የታሪክ ድርሻ ሲያበረክቱ» እንደነበርና «በኦሮሞም ሆነ በሌሎች የኢትዮጵያ ልጆች ደም የተጻፈው የትግል ታሪክ ውጤት እስካሁን በሀገራችን ዴሞክራሲያዊ ሥርዓትን ዕውን ሊያደርግ አለመቻሉን ገልጧል።</p>

<p>ኦብኮ በልሳኑ የመጀመሪያ እትም ያወጣው ጽሁፍ ሙሉ ቃል የሚከተለው ነው።</p>

<p>«የተጫነበትን ፍጹም መለኮታዊ ሥርዓት አጥፍቶ፣ የኢትዮጵያ ሕዝቦች በሙሉ ፈቃደኛነትና እኩልነት የኖሩበትን ዲሞክራሲያዊ ሀገርን ለመፍጠር ትግል ከተጀመረ አንድ ትውልድ አልፏል። የኦሮሞ ሕዝብና ልጆችም፣ ሁሉንም በእኩልነት የምታስተናግድ ዲሞክራሲያዊት ኢትዮጵያን ለመፍጠር በተደረጉት ትግሎች ሁሉ የየራሳቸው የታሪክ ድርሻ ሲያበረክቱ እንደነበረም አያጠያይቅም። በኦሮሞም ሆነ በሌሎች የኢትዮጵያ ልጆች ደም የተጻፈው የትግል ታሪክ ውጤት እስካሁን በሀገራችን ዲሞክራሲያዊ ሥርዓትን እውን አላደረገም። አንዱ አምባገነን ሥርዓት በሌላ አምባገነን ሥርዓት እየተተካ፣ በዚያው መጠን ሁኔታዎቹ እየተወሳሰቡ፣ ችግሮቹ እየሰፉ፣ መፍትሄዎቹ እየራቁን ሲሄዱ ይታያሉ። እዚህ ላይ ይህ ለምን ሆነ ለሚለው መሠረታዊ ጥያቄ እያንዳንዱ የለቲካ ቡድን የችግሮቹን መንስኤዎች በራሱ መነፅር ተመልክቶ የየራሱን መልስ መስጠት ቢችልም ለኢትዮጵያ ሕዝቦችና ዲሞክራሲያዊ ኃይሎች የኦሮሞ ሕዝብ ትግልም ሆነ አጠቃላዩ የኢትዮጵያ ሕዝቦች ትግል ከየት ተነስቶ ወዴት እየሄደ እንደሚገኝና የወደፊቱ የትግል አቅጣጫዎቻችን ምን መሆን እንዳለባቸው የኛን አቋም ግልጽ ማድረጉ አስፈላጊ ነው ብለን እናምናለን።</p>

<p>በሀገራችን ለዲሞክራሲ የሚደረገው ትግል ለምን ተጀመረ? እንዴት ተጀመረ? ትግሉስ ከየት ተነስቶ የትስ ደርሶአል? የሚሉትን ተገቢ ጥያቄዎች ለመመለስ ቢያንስ ላለፉት ግማሽ ምዕተ ዓመታት የኢትዮጵያ ሕዝቦች የተጓዙበትን የታሪክ ውጣ ውረድ በአጭሩ መዳሰስ የግድ ያስፈልጋል።</p>

<p>መለኮታዊ ሥርዓትን በኦሮሞም ሆነ በተቀረው የኢትዮጵያ ሕዝብ ላይ የጫነው የአፄ ኃይለሥላሴ መንግሥት ከረጅሙ የሀገሪቱ የጦርነት ባሕል የወረሳቸው የአፈና መዋቅሮቹ ከ1950ዎቹ ጀምሮ እንደቀድሞው ሊሠሩ አልቻሉም። የጣሊያን ወረራን ሳይጨምር ከሃምሳ ዓመታት በላይ ሀገሪቷን የገዟት አፄ ኃይለሥላሴ፣ ሀገሪቷ ከአደገው ዓለም ጋር እኩል እንኳ ባይሆን ተቀራራቢ እድገት እንድታሳይ ለማድረግ የነበራቸውን ዕድል ባለመጠቀማቸው የተነሳ ከታህሣሱ ግርግር ጀምሮ አስተዳደራቸው በነበረበት እንደማይቀጥል ግልጽ ፍንጮች መታየት ጀመሩ። ከዚህ ጊዜ በኋላ ሥልጣን ካሳወራቸው በስተቀር ፖለቲካ ለሚገባቸው ኃይሎች የአፄው ሥርዓት እየበሰበሰና እየበከተ መሄዱ እንደጀመረ ግልጽ ነበር። የሥልጣን ብልግናው ወሰን አልፎ እየተግማማ እንደሚሄድ ግልጽ ነበር። የተዘረጋው የአፈና ሥርዓት በ20ኛው ክፍለ ዘመን መጨረሻዎቹ ዓመታት እንደማይሠራ ግልጽ ነበር። በብሔረሰቦች ላይ የተጫነው የጭቆና ቀንበር መቀጠል እንደማይችል ግልጽ ነበር። የመሬት ላራሹ ጥያቄና ሌሎችም በኢትዮጵያ ተማሪዎች ንቅናቄ የተነሱ ጥያቄዎች ለነገ የማይባሉ መሠረታዊ ጥያቄዎች እንደነበሩ ግልጽ ነበር። የአፄው መንግሥት ግን ያለምንም ጭንቀት በለመደበት መንገድ መግዛቱን ቀጠለ። የመብት ጥያቄ ያነሱትን ኃይሎች በሙሉ በጉልበት ለመጨፍለቅ ተንቀሳቀሰ። ይህ የጭቆና በትር በኦሮሞ በኩል ያረፈባቸው ዋንኞቹ፦</p>

<ul>
<p>1ኛ	. በዘመናዊ የኦሮሞ ሕዝብ የትግል ታሪክ ውስጥ እንደ ዓይን ገላጭ የሚታየው የሜጫና ቱለማ መረዳጃ ማኅበር ነበር። ይህ መረዳጃ ማህበር የልማት ሥራ እንኳ እንዳይሰራ ታገደ። መሪዎቹም ታሠሩ፣ ተጋዙ፣ ተገደሉ።</p>

<p>2ኛ	. የግፍ አስተዳደሩ በዛብኝ ብሎ በተመሳሳይ ጊዜ የተነሳው የባሌ ሕዝብ ሌላው ነበር። ለባሌው ሕዝብ የመብት ጥያቄም የተሰጠው መልስ በኃይል ማንበርከክን ነበር።</p>
</ul>

<p>ፍጹማዊ የሆነው አፄያዊ አገዛዝ እንዲለወጥ ሀገር አቀፍ ዲሞክራሲያዊ ጥያቄዎችን ላነሱት የኢትዮጵያ ተማሪዎችም የተሰጣቸው መልስም የተለየ አልነበረም። በለጋ ትከሻቸው መሬት ላራሹን፣ የብሔረሰቦች እኩልነትን፣ ማህበራዊ ፍትህን፣ የመጻፍ፣ የመናገር፣ የመሰብሰብ፣ በነፃ የመደሪጀት፣ ወዘተ፣ መሠረታዊ ዲሞክራሲያዊ መብቶችን ተሸክመው የተንቀሳቀሱ የኢትዮጵያ ወጣቶችን በኢትዮጵያ ሕዝብ ጠላትነት በመፈረጅ፣ ከትምህርት ገበታ ከማባረር እስከ መግደል የሚደርሱ እርምጃዎች ተወሰዱ። በአጭሩ የመንግሥታቸው ይዞታ በታሪክ መታለፉን ያልተዋጠላቸው አፄ፣ የደፉት ዘውድ ከሙዚዬም ጌጥነት የተሻለ አገልግሎት እንደማይሰጥ ያልገባቸው አፄ፣ እሳቸውም ሆኑ ባለሠልጣኖቻቸው የሕዝባዊ አብዮቱን ማዕበል በሙሉ ልበ ደንዳናነት ለመጠበቅ ሞከሩ።</p>

<p>የአፄው ሥርዓት በሰፊው የኢትዮጵያ ሕዝቦች አመፅ ተገፍትሮ መውደቅ፣ ከሞላ ጎደል የመደብ ሹም ሽር ቢያስከትልም ተስፋ የተደረገበት አዲሱ ሥርዓትም ተወልዶ አላደገም። ብዙ ዝርዝር ውስጥ ስንገባ ሥልጣን ላይ የወጣው የደርግ መንግሥት በብዙ ሚዛን የአጥፍቶ መጥፋት መንግሥት ነበር። ይህ መንግሥት ከተካው የአፄው መንግሥት ምንም ያለመማሩ ብቻ ሳይሆን ለብዙ ዘመን የኢትዮጵያ አርሶ አደሮችን ከአጭበረበረበት መሬት ላራሹ ጥያቄ በስተቀር፣ የብሔረሰቦች የእኩልነት ጥያቄን፣ የማኅበራዊ ፍትሕ ጥያቄዎችን፣ በአጠቃላይ ሰብአዊና ዴሞክራሲያዊ መብቶችን ከጠያቂዎቹ የኢትዮጵያ ወጣቶች ሕይወት ጋር ጨፍልቆ ለማለፍ ያልፈነቀለው ድንጋይ አልነበረም። በጥቅሉ፣ አንድ የጠገበ ጅብ አውርዳችሁ ገና ብዙ ያልቀመሱ 120 ጅቦችን ተካችሁብን» የሚለው የጊዜው የአንዳንድ አባቶችን የምሬት አባባል መጥቀሱ ይበቃል። የዚህ የአጥፍቶ መጥፋት መንግሥት ሥራዎች የመጨረሻ ውጤታቸውም የተመሰቃቀለች ኢትዮጵያን ለባለሳምንቱ ኢሕአዴግ አስረክቦ በውርደት ከታሪክ መድረክ መውረድ ነበር።</p>

<p>ተስፋ ለተጣለበት ሕዝባዊ አብዮት መጨናገፍም ብዙ ምክንያቶች ነበሩ። ዋና ዋናዎቹ፦</p>

<ul>
<p>1ኛ። ከኢትዮጵያ ተማሪዎች ንቅናቄ የወጡ ለውጥ ፈላጊ ሕብረ - ብሔር ድርጅቶች ከወረሱት በሴራ የተተበተበ የፊውዳል ባህል አልፈው ሕዝባዊ ለውጡ የሚጠይቀው የጋራ ዕይታና ትብብር ሊኖራቸው አልቻለም። ይህ የፖለቲካ ድርጅቶቹ ስህተት የኋላ ኋላ ምስቅልቅሉ ለወጣ ፖለቲካና ከዚያም አልፎ ለፍጅት ዘመን በር ሊከፍት ችሏል። አጠቃላይ ውጤቱም ዛሬ ለገባንባቸው አስቸጋሪ ሁኔታዎች በቀላሉ የማይገመት አስተዋጽኦ ማድረግ ይጨምራል።</p>

<p>2ኛ። የየራሳቸው የተለየ የፖለቲካ አጀንዳ የነበራቸው የብሔረሰቦችና የአካባቢ ንቅናቄዎች ትግላቸውን ከህብረ - ብሔር ለውጥ ፈላጊ ድርጅቶች ጋር ከማጣጣምና ከማቀናጀት ይልቅ የተፈጠሩትን ልዩነቶች ለራሳቸው ለመጠቀም ሲሉ የነበሩትን ቅራኔዎች በማስፋትና አዳዲስ ቅራኔዎችንም በመፍጠር በመንቀሳቀሳቸው የትግሉ አቅጣጫ ውሉን እንዲስት አድርገዋል።</p>

<p>3ኛ። በግርግሩ ሥልጣን ላይ ወጥቶ ያለኔ አብዮተኛ የለም ይል የነበረው ደርግ የሶሻሊስት መፈክሮችን እጅግ አስገራሚ በሆነ ፍጥነት ከሀገር ውስጥና ከሀገር ውጭም በመማር በጊዜው በመሐል ሀገር ይንቀሳቀሱ የነበሩትን ድርጅቶች ለማፈን በመቻሉ ነበር።</p>
</ul>

<p>ሕዝባዊ አብዮቱም በማይሆን ሁኔታ በመኮላሸቱ ከአንድ ትውልድ ዕልቂትና የደም እንባ በኋላም መሠረት ያለው ሕዝባዊ ሥርዓትን ለመገንባት የነበረው ተስፋ ብልጭና ድርግም ከማለት ሊያልፍ አልቻለም። የኦሮሞ ሕዝብ ብሔራዊ መብቱንና ክብሩን መልሶ የመጎናፀፊያ ተስፋም መና ሆኖ ሊቀር ችሎአል።</p>

<p>ዛሬ በ21ኛው ክፍለ ዘመን ዋዜማ ላይ ሆነን፣ ኢትዮጵያም በኢሕአዴግ ዘመነ መንግሥት ሥር ሆና ስንመለከት፣ የትናንቱን ጉዞአችንን፣ የዛሬው ውሎአችንንና የነገው ተስፋችንን ስናጤን፣ ይህች ሀገር አሳዛኝና አስቂኝ የትራዴጂና ኮሜዲያዊ የፖለቲካ ትያትሮች ያለማቋረጥ የሚሠሩባት ሀገር ለመሆኗ ዋና ተዋናይም፣ ተመልካችም ከሆነው የኛው ትውልድ የተሻለ የሚያውቅ የለም።</p>

<p>የፖለቲካ ትያትሮቹ ትርጉምም በትክክል የሚገባን ላለፉት 30 ዓመታት የኢትዮጵያ ሕዝብ ያነሳቸው መሠረታዊ የዲሞክራሲ ጥያቄዎች፣ የማህበራዊ ፍትሕ፣ የብሔረሰቦች እኩልነት፣ በነፃ የመደራጀትና በአጠቃላይም ዲሞክራሲያዊ ሥርዓትን የመፍጠርና የኢትዮጵያ ሕዝቦች የተሻለ ሕይወት የመኖር ሕልማቸው ምን እንደሆኑ ስናጤን፣ በመንግሥት የዜና ማሰራጫዎች በየዕለቱ ከሚለፈፈው አደንቋሪ ፕሮፓጋንዳ አልፈን፣ የገበሬው፣ የወዝ አደሩ፣ የወጣቱ፣ የመንግሥት ሠራተኛውና የለፍቶ አዳሪው ነጋዴን፣ ኑሮ እንዴት እየሆነ መሆኑን ስንረዳ ነው።</p>

<p>እነዚህ አውነታዎች ለኢትዮጵያ ሕዝቦችም ለኢሕአዴግ መንግሥትም ግልጽ ስለሆኑ ዝርዝር ውስጥ መግባት አያስፈልግም። ዝርዝር የሚስፈልገው ዋናው ቁም ነገር ሀገሪቷ ከገባችበት የፖለቲካ አጣብቂኝ ለመውጣት የኦሮሞም ሆኑ ሌሎች የሀገሪቱ ዲሞክራሲያዊ ኃይሎች የትግል አቅጣጫ ምን መሆን አለበት የሚለው መሠረታዊ ጥያቄ ነው። ይህንና የኦሮሞ ሕዝብ የዛሬው አበሳና መጭው ዕድሉን በተመለከተ በሚቀጥለው ዕትማችን እንመለስበታለን።</p>

<blockquote>ለኦሮሞ ሕዝብ አንድነት፣ ነፃነትና ብሔራዊ መብት መከበር የተሰለፍከው የኦሮሞ ልጅ በኦሮሞ ብሔራዊ ኮንግረስ ዙሪያ ተደራጅ!</blockquote>



</body>
</html>
