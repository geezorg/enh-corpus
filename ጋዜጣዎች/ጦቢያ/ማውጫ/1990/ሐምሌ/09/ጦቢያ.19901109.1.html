<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕዝቡ ትግል ዓላማ ኢትዮጵያን ማዳን ዴሞክራሲን ማስፈን ነው -የሻዕቢያ እንደራሴዎችና ወኪሎች ይወገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3><span class="underline">ቀይ ባህር ቀርቶ ባድመና ሽራሮ?</span></h3>
<h2 class="align-center">የሕዝቡ ትግል ዓላማ ኢትዮጵያን ማዳን ዴሞክራሲን ማስፈን ነው -የሻዕቢያ እንደራሴዎችና ወኪሎች ይወገዱ</h2>
<p class="align-right">(የአርበኞች ግንባር)</p>



<p>የኢትዮጵያ ሕዝብ የሚያካሂደው ሁለገብ ትግል ኢትዮጵያዊነትን ለማዳን፣ የሕዝቡን ታሪካዊ አንድነት ለመጠበቅና ዴሞክራሲያዊ አንድነትንም ለማስፈን ሲሆን ኢትዮጵያ ማለት ደግሞ ከሽራሮም አልፎ እስከ ቀይ ባህር የተንጣለለውን መልክዐ ምድር አጠቃሎ የያዘ ስለሆነ ሽራሮ ሲደርስ «ከዚህ ማለፍ የለባችሁም» የሚባልበት አይደለም ሲል የኢትዮጵያ ዴሞክራሲያዊ አንድነት አርበኞች ኀብረት ግንባር (ኢዴአአኀግ) ሰሞኑን ባወጣው መግለጫ አስታወቀ።</p>

<p>ግንባሩ «የኢትዮጵያ ሕዝብ በሻዕቢያ ለተቃጣበት ወረራ ምላሽ የሚሰጠው ለድፍረቱና ለጥቃቱ ተጠያቂ የሆኑት የአዞ እምባ ስላነቡ አይደለም» በሚል ርዕስ ሰሞኑን ባወጣው መግለጫ «የሕዝቡ ጥያቄ ብሔራዊ አንድነትን፣ ዘላቂ ደህንነት፣ ሰላምና መረጋጋት፣ የሕዝብ ጥቅሞችን አካቶ የያዘ ነው። ስለሆነም የአንድ ክፍለ-ሀገር ወሰን መከበር ወይም አለመከበር ብቻውን ምላሽ ሊያስገኝለት አይችልም ብሎ «የኢሳይያስ አፈወርቂ ሻዕቢያ ትግራይንም ሆነ ቀሪውን የኢትዮጵያ ክፍል እንዳሻኝ በጥብጬ የአፍሪካን ታይዋን እገነባለሁ» ብሎ ከተነሳበት ቅዥቱ አባንኖታል። የህልም እንጀራ ሆኖ እንዲቀርበትም አድርጎታል። በአሁኑ ወቅትም የትግራይ ክፍለ ሀገር ሕዝብ በሻዕቢያ የተቃጣበትን የጀብደኝነት ጥቃትና ወረራ እየመከተ ነው። ስለሆነም የትግራይ ክፍለ ሀገር ሕዝብ የሚያካሂደውን ፀረ - ሻዕቢያ የትግል እንቅስቃሴና ፍልሚያ ሙሉ በሙሉ የምንደግፈውና ከጎኑም የምንቆምለት ነው።</p>

<p>«ለኢትዮጵያ ታሪካዊ አንድነት፣ ለብሔራዊ ጥቅሟና ለሕዝቧ ነፃነት ቆመናል የሚሉ የወያኔና የሠራዊቱ አመራር አባላት ከኢትዮጵያ አንድነትና የዴሞክራሲያዊ ኃይሎች ጋር በመሆን የትግራይ ሕዝብም ሆነ ቀሪው የኢትዮጵያ ሰፊ ሕዝብ ለሚገኝባቸው ውስብስብ ችግሮች፣ ድርብርብ ቀውሶች፣ እንዲሁም በአሁኑ ወቅት ሻዕቢያ ለሠነዘረው ወረራ የጋራ ምላሽ ለመስጠት ዝግጁነታቸውን መግለፅ የሚችሉበት ወቅት ያለጥርጥር አሁን ነው። ወደዚህ የአንድነት፣ የብሔራዊ ክብር፣ የዴሞክራሲ፣ የወንድማማችነት፣ የሰላምና የብልፅግና ብሩህ ጎዳና ለመውሰድ የሚያስችሉት እርምጃዎች የኢትዮጵያን ክብር ለሻዕቢያ የሸጡት እንደራሴዎችና ወኪሎች ሲወገዱ ነው። ፍትሕ ይንገሥ፣ ዴሞክራሲ ይስፈን፣ የኢትዮጵያውያኖች ህልውና አይነካ፣ ብሔራዊ ክብርና የሕዝብ ጥቅም ይቅደም፣ በዘር/በጎሳ አንከፋፈል፣ ለሻዕቢያ አናጎብድድ፣ ወዘተ፣ ብለው ድምፃቸውን ያሰሙ የፖለቲካ መሪዎች፣ ጋዜጠኞችና ሌሎች እሥረኞችን ያለምንም ቅድመ ሁኔታ ሲፈቱ ነው።</p>

<p>«የኢሳይያስ አፈወርቂ ሻዕቢያ ኢትዮጵያን ያናጋው፣ የኢትዮጵያን ሕዝብ ሀብትና ንብረት የዘረፈው፣ ያጋዘው አላጠግብ ብሎት በአሁኑ ወቅት ደግሞ በትግራይ ሕዝብ ላይ በሰነዘረው የእብሪተኛነት ጥቃትና ቀጣይ ወረራ ለሚደርሱት ጉዳቶችና እልቂቶች ሙሉ በሙሉ ተጠያቂ መሆኑ ግልፅ ሊሆንለት ይገባል። ስለዚህም የኤርትራ ክፍለ ሀገር ሕዝብና በኢትዮጵያ ውስጥ ነዋሪ የሆኑ የኤርትራ ተወላጆች ከኢትዮጵያ ሕዝብ ጋር ያላቸው ታሪካዊ አንድነትና ዘለቄታዊ ጥቅም በሻዕቢያ ቀቢፀ - ተስፋና አፍራሽ ተልእኮ መናጋቱ ሳይበቃ ዛሬ በድጋሚ ኢሣይያስ አፈወርቂ ለተነሳበት ቀጣይ ፀረ - ኢትዮጵያ ተልዕኮ ትብብራቸውንና ድጋፋቸውን ሳይሆን ውግዘታቸውንና ተቃውሞአቸውን በጉልህ ማሰማት ይጠበቅባቸዋል።</p>

<p>«ለነፃነቱ ቀናኢ የሆነው የትግራይ ክፍለ ሀገር ሕዝብም ሆነ ቀሪው የኢትዮጵያ ሰፊ ሕዝብ በልዩ ልዩ የታሪክ ምዕራፎችና አጋጣሚዎች በቅኝ ገዥዎች፣ በጠብ አጫሪዎችና በወራሪዎች የተሰነዘሩበትን ጥቃቶች ሁሉ ተጋፍጦ መክቷቸዋል። አጥንቱን ከስክሶ፣ ደሙን አፍስሶ፣ ክቡር የሕይወት መስዋዕትነት በመክፈል ሕልውናውን ሊደፍሩ፣ ማንነቱን ሊያጠፉ የመጡትን ሁሉ ለግብዓተ መሬታቸው አብቅቷቸዋል። አሁንም የፀረ - ኢትዮጵያ ተልዕኮዎች ሁሉ አስተባባሪና ፊታውራሪ የሆነው የኢሳይያስ አፈወርቂ ሻዕቢያ በትግራይ ክፍለ ሀገር ሕዝብ ላይ የቃጣውን የእብሪተኝነት ጥቃትና ወረራ መክቶ የኢትዮጵያ ሰፊ ሕዝብ ፀር የሆነውን የኢሳይያስ አፈወርቂን ሻዕቢያ ለግበዓተ መሬቱ እንደሚያበቃው፣ ታሪካዊ አንድነቱን እንደሚያድስ፣ ሁለንተናዊ መብቶቹን እንደሚጎናፀፍ ጥርጥር የለውም ካለ በኋላ የኢትዮጵያ ዴሞክራሲያዊ አንድነት አርበኞች የኅብረት ግንባር ብቸኛ ዓላማ ኢትዮጵያንና የኢትዮጵያን ሕዝብ ማዳን ነው። ከዚህ ታሪካዊ ተልዕኮ አኳያና በወቅቱ የኢትዮጵያ ሕዝብ ለገጠመው ጥቃትና ወረራ የሚያቀርበው ዳግማዊ ጥሪ ቢኖር ለኢትዮጵያ አንድነት፣ ለሕዝብ የተሟላ ነፃነትና ለዴሞክራሲያዊ ሥርዓት ቆመናል ከሚሉ የአንድነትና የዴሞክራሲያዊ ኃይሎች ጋራ ኃይልና ድርጅታዊ አቅሙን አዋህዶ ወይንም አቀናጅቶ ለመታገልና ለኢትዮጵያ ሕዝብ ጥያቄም ምላሽ ለመስጠት ዝግጁ መሆኑን ነው።» በማለት መግለጫውን ደምድሟል።</p>

<p>የኢትዮጵያ ዴሞክራሲያዊ ህብረት (ብ.ዴህ) በበኩሉ የኢትዮጵያ ሕዝብ በአንድነቱና በሉአላዊነቱ ላይ የሚነሳውን ጠላት እያሳፈረ በመመለስ መለያው የሆነውን አንድ ሰንደቅ ዓላማ ወደላይ ከፍ አድርጎ ደግሞ ደጋግሞ የማውለብለቡ ዕውነት ፊት የቀደመ አኩሪ ታሪኩ እንደሆነ ገልጦ ዛሬ በሀገራችን የሰሜኑ ክፍል የተነሳውንና የሕዝብ እንቅፋት የሆነውን ዳግማዊ የእርስ በርስ ጦርነት ለማስወገድ የጦርነቱ ፈጣሪ ለሆኑ ወገኖች ትምህርት ለመስጠት እንደትላንቱ በአንድነት መቆሙን አስታውቋል።</p>

<p>ከዚህም በማያያዝ የኢትዮጵያ ሕዝብ በረጅም ታሪኩ ከሕዝባዊ ዝምድናው በመነጨ አንድነቱ ለሉዓላዊነቱ አብሮ ሲታገል የቆየ ቢሆንም በዲሞክራሲ ስም በተሸፈነ ድርጅታዊ አሠራር አማካይነት ብልጣብልጥነት የተላበሰ አመራርና ሥርዓት የብዙ ጊዜ ችግሮቹ ሆነው መቆየታቸውን አውስቶ ይህንን ሥጋት ለማስወገድ ዛሬ ከሰፊው ሕዝብ ሊሠወር የሚገባው ከቶ አንዳች ነገር መኖር ስለሌለበት ተቃዋሚ የፖለቲካ ድርጅቶችና ፓርቲዎች የሚወክሉት የሕዝብን አመለካከት እንደመሆኑ በአገራችን ወቅታዊ ሁኔታ ላይ ያገባኛል የሚለውን ወገን ሁሉ ኢህአዴግ በራሱ አነሳሽነት እንዲያስተባብርና ለዚህም ጉዳይ ልዩ ትኩረት እንዲሰጥ ጠይቋል።</p>

<p>በመጨረሻም ለሕዝባችን ሞትና ስደት ምክንያት የሆነውን ጦርነት በጠረጴዛ ዙሪያ ለመፍታት የሚያስችል ትዕግሥት አለኝ የሚለው የኢሓዴግ መንግሥት ጦርነት በብዕራቸውና በአንደበታቸው አውጀውብናል በሚል ሰበብ አስባብ ያሠራቸውን የፖለቲካና የነፃው ፕሬስ እስረኞች በአስቸኳይ እንዲፈቱ፣	ማንኛውም በኢትዮጵያ ጉዳይ ያገባኛል የሚል ወገንና የፖለቲካ ድርጅቶች ሁሉ በተከሰተው የሰላም መታጣት ሳቢያ አጋጣሚ በመጠቀም አስከፊ እልቂት ሊያስከትል የሚችል ተግባር ከመፈፀም ተቆጥበው የሰፊውን ሕዝብ ስሜት የተከተለ ለአንድነት፣ ለሉዓላዊነት እና ለዲሞክራሲ መከበርና መጠበቅ የሚጠይቀውን ማንኛውንም መስዋዕትነት እንዲከፍሉ ጥሪ አቅርቧል።</p>

<p>ባለፈው ሰኔ 20 እና 21 ቀን 1990 በአምስተርዳም የተሰባሰቡት የቀድሞ የፓሪስ ጉባዔ ተሳታፊ አባል የፖለቲካ ድርጅቶች ሻዕቢያ የከፈተው ጦርነትና የሕዝብ ዕልቂት ያስቆጣቸው መሆኑን ገልጸው በሻዕቢያ ወረራ ግምባር ቀደም ተጠቂ ከሆኑት የትግራይና የአፋር ወገኖቻችን ጐን እንደሚቆሙ አረጋግጠዋል።</p>

<p>የቀድሞ የፓሪስ ጉባዔ አስተባባሪ ኰሚቴ አባል ድርጅቶች የአፋር አብዮታዊ ዲሞክራሲያዊ ኅብረት (አርዱፍ)፣ ትግራይ ዲሞክራሲያዊ ትብብር (ቲድሕ)፣ የኢትዮጵያ መድኅን ዲሞክራሲያዊ ፓርቲ (መድኅን)፣ የኢትዮጵያ ዲሞክራሲያዊ ኃይሎች ቅንጅት (ኢዴኃቅ)፣ የደቡብ ኢትዮጵያ ዲሞክራሲያዊ ኅብረት (ዴኢዴኅ) እና ትግራይ ትግሪኝ ኢትዮጵያ (ትትኢ) ናቸው።</p>

<p>በተመሳሳይ ሁኔታ ለሕዝብ መወገን ሲታገሉ የቆዩ አያሌ የኢትየጵያ የሲቪልና የፖለቲካ ድርጅቶች የተሣተፉበት የአመራር ጉባዔ የሻዕቢያው ገዢ ኢሣይያስ አፈወርቂ የጫረውን ጦርነት ለመግታት በግንባር ቀደምትነት በመታገል ላይ ላሉት የትግራይና የአፋር ኢትዮጵያውያን ወገኖች ሙሉ ድጋፉን በመስጠት በአገር ውስጥና በዓለም ዙሪያ ያሉ ኢትዮጵያውያን በሙሉ ይህን የሻዕቢያ ወረራ እንዲያወግዙ ጥሪ አቅርቧል።</p>

<p>ጉባዔው ከዚሁ አያይዞ «የኢትዮጵያን ብሔራዊ ጥቅምና የሕዝቧን ደህንነት ለማስጠበቅ የሻዕቢያን ፍላጐትና ጥቅም አስጠባቂዎችን የምትታገሉ የሕወሓት አባላትና ታጋይ ኃይሎች ትግላችሁን እንደግፋለን። ከጐናችሁም ሆነን በርቱ እንላለን» በማለት ግልፅ አቋሙን አሳውቋል።</p>

<p>ከ17 የማያንሡ በኢትዮጵያ፣ በአውሮፓና በአሜሪካ የሚገኙ የሲቪክና የፖለቲካ ድርጅቶች ተወካዮች ይህን ጥሪ ያቀረቡት ባለፈው ሰሞን ባወጡት የጋራ መግለጫ ነው።</p>

<p>በዚህ በዘመናዊ የቴሌፎን አገልግሎት በተካሄደው የአመራር ጉባዔ ላይ በስደት የሚገኘው የኢትዮጵያ የዘውድ ምክር ቤት አባልና ሰብሳቢ የንጉሠ ነገሥት ቀዳማዊ ኃይለ ሥላሴ የልጅ ልጅ የሆኑት ልዑል ኤርምያስ ሣህለ ሥላሴ፤ ተሣታፊ ሆነዋል። በብፁዕ አቡነ ይስሐቅ የሚመራው በምዕራብ አህጉራት የኢትዮጵያ ኦርቶዶክስ ቤተክርስቲያናት ማህበር የአመራር ጉባዔውን አቋም በመቀበል ተሣታፊነቱን አረጋግጧል።</p>

<p>በጉባዔው ላይ ተሣታፊ ከነበሩት የኢትዮጵያ የፖለቲካና የሲቪክ ድርጅቶች ወኪሎች መካከል የሞዓ አንበሣ፤ የኢትዮጵያ ዲሞክራሲያዊ ኃይሎች ቅንጅት (ኢዴሃቅ)፤ የደቡብ ኢትዮጵያ ሕዝብ ዲሞክራሲያ ድርጅት፤ የአፋር አብዮታዊ ዲሞክራሲያዊ አንድነት ግንባር፤ የመላ አማራ ሕዝብ ድርጅት (መአህድ)፤ የትግራይ ዲሞክራሲያዊ ትብብር፣ የጋምቤላ ብሔራዊ ዲሞክራሲያዊ ውህደት፤ የኢትዮጵያ ብሔራዊ ኮንግሬስ፣ በስደት ላይ የሚገኙ የሠራተኛ፣ የመምህራንና የነፃው ፕሬስ ጋዜጠኞች ማህበራት አመራር አባላት ይገኙበታል።</p>

<p>በሌላም በኩል በልዩ ልዩ የዓለም አህጉራት የሚገኙ ኢትዮጵያውያን ወያኔ ሻዕቢያ በሕዝቡ መካከል የናኙትን የጐሣ፣ የእምነትና የፖለቲካ ልዩነቶች ወደ ጐን በመተው ከዘመናት የጦርነት ቁስል ባላገገመው የመረብ ወዲህና ወዲያ ማዶ የኢትዮጵያ ሕዝብ ላይ የሻዕቢያው አመራር የከፈተውን የወረራ ጦርነት በፅኑ እያወገዙና ለሕዝቡ የሚበጀውን ሠላማዊ መፍትሔ በጋራ እየመከሩ መሆናቸውን ለማወቅ ተችሏል።</p>

<p>እነዚሁ የኢትዮጵያ የፖለቲካና የሲቪክ ድርጅቶች ተወካዮች ባወጡት መግለጫ «ሻዕቢያና መሪዎቹ ባላቸው የረጅም ጊዜ ዕቅድ የኢትዮጵያን ሕዝብ ከፋፍሎና በጦርነትም አዳክሞ አገሪቱን የመመዝበር ጥረታቸው አለመቋረጡን በመገንዘብና የኢትዮጵያና የሕዝቧን መሠረታዊ ጥቅም ማስቀደምና ማስከበር የሁሉም ኢትዮጵያዊ ኃላፊነት መሆኑን በማመን ኢትዮጵያውያን ሁሉ ልዩነቶቻችንን አቻችለን ለመሠረታዊ ዲሞክራሲያዊና ሰብዓዊ መብቶች መከበር የተቻለንን ሁሉ ማድረግ እንደሚገባን ተረድተናል» ብለዋል።</p>

<p>ቀጥለውም «በፖለቲካ፤ በሃይማኖት፤ በሞያቸውም ሆነ በአስተያየታቸው የታሰሩ የየድርጅቶች መሪዎችና አባላት ጋዜጠኞችና አባሪዎቻቸው እንዲሁም ማናቸውም በግፍ የታሰሩ ኢትዮጵያውያን በሙሉ ያለምንም ቅድመ ሁኔታ አሁኑኑ ይለቀቁ። በተቃዋሚ ቡድኖችና ግለሰቦች ላይ በማን አለብኝነት የሚደረግ ሽብር፤ አፈናና ግድያ ይቁም።</p>

<p>«በአንዲት ኢትዮጵያ ውስጥ የዘር ልዩነትን እየጎተጎቱ ግጭትና ተበላላጨነት የሚያንፀባርቁ ሁኔታዎች እንዳይኖሩ ሕዝቧ በታሪክ በባህሉና በቅርሱ የሚኮራ በእኩልነት ለመኖር የሚፈልግ መሆኑ ተረጋግጦ የዘረኝነት መርሆና የፈጠራቸው የመለያያ መዋቅሮች ይሰረዙ።</p>

<p>«በሀገር ቤትና በውጭ አገር የሚገኙ የፖለቲካም ሆኑ ሕዝባዊ ድርጅቶችና ተቋሞች ሙሉ ሕጋዊ እውቅና አግኝተው ያለምንም ገደብና ተጽአኖ በማናቸውም የኢትዮጵያ ምድር እየተዘዋወሩ ሥራቸውን የማከናወን መብታቸው ይከበር፤</p>

<p>«ለብሔራዊ ምርጫ ሁሉም የፖለቲካ ፓርቲዎች፤ ሕዝባዊ ድርጅቶችና ተቋሞች የሚሳተፉበት አንድ የምርጫ አዘጋጅና አስፈፃሚ አካል ተቋቁሞ ሁኔታዎችን ያመቻች፤» በማለት ይፋ አድርገዋል።</p>

<p>በመጨረሻም «የውጭ አገር መንግሥታትና ዓለም አቀፋዊ ድርጅቶች የኢትዮጵያ ሕዝብ ሰብዓዊ መብቶች እንዲከበሩና ዲሞክራሲ እንዲሰፍን እርምጃዎች እንዲወስዱና ችግሮችን ከሚያባብሱ ተግባሮች እንዲቆጠቡ አናሳስባለን።» በማለት ጥሪ አቅርበዋል።</p>


</body>
</html>
