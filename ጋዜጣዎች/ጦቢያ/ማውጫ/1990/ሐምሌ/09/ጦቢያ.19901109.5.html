<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የማንና የምን እስረኞች ናቸው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርዕሰ አንቀጽ</span></h3>
<h1 class="align-center">የማንና የምን እስረኞች ናቸው?</h1>


<p>የአጥቢያ ኮከብ የዕትመትና ማስታወቂያ ሥራ ድርጅት (አክፓከ) ተጠባባቂ ሥራ አስኪያጅ አቶ ጐሹ ሞገስ፣ የጦቢያ ጋዜጣና መጽሔት ዋና አዘጋጅ ብሩ ፀጋዬ፣ ም/አዘጋጁ አንተነህ መርዕድ፣ የዝግጅት ክፍሉ ባልደረባ ታዬ በላቸው በምርመራ ማስተባበሪያ ሲቪል ለባሽ «ፖሊሶች» ተይዘው ከታሠሩ ትናንት ሐምሌ 8 ቀን 1990 ስድስት ወር ሆናቸው። የፕሬስ ወንጀል ሠርተዋል በሚል ቃላቸውን እንዲሰጡ በሚል ተይዘው ለግፍ እስራት የተዳረጉት ጥር 8 ቀን 1990 ነበር።</p>

<p>እነዚህ ንፁሃን ዜጐች የማንና የምን እስረኞች ናቸው? ላለፉት ስድስት ወራት ከማዕከላዊ እስር ቤት እስከ አዲስ አበባ ወህኒ ቤት የተንከራተቱት የጦቢያ ጋዜጣና መጽሔት ዝግጅት ባልደረቦች በምርመራ ማስተባበሪያ የተያዙት ያለምንም የፍርድ ቤት ትዕዛዝ ነበር። የሚሠራበት ጠፋ እንጂ በነባሩ የአገራችን ሕግ መሠረት አንድ ሰው ያለፍርድ ቤት ትዕዛዝ በፖሊስ ተይዞ ሊታሰር የሚችለው ወንጀል በመሥራት ላይ እያለ እጅ ከፍንጅ ሲያዝ ነው። በፖሊስ እንዲያዝ የፍርድ ቤት የመያዣ ትዕዛዝ ለማውጣት ደግሞ ተፈላጊው በአድራሻው የፖሊስ መጥሪያ ተልኮለት ሳይቀርብ የቀረ መሆን አለበት። ጦቢያዎች በፖሊስ ከመያዛቸው በፊት ወደ ምርመራ ማስተባበሪያ እንዲቀርቡ መጥሪያ ተልኮላቸው አንቀርብም አላሉም። በመጀመሪያ ነገር አያያዛቸው ሕገ-ወጥ ነበር ማለት ነው። ምርመራ ማስተባበሪያ የታሠሩትን በዋስ የመልቀቁ ሕጋዊ መብት እያለው ይህን አላደረገም። አስቀድሞ ታስረው እንዲቆዩ ወስኗል ወይም ተነግሮታል ማለት ነው።</p>

<p>በሕጋችን መሠረት አንድ በፖሊስ የተያዘ ሰው በ48 ሰዓት ውስጥ ወደ አቅራቢያው ፍርድ ቤት መቅረብ አለበት። የጦቢያ አዘጋጆችና ተጠባባቂ ሥራ አስኪያጁ ወደ ፌደራል መጀመሪያ ደረጃ ፍ/ቤት 2ኛ ወንጀል ችሎት (ጊዮርጊስ አጠገብ) የቀረቡት ለ7 ቀን በምርመራ ማስተባበሪያ ከታሠሩ በኋላ ጥር 15 ቀን 1990 ነበር። ይህ ሁለተኛው የምርመራ ማስተባበሪያ ሕገ ወጥ ተግባር ነው።</p>

<p>ወደ ፍርድ ቤት ከቀረቡም በኋላ አላስፈላጊ የጊዜ ቀጠሮ በምርመራ ሥም እየተሰጠ ከሶስት ወር በላይ ታስረዋል። ያለ አግባብ ለመታሠራቸው ምክንያት የሆነውም ፍርድ ቤቱ ነው። በሕግና በተለምዶ ፍ/ቤቶች አንድ ታሳሪ የጊዜ ቀጠሮ ተጠይቆበት፣ ጥያቄውን ተቀብለው ታስሮ ምርመራ እንዲቀጥል ትዕዛዝ የሚሰጡት ወንጀሉ ውስብስብ ሆኖ ጊዜ የሚጠይቅና ታሳሪው ቢለቀቅ መረጃ ያጠፋል ወይም ሌላ ወንጀል ይፈጽማል ተብሎ ሲገመት ወይም ወንጀሉ የነፍስ ግድያን የመሰለ ከባድ ወንጀል ሲሆን ነው።</p>

<p>የፕሬስ ወንጀል ተጠርጣሪ የሚጠየቀው በታተመ ጽሁፍ በመሆኑና ተጠርጣሪው ውጭ ቢቆይ የሚጠፋ መረጃ ከሌለ ታስሮ መመርመርን የሚጠይቅ ወንጀል አልነበረም። ፍርድ ቤቱ ጊዜውን ለምን እንደሚፈልገው እንኳን አልጠየቀም። የጠበቃቸውንም ተቃውሞ መዝግቦ ብይን አልሰጠበትም። አስፈላጊ ነው ተብሎ አንድና ሁለት ጊዜ የጊዜ ቀጠሮ ቢሰጥ እንኳ በምርመራ ስም ሶስት ወር ሙሉ የጊዜ ቀጠሮ ፈቃድ መስጠት ባላስፈለገ ነበር። የፕሬስ ሕጉ ተጠያቂ የሚያደርገው አንድ ሰው ብቻ ሆኖ እያለ ሌሎች ሶስት ሰዎች ለምን በተጨማሪ እንደታሠሩ ለመጠየቅ አልፈለገም። አዘጋጆቹ ወደ እስር ቤት ከገቡ ከሶስት ወር በኋላ ምርመራው አልቋል ሲባልም ፍርድ ቤቱ በጠበቃቸው አማካይነት በቀረበው ጥያቄ መሠረት በዋስ እንዲለቀቁ ማዘዝ ሲችል የዋስትና ጥያቄ ፋይል ጠፋ በሚል ሰበብ በጊዜ ቀጠሮ ፋይሉ ላይ ታሳሪዎቹ ወህኒ ይቆዩ ብሎ ማዘዙ ሕጉ እንዳልተሠራበትና በምርመራ ስም ስድስት ወር ለመታሠራቸው ሌላ ምክንያት እንዳለ አመልካች ነው። ሕጉ እንዳላሠራቸው በግልጽ ይታያል። ቂሙና በቀሉ በማን የተቋጨ ነው? የአገር አንድነት፣ የሕዝብ መብት ስለአሉ ይህ ሁሉ ይደርስባቸዋል?</p>

<p>ሕጉ የዋስትናን ጥያቄ ማናቸውም ፍርድ ቤት እንደሚያስተናግድ ፈቅዶ እያለ የፌደራሉ ከፍተኛ ፍ/ቤት 2ኛ ወንጀል ችሎት የቀረበለትን የዋስትና ጥያቄ የውሳኔ ቃል እንኳ ሳያሰፍር አላይም ብሎ መመለሱም ፍ/ቤቶች ሕጉን በአግባቡ ተግባራዊ ባለማድረግ የጦቢያ አዘጋጆች ክስ ሳይቀርብባቸውና ሳይፈረድባቸው ለ6 ወር በግፍ መታሰር አስተዋጽኦ እንዳደረጉ ይቆጠራል። «ፍርዴ ይለወጣል እንጂ ጀርባዬ አይገለበጥ» የሚለው የቀድሞ አባባል ዛሬም ይሠራል ካልተባለ በቀር ገና የይግባኝ መብት አለ ተብሎ ዳኛ ከሕግ ውጭና ያለአግባብ ሲሠራ አይጠየቅም አይባልም። ቢያንስ በዳኞች አስተዳደር ጉባዔ ታይቶ የዲሲፕሊን እርምጃ በዳኞች ላይ ከሚያስወስዱ ተግባሮች አንዱ ይህን የመሰለው በሕግና በዳኝነት ሥራ ላይ የማላገጥ ተግባር ነው።</p>

<p>ባለሥልጣንም ቢሆን ወንበር ላይ በመኮፈሱ ብቻ የፈለገውን አድርጐ ያለተጠያቂነት የሚሄድበት መንግሥታዊ ሥርዓት ማብቃት አለበት። ከመንግሥታዊው ጋዜጣ አዲስ ዘመን፣ የሐምሌ 2 ቀን 1990 እትም መረዳት እንደተቻለው የባሌ ዞን ከፍተኛ ፍርድ ቤት ሥልጣናቸውን መከታ በማድረግ ወንጀል በፈፀሙ ዘጠኝ የዞንና የወረዳ ባለሥልጣናት ላይ እሥራትና የገንዘብ መቀጫ ፈርዶባቸዋል። ዜናው እንደሚገልጠው ዝቅተኛው የጽኑ እሥራት ፍርድ ሁለት ዓመት ሲሆን ከፍተኛው 25 ዓመት ነው። የተከሰሱበት ወንጀል በሥልጣናቸው ያለአግባብ በመገልገል ሰዎችን ያለአግባብ አስረው ከፍተኛ በደል ማድረስ፣ የመንግሥትና የሕዝብ ንብረት መመዝበር ነው።</p>

<p>የምርመራ ማስተባበሪያ ኃላፊዎችና ፖሊሶችም ቢያንስ በጦቢያዎች ሁኔታ እንደምናየው ከሕግ ውጭ ሰው ይዘዋል። በ48 ሰዓት ውስጥ ወደፍርድ ቤት ማቅረብ ሲገባቸው በሥልጣናቸው ሰባት ቀን አስረው አቆይተዋል። ተፈጽሟል ከተባለው ወንጀል ባህሪ አንፃር ታሣሪዎቹን በዋስ መልቀቅ ሕጋዊ ሥልጣን እያላቸው ኃላፊነታቸውን ባለመወጣታቸውና ታሳሪዎቹን ባለመልቀቃቸው ለአራቱ የጦቢያ አዘጋጆች ለስድስት ወር በግፍ መታሠር ምክንያት ሆነዋል። ስለዚህ በአገሪቱ ለሁሉም ያለ ልዩነት የሚሠራ የሕግ ሥርዓት አለ የምንል ከሆነ እንደትናንሾቹ የባሌ ባለሥልጣኖች ሁሉ እነዚህ የምርመራ ማስተባበሪያ ባለሥልጣኖችም ለፍርድ ሊቀርቡ ይገባል እንላለን።</p>



<p><hr width=70% size=4/></p>

<h2 class="align-center">ስድስት ወር ያለፍርድ!</h2>

<center>
<table class="align-center">
<tr><td>
<ol>
 <li>ጐሹ ሞገስ</li>
 <li>ታዬ በላቸው</li>
 <li>አንተነህ መርእድ</li>
 <li>ብሩ ፀጋዬ</li>
</ol>
</td></tr></table>
</center>

<h2 class="align-center">ጋዜጠኞቻችን ይፈቱ!</h2>

<p><hr width=70% size=4/></p>


</body>
</html>
