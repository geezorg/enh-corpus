<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ3 ሺ በላይ ኤርትራውያን ከአገር ተባረሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከ3 ሺ በላይ ኤርትራውያን ከአገር ተባረሩ - በውጭ የሚኖሩት ተቃውሞ አሰሙ</h1>


<p>የሻዕቢያ መንግሥት በኢትዮጵያ ላይ የወረራ ተግባር ከፈፀመ ወዲህ ለወራሪው መንግሥት የገንዘብ ድጋፍ ሲያደርጉ፣ የስለላ ተግባር ሲያካሂዱና በኢትዮጵያ ውስጥ አገር አቀፍ መዋቅር ዘርግተው ለሻዕቢያ ሲሰሩ ነበር ከተባሉት መካከል እስካሁን 3500 ያህሉ በኦማሃጀርና በቡሬ ግንባር ኤርትራ ድንበር በአውቶቡስ ተወስደዋል።</p>

<p>ባለፈው ሐምሌ 5 ቀን ለ6 አጥቢያ ብቻ 2400 ያህል በ40 አውቶቡስ ተጭነው የተወሰዱ ሲሆን 1500 ያህል ተራ በመጠበቅ ላይ ናቸው። በኢትዮጵያ ውስጥ ከሚኖሩት በመቶ ሺዎች ከሚቆጠሩ የኤርትራ ተወላጆች መካከል የኤርትራን መንግሥት የዜግነት ሕግ ተቀብለው ሰላሣ ሰላሣ ብር እየከፈሉ የኤርትራዊነት መታወቂያ የያዙ 64 ሺ ያህል ኤርትራውያን እንዳሉ አንዳንድ ውስጥ አዋቂ ምንጮች ይናገራሉ።</p>

<p>ይህ በእንዲህ እንዳለ ባለፈው ሳምንት (ሐሙስ) ቁጥራቸው አንድ ሺህ አምስት መቶ የሚሆን ከመላው ዩናይትድ ስቴትስ የተሰባሰቡ ኤርትራውያን በኋይት ሐውስ አጠገብ ባካሄዱት ሰላማዊ ሰልፍ ኢትዮጵያ አገራቸውን እንደ ወረረችና ከዚህም ሌላ በኢትዮጵያ ውስጥ የሚገኙ ኤርትራውያን ሰብአዊ መብታቸው ተገፍፎ በሺዎች የሚቆጠሩ ወገኖች ከአገር እንዲወጡ መገደዳቸውን ሲያስተጋቡ ውለዋል።</p>

<p>ማዕከላዊነትን በጠበቀና ከአውሮፓ እስከ ልዩ ልዩ የአሜሪካ ታላላቅ ከተሞች በተዛመተ መልክ በተካሄደው ሰላማዊ ሰልፍ ኤረትራውያኑ አቤት ባዮች በከፍተኛ ደረጃ ሲያስተጋቡ የነበረው «አገራችንን ኢትዮጵያ ወርራለችና ዓለም ያውግዝልን» የሚል ሆኖአል። ተሰላፊዎቹ በብዙ ሺህ ቅጅ ከኤርትራ ውጭ ጉዳይ ሚኒስቴር የተጻፈ መግለጫ እየበተኑ፣ የጦርነት መዝሙሮች እያሰሙ፣ መጠቃታቸውን ልቅሶ ቀረሽ በሆነ ስልት ሲያስተጋቡ ውለዋል።</p>

<p>ከሰልፈኞቹ ለመረዳት እንደተቻለው ማንም ኤርትራዊ ከኢትዮጵያ እንዳይወጣ የዓለምን ኅብረተሰብ፣ በተለይም የታላላቅ መንግሥታትን ተጽእኖ ለማሳደር ማናቸውንም ጥረት ከማድረግ ወደ ኋላ እንደማይሉ አረጋግጠዋል። በተከታታይም ሁለቱን ማዕከላዊ የትግል ዓላማዎቻቸውን (ኤርትራውያን ከኢትዮጵያ እንዳይወጡና ኤርትራ በኢትዮጵያ መወረርዋን ለማስረዳት) ከግቡ ለማድረስ በልዩ ልዩ ዘዴዎች እንደሚጠቀሙ ግልጽ አድርገዋል።</p>

<p>የጦቢያ የዋሽንግተን ዲሲ ሪፖርተር አንዳንዶቹን ለማነጋገር ባደረገው ሙከራ ከዚህ ቀደም በብዙ ሺህ ቁጥር ከኤርትራ እንዲወጡ ስለተደረጉት ኢትዮጵያውያን ጉዳይ፣ ከኢትዮጵያ እየተጠለፉ ስለተወሰዱት ግለሰቦች፣ በኤርትራ ቤት ንብረታቸውን ከሕግና ከሥነ ሥርዓት ውጭ ስለተቀሙ ኢትዮጵያውያን፣ ይልቁንም ነጭ ዓርማ እያውለበለቡ እጃቸውን ለሻዕቢያ ስለ ሰጡ ወታደሮች (ከ7 ሺ በላይ) መረሸንና ስለ መሳሰለው የኤርትራ ባለሥልጣኖች አቋም አንሥቶባቸው ነበር። የተጠና በሚመስል አኳኋን የተሰጠው መልስ «አሸናፊዎች መሆናችንን ለምን ትረሳዋለህ?» የሚል ነበር።</p>

<p>የኢትዮጵያ ወገኖች እንደሚሉት በኢትዮጵያውያን ላይ የደረሰውን መከራና ስደት በተመለከተ በወቅቱ አንስቶ አቋም የወሰደ የኢትዮጵያ መንግሥት ባለመኖሩና ሻዕቢያ የፈለገውን ለማድረግ የሚከለክለው ስላልነበረ ወደርና መጠን የሌለው በደል ደርሶአል። ይልቁንም ፀረ ወረራ ትግሉ እንዲፋፋም ከተቃዋሚ ወገኖችና በውጭ ከሚኖሩ ኢትዮጵያውያን ዘንድ ያለውን ያተኮሰ ፍላጐት የመንግሥት ወገኖች አስፈላጊ ባልሆነ እሽኮለሌና የዘለፋ ቋንቋ እየመለሱት መሆኑ የአንድነት አቋማችንን ጐድቶታል በማለት በርካታ አገር ወዳዶች አጫውተውኛል።</p>

<p>ኤርትራውያኑ የበተኑት የውጭ ጉዳይ ሚኒስቴራቸው መግለጫ ኢትዮጵያ ሕፃናትን፤፣ ወጣት ተማሪዎችን፣ አረጋውያንን እንዳባረረችና በእሥር ቤትም እንዳጐረቻቸው ይገልጣል። በዝርዝር ሲያስቀምጠውም 70 ከመቶ የሚሆኑት በዕድሜያቸው ከ50 ዓመት በላይ፣ ስድሳ ከመቶ የሆኑት ከ25 ዓመት እስከ 60 ዓመት ኢትዮጵያ ውስጥ የኖሩ ወይም ኢትዮጵያ ውስጥ መወለዳቸውን፣ ያንኑ ያህል በሰባና በ80 ዓመት የዕድሜ ክልል ውስጥ፣ 15 ከመቶ ሴቶች፣ 50 ከመቶው በግሉና በመንግሥታዊው የሙያ መስክ ኢትዮጵያ ውስጥ ያገለገሉ፣ ሌሎቹ ሕፃናት ልጆቻቸውን እየተዉ ከአገር እንዲወጡ የተገደዱ መሆናቸውን ይተነትናል። በሪፖርቱ ላይ እንደተመለከተው በአዲስ አበባ፣ በፍቼ፣ በሑመራ፣ በመቀሌ ከ1000 በላይ የኤርትራ ወጣቶች ታጉረዋል። ከእነዚህም መካከል በአዲስ አበባ ዩኒቨርሲቲ ይማሩ የነበሩ 80 ተማሪዎች ይገኛሉ።</p>

<p>የጦቢያ ሪፖርተር ከሰልፈኞቹ መካከል በተለያዩ ቦታዎች አራቱን ለማነጋገር ባደረገው ሙከራ በአሥመራ ከተማ ከተካሄደው ተመሣሣይ ሰልፍ በኋላ እዚያ የሚገኙ ኢትዮጵያውያንን መደብደብና አሳፋሪ የሴቶች መደፈር መፈጠሩን አንሥቶ ነበር። ሰልፈኞቹ ፈጠራና ቅጥፈት መሆኑን አስረድተዋል። በተጨማሪም ኢትዮጵያ ኤርትራን ለመውረር እንደምትዘጋጅ መረጃ እንዳላቸው ለማሳመን ይሞክራሉ።</p>

<p>«ይህ በጠቅላይ ሚኒስትሩ በኩል ግልጽ የተደረገና ምን ጊዜም ሊደረግ የማይቻል -- እንዲያውም የማይመስል ነገር ነው» በማለት ሪፖርተሩ ሲናገር ይህ ስጋት (የመወረር) በውጭ ባለው የኤርትራ ስደተኞች ዘንድ እንዳለና ይህም በመረጃ የተረጋገጠ መሆኑን አጠንክረው ይናገራሉ።</p>

<p>ሪፖርተሩ በመጨረሻ ላይ የኢትዮጵያ ወገኖችን የጠየቀው ጥያቄ «ኤርትራ እንደገና የኢትዮጵያ አካል እንድትሆን የኢትዮጵያ ሕዝብ ይፈልጋል ብላችሁ ታምናላችሁ? «የሚል ነበር። ብዙሃን ስደተኞች ያላቸው አመለካከት በዚህ ጦርነት ወቅት ከውስጥ ሆነው አገሪቱን ከሚወጉት የአምስተኛ ረድፍ አባላት ያልጸዳ አገር ራስን የመግደል ያህል ስሕተት እንደሠራ ይቆጠራል። የዋህነት ማብቃት አለበት።» ይላሉ።</p>

<p>በስዊድን የአፍሪካ የሰብአዊ መብት ተቋም መሪ የሆኑት አምባሳደር ዘውዴ ኃይለማርያም ማሞ የኤርትራውያኑ መውጣት የሰብአዊ መብትን አጠባበቅ ሥርዓት የማይጋፋና ለሕልውና ሲባል የተደረገ መሆኑን አስምረውበታል። በዝርዝር መግለጫቸውም አማካይነት ከኤርትራ በግፍ ስለተባረሩ ኢትዮጵያውያን አስረድተዋል።</p>


</body>
</html>
