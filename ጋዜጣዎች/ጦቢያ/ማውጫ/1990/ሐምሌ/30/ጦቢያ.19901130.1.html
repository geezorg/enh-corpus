<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትናንት ወዳጆች የመሣሪያ ግዥ እሽቅድድም ይዘዋል -- አሜሪካ ሁኔታውን መቆጣጠር ተስኗታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ጦርነቱ ይጀመራል?</span></h3>
<h2 class="align-center">የትናንት ወዳጆች የመሣሪያ ግዥ እሽቅድድም ይዘዋል -- አሜሪካ ሁኔታውን መቆጣጠር ተስኗታል</h2>

<p class="align-right">(ዜና ትንታኔ)</p>


<p>ትናንት ወደ ሰላምና ወደ ልማት ያተኮሩ የሚመስሉት ኢትዮጵያና ኤርትራ የጦር መሣሪያ ግዥ እሽቅድድም መያዛቸውንና ይህም ውዝግቡ በሰላማዊ መንገድ እንዲረግብ ፍላጐት ያላትን አሜሪካን እያሳሰበ መሆኑን «ኒዮርክ ታይምስ» የተባለው ጋዜጣ ባለፈው ሳምንት እትሙ አስታውቋል።</p>

<p>የየአገሮቹን ኢኮኖሚ በገንዘብ ሲደጉም የቆየው የዓለም ባንክ ቀድሞውንም ደካማ የነበረው ኢኮኖሚያቸው በጦርነት እንዳይደቅ ያሳሰበ መሆኑን ጋዜጣው ጠቁሞአል።</p>

<p>አሜሪካ ለሁለቱም አገሮች መሣሪያ ከመሸጥ መቆጠቧን የገለጠው «ኒዮርክ ታይምስ» የመክፈል አቅምን ብቻ ከሚጠይቁት ከቻይና፣ ከቡልጋሪያና ከዩክሬን መሣሪያዎች ወደ ሁለቱም አገሮች እየገቡ መሆኑን ጠቁሞአል። ለአፍሪካውያን መሣሪያ በማቅረብ የታወቀችው ቻይና ለኢትዮጵያም እያቀረበች ሲሆን ቡልጋርያና ዩክሬን ደግሞ ለኤርትራ በመሸጥ ላይ ናቸው። አሜሪካም ወደ ሁለቱ አገሮች የሚገባውን መሣሪያ መቆጣጠር ተስኗታል።</p>

<p>ሁለቱም አገሮች የወታደሮች ምልመላና ሥልጠና በስፋት መያያዛቸውን የገለጠው «ኒዮርክ ታይምስ» የኢትዮጵያ በቀይ ባህር የባህር በር ፍላጐት እንዳለ ነው ብሏል።</p>

<p>ይህ በእንዲህ እንዳለ ለውዝግቡ ሰላማዊ መፍትሔ ለማምጣት በልዩ ልዩ ኃይሎች የተጀመረው ጥረት ፍሬ አልባ እየሆነ መምጣቱን ሁኔታዎች ይጠቁማሉ። ሰሞኑን በቡርኪና ፋሶ የተካሄደው የአፍሪካ አንድነት ድርጅት የአስማሚዎች ኮሚቴ የሁለቱን አገሮች ተወካዮች አቀራርቦ ማነጋገር ባይችልም ባድመ ከወረራው በፊት የኢትዮጵያ አካል እንደነበረች ማረጋገጡን የኢትዮጵያ የውጭ ጉዳይ ሚኒስትር ሥዩም መስፍን ገልፀዋል።</p>

<p>በግንባሩ በኩል ከዝግጅት የዘለለ ግጭት አልተደረገም። ባለፈው ግንቦት ወር መግቢያ ላይ ባልተጠበቀ ሁኔታ የፈነዳው የኢትዮ-ኤርትራ ጦርነት የኃይል መፈተኛና ማሳያ ከሆኑት የመጀመሪያ ግጭቶች በኋላ ረገብ ብሎ ሰንብቷል። የወታደራዊ አቅም ግንባታው ግን በሁለቱም ተፋላሚ ወገኖች በኩል ተጠናክሮ ቀጥሏል። የፕሮፓጋንዳና የዲፕሎማሲ ዘመቻውም «ብድር በምድር» በሚለው መርህ መሠረት ዜጐችን ከሀገር በማባረር እርምጃ ታጅቦ በመፋፋም ላይ ይገኛል።</p>

<p>ጦርነቱ የተጀመረው ሚያዝያ 28 ቀን 1990 በባድመና ሽራሮ ላይ በተካሄደው የሻዕቢያ ሠራዊት ወረራ ሳቢያ ሲሆን ሰላማዊ ጥረቱ ባለመሳካቱ እንደሰደድ እሳት ወደዛላአንበሳ፣ አሊቴና፣ አሲምባ ተራራና ቡሬ (አፋር ክልል) ሊስፋፋ ችሏል። የመቀሌና የአዲግራት ከተሞችም በአየር ተደብድበው ህፃናትን ጨምሮ በርካታ ንፁሃን ዜጐች ተሰውተዋል። እንደዚሁም አሥመራ ከተማ የሚገኘው የሻዕቢያ አየር ኃይል ጠቅላይ ሠፈር ክፉኛ ተጠቅቷል። በጦርነት ወቅት እያንዳንዱ ተፋላሚ ወገን የራሱን ጉዳት በማሳነስ የባላንጣውን ግን አሳብጦ የማቅረብ ሙከራ የተለመደ ቢሆንም በሁለቱም ጐራዎች አስካሁን የደረሰው የሰብአዊና ቁሳዊ ኪሣራ እጅግ ከፍተኛ እንደሆነ ታዛቢዎች ይናገራሉ።</p>

<p>በተለይም በኢትዮጵያ በኩል ከተሰውት ዜጐች በተጨማሪ ከ200ሺህ በላይ የሚሆን ሕዝብ ከተወረሩት አካባቢዎችና የጦርነት ቀጣናዎች ተፈናቅሏል። በርካታ የኢኮኖሚና ማህበራዊ መስጫ ተቋሞች እንደወደሙ ወይም ሥራ እንዳቆሙ ለመረዳት ተችሏል።</p>

<p>ዕለታዊ ግብግቡ በልዩ ልዩ ምክንያቶች ሊቀጥል አልቻለም። ምክንያቱም ሁለቱም ባላንጣዎች ተሞካክረው የአቅማቸውን ውሱንነት በመገንዘባቸው ሲሆን ሌላው ግን የዓለም ህብረተሰብ ያደረገባቸው ተፅዕኖ እንደሆነ ይገመታል። እንደኢትዮጵያ መንግሥት መግለጫዎች የግንባሩ ፍልሚያ ለጊዜው ጋብ ያለው ለሰላማዊ መፍትሔ ዕድል ለመስጠት፣ ይህ ካልተሳካ ግን ቀጣይነት ላለው የተጠናከረ ጦርነት አስፈላጊውን መሰናዶ ለማጠናቀቅ ነው። የኤርትራ መንግሥት ደግሞ «ከመቶ ዘጠና እጅ የሚሆነውን መሬቴን በእጄ ስላስገባሁ ከእንግዲህ ወዲህ የሚያስፈልገው የውጊያ ኃይል አጠናክሮ ይዞታን ማስከበር ነው» ያለ እንደሚመስል ታዛቢዎች ይገልፃሉ።</p>

<p>ጦርነቱ ጨርሶም እንደማይካሄድ የሚተነብዩም አሉ። እነዚህም ወትሮውንም ግጭቱ የማስመሰል ነበር ከሚሉት ጀምሮ አሜሪካና እስራኤል በአካባቢው ፖለቲካ አብረዋቸው የሚሠሩትን ኃይሎች በጦርነት አዳክመው ለማይፈልጉአቸው ወገኖች ማንሠራራት በር መክፈት አይፈልጉም እስከሚሉት ይዘልቃሉ። የኢትዮጵያ መንግሥት ግን የሻዕቢያ ወራሪ ሠራዊት በኃይል ከያዛቸው አካባቢዎች ካልወጣ ጦርነቱ አይቀሬ ነው ብሏል። ሻዕቢያ የማያዳግም ትምህርት ማግኘት አለበት ባይ ነው።</p>

<p>ኤርትራ የጦርነት ዝግጅቷን በመቀጠል ወደ 400 ቶን የሚመዝኑ ልዩ ልዩ የጦር መሣሪያዎች በግዢ አስገብታለች። መሣሪያዎቹን ሲያመላልስ የነበረ አንድ የዩክሬይን ግዙፍ አይሮፕላንም በወዲያኛው ሳምንት አስመራ ከተማ አካባቢ ወድቆ እንደተከሰከሰ የተለያዩ የዜና ምንጮች አመልክተዋል። ከዚህም ጋር የክተት ጥሪውና ወታደራዊ ሥልጠናው በከፍተኛ ደረጃ በመካሄድ ላይ እንደሚገኝ ለማወቅ ተችሏል። በክረምቱ የት/ቤቶች መዘጋት አጋጣሚም በመጠቀም በልማትና ማህበራዊ አገልግሎት ስም ተማሪዎች እንዲዘምቱ ተደርጓል።</p>

<p>በኢትዮጵያ በኩል መጠኑ ባይታወቅም የመሣሪያ ግዢ ሳይካሄድ እንዳልቀረ የተለያዩ ምንጮች አመልክተዋል። የተዋጊ ኃይል ግንባታው ግን በከፍተኛ ደረጃ በግልጽ በመካሄድ ላይ ይገኛል። ይኸውም ወደ 50ሺህ የሚጠጉ የህወሓት የቀድሞ ተዋጊዎች ግንባር ካለው መደበኛ ሠራዊት ጋር ተቀላቅለዋል። እንደዚሁም በብዙ ሺህ የሚቆጠሩ የአካባቢ ሚሊሺያዎች እንዲዘምቱ ተደርጓል። የዚህኑ ያህልም ወጣቶች ለወታደራዊ ዝግጅት ወደ ማሠልጠኛ ጣቢያዎች ገብተዋል።</p>

<p>በሌላ በኩል ሁለቱም ወገኖች ለጦርነት ዓላማ ማስፈፀሚያ የሚውል የገንዘብና የቁሳቁስ መዋጮ ዘመቻ ሲያካሄዱ ሰንብተዋል። በዚህም ዘመቻ ኢትዮጵያ ከ100 ሚሊዮን ብር በላይ ከዜጐችዋ አግኝታለች። ኤርትራም ወደ 50 ሚሊዮን ብር ሳታገኝ እንዳልቀረች ይነገራል። ከዚህም ጐን ሻዕቢያ በኢትዮጵያና በሌሎች ሀገሮች ውስጥ ከፍተኛ የዶላር ግዢ በማካሄድ ላይ ይገኛል።</p>

<p>አውደግንባሩ ከሰላምም ከጦርነቱም ባይሆን የዲፕሎማሲው ዘመቻ ተጠናክሮ ሲካሄድ ቆይቷል። ኢትዮጵያ በአ.አ.ድ ቀርቦ በተ.መ.ድ የተደገፈውን የዕርቅ ሃሳብ ሙሉ በሙሉ ስትቀበል ኤርትራ ግን የዕርቅ ሃሳቡን በመርህ ደረጃ አልተቀበለችውም። ለሰላማዊ መፍትሔ በቅድመ ሁኔታ መልክ ተቀምጦ የወራሪ ሠራዊትን ወደ ኋላ መመለስ የሚጠይቀው አንቀጽ እንዲሠረዝላት ወይም እንዲወጣላት ትፈልጋለች። የኢጋድን፣ የጂቡቲን፣ የአሜሪካንን፣ የዩጋንዳን፣ የዲሞክራቲክ ኮንጐን ጥረቶች ሁሉ ውድቅ አድርጋለች።</p>

<p>ይህ በዚህ እንዳለ ሁለቱም ወገኖች ድጋፍ ለማሰባሰብ ከፍተኛ ልዑካኖቻቸውን ወደ መካከለኛው ምሥራቅ፣ ሩቅ ምሥራቅ፣ አውሮፓ፣ ሰሜን አፍሪካ፣ ምዕራብ አፍሪካና ምሥራቅ አፍሪካ አሰማርተዋል። ይህም የዲፕሎማሲ ዘመቻ በመሪዎች ደረጃ ጭምር ሲካሄድ ታይቷል። በዚህም መሠረት ጠቅላይ ሚኒስትር መለስ በወዲያኛው ሳምንት ወደኬንያ ሄደው ከፕሬዚዳንት አራፕ ሞይ ጋር ተነጋግረው ተመልሰዋል። ፕሬዚዳንት ኢሳይያስ ደግሞ እስካሁን ድረስ ሳውዲ ዐረቢያን፣ ማሌዢያን፣ ግብፅንና ሊቢያን አዳርሰዋል።</p>

<p>የዲፕሎማሲ ዘመቻውን ውጤት በተመለከተ ሁለቱም ወገኖች ድል እንደተቀዳጁ ይናገራሉ። ይሁን እንጂ እስካሁን ድረስ አንድም ሀገር ከኤርትራ ወይም ከኢትዮጵያ ጐን ቆሜያለሁ ብሎ ሌላውን በይፋ አላወገዘም። በተዘዋዋሪ መንገዶች የሚገለፁ አስተያየቶች እንደሚጠቀሱት ከሆነ ግን በዲፕሎማሲውና በሰላም ፍላጐቱ ዘመቻ ኢትዮጵያ የበላይነቱን ይዛለች።</p>

<p>በሚዲያ የሚካሄደው ፕሮፓጋንዳ ለነገ ከማይባልበት ደረጃ ላይ ደርሷል። ሁለቱም የትናንቱን ወዳጅነት እንዳልነበረ በማድረግ በተስፋፊነትና በዘረኝነት ይወነጃጀላሉ። ሁለቱም ተቃዋሚ የፖለቲካ ድርጅቶችን በማስጠጋትና በመርዳት ይወቃቀሳሉ። ለምሳሌ ኦነግና አልኢትሐድ የሻዕቢያ ምንደኞች እንደሆኑ እየተገለፀ ነው። እንዲሁም አንዱ ሌላውን በፋሺስትነት ይፈርጃል። ፀረ-ሰላም፣ ፀረ-ሕዝብ ይባባላሉ። ፕሮፓጋንዳው ከመክረሩና ከመራዘሙም የተነሳ አሠልቺ እንደሆነባቸው ታዛቢዎች ይገልፃሉ። እዚህ በአገር ውስጥ «ኢሕአዴግ ዛሬ የሚነግረን የሻዕቢያ ደባና ሴራ ሁሉ ከእሱ ዕውቅናና ዕይታ ውጭ ነበሩ ወይ?» የሚል ጥያቄ አስነስቷል። የአሜሪካ ድምፅ ራዲዮም ይህን ጥያቄ ለትግራይ ክልል ርዕሰ መስተዳድር አቅርቦ መልስ ሳያገኝ ቀርቷል።</p>

<p>ሌላው የውዝግቡ መጥፎ ገጽታ የዜጐች መባረር ተከስቷል። ኢትዮጵያውያንን ማባረር የጀመረችው ኤርትራ ስትሆን ቀደም ባሉት ዓመታት ሰለባ የሆኑት ሳይጨመሩ ጦርነቱ ከተጀመረበት ጊዜ አንስቶ ወደ 5000 የሚጠጉ ኢትዮጵያውያን ሀብታቸውን እየተቀሙ፣ እየተገረፉና እየተደፈሩ ከኤርትራ እንደተባረሩ ተዘግቧል። በጥይት፣ በድብደባ፣ በእሳትና፣ በረሃብና በውሃ ጥም የሞቱት ኢትዮያውያን ቁጥር ቀላል እንዳልሆነ፣ በህይወት ያሉት ደግሞ ከሀገር እንዳይወጡ እንደተከለከሉና በእሥራት ላይ እንዲቆዩ መደረጉ ታውቋል። የዓለም አቀፍ ኀብረተሰብ ተቃውሞ ሲበዛበት ግን ሻዕቢያ የታገቱትን ዜጐች በምፅዋና በጅቡቲ በኩል ወደ ኢትዮጵያ እንደሚልክ ማሳወቅ ጀምሯል።</p>

<p>የኢትዮጵያ መንግሥትም የበኩሉን እርምጃ ሲወስድ ሰንብቷል። የተጠረጠሩ ኤርትራውያን ከመንግሥት ሥራ እንዲነሱ እየተደረገ ነው። ከ12ሺህ የማያንሱ የሻዕቢያ ጋሻ ጃግሬዎች የተባሉት ከሀገር ተባረዋል። የንግድ ፈቃዳቸውንም እንዲመልሱ ታዘዋል። በተመሣሣይ ሁኔታ ወታደራዊ ሥልጣና ያላቸውና በስለላ ተግባር ላይ እንደተሰማሩ የሚነገርላቸው ወጣቶች ተለቅመው ከአዲስ አበባ ውጭ በተለይ ሰሜን ሸዋ ፊቼ ከተማ ውስጥ በሚገኘው የቀድሞ መንግሥት ጦር ማሠልጠኛ ማዕከል እንዲቆዩ ከተደረገ በኋላ ሰሞኑን ወደብላቴ መዛወራቸውን ልዩ ልዩ ምንጮች ይጠቁማሉ። ተራ በተራም ወደሀገራቸው እየተላኩ እንደሆነ ለመረዳት ተችሏል። ይህም ተጠርጣሪ ኤርትራውያንን ከሀገር የማባረሩ ዘመቻ እንደሚቀጥል ይገመታል።</p>

<p>በአጠቃላይ ፍጥጫው ወዴት እንደሚያመራ ከወዲሁ ለመተንበይ አስቸጋሪ ሆኗል። ሁኔታው የሁለቱን ሀገሮች ሕዝቦች ከማስጨነቁም በላይ ዓለምንም ግራ አጋብቷል።</p>


</body>
</html>
