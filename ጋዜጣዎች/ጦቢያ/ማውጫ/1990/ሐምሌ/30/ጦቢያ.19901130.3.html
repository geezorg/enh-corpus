<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከእኛም መካከልኮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h3>
<h1 class="align-center">ከእኛም መካከልኮ</h1>


<p>ከፋሽስቶች ወረራ በኋላ ለተወሰነ ጊዜ ከተገኘው አንጻራዊ ሰላም በስተቀር የኢትዮጵያ መሬት ደም የለመደ ሆኖአል። በዚህም ጊዜ ውስጥ ቢሆን የኢትዮጵያ ሕዝብ ከሶማሊያ የዚያድ ባሬና የሸርማርኬ መንግሥት ተስፋፊዎች ወረራና ከሰሜን ተገንጣዮች ጋር በመራራ ሁኔታ ሲታገል ቆይቶአል። ዝርዝሩ ለታሪክና ለፖለቲካ መድረክ ቢቀር ጨካኙና ግፈኛው ፋሺዝም ከጨረሰው የኢትዮጵያ ሕዝብ ቁጥር የሚበልጥ ጐልማሳ፣ ሕፃንና አረጋዊ በእነዚህ ጦርነቶች አልቆብናል። በርስ በርሱ ጦርነት ብዙ የተለፋበት የልማት ተቋም ፈርሶአል። ጥይትና ፈንጂ ማዳበሪያ ይመስል በየቀኑ በእርሻዎች ላይ ተወርውሮአል። የሠራተኛው ሕዝብ ላብና ደም የፈሰሰባቸው ፋብሪካዎች ወድመዋል።</p>

<p>እስካሁን ቆም ብለን ያንኑ እንድናስታውስ የሚያደርጉን ክፉ ቅዠቶች በእርግጥ እየተመላለሱ ናቸው። አንዱና ዋናውም የአሳዛኝ ትዝታ ቀስቃሽ የአሥመራው አምባገነኖች ወረራ ነው። ኤርትራ ውስጥ ለሠላሳ ዓመታት ሲንቀለቀል የቆየው የጦርነት ቋያ የድሀ ኢኮኖሚያችንንም ጭምር አቃጥሎአል። የክፍለ ሀገሩ ሕዝብም የመገንጠሉን ጥያቄ አለመውደዱን በሰልፍና በስብሰባ ስላረጋገጠ የኢትዮጵያ ለጋ ልጆች በግንባር ሕይወታቸውን ገብረውለታል። በየዋህነትም ይሁን በመረታት፣ ይልቁንም በዓለም አቀፍ የፖለቲካ ውንብድናና በገና ስጦታ መልክ አንዲት የኢትዮጵያ አካል ተገንጥላ መንግሥት መመሥረትዋን ተቀብለን ተቀምጠናል። ከዚያም በኋላ ጐጆ በማውጣቱና በማጐልመቱ ረገድ ያልተበረከተለት ስጦታና ያልተደረገለት ድጋፍ አልነበረም።</p>

<p>በአገራችን «ግዛኝ ግዛኝ ብለው ለሽያጭ አሰበኝ» የሚል አነጋገር አለ። «ሶማሊያ ውስጥ በተቀሰቀሰው የርስ በርስ ችግር ኤርትራ ነፃነትዋን በማግኘትዋ... ወዘተ፣ እንደገና አንጻራዊ ሰላም እናገኝ ይሆን?» ብለን ስናስብ ይኸውና ሌላ ዙር ጦርነት ውስጥ ገብተናል። ሰሞኑን ከመንግሥት መገናኛ ብዙሃን እንደምንከታተለው በኢትዮጵያ ላይ እጁን ያነሣው የአሥመራው የገዥ ቡድን ብቻ አይደለም። በአዲስ አበባና በልዩ ልዩ ክፍላተ ሀገር ተወልደው፣ ተምረው፣ ከብረውና ተደላድለው የኖሩ አንዳንድ ኤርትራውያንም የጦርነቱን ትክክለኛነት በመቀበል ይንቀሳቀሳሉ። ከውድመት በተረፉና አዳዲስ በተቋቋሙ የልማት ድርጅቶች ላይ የጥፋት ተልእኮ ለመፈጸም ይሞክራሉ። የዘመቻ ማፋፋሚያ ገንዘብ ይሰበስባሉ። የተኳሽነትና የአስተኳሽነት ተግባር በመከፋፈልም ረገድ የተሰለፉ አሉ።</p>

<p>የመንግሥት መገናኛ መሣሪያዎችን መግለጫ ለመጠራጠር የማንችለው ወያኔ ኢሕአዴግ አብሮ በመሥራት፣ አብሮ በመደራጀት የሻዕቢያን ተንኰል ጠንቅቆ ስለሚያውቀው ነው። ለማንኛውም ኢትዮጵያ ውስጥ ያሉ የኤርትራ ተወላጆች በሙሉ ኢትዮጵያን ሊያጠፉ ይፈልጋሉ ብለን ባናምንም ይህ አሳዛኝ አቋም ያላቸው የሉም ማለትም ተላላነት ነው። አቶ ገብረ ትንሣኤ ተድላ ተናገሩት የተባለውን እብሪት የቀድሞ የኤርትራ አምባሳደር እዚሁ እመሐላችን ሆነው ሲናገሩ አልሰማናቸውምን?</p>

<p>ሰሞኑን ከአውሮፓና ከአሜሪካ የሚመጡ መረጃዎች እንደሚያስገነዝቡት ገንዘብ ያላቸው ኤርትራውያን ከኤምባሲዎችና ከተወሰኑ ደላሎች ጋር በመመሳጠር «ብር ለእንቶኔ ስጥልኝ፣ እኔ ዶላሩን እዚህ አስቀምጥልሃለሁ» የሚል ሌላ ግንባር፣ የኢኮኖሚ ግንባር ጦርነት ጀምረዋል። እዚህ ላይ ራሳችንን መታዘብ የሚቻል ይመስለናል። ማነው ዶላሩን በኒውዩርክ ሰጥቶ ብሩ አዲስ አበባ ላይ እንዲከፈልለት የሚፈልገው? ኤርትራውያን ብቻ አይደሉም። እኛም ጭምር ነን።</p>

<p>በጦቢያ እምነት ማንም ኤርትራዊ በግፍና «ዓይኑም» ለመሪዎች የማያምር በመሆኑ መባረሩን አንደግፍም። ኢትዮጵያውያን በሕገ ወጥና በአረመኔያዊ ሁኔታ ከኤርትራ ተባርረዋል ተብሎ እንደ ዲፕሎማሲያዊ አጸፋ ተቆጥሮ መባረራቸውን አንደግፍም። እንደማይደረግም ተስፋ አለን። ሁኔታው የዓለም አቀፍና አገራዊ ሕጐችንና የአሠራር ልምዶችን ተከትሎ ሥርዓት እንዲይዝ ግን አሁንም እንጠይቃለን። ኢትዮጵያዊም በኢትዮጵያዊነቱ፣ ኤርትራዊም በኤርትራዊነቱ እንዲኖር ነገሩ ሥርዓት ይኑረው። ሚዛናዊነትንና ሕጋዊነትንም እንደግፋለን። በአንፃሩም ኢትዮጵያውያን በባህላችን የጠላት መሣሪያ መሆንንም እንጠላለን።</p>



<p><hr width=70% size=4/></p>

<h2 class="align-center">207 ቀን ያለፍርድ!</h2>

<center>
<table class="align-center">
<tr><td><h3>ታዬ በላቸው</h3></td></tr>
</table>
</center>

<p><hr width=70% size=4/></p>

</body>
</html>
