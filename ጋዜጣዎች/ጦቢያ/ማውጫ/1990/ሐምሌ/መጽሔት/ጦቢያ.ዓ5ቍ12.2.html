<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>dnber weys ikonomi?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ድንበር ወይስ ኢኮኖሚ?</h1>
<p class="align-center">ክፍሉ ታደሰ</p>


<blockquote>
<p>ይህ ጽሑፍ አሁን የተቀሰቀሰው ጦርነት ከመነሳቱ በፊት፣ ማለትም በየካቲትና በመጋቢት ወር የተፃፈ ሲሆን ለማሳተም ዝግጅት ሲደረግ ሁኔታው ጨርሶ ተቀያየረ። ጽሑፉ ጠቀሜታ ይኖረዋል ከሚል ሃሳብ በመነሳት፣ መለስተኛ የአቀራረብ ለውጥ በማድረግና አጠር አድርጎ በኢኮኖሚ ጥያቄው ላይ በማተኮር እንዳለ ለማውጣት ተወሰነ።</p>
</blockquote>

<p>የዚህ ጽሑፍ አዘጋጅ በኢትዮጵያና በኤርትራ መሀል ለተቀሰቀሰው ጦርነት ዋነኛ መንስኤው ኢኮኖሚ ነው ብሎ ያምናል። ለግጭቱ መለኮስ ቀጥተኛ ምክንያት የሆነው የድንበር ጉዳይ መፍትሔ ሊያገኝ ቢችልም የኢኮኖሚ ችግሩ መፍትሔ ካልተደረገለት፣ በሁለቱ አገሮች መሀል የተነሳው ችግር መልኩን እየቀያየረ ይቀጥላል ብሎ ይገምታል።</p>

<p>በኤርትራና በኢትዮጵያ መንግሥታት መሀል የነበረው ትስስር በጣም የተበላሸው በ1990 ዓ.ም. በጥቅምት ወይም ኅዳር ወር በኤርትራና በኢትዮጵያ መካከል የንግድ ልውውጥ ሊደረግ የሚችለው በዶላር (ለትተር ኦፍ ችረዲት) መሆኑን የኢሕአዴግ መንግሥት ይፋ ሲያደርግ ነው። ከዚህ ለውጥ ጋር ተያይዞ አዲስ የብር ኖቶች ታተሙ። የኤርትራ መንግሥትም ናቅፋ የሚባለውን አዲስ ገንዘብ አወጣ።</p>

<p>የኢሕአዴግ መንግሥት አዋጁን እንዳወጣ የኤርትራው መንግሥት «ሓዳስ ኤርትራ» በተባለው ጋዜጣው ላይ የኢሕአዴግ መንግሥት የወሰደው እርምጃ አስቸጋሪ ሁኔታ እንደሚያስከትል አትቶ ጽፏል። በኅዳር ወር በወጣ የሪፖርተር ጋዜጣ ላይ ቃለ ምልልስ ያደረጉት የኤርትራው ማዕከላዊ ባንክ ገዥ በለውጡ ደስተኛ አለመሆናቸውን ገልጠዋል። በተጨማሪም «ገደብ ከበዛ ኮንትሮባንድ ሊስፋፋ እንደሚችል ነው። ኮንትሮባንድ ከተስፋፋ ደግሞ መቆጣጠር አይቻልም። ... በእኛ በኩል ችግር የለውም። ክፍት ስለሆነ ፍራንኮ ቫሉታም ይፈቀዳል» ይላሉ። (ሪፖርተር ጋዜጣ ኅዳር 1990)</p>

<p>አዲሱ ለውጥ እንደተደረገ በኤርትራም ሆነ በኢትዮጵያ አንዳንድ ችግሮች ተከስተዋል። በተለይ በኤርትራ የዕቃዎች ዋጋ ከመቅጽበት ንሯል። እንደጤፍና ሌሎች ከኢትዮጵያ የሚገቡ የእርሻ ምርቶች ዋጋ ከሁለትና ከሦስት ጊዜ እጥፍ በላይ ማሻቀቡ የአደባባይ ምስጢር ነው። ወደ ዝርዝር ጉዳዮች ከመግባታችን በፊት በየካቲትና በመጋቢት ላይ የወጣው ጽሑፍ የኢኮኖሚ ችግሩ ምን አንድምታዎች ሊያስከትል እንደሚችል በሚከተለው መንገድ ይፋ አድርጓል።</p>


<h3><span class="underline">አንድምታ 1.</span></h3>


<p>የኤርትራ የማዕከላዊ ባንክ ገዢ እንዳሉት የኮንትሮባንድ ንግድ ሊስፋፋ የሚችልበት ሁኔታ ይፈጠራል። መቀሌ ላይ ጤፍ 300 ብር ተሽጦ አስመራ 700 ብር መሆኑን ያየ ነጋዴ ከመንግሥት ባለሥልጣኖች ጋር ተሻርኮም ሆነ ሌላ ዘዴ ፈጥሮ ጤፍ አስመራ እንዲደርስ ያደርጋል። በዚህ የኮንትሮባንድ ንግድ ምክንያት የኢትዮጵያ ብር በጣም ተፈላጊ ይሆናል። በአንፃሩ ደግሞ ይህ የኮንትሮባንድ ንግድ የኤርትራው ናቅፋ ከጊዜ ወደ ጊዜ እየተዳከመ እንዲሄድ ምክንያት ይሆናል። የኤርትራ ብር ሊዳከም የሚችልበት ዋናው ምክንያትም ከኤርትራ ወደ ሌላ አካባቢ ሊንቀሳቀሱ የሚችሉ በጣም ተፈላጊ ናቸው የሚባሉ ሸቀጣ ሸቀጦች ባለመኖራቸውና እንዲሁም ከኤርትራ የሚወጡ ሸቀጣ ሸቀጦች በተለይም በፖለቲካ ተጽእኖ ምክንያት በሌላ አካባቢ የመሸጥ እድላቸው ጠበብ ያለ ከሆነ የኤርትራ ብር ተፈላጊነቱ እየቀነሰ ይመጣል። የኤርትራው ብር የሸመታ ኃይሉ እየቀነሰ መሄድ በኢትዮጵያ ብርና በኤርትራው ናቅፋ መካከል ያለው የልውውጥ ተመን እየሰፋ እንዲሄድ ያደርጋል። የኢትዮጵያው ብር እየተጠናከረ፣ የኤርትራው ናቅፋ ደግሞ እየተዳከመ እንዲሄድ ያደርጋል። ይህ ሁኔታ በአንጻሩ በኤርትራ የሚመረቱ ሸቀጦችን አነስ ባለ ዋጋ ለመግዛት የሚያስችል ሁኔታን ከመፍጠሩም በላይ በሁለቱ አገሮች መሀል የሚኖረው የንግድ ሚዛንም እንዲዛባ ያደርጋል።</p>

<p>ቀደም ሲል ኤርትራ ከመሀል አገር የተለያዩ ሸቀጦችን በማስገባት፣ እንደ ቡናና ቆዳ የመሳሰሉትንም ወደ ውጭ በማስወጣትና በመሸጥ የውጭ ምንዛሪ ታገኝ የነበረ ሲሆን በአሁኑ ፖሊሲ መሠረት ግን ያ እድል ይዘጋል። በተጨማሪም ናቅፋ እየደከመ ሲሄድና መገበያያው በዶላር ሲሆን ሸቀጦችን ከኢትዮጵያ ወደ ኤርትራ ማስገባት እየከበደ ይሄዳል። በአንጻሩ ደግሞ ይህ ሂደት ራሱ በኢትዮጵያ ኢኮኖሚ ላይ ተጽእኖ ያስከትላል። እንደሚታወቀው ከሌሎች የኢትዮጵያ ግዛቶች ጋር ሲነፃፀር የኤርትራው ገበያ በግዢ ደረጃ የጎላ ድርሻ ነበረው። አዲሱ ፖሊሲ በሚፈጥረው ሁኔታ ምክንያት ወደ ኤርትራ የሚገባው ሸቀጣ ሸቀጥ መቀነስ በኢትዮጵያ ውስጥ እስካሁን ከተለመደው በተለየ ሁኔታ አንፃራዊ የምርት መትረፍረፍ (ሱርፕሉስ) እንዲኖር ምክንያት ይሆናል። ይህም በኢትዮጵያ የዋጋ መውደቅን ያስከትላል። እንደ ጤፍ ያሉ የእርሻ ምርቶች ዋጋ በአሁኑ ሰዓት ሊቀንስ የቻለው አዲስ በተፈጠረው ሁኔታ እንደሆነ መረዳት ይቻላል። ይህ ሁኔታ በተለይ በሰሜን ጎንደር ተከስቷል። የምርት መትረፍረፍ (ሱርፕሉስ) ምን ዓይነት ሁኔታዎችን እንደሚያስከትል መዘርዘር የዚህ ጽሑፍ ዓላማ ስላልሆነ ለጊዜው አልፈዋለሁ።</p>

<p>ይህን የተዛባ የንግድ ሁኔታ ለማስተካከል የኤርትራም ሆነ የኢትዮጵያ መንግሥታት ሙከራ ሊያደርጉ ይችላሉ። የኤርትራ መንግሥት ለኢኮኖሚው ድጎማ ሊያደርግ ይችላል። የኢትዮጵያ መንግሥትም ባወጣው ፖሊሲ ላይ መሻሻሎችን ሊያደርግ ይችላል። ይሁንና ኢሕአዴግ በዶላር መገበያየት ይኖርብናል ብሎ የወሰደው እርምጃ አብይ በመሆኑ ያ ፖሊሲ እስካልተቀየረ በኤርትራ ውስጥም ሆነ በኢትዮጵያ የተፈጠረውንና የሚፈጠረውን ችግር በመሰረቱ ሊቀይረው አይችልም። የኤርትራ መንግሥት ሊያደርግ የሚችለው ቀደም ብዬ እንዳስቀመጥኩት ወይ ራስን በመቻል ላይ የተመሰረተ ኤኮኖሚ መገንባት አለዚያ ደግሞ ከኢትዮጵያ የሚገቡ ሸቀጣ ሸቀጦችን የሚተካ ሌላ አገር ወይም ነጋዴ በማዘጋጀት ነው።</p>

<p>ቀደም ሲል እንደተገለጸው የምዕራብ አገሮች፣ እስራኤልን ጨምሮ፣ የተፈጠረውንና የሚፈጠረውን ችግር ለመቋቋም ድጎማዎች ሊያደርጉ ይችላሉ። የዓለም ባንክም እንደዚሁ። አክራሪ የእስልምና ሃይማኖት ተከታዮች መስፋፋትን አስመልክቶ የኤርትራ መንግሥት የተለየ ሚና ይጫወትልናል ከሚል ሃሳብ በመነሳት በቀይ ባህርና በአባይ ወንዝ ላይ ያላት ፍላጎት እየጨመረ በመምጣቱ ሁኔታውን የሚያደፈርሱ ክስተቶች እንዳይፈጠሩ ለማድረግ ስትል እስራኤል የሚቻላትን ሁሉ ልታደርግ ትችላለች። ይሁንና እነዚህ ከላይ የተጠቀሱት ተቋሞችም ሆኑ የምዕራቡ አገሮች በሩቅ ምስራቅ ላሉ እንደነ ኮሪያ፣ ሲንጋፖር፣ ማሌዥያና ኤንዶኔዥያ የመሳሰሉ አገሮች የደረሰባቸውን ከፍተኛ የኤኮኖሚ ቀውስ ለማቀብ ሲሉ ያፈሰሱትን ዶላር ለኤርትራም ይቸራሉ ብሎ መጠበቅ የዋህነት ነው።</p>


<h3><span class="underline">አንድምታ - 2</span></h3>


<p>በብርና በናቅፋ ተስታኮ የመጣው ችግር ካልተስተካከለ፣ ቀደም ብሎ እንደተጠቀሰው የኤርትራ የኤኮኖሚ ሁኔታ መሠረታዊ በሆነ መንገድ ሊቀየር ካልቻለ፣ ካፒታል ወደ ኤርትራ የመሄድ እድሉ ይገታል። ችግሩ በኤርትራ ውስጥ ካፒታል ያሰማሩ ግለሰቦች በተወሰነ ደረጃ ሊቆጠቡ የሚችሉበትን ሁኔታ ይፈጥራል። በመሀል አገር ያሉ ኤርትራውያን በኤርትራ ሊያደርጉ አስበው ወይም አቅደው የነበረውን ኢንቨስትመንት ለጊዜውም ቢሆን ያዝ እንዲያደርጉ ይገደዱ ይሆናል።</p>


<h3><span class="underline">አንድምታ - 3</span></h3>


<p>የኤርትራ መንግሥት የተፈጠረውን ችግር በዝምታ የሚመለከተው አይሆንም። የሚመስሉትን እርምጃዎች ይወስዳል። ከሚወስዳቸው እርምጃዎች አንዱ በኢሕአዴግ ላይ ግፊትና ጫና በማድረግ ኢሕአዴግ ያወጣውን ፖሊሲ ለማስቀየር መሞከር ሲሆን ይህ ግፊት በኢሕአዴግ ውስጥም ሆነ ውጭ ባሉ አፍቃሪ የኤርትራ መንግሥት ላይ ያነጣጠረ ይሆናል። ችግሩ ግን በወጣው ፖሊሲ ላይ የኢሕአዴግ መንግሥት አንዳንድ ማስተካከያ ያክል እንደሁ እንጂ ጨርሶ ሊቀይረው ግን አይችልም።ዶላር መሆኑ ቀርቶ ኢሕአዴግ በብርና በናቅፋ አማካኝነት የኢኮኖሚ ልውውጥ ይደረግ ብሎ ቢወስን የኤርትራ ማዕከላዊ ባንክ ናቅፋን በየጊዜው እያተመና ከኢትዮጵያ ብሔራዊ ባንክ እየዘረዘረ የንግድ እንቅስቃሴውን ያካሂዳል። የኤርትራው መንግሥት የተለያዩ ሸቀጦችን ለውጭ ንግድ በማቅረብ የውጭ ምንዛሪ ለማግኘት የሚቻልበትን ሁኔታ ከመፍጠሩም በላይ ከኢሕአዴግ ጋር ጠንካራ ውድድር ውስጥ ይገባል።</p>

<p>ያ ብቻም አይደለም። የኤርትራ ባንክ የኢትዮጵያን ብር በተዘዋዋሪ መንገድ የሚቆጣጠር ኃይልም ይሆናል። ስለዚህ በናቅፋና በብር መሀል ቀጥተኛ የገንዘብ ልውውጥ ማድረጉ ከላይ የተጠቀሱትን ችግሮች የሚያስከትል ይሆናል። ሁለቱም አገሮች በአንድ ገንዘብ ማለትም በብር ብቻ የሚገበያዩ ከሆነና የኢትዮጵያ መንግሥትም ገንዘቡን የሚቆጣጠር ከሆነ ግን፣ ምንም እንኳ ኤርትራ የፖለቲካ ነፃነት ቢኖራትም የኢኮኖሚ ነፃነቷን እንዳልተቀዳጀች ይጠቁማል። እስከ ቅርብ ጊዜ ድረስ ሰፍኖ የቆየው ዕውነታና ችግር ኤርትራ በፖለቲካ ነፃ ስትሆን በኢኮኖሚው ጥገኛ ሆና መቆየቷ ነው። ኢህአዴግ የወሰደው እርምጃ ግን የኤርትራን የኢኮኖሚ ነፃነት የሚያረጋግጥ ይሆናል። እዚህ ላይ አንድ ነጥብ ሊነሳ ይችላል። ይኸውም የኢትዮጵያን ብር አስመልክቶ ለምን የኢትዮጵያ ብሔራዊ ባንክ ብቻ ያወጠዋል? የኤርትራ ማዕከላዊ ባንክስ ለምን አያወጣም? የሚል ጥያቄ ሊነሳ ይችላል። ይህ ጥያቄ በቀድሞዋ ሶቪየት ኅብረት ተከስቶ የነበረ ሲሆን ያ ሀገር መፈራረስ ሲጀምር እያንዳንዱ ትናንሽ መንግሥት የራሱን ሩብል (ገንዘብ) ማውጣትና ማተም ጀመረ። ከዚያም የሩብል ዋጋ በሚያስገርም ፍጥነት አሽቆለቆለ። ቀድሞ አንድ ሩብል በተወሰኑ ዶላሮች እንዳልተለወጠ አምስት ሺህና ከዚያም በላይ የሆነ ሩብል በአንድ ዶላር ለመመንዘር በቃ። ብርን ሁለቱም ያትሙት ቢባል በኢትዮጵያና በኤርትራ ይህን መሰሉ ሁኔታ ሊፈጠር እንደሚችል አያጠራጥርም።</p>


<h3><span class="underline">አንድምታ - 4</span></h3>


<p>የተለያዩ እርምጃዎችን በመውሰድ ወይም ግፊት በማድረግ ኢሕአዴግ ፖሊሲውን የማይቀይር ከሆነ የኤርትራ መንግሥት ፖለቲካዊ እርምጃዎችን ለመውሰድ ይገደዳል። የመጀመሪያ እርምጃ የሚሆነው በኢሕአዴግና በመንግሥቱ ዙሪያ ካሉት ኃይሎች መሀል አፍቃሪ የኤርትራ መንግሥት የሆነ ኃይል እንዲፈጠር በመርዳት ሁኔታውን ማርገብ ነው። ይህ ከተቻለም ለመቆጣጠር መሞከር ይሆናል። ይኸኛው ዘዴ ካልሰራ ኢሕአዴግን፣ ማለትም የኢትዮጵያን መንግሥት ሊያዳክሙ የሚችሉ እርምጃዎችን ይወስዳል። የኤርትራ መንግሥት ይህን ሊያደርግ የሚችለው በኢትዮጵያ የትጥቅ እንቅስቃሴ ለማካሄድ የሚሞክሩ የተቃዋሚ ኃይሎችን ለበለጠና ለተጠናከረ ትግል በማዘጋጀት፣ ሌሎች በተቃዋሚነት ተፈርጀው ያሉትን በማበረታታትና በማነሳሳት፣ ያልተፈጠሩትንም እንዲፈጠሩ በማድረግ ይሆናል።</p>

<p>የኤርትራ መንግሥት ይህን እርምጃ ሲወስድ የመጀመሪያ ደረጃ ዓላማው ኢሕአዴግ ያወጣውን ወይም የወሰደውን እርምጃ እንዲያስብ ማድረግ ይሆናል። አሁንም ኢሕአዴግ የወሰደውን እርምጃ የማያጥፍ ከሆነ የኤርትራው መንግሥት በጀመረው ይቀጥላል። የኤርትራው መንግሥት ይህንን እርምጃ መውሰድ ሲጀምር የኢሕአዴግ መንግሥት አፀፋዊ እርምጃዎችን በኤርትራ ውስጥ ማካሄድ ይጀምራል። በኤርትራ ተቃዋሚ ኃይሎችን ይደግፋል፣ ያነሳሳልም። በኤርትራ የአፋር ግዛት አካባቢም ተመሳሳይ ሁኔታዎችን ይፈጥራል። በመሀል አገር ያሉ ኤርትራውያንን በማሰባሰብና በማደራጀት ለተቃውሞ ያዘጋጃል። ሕወሀትና ሻዕቢያ በ1985 ዓ.ም. በተጋጩ ጊዜ ከላይ የተጠቀሰውን የመሰለ አሰራር እንደተጠቀሙ የሚታወስ ነው።</p>


<h3><span class="underline">አንድምታ - 5</span></h3>


<p>በብርና በናቀፋ መልክ ተስታኮ የተከሰተው ችግር በኢትዮጵያ ውስጥ ለየት ያለ የኃይል አሰላለፍ ሊፈጥር ይችላል። ደጋግመን እንዳነሳነው ይህንን ችግር ለማቀብ ሁለቱ መንግሥታት ካልቻሉ ለየት ያለ የኃይል አሰላለፍ እንዲፈጠር ግድ የሚሉ ሁኔታዎች ይመቻቻሉ። በአንድ በኩል ከኢትዮጵያ ለመገንጠል አጀንዳ ያላቸው ኃይሎች ኢሕአዴግን አምርረው እንዲታገሉ ተጨማሪ ፅናት ያገኛሉ። የኤርትራ መንግሥት እነዚህን ኃይሎች በቀጥታም ሆነ በተዘዋዋሪ መንገዶች ሊተባበራቸው የሚችልበትን መንገድ እንደሚፈጥር ጠቁመናል። በሌላ በኩል ደግሞ ኢሕአዴግ በአፍቃሪ ኤርትራነቱ ምክንያት ሲቀሰቀስበት የከረመው ተቃውሞ ረገብ ሊል ስለሚችል የመገንጠል አጀንዳን የማይደግፉ በርካታ ኃይሎች ሕዝቦችና የሕዝብ ክፍሎች በኢሕአዴግ ላይ ያላቸውን ቅሬታ ለጊዜውም ቢሆን ዋጥ ሊያደርጉት ይችላሉ።</p>

<p>በናቅፋና በብር ተስታኮ የመጣው ይህ አዲስ የኃይል አሰላለፍ ለየት ያለ ፖሊሲን፣ ለየት ያለ የትግል ስልትን ወይም ዘዴን የሚጠይቅ ይሆናል። እስከ ዛሬ ድረስ በተለይም ከ1991 ዓመተ ምህረት ጀምሮ ሲቀነቀን የቆየውን የሴራ ፖለቲካ፣ ማለትም የእነ ኢሕአዴግ ዓላማ ከኤርትራውያን ጋር በማበር የትግራይ - ትግሪኝን መንግሥት ለማቋቋም ነው የሚለው ጽንሰ ሃሳብ ቢያንስ እስከዛሬ ይቀነቅን በነበረው መልኩ ሊቀጥል እንደማይችልና እንደማይቀጥልም ግልፅ ያደርጋል። ይህን የሴራ ፖለቲካ መርሆአቸውን ቁልፍ ጥያቄአቸው አድርገው የተነሱ ተቃዋሚ ኃይሎች በዚያው እምነታቸው ጸንተው ለመቆየት የወሰኑ ቢመስሉም እይታቸውንና የፖለቲካ አቅጣጫቸውንም ሆነ ፕሮግራማቸውን እንደገና እንዲያዩ የሚገደዱበት ሁኔታም ይፈጠራል።</p>

<p>ይህ በየካቲትና መጋቢት ላይ የተዘጋጀ ጽሑፍ በሁለቱ መንግሥታት መሀል ግጭት ሊነሳ እንደሚችል ቢገምትም ቅጽበታዊ በሆነ መንገድ አሁን እንደተከሰተው ሰፊ ጦርነት ይቀሰቀሳል ብሎ መገመት ከባድ ነበር። በእርግጥ ከላይ የተጠቀሰው የኢሕአዴግ ፖሊሲ ከፈጠረው ችግር ባሻገር የአሰብ ነዳጅ ማጣሪያ መዘጋት በኤርትራ ኢኮኖሚ ላይ ችግር ፈጥሯል። ከነዳጅ ማጣሪያው የሚገባው ገንዘብ ከመቋረጡም ሌላ ብዙ ኤርትራዊያን ከሥራ ተፈናቅለዋል። የነዳጅ ማጣሪያ አገልግሎቱ ከተቋረጠ በኋላ ለኢትዮጵያ አገልግሎት ሲሰጥ የነበረው አሰብ ያለው የኤርትራ ሞቢል ነበር። የኤርትራን የነዳጅ ፍጆታም ያለአንዳች ችግር ይሸፍን ነበር። የኢትዮጵያ መርከቦች ነዳጅ ይወስዱ የነበሩትም ከዚሁ ከኤርትራው ሞቢል ነበር። ስለሆነም የኤርትራው ሞቢል ከኢትዮጵያ ጋር በሚያደርገው የንግድ ልውውጥ ተጠቃሚ ነበር። ከጥቂት ወራት በፊት የኢትዮጵያ መንግሥት ነዳጅ ከጅቡቲ ለማምጣት ዝግጅት ጀመረ። ይህ እርምጃም አብዛኛው የኢኮኖሚ እንቅስቃሴዋን ከኢትዮጵያ ጋር አስተሳስራ የቆየችውን ኤርትራን ጥቅሟ እንዲቋረጥ ማድረግ ብቻ ሳይሆን የኤርትራ መንግሥት የውጭ ምንዛሪ ምንጭ ነጠፈ። ነዳጅም በውጭ ምንዛሪ እንዲገዛ ተገደደ።</p>

<p>በጽሑፉ መግቢያ ላይ እንደተገለጸው የግጭቱ ዋነኛ መንስዔ ኢኮኖሚያዊ በመሆኑ መደባዊና ሀገራዊ አንድምታውን ዘርዘር አድርጎ ማሳየት ተገቢ ይሆናል። በዚህም ምክንያት በ1988 (1995) ዓመተ ምሕረት በጦቢያ ላይ በወጣ አንድ ጽሑፍና በዚሁ ወቅት በአንድ ስብሰባ ላይ በአቀረብኩት ጽሑፍ ያነሳኋቸውን አንዳንድ ሀሳቦች አጠር አድርጌ ለማቅረብ እወዳለሁ።</p>

<p>የኢትዮጵያን ኢኮኖሚ ሊቆጣጠሩ የሚሞክሩ ሦስት ኃይሎች እንዳሉ ያን ጊዜ የወጣው ጽሁፍ ይዘረዝራል። አንደኛው ኢሕአዴግና በዙሪያው የተሰባሰቡ አዲሶቹ የኢኮኖሚ ተቋሞች ሲሆኑ እነዚህ ተቋሞች ከ1988 ዓመተ ምሕረት ወዲህ እጅግ ጠንክረውና ተስፋፍተው የኢኮኖሚ ክንዳቸው ያልደረሰበት ቦታ የለም። ጽሑፉ በተጻፈበት ወቅት በኢሕአዴግ ሥር የነበሩት እነዚህ ተቋሞች በአክስዮን መልክ ተደራጅተው ሲያበቁ የግል ድርጅቶች ናቸው ተብሏል። ይሁንና አሁንም ቢሆን ተቋሞቹ በኢሕአዴግ የአመራር አባላት ነው የሚተዳደሩት።</p>

<p>በጽሑፉ የተጠቀሰው ሁለተኛው የኢኮኖሚ ኃይል በተለይም በደርግ ዘመን የከበሩና አሁንም ቢሆን ኢሕአዴግን በመቅረባቸውና የተለያዩ አጋጣሚችን እየተጠቀሙ ፈሰሰ ነዋያቸውን ለማንቀሳቀስ የሚጥሩ ግለሰቦች ሲሆኑ የውጭ ካፒታልን ተገን በማድረግ ሊጠናከሩም ይሻሉ። ይሁንና የውጭ ካፒታል በአሁኑ ሰዓት በኢትዮጵያ ኢኮኖሚ ላይ የጎላ ሚና የለውም።</p>

<p>በ1988 ዓ.ም. የወጣው ጽሑፍ የጠቀሰው ሦስተኛው ኃይል የኤርትራው መንግሥት ሲሆን ይህንን ነጥብ አስመልክቶ ጽሑፉ «የኤርትራ መንግሥትና የኢትዮጵያ ኢኮኖሚ» በሚል ንዑስ ስር የሚከተለውን ይገልጻል። «ሌላው የኢትዮጵያን ኢኮኖሚ የሚፈታተኑ ኃይሎች ሲጠቀሱ መረሳት የሌለበት የኤርትራ መንግሥት ነው። ይህ መንግሥት የተወረሱ ፋብሪካዎችን፣ የከተማ ቦታዎችንና ቤቶችን፣ ወዘተ፣ በቁጥጥር ሥራ ያደረገ፣ በኤርትራ የኢኮኖሚ እንቅስቃሴም ዋነኛ ተዋናይ ከመሆኑም በላይ የኢኮኖሚ እንቅስቃሴውን ለማቀድ፣ ለመምራትና ለመቆጣጠር ቁልፍ ሚናን የያዘ ነው። የኤርትራ መንግሥት የባህር በሩን በመቆጣጠር በኢትዮጵያ ኢኮኖሚ ላይ ጉልህ ሚና ሊጫወት ይችላል። ይህ ቁጥጥር በገቢና ወጪ ንግድ ላይ የሚኖረው ተፅእኖ በቀላሉ የሚገመት አይደለም» ይልና «ኢኮኖሚውም ሆነ ሌሎች ጥቅማጥቅሞች እንዳይቋረጡ የኤርትራው መንግሥት ስለሚሰጋ የኢትዮጵያ መንግሥትን ከቻለ ለመቆጣጠር ካልሆነም በወዳጅነት እንዲተባበረው ከፍተኛ ጥረት ያደርጋል» ብሎ ይዘክራል።</p>

<p>ከላይ የተጠቀሰው ጽሑፍ የጠቆማቸው የኢትዮጵያን ኢኮኖሚ የሚቆጣጠሩ ሦስት ግዙፍ ኃይሎች ማለትም በኢሕአዴግና በዙሪያው የተፈጠሩ ተቋማት፣ በታላላቅ ባለ ሀብት ግለሰቦች እና በኤርትራው መንግሥት መካከል ባለፉት ስድስት ዓመታት ውስጥ መሳሳብና ውዝግብ የነበረ መሆኑን በንግዱ ዓለም የተሰማሩ ይናገራሉ።</p>

<p>ኢሕአዴግ በቅርቡ ያወጣው ፖሊሲ ማለትም የገንዘብ ለውጥ መደረጉና ከኤርትራ ጋር የሚኖረው የንግድ ልውውጥ በዶላር እንዲሆን መወሰኑ በኤርትራ መንግሥት አማካይነትም ሆነ በዚህ መንግሥት ዙሪያ ተሰባስበው በኢትዮጵያ ውስጥ በንግድ ስራ ተሰማርተው ባሉ ክፍሎች ላይ ከፍተኛ ችግር ይፈጥራል፣ ፈጥሯልም። እነዚህ ኃይሎች እንደበፊቱ ሁሉ በፈለጋቸው ሁኔታ ሸቀጣ ሸቀጥ ከኢትዮጵያ ገዝተው ወደ ኤርትራ በመውሰድ ወይም ከዛ በማምጣትና በመሸጥ የተደላደለ የንግድ ልውውጥ ለማድረግ ያላቸውን በር አጣቦባቸዋል። በአጭሩ ኢሕአዴግ መራሹ የኢትዮጵያ መንግሥት ኢኮኖሚ ላይ ጠንከር ያለ ተጽእኖ በነበረው የኤርትራ መንግሥት ላይ የደፈጣ ውጊያ በማድረግ ቅጽበታዊ በሆነ መንገድ ሁኔታውን ቀይሯል።</p>

<p>የተደረገውን ለውጥ ቀረብ ብለን ስንመለከት በመጀመሪያ ደረጃ ሊጤን የሚገባው በኢሕአዴግ ዙሪያ የተሰባሰበው ኃይል ተፎካካሪና ተቀናቃኝ ሊሆነው የሚችለውን የኤርትራውያንን ኃይል ከውድድር ክልሉ በማስወገድ በኢሕአዴግ መንግሥት ዙሪያ ለተሰለፉ ኃይሎች የተሻለ እድል ሊፈጥር መቻሉን ነው። ኢሕአዴግና በርሱ ዙሪያ ያሉ ተቋማት የኢኮኖሚውን የበላይነት ለመያዝ የሚያደርጉትን ትግል የቀለለ አድርጓል። በተደራጀ መልክ ሊቀናቀናቸው ይችል የነበረውን ኃይል ፖሊሲ በማውጣት አዳክመዋል። ኢሕአዴግ የወሰደውን ይህን እርምጃ ስንመለከት በተቀዳሚ የምናጤነው ጉዳይ ፖሊሲው በሁለት ተፎካካሪ ኃይሎች መሀል ያለውንና ሊኖር የሚችለውን ፉክክር የሚያቅብ መሆኑ ነው። ይህ የጥቅም ሽኩቻ ዛሬ ቀለል ያለ መስሎ ቢታይም ነገ ሰፊ ችግሮችን ሊቀሰቅስ ይችላል። ይህን ሁኔታ አስቀድሞ ለማየት የቻለው ኢሕአዴግ ችግሩ ስር ሳይሰድ በፊት በአጭር ቀጭቶታል። የሁኔታውን ሰምና ወርቅ ስንመረር ወርቁ መደባዊ አንድምታው ሆኖ ማለትም በታላላቅ የኢኮኖሚ ኃይሎች መሀል ያስከተለው የአሰላለፍ ለውጥ ነው። ኢሕአዴግ የቆመለት ክፍል ለጊዜውም ቢሆን በአቸናፊነት ወጥቷል።</p>

<p>ሰሙ ደግሞ አገራዊ ገጽታው ነው። አገራዊ አንድምታውን ስንመለከት ሁለት ተፃራሪ የሆኑ ክስተቶችን ያዘለ ሂደት ሆኖ እናየዋለን። በአንድ በኩል ፖሊሲው የኢትዮጵያን ጥቅሞች የሚያስጠብቅ ሲሆን በሌላ በኩል ደግሞ በኢትዮጵያና በኤርትራ መሀል የነበረውን ዋነኛ የትስስር መስመር ይበጥሳል።</p>

<p>ፖሊሲው በኢትዮጵያ ውስጥ የሚመረቱ እቃዎች ከኤርትራ ከሚመጡት ጋር ተወዳድረው ችግር እንዳይገጥማቸው ይከላከላል። የኤርትራ መንግሥት ወደብ ስለሚቆጣጠርና እቃ እንደልቡ ከውጭ ማስገባት ስለሚችል በኢትዮጵያ የነጋዴው ክፍል ላይ ይደርስ የነበረውን ያልተመጣጠነ ፉክክር ሊያቅብ ይችላል። ይህ እንግዲህ የፖሊሲው አንደኛው ገጽታ ነው። ተፃራሪ ያልነው ሌላው ገጽታ ደግሞ፣ በኤርትራና በኢትዮጵያ መሀል ለብዙ ዘመናት ሰፍኖ የቆየውን ትስስር ሙሉ በሙሉ ለመበጠስ የሚያስችል ሁኔታ መፈጠሩ ነው። ይህን ትስስር መበጠስ የጀመረው ለመብታችን እንታገላለን ብለው የተወሰኑ የኅብረተሰቡ ክፍሎች ወደ በረሃ ከገቡበት ጊዜ ጀምሮ ሲሆን በ1983 ዓ.ም. ኢሕአዴግ ስልጣን ሲይዝ ለኤርትራ መገንጠል ሁኔታዎች ተመቻቹ። ኤርትራ የራሷን መንግሥት ለማቋቋም የሚያስችላት ሁኔታም ተፈጠረ። በኤርትራ የተለየ መንግሥት ተቋቋመ። ይሁንና በህግሀኤና በህወሀት መሀከል በነበረው ትስስር ምክንያት በሁለቱ አገሮች መሀከል የነበረው ግንኙነት ሊቀጥል ቻለ።</p>

<p>ዛሬ ያ መልካም ጉርብትናና ትስስር ታሪክ ሆነ። በሁለቱ ወዳጅ ኃይሎች መሀል ልዩነት ተቀስቅሶ ደም ፈሰሰ። ከላይ እንደተገለጸው የልዩነቱ ዋነኛ መንስኤ ኢኮኖሚ ሲሆን ችግሩ መፍትሔ ካልተሰጠው ለብዙ ዘመን አብሮን ሊዘልቅ ይችላል። በዚህ ጽሑፍ መደምደሚያ ላይ ልጨምር የምፈልገው መድረክ የተባለው ቡድን አመራር በግንቦት ላይ ካወጣው ሰፋ ያለ መግለጫ መሀል የሚከተለውን ነው። «ለብሔረሰብ ችግር የመገንጠል መብትን ፋይዳና ጠቀሜታ መልሰን ማየት ተገቢ ነው።</p>

<p>. . .የመገንጠል መብት የተራዘመ የእርስ በርስ እልቂትን እንጂ ሰላማዊ መፍትሔ የማስገኘት አቅም እንደሌለው ዛሬ ከምንጊዜውም በላይ ግልፅ ነው። ከዚህ በተጨማሪ መሠረታዊ ሰብአዊ መብቶችን ለማስከበር እንኳን ፈቃደኝነት በሌለን ሁኔታ በየትኛውም ባህላዊ፣ ማኅበራዊም ሆነ ፖለቲካዊ የሕይወታችን ዘርፍ የዴሞክራሲያዊ ጅማሮ እንኳ ለመያዝ በተቸገርንበት በአሁኑ ሰዓት በብሔረሰብ ጉዳይ ላይ ብቻ ፍፁም ዴሞክራቶች፣ የለየልን የመገንጠል መብት ፊታውራሪዎች መሆን አይቻለንም። የሕዝቦች የእኩልነት መብትን በማያሻማ ሁኔታ በሕግ መደገፍ፣ በሥራም መተርጎም እንዳለበት እሙን ቢሆንም የመገንጠል ጥያቄን በሕገ መንግሥት ደረጃ ማስፈር ከጥቅሙ ጉዳቱ አሁን የተፈጠረው ሁኔታ ያስረዳናል።</p>

<p>ከዚህ ቀውስ ሌላም ነገር እንማራለን። በተወሰነ ደረጃም ቢሆን ፊብሪካዎች፣ ያደጉ ከተሞች፣ በብዛት የተማረ የሰው ኃይል፣ ነፃ የባህር በር፣ በ30 ዓመት የትጥቅ ትግል ልምድ ያካበተ የፖለቲካና ወታደራዊ አመራር ባለው ሁኔታ እንኳን ከባንዲራ ነፃነት አልፋ ኤርትራ የኢኮኖሚ ነፃነቷን ለማረጋገጥ ስላላስቻላት የድንበር ፀብና ወረራ ውስጥ እንድትገባ ተገፋፍታለች። ይህ ለሌሎቹ የኢትዮጵያ ብሔረሰቦች ልሂቃን (አሊተስ) ትምህርት ሊሰጥ ይገባል።</p>

<p>ዛሬ ኤርትራ ለውጭ ገበያ የምታቀርበው የእርሻም ሆነ የፋብሪካ ውጤት እምብዛም ስለሆነ የውጭ ምንዛሪ ማግኘት ይከብዳታል። አስፈላጊ መለዋወጫዎችን ከባህር ማዶ ማስመጣትም ያዳግታታል። ስለሆነም የባንዲራ ነፃነቱ የሕዝቡን የኑሮ መሻሻል ለማምጣት አልቻለም። ይህ ለኤርትራ አዳጋች የሆነው ጉዳይ ለሌሎች የኢትዮጵያ ብሔረሰቦች ምን ያህል የበለጠ አቀበት እንደሚሆንባቸው ይጠቁመናል። ሥልጣን ላይ ያለው ድርጅትም ቢሆን አድላዊ በሆነ ፖሊሲ ትግራይን ለማልማት የሚያደርገው ጥረት የትም ሊያደርሰው እንደማይችል ትልቅ ትምህርት ሊሆንለት ይገባል።</p>

<p>ብዙ ከተሞች፣ መንገዶች፣ ፋብሪካዎች ያላት ኤርትራ የኢኮኖሚ ነፃነቷን ማረጋገጥ ካስቸገራት፣ ለሱማሌው፣ ለትግሬው፣ ለአፋሩ፣ ወዘተ፣ የበለጠ ፅልመት እንደሆነ መናገር ማጋነን አይደለም። በትግራይ ልማት ሥር የተቋቋሙት የንግድ ድርጅቶች ያሰኘውን ዓይነት የቢሮክራሲ ድጋፍና አድልዖ ቢደረግላቸውም እንኳን፣ የዛሬ ሃያና ሰላሳ ዓመት ኤርትራ የደረሰችበት እድገት ላይ መድረስ አይቻላቸውም። ቢደርሱም እንኳን እንደ ኤርትራው ማጣፊያ እንደሚያጥርባቸው ግልፅ ነው።</p>

<p>ስለሆነም አድላዊ ፖሊሲ ራስን ቆጥቦና ለጥርጣሬና አለመረጋጋት ምክንያት ከሚሆኑ አሰራሮች ታርሞ ዘላቂ የአገር ጥቅም ላይ እንድናተኩር ይህ ቀውስ ይጋብዘናል። ከሁሉ በላይ ግን ኤርትራ የገጠማት ችግር ፖለቲካዊ መፍትሔ እንደሚያስፈልገው ልንገነዘብ ችለናል። ነፃ መሆን አስቸጋሪ ከሆነ፣ ከኮንፌዴሬሽን እስከ ቀጠናዊ ኦቶኖሚ ባሉ የመፍትሔ ሃሳቦች ላይ እንደገና ለጉዳዩ ፖለቲካዊ መፍትሔ መፈለግ ይቻላል።» (የኢትዮጵያውያን ሕብረ ብሔራዊ መድረክ መግለጫ፣ መሶቱ 20, 1998)</p>


</body>
</html>
