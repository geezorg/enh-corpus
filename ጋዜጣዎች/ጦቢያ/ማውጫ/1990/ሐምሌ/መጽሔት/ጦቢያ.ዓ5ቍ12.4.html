<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>menegageriya medrek</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">መነጋገሪያ መድረክ</h1>
<blockquote>
ይህ ዓምድ በወቅታዊ ጉዳዮች ላይ ሃሳብ ያላቸውን በማወያየትና ከፍጥጫ ይልቅ ተቀራርቦ መነጋገርን በማራመድ፣ ለእገራችን የሲቪል ሕብረተስብ ግንባታና ለዲሞክራሲ የፖለቲካ ባህል መዳበር እስተዋጾ ለማድረግ እንዳይገለግል የታስበ ነው።
</blockquote>
<h3 class="align-center">ማነው ተጠያቂው?</h3>
<p class="align-right">ከቴቢስ</p>


<p>በባለጉዳይ መብዛትና በችሎቶች ማነስ በሁሉም ፍርድቤቶች የሚታይ ቢሆንም አዲስ አበባ ውስጥ በፌዴራል የመጀመሪያ ደረጃ ፍርድ ቤት የወንጀል ችሎቶች ጐራ ብለው ለአፍታ ቢቀመጡ ጆሮዎ ጉድ ያዳምጣል። አይንዎ ትርዒት ያያል። ከሕዝብ፣ ከታሳሪዎችና ከቤተሰቦቻቸው የሚሰማው ሮሮ ይደመጣል። ከጧቱ አራት ሰዓት አካባቢ ጀምሮ የፌደራሉ መጀመሪያ ደረጃ ፍ/ቤት 2ኛ ወንጀል ችሎት በሰው ይጨናነቃል። እስረኛ በመኪናና በእግር ይጋዛል።</p>

<p>ዘመድ አዝማድ ታሳሪ ዘመዱን ለማየት አንዱ በአንዱ ትከሻ ላይ ይንጠራራል። የእስረኛው ብዛትና የዕድሜ ሁኔታ ሲታይ «ይኸ ሁሉ እስረኛ ከሆነ አምራቹ ማነው?» ያሰኛል። የማዕከላዊ ምርመራ፣ የክልል 14፣ የቃሊቲ፣ የማረሚያ ቤቶች እስረኞች፣ አጃቢዎችና ቤተሰብ ይርመሰመሳሉ። የወረዳ 1፣ 9፣ 10፣ 12፣ 13 ፖሊስ ጣቢያዎች ታሳሪም ወደዚሁ ችሎት ነው የሚመጣው። በተለይ የማዕከላዊ ምርመራና የማረሚያ ቤቶች አጃቢ «ፖሊስ» የጐማ ዱላውን ይዞ «ክላ አንታ። ዞር በል በያሎ» ይላል፣ በችሎቱ ዙሪያ ያለውን ሰው። መልስ የሚሰጥ የለም። ብቻ በየአንዳንዱ ሰው ፊት ላይ አንድ ዓይነት ውስጣዊ ስሜት ይነበባል።</p>

<p>«የት እንሂድ? የደንበኞቻችንን ጉዳይ እንዴት እናስረዳ? ወደፍርድ ቤት ሲገቡ እንዴት እንይ?» ይላሉ ጠበቆች። ስለችሎት ግልጽነት፣ ስለተከሳሾች መብት፣ ስለፖሊስ፣ ስለጠበቃ፣ ስለዐቃቤ ሕግ ሚና ለማስረዳት ይሞክራሉ። ለነገሩማ ለሰው መብት ለመሟገት አይደል እዚያ ያሉት? የራሳቸው መብት ሲዳጥ እንዴት ያስችላቸው!</p>

<p>ጠበቆች፣ አጃቢ ፖሊሶች፣ ባለጉዳዮች፣ እስረኞች ችሎቱን ይሞሉታል። በአንድ ጊዜ በዳኞች ፊት የሚቀርበው እስረኛ ቢያንስ አምስት፣ ቢበዛ 20 ይሆናል። በአንድ ጊዜ 18 እስረኞች ለሦስት ፋይሎች ቀርበው አይቻለሁ። መደማመጥ እጅግ አስቸጋሪ ነው። «የተከበራችሁ ዳኞች! በምርመራ ስም የጊዜ ቀጠሮ እየተሰጠብኝ አንድ ዓመት ታስሬአለሁ» ይላል አንዱ። «9 ወር ታስሬአለሁ» ይቀጥላል ሁለተኛው። «5 ወሬ ነው!» ቀጠለ ሦስተኛው። «በዚህ ጊዜ ውስጥ ቤተሰቤ የሚበላው አጥቶ ተበትኗል። ልጆቼ ከትምህርት ቤት ወጥተዋል። የታሰርኩት ዕቃ ደልለሃል ተብዬ ነው። ዕቃ ሻጩ ሁለት ወር ታስሮ ሲወጣ እኔ ስምንት ወሬ ነው። ምን ዓይነት ፍትህ ነው?» የአራተኛው ድምፅ ነው። ብቻ ሁሉም ብሶቱን ይናገራል። አብዛኛው ብሶተኛ የማዕከላዊ ምርመራ እስረኛ ነው። «ማዕከላዊ ምርመራ ዛሬም እንደደርግ ዘመኑ ጠያቂ የሌለው ተቋም ነው?» የሚል ጥያቄ መጣብኝ፤ አብዛኛው ብሶተኛ እስረኛ የዚሁ ድርጅት በመሆኑ። ዳኞች አሳዘኑኝ - ይጨነቃሉ። ታሳሪዎች አንጀቴን በሉት። አንዳንዶቹማ አልቅሰው ያስለቅሳሉ። በአዲስ አበባ እንዲህ የሆነ በክልል እንዴት ይሆን?</p>

<p>አንድ ሰው በማናቸውም ሁኔታ በፖሊስ ከተያዘ በ48 ሰዓት ውስጥ በአቅራቢያው ወደ አለው ፍርድ ቤት መቅረቡ ከሰው ልጅ መሠረታዊ መብቶች አንዱ ነው። ይህ መብት በኢትዮጵያ ፌደራላዊ ዲሞክራሲያዊ ሕገ - መንግሥት፣ ምዕራፍ 3፣ «መሠረታዊ መብቶችና ነፃነቶች» በሚለው አጠቃላይ ርዕስ ሥር በአንቀጽ 19/3 «የተያዙ ሰዎች በአርባ ስምንት ሰዓታት ውስጥ ፍርድ ቤት የመቅረብ መብት አላቸው» በማለት ተቀምጧል። በወንጀለኛ መቅጫ ሕግ ሥነ ሥርዓት ቁ. 29 የሠፈረውም ይኸው ሀሳብ ነው። </p>

<p>ለመሆኑ ፖሊስ ሰውን በቁጥጥር ሥር ማዋል የሚችለው በምን ሁኔታ ነው? ይህን በተመለከተ የሕገ - መንግሥቱ አንቀጽ 17 በሕግ ከተደነገገው ሥርዓት ውጭ ማንም ሰው ነፃነቱን እንደማያጣ፣ በሕግ ከተደነገገው ሥርዓት ውጭ ሊያዝ፣ ክስ ሳይቀርብበት ወይም ሳይፈረድበት ሊታሰር እንደማይችል ይደነግጋል። የወንጀለኛ መቅጫ ሕግ ሥነ -- ሥርዓት ቁ. 49 በዚሁ ሕገ -- መንግሥታዊ የሰዎች መብት ጥበቃ ላይ የተመሠረተ ሲሆን «ግልጽ የሆነ ሌላ ተቃራኒ ድንጋጌ ከሌለ በቀር ማንም ሰው ቢሆን ያለ ፍርድ ቤት ትዕዛዝ ሊያዝ ወይም ያለፍርድ ቤት ትዕዛዝ በማረፊያ ቤት እንዲቆይ ለማድረግ አይቻልም» ይላል። አንድ ሰው ያለፍርድ ቤት ትዕዛዝ ሊያዝ የሚችለው ወንጀል ሲፈጽም እጅ ከፍንጅ ሲያዝ ነው። ይህም ቢሆን በ48 ሰዓት ውስጥ ፍርድ ቤት መቅረቡ እንደተጠበቀ ነው።</p>

<p>አንድ ሰው ከተያዘ በኋላ በ48 ሰዓት ውስጥ ፍርድ ቤት መቅረብ አለበት ብለናል። ሰው ተይዞ የቀረበለት ፍርድ ቤት ምን ያደርጋል? አስቀድሞ ነገር ግለሰቡ የተያዘበት ሁኔታ ሕጋዊ ነው አይደለም? የሚለውን ነው መመርመር ያለበት። በሁለተኛ ደረጃ መመለስ ያለበት ጥያቄ በፖሊስ ተይዞ የቀረበው ሰው ለምርመራ በማረፊያ ቤት መቆየት አለበት? ወይስ በዋስ ሆኖ ምርመራው ሊካሄድ ይችላል? የሚለውን ነው። ሁለቱም ሀሳቦች በወንጀለኛ መቅጫ ሕግ ሥነ -- ሥርዓት ቁ. 59/1 ተመልክተዋል። በዚህ የሥነ -- ሥርዓት ሕግ አንቀጽ መሠረት «የተያዘው ሰው የቀረበለት ፍርድ ቤት በማረፊያ ቤት ይቆይ ወይም በዋስትና ወረቀት ይለቀቅ ብሎ መወሰን አለበት።»</p>

<p>ግለሰቡ በማረፊያ ቤት ይቆይ ወይም በዋስትና ወረቀት ይለቀቅ ብሎ ለመወሰንም ተፈፀመ የተባለውን ወንጀል በሚገባ የመመርመር ኃላፊነት በዳኞች ላይ ተጥሏል። አንቀጽ 59 ፖሊስ ምርመራውን ካልፈፀመ ምርመራውን የሚፈጽምበት ጊዜ እንዲሰጠው ተከሳሹ በማረፊያ ቤት እንዲቆይ ፍ/ቤት ለመጠየቅ ይችላል ቢልም በፖሊስ በተጠየቀ ጊዜ ሁሉ የጊዜ ቀጠሮ ይሰጣል ማለት አይደለም። ተፈፀመ የተባለው ወንጀል ውስብስብ ከሆነና የታሰረው ሰው ቢለቀቅ ምርመራውን አስቸጋሪ ያደርገዋል ተብሎ ከተገመተ፣ ወይም የተጠረጠረበት ወንጀል የዋስትና መብትን የሚያሳጣ ከሆነ የዋስ መብቱ አይጠበቅለትም። በመሆኑም ፍርድ ቤቱ የቀረበለትን ጉዳይ ከወንጀለኛ መቅጫ ሕግ ሥነ -- ሥርዓት ቁ. 63 እና 67፣ እንዲሁም ከሰው ልጅ መሠረታዊና ሕጋዊ መብቶች አንፃር በጥልቀት መመርመር ይጠበቅበታል። ፖሊስ ይታሠር ያለው ሁሉ አይታሠርም።</p>

<p>ፍ/ቤቱ የተያዘው ሰው ታስሮ መመርመሩን ካመነበት ከ14 ቀን ያልበለጠ የጊዜ ቀጠሮ (ረማኢን ኢን ቹስቶድይ) ይሰጣል። ለመሆኑ ፍርድ ቤቱ ዋስትና የማይፈቅድባቸው ሁኔታዎች ምንድናቸው? በአንቀጽ 63 እና 67 መሠረት አንድ ሰው የዋስትና መብቱን የሚነፈገው ተጠርጥሮ የተያዘበት ወንጀል የሞት ቅጣትን ወይም ከ15 ዓመት በላይ ጽኑ እሥራት የሚያስቀጣ ሲሆን፤ በዋስትና ቢለቀቅ የዋስትና ግዴታውን የማይወጣ፣ ሌላ ወንጀል የሚፈጽም፣ ማስረጃ የሚያጠፋ መስሎ ሲታይ ነው።</p>

<p>የጊዜ ቀጠሮስ ስንት ጊዜ ሊሰጥ ይችላል? ሕጉ ለዚህ ጥያቄ ቀጥተኛ መልስ የለውም። አንቀጽ 59/3 «በማረፊያ ቤት ለማቆየት የሚሰጠው ተጨማሪ ጊዜ በጽሁፍ መሆን አለበት። ለእያንዳንዱ በማረፊያ ቤት ለማቆየት የሚጠየቀው ተጨማሪ ጊዜ ከአሥራ አራት ቀን ሊበልጥ አይችልም» ይላል። ሕጉ ስንት 14 ቀኖች እንደሚሰጡ የማይወስን በመሆኑ ፖሊስ የፈለገውን ያህል አስሮ የመመርመር ጊዜ እየጠየቀ ሰውን በእስር ያንገላታል ማለት አይደለም። አንቀጽ 59 ከአንቀጽ 37/1 (ማናቸውም የፖሊስ ምርመራ ከሚያስፈልገው በላይ ሳይዘገይ መፈፀም አለበት ከሚለው) ጋር ተገናዝቦ መታየት አለበት። ይህንንም የሚቆጣጠረውና የሚተረጉመው ፍርድ ቤቱ ነው። በተሰጠው ጊዜ ውስጥ ፖሊስ በምርመራው ሂደት ምን እንደሠራና ምን እንደቀረው፣ የተጠርጣሪውን በእስር መቆየት ለምን እንደሚፈልገው እየጠየቀ መመዝገብ አለበት። ፍርድ ቤት ተጨማሪውን ጊዜ ካላመነበት አይፈቅድም።</p>

<p>የሰውን መሠረታዊ መብቶች በማረጋገጥ ረገድ አገራችን የሕግ ድሀ አይደለችም። የኢትዮጵያ ወንጀለኛ መቅጫ ሕግ ከወጣ 41 ዓመት ሆኖታል። የወንጀለኛ መቅጫ ሕግ ሥነ ሥርዓትም 36 ዓመት አስቆጥሯል። ሁለቱም ሕጐች ሰው ስለሚያዝበት፣ በክስ ሂደት ስላለው መብት፣ ወንጀለኛ ሊባል የሚችለው መቼ እንደሆነ፣ ተፈርዶበት በእስር ሲቀጣ እንኳን ስለሚደረግለት ሰብዓዊ አያያዝ ብዙ የሚሉት አላቸው። ተግባሩ ግን ምን ይመስላል?</p>

<p>ባለፈው መንግሥት «በመንግሥት ውስጥ ጠያቂ የሌለበት ራሱን የቻለ መንግሥት» ሆኖ የሰዎች ማጐሪያ፣ ማሰቃያና መግደያ የነበረው ማዕከላዊ ምርመራ ዛሬስ ጠያቂ አለው? ፍርድ ቤቶችስ ሕጉን ተግባራዊ እያደረጉ ነው?! የሚሉትን ጥያቄዎች ለመመለስ በጦቢያ ጋዜጠኞች እስር ምክንያት ላለፉት ስድስት ወራት የታዘብኩትን ላስነብባችሁ።</p>


<ul>
<li> የጦቢያ አዘጋጆችና የድርጅቱ ተጠባባቂ ሥራ አስኪያጅ ማለትም አቶ ብሩ ፀጋዬ (ዋና አዘጋጅ)፣ አቶ አንተነህ መርዕድ (ም/ዋና አዘጋጅ)፣ አቶ ታዬ በላቸው (የዝግጅት ክፍሉ ባልደረባ)፣ አቶ ጐሹ ሞገስ (የአክፓክ ተ/ዋና ሥራ አስኪያጅ) ጥር 8 ቀን 1990 ዓ.ም. ከቀኑ 8:30 ላይ ሲቪል በለበሱ ሁለት የማዕከላዊ ምርመራ ሰዎች ከቢሮአቸው ተወሰዱ። በወንጀለኛ መቅጫ ሥነ ሥርዓት ሕጉ መሠረት ግን አንድ ሰው ሊያዝ የሚችለው እጅ ከፍንጅ ወንጀል ሲሠራ ሲገኝ ነው። መጥሪያ ተልኮለት ሳይቀርብ ሲቀር ደግሞ ሊያዝ የሚችለው የፍርድ ቤት የመያዣ ትእዛዝ በማውጣት ነው። ለጦቢያ ሰዎች የተላከ የፖሊስ መጥሪያ አልነበረም።</li></p></li>
<li> ማዕከላዊ ምርመራ የጦቢያን ሰዎች ለ7 ቀን በራሱ ውሣኔ ካሰረ በኋላ ጥር 15 ቀን 1990 ዓ.ም. ለመጀመሪያ ጊዜ በፌዴራል መጀመሪያ ደረጃ ፍርድ ቤት 2ኛ ወንጀል ችሎት አቅርቦ የጊዜ ቀጠሮ እንዲሰጥባቸው ተጠየቀ። በሕገ - መንግሥቱና በሥነ - ሥርዓት ሕጉ መሠረት ግን በፖሊስ የተያዘ ሰው በ48 ሰዓት ውስጥ ፍርድ ቤት መቅረብ አለበት። የታሳሪዎቹ ጠበቃ ታሳሪዎቹ በሕገ ወጥ መንገድ መያዛቸውንና ቃላቸውን የሚሰጡትም በታተመ ነገር ስለሆነ የወንጀሉ ዓይነት ታስሮ መመርመርን አይጠይቅምና የተጠየቀው የጊዜ ቀጠሮ እንዳይሰጥ ጠየቁ። ጥያቄአቸው ተቀባይነት ሳያገኝ ስለቀረ የሰባት ቀን የምርመራ ጊዜ ተሰጥቶ ታሳሪዎቹ ወደማዕከላዊ ምርመራ እስር ቤት ተመለሱ።</li></p></li>
<li> ከሰባት ቀን በኋላ ጥር 22 ቀን 1990 ዓ.ም. በነበረው ቀጠሮ በችሎቱ ላይ ፋይል በመከማቸቱ ተራ ሳይደርሳቸውና ጉዳያቸው ሳይታይ ተመለሱ። በጊዮርጊስ ችሎት የሚታየውን የታሣሪ ብዛት መቼም ያየ ሁሉ ያውቀዋል።</li>
<li> ጥር 25 ቀን 1990 ዓ.ም. ፍርድ ቤት እንደገና ቀረቡ። በዚህም ዕለት በፋይልና በታሳሪዎች ብዛት ጉዳያቸው ሳይታይ ተመለሱ። ልብ በሉ! ከጥር 23 ቀን ጀምሮ በእስር ላይ ያሉት ፍርድ ቤቱ ከሰጠው የሰባት ቀን ጊዜ ውጭ ነው።</li>
<li> ለአራተኛ ጊዜ ጥር 29 ቀን 1990 ዓ.ም. ወደፍርድ ቤት መጡ። በዚህም ዕለት ዳኞች ደመወዝ ለመውሰድ ሄደዋል ተብሎ ጉዳያቸው ሳይታይ ተመለሱ።</li>
<li> ሰኞ የካቲት 2 ቀን 1990 ዓ.ም. ወደ ፍርድ ቤት ቀረቡ። የጊዜ ቀጠሮ እስረኞች ጉዳይ ዛሬ አይታይም ተባለ። ወደ እስር ቤታቸው ተመለሱ።</li>
<li> ዓርብ የካቲት 6 ቀን 1990 ዓ.ም. ፍርድ ቤት ቀረቡ። በዚህም ዕለት ጉዳያቸው አልታየም። እስከዚህ ዕለት ድረስ የጦቢያ አዘጋጆች 28 ቀን የታሠሩ ሲሆን ከዚህ ጊዜ ውስጥ ፍርድ ቤት ፈቃድ የሰጠው ለሰባት ቀን ብቻ ነው። </li>
<li> ሰኞ የካቲት 9 ቀን 1990 ዓ.ም. ጦቢያዎች ከታሠሩ 31 ቀን ሆኖአቸዋል። መቼም ጉዳያቸው ታዬም አልታዬም ምርመራ ማስተባበሪያ ታሳሪዎቹን ወደፍርድ ቤት ያመጣል። ታዲያ ምን ጥፋት አለበት? ትሉኝ ይሆናል። ሰውን ያለሕጋዊና አጥጋቢ ምክንያት ማሰር የሕግ ፍላጐት አይደለም። በሕብረተሰባችን አንድ ሰው ሲታሠር ብዙ ጦም አዳሪዎች አሉ። ማዕከላዊ ማስተባበሪያ ፍርድ ቤት የሰጠው ጊዜ ማለፉን ያውቃል። የጦቢያ ጋዜጠኞችን ያሠረው በፕሬስ ጉዳይ መሆኑ ግልጽ ነው። ይህ ደግሞ ሰውን አስሮ መመርመር እንደማይጠይቅ ያውቃል። ብቻ ሰዎቹን አስሮ ማቆየት ፈልጓል። ይህ ባይሆንማ ቃላቸውን እንደተቀበለ በወንጀለኛ መቅጫ ሕግ ሥነ - ሥርዓት ቁ. 28 መሠረት በዋስ መልቀቅ ነበረበት። ግን አልፈለገም። ይልቁንም በዚህም ዕለት «ተጨማሪ የጊዜ ቀጠሮ ይሰጠኝ» አለ። ጠበቃው እስከ ዕለቱ ቀጠሮ በእስር የቆዩት ያለ አግባብ በመሆኑ ፍርድ ቤቱ ጥያቄውን እንዳይቀበለው ጠየቁ። ተቀባይነት አላገኙም። የ14 ቀን የጊዜ ቀጠሮ ተሰጠ። ጉዳዩም ለየካቲት 23 ቀን 1990 ዓ.ም. ተቀጠረ።</li>
<li> ሰኞ የካቲት 23 ቀን 1990 ዓ.ም. የዐድዋ በዓል ስለነበረ ጉዳያቸው አልታየም፣</li>
<li> ዓርብ የካቲት 27 ቀን 1990 ዓ.ም. በፋይል መብዛት ጉዳያቸው አልታየም፣</li>
<li> ሰኞ የካቲት 30 ቀን 1990 ዓ.ም. በፋይል መብዛት ጉዳያቸው አልታየም፣</li>
<li> ዓርብ መጋቢት 4 ቀን 1990 ዓ.ም. ዳኛ ባለመሟላቱ ጉዳዩ አልታየም፤ ወደ ፍርድ ቤቱም አልመጡም።</li>
<li> ሰኞ መጋቢት 7 ቀን 1990 ዓ.ም. ወደ ፍርድ ቤት ቀረቡ። ሌላ የ14 ቀን የጊዜ ቀጠሮ ተሰጠ። ለመጋቢት 21 ቀን 1990 ዓ.ም. ተቀጠረ። ታሳሪዎቹም ወደ ምርመራ ማስተባበሪያ እስር ቤት ተመለሱ። </li>
<p>የካቲት 3 ቀን 1990 የቀረበ የዋስትና ጥያቄ ፋይል የተከፈተለት ቢሆንም ገና አልታየም። በወንጀለኛ መቅጫ ሕግ ሥነ - ሥርዓት ቁ. 66 መሠረት በዋስትና ጥያቄ ላይ የሚሰጥ ውሳኔ «በአርባ ስምንት ሰዓት ውስጥ መሰጠት አለበት።» ከየካቲት 3 ቀን 1990 ዓ.ም. እስከ መጋቢት 7 ቀን 1990 ዓ.ም. ድረስ ያለው ጊዜ ሲሰላ 34 ቀን ነው። ሕግ በተግባር ሲተረጐም ይሏል ይህ ነው!
<li> መጋቢት 21 ቀን 1990 የአክፓክ ተጠባባቂ ሥራ አስኪያጅና ሦስቱ የጦቢያ ጋዜጣና መጸሔት ዝግጅት ክፍል ባልደረቦች ወደ ምርመራ ማስተባበሪያ እስር ቤት ከገቡ ሁለት ወር ከ14 ቀን ሆኖአቸዋል። ይህን ያህል የታሠሩት በፕሬስ ወንጀል ተጠርጣሪዎች ናቸው ተብሎ በምርመራ ስም ነው። በዚህ ጊዜ ውስጥ ከታሠሩት ውስጥ ሦስቱ ለመርማሪ ቃላቸውን የሰጡት አንድ ጊዜ ብቻ ነው። አራተኛው ታሳሪ አቶ ታዬ በላቸው የታሠሩበትን ምክንያት የገለጠላቸው የለም። ቃላቸውንም አልሰጡም። ብቻ እስር ቤት ታጉረዋል።</li>
<p>ከእነዚህ ሁኔታዎች በኋላም በዕለቱ ቀጠሮ ምርመራ ማስተባበሪያ «ምርመራዬን አልጨረስኩም። ተጨማሪ የ14 ቀን ቀጠሮ ይሰጠኝ» አለ። የታሳሪዎቹ ጠበቃ አሁንም እንደመጀመሪያው የፕሬስ ወንጀል ታስሮ መመርመርን እንደማይጠይቅ፣ የታሠሩበት ጊዜም ለምርመራ ከበቂ በላይ መሆኑንና በቀረበው የዋስትና ጥያቄ መሠረት በዋስ ሊለቀቁ እንደሚገባ አመለከቱ። ፍርድ ቤቱ መርማሪው ተጨማሪውን ጊዜ ለምን እንደሚፈልገው ጠየቀ። «የሕዝብን ፀጥታ የሚያናጋ ዜና አትመው በማውጣታቸው ምርመራ እያካሄድን ነው።» አለ። «ይህ በዋናው ክስ ላይ የሚታይ እንጂ የምርመራ ሥራን የሚመለከት አይደለም!» አሉ ጠበቃው። መርማሪው የፍርድ ቤቱን ጥያቄ እንዳልመለሰ ግልጽ ነው። የ14 ቀን ተጨማሪ ጊዜው ግን ተፈቀደ። የካቲት 3 ቀን 1990 በተፃፈ ማመልከቻ የቀረበውና እንደ ሕጉ በ48 ሰዓት ውስጥ ውሳኔ ማግኘት ያለበት የዋስትና ጥያቄ እስከዚያ ቀን ድረስ አልታየም። ተከታዩ ቀጠሮ ሚያዝያ 12 ቀን 1990 ሆነ።</p>

<li> ሚያዝያ 12 ቀን 1990 ታሳሪዎቹ ፍርድ ቤት ቀረቡ። በዚህ ዕለት ምርመራ ማስተባበሪያ ምርመራውን የጨረሰ መሆኑን አሳውቋል። የዋስትና ፋይሉ በዚህ ዕለት ለችሎቱ ቀርቦ በዋስትና ጥያቄው ላይ ዐቃቤ ሕግ አስተያየት እንዲሰጥበት ፍርድ ቤቱ አዘዘ። ሌላ የ14 ቀን ቀጠሮ ተሰጠ። </li>
<li> 	ሚያዝያ 26 ቀን 1990 የጊዜ ቀጠሮ ፋይሉ ብቻ ተነጥሎ ሲቀርብ የዋስትና ፋይሉ ጠፋ ተብሎ ሳይቀርብ ቀረ። ጠበቃው ታሳሪዎቹ ከሚገባው በላይ የታሠሩ በመሆኑ ጉዳዩ በአዳሪ ተይዞና ፋይሉ ተፈልጐ እንዲቀርብና ውሣኔ እንዲሰጥበት ጠየቁ። ለዓርብ ሚያዝያ 30 ቀን 1990 በአዳሪ ተያዘ። ፋይሉ ግን አልተገኘም። </li>
<p>	ቀደም ባለው የፍርድ ቤቶች አሠራር ፋይል ጠፋ ሲባል ልዩ ልዩ ምክንያቶች ሊኖረው ስለሚችል (ለምሳሌ ከባለጉዳይ ጋር ተመሳጥሮ ፋይል መደበቅና ማጥፋት) ለመዝገቦች ጥበቃ ኃላፊ የሆነ ሰው ወዲያውኑ ለፖሊስ ቃሉን እንዲሰጥ ይታዘዝ ነበር። ይህ አልተደረገም። በሚያዝያ 26 ቀን በነበረው ቀጠሮ ፋይሉ እንዲፈለግ፣ ከጠፋ ሌላ የዋስትና ጥያቄ እንዲቀርብ የታዘዘ ቢሆንም ጠበቃው ሌላ ጥያቄ የማቅረቡን አማራጭ አልተቀበሉትም። ምክንያቱም አንደኛ ፋይሉ የጠፋበት ምክንያት መጣራት ነበረበት። ሁለተኛ የዋስትና ጥያቄ ምርመራ ማስተባበሪያ ገብቶ እስኪወጣ ጊዜ ወሳጅ ነው። ማመልከቻ አስገብቶ ከማዕከላዊ ለማውጣት አንድ ሳምንትና ከዚያም በላይ ይፈጃል። 
<li> ሚያዝያ 30 ቀን 1990። ፋይሉ እስከዚህ ዕለት አልተገኘም። የዋስትና ፋይሉ ስለጠፋ፣ ሌላ ጥያቄም ማቅረብ ስላልተፈለገ የታሳሪዎቹ ጠበቃ አማራጭ ጥያቄ ማቅረብ ነበረባቸው። </li>
</ul>

<p>በዚሁ መሠረት፦</p>
<p>1/	ለመታሠራቸው ምክንያት የሆነው ምርመራ ተጠናቋል በመባሉ የጊዜ ቀጠሮ ፋይሉ እንዲዘጋ፣</p>
<p>2/	በወንጀለኛ መቅጫ ሕግ ሥነ - ሥርዓት ቁ. 59/1 መሠረት ፍርድ ቤቱ የዋስትና ጥያቄ ማመልከቻ ሳይቀርብለት ዋስትና የመፍቀድ ሥልጣን ስለአለው በዋስ የመለቀቅ መብታቸው እንዲከበር ጠየቁ። ፍርድ ቤቱ በዚህ ጉዳይ ላይ ከሰዓት በኋላ ባለው ጊዜ ብይን እንደሚሰጥ አስታውቆ ታሳሪዎቹ ከችሎት ተመለሱ። ከሰዓት በኋላ የጊዜ ቀጠሮ ፋይሉም ጠፋ ተባለ። ዳኛው «ውሣኔ ጽፈንበታልኮ! እንዴት ይጠፋል? በውነቱ ይህ የክፋት ሊመስል ይችላል!» ይላሉ። እስከ 11:30 ፋይሉ ተፈለገ። አልተገኘም። «ፀሐፊዎቹ ቅዳሜና እሁድ ገብተው ይፈልጋሉ» ተባለ። ታሳሪዎቹም ወደ እስር ቤታቸው ተመለሱ።</p>


<ul>
<li> ግንቦት 3 ቀን 1990 የጊዜ ቀጠሮ ፋይሉ ተገኘ። ቀደም ሲል ብይን ተጽፎበት ስለነበረ ብይኑን ከጽ/ቤት ለማንበብ ተቻለ። ብይኑም «ምርመራው የተጠናቀቀ በመሆኑ የጊዜ ቀጠሮ ፋይሉ ተዘግቷል። በዋስትና ጥያቄ ላይ አስተያየት መስጠት ያለባቸውን መንግሥታዊ አካሎች መብት ስለሚያጣብብ በዋስ ይለቀቁ የሚለውን ጥያቄ አልተቀበልነውም። ታሳሪዎቹ በአዲስ አበባ ማረሚያ ቤት ይቆዩ» የሚል ሆነ።</li></p></li>
<p>በወንጀለኛ መቅጫ ሕግ ሥነ - ሥርዓት ቁ. 66 መሠረት «ማናቸውም ፍርድ ቤት በዋስትና ወረቀት የመልቀቅ ማመልከቻ ሲደርሰው ማመልከቻው ያለመዘግየት መታዬት አለበት። በዚሁ ጉዳይ ዐቃቤ ሕጉ የሌለ እንደሆነ መርማሪው ፖሊስ ትችትና ሀሳብ እንዲሰጥ ይጠይቀዋል። ውሣኔውንም በአርባ ስምንት ሰዓት ውስጥ መስጠት አለበት።» ታሳሪዎቹ ወደ ፍርድ ቤት በሚቀርቡበት ጊዜ ሁሉ ዐቃቤ ሕግም፣ መርማሪም አሉ። ስለ ዋስትናው ጥያቄ ዐቃቤ ሕጉንም ሆነ መርማሪውን አስተያየታቸውን እንዲሰጡ ችሎቱ አልጠየቃቸውም።</p>
<p>በወቅቱ ችሎቱን ያሳሰበው በምርመራ ስም ከአራት ወር በላይ የታሠሩት ንፁሀን ጋዜጠኞች መብት ሳይሆን በዋስትና ጥያቄ ላይ ሀሳብ መስጠት ያለባቸው መንግሥታዊ አካሎች መብት ነበር። በዚሁ ምክንያት ብቻ አራት የጦቢያ ጋዜጣና መጽሔት ዝግጅት ክፍል ባልደረቦች ሳይፈረድባቸው ወህኒ ወረዱ።</p>

<li> ግንቦት 13 ቀን 1990 በተጻፈ ማመልከቻ በወንጀለኛ መቅጫ ሕግ ሥነ - ሥርዓት ቁ. 64/3 እና 75 መሠረት ለፌደራሉ ማዕከላዊ ከፍተኛ ፍ/ቤት አቤቱታ ቀረበ። የአቤቱታውም ፍሬ ነገር «የፌዴራሉ መጀመሪያ ደረጃ ፍርድ ቤት ሚያዝያ 30 ቀን 1990 ዓ.ም. በዋለው ችሎት ታሳሪዎቹ በወንጀለኛ መቅጫ ሕግ ሥነ - ሥርዓት ቁ. 59/1 መሠረት በዋስ እንዲለቀቁ ከጠበቃቸው የቀረበውን ጥያቄ ባለመቀበል አሳሪው ክፍል ምርመራዬን አጠናቅቄአለሁ በማለቱ የጊዜ ቀጠሮ ፋይሉን ሲዘጋ የዋስትና ጥያቄውን አስተያየት ሊሰጡበት የሚገባ ክፍሎች አስተያየት ሳይሰጡ መፍቀድ የአስተያየት ሰጭዎችን መብት ያጣብባል የሚል ሰበብ በመስጠት ብቻ በዋስ የመለቀቁን ጥያቄ ባለመቀበል ታሳሪዎቹ በማረሚያ ቤት እንዲቆዩ አዟል። ፍርድ ቤቱ ይህንን ትዕዛዝ ሲሰጥ ጉዳያቸው ወደፊት የሚታይበትን ቀጠሮ እንኳን አልሰጠም። ይህን በማድረጉ ታሳሪዎቹ ጥፋተኝነታቸው ሳይረጋገጥና ሳይፈረድባቸው የጊዜ ገደብ በሌለው እስር እንዲቀጡ ወስኗል ማለቱ ይቀላል።</li>
</ul>

<p>1ኛ.	 ታሳሪዎቹ የፕሬስ አዋጅ ተላልፈዋል፣ ሀሰተኛ መረጃ አሠራጭተዋል ተብለው ከጥር 8 ቀን 1990 ጀምሮ እስር ቤት ይገኛሉ።</p>

<p>2ኛ.	 ምርመራ የሚካሄድበት ጉዳይ በጋዜጣ ታትሞ በተሠራጨ ዜና ስለሆነና የሚጠፋ ወይም የሚበላሽ መረጃ ሊኖር ስለማይችል ቀድሞውንም ታስሮ መመርመርን የሚጠይቅ አልነበረም። ይህም ሆኖ ምርመራ ማስተባበሪያ ምርመራዬን አጠናቅቄአለሁ በማለቱ የጊዜ ቀጠሮ ፋይሉ ሚያዝያ 30 ቀን 1990 ተዘግቷል። ቃል በሰጡበት ወንጀል ክስ ያልተመሠረተ በመሆኑ ጉዳያቸው በዚህ ፍርድ ቤት ካልታዬ ማለቂያ ለሌለው ጊዜ በእስር ቤት ሊቀመጡ ነው ማለት ነው።</p>

<p>3ኛ.	 በፕሬስ አማካይነት የሚሠራ ወንጀል በወንጀለኛ መቅጫ ሕግ ሥነ ሥርዓት ቁጥር 63/1 መሠረት የዋስትና መብትን የሚያሳጣ ወንጀል አይደለም፣</p>

<p>የፌዴራሉ መጀመሪያ ደረጃ ፍርድ ቤት በወንጀለኛ መቅጫ ሕግ ሥነ - ሥርዓት ቁጥር 66 መሠረት በፍርድ ቤት ያለውን ዐቃቤ ሕግ ወይም ታሳሪዎቹን ወደፍርድ ቤት የሚያመላልሰውን መርማሪ ፖሊስ በችሎቱ ላይ መጠየቅ ሲችል ይህን ሳያደርግ በዋስትና ጥያቄ ላይ አስተያየት መስጠት ያለባቸውን አካሎች መብት ያጣብባል በሚል በንፁሐን ታሳሪዎች ላይ ብይን ሰጥቷል። ስለዚህ ይህ ፍርድ ቤት ይህን በሥነ - ሥርዓቱ ሕግ ቁ. 64/3 እና 75 መሠረት የቀረበውን ማመልከቻ ታሳሪዎቹ ያለፍርድ ከአራት ወራት በላይ ከመታሠራቸው ጋር በማየት በወንጀለኛ መቅጫ ሕግ ሥነ - ሥርዓት ቁ. 66 መሠረት ሳይዘገይ የዋስትና መብታቸውን እንዲጠብቅላቸው» የሚል ነበር።</p>

<p>እንደደንቡ ዳኝነት ተከፍሎ ፋይል ተከፈተ። ለፌዴራሉ ከፍተኛ ፍርድ ቤት 2ኛ ወንጀል ችሎት ዳኞች ቀረበ። ፋይሉ ግን ውሣኔ እንኳን ሳይጻፍበት ለሬጅስትራር ተመለሰ። በቃል የተሰጠው ምክንያት የፌዴራሉ ከፍተኛ ፍርድ ቤት ቀጥታ የዋስትና ጥያቄን የማያይ ስለሆነ በይግባኝ መልክ መቅረብ አለበት ወይም ጥያቄው ለፌዴራል መጀመሪያ ፍርድ ቤት ችሎት መቅረብ አለበት የሚል ነው። በምን ሕግ?</p>

<p>በኢትዮጵያ ፌዴራላዊ ዴሞክራሲያዊ ሪፐብሊክ ሕገ - መንግሥት አንቀጽ 19 ን.አ. 6 መሠረት «የተያዙ ሰዎች በዋስ የመፈታት መብት አላቸው። ሆኖም በሕግ በተደነገጉ ልዩ ሁኔታዎች ፍርድ ቤት ዋስትና ላለመቀበል ወይም በገደብ መፍታትን ጨምሮ በቂ የሆነ ዋስትና ማረጋገጫ እንዲቀርብ ለማዘዝ ይችላል። (ጰርሶንስ አርረስተድ ሃቨ ትሀ ሪግህት ቶ በ ረለአሰድ ኦን ባኢል. እን አሽቸፕቲኦናል ቺርቹምስታንቸስ ፕረስችሪበድ ብይ ላው፣ ትሀ ቾኡርት ማይ ደንይ ባኢል ኦር ደማንድ አደቁአተ ጉአራንተአ ፎር ትሀ ቾንዲቲኦናል ረለአሰ ኦፍ ትሀ አርረስተድ ፐርሶን) የወንጀለኛ መቅጫ ሕግ ሥነ - ሥርዓት ቁጥር 63 ን.ቁ. 3 በዋስትና ወረቀት ለመለቀቅ የሚቀርብን ጥያቄ ማናቸውም ፍርድ ቤት ሊያስተናግድ እንደሚችል ይገልጣል። ይህ ምክንያት አለው።</p>

<p>በዋስ የመለቀቅ መብት መሠረታዊና በሕገ - መንግሥቱ ጭምር የተረጋገጠ መብት ነው። መብቱ ሕገ መንግሥታዊ መሆኑ፣ ማናቸውም ፍርድ ቤት ሊያስተናግደው መቻሉ የዋስትና ጥያቄ በቀረበ በ48 ሰዓት ውስጥ መወሰን አለበት ከሚለው የሕግ አንቀጽ (የኢፌድሪ ሕገ መንግሥት፣ አንቀጽ 19 እና የወንጀለኛ መቅጫ ሕግ ሥነ - ሥርዓት፣ አንቀጽ 29) ተገናዝቦ ካልተተረጐመ ሕጉ የቆመለትን ዓላማ አይመታም። የሕጉ ዓላማ መብቱ መሠረታዊ መሆኑ ብቻ አይደለም። እንደ ሕጉ ፖሊሲ ጥያቄው ያልዘገዬ መልስ ማግኘት አለበት። ስለዚህ ማንኛውም ታሳሪ አመቺ በሆነውና በአቅራቢያው ለሚገኘው ፍርድ ቤት አመልክቶ መልሱን በአፋጣኝ ማግኘት አለበት። በመሆኑም የዋስትና ቀጥተኛ ጥያቄ በአዲስ አበባ ለፌዴራል መጀመሪያ ደረጃ ፍርድ ቤቶች ይቅረብ የሚለው መመሪያ ሕጉንና በውስጡ ያዘለውን መሠረታዊ ፖሊሲ የሚንድ ነው።</p>

<p>የተጠቀሱትን ሕጐች ያወጣው በሕገ መንግሥቱ ሕግ የማውጣት ሥልጣን የተሰጠው አካል ነው። ይህን ሕግ መሻር የሚችለውም ይኸው አካል ነው። ሕግን በመመሪያ መለወጥ አይቻልም። ስለዚህ ይህን መመሪያ ያወጣ አካል ሕጋዊነትን፣ (ለጋሊትይ) «በሕግ መሠረት መሥራት» የሚለውን መርህ ጥሷል ማለት ነው። የፌዴራል ከፍተኛ ፍርድ ቤት ውሣኔውን በመዝገቡ ላይ ማስፈር ያልፈለገውም ይህንኑ የሕግ ፈተና ማለፍ ስለማይችል ነው። ይህ ባይሆንማ ኖሮ በአገራችን በነበረው ነባር የዳኝነት አሠራር የሚሰጠው ውሣኔ ባለአቤቱታውን ያጥግበውም አያጥግበውም ፍርድ ቤት ውሣኔውን በጽሑፍ ማስፈር ነበረበት። በዘመናዊው የዳኝነት አሰጣጥ ውሣኔ በቃል የሚሰጥበት አሠራር የለም።</p>

<p>ለመሆኑ የአዲስ አበባ ማረሚያ ቤት የጦቢያን ታሳሪዎች ተቀብሎ ሲያስር ምን ያህል ሕጋዊ ነው? በመሠረቱ በማረሚያ ቤት በሕግ ጥበቃ ሥር የሚቆይ እስረኛ በፍርድ ቤት ክስ ተመሥርቶበት በቀጠሮ ላይ ያለና የዋስ መብት ያልተፈቀደለት ወይም የዋስትና ፎርማሊቲዎችን በማሟላት ላይ ያለ ወይም ጥፋተኝነቱ በፍርድ ቤት ተረጋግጦ የእሥራት ቅጣት የተፈረደበት ነው።</p>


<center>
<table border noshade width="90%" bgcolor="#bfbfbf">
<tr><td>
<h1 class="align-center">የተያዙ ሰዎች መብት</h1>
<ol>
«<li> ወንጀል ፈጽመዋል በመባል የተያዙ ሰዎች የቀረበባቸው ክስና ምክንያቶቹ በዝርዝር ወዲያውኑ በሚገባቸው ቋንቋ እንዲነገራቸው መብት አላቸው።</li>

<li> የተያዙ ሰዎች ላለመናገር መብት አላቸው፤ የሚሰጡት ማንኛውም ቃል ፍርድ ቤት በማስረጃነት ሊቀርብባቸው እንደሚችል መረዳት በሚችሉት ቋንቋ እንደተያዙ ወዲያውኑ ማስገንዘቢያ እንዲሰጣቸው መብት አላቸው።</li>

<li> የተያዙ ሰዎች በአርባ ስምንት ሰዓታት ውስጥ ፍርድ ቤት የመቅረብ መብት አላቸው። ይህም ጊዜ ሰዎቹ ከተያዙበት ቦታ ወደ ፍርድ ቤት ለመምጣት አግባብ ባለው ግምት የሚጠይቀውን ጊዜ አይጨምርም። ወዲያውኑ ፍርድ ቤት እንደቀረቡ በተጠረጠሩበት ወንጀል ለመታሰር የሚያበቃ ምክንያት ያለ መሆኑ ተለይቶ እንዲገለጽላቸው መብት አላቸው።</li>

<li> የያዛቸው የፖሊስ መኮንን ወይም የሕግ አስከባሪ በጊዜው ገደብ ፍርድ ቤት በማቅረብ የተያዙበትን ምክንያት ካላስረዳ፣ ፍርድ ቤቱ የአካል ነፃነታቸውን እንዲያስከብርላቸው የመጠየቅ ሊጣስ የማይችል መብት አላቸው። ሆኖም ፍትሕ እንዳይጓደል ሁኔታው የሚጠይቅ ከሆነ ፍርድ ቤቱ የተያዘው ሰው በጥበቃ ስር እንዲቆይ ለማዘዝ ወይም ምርመራ ለማካሄድ ተጨማሪ ጊዜ ሲጠየቅ አስፈላጊ በሆነ መጠን ብቻ ሊፈቅድ ይችላል። የሚያስፈልገውን ተጨማሪ የምርመራ ጊዜ ፍርድ ቤቱ ሲወስን ኃላፊ የሆኑት የሕግ አስከባሪ ባለሥልጣኖች ምርመራውን አጣርተው የተያዘው ሰው በተቻለ ፍጥነት ፍርድ ቤት እንዲቀርብ ያለውን መብት የሚያስከብር መሆን አለበት።</li>

<li> የተያዙ ሰዎች በራሳቸው ላይ በማስረጃነት ሊቀርብ የሚችል የእምነት ቃል እንዲሰጡ ወይም ማናቸውንም ማስረጃ እንዲያምኑ አይገደዱም። በማስገደድ የተገኘ ማስረጃ ተቀባይነት አይኖረውም።</li>

<li> የተያዙ ሰዎች በዋስ የመፈታት መብት አላቸው። ሆኖም በሕግ በተደነገጉ ልዩ ሁኔታዎች ፍርድ ቤት ዋስትና ላለመቀበል ወይም በገደብ መፍታትን ጨምሮ በቂ የሆነ የዋስትና ማረጋገጫ እንዲቀርብ ለማዘዝ ይችላል።»</li>
</ol>
<p class="align-right">የኢፌድሪ ሕገ - መንግሥት፣ አንቀጽ 19</p>
</td></tr>
</table>
</center>


<p>ጦቢያዎች በምርመራ ማስተባበሪያና በአዲስ አበባ ወህኒ ቤት ሳይከሰሱ፣ የጥፋተኝነት ውሳኔ ሳይሰጥባቸውና ያለፍርድ ስድስት ወር ተኩል ታስረዋል። ጉዳዩ ውሳኔ ያገኘው የታሳሪዎቹ ጠበቃ ለፍትህ ሚኒስትሩና ለፌዴራሉ ዐቃቤ ሕግ አቤቱታ ካቀረቡ በኋላ ነው። የፌዴራሉ ዐቃቤ ሕግ ከምርመራ ማስተባበሪያ ከ4 ወር በኋላ የቀረበለትን የምርመራ መዝገብ አይቶ ምርመራ በተካሄደበት ጉዳይ በዋና አዘጋጁ በአቶ ብሩ ፀጋዬ ላይ ብቻ ክስ መሥርቷል። ክስ የቀረበበት ጉዳይ የአፍሪካ ኢኮኖሚክ ኮሚሽን ለሠራተኞቹ ያሠራጨው የደህንነት ማስጠንቀቂያ ነው፣ በጦቢያ ጋዜጣ ታትሞ ለሕዝበ ንባብ በመብታቁ።</p>

<p>ስለፕሬስ ነፃነት በወጣው አዋጅ ቁ. 34/85፣ አንቀጽ 10/1 እና 10/3 መሠረት የፕሬስ ውጤት በሕግ የሚያስጠይቅ ይዘት የሌለው መሆኑን የማረጋገጥ ግዴታ ያለበት ጉዳዩ የሚመለከተው አዘጋጅ ወይም ጋዜጠኛ ወይም አሳታሚው» ነው። በጦቢያዎች ሁኔታ ግን 4 የዝግጅት ክፍሉ ባልደረቦች ለተጠቀሰው ጊዜ በእስር ቆይተዋል። ከጅምሩም ታሳሪዎቹ የቀረቡለት ፍርድ ቤት በፕሬስ ጉዳይ ተጠያቂው አንድ ሰው ብቻ ሆኖ እያለ አራቱንም ሰብስቦ ማሰር ለምን እንዳስፈለገ መጠየቅ ነበረበት። የምርመራ መዝገቡን አስቀርቦ እያንዳንዱ ታሳሪ የተጠረጠረበትን ወንጀልና የሰጠውን ቃል አልመረመረም። እነ አቶ ጐሹ ሞገስ በታሠሩበት ጉዳይ ውስጥ በአዘጋጅነትም በአሳታሚነትም ሚና ያልነበረው አቶ ታዬ በላቸው ለምን ታስሮ ወደፍርድ ቤት እንደቀረበ አልጠየቀም። አቶ ታዬ በማይመለከተው ጉዳይ ለስድስት ወር ተኩል እስር ቤት ቆየ። ስሙ በምርመራ መዝገብ ላይ ባለመኖሩም የዐቃቤ ሕግ ውሣኔ አላረፈበትም። «ወህኒ ቤት» ይቆዩ ብሎ ያዘዘው ፍርድ ቤት የፌዴራሉን ዐቃቤ ሕግ ውሣኔ መሠረት በማድረግ እነ አቶ ጐሹ ሞገስ ከእስር ይለቀቁ ብሎ ሲያዝ በአቶ ታዬ ላይ ትዕዛዝ አልሰጠም። በመሆኑም ያሰረውን እንዲፈታ ለዚሁ ፍርድ ቤት ሌላ አቤቱታ አስፈልጓል።</p>

<p>እንግዲህ ለዚህ ሁሉ ሕገ - ወጥ ድርጊትና ኢ-ፍትሀዊ በሆነ ሁኔታ ለጋዜጠኞቹ መንገላታት ተጠያቂው ማነው? ከዚህ በላይ እንዳየነው የፌደራሉ የመጀመሪያ ደረጃ ፍ/ቤት 2ኛ ወንጀል ችሎት የጊዜ ቀጠሮ ፈቃድ ከመስጠቱ በፊት ሕጉ የሚያዘውን አላደረገም። ሕጉ የዋስትናን ጥያቄ ማናቸውም ፍርድ ቤት እንደሚያስተናግድ ፈቅዶ እያለ የፌደራሉ ከፍተኛ ፍ/ቤት 2ኛ ወንጀል ችሎት የቀረበለትን የዋስትና ጥያቄ የውሳኔ ቃል እንኳ ሳያሰፍር አላይም ብሎ መመለሱም ፍ/ቤቶች ሕጉን በአግባቡ ተግባራዊ ባለማድረግ የጦቢያ አዘጋጆች ክስ ሳይቀርብባቸውና ሳይፈረድባቸው ለ6 ወር ተኩል በግፍ መታሰር አስተዋጽኦ እንዳደረጉ ይቆጠራል። «ፍርዴ ይለወጣል እንጂ ጀርባዬ አይገለበጥ» የሚለው የቀድሞ አባባል ዛሬም ይሠራል ካልተባለ በቀር ገና የይግባኝ መብት አለ ተብሎ ዳኛ ከሕግ ውጭና ያለአግባብ ሲሠራ አይጠየቅም አይባልም። የጋዜጠኞቹን ጉዳይ ያዩት የየችሎቶቹ ዳኞች ጉዳይ ቢያንስ በዳኞች አስተዳደር ጉባዔ ሊታይ ይገባዋል። በዳኞች ላይ የዲሲፕሊን እርምጃ ከሚያስወስዱ ተግባሮች አንዱ ይህን የመሰለው በሕግና በዳኝነት ሥራ ላይ ሕገ - ወጥነት ተግባር ነው።</p>

<p>ማናቸውም ባለሥልጣን ወንበር ላይ በመኮፈሱ ብቻ የፈለገውን አድርጐ ያለተጠያቂነት የሚሄድበት መንግሥታዊ ሥርዓት ማብቃት አለበት። ከመንግሥታዊው ጋዜጣ አዲስ ዘመን፣ የሐምሌ 2 ቀን 1990 እትም መረዳት እንደተቻለው የባሌ ዞን ከፍተኛ ፍርድ ቤት ሥልጣናቸውን መከታ በማድረግ ወንጀል በፈፀሙ ዘጠኝ የዞንና የወረዳ ባለሥልጣናት ላይ እሥራትና የገንዘብ መቀጫ ፈርዶባቸዋል። ዜናው እንደሚገልጠው ዝቅተኛው የጽኑ እሥራት ፍርድ ሁለት ዓመት ሲሆን ከፍተኛው 25 ዓመት ነው። የተከሰሱበት ወንጀል በሥልጣናቸው ያለአግባብ በመገልገል ሰዎችን አስረው ከፍተኛ በደል ማድረስ፣ የመንግሥትና የሕዝብ ንብረት መመዝበር ነው። </p>

<p>የምርመራ ማስተባበሪያ ኃላፊዎችና ፖሊሶችም ቢያንስ በጦቢያዎች ሁኔታ እንደምናየው ከሕግ ውጭ ሰው ይዘዋል። በ48 ሰዓት ውስጥ ወደፍርድ ቤት ማቅረብ ሲገባቸው በሥልጣናቸው ሰባት ቀን አስረው አቆይተዋል። ተፈጽሟል ከተባለው ወንጀል ባህሪ አንፃር ታሣሪዎቹን በዋስ መልቀቅ ሕጋዊ ሥልጣን እያላቸው ኃላፊነታቸውን ባለመወጣታቸውና ታሳሪዎቹን ባለመልቀቃቸው ለአራቱ የጦቢያ አዘጋጆች ለስድስት ወር ተኩል በግፍ መታሠር ምክንያት ሆነዋል። ስለዚህ በአገሪቱ ለሁሉም ያለ ልዩነት የሚሠራ የሕግ ሥርዓት አለ የምንል ከሆነ እንደትናንሾቹ የባሌ ባለሥልጣኖች ሁሉ እነዚህ የምርመራ ማስተባበሪያ ባለሥልጣኖችም ለፍርድ ሊቀርቡ ይገባል።</p>

<p>የፕሬስ ነፃነትና ሀሳብን በነፃነት የመግለጽ መብት በአገራችን እንዲከበር ከተፈለገ የነፃው ፕሬስ ጋዜጠኞች በምርመራ ማስተባበሪያ ሹማምንት በየጊዜው እየተጐተቱ ለእስርና መንገላታት መዳረጋቸውም በዚሁ ቢያበቃ ይበጃል። የፕሬስ ጉዳይ ጥልቅ ግንዛቤን የሚጠይቅ በመሆኑ በፕሬስ ወንጀል የሚካሄድን ምርመራ ራሱ ፍትህ ሚኒስቴር ቢይዘው የተሻለ አሠራር ይፈጠራል የሚል እምነት አለኝ። መንግሥትም በጋዜጠኞች ላይ በሚወሰዱት ሕገ-ወጥ እርምጃዎች ምክንያት ከመወገዝና ከመብጠልጠል ይድናል። የሚመለከታቸው ክፍሎች በጋዜጠኞች ላይ ምርመራ የሚካሄድበትና ክስ የሚመሠረትበት ፖሊሲ ሊያወጡ ይገባል። የፕሬስ ሕጉም ቢሆን በፖሊስና በፍርድ ቤቶች ዓለም አቀፍ የጋዜጠኞች አያያዝ ሥርዓት በሚጠይቀው ደረጃ በወጥነት መተርጐምና ሥራ ላይ መዋል አለበት። ረቪአው ኦፍ ትሀ ፕረስስ ላው አንድ ኢትስ ኢንተርፕረታቲኦን ብይ ጁድገስ አንድ ትሀ ፖሊቸ ቶ በ ኢንቾንሲስተንት ዊትህ ኢንተርናቲኦናል ስታንዳርድስ ኦፍ ፕረስስ ፍረአዶም በኢትዮጵያ ያለውን ሁኔታ በተመለከተ ይህ ሀሳብ የዓለም አቀፉም ማኀበረሰብ ጥያቄ ሆኖአል።</p>


</body>
</html>
