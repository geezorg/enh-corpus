<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከአዘጋጁ ቢሮ</h1>


<p>እንደምን ከረማችሁ! ከስድስት ወር በኋላ መገናኘታችን ነው። የታህሳሱን እትም (ጦቢያ ቅጽ 5፣ ቁ. 11) አውጥተን ለቀጣዩ እትም በምን ላይ እናተኩር ብለን ስናሰላስል ጥር 8 ቀን 1990 ከቀኑ 8:30 የሲቪል ልብስ የለበሱ «የምርመራ ማስተባበሪያ ፖሊሶች ነን» የሚሉ ሁለት ግለሰቦች ወደ አክፓክ ጽ/ቤት መጡ። ደንበኞቻችን ስለሆኑ አልሳትናቸውም። የድርጅቱን ተ/ዋና ሥራ አስኪያጅ፣ ዋና አዘጋጁን፣ አንድ የዝግጅት ክፍሉን ባልደረባ አፍሰው ወሰዱ። የፍርድ ቤት የመያዣ ትዕዛዝ አልነበራቸውም። እንደተለመደው የመጠየቅ ጊዜም መብትም አልነበረም። በዚሁ ዕለት ከምሽቱ ሁለት ሰዓት ላይ የድርጅቱ ጽ/ቤት ተቃጠለ። ም/ዋና አዘጋጁ በሚቀጥለው ቀን በስልክ ተጠርቶ ከጓደኞቹ ተቀላቀለ። እና ስድስት ወራት ተኩል አራት የሥራ ባልደረቦቻችን በእስር ቤት፣ መጽሔታችን በአርምሞ ቆዩ።</p>

<p>አራቱ ባልደረቦቻችን ታፍሰው በመታሠራቸውና የድርጅታን ጽ/ቤት በመቃጠሉ ራሳችንን አደራጅተን «አለን፣ አልሞትንም!» ለማለት ጊዜ ፈጅቶብናል። በዚህ ጊዜ በውስጥና በውጭ ያሉ ኢትዮጵያውያን፣ ለዴሞክራሲና ለፍትህ የቆሙ ኃይሎች ከጐናችን ቆመው የችግራችን ተካፋይ ሆነዋል። አብረውን ጮኸዋል። በሀሳብ ከአዘጋጆቻችን ጋር ታስረዋል። ይህች መጽሔት ከስድስት ወር ተኩል በኋላ እንደገና የፀሐይን ብርሃን ያየችበት ወቅት ሦስት ባልደረቦቻችን ከእስር ከተፈቱበት ጊዜ ጋር በመገጣጠሙ ደስታችን እጥፍ ድርብ ሆኖአል። አብረውን ለተጨነቁ ሁሉ «እንኳን አብሮ ደስ አለን» እንላለን። ፍትህ ሚኒስትርና የፌዴራሉ ዐቃቤ ሕግ አቤቱታችንን አድምጠው ለወሰዱት እርምጃም እናመስግናለን። ለቀሪው አባላችን ከእስር መፈታትም ትግሉ ይቀጥላል።</p>

<p>በዚህ እትም መጽሔታችን ከኅትመት ውጭ በነበረችበት ጊዜ የተከሰቱ አበይት ጉዳዮችን ለማካተት ሞክረናል። በእኛ ዕይታ አንዱና ዋነኛው የአገሪቱ ወቅታዊ ጉዳይ በኢትዮጵያና በርትራ መካከል የተቀሰቀሰው ግጭትና በአሁኑ ጊዜ በወሰን አካባቢ ያለው ፍጥጫ ነው። ዕለታዊ ሁኔታዎችን ጋዜጣችን ስትዘግብ የቆየች በመሆኑ የግጭቱን አንድምታዎች ሁለት ፀሐፊዎች እንደሚያዩአቸው አቅረበናል። ክፍሉ ታደሰ «ድንበር ወይስ ኢኮኖሚ?» በማለት ይጠይቃሉ። አቶ አብርሃም ያየህ «የኢትዮጵያና የኤርትራ የድንበር ግጭት - መንስዔና ግቦች (የሻዕቢያ ስውር ቡድን ሚና)» በሚለው ርዕሳቸው ክስተቱን የሚያዩበት የራሳቸው አቅጣጫ አላቸው።</p>

<p>ይህንን አገራዊ ጉዳይ በተመለከተ የአክፓክ እትሞች (ጦቢያ ጋዜጣና መጽሔት) ብዙ ብለዋል። ባለፉት ዓመታት በድንበሩ አካባቢ የነበረውን ሁኔታና መጭውን አደጋ አሳይተዋል። የሁለቱ አገሮች ግንኙነት እንደማኛውም ሁለት አገር ሕጋዊ ሥርዓት እንዲይዝ፣ «ነፃ አገር ነኝ» ያለችው ኤርትራ በኢትዮጵያውያን ኪሣራ ለመኖር መሞከሯ እንዲቀር፣ በሁለቱ አገሮች ግንኙነትም ሆነ በሌሎች መንግሥታዊ አሠራሮች ግልጽነት (ጥራንስፓረንችይ) እንዲኖር፣ ይህ ካልሆነ በአገርና በሕዝብ ላይ ችግሮች እንደሚከተሉ አስቀድመን አስጠንቅቀናል። የትግራይ ሕዝብና ገበሬ ሲያደርግ የነበረውን ትግል፣ ሲከፍል የነበረውን መስዋዕትነት አሳውቀናል። «ትምክህተኞች፣ ነፍጠኞች፣ የደርግ ኢሠፓ ሥርዓት አራማዶች» ተባልን። በጊዜ ሂደት ዕውነቱ ታወቀ። «ዕውነትና ንጋት ...» ይባል የለ?</p>

<p>አሁንም በጋዜጠኝነታችን አንድ ታላቅ አገራዊ ጥያቄ ለታሪክ መዝገብ እናስቀምጥ። በኢትዮጵያና በኤርትራ መካከል ግጭት ተፈጠረ። ይህም መላውን ሕዝብ፣ (ተቃዋሚ የፖለቲካ ኃይሎችን ጨምሮ) አንቀሳቀሰ። በአንድነት አቆመ። በዚሁ መካከል የአገራችን የፖለቲካ ጓዳ ሥርዓት ይያዝ የሚል ጥያቄ ቀርቧል። ከተቃዋሚ ኃይሎች ጋር ተቀራርቦ መሥራት፣ የመነጋገርና የመቻቻል ፖለቲካ እንዲኖር፣ የፖለቲካ እስረኞችና ጋዜጠኞች እንዲፈቱ ተጠየቀ። በመንግሥት በኩል ግን እስካሁን ይህ ነው የሚባልና ተጨባጭ እርምጃ አይታይም። በፖለቲካው መድረክ አምናና ካቻምና ጨምድዶ የያዘን ቆፈን እንዳለ ነው። አካሄዱ ለመንግሥትም፣ ለኢሕአዴግም፣ ለሕዝቡም አይበጅምና ጉዳዩ በጥሞና ይታሰብበት።</p>

<p>ወደመጽሔታን ይዘት እንመለስ። ያለ ነፃ ፕሬስ የመንግሥት ግልጽ አሠራር፣ የባለሥልጣኖች ተጠያቂነት፣ በአጠቃላይም ዴሞክራሲያዊ ሥርዓት የምንለው ነገር እንደማይኖር ግልጽ ከሆነ የሰነበተ ይመስለናል። የዚህን የዴሞክራሲ ዋልታና ማገር መጠናከርና በነፃነት መሥራት በሚፈልጉና በአንፃሩ ደግሞ የአገሪቱን ሀብትና ፖለቲካ እንዳሻቸው ቲያትር ሊሠሩበት በሚፈለጉ ኃይሎች መካከል ትግሉ አሁንም ቀጥሏል። ጸጋዬ ገብረመድኅን አርአያ «ነገን አስቤ የሚል ባሪያ ሲጠፋ» በሚለው ርዕሱ የሚዳስሰው ይህንኑ ጉዳይ ነው። «ተጠያቂው ማነው?» የሚለው የጦቢያ ታሳሪዎች ዜና መዋዕል ትግላችን ለነፃ ፕሬስ ብቻ ሳይሆን ለነፃ የዳኝነት ሥርዓትም፣ ለባለሥልጣኖች ተጠያቂነትም መሆን እንዳለበት ያስገነዝበናል።</p>

<p>መጽሔታችን ከስድስት ወር እረፍት በኋላ የአንባቢን ፍላጐት ምን ያህል እንደምታረካ አናውቅም። ብቻ የበኩላችንን ጥረት አድርገናል። «አጫጭር ዜና» እና «ሰንደቅ - ማኅበራዊ ሕይወታችን» የሚሉት ዓምዶች አዲስ ጅምሮች ናቸው። ለማሻሻል የእናንተን አስተያየት እንፈልጋለን። ጻፉልን፣ ደውሉልን። በተረፈ መልካም ንባብ!</p>


</body>
</html>
