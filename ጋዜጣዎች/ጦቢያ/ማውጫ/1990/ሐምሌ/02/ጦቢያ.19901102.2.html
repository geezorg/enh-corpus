<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላሙ ተስፋ እየተሟጠጠ መጥቷል -- የግንባሩ ፍጥጫ ከቀን ወደ ቀን የጦርነት ገጽታው እየጐላ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ግጭቱ ቢቀጥል ኤርትራ እንደ አገር ትቀጥላለች?</span></h3>
<h2 class="align-center">የሰላሙ ተስፋ እየተሟጠጠ መጥቷል -- የግንባሩ ፍጥጫ ከቀን ወደ ቀን የጦርነት ገጽታው እየጐላ ነው</h2>
<h3 class="align-center"><li>ዲፕሎማሲውና ፕሮፓጋንዳው ጦፏል</h3></li>

<p class="align-right">(የዜና ትንታኔ)</p>


<p>የሻዕቢያ መንግሥት በጫረው እሳት ከግንቦት 4/1990 ጀምሮ በኢትዮጵያና በኤርትራ መካከል የተጀመረው ፍጥጫ ከቀን ወደ ቀን ጦርነት የማይቀር መሆኑን እያሳየ ሲሆን በሁለቱም አገሮች በኩል የጦፈ ዲፕሎማሲና ፕሮፓጋንዳ በመካሄድ ላይ ነው።</p>

<p>የሰሞኑን ሁኔታ ሲከታተል የቆየው የዝግጅት ክፍላችን ባልደረባ የሚከተለውን የዜና ትንታኔ አቅርቧል።</p>

<p>በኢትዮጵያ በኩል ውስጣዊ ስሜቱንና ፍላጐቱን በትክክል ለመተርጐም በሚያስቸግር ሁኔታ ወጣቱና የቀድሞ ጦር አባላት በከፍተኛ ስሜት ተንቀሳቅሰው በግንባር የተሰለፈውን የመከላከያ ሠራዊት እየተቀላቀሉ ናቸው። ጠቅላይ ሚኒስትር መለስ ዜናዊ ረቡዕ ሰኔ 30 ቀን 1990 ለሕዝብ ተወካዮች ምክር ቤት የመጨረሻ ቀን ስብሰባ እንዳሉት 10 ሺዎች በግንባር ተሰልፈዋል። 10 ሺዎች ወደ ሥልጠና ገብተዋል። ከሕዝቡ 100 ሚሊዮን ብር ያህል ለተፈናቃዮችና ለሠራዊቱ የእርዳታ ድጋፍ ተደርጓል። መለስ ሉዓላዊነታችንን ለማስከበር በምናደርገው ትግል ለማሸነፋችን ጥርጥር የለውም ነው የሚሉት።</p>

<p>በሻዕቢያ በኩል «እንኳን ዛሬ መንግሥት ሆነን ትናንትም 30 ዓመት ተዋግተን ድል አድርገናል። ኢትዮጵያ ሰላማዊ መፍትሔውን ካልመረጠች ክፉኛ ትጐዳለች» የሚል አቋም እየተንፀባረቀ ነው። «እስካሁንም የኢትዮጵያ መንግሥት ከመፎከር በቀር የተያዘውን መሬት በኃይል ለማስመለስ ተስኖታል» የሚል ድምፅ እየተሰማ ነው። በፕሮጋንዳ አቅጣጫውም የአማሮችንና የኦሮሞዎችን ልብ ለማሸፈት ዕቅድ ያወጣ ይመስላል።</p>

<p>ዕርቁን በተመለከተ ያገኙት ውጤት አይታወቅ እንጂ የመጨረሻውን ሙከራ ያደረጉት የዩጋንዳው ፕሬዝዳንት ዩዎሪ ሙሴቬኒ ሲሆኑ አሥመራንና አዲስ አበባን ጐብኝተዋል።</p>

<p>ቀደም ሲል የአሜሪካ ዲፕሎማቶች፣ የሩዋንዳና የአፍሪካ አንድነት ድርጅት ያረገጓቸው ጥረቶች ግን ልዩ ተአምር ካልመጣና የኢሳይያስን ጭንቅላት ካልቀየረ በቀር የመከነ ያህል የሚቆጠር ነው። ዶ/ር ሳሊም አህመድ ሳሊም ጥረታችን አይቋረጥም ቢሉም ከኢሳይያስና ተከታዮቻቸው ያገኙት መልስ ተስፋ አስቆራጭ መሆኑን በተስፋ አስቆራጭ ገፅታና ቃላት ነበር የገለጡት። ኤርትራ እምቢ ካለች ደግሞ ኢትዮጵያ እሺ የምትልበት ምክንያት አይኖርም የሚሉት አንዳንድ ያነጋገርናቸው ምሁራን፣ «ኢሳይያስ የእኛን መሬት ይዘው ከያለንብት ሃያ ሃያ ኪሎ ሜትር ወደ ኋላ እንሂድና ገለልተኛ ሰላም አስጠባቂ ኃይል ይግባ ነው የሚሉት። የዚህ ትርጉም ሌላ ማለት አይደለም። የተያዘው የኛ አገር፣ የምንሸሸው ከእኛ ሀገር ማለት ነው። አሁን ካለንበት ይበልጥ ወደ ኋላችን እንድናፈገፍግ ነው የተጠየቅነው። የኢሳይያስ ወታደር ግን ሃያ ኪሎ ሜትር ወደ ኋላም ቢሄድ እኛው ግዛት ውስጥ ነው። በራሳችን ሀገር ውስጥ ለምንድነው ገለልተኛ ኃይል የምናስቀምጠው። የተጣላነውና ቦታ የተቀማማነው ኤርትራን እንደሌላ መንግሥት እንቁጠርና እኛው ነን ማለት ነው? እዚያው ትግራይ ውስጥ ያሉ መንደሮች ናቸው ማለት ነው የተጣሉት?» በማለት ሀሳባቸውን ሰንዝረዋል።</p>

<p>በኤርትራ የአሜሪካ አምባሳደር ዊሊያም ክላርክ «በሱዳን ፖለቲካዊ ለውጥ ለማምጣት በሚደረገው ትግል ተባባሪዎችና የቅርብ ወዳጆች» በመካከላቸው በፈጠሩት የድንበር ጠብ «በጣም ተረብሻለሁ» ነው ያሉት። ዊሊያም ክላርክ ሰኔ 9/1990 ለአሜሪካ የላይኛው ምክር ቤት (ሴኔት) ቀርበው ቃላቸውን በሰጡበት ወቅት ሱዛን ሮስ ያሳዩትን ጥረት በመጥቀስ ሰላማዊ መፍትሔ ለማምጣት የተደረገውን ያላሰለሰ ሙከራ ጠቁመዋል። ከአፍሪካ አንድነትና ከተባበሩት መንግሥታት ድርጅት ጋር በመተባበር «ለአንዴና ለመጨረሻ ጊዜ» ለችግሩ መፈትሔ ለመስጠት ሥራቸውን መቀጠላቸውንም ገልጠው ነበር።</p>

<p>የሻዕቢያ መሪዎች አቀረብነው ያሉት የእርቅ ሀሳብ በሰኔ 19/1990 ነበር የወጣው። ርዕሱ «በኤርትራ መንግሥት የቀረበ የመፍትሔ ሀሳብ» (ጵሮፖሳል ፎር አ ጾሉቲኦን ጹብሚትተድ ብይ ትሀ ጞቨርንመንት ኦፍ ኤሪትረአ) ይላል። የእርቅ ሀሳቡ ዋና ዋና ነጥቦችም፤</p>

<p>1. ምልክት የማድረጊያው የጊዜ ገደብ 6 ወር መሆን አለበት። ይህ የጊዜ ገደብ ሊያጥር ወይም ሊራዘም የሚችለው ተቀባይነት ባለው የቴክኒክ ችግር ምክንያት ነው።</p>

<p>2. አካባቢውን ከወታደር ነፃ ማድረግ ቀውሱን የማርገቢያና ወሰኖቹን ምልክት ለማድረግ ሁኔታዎችን ለማመቻቸት እንደ ዘላቂ መፍትሔም ማረጋገጫ ሊሆን ይችላል።</p>

<p>3. አካባቢን ከወታደራዊ ይዞታ ነፃ ማድረግ በመረብ - ሰቲት ክፍል ሊጀመር ያሻል፤ ከዚያ በባዳ አካባቢና ቀጥሎ በሌሎችም ቦታዎች ይካሄዳል የሚሉት ዋናዎቹ ናቸው።</p>

<p>የሻዕቢያ መሪዎች ያቀረቧቸው የእርቅ መንደርደሪያዎች ቀና መስለው ሊታዩ ይችላሉ። ግን አካባቢውን ከወታደራዊ ይዞታ ነፃ ማድረግ ሲሉ ሁለቱም ከግንቦት 4/1990 በፊት ወደ ነበሩበት መመለስ ማለት ሲሆን ሻዕቢያዎች ወደራሳቸው መሬት፣ ኢትዮጵያም የራሷን መሬት ለቃ ወደኋላ ትመለሳለች ማለት ነው።</p>

<p>«ኢሳይያስ አፈወርቂ ራሳቸው የሚያስቡትን ብቻ ተቀበሉ ይላሉ። ራሳቸው የሚናገሩትን ብቻ ለራሳቸው ያዳምጣሉ። ሌላውንም ያስገድዳሉ። ራሳቸው ግን የማንንም አይሰሙም፣ አይቀበሉም» ያሉኝ አንድ የፖለቲካ ሳይንስና ዓለም አቀፍ ጉዳዮች ምሁርም ለዚህ አባባላቸው የሚጠቅሱት አላቸው። አቶ ኢሳይያስ «የዩናይትድ ስቴትስና የሩዋንዳ ሁኔታዎች አመቻች ልዑክ ያበቃለት ስለሆነ ከአፍሪካ አንድነት ድርጅት የምጠብቀው ሌላ የእርቅ ሀሳብ ነው» ያሉትን ይጠቅሳሉ።</p>

<p>ይህንኑ የኢሳይያስን አባባል አማካሪያቸው አቶ የማነ ገብረመስቀልም ይደግሙታል። «የኢትዮጵያ አቋም ካልተለወጠ የመንግሥታችንና የአፍሪካ አንድነት ድርጅት ጥረት ውሱን ነው የሚሆነው» ነበር ያሉት። የፖለቲካና ዓለም አቀፍ ጉዳዮች ምሁሩ ይህንን «የኢትዮጵያ አቋም ይለወጥ ማለት ኢትዮጵያ ሉዓላዊነቷ ተገሥሶ መሬቷን ቆርሳ ትስጥ ከማለት ሌላ ምን ትርጉም አለው?» የሚል ጥያቄ ነው ያስቀመጡት።</p>

<p>የዕርቁን ሀሳብ በዚህ ሁኔታ የያዘው የሻዕቢያ መንግሥት በኢትዮጵያ ላይ ለሚያካሄደው ጦርነት የአረብ መንግሥታትን ድጋፍ ለማግኘት በመሯሯጥ ላይ ይገኛል። የዲፕሎማሲ ዘመቻው ቀደም ሲል ጀምሮ እየተካሄደ ቢሆንም አሁንም በተጠናከረ መልኩ ቀጥሏል።</p>

<p>በአሁኑ ጊዜ የሻዕቢያ አንድ ከፍተኛ የልዑካን ቡድን የመካከለኛውን ምሥራቅ ሀገሮች በመጐብኘት ላይ ነው። ይኸው በማስታወቂያ ሚኒስትሩ አቶ መሐመድ ሸሪፎ የሚመራው ቡድን በያዝነው ሳምንት መጀመሪያ ላይ ከባህሬን መንግሥት ከፍተኛ መሪዎች ጋር ተገናኝቶ በተነጋገረበት ወቅት የወረራው ሰለባ ኤርትራ እንጂ ኢትዮጵያ አይደለችም እያለ በማስረዳት ላይ እንደሚገኝ ለመገንዘብ ተችሏል።</p>

<p>በሌላ በኩል የሻዕቢያ ዲፕሎማሲ ዘመቻ በኢንፎርሜሽን ሚዲያ አማካይነት በሚካሄደው ቅስቀሳና ፕሮፓጋንዳ እየጠነከረ መሄዱን ለማወቅ ተችሏል። የፕሮፓጋንዳው ይዘት ሕወሓትንና የትግራይን ሕዝብ ነጥሎ የመምታት ዓላማ ያለው ይመስላል። የራዲዮ የስርጭት ሰዓት እንዲራዘምና አዳዲስ ፕሮግራሞችም እንዲከፈቱ ተደርጓል። ከተጀመሩት አዳዲስ ፕሮግራሞች አንዱ የአማርኛው ፕሮግራም ሲሆን ይህም ጧትና ማታ በመተላለፍ ላይ ይገኛል።</p>

<p>ይህ በእዚህ እንዳለ ከኢትዮጵያ ተባረው አሥመራ የገቡት የኤርትራ ዜጐች ከኢትዮጵያ የተባረርነው ያለአግባብ ነው በማለት ለአፍሪካ አንድነት ድርጅት ልዑካን ቡድን አስረድተዋል። የአሥመራ ዩኒቨርሲቲ ፕሬዚዳንትም ባለፈው ሣምንት በተካሄደው የተማሪዎች ምረቃ ሥነ-ሥርዓት ላይ ባደረጉት ንግግር በትምህርት የልውውጥ ፕሮግራም መሠረት በአዲስ አበባ ዩኒቨርሲቲ ይማሩ ከነበሩት ኤርትራውያን ተማሪዎች ግማሾቹ በመታሰራቸውና ግማሾቹ ደግሞ ከሀገር በመባረራቸው የተሰማቸውን ቅሬታ ገልፀው ጉዳዩን የዓለም ዩኒቨርሲቲዎች ማህበርና ዩኔስኮ እንዲያውቁት መደረጉን አስረድተዋል።</p>

<p>በሌላም በኩል የተፈጥሮ ሀብት ድጋፍ የሌለው የኤርትራ ኢኮኖሚ ሻዕቢያ በሚከተለው አክራሪ ፖሊሲና ጦረኛነት ይበልጥ በመንኰታኰት ላይ እንደሚገኝ ሀገሪቱን በቅርቡ ጐብኝተው የተመለሱ ታዛቢዎች ይገልጻሉ። እንደታዛቢዎቹ አመለካከት ሻዕቢያ በተለይ በኢትዮጵያ ላይ ያካሄደው ወረራ ኢኮኖሚውን ከድጡ ወደ ማጡ አውርዶታል።</p>

<p>ኤርትራ የምትተማመነው በአሮጌ ፋብሪካዎችዋ ቢሆንም ናቅፋ የተባለውን የራስዋን ገንዘብ አሳትማ ሥራ ላይ ካዋለች በኋላ ምርቶችዋን እንደፈለገችው ወደ ኢትዮጵያ መላከ እንዳልቻለች ታዛቢዎቹ አውስተው፣ የሀገሪቱ ውሱን ሀብት ለኢኮኖሚያዊና ማህበራዊ ልማት መዋል ሲገባው ከአቅም በላይ ለሆነ ሠራዊት ማደራጃና የጦር መሣሪያ ግዢ በመዋሉ የሕዝቡ የኑሮ ችግር መባባሱን በሀዘን አስረድተዋል።</p>

<p>ከኢትዮጵያ ወደ ኤርትራ የሚገቡት የእርሻ ውጤቶች በመቆማቸውና ለአሰብ አገልግሎት ከኢትዮጵያ ይገኝ የነበረው ክፍያ በመቋረጡ ጉዳቱ ከተጠበቀው በላይ ውስብስብ እየሆነ መሄዱን ምንጮቹ አስታውቀዋል።</p>

<p>የኤርትራ ኢኮኖሚ መሠረቶች ጠባብ በመሆናቸውና የሕዝቡም ብዛት አነስተኛ በመሆኑ ሀገሪቱ የውጭ ኢንቨስተሮችን ቀርቶ በውጭ የሚገኙ የራስዋን ከበርቴ ዜጐች እንኳን መሳብ እንዳልቻለች ምንጮቹ አመልክተው «ራስን መቻል» የሚለው የሻዕቢያ ፖሊሲ የረድኤት ድርጅቶችን ጭምር ከሀገሪቱ እንዲወጡ እንዳደረገና ከእነሱ ሊገኝ የሚችለውንም ከፍተኛ ገቢ እንዳስቀረ አስረድተዋል።</p>

<p>የረድኤት ድርጅቶች ከኤርትራ የተባረሩት ባለፈው ዓመት ሲሆን ንብረታቸውን በሙሉ እንደተቀሙ ታውቋል። ወደኋ>ላ የቀሩትና በዓመት ወደ 30 ሚሊዮን ብር ለልማት ያወጡ የነበሩት የዓለም ሉተራን ፌዴሬሽንና መካነ ኢየሱስ በሚያዝያ ወር 1990 ንብረታቸውን አስረክበው እንዲወጡ ተደርጓል። ከሁለት ወር በፊት በተፈጠረው ግጭትም የውጭ ዜጐች ተጠራርገው ከኤርትራ ወጥተዋል። ብዙ አገሮች ኤምባሲዎቻቸውን ከአሥመራ አንስተዋል።</p>

<p>በኢትዮጵያና በኤርትራ መካከል አንዳች ፖለቲካዊ እልባት ተግኝቶ ሁለቱ አገሮች በመደጋገፍ ወይም በውህደት የሚኖሩበት ሁኔታ ካልተፈጠረ በስተቀር ኤርትራ እንደ አገር መቀጠል ይሳናታል በማለት አስተያየት የሚሰጡ የፖለቲካ ተንታኞችም እየተበራከቱ መጥተዋል።</p>

<p>እነዚህ ወገኖች ምንም እንኳን ኤርትራ ለጊዜው የብሔረሰብና የኃይማኖት ችግር የሌላባት አገር ብትመስልም በቆላውና በደጋው፣ በክርስቲያኑና በሙስሊሙ መካከል ያለው ቅራኔ፣ በአገሪቱ ያሉት 9 ልዩ ልዩ ብሔረሰቦች የሚደረግባቸው ተጽዕኖ ከሌሎች ጉዳዮች ጋር ተዳምሮ ጊዜ ጠብቆ አመቺ ሁኔታ ሲፈጠር ሊፈነዱ የሚችሉ ቅራኔዎች መሆናቸውን ያሰምሩበታል። የኤርትራ ተቃዋሚ የፖለቲካ ድርጅቶችም የራስን ዕድል በራስ የመወሰን መብት በኤርትራ እንዲከበር እየጠየቁ ይገኛሉ።</p>

<p>ከሰሜን በኩል የቆላው ሕዝብ በኃይማኖት ምክንያት ይደረግብኛል የሚለው ተጽዕኖ እንዲነሳለት መጠየቁ የማይቀር ነው። የዛሬው የሻዕቢያ መነሻ የሆነው እንቅስቃሴ የጀመረው በዚሁ አካባቢ ሆኖ የኋላ ኋላ የደገኛ ክርስቲያኖች ተጽዕኖ እያየለ ሲመጣ የኤርትራን ልጆች እርስ በርስ አጨፋጭፎ ነበር።</p>

<p>በምዕራብ ኤርትራ በኩል በወያኔና ሻዕቢያ ቅንጅታዊ ዘመቻ የተጨፈለቀው የኩናማዎች እንቅስቃሴ ማንሰራራቱ የማይቀር ነው። ኩናማዎች በኢትዮጵያዊነታቸው የሚያምኑና በ1983 በጦር ኃይል እስከተሸነፉ ድረስ ከኢትዮጵያ ጦር ኃይል ጐን ቆመው ሲዋደቁ የነበሩ ናቸው። አመቺ ሁኔታ ከተፈጠረላቸው የመብት ጥያቄ ማንሳታቸው የማይቀር ነው።</p>

<p>ደጋው የኤርትራ ክፍል በአብዛኛው ትግርኛ ተናጋሪ የሚበዛውና አንድ ትንሽ አገር ከመፍጠር ይልቅ ተመሳሳይ ታሪክ፣ ባህልና ተደጋጋፈ ጆኦግራፊ ካለው ሕዝብ ጋር ተቀናጅቶ ማደግን የሚመርጥ ነው። አካባቢው ለአንድነት የተዋደቁ ኃይሎች የበቀሉበትም ነው። በ1983 አካባቢ ቋሂንና ሠራዬን ይዞ በደጋውና በትግርኛ ተናጋሪው ኤርትራዊ መካከል 30 ሺ ያህል የአንድነት አርበኞች ነበሩ። የተፈቱት ማዕከላዊው መንግሥት ወድቆ የኢትዮጵያ ጦር ሲፈታ ነው። እነዚያ ኃይሎች አንድነት በማለታቸው የሻዕቢያ ጭካኔ የተሞላበት ቅጣት ኢላማ ሆነው ቆይተዋል።</p>

<p>ከሁሉም በላይ ለሻዕቢያ የጐን ውጋት የሆነው የአፋሮች ጥያቄ ነው። አፋሮች የቀይ ባህርን አዋሳኝ መሬት ይዘው እስከ ምጽዋ ሠፍረዋል። በኢትዮጵዊነታቸው በጽኑ ያምናሉ። በኤርትራ ክልል ያለው የአፋሮች መሬት በቅኝ ግዛት የተያዘ ነው ባዮች ናቸው። በዚህ ምክንያት አሰብንና የቀይ ባህር አዋሳኝ መሬቶችን ነፃ ለማውጣት መንቀሳቀሳቸው የማይቀር ነው። ከዚህ አንፅር መንቀሳቀስ ከጀመሩም ሰነባብተዋል።</p>

<p>ለምሳሌ አርዱፍ (ኣፋር ረቮሉቲኦናርይ ዸሞችራቲች ፍሮንት) የተባለው ድርጅት በዚህ ዓመት መጀመሪያ ላይ ከኢሕአዴግ ጋር በተደራደረበት ወቅት የአፋር ሕዝብ ከሻዕቢያ መንግሥት ጋር ያለውን የፖለቲካ አቋሞች ይፋ አድርጓል። ይፋ ያደረጋቸው አቋሞችም፣</p>

<p>«1. ለአፋር ሕዝብና ለአርዱፍ ኤርትራ ማለት ከዙላ ባህረ ሰላጤ በላይ የሚገኝ መሬት ነው። ደንከልያ (የአፋር የቀይ ባህር ዳርቻ ክልል) ከተቀረው የአፋር ክልል በሕግ የተዋሃደ የተቀረው የኢትዮጵያ ግዛት ክልል ነው።</p>

<p>«2. በመሆኑም ይህ ክልል (ማለትም ደንከልያ) የደርግ መንግሥት በፈረሰበት ወቅት በወታደራዊ ኃይል የተያዘ፣ በኤርትራ የሻዕቢያ መንግሥት እየተገዛ የሚገኝ ክልል ነው።</p>

<p>«3. በአሁኑ ወቅት በኤርትራ የነገሰው የፖለቲካ ሥርዓት በብሔረሰብ በመደራጀት የፖለቲካ ትግል ለማካሄድ የሚፈቅድ አይደለም» የሚል አቋም ይዞ ቀርቦ ጥያቄው ፖለቲካዊና ዴሞክራሲያዊ መፍትሄ የማያገኝ ከሆነ ለተያዘበት መሬት መመለስ እንደሚታገል አስታውቆ ነበር።</p>

<p>በወቅቱ ይህ የአርዱፍ አቋም የኢሕአዴግን መንግሥት አስቆጥቶ እንደነበርና ኢሕአዴግ «አርዱፍንና የኤርትራን መንግሥት የማደራደርና የመሸምገል ኃላፊነት አልወስድም» ማለቱን አንድ የአርዱፍ አመራር አባል በአንድ በውጭ አገር በሚታተም መጽሔት (ኤትሂኦፒአን ረጊስተር፣ ቮል 5፣ ኞ.5 ማይ 1998፣ ጵጵ. 36-37) ይፋ አድርጓል። ከወዲህ በኩል ማለትም ከኢሕአዴግ በኩል በአፋር ሕዝብና በአርዱፍ ላይ የነበረው ተጽዕኖ ሲነሳ ነገሩ ምን አቅጣጫ እንደሚይዝ ለማንም ግልጽ ነው።</p>

<p>የአሰብን የይገባኛል ጥያቄ ራሷ ኢትዮጵያም ማንሳት አለባት የሚለውም ሀሳብ እየተጠናከረ መጥቷል። በዚሁ ጋዜጣ የ«እንነጋገር» አምድ አንድ አስተያየት ያቀረቡ ግለሰብ የኤርትራ ጥያቄ የቅኝ ግዛት ጥያቄ ከሆነ የመጨረሻው ቅኝ ገዥ የከለለው ወሰን አሰብንና የአፋርን ክልል አይጨምርምና ኢትዮጵያ ጠንካራ የመከራከሪያ ነጥብ አላት ብለዋል።</p>

<p>በትግራይ ሕዝብ በኩል ያለው እንቅስቃሴም በለሆሳስ የሚታይ አይደለም። በትግራይ ሕዝብ በኩል ያለውን ትግል ከሁለት ጠንካራ ነጥቦች አንፃር ማንሳት ይቻላል። በአንድ በኩል የትግራይ ሕዝብ የራሱ ልጆች በእሱ ስም ተደራጅተው የአገሪቱን አንድነት የማፍረሳቸውን ኃላፊነት የተቀበለው አይመስልም። በመሆኑም ከመንግሥት መገናኛ ብዙኃን ተደብቆ ይቆይ እንጂ «ኤርትራ በኢትዮጵያውያን ኪሣራ አትቋቋምም» የሚል አቋም ይዞ አይነተኛ ትግል ሲያካሂድ ዓመታት ተቆጥረዋል። የአዲግራትና የዛላንበሳ ሕዝብ ላደረገው ትግል እየከፈለ ይመስላል። ሻዕቢያ አካባቢውን አንድ የወረራ ግንባር አድርጐት እያየን ነው። ሁለተኛው ነጥብ የሰሞኑ የሻዕቢያ ወረራ ለትግራይ ሕዝብ የሰጠው ትምህርት ነው። የትግራይ ሕዝብ ሻዕቢያን የመሰለ ዘረኛና ጦረኛ መንግሥት በሰሜን በኩል ሥልጣን ላይ እስካለ ድረስ ሰላም እንደማያገኝ፣ ልማትም ማካሄድ እንደማይችል ግልጽ እየሆነ ነው። ስለዚህ የከፈለውን መስዋዕትነት ከፍሎ የሻዕቢያን መንግሥት ለማስተማር፣ በኢትዮጵያ ሕዝብ ዘንድ ያደረውን ቅሬታ ለመፋቅ ቆርጦ የተነሳ ነው የሚመስለው።</p>

<p>እነዚህ ከዚህ በላይ የተጠቃቀሱት ዙሪያ ገብ ችግሮች የሉም ብለን ብናስብ እንኳ የኤርትራ የኢኮኖሚ አቅም ኤርትራ ራሷን ችላ እንደመንግሥት እንድትቆም የሚያስችላት አይደለም። ምጽዋ ሰሜን ኢትዮጵያን፣ አሰብ መሀልና ደቡብ ኢትዮጵያን የማያገለግሉ ከሆነ ኢኮኖሚያዊ ጠቀሜታ አይኖራቸውም። ኢትዮጵያ በአሰብ ወደብ መጠቀሟን በማቆሟ ኤርትራ በቢሊዮን ብር የሚቆጠር ገንዘብ እያጣች ነው። እንደሻዕቢያ ባለሥልጣኖች ፍላጐት ትግራይና መላው ኢትዮጵያ ለኤርትራ ኢንዱስትሪ ውጤቶች መሸጫና የጥሬ ዕቃ ምንጭ ሆነው እንዲያገለግሉ ታስቦ ነበር። ይህ ላለፉት ሰባት ዓመታት በውስጥ ወኪሎች ተባባሪነት ተሠራበት። አሁን ግጭት መጣ። ከእንግዲህ ነገሮች እንደበፊቱ የማይቀጥሉበት ሁኔታ ተፈጥሯል። እና ገበያዋ የት ሊሆን ነው? ጥሬ ዕቃውስ ከየት ይገኛል? ይህ ሂደት በኤርትራ ላይ የራሱ ተጽዕኖ አለው።</p>

<p>የጊዜ ጉዳይ ካልሆነ በቀር የኤርትራ ሕዝብ ራሱ የሻዕቢያ መሪዎች ያዘጋጁለትን የማስመሰል ሪፍሬንደም ተቀብሎ ይህን ሁሉ ችግር የሚሸከም አይደለም። ከውስጥ በቅርብ ጊዜ የራስን ዕድል በራስ የመወሰንና የዴሞክራሲ ጥያቄ፣ በሩቁ ደግሞ የሪፈሬንደሙን ውጤት እንደገና መመርመሩ የማይቀር ነው።</p>

<p>በአንድ ወቅት የኢትዮጵያ የውጭ ጉዳይ ሚኒስትር (1963 - 1966) የነበሩትና በአሁኑ ጊዜ አሜሪካ ውስጥ በካርይስ ዩኒቨርስቲ የሕግ ፕሮፌሰር የሆኑት ዶ/ር ምናሴ ኃይሌ በአንድ ጥናታዊ ጽሁፍ (ለጋሊትይ ኦፍ ሰቸስሲኦንስ፡ጥሀ ጫሰ ኦፍ ኤሪትረአ፣ ኤሞርይ እንተርናቲኦናል ላው ረቪአው፣ ቮል. 8፣ ኞ. 2) ኤርትራ ወደ ኢትዮጵያ ከመዋሃዷ በፊት ተቋቁሞ የነበረው የተባበሩት መንግሥታት ድርጅት ኮሚሽን ለኤርትራ ወደ ኢትዮጵያ መዋሃድ አስፈላጊ ናቸው ያላቸውን ሶስት ነጥቦች አስቀምጠዋል።</p>

<p>እነዚህም</p>

<p>1. የኤርትራ ሕዝብ ፍላጐትና ደህንነት፣</p>

<p>2. የችግሩ መፈታት በምሥራቅ አፍሪካ ሰላምና መረጋጋት ያለው አስተዋጽኦ፣</p>

<p>3. ኢትዮጵያ ለባህር በር ያላት ሕጋዊ ጥያቄ ናቸው።</p>

<p>እነዚህ ጥያቄዎች በአሁኑ ጊዜ ለተፈጠረው ችግር መፈታት አይነተኛ ሚና ያላቸው ናቸው። እነዚህ ልዩ ልዩ ጥቅሞችና ፍላጐቶች በአግባቡ ሳይታዩ ግጭትና ውጥረቱ ቢቀጥል ኤርትራ እንደ አገር መቀጠሏ ግን አጠራጣሪ ይሆናል።</p>


</body>
</html>
