<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅራኔው ቅራኔን ሳይወልድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">አስተያየት</span></h3>
<h1 class="align-center">ቅራኔው ቅራኔን ሳይወልድ</h1>

<p class="align-right">ከነቢዩ ሠይፈ</p>


<p>እያንዳንዱ ዘመን የራሱ የሆነ ችግሮች አሉት። አንዳንዱ ችግር ታይቶ ብዙም ጉዳት ሳያደርስ ሲከስም አንዳንዱ ደግሞ በሕብረተሰቡ ውስጥ ሥር ሰድዶ እየቆየ ያመረቅዛል። በየዘመኑ የሚታዩና የሚከሰቱ ችግሮች በዘዴና በሰከነ አመለካከትና አመራር ወዲያውኑ ሊፈቱ ካልቻሉ ከትውልድ ትውልድ እየተሸጋገሩ ማህበራዊ፣ ፖለቲካዊና ኢኮኖሚያዊ ቀውስ ማስተከተላቸው አይቀሬ ነው።</p>

<p>የችግሮችን መሠረታዊ መንስኤ ተረድቶ መፍትሔ ከመሻት የስህተቶችን ምንጭ ባለፈው ትውልድ ላይ መለጠፍ በተለይ በ3ኛው ዓለም የሚገዙ መሪዎችና ተባባሪዎቻቸው ዓይነተኛ ባህሪ ነው። መንግሥትና ሕዝብ በአለፈው ታሪክ እየኮሩ ምናልባትም የነበረን ስህተት ለወደፊቱ መታረሚያና ትክክለኛውን አቅጣጫ ማሳያ ይጠቀሙበታል እንጂ በአንድ ወቅት የአገሪቱን ዕድል ይመሩ የነበሩ፣ ግለሰቦችና ህብረተሰብ የሠሩትን ስህተት ብቻ አጉልተው በማሳየት ሲያወግዙ አይኖሩም።</p>

<p>ሕዝብ ወደኋላ ለማየት የሚገደደው ያለፈውን አኩሪ ባህሉንና ሥልጣኔውን እያሰላሰለ እያጠናና እየገመገመ ወደፊት ላለው አገር የመገንባትና የመጠበቅ ተግባር ራሱን እንዲያዘጋጅ እንጂ በአንድ ታሪካዊ ወቅት የተሠራ ድክመትን ለምን ተሠራ በሚል እየተቆጨ ወርቃማ ጊዜውን በከንቱ ማሳለፍ ከድንቁርና ተለይቶ የሚታይ አይሆንም።</p>

<p>ከሥልጣን ጉጉት፣ ከችሎታ ማነስ፣ ከሁኔታዎች አስገዳጅነት፣ ከግል ጥቅም፣ ከተንኰል፣ ወዘተ...፣ መሪዎች በአንድ ወቅት ስህተት ሊፈጽሙ ይችላሉ። አፄ ቴዎድሮስ በሁኔታዎች አስገዳጅነት ጭካኔ የተሞላበት ሥራ አከናውነዋል። አፄ ዮሐንስ ለሀይማኖታቸው በአላቸው ቀናዒነት ሙስሊሙን ክርስቲያን ለማድረግ ጨክነዋል። አፄ ምኒልክ ኢትዮጵያን አንድ ለማድረግ አልገብርም ያሉ ገዥዎችን ወግተዋል። አፄ ኃይለሥላሴ ሥልጣን ተጋፊዎቻቸውን በዘዴና በጥበብ አፍነዋል። አስገድለዋል። ደርግ ተቃዋሚ ያላቸውን ገድሏል። በውይይት ሊፈታ የሚችለውን አላስፈላጊ የሆነ ጦርነት በመክፈት ዜጐች እንዲጐዱ ምክንያት ሆኖአል። ወያኔም ከኤርትራ ጋር ሥርዓት ያለው ግንኙነት ማድረግ ሲገባው መስመሩን የሳተ ግንኑኘነት በማድረጉ በተፈጠረው ክፍተት ኤርትራ ተጠቃሚ ለመሆን ጦርነት አነሳች። ዜጐች ሞቱ። ተሰደዱ። ሌላም ሌላም ስህተት መቁጠር ከተፈለገ መደርደር ይቻላል።</p>

<p>የዚህ ጽሑፍ መነሻ የቆየ ችግርን (ድክመትን) ለማሳየትና በሞተና በአለፈ ሁኔታ ላይ ለመሳለቅ ሳይሆን በአሁኑ ወቅት በሀገራችን የሚታዩትን ችግሮችና፣ በነዚሁ ችግሮች ላይ ተቃዋሚ ኃይሎች ሕዝቡ በየቀኑ የሚያነሳቸውን ጥያቄዎችና የፖለቲካውን መሪ የያዘው ክፍል (ኢህአዴግ) ቆም ብሎ ራሱን እንዲመረምር በሀገራችን የሰከነ አመራርና አስተዳደር እንዲፈጠር፣ ብጥብጥና ውጥረት እንዲረግብ፣ ለማሳሰብ ነው።</p>

<p>በዛሬዪቱ ኢትዮጵያ የሚታየውን የተመሰቃቀለ ሁኔታ በተመለከተ ከተቃዋሚ ኃይሎችና ከሕዝብ በየአቅጣጫው የሚነሱ አስተያየቶችና ጥያቄዎች በርካታ ሲሆኑ ዋናዋናዎቹ በሚከተሉት ዐብይ ርዕስ ሥር የሚያውጠነጥኑ ናቸው።</p>


<dl>
<dt>1.
<dd>ሕገመንግሥቱ ተቃዋሚ ኃይሎችን ያላሳተፈ በአንድ ቡድን ፍላጐትና የበላይነት የተዘጋጀና የፀደቀ፣ በአጭሩ የኢህአዴግ የፖለቲካ ፕሮግራም በመሆኑ ሁሉንም ኃይሎች በአካተተ መልኩ በጥራትና በጥልቀት የሚታይበት ሁኔታ ማመቻቸት፣ የሕዝብን መብት ያገዱና ነፃ እንቅስቃሴውን ያፈኑ ሕጐች መሻርና የዜጐችን መብት ማክበርና ማረጋገጥ እንደሚያስፈልጉ ብዙዎች ይስማሙበታል። በመሆኑም የሀገሪቱ የወደፊት ዕድል ወሳኝ የሆነው ሕገመንግሥት የሚታይበትን ደካማና ጠንካራ ጐን ለመመርመር የተቃዋሚ ኃይሎችን ሀሳብና አስተያየት ለማስተናገድ የሚቻልበት መንገድ ቢቀየስ፣</dd><p>

<dt>2.
<dd>በአገራችን ፖለቲካ ጉዳይ ከመናገር ይልቅ መፋጠጥ እየበዛ ነው። ዛሬ ልናርመው ያልቻልነው አጥፊ አቅጣጫ ለነገው ትውልድ ችግርን የሚያቆይ መሆኑ የማይቀር ነው። በዛሬው ኢትዮጵያ ታላቁ ችግር የጐሣ ፖለቲካው እያስከተለው ያለው ትርምስ በመሆኑ ሀገሪቱን በጐሣ አስተዳደር የሸነሸነው ፖሊሲ የተበጣጠሰ አስተዳደርን (መንግሥት) ከመፍጠር በስተቀር ብሔራዊ ስሜትን የሚጐዳና ኢትዮጵያን የሚያዳክም፣ የጠላቶቻችን የቆየ ውጥን ውጤት ስለሆነ፣ በሰዎች መካከል ልዩነትንና ዘረኝነትን የሚያሰፍን መሰሪና ኋላቀር አስተሳሰብ ከመሆኑ ሌላ ሀገሪቱን ደካማና አቅመቢስ፣ ለጠላት ጥቃት የሚያጋልጥ ስለሆነ በአስቸኳይ የሚታረምበት ሁኔታ እንዲቀየስ የሚለው አመለካከት በስፋት የሚንፀባረቅ በመሆኑ ኢሃዴግ በጥልቀት እንዲያየው ያስፈልጋል።</dd><p>

<dt>3.
<dd>በውጪ የሚገኙ ተቃዋሚ ኃይሎች ወደ ሀገር ቤት እንዳይገቡ በር ተዘግቶባቸዋል። በሀገር ውስጥ ያሉትም እንዳይንቀሳቀሱ ታግደዋል። ቢሮዎቻቸው ተዘግተዋል። መሪዎቻቸው ታስረዋል፣ ተሰደዋል። ዛሬ በአገራችን እንዳሻቸው የሚፈነጩት ኢህአዴግ በአምሳሉ የፈለፈላቸው የጐሣ ድርጅቶች ብቻ ናቸው። ለተቃዋሚ ኃይሎች በርን ዘግቶ ሰላማዊ ውይይትና ድርድርን ፈርቶ (ሸሽቶ) ከጥፋት ወደ ጥፋት፣ ከቅራኔ ወደ ቅራኔ ከመሄድ በስተቀር ዕድገትና ልማትን ማምጣት ስለማይቻል ኢህአዴግ ጊዜ ሳይሰጥ በአፋጣኝ ለብሔራዊ ዕርቅ ራሱን ማዘጋጀት የወቅቱ የሕዝብ ጥያቄ በመሆኑ ጥያቄው ልዩ ትኩረት የሚያገኝበትን ሁኔታ በማመቻቸቱ ረገድ የኢህአዴግ ም/ቤትና የተወካዮች ም/ቤት ሊያጤኑት ይገባል።</dd></p>

<dt>4.
<dd>መንግሥት ከፍተኛ የሆነ ሀገራዊ ኃላፊነት የተሸከመ እንደመሆኑ እንደ ዓላማ መያዝ ያለበት በቀል፣ ቂመኛነት፣ እልህና ግትርነትን ሳይሆን አርቆ አስተዋይነትን፣ ቅንነትን፣ ርህራሄን፣ ብልህነትንና ደግነትን ነው። በአንድ ታሪካዊ ወቅትና ሁኔታ በተፈጠረ የፖለቲካ ውዥንብርና ግጭት፣ ቅሬታና አለመግባባት ምክንያት ለዕስር ሰለባ ለሆኑ በብዙ መቶዎች የሚቆጠሩ ዜጐች ይቅርታና ምህረት ማድረግ ከመንግሥት በጐ ገጽታዎች መካከል አንደኛና ዋነኛው ነው። በመሆኑም ላለፉት ሰባት ዓመታት በየዕስር ቤቱ ታጉረው ለቆዩና፣ ዛሬም ከፍርድቤት ሥራ ብዛትና የአፈፃፀም ችግር ሳቢያ ብዙዎቹ ታሳሪዎች በሞት እየተለዩ ቤተሰቦቻቸው ለአደጋ የተጋለጡ መሆናቸውን በቅን ልቦና በማየት የሰባት ዓመቱን ቅጣት ግምት ውስጥ በማስገባት ይቅርታና ምህረት የሚያገኙበት መንገድ ቢመቻች፣ (የደቡብ አፍሪካ ታላቅ መሪ የማንዴላን እርምጃ ያጤኑአል።)</dd><p>

<dt>5.
<dd>ፍርሃትና የጐሣ ፖለቲካው በፈጠረው ውዥንብር ሳቢያ የሌባና የአውሬ ከዚያም ባሻገር አገር ስትወረር መከላከያው የሆነውን ጠመንጃ ከገበሬው ማስፈታት በመሰረቱ ስህተት ነው። አሁን ከአለው ተጨባጭ ሁኔታና ወደፊት የገበሬውን ልብ ለመግዛትና ሀገራዊ ፍቅሩን ለመጠበቅ ጠመንጃው እንዲመለስለት ማድረጉ ጊዜ ሊሰጠው አይገባም። ዛሬ የሀገራችን ገበሬ ጠመንጃውን እንዲፈታ ተደርጐ ባዶ እጁን መሆኑ ክፉኛ ሞራሉን መንካቱን ማጤን ይገባል። ከሀገሪቱ ነዋሪ 85% ገበሬ ነው። ፖሊሲው ግብርናውን ማዕከል ያደረገ ነው እየተባለ ገበሬውን በመሬት ሽንሸና መሳሪያ በማስፈታት ማስለቀሱ የት ድረስ ያስኬዳል?</dd><p>

<dt>6.
<dd>የዜግነት ጉዳይ ሥርዓታዊና ሕጋዊ እልባት ባለማግኘቱ በሁለት መታወቂያ የመጠቀም ዝንባሌ አለ። በኢትዮጵያ የሚኖሩ ኤርትራዊያን ቢያንስ ማንነታቸውና ፍላጐታቸው እስኪታወቅ ድረስ ከመንግሥትና ሕዝባዊ ድርጅት ተመራጭነት የማስለቀቁ ተግባር ጊዜ ባይሰጠው፤ የአኗኗር ሁኔታቸውም እንደማንኛውም የውጪ ሀገር ዜጋ በሕግና በሥርዓት የሚተዳደሩበት መንገድ ቢቀየስ፣</dd><p>
</dl>


<p>መንግሥት ስለ ጦርነት ፕሮፓጋንዳ አግንኖና አግዝፎ የሚያወራውን ያህል ስለ ልማቱም መታሰብ እንዳለበት ጥንቃቄ ቢያደርግና ከዚሁ ጋር በተያያዘ በጦርነቱና በተፈናቀሉ ዜጐች ስም የጥቂት ግለሰቦች ካዝና እንዳያብጥ ለሚሰበሰበው ገንዘብና ልዩ ልዩ ቁሳቁስ ተገቢው ቁጥጥርና ክትትል የሚደረግበት የተጠናከረ መዋቅርና ሥልት ቢቀየስ የተሻለ መሆኑን ከሰሞኑ በየቀበሌው ከሚታየው ግርግርና ካለማስረጃ (ደረሰኝ) በተጎጂው ስም ገንዘብ መጠየቅ አሳሳቢነቱን ከወዲሁ ማየት ይገባል።</p>

<p>የኢትዮጵያ የወደፊት ልማትም ሆነ ጥፋት አመራሩን በያዘው በኢህአዴግ እጅ ውስጥ ነው። የትናንቱ የአለመቻቻል ስህተት አርሞ ዲሞክራሲያዊ ሥርዓትን ለመገንባት ከተቃዋሚ ኃይሎች ጋር ተባብሮ ለመሥራት በቅንነት ከተነሳ ሕዝቡም የሚፈለግበትን ድጋፍ ካደረገ ኢትዮጵያ ለተሻለ ዕድገትና በዓለም ህብረተሰብ ዘንድ ተሰሚነት ያላት ትሆናለች። ኢህአዴግ የሀገሪቱን ችግሮች በሰላማዊ መንገድ በጠረጴዛ ዙሪያ በውይይት ለመፍታት ዝግጁ ከሆነ ኢትዮጵያ ብሩህ ተስፋ ይኖራታል።</p>

<p>ከዚህ ውጪ ቅራኔው እየባሰ፣ ልዩነቱ እየሰፋ ከሄደ የአገሪቱ ህልውና አደጋ ላይ ይወድቃል። ገዥዎቻችንም የሕዝቡን ጥያቄና ፍላጐት ገሸሽ አድርገው እነርሱ በፈለጉት መንገድ ብቻ መጓዝን ከመረጡ የነገዋ ኢትዮጵያ ከዛሬዋ በባሰ ሁኔታ ላይ ትወድቃለች።</p>

<p>በየዘመኑ በትረሥልጣን የሚይዙ ወገኖች በሚፈጥሩት ስህተት አንዱ ወገን በሌላኛው ወገን ላይ ልቡን ሲቆልፍ ኖሯል። ዛሬም የትላንቱን ከዛሬው ጋር እያምታታን የትላንቱን ሞት፣ ስደት፣ ጦርነት፣ በልዩ ልዩ መልኩ እየደገምነው መሆኑን ልናጤን ይገባል።</p>

<p>ሀገራችን የምሁራንና የኃይማኖት አባቶች ደሀ ሳትሆን የሰዎችን ሀሳብ ለመቀበል ፈቃደኛ የሆነ ክፍል በመታጣቱ ሳቢያ በንትርክና በእርስ በርስ ሽኩቻና አሉባልታ ወርቃማ የሆኑ ሰባት ዓመታት አለፉ። ዛሬም ከእዚያው አዙሪት ብዙም አልወጣን። ውይይትን፣ መቀራረብን፣ ለምን እንፈራለን? ሀገሪቱ የሁላችንም ናት። የዚህች ሃገር ጉዳይ የኢሕአዴግ ብቻ ሊሆን አይችልም። የልማቷም ሆነ የጥፋቷ ተቋዳሽ ሁሉም ዜጋ መሆኑን የሰሞኑ የጦርነት ሁኔታ ጥሩ ትምህርት ሊሆነን ይገባል።</p>

<p>የሀገራችንን ችግር በተመለከተ ማንኛውም ዜጋ የጋራ መድረክ ተፈጥሮለት ሀሳቡን እንዲያካፍል ዕድሉን መስጠትና በውይይት ነጥሮ ለሚወጣው ሀሳብ ዳኝነቱን ለሕዝቡ መተው መሠረታዊ መፍትሔ ሲሆን ይህን ሁኔታ ማመቻቸቱ ደግሞ የኢህአዴግ ኃላፊነት ነው።</p>

<p>ለሕዝብ ጥያቄና ፍላጐት ትኩረት ሳይሰጡ አድበስብሶ ለማለፍ መሞከር ለታሪክ፣ ለትውልድና ለሀገር ደንታቢስ ከመሆን ሌላ ትርጉም ስለሌለው ጊዜው ሳይመሽና ቅራኔው ቅራኔን ሳይወልድ በአፋጣኝ የወቅቱን ችግር ቅንነትና አርቆ አስተዋይነትን በተላበሰ መልኩ ማቃለል ከኢህአዴግ መንግሥት ይጠበቃል።</p>


</body>
</html>
