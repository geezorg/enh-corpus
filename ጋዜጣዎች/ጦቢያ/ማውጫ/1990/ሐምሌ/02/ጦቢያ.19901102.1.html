<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አለባብሰው ቢያርሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h3>
<h1 class="align-center">አለባብሰው ቢያርሱ</h1>



<p>ከሰላሣ ዓመት ጦርነትና የሕሊና ሽብር በኋላ ከሰባት ዓመት በፊት ተቀባይነት ይኑረው አይኑረው አንድ ሌላ ሥርዓት በአዲስ አበባና በአሥመራ ተዘርግቶ እንደነበር ይታወቃል። በዚያን ጊዜ ከአዳዲሶቹ የአገሪቱ ገዥዎች ተስፋ የተሰጠን ቃል ያልነበረ ሰላም መምጣቱን፣ የተመኘነው ቀን መንጋቱንም ነበር። አረጋውያኑ ኢትዮጵያውያን በሕይወታቸው ለተወሰነ ጊዜ የሰላም አየር እየተነፈሱ መኖራቸው፣ ከሰላሣ ዓመት ያላነሠ ጊዜ ደግሞ በጭንቀት ማሳለፋቸው አይጠረጠርም። ወጣቱ ትውልድ ግን ሰላምን በስም እንጂ በተግባር አላወቃትም። የፍቅርና የሰላም አገር ለመገንባት ያልታደለ ትውልድ ነው!</p>

<p>እንደ አዳዲሶቹ ገዥዎቻችን ተስፋ ባለፈው ሰባት ዓመት ብዙ ብዙ የግንባታ ሥራ ለማካሄድ በተቻለ ነበር። በአደባባይ እንደተገለጠው ብዙሃን ያነገቡት አሮጌና አዲስ የጦር መሣሪያ ወደ አካፋና ዶማ በተለወጠ ነበር። ዳሩ ግን አልተቀበለውም እንጂ! በአንድ በኩል ሕዝባችን አንድነቱን አጽንቶ በጋራ እንዳይሰለፍ በጐሣ እንዲለያይና ወደ መፋጠጥና መፋለም በሚወስድ ጐዳና ውስጥ እንዲገባ ሙከራ ሲደረግ ቆይቷል። በሌላ በኩል በአገራችን ላይ የሚያደቡ የጨለማ ኃይላትን ነቅቶ እንዳይጠብቅ በርስ በርስ ግጭትና አለመተማመን ላይ እንዲያተኩር ተደርጐ ነበር። ዘወትር ጣቱ ከቃታው ላይ ተነሥቶ የማያውቀው ሕዝብ እንዲዘናጋም ተሞክሮአል።</p>

<p>«ሰላምን ለመሻት ዘወትር ለጦርነት ተዘጋጅ» የሚል የቆየ የፖለቲካ ብሒል አለ። ይህ ማለት ድህነትን ጓደኛ አድርጐ መሣሪያን ግን አግበስብሶ ለጐረቤት ሰላም ጠንቅ መሆን ማለት አይደለም። ለጤና ጥበቃ ሁለት መቶ ሺ ብር መድቦ ለመከላከያ ተግባር 2 ሚሊዮን ብር መመደብ ማለትም አይሆንም። የትምህርትን ፕሮግራም አቆርቁዞ አሮጌ ጠመንጃ መሰብሰብ የደሀ አገር ወግ አይሆንም። ዳሩ ግን የጠላትን ፍላጐትና እንቅስቃሴ በማጤን ሕልውናን ለማስከበር እንደ ቆቅ ንቁ ሆኖ መገኘትና አለመበለጥ ግድ ይሆናል።</p>

<p>ከሳምንታት በፊት ኤርትራ የኢትዮጵያ ግዛት አሁንም ይገባኛል በማለት የከፈተችብን ጦርነት የብዙ ወገኖቻችንን ሕይወት አጥፍቶአል። ሰላማችንን እንደገና አናግቶታል። ለወደፊቱም ዋስትና አሳጥቶናል። በዚህ መካከል ቁጥሩና ዓይነቱ በርከት ያለ አስታራቂ ወደ አዲስ አበባና ወደ አሥመራ ሲመላለስ ቆይቷል። ይሁንና በአጭሩና በአጠቃላይም የተጫረውን እሳት ለማጥፋት እጅግ አስቸጋሪ ሆኖአል። አስታራቂ ከተባሉት ወገኖች አንዳንዶቹ ከራሳቸው ጥቅም አንጻር ብቻ ችግሩን ለማየት ከመፈለግ ባሻገር የሕሊና ፍርድ ውስጥ የገቡ አይመስለንም። አንዳንድ ሪፖርቶችና የጋዜጣ መረጃዎች ሳይቀሩ ይህን ፈለግ የተከተሉ ይመስላሉ።</p>

<p>ሰላም ይመጣ ዘንድና ጦርነቱ ተግ እንዲል የሁላችንም ፍላጐት ነው። ጦርነት የኳስ ጨዋታ ትርኢት አይደለምና። ጦርነት ከሁሉም በላይ ለአገራዊ ምርት ከፍተኛ አስተዋጽኦ ያለውን ወጣት ትውልድ ይቀጥፋል። በተከታታይ ዘመናት የተገነባ ሀብት ይፈርሳል። ዳሩ ግን ይህን በመፍራት የአገርን ክብርና ሉአላዊነት አሳልፎ መስጠት አይቻልም። በእርቅ ሰበብ አለባብሰው የሚያልፉት ጉዳይም እንደ ገና ሊያገረሽ እንደሚችል እንገምታለን። መታየት የሚገባው ጠለቅ እያለ የመጣው የሕዝብ ጥያቄም ጭምር ነው። መመርመር ያለበት በወራሪዎች በኩል ያለው ሩቅ ዓላማ ፍላጐትና ግብ ነው። ይህ ጦርነት ያስከተለው የሕዝብ በብዛት ወደየአገሩ የመመለስ ጉዳይስ እንዴት ይታያል? አለባብሰው ቢያርሱ በአረም ይመለሱ እንደሚባለው ጦርነቱ ራሱ ያስከተለው ቀውስና የኤርትራ መንግሥት የወሰደው አቋም ብዙ ችግር ያዘለ ስለሆነ እርቅ ሲባል ይህን ሁሉ ማጠቃለልና ማገናዘብ አለበት።</p>


<p><hr width=70% size=4/></p>

<h2 class="align-center">178 ቀን ያለፍርድ!</h2>

<center>
<table class="align-center">
<tr><td>
<ol>
 <li>ጐሹ ሞገስ</li>
 <li>ታዬ በላቸው</li>
 <li>አንተነህ መርእድ</li>
 <li>ብሩ ፀጋዬ</li>
</ol>
</td></tr></table>
</center>

<h2 class="align-center">ጋዜጠኞቻችን ይፈቱ!</h2>

<p><hr width=70% size=4/></p>

</body>
</html>
