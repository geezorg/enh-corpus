<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቤቱ ምን ያህል ንጹሕ ነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h3>
<h1 class="align-center">ቤቱ ምን ያህል ንጹሕ ነው?</h1>


<p>ከሰላሣ ስምንት ዓመት በፊት በኢትዮጵያ ውስጥ የተቀጣጠለው ጦርነት በእርግጥ ከሰባት ዓመት በፊት እንደተገለጠው አብቆቶአል? እንደሚታወቀው ጦርነቶች ዘወትር የሚደመደሙት በአንጻራዊ ወይም በፍጹማዊ ሰላም ነው። በመሰላቸትና በመዳከም (በአካላዊ፣ ሞራላዊና ኢኮኖሚካዊ ድካም) ጊዜያዊ ሰላም ይገኝ ይሆናል። የጦርነቱ መንሥዔዎች ግን ስላልተፈቱ የተዳፈነው ችግር ችቦ ሆኖ ዳግመኛ ይንቦለቦላል። እልቂቱ ይቀጥላል። አለዚያም በሁለቱ ወይም በብዙሃኑ ተፋላሚዎች (እንደነገሩ ሁኔታ) መካከል ገብተው የሚያስማሙ ወገኖች በድርድር ስልትና ጥበብ እየተመሩ ዘላቂ ሰላም የሚገኝበትን መፍትሔ ይፈጥራሉ።</p>

<p>በኤርትራ ምክንያት ይህ አገርና ይህ ሕዝብ ሠላሳ ዓመት በጦርነት እሳት ሲጠበስ ኖሮአል። እንደገና ዳቦ፣ ከላይ እሳት፣ ከታች እሳት እየነደደበት ያልተሰቃየውን ያህል ደርግ በመሄዱና አማጽያን ወደ ሥልጣን በመምጣታቸው «ዘላቂ ሰላም ተገኘ» ተባለ። ሰላም የሻዕቢያን ወይም የወያኔን ምጽአት ሲጠብቅ ነበር ከተባለ ዕድል ለመስጠት ሁሉም ዝግጁነቱን አረጋገጠ። ይሁንና እነዚያው በሰላማዊ ሕይወትና በሰላም ላይ የመጀመሪያውን ጥይት የተኮሱ ወገኖች ዳግመኛ ለጦርነት ሲጋብዙን ቆይተው እነሆ ሌላ ዙር ጦርነት አቀጣጥለዋል። ተገኘ የተባለው፣ አለባብሰው ያረሱት አረም ተመልሶ አረም ሆኖአል።</p>

<p>ወያኔ ኢሕአዴግን አመንነው አላመንነው የኤርትራ መንግሥት ኢትዮጵያን ወርሮአል። በአዲስነት የምናስረዳው ወይም በመርዶነት ሙሾ የሚወረድበት አይደለም። እንደገና የምናረጋግጠው ሐቅ በሕብረተሰባችን ውስጥ ከሚገኙ ኤርትራውያን ቁጥራቸው አነስተኛ ያልሆነው በጦርነቱ ከመንግሥታቸው ጋር ቆመዋል። ይኸ ኃጢአት አይደለም። እኛው ጉያ ውስጥ ሆነው የሕብረተሰባችንና የእናት አገራችን እቅፍ እየሞቃቸው ጦርነት የሚጠይቀውን ግዴታ ሁሉ ሲወጡ ግን ወንጀል ይሆናል። «በሮማ ስትኖር እንደ ሮማውያን ኑር» ስለሚባል ወንጀል የሠሩትን ወይም በወንጀል የተጠረጠሩትን የኢትዮጵያ ሕግ ሊዳኛቸው የሚችል ይመስለኛል። ይልቁንም ሰሞኑን በመንግሥት መገናኛ ብዙሃን እንደሚገለጥልን ያለው የሽብር ፈጠራ፣ የሕዝብ ሕይወትና ንብረት ማጥፊያ ዘመቻ እየተቀነባበረ ከሆነ ከአምስተኛ ረድፍነት ይልቅ የአምስተኛ ሠራዊትነት ተግባር እየተካሄደ ነው ብሎ ለመደምደም ይቻላል። ከቶውንም ፍቅሩም ጠቡም በዝቶአል የሚል ትክክለኛ ሒስ የሚያቀርቡ ወገኖች አሳባቸውን ወደ አንዱ ወገን እንዲያጠቃልሉ ያደርጋቸዋል።</p>

<p>በኤርትራ ውስጥ በሚደረጉ ሰልፎችና የጉልበት ማሳያ ስብሰባዎች፣ እንዲሁም በውጭ አገሮች በሚካሄዱ የአደባባይ ትርኢቶች «ኤርትራውያን ከኢትዮጵያ እንዲወጡ ተገድደዋልና ይህ አድራጐት ይቁምልን» የሚል ጩኸት እየተሰማ ነው። ከኢሕአዴግ ለኢትዮጵያ ሕዝብ የሚቀርበውና የተወሰኑ ክፍሎች የያዙት አቋም ኢትዮጵያን ከውስጥ የማጥራቱ ዘመቻ ለዓለም ምን ያህል እየቀረበ ነው? እንደምንከታተለው ከኤርትራ የውጭ ጉዳይ ሚኒስቴር በየቀኑ የተለያዩ የማጥቃት ፕሮፓጋንዳ ይወጣል። ከፕሬዚዳንቱ ጽሕፈት ቤት በየቀኑ የጦፈ ቅስቀሳ ይጻፋል። ለውጭው የኤርትራ ኮሙኒቲ ይኸው ይሰራጫል። በኢትዮጵያ በኩል ግን ይኸ ሥራ በተቀናበረና ወግ ባለው መልክ አይወጣም። ጦርነት ላይ ነን ወይስ ሌላ?</p>

<p>የአምስተኛ ረድፈኞች ጥያቄ ሲነሣ በዒላማነት መጠቀስ የሚገባቸው ኤርትራውያን ብቻ መሆን አይገባቸውም። ለምሳሌ ባለፈው ሳምንት እንደሰማነው የኤርትራን የወረራ ዓላማ የሚደግፉ፣ ሌሎችም ኢትዮጵያዊ ነን የሚሉ ግለሰቦች፣ የውጭ አገር ሰዎች፣ ወዘተ፣ የሉም አይባልም። በእኛ በኩል ያለው ፍርሃት ከዚህ ቀደም ስለ ኤርትራ ከጣራ በላይ ሲጮኹ የነበሩ፣ ከአሥመራው ሥርዓት ጋር የጠበቀ ግንኙነት ያላቸውና የደም ትስስር ያላቸው (ደም ከውኃ ይወፍራልና) አቋም ዛሬ ምን እንደሆነ መታወቅ አለበት። በአጭሩ የውስጡ ጥራት፣ የዘመቻው ምሥጢራዊነት እስከምን ድረስ ነው? በደርግ ጊዜ የመንግሥት ውሳኔዎች ለብዙሃኑ የአመራር አባላት ሳይገለጡ በሻዕቢያና በወያኔ መንደሮች የሚታወቁበትን ሁኔታ ማሰብ ይገባል።</p>


<p><hr width=70% size=4/></p>

<h2 class="align-center">193 ቀን ያለፍርድ!</h2>

<center>
<table class="align-center">
<tr><td>
<ol>
 <li>ጐሹ ሞገስ</li>
 <li>ታዬ በላቸው</li>
 <li>አንተነህ መርእድ</li>
 <li>ብሩ ፀጋዬ</li>
</ol>
</td></tr></table>
</center>

<h2 class="align-center">ጋዜጠኞቻችን ይፈቱ!</h2>

<p><hr width=70% size=4/></p>



</body>
</html>
