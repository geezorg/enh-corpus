<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕዝቡ ያለስጋት የሚሳተፍበት መንግሥታዊ ሥርዓት እንደሚያስፈልግ ተገለጠ--አብርሃም ያየህ ለትግራይ ሕዝብና ታጋዮች ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">አካሄዱ አጥፍቼ ልጥፋ ነው</span></h3>
<h2 class="align-center">ሕዝቡ ያለስጋት የሚሳተፍበት መንግሥታዊ ሥርዓት እንደሚያስፈልግ ተገለጠ--አብርሃም ያየህ ለትግራይ ሕዝብና ታጋዮች ጥሪ አቀረቡ</h2>



<p>የኢትዮጵያ ሕዝብ ክብሩንና ሉዐላዊነቱን የማያስደፍር፣ በአገሩ ጉዳይ የሚሳተፍበት መንግሥታዊ ሥርዓት ለመፍጠር መንቀሳቀስ እንዳለበት በቀድሞው የሕወሓት መሪ በአቶ አረጋዊ በርሄ የሚመራው የትግራይ ዴሞክራሲያዊ ትብብር ጥሪ ያደረገ ሲሆን አቶ አብርሃም ያየህ ከዴንማርክ ለሕወሓት ታጋዮችና ለትግራይ ሕዝብ ባስተላለፉት መልዕክት መንግሥት ለሕዝባዊ ጥያቄዎች አፋጣኝ ምላሽ እንዲሰጥ የትግራይ ተወላጆች ግፊት እንዲያደርጉ ጠይቀዋል።</p>

<p>የትግራይ ዴሞክራሲያዊ ትብብር ሰሞኑን ባወጣው መግለጫ «ከግንቦት ወር 1990 መጀመሪያ ጀምሮ እስከዛሬ ድረስ የኤርትራ ሕዝባዊ ግንባር መሪዎች ያስነሱት ወረራ በባድመ አካባቢ፣ በዓዲ አውዓላ፣ በመደብይ፣ በዛላዓምበሳ፣ በአይጋ፣ በአሊተን በመካሄድ ላይ ይገኛል። ብዙ ትግራውያን ሞቱ፣ ቆሰሉ፣ ተፈናቀሉ። እንዲሁም የአካባቢው የሕክምና መስጫና የትምህርት ተቋማት ተወረሩ። ከባድ ጥፋትም ተፈፀመባቸው። ከፍተኛ የጦርነት ሂደት በመከሰቱ ኢትዮጵያውያንም ሆኑ ኤርትራውያን ሰላም አጥተው በጭንቀት ይገኛሉ። ይህንን አደገኛ የጦርነት ድምፅ (ደወል) የሰማ ሁሉ ሣያዝን ወይም ሳይደመም አልቀረም። ጦርነት የመረረው ሕዝብ ሠላም ያወርዱልናል ብሎ ከሚጠብቃቸው መሪዎቹ ይህንን የመሰለ ሁኔታ ሲያጋጥመው የትግራይን ሕዝብ የሚያሳዝነውና የሚያስደምመው ብቻ ሣይሆን የሚያሣፍር ሆኖ ነው የሚሰማው።</p>

<p>«በዚህ ጦርነት ማንም ወገን ተጠቃሚ አይሆንም። መሬቱንና ክብሩን በወረራ የሚደፍርበትን ዝም ብሎ ተቀመጦ ይመለከታል ብሎ ማሰብ የታሪክን ሀ ሁ ያለማወቅ ወይም እያወቁ ኃላፊነት የጐደለው ጭፍን ጉዞ በመጓዝ የባሰ ችግር መጋበዝ ይሆናል። የሚጐዳውም የሁለቱም ወገን ሕዝብና ሠራዊት ነው። ያለፈው የጦርነት ስቃይና ችግር ያስከተለው ሁኔታ ሳያገግም ሌላ 2ኛ ዙር ጦርነት ውስጥ መግባት ምን ለማግኘት ነው? በሰላም ችግር መፍታት ሲቻል ወደ ጦርነት መግባትስ ምን ለማለት ነው? የጦርነት ሱስ ወይስ ውስጣዊ መረበሽ? በህሊናዊ ሚዛን የታዬ እንደሆነ ችግሩ በአስቸኳይ እንዲፈታ ወራሪው ሠራዊት ቀድሞ ወደነበረበት ቦታ ተመልሶ የሚጠይቀው መሬት ካለው በሰላማዊ መንገድ መጠየቅ ሲያቅተው የኤርትራ ሕዝባዊ ግንባር መሪዎች ሕዝቡን ወደ ጦርነት አዘቅት መገፋፋትና ገንዘብ ለመሰብሰብ ካልሆነ በስተቀር ፋይዳ የሌለው መሆኑን መረዳት ያስፈልጋል።</p>

<p>«ለመሆኑ የዚህ ችግር መንስዔውና ምክንያቱ ምንድነው? ለምንስ በዚህ ጊዜ ጦርነት አስፈለገ? ተከባብሮ በሰላም መኖር ተስኖን ነወይ? ይህንን ጥያቄ በሚገባ መመርመርና ማጤን ያስፈልጋል።</p>

<p>«የትግራይ ዲሞክራሲያዊ ትብብር (ዴ.ሞ.ት) በመጋቢት ወር ባወጣው ጽሁፍ ከአምስት ወር በፊት በባዳ አካባቢ፣ በሁመራና በባድመ በሁለቱ ሀገሮች ሠራዊት መካከል ግጭት እንደተፈጠረና ብዙ ሕዝብ እንዳለቀ፣ በዚህም አካባቢ መተላለፍ እንደተቋረጠ ገልፆ በትግራይና በኤርትራ ሕዝቦች መካከል የተፈጠረው ግጭት ምን ለማግኘት ነው? በማለት አስጠንቅቆ ነበር። ዴ.ሞ.ት. ይህንን ያለው በውጭ በስደት ላይ በነበረበት ወቅት ነው።</p>

<p>«ከአራት ወራት በፊትም ኢሣይያስ አፈወርቂ በሁለቱ ሀገሮች ድንበር አካባቢ የሚደረገው ግጭት በትግራይ መሪዎች በኩል የተፈፀመ መሆኑን መግለፁ የሚታወስ ነው። ጠቅላይ ሚኒስትር መለስ ዜናዊ በባዳ፣ ሁመራና ባድመ ውጊያ እየተካሄደ ሳለ ዝምድናችን በደምና በቀለም የተፃፈ ሰነድ አለው በማለት አዘናጊ አባባሎችን ወርውረዋል። ነገሩም ዱብዕዳ መሆኑን ገልጠዋል።</p>

<p>«ጥቂት ዓመታት ወደ ኋላ መለስ ብለን ከተመለከትን ለዛሬው ወረራ በር የከፈቱ ሁኔታዎችን መመለከት ይቻላል።</p>

<p>«የሕዝባዊ ግንባር ኤርትራ ኤርትራን ከኢትዮጵያ ገንጥሎ ነፃ አገር ሲያወጅ የኢትዮጵያ ሕዝብ አልተጠየቀም። ድንበር ሳይከለል፣ ወሰን ሳይበጅ የኤርትራን የነፃነት አዋጅ በጥድፊያና በችኮላ የኢትዮጵያ መንግሥት ተቀብሎ አፀደቀ። በየትኛው ድንበር የወሰን ክልል ነፃነቱን እንዳፀደቀ የኢትዮጵያ ሕዝብ አያውቀውም። ራሱም የኢትዮጵያ መንግሥት የሚያውቀው አይመስልም። የሕዝባዊ ግንባር ኤርትራም መሪዎች ከዚህ ተነስተው ሰፊ የእርሻና የማዕድን ቦታ ለመያዝ የመስፋፋት ወረራ ለማካሄድ በቁ። ከሕግ ውጭ የኛ መሬት ነው እያሉ እንዲይዙ ተመቻቸላቸው።</p>

<p>«የኤርትራ ሕዝባዊ ግንባር አባላት ቁልፍ በሆነ የመንግሥት ቦታዎች ተቀምጠው ማለትም በመከላከያ፣ በአየር ኃይል፣ በካርታ ሥራ ድርጅት፣ በፀጥታና ደህንነት መሥሪያ ቤት አልፎ ተርፎም በቤተመንግሥት ጥበቃ አመራር ተመድበው እንዲሠሩ በመደረጉና ለነሱ የሚመች ካርታና የድንበር ወሰን ሲያዘጋጁና ሲሰሩ ኢህአዴግ ምን ይሠራ ነበር?</p>

<p>«በአግባቡ የተደራጁ የሕዝባዊ ግንባር ኤርትራ ተቃዋሚዎች ተሳደዋል፣ ታስረዋል። ተገድለዋል። በኢህአዴግ መልካም ፈቃድ የተጋድሎ ሓርነት ኤርትራ አባላት እንዲታሠሩ፣ እንዲባረሩ፣ እንዲገደሉ አድርጓል። 	ብዙ ኢትዮጵያውያን በተለይም የትግራይ ተወላጆች ከአስመራ እየታፈሱ ሳዋ ወታደራዊ ማሠልጠኛ በግድ ሲወሰዱ መብታቸውን የሚያስጠብቅ አጋር በማጣታቸው ግድ ሆኖባቸውና ማምለጫ ጠፍቷቸው ከሕዝባዊ ግንባር ኤርትራ ሠራዊት ጐን ተሠልፈው ሕዝባቸውንና አገራቸውን እንዲወጉ ተደርጓል። ኤርትራውያን ያለ አንዳች ገደብ በኢትዮጵያ ሲሠሩ፣ ሲነግዱና እንደልባቸው ሲንቀሳቀሱ ኢትዮጵያውያን ግን በኤርትራ መንቀሳቀሻ አጥተው ሲገፋፉ እናያለን።</p>

<p>«አንዳንድ የሕወሓት መሪዎችና ካድሬዎች ከኤርትራዊ የበለጠ ኤርትራዊ ሆነው የኤርትራን ባንዲራ አንስተው ከኤርትራውያኑ የበለጠ ሲያውለበልቡ አየን። በዚህ ሁኔታ ያላፈረ፣ ያላዘነና ያልተናደደ ሰው አልነበረም። በግልጽ የተቃወሙ ታጋዮችና ሠራተኞች ከሥራቸው ተባረሩ፣ ታሠሩ፣ ተገደሉም።</p>

<p>«የሕዝባዊ ግንባር ኤርትራ መሪዎች ብዙ ሽህ ሠራዊት እየመለመሉ ሲያሰለጥኑና ከአምስት ወር በፊት በባዳ፣ በሁመራና በባድመ ውጊያ እያካሄዱ፣ ኢሣይያስ አፈወርቂ መግለጫ እየሰጡበት፣ ከጐረቤት አገሮች (ሱዳን፣ የመንና ጂቡቲ) ጋር በፈጠሩት ግጭት የጦርነት ባህሪያቸው በግልጽ እየታዬ «ይህ ወረራ ዱብ ዕዳ ነው፣ አልጠረጠርኩም፣ አልጠበቅኩም፣ አላወቅኩም» ማለት የመንግሥት መሪ ሆኖ ለማወቅ ካለመፈለግ የተነሣ እንጂ ለግልፅነቱ የሚያከራክር አይደለም። ይህን መሰል ስንኩል ምክንያት ከአንድ መሪ ሲቀርብ መስማት የሚያሳዝን፣ የሚገርምና የሚሳፍር ድርጊት ነው።</p>

<p>ዴሞት «ክስተቱ ዱብ ዕዳ ሆነም አልሆነም በሁለቱ ወገኖች ሚዛኑን ያልጠበቀ ሂደት ሲከናወን ቆይቶ መጨረሻው ወደ ወረራ ተሸጋግሮ ሕዝብና ሠራዊት ለጦርነት ተሰልፏል ካለ በኋላ «አሁንስ ምን ይደረግ?» የሚለውን ጥያቄ አንስቶ «በመጀመሪያ ደረጃ የሕዝባዊ ግንባር ኤርትራ መሪዎች የጀመሩትን ወረራ አቁመው በፊት ወደነበሩበት ቦታ መመለስ አለባቸው። የቦታ ይገባኛል ጥያቄ በሰላም መንገድ የማይፈታበት ምክንያት ስለሌለ ውይይቱን እንዲጀምሩ እንመክራለን። በሰላም ሊፈታ የማይችል ከሆነ ግን ረጅም ታሪክ ያለው የኢትዮጵያ ህዝብ በአንድነት ተነስቶ ሀገሩንና ክብሩን ለመጠበቅ ከባድ ውጊያ ውስጥ መግባቱ አይቀሬ ነው። ይህ ሁኔታ ከቀጠለ ሁሉም ወገን ተጐጅ ይሆናል። የሁለቱ አገሮች ሕዝቦች ከመጐዳታቸው በስተቀር ለኤርትራ መሪዎች የሚጠቅማቸው ነገር የለም። ስለዚህ ለሰላም ሲሉ መስዋዕትነት ማሣዬት ይኖርባቸዋል። ችግርን በሰላም መንገድ መፍታት ልባምና አስተዋይ ያሰኛል። አጥፍቼ ልጥፋ ማለት ግን የአራዊት ሥራ መሆኑን ማወቅ ይገባል።</p>

<p>«የኢህአዴግ መሪዎችም ቢሆኑ ከመጀመሪያው ያጠፉት ነው። ችግሩ የጀመረው ዛሬ ሳይሆን የኢትዮጵያን ሕዝብ ድምጽ ረግጠው፣ ዓለማቀፋዊ ሥርዓትን ጥለው ከኤርትራ ጋር የድንበርንና የወሰንን ክልል ለይተው ሳይዋዋሉ የኤርትራን ነፃነት መፍቀዳቸው ነው ለዚህ ጥቃት ያበቃን። ይህ ምክንያት ነው። በኢትዮጵያውያን ዘንድ ታማኝነትን ያሳጣቸው፣ ከሕዝቡ ተነጥለው እንዲኖሩ ያደረጋቸውም ይኸው ነው።</p>

<p>«በርግጥ ጊዜ የማይሰጥ ወረራ ስላጋጠመ ሕዝብ ተባብሮ ወራሪውን መመለስ ይገባዋል። በሌላ መልኩ ግን ብቁና ታማኝ መሪ ለማግኘት መንቀሳቀስ ይኖርበታል። የኢትዮጵያ ሕዝብ ክብሩንና ሉዓላዊነቱን የማያስደፍር የሚተማመንበት ነፃና ዲሞክራሲያዊ መሪዎቹን ለመፍጠር መንቀሳቀስ አለበት። ሕዝቡ ያለስጋት በአገሩ ጉዳይ የሚሳተፍበት መንግሥታዊ ሥርዓት ለመፍጠር በሚንቀሳቀስበት ወቅት የኢህአዴግ መሪዎች እንቅፋት ከመሆን እንዲቆጠቡ ጥሪያችንን እያቀረብን የኢትዮጵያና የኤርትራ ሕዝቦች በሕብረት ይሁን በተናጠል ጦርነትን አጥፍተው፣ የመሪዎቹን ስሜታዊ እንቅስቃሴ ጥለው በጋራ በሰላምና በወዳጅነት እንዲኖሩ ጥሪያችንን እናስተላልፋለን።</p>

<p>«ሁለቱም መሪዎች ኃላፊነት ከጐደለው አካሄዳቸው ታቅበው፣ በሁለቱ ሕዝቦች መካከል የሚዘሩትን የጥፋት ተልዕኮ ተገንዝበው ጦርነቱን እንዲያቆሙ የኤርትራ ሕዝባዊ ግንባርም ቀድሞ ወደነበረበት ቦታ እንዲመለስና በሰላማዊ መንገድ መፈታቱን እንዲቀበል አበክረን እንገልፃን።» በማለት መግለጫውን ደምድሟል።</p>

<p>አቶ አብርሃም ያየህ ለትግራይ ሕዝብና ዴሞክራት አገር ወዳድ ታጋዮች ባቀረቡት ጥሪ ደግሞ በሻዕቢያ ከታወጀብን ጦርነት በአሸናፊነት ለመወጣት የምንችለው ለወሳኝ የሕዝብ ጥያቄዎች ፈጣን ውሳኔ ማስገኘት ስንችል ስለሆነ የትግራይ ሕዝብ፣ በሕወሓት ውስጥ፣ በአመራሩና በሠራዊቱ ክፍል ያሉት ሁነኛ ወገኖች በግምባር ወጥተው መንግሥት ለጥያቄው ፈጣን ውሳኔ እንዲሰጥ ድምፃቸውን ከፍ አድርገው ማሰማት እንዳለባቸው ጠይቀዋል።</p>

<p>አቶ አብርሃም ይህን የጠየቁት «ልዩ ጥሪ ለትግራይ ሕዝብ» በሚል ርዕስ ሰኔ 1 ቀን 1990 ዓ.ም በጻፉት መልዕክት ነው። የኢትዮጵያ ሕዝብ ያባቶቹንና የእናቶቹን ታሪክ በመድገም ለዳር ድንበሩና ለአገሩ ካለው ቀናኢነት የተነሣ በዚህ ወሳኝና አሳሳቢ ወቅት ባለፉት ሰባት ዓመታት አትድረስብን ከተባለበት «ክልል» ገብቶ ከወገኑ ከትግራይ ሕዝብ ጐን ቆሞ ደሙን ለማፍሰስ እየተመመ መሆኑን የጠቀሱት አቶ አብርሃም ሕዝቡ ጥሪውን አዳምጦ ለመስዋዕትነት ቆርጦ የተነሣው መሪዎቹና ልጆቹ በኢሕአዴግ መንግሥት ማጎሪያ ቤቶች ተዘግቶባቸው እየማቀቁ በሚገኙበት ሰዓት መሆኑን አብራርተዋል።</p>

<p>ለዚህ ፍጹም ቅን የሆነ ሕዝብ ያገር አለኝታነት የትግራይ ሕዝብ የሚሰጠው ምላሽ ምን መሆን አለበት? በማለት የጠየቁት አቶ አብርሃም ከሁሉም በፊት እኛ የትግራይ ልጆች በሕወሓት ውስጥ፣ በአመራሩና በሠራዊቱ ክፍል ያሉት ሁነኛ ወገኖቻችን ነቅተው እየጠየቁት ያለውና መንግሥት እያድበሰበሰ ያለውን ወሳኝ ጥያቄ በግምባር ወጥተን ለጥያቄው ፈጣን ውሳኔ እንዲሰጥበት ድምፃችንን ከፍ አድርገን ማሰማት አለብን ብለዋል።</p>

<p>አቶ አብርሃም ወሳኝ ብለው ያቀረቧቸው ጥያቄዎችና አቋሞች፣</p>


<ol>
 <li>የሕዝቡ መሪዎች በወህኒ ቤቶች ታጉረው እየማቀቁ በሚገኙበት ወቅት ቀጣይነት ያለው የሕዝብ ትብብር ኖሮት ይህንን አደገኛ ጦርነት መመከት ስለማይቻል ያለምንም ቅድመ ሁኔታ ሁሉም በእሥር የሚገኙ የፖለቲካ እስረኞች፣ የነፃው ፕሬስ አባላት፣ የሙያ ማኅበራት መሪዎችና አባላት ባስቸኳይ እንዲለቀቁ፣</li>

 <li>በተለይ በእሥር ሆነው በአስጊ ጽኑ ህመም በመሰቃየት ላይ ያሉት ፕሮፌሰር አስራት ወልደየስ በተጠናወታቸው በሽታ፣ ወይም የሕዝብ ድጋፍ ተገኝቶ ወረራው መከታ እንዳይኖረው በሚፈልጉ የሻዕቢያና የውስጥ አርበኞች ተንኮል ሳቢያ ሕይወታቸው በሰማዕትነት ቢያልፍ በአማራው ሕዝብና በትግራይ ሕዝብ መካከል ለትውልድ የሚተላለፍ ቂም ስለሚያስከትል ይዋል ይደር ሳይባል እኒህ ታላቅ ዜጋ ከእሥር ተለቀው የተሻለ ሕክምና ወደሚያገኙበት እንዲደርሱ ማድረግ፣</li>

 <li>ሻዕቢያ ለጦርነቱ ከ700,00 የሰው ኃይል በላይ በብቃት ባዘጋጀበትና ለሰባት ዓመታት በሚዘጋጅበት ወቅት የሕወሓት/ኢህአዴግ ሠራዊት ደግሞ በሚያሳዝን ሁኔታ በመላው ኢትዮጵያ እየተርመሰመሰ ከጦርነት ወደ ጦርነት በመሸጋገር ከመንገላታቱም ባሻገር ከሕዝብ ጋር ደም ተቃብቷል። በዚህ ረገድ የደቡብ፣ የምዕራብና የምሥራቅ ኢትዮጵያን ሰፊ ድንበር አስከብሮ በተጨማሪ ደግሞ አሁን ዓይኑን አፍጥጦ በሰሜን በኩል የመጣበትን ወረራ በቀላሉ ይመክታል ብሎ መጠበቅ አደገኛ ነው። ስለሆነም የኢሕአዴግ መንግሥት እንደ ብትቶ ጨርቅ በመንገድ ላይ የጣለውን፣ በተዋጊነት ሙያ የሰለጠነውን የቀድሞ የከመላከያ ኃይል አባላቱን ከተበታተኑበት ማሰባሰብና በትግሉ ማሳተፍ ለነገ የማይባል ተግባራችን መሆን አለበት። በዚህ ረገድ ይህ የቀድሞ ሠራዊት በቅንነት ያደምጠናል የምንል ዜጎች በአስቸኳይ በአገር ቤት በቅርቡ ተገኝተን ልንማጸነውና ልናሳስበው ፈቃደኞች ነን።» የሚሉ ናቸው።</li>
</ol>


<p>እነዚህ ከላይ የተመለከቱት ጉዳዮች እልባት ካላገኙ የታወጀብንን ጦርነት በቅጡ እንቋቋመዋለን ማለት ራስን ማታለል ነው የሚሉት አቶ አብርሃም የትግራይ ሕዝብ ከሌሎች ኢትዮጵያውያን ወገኖቹ ጋር በአስቸኳይ በመመካከር ለችግሮቹ መፈታት ግፊት እንዲያደርግ በጥሞና አስጠንቅቀዋል።</p>

<p>አቶ አብርሃም ያየህ በዚሁ ጥሪያቸው በኢትዮጵያና «በነፃዪቱ ኤርትራ» የነበረው ሚዛኑን ያልጠበቀና መረን የለቀቀ የፖለቲካና የኢኮኖሚ ግንኙነት ገደብ እንዲኖረው ለማድረግ የትግራይ ሕዝብ ያደረገው ድካምና ጥረት በእጅጉ የሚያኮራ፣ የመልካም ዜጋ ክንዋኔ መሆኑን ጠቅሰው ለዚህ ጅምር አኩሪ ተጋድሎ መሳካት በአገር ቤትና በውጭ የሚኖሩ ታጋይ ልጆቹ ትግሉ ውጤታማ እንዲሆን በንቃት፣ በትዕግስትና በጽናት ይህ ቀረው የማይባል መረባረብ ማድረጋቸውንና እያደረጉ መሆኑን አብራርተዋል።</p>

<p>ሕዝቡ ከእነዚህ አንጡራ ሀብቱ ከሆኑ ልጆቹ ጐን በመሰለፍና ታጋይ ልጆቹን በመንከባከብ ሌሎች ኢትዮጵያውያን ወገኖቹና ልጆቹ ማንነቱን አውቀው ክብሩንና ታሪኩን እንዲጠብቅ ያላሰለሰ ጥረት ማድረጋቸውን አስረድተዋል።</p>

<p>አቶ አብርሃም ለትግራይ ሕዝብ ባስተላለፉት በዚሁ መልዕክት ላይ «ውድ የኦሮሞ፣ የአማራ፣ የአፋር፣ የጉራጌና የሌሎች ብሔሮች ወገኖችና ልጆችህ በግምባር ተሰለፈው የሚዋደቁልህን ልጆች በመንከባከብ ጊዜያቸውን፣ ጉልበታቸውንና ገንዘባቸውን በመለገስ ይህ ቀረው የማይባል አስተዋጽኦ አድርገውልሃል። ብሶትህንና ችግርህን ሳይረዱልህ ስምህንና ክብርህን ለማጉደፍ የተወራጩት ጥቂት ዘመናውያን አሉባልተኞችንም በማሳፈርና በማስታገስ አንተ በሌለህበት ቦታ እንዳንተ ሆነው ተዋድቀውልሃል። አሁንም ከጎንህ ቆመው ሊዋደቁ ተዘጋጅተውልሃል። አሁንም የመራራው መስዋዕትነት ግንባር ቀደም ቀማሽ አንተው መሆንህ ግልጽ ቢሆንም በስምህ የሚነግዱት ተኩላዎች የተጋለጡበት መድረክ ላይ ትገኛለች።» የሚል ኃይል ቃል አስፍረዋል።</p>

<p>በመጨረሻም «በመቀሌና በዓዲግራት በሻዕቢያ የተፈፀመው አረመኔያዊ ድብደባ የሚወዳቸውን ልጆቹን ደማቸውን ካፈሰሱበት የትግራይ ተወላጆች በሻዕቢያ መፈፀሙ የሚያሳዝንና በገሃድ የሚታይ ጉዳይ ነው። ከዚህ በላይ በተመለከትነው ሁኔታ ተነስተን ይህ ተቀጣጥሎ ያለው እሳት በቀላሉ ሊጠፋ የማይችልና ጦርነቱ በአጭሩ ሊቆም እንደማይችል ያረጋግጣል። ይህ ጦርነት በትግራይ ሕዝብና መሬት ላይ የታወጀ ስለሆነ ለሀገራቸው ቀናዒ የሆኑት የትግራይ ተወላጆች ይህንን ከባድ ችግር በሌሎች ኢትዮጵያውያን ድጋፍ ጭምር በፅናት እንዲመክቱና እንዲቋቋሙ እናሣስባለን።» ብለዋል።</p>

<p>ተጋድሎ ሓርነት ኤርትራ (ሳውራዊ ባይቶ በበኩሉ) በኢትዮጵያና በኤርትራ መንግሥታት መሃከል የሚካሄደው ውጊያና ጦርነት ከዕለት ወደ ዕለት አደገኛ እየሆነ በመሄድ ላይ እንደሚገኝ ገልጦ «የሁለቱም ሀገሮች መሪዎች በድንበር ጥያቄ ሰበብ በሕዝቦች መካከል ጥላቻንና መቃቃርን የሚያስከትል፣ ደምን የሚያፋስስ የጦርነት ነጋሪት በመጐሰም ላይ ናቸው።» ካለ በኋላ «እኔ ነኝ ወይ ቃሌን የማጥፈው ወይስ እኔ ነኝ ወይ የምንበረከከው» በማለት በእልህ መንፈስ የራሣቸውን የሥልጣን ዘመን ለማራዘም ጦርነቱን እያራዘሙት ይገኛሉ። በአንድ በኩል ሠላም ፈላጊ በመምሰል፣ በሌላ በኩል የጦርነት ነጋሪት በመጐሰም ድራማ ይሠራሉ። ለዚሁም አድርገው አላደረግንም፣ ጀምረው አልጀመርንም በማለት ሲካካዱ ይሰማሉ።» ካለ በኀላ በመቀሌና በአስመራ ከተማ ላይ የተፈፀመውን የአየር ድብደባና በሰላማዊ ሕዝቦችና ተቋማት ላይ የደረሰውን የሞትና የጥፋት ድብደባ አጥብቆ እንደሚኮንን ገልጦ ሁለቱም መንግሥታት ያለምንም ቅድመ ሁኔታ ጦርነት እንዲያቆሙ ጥሪ ያስተላልፋል።</p>

<p>በመጨረሻም የኤርትራና የኢትዮጵያ ሕዝቦች የኖረውን ዘለዓለማዊ ዝምድናቸውንና ወንድማማችነታቸውን ለዘወትር እንዲያቆዩ፣ ከፍላጐታቸው ውጭ ምንም ዓላማና መጨረሻ የሌለውን ጦርነቱን እንዲያወግዙና እጅ ለእጅ ተያይዘው ለሰላም፣ ለልማትና ለዲሞክራሲ መስፈን እንዲታገሉ ጠይቋል።</p>


</body>
</html>
