<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትሬዎች የአሰገዳጅ ሁኔታዎች ሰለባ ሆን ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኤርትሬዎች የአሰገዳጅ ሁኔታዎች ሰለባ ሆን ይላሉ</h1>


<p>የትናንቱም ሆነ የዛሬው የሻዕቢያ - ወያኔ ግንኙነት በእጅጉ እንደጐዳቸው በአዲስ አበባ ከተማ የሚኖሩ ኤርትሬዎች ገለፁ። ዜጐቹ የግንኙነቱ ሰለባ መሆናቸውን የገለፁት ባለፈው ሳምንት መጨረሻ በአዲስ አበባ ከተማ አስተዳደር አማካይነት በተካሄዱት የኤትሬዎች ስብሰባዎች ላይ ነው።</p>

<p>በስብሰባዎቹ ላይ የተገኙት በሬፈረንደም ጊዜ ድምፅ የሰጡትና የኤርትራ ዜግነት የወሰዱ ግለሰቦች ብቻ ሳይሆኑ የኤርትራ ዝርያ ያላቸው ኤርትሬዎች ሁሉ ነበሩ። ጥሪው የተካሄደው በየቤቱ በታደለ ደብዳቤ ሲሆን መጀመሪያ ላይ ከፍተኛ ፍርሃት ፈጥሮ እንደነበር ለመረዳት ተችሏል። ለተሰብሳቢዎቹ የተመረጠው የመግባቢያ ቋንቋ ትግርኛ ሲሆን ውይይቱ ደግሞ የተካሄደው በሀዘንና በለቅሶ ነበር። በተለይ በነፋስ ስልክ አጠቃላይ 2ኛ ደረጃ ት/ቤት በተካሄደው ስብሰባ ላይ ገለፃ አድራጊዎቹ ጭምር በስሜት ትንቅንቅ ሲያለቅሱ ውለዋል።</p>

<p>በዚሁ ጊዜ ኤርትሬዎቹ ባደረጉት ንግግር ወደየስብሰባው ቦታ የመጡት በከፍተኛ ፍርሃትና ስጋት እንደሆነ ገልፀዋል። በመቀጠልም በኤርትራና በኢትዮጵያ መካከል ጦርነት ከተጀመረበት ጊዜ አንስቶ በሀዘንና በፍርሃት እንደሚኖሩ አመልክተዋል። አንዳንዶቹም ያለ ፍላጐታቸው በተለይም በሻዕቢያና በወያኔ መካከል የነበረው የጫጉላ ወዳጅነት በፈጠረው አስገደጅ ሁኔታ በኤርትሬነት መመዝገባቸውንና በሬፈረንደሙ መሳተፋቸውን በቁጭት አስታውሰው፤ ይሁንታዊውም ሆነ አሉታዊው ግንኙነት ከሚወዱአቸው ጐረቤቶቻቸው ጋር በጐሪጥ እንዲተያዩ እንዳደረጋቸው ገልፀዋል። አያይዘውም ኤርትሬነታቸውን መደበቅና መታጠብ እንደማይችሉ ጠቅሰው ነገር ግን ወደ ኤርትራ ለመሄድ ፍላጐትም ዓላማም እንደሌላቸው አስታውቀዋል። ይሁን እንጂ በመካሄድ ላይ ያለው የሻዕቢያ ወኪሎችን የማፅዳቱ ዘመቻ በቤተሰቦቻቸው ላይ የአእምሮ መታወክ እንዳስከተለ አመልክተዋል።</p>

<p>በሌላ በኩል አንዳንዶቹ ግለሰቦች በትውልድ ኤርትሬ ቢሆኑም ኢትዮጵያዊነታቸውን እንዳልሠረዙና ወደ ኤርትራ ለመሄድ ጨርሶ እንደማይፈልጉ ገልፀዋል። በዚሁ ጊዜ አንድ ግለሰብ «ውጣ እንኳ ብባል የዘመዶቼ እትብት ወደተቀበረበት ወደ ሻሸመኔ እመለሳለሁ እንጂ የማላውቃት ኤርትራ የማትታሰብ ነች» ሲሉ ተደምጠዋል። ሌላው ደግሞ ሻዕቢያ በኢትዮጵያ የዘረጋው የስለላ መረብና ያካሂድ የነበረው ባለብዙ ፈርጅ እንቅስቃሴ፤ ከኢትዮጵያ መንግሥት ዕይታ ውጭ ነበር ብለው ማሰብ እንደማይችሉ አመልክተዋል።</p>

<p>በመጨረሻም የስብሰባው አመራር አባላት ተሰብሳቢዎቹ የሀገሪቱን ደህንነት በማይጐዳ ተግባር እስካልተሳተፉ ድረስ በዜግነታቸውና በሬፈረንደሙ ተሳትፎአቸው አፍረውና ተሸማቀው እንዳይኖሩ በማሳሰብ፤ ስብሰባውን አጠቃለዋል።</p>

<p>ተሰብሳቢዎቹም መሬታቸውንና ሥጋታቸውን የሚገልፁበት ዕድል በማግኘታቸው እንደዚሁም ጠቃሚ መግለጫና ምክር ስለተሰጣቸው በመረጋጋት ወደሠፈራቸው ተመልሰዋል።</p>

<p>የሻዕቢያን ወረራ ለመቃወምና ለማውገዝ በቅርቡ አንድ ትዕይንተ ሕዝብ ለማካሄድ ሀሳብ እንዳላቸው ለማወቅ ተችሏል።</p>

<p>በመላ ኢትዮጵያ የሚገኙት ኤርትሬዎች ብዛት ግማሸ ሚሊዮን እንደሚደርስ ሲገመት ከእነዚህ ውስጥ 130 ሺዎቹ ያህል በሬፈረንደም እንደተሳተፉ ይነገራል። ከእነዚህ ውስጥ ለብሔራዊ ደህንነት አደገኞች ናቸው የተባሉት ከአሥር ሺህ የሚበልጡ ዜጐች በተለያዩ አቅጣጫዎች ወደ ኤርትራ እንዲመለሱ ተደርጓል። ዘመቻውም እንደሚቀጥል ይጠበቃል።</p>


</body>
</html>
