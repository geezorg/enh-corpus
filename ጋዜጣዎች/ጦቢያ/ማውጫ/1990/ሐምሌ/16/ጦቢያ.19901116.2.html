<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ኃይሎች የጋራ ሕዝባዊ ስብሰባ አካሄዱ--ፍራንክፈርት ሴሚናር ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ተቃዋሚ ኃይሎች የጋራ ሕዝባዊ ስብሰባ አካሄዱ--ፍራንክፈርት ሴሚናር ይካሄዳል</h1>

<p class="align-right">ከጦቢያ ሪፖርተር<br/>(ዋሽንግተን ዲሲ)</p>


<p>ሞአ ንበሳን ጨምሮ ከአሥር ተቃዋሚ የፖለቲካ ኃይሎች፣ ሕዝባዊ ድርጅቶችና የሙያ ማኀበራት፣ የኃይማኖት ተቋሞችና አረጋውያን ኢትዮጵያውያን ያዘጋጁት ትልቅ ስብሰባ በዋሸንግተን ዲሲ ተካሄደ።</p>

<p>ባለፈው እሑድ ሐምሌ 12 ቀን 1990 ዓ.ም. በዩኒቨርሲቲ ኦፍ ዲስትሪክት ኦፍ ኮለምቢያ (ዩዲሲ) በተደረገው ግዙፍ ስብሰባ ላይ በዋና ርእስነት የተወሳው አጠቃላዩ የአገር ጉዳይና ኤርትራ ከግንቦት ወር አንስቶ ኢትዮጵያን የመውረርዋ ክስተት ነበር።</p>

<p>ከቀኑ ስምንት ሰዓት ጀምሮ እስከ ምሽቱ አንድ ሰዓት ድረስ በተካሄደው ስብሰባ ላይ በቅደም ተከተል መግለጫ የሰጡትና ለውይይት የሚረዱ ንግግሮች ያደረጉት ኮሎኔል አስናቀ እንግዳ፣ ወይዘሮ አማከለች ሥዩምና የፌደራላዊ መንግሥት የተወካዮች ምክር ቤት አባል የነበሩት አቶ ዘነበ ዓለማየሁ ነበሩ።</p>

<p>ተናጋሪዎቹ የውስጡም የውጭውም ኃይል የሻዕቢያን የእብሪት ወረራ ተቋቁሞ ለመደምሰስ ይችል ዘንድ በወያኔ ኢሕአዴግ በኩል ምቹ ፖለቲካዊ ሁኔታዎች መፈጠር እንዳለባቸውና እስካሁን የተበላሸው ሒደት መስተካከል እንደሚገባው አብራርተዋል። ይልቁንም ዛሬ የተከሰተውን ችግር ቀደም ብለው ያጤኑ የፖለቲካ መሪዎች፣ ጋዜጠኞችና ሌሎች የአገሪቱ ዜጐች ከእሥራት መፈታት እንዳለባቸው፣ ሰፊ የእርቅ ሥርዓት መዘርጋት ግዴታ መሆኑን አብራርተዋል።</p>

<p>የውይይቱ መሪዎች እዳብራሩት የፖለቲካውን ሥርዓት በባለቤትነት ሲመራ የቆየው ወገን አገር በግል ተይዞ ትግል ማካሄድ እንደማይቻል ማጤንን ከዚህ ወረራ መረዳት እንዳለበት አሳስበዋል።</p>

<p>አቶ ዘነበ ዓለማየሁ በሰጡት መግለጫ ባለፉት ሰባት ዓመታት የፖለቲካው ሥርዓት መሪዎች የሚመጣውን አደጋ ለመከላከል አለመፈለጋቸውንና ይልቁንም የኤርትራው ወገን ግልጽ የወረራ ዝግጅትና ፍላጐት እያሳየ ባለበት ሰዓት ሁሉ ጉዳዩ ያሳሰባቸውን ወገኖች ማጥላላትን መምረጣቸውን ለተሰብሳቢዎቹ አስረድተዋል።</p>

<p>በተቃዋሚ ኃይሎች ስም ሰፋ ያለ የጋራ አመለካከት ያቀረቡት የኢትዮጵያ ዴሞክራሲያዊ ኃይሎች ቅንጅት (ኢዴኃቅ) ሊቀመንበር ዶክተር ሙሉጌታ ሥዩም ነበሩ። እሳቸውም ለብዙ ጊዜያት ሲደከምበት የቆየው የተቃዋሚ ኃይሎች የትብብርና አብሮ የመሰለፍ ጥያቄ በዚህ ስብሰባ አማካይነት መሠረት መጣሉን አስረድተዋል። የጦርነቱን አመጣጥ ከልዩ ልዩ አቅጣጫ ለመተንተንና የቅርብና የሩቅ የሻዕቢያን ፍላጐትም ለማመልከት ብዙ ታሪካዊና ወቅታዊ ማስረጃዎችን አቅረበዋል።</p>

<p>በዝርዝር መግለጫቸውም አማካይነት ወያኔ ኢሕአዴግ በዚህ ዕድል በመጠቀም ከሕዝቡና ከፖለቲካ ተቃዋሚ ኃይሎች፣ ከጋዜጠኞችና ከራሱም ጋር መታረቅ እንዳለበት አሳስበዋል። በአሁኑ ሰዓት ኢሕአዴግ ሊረዳ የሚገባው ይህ አገር የግሉ አለመሆኑንና ሁላችንም በአገር አለኝታነት፣ በታሪክ ባላጋራነት፣ በክፉውም በደጉም ሚና እንዳለን መሆኑን አጠንክረው አስረድተዋል።</p>

<p>ይህ በእንዲህ እንዳለ «ለሁሉም መድረክ ነን የማንም ልሳን ግን አይደለንም» በሚል መርህ ሥር የተሰለፈውና «ራዕይ» በሚል ስያሜ በጀርመን አገር የሚታተመው መጽሔት መታተም የጀመረበትን አንደኛ ዓመት ምክንያት በማድረግ እ.አ.አ ነሐሴ 15 ቀን 1998 በፍራንክፈርት ከተማ ታላቅ ትምህርታዊ ሴሚናር ማዘጋጀቱን አስታወቋል።</p>

<p>ባለፉት ዕትሞቹ የተለያዩ ወቅታዊና አንገብጋቢ ሀገራዊ ጉዳዮችን በርካታ ቁጥር ላላቸው አንባብያን ሲያሳውቅ የቆየው «ራዕይ» መጽሔት በዓላማው መሠረት በኢትዮጵያ ወቅታዊና አንገብጋቢ ርዕሶች ላይ ትምህርታዊ ገለጻና ግልጽ ውይይት እንዲካሄድ የማድረግ ዕቅድ ይዟል።</p>

<p>የመጽሔቱ ዝግጅት ክፍል ፕሮግራሙን ለማዘጋጀት የተነሳሳው በአገሩ ጉዳይ ግራ የተጋባው ወጣቱ ትውልድ የ«እኔ ምን አገባኝ» አቋሙን በመቀየር በብሶቱ ላይ ፊት ለፊት በመነጋገር የሀገሪቱን ችግሮች በመጋራትም ሆነ መፍትሔ በመሻት ማንነቱን ማስመስከር መቻል አለበት ብሎ በማመን ነው።</p>

<p>በመሆኑም በፕሮግራሙ ላይ ትምህርታዊ ገለጻውን እንዲሰጡለት የተለያዩ የኀብረተሰብ ክፍሎችን የሚወክሉ፣ በሙያ፣ በአካባቢ፣ በፖለቲካ አመለካከት በሃይማኖት አባትነትና በታሪክ ሰውነት በአጠቃላይ በልዩ ልዩ ገጠመኞች በኢትዮጵያ ሕዝብ ዘንድ ዕውቅናን ያተረፉ ኢትዮጵያውያንን ጋብዟል። ከእነዚህም ውስጥ አቶ እያሱ ዓለማየሁ፣ ዶ/ር አስፋወሰን አሥራት ካሣ፣ የሱፍ ያሲን፣ ዶ/ር ነገደ ጐበዜ፣ አብርሃም ያየህ፣ አረጋዊ በርሄ፣ ወዘተ፣ ይጠቀሳሉ። ስብሰባውን በሊቀመንበርነት የሚመሩት አቶ ዳዊ ኢብራሂም መሆናቸውም ታውቋል።</p>


</body>
</html>
