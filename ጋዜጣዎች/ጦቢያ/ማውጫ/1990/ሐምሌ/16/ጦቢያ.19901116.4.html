<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፈረንሳይ አምኒስቲ ተቃውሞ አሰማ - ጋዜጠኞች እንደታሠሩ ናቸው - መለስ «የፕሬስ ጠላት» ተባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የፈረንሳይ አምኒስቲ ተቃውሞ አሰማ - ጋዜጠኞች እንደታሠሩ ናቸው - መለስ «የፕሬስ ጠላት» ተባሉ</h2>



<p>የኢትዮጵያ ነፃ ፕሬስ ከሰሃራ በታች ካሉ አገሮች ከፍተኛው ጥቃት የሚደርስበት የዴሞክራሲ ተቋም ነው ሲሉ 264 የሚሆኑ በፈረንሳይ አገር፣ ሊዩን ከተማ የሚገኙ የአምኒስቲ ኢንተርናሽናል አባሎች የታሠሩ ጋዜጠኞች እንዲፈቱ ጠየቁ። በ10 ገጽ ላይ የሰፈረ ፊርማ (ፐቲቲኦን) አሰራጩ።</p>

<p>የጣሊያን ፣ የዴንማርክ፣ የስዊዘርላንድ፣ የስዊድን የአምኒስቲ ኢንተርናሽናል ቡድኖች ለጠቅላይ ሚኒስትሩ፣ ለፍትህ ሚኒስትሩ፣ ለባህልና ኢንፎርሜሽን ሚኒስትሩ በጻፉት ደብዳቤ ጐሹ ሞገስ፣ አንተነህ መርዕድ፣ ታዬ በላቸው፣ ክፍሌ ሙላትና ሌሎችም በእስር ላይ የሚገኙ ጋዜጠኞች እንዲፈቱ፣ የፕሬስ ሕጉ በፖሊሶች፣ በዐቃቤ ሕግና በፍርድ ቤቶች የሚተረጐምበት ሁኔታ ዓለም አቀፍ ደረጃን የጠበቀ እንዲሆን ጠይቀዋል። ከመላው ዓለም ከ100 በላይ በሚሆኑ ግለሰቦች የተጻፉ ደብዳቤዎችም ተመሣሣይ ጥያቄ አቅርበዋል።</p>

<p>ከውጭና ከመላው ተቃዋሚ የፖለቲካ ድርጅቶች ጋዜጠኞችና የፖለቲካ እስረኞች እንዲፈቱ ተከታታይ ጥያቄዎች እየቀረቡ ቢሆንም ከመንግሥት በኩል እስካሁን የተወሰደ ተጨባጭ እርምጃ የለም። 	ጋዜጠኞችን በተመለከተ ያለው ሁኔታም ቀደም ሲል ከነበረው የተለወጠ አይደለም።</p>

<p>ሁለት የነፃው ፕሬስ አስተባባሪ ኮሚቴ አባላት ማለትም ሰብሳቢው ክፍሌ ሙላትና ፀሐፊው አንተነህ መርዕድ፣ እንዲሁም ጐሹ ሞገስ፣ ታዬ በላቸውና ሌሎችም ላለፉት ስድስት ወራት በእስር ላይ ናቸው።</p>

<p>ክፍሌ ሙላት በምርመራ ማስተባበሪያ የተያዘው ስለኡርጂ ጋዜጠኞች በሚያሳትመው በኢትዮ--ታይም ጋዜጣ ለፃፈው ማስተባበያ እንዲያመጣ ተጠይቆ ባለመቀበሉ ሲሆን፣ ጐሹ ሞገስ፣ አንተነህ መርዕድና ታዬ በላቸው በዚሁ ድርጅት የተያዙት የአፍሪካ ኢኮኖሚክ ኮሚሽን ለሠራተኞቹ ያወጣውን የደህንነት ማስጠንቀቂያ በጦቢያ ጋዜጣ አትማችሁ አውጥታችኋል በሚል ነው።</p>

<p>ክፍሌ ሙላት በፌዴራሉ የመጀመሪያ ፍርድ ቤት 2ኛ ወንጀል ችሎት የተከፈተበት የጊዜ ቀጠሮ ፋይል የተዘጋ ቢሆንም ከምርመራ ማስተባበሪያ ወደ አዲስ አበባ ወህኒ ቤት ተወስዶ ከቆየ በኋላ በአሁኑ ጊዜ ደግሞ በወረዳ 1 ፖሊስ ጣቢያ በእሥር ላይ ይገኛል።</p>

<p>እነ ጐሹ ሞገስን (አንተነህና ታዬን ጨምሮ) የፌዴራሉ ዐቃቤ ሕግ ክስ እንደማይመስርትባቸው ያስታወቀ ቢሆንም ወህኒ ቤት እንዲቆዩ ያዘዘው የፌዴራሉ መጀመሪያ ደረጃ ፍርድ ቤት ትዕዛዝ እንዲሰጥ እየተጠበቀ አሁንም በአዲስ አበባ ወህኒ ቤት ይገኛሉ።</p>

<p>ይህን አጠቃላይ ሁኔታ የገመገመው አሜሪካ ውስጥ የሚገኘው የጋዜጠኞች መብት ተከራካሪ ቡድን "ጭጵጅ (ጮምሚትተአ ቶ ጵሮተችት ጆኡርናሊስትስ) ጠቅላይ ሚኒስትር መለፋስ ዜናዊን ለሦስተኛ ዓመት ዘንድሮም በዓለም ላይ ከሚገኙ 10 የፕሬስ ጠላት መሪዎች አንዱ አድርጐ አውጥቷቸዋል።</p>


</body>
</html>
