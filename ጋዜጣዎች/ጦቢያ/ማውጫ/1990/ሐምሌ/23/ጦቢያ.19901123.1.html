<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለብሔራዊ ውይይትና ዕርቅ የተደረገው ሕዝባዊ ጥሪ እንደቁራ ጩኸት እንዳይቆጠር የኦሮሞ ብሔራዊ ኮንግረስ (ኦብኮ) አስጠነቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">አንዱ የፖለቲካ ቀውስ ሳይፈታ ወደሌላ?</span></h3>
<h2 class="align-center">ለብሔራዊ ውይይትና ዕርቅ የተደረገው ሕዝባዊ ጥሪ እንደቁራ ጩኸት እንዳይቆጠር የኦሮሞ ብሔራዊ ኮንግረስ (ኦብኮ) አስጠነቀቀ</h2>
<h3 class="align-center"><li>ሌንጮ ለታ ከኦነግ አመራር ወጡ</h3></li>


<p>ካለፈው ባለመማር ለብሔራዊ ውይይትና እርቅ የሚደረገውን ሕዝባዊ ጥሪ እንደቁራ ጩኸት መቁጠር የኋላ ኋላ ለማንም እንደማያተርፍ፣ ይልቁንም ሥልጣን ላይ ያለው መንግሥት ለብዙ ዓመታት ሕዝቡ የተንገላታበት የፖለቲካ ቀውስ ሳይፈታ ወደሌላ ቀውስ እንዳንገባ፣ አሁን የተፈጠረው ቀውስ ወደ ሌላ ቀውስ እንዳያመራ ማሰብና ሂደቱን በውል መገንዘብ እንደሚያስፈልግ የኦሮሞ ብሔራዊ ኮንግረስ (ኦብኮ) አሳሰበ።</p>

<p>ኦብኮ «የኦሮሞ ወጣቶች ሊግን» መመሥረት ይፋ ለማድረግ በልሳኑ በ «ኦሮሞ ሕዝብ ድምጽ»፣ ቅጽ 1፣ ቁ.3፣ ሐምሌ 20 ቀን 1990 «የኦሮሞ ሕዝብ ትግልና የኦሮሞ ወጣቶች ሚና» በሚል ርዕስ ባወጣው መግለጫ «በኢትዮጵያና በኤርትራ መንግሥት መካከል ያለውን ውዝግብ በማስመልከት ባሰፈረው ሀሳብ ግጭቱ «ማመን በሚያስቸግር መልኩ ለትውልድ ወደሚተርፍ የታሪክ ጠባሳ እያመራ መሆኑን በየቀኑ እያየን ነው። ከመረብ ማዶ የሚደረጉትን በትክክል ማወቅ ቢያስቸግርም ሁኔታዎቹ በአጠቃላይ ስንመለከታቸው ዓይን ለዓይን (ኣን አየ ፎር አን አየ) የሚለውን በኦሪት ዘመን የነበረውን የሃሙራቢ ሕግ በሥራ ላይ ወደማዋሉ እንዳይገባ ያሳስባል።</p>

<p>«በኢትዮጵያ መንግሥት በኩል የሚወሰዱት እርምጃዎች ምን ያክል የማጣራት ሥራዎች እንደሚደረግባቸው መረጃው ባይኖረንም በትናንቱ የደርግ ዘመን ሌላው ቀርቶ «ታላላቅ» ባለሥልጣናት የሚዝናኑበት ቡና ቤት በመጠጣት፣ ወይም ቆንጆ ሚስት በማግባታቸው በፀረ-አብዮትነት ተወንጅለው ሕይወታቸው የጠፋውን ዜጎች ስናስታውስ፣ ዛሬም አንዱ ነጋዴ በሌላው ነጋዴ መባረር ለማትረፍ፣ አንድ ሠራተኛ የሌላውን ቦታ ለመውሰድ፣ በተራ ቂም መበቀል፣ ወዘተ፣ ምክንያቶች ሐቀኛ ዜጎች ሊጎዱ የሚችሉባቸው ሁኔታዎችን መገመት አያስቸግርም። ስለሆነም በተለይ አስፈጻሚው ክፍል በተቻለ መጠን ለሚወሰዱት ውሳኔዎች ተገቢ የማጣራት እርምጃዎች እንዲካሄዱ መጣር ለዛሬውም ሆነ ለነገው ትውልድ ጠቃሚ ይመስለናል።» በማለት አስገንዝቧል።</p>

<p>ኦብኮ በዚሁ መግለጫው «የኦሮሞ ሕዝብ የተገፈፈውን ብሔራዊ መብት፣ ክብሩን ለማስመለስ በተደራጀ መልኩ መታገል ከጀመረ አንድ ትውልድን አስቆጥሮአል። በዚህ ትውልድን ባስቆጠረ ትግል ውስጥ አንጋፋዎቹን የሜጫና ቱለማ መረዳጃ ማኀበርና የባሌውን የሕዝብ ንቅናቄ ጨምሮ በብዙ የብሔርና የኀብረ-ብሔር ንቅናቄዎች፣ በተማሪዎችና የሠራተኛ ማህበራት እንቅስቃሴዎች ውስጥ የኦሮሞ ወጣቶች የማይናቅ ሚና ሲጫወቱ ቆይተዋል። በመስዋዕትነት ደረጃም ከሜጫና ቱለማ ወጣት መኮንን፣ ማሞ መዘምር ጀምሮ፣ ብዙ የኦሮሞ ወጣቶች ታስረዋል፣ ተሰደዋል፣ ተገለዋል። ነገር ግን ባለፉት እትሞቻችን እንደገለጽነው በሀገሪቱ በነበሩት አምባገነናዊ ሥርዓቶች አፈናና ትግሉን በአኮላሹት የውስጥ ችግሮች ምክንያት የኦሮሞ ልጆች በከፈሉት መስዋዕትነት መጠን እስካሁን የሕዝባችን ሕልም እውን ሊሆን አልቻለም።» ብሏል።</p>

<p>ከዚህም በማያያዝ «የኦሮሞን ሕዝብ ትግል ከገባበት አጣብቂኝ ውስጥ አውጥቶ ሕዝባችንን ለድል ለማብቃት የኦሮሞ ወጣቶች ልዩ ተልእኮ እንዳላቸው የሚያጠያይቅ ጉዳይ አይደለም። ተልእኮው የሚሳካው፣ ብሎም የሕዝባችን ነፃነት፣ ብሔራዊ ክብርና መብት የሚከበረው ወጣቶቻችን ሕዝባዊ ዓላማ ባነገበ ድርጅት ስር ሲሰባሰቡና ትክክለኛ የትግል አቅጣጫ ሲከተሉ ብቻ ነው። ከዚህም በላይ አንድ ደፋር ትውልድ ሕዝባዊ ራዕይ (ቪሲኦን) ባለው ድርጅት ካልተመራ በድፍረቱ ብቻ ለሚያኮራ ሕዝባዊ ድል ሊበቃ እንደማይችል አያጠያይቅም። የእስካሁኑ የኦሮሞ ሕዝብ የትግል ተሞክሮም የሚያሳየው ይህንኑ ሐቅ ነው። በዚህ ረገድ የበኩሉን አስተዋጽኦ ለማድረግ የተቋቋመው የኦሮሞ ብሔራዊ ኮንግረስ (አብኮ) የኦሮሞ ወጣቶችን በሥሩ በማደራጀት ላይ ነው። የኦሮሞ ብሔራዊ ኮንግረስ ይህንን ተልእኮ የወሰደው የሕዝባችን ትግል ጐልብቶ የተተለመለትን ግብ የሚመታው ወጣቶቻችን ወንዝ በሚያሻግር መልኩ ሲደራጁ ብቻ መሆኑን በማመን ነው።» ካለ በኋላ «በፕሮግራማችን ውስጥ በማያሻማ ቋንቋ ላስቀመጥነው ዓላማ ማለትም «የኦሮሞ ሕዝብ ብሔራዊ ማንነቱ ታውቆለት፣ ባሕልና ቋንቋውን እንዲያበለጽግ፣ ያለምንም ተጽዕኖ ብሔራዊ ሀብቱን የመቆጣጠርና የመጠቀም መብቶቹ እንዲጠበቁለት፣ እውነተኛ ዲሞክራሲያዊ ስርዓት በሀገሪቱ እንዲሰፍን የምትሹ የኦሮሞ ወጣቶች በ«ኦሮሞ ወጣቶች ሊግ» ዙሪያ እንድትሰበሰቡ የኦሮሞ ብሔራዊ ኮንግርስ የትግል አንድነት ጥሪውን ያቀርብላችኋል!» በማለት ጥሪ አስተላልፏል።</p>

<p>በመጨረሻም «የኢትዮጵያ ሕዝቦች ለሁሉም ተቀባይነት ሊኖረው የሚችል ዲሞክራሲያዊ ሥርዓትን ፈጥረው፣ ተከባብረው በእኩልነት አብረው እንዲኖሩ በተደጋጋሚ ያደረገው የብሔራዊ ውይይት (ኛቲኦናል ዺአሎጉአ) ጥሪ በሚመለከታቸው ኃይሎች ተገቢ ምላሽ ያለማግኘቱን» አውስቶ «እዚህ ላይ ለማስጨበጥ የፈለግነው ነጥብ ሕዝባችን ከቀውስ አዙሪት ውስጥ የሚያወጣውን እውነተኛ ሕዝባዊ ሥርዓትን የሚያሰፍን መንግሥት እንደሚፈልግ፣ እንዲህ ዓይነቱ መንግሥት ደግሞ ከሰማይ እንደመና የሚወርድ ሳይሆን በሕዝብ ውሳኔና ፍላጎት የሚፈጠር ሕዝባዊ ተቋም መሆኑን፣ በዛሬይቱ የኢትዮጵያ ሁኔታ ወደዚህ ዓይነቱ መንገድ አንድ እርምጃ ወደፊት በቀላሉ የምንሄደው የኢሕአዴግ መንግሥት በልበ ደንዳናነት የዘጋውን በር በበቂ ሲከፍትና ተቃዋሚ ኃይሎች ኃላፊነት የተሞላበትን ሚና ሲጫወቱ መሆኑን ለአንድ አፍታ እንኳ መዘንጋት የለበትም።</p>

<p>ከሁሉም በላይ ለጋራ የሀገር ችግር የጋራ መፍትሔ ለመሻት የሚደረገውን ተደጋጋሚ ጥሪ፣ ራስን በብልጥነት መድቦ፣ የሞኛ ሞኞች ማሰልቸት አድርጎ መውሰድም ማንንም እንደማይጠቅምም መረዳት ያሻል።» በማለት አስጠንቅቋል።</p>

<p>ይህ በእንዲህ እንዳለ ለዚሁ ለኦሮሞ ሕዝብ ነፃነት (ነፃ ኦሮሚያን ለመመሥረት) እታገላለሁ የሚለው የኦሮሞ ነፃነት ግንባር (ኦነግ) አመራር ሁለተኛ ሰው የነበሩት አቶ ሌንጮ ለታ ከሥልጣን መወገዳቸውን አመኑ። አቶ ሌንጮ ለታ ከኦነግ አመራር መነሳታቸውን የገለፁት «ኦሮሚያ አውትሉክ» ከተባለው እትም ጋር ባደረጉት ቃለ ምልልስ ነው።</p>

<p>አቶ ሌንጮ በሰጡት ማብራሪያ በቅርቡ በምሥራቅ ኢትዮጵያ ውስጥ ተካሄዶ የአመራር ለውጥ በተደረገበት የኦነግ ጠቅላላ ጉባኤ ላይ በግል ምክንያት እንዳልተገኙ ገልፀው ድርጅቱ አመራሩን የመለወጥ መብትና ሥልጣን እንዳለው አስረድተዋል። በማያያዝም ዋና ፀሐፊውና ሌሎች የአመራር አባላት በጉዳዩ አምነውበት ውሳኔውን እንደሚያከብሩ አረጋግጠው «እኔ ኦነግ ውስጥ ያለሁትና የነበርኩት ለሌንጮ ለታ አይደለም» ብለዋል። ቀጥለውም ከሌሎች የአመራር አባላት ጋር መጠኑና ባህርይው በይፋ ያልተቀመጠ ልዩነት እንደነበራቸው አመልክተው ቀደም ሲል በተካሄደው ጠቅላላ ጉባኤ ላይ የሥራ መልቀቂያ ጥያቄ አቅርበው እንደነበር ገልፀዋል። በዚህም አጋጣሚ ከኢትዮጵያ መንግሥት ባለሥልጣናት ጋር አንዳችም ምስጢራዊ ግንኙነት እንዳላደረጉ አስታውቀዋል።</p>

<p>ኦነግ ከአልኢትሐድ ጋር በመሆን ከሻዕቢያ ጐን ቆሟል እየተባለ በመንግሥት መገናኛ ብዙኃን ከፍተኛ ውግዘት እየደረሰበት ነው።</p>

<p>በሌላ በኩል ደግሞ ባለፈው ሐምሌ 12 ቀን 1990 ዋሽንግተን ዲሲ ከተማ የተካሄደው ኢትዮጵያውያን የኃይማኖት አባቶችን፣ የአገር ሽማግሌዎችን፣ የፖለቲካና የሲቪክ ድርጅቶችን ያካተተው የውይይት መድረክ በስብሰባው ማጠቃለያ ባሳለፈው ውሳኔ «ግፈኛው የሻዕቢያ ቡድን በኢትዮጵያዊ ወገኖቻችን ላይ በትግራይና በአፋር ክፍለ-ሀገሮች ያደረሰውን ኢሰብአዊ ጥቃትና ደም ማፍሰስ» አውግዞ «የኢትዮጵያ ሕልውናና አንድነት ተጠብቆ፣ ሰላምና ነፃነት ሰፈኖ፣ በሕግና በዴሞክራሲ ላይ መንግሥታዊ አቋም እንዲኖር የሚደረገው ትግል በኀብረትና በተጠናከረ ሥልት» መከናወን እንደሚኖርበት አሳስቧል።</p>


</body>
</html>
