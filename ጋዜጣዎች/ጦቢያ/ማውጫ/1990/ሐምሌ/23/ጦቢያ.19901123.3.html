<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ ኤምባሲዎች አማካይነት የብር ሽያጭ ገበያ ጦፎአል-በቀን ከሚሊዮን ብር በላይ ይመነዘራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በኤርትራ ኤምባሲዎች አማካይነት የብር ሽያጭ ገበያ ጦፎአል-በቀን ከሚሊዮን ብር በላይ ይመነዘራል</h1>
<p class="align-right">(የጦ.ሪ - ዋሽንግተን ዲሲ)</p>


<p>በዋሽንግተን ዲሲና በኒውዮርክ የሚገኙት የኤርትራ ዲፕሎማቶች በደላሎችና በመሳሰሉት ግለሰቦች አማካይነት ትልቅ የገንዘብ ለውጥ ገበያ እያጧጧፉ መሆኑ ታውቋል።</p>

<p>ከዚህ ቀደምም ዶላር በኤምባሲው በኩል እየተወሰደ በሰባት ብር ሂሳብ አዲስ አበባ ላይ ለተወሰነው ተቀባይ ይሰጥ እንደነበረ ሲገለጥ በአሁኑ ሰዓት ደግሞ ከኢትዮጵያ እንዲወጡ የሚደረጉ ሰዎች ገንዘቡ በዶላር በዩናይትድ ስቴትስ እንዲቀመጥላቸው እየተደረገ እነሱ አዲስ አበባ ለሚገኙ ተቀባዮችና ቤተሰቦች የኢትዮጵያ ብር እንደሚያስረክቡ ተረጋግጦአል።</p>

<p>በኤርትራ ኤምባሲዎች አማካይነት በግልጽ ይካሄድ የነበረው ይህ የገንዘብ ልውውጥ ገበያ ለተወሰነ ጊዜ ጋብ ብሎ ቆይቶ እንደነበርና አሁን ግን እየተከናወነ መሆኑ ይወሳል።</p>

<p>ለኤርትራ ኤምባሲ ቅርብ የሆኑ ምንጮች እንዳብራሩት ባለፈው ሳምንት በአንደኛው ቀን ብቻ በዚህ ዓይነት ከዋሽንግተን ዲሲ ከግማሽ ሚሊዮን ብር በላይ ለመለወጥ ተችሎአል። እነዚሁ ምንጮች እንደሚሉት የኢትዮጵያ ብር ግዥ ጉዳይ በአንድ ወቅት አሥመራ ላይ በዶላር ዘጠኝ ብር ገብቶ ነበር። ያ እያዘቀዘቀ መጥቶ ለጊዜውም ቢሆን ልውውጡ ተቋርጦ ነበር። አሁን ግን የሀብታሞችን ንብረት እንዳለ ወደ ውጭ ለማሻገር ይቻል ዘንድ የገንዘብ ልውውጡ ገበያ እየደራ መሆኑ ተረጋግጦአል። ይህም ተግባር በአሜሪካ ብቻ የተወሰነ ሳይሆን በሌሎችም የኤርትራ ኤምባሲዎች እየተከናወነ መሆኑ ታውቃአል።</p>

<p>ተመልካቾችም የኢትዮጵያን ኢኮኖሚ ማንኮታኮቻ የሆነውና በአገሪቱ ላይ የሚያካሄዱት ዘመቻ አንድ አካል የሆነውን ይህን እንቅስቃሴ ኢትዮጵያውያን መረዳት አለባቸው ይላሉ።</p>


</body>
</html>
