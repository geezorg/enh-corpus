<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሁሉም መቅደም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ርእሰ አንቀጽ</span></h3>
<h1 class="align-center">በሁሉም መቅደም</h1>


<p>በናዚዎች የፕሮፓጋንዳ ብልጠት መሠረት «ውሸት ሲደጋገም እውነት ይሆናል» የሚል ነው። ይልቁንም በአገራችን ከቆየው ልማዳዊ አስተሳሰብ አንፃር የእውነት ምንጭ ተደርጐ በየዋሐን በኩል ተቀባይነት ካገኘው ከመንግሥት አንደበት የወጣ ሁሉ ለብዙ ጥርጣሬ የተጋለጠ አይሆንም። በሶስተኛ ዓለም ብቻ ሳይሆን በአውሮፓና በአሜሪካም፣ ከቶውንም በታላላቆቹ መንግሥታት ዘንድ የማወናበድና የቅጥፈት ፕሮፓጋንዳ የተወገዘ ቢሆንም «ቀድሞ የማጥቃት» ፖለቲካ የተለመደ ሆኖአል።</p>

<p>ጦርነት የፖለቲካ ከፍተኛው ደረጃ ነው። ሰላማዊው የፖለቲካ ጨዋታ ነው ወደ ትልቅ ትግልና ጦርነት የሚለወጠው። ስለዚህ ወደ ትልቅ ትግል የተሸጋገረውን ፖለቲካ መደገፊያ አንድ ትልቅ ስልት በአገር አቀፍም ሆነ በዓለም አቀፍ ደረጃ በአጥቂ ፖለቲካ ማጠናከር እንደ አስፈላጊ እርምጃ የተወሰደ ይመስለናል። በዚህ ረገድ ደግሞ የአሥመራው መንግሥት በሕዝቡ መካከል በሚበትነው ፕሮፓጋንዳና በውጭም በሚያካሄደው ቅስቀሳ እጅግ እንደ ቀደመን አይጠረጠርም። የጠቀመው ሐቁ አይደለም። እየቀደመ የሚያወጣው መግለጫ እውነት መስሎ በመታየቱ ከኢሕአዴግ ሰፈር የሚሰጠውን «ተከላካይ ፕሮፓጋንዳ» እያስመሰለው ሄዶአል። በማንኛውም የፕሮፓጋንዳ ተቀባይ ኀብረተሰብ ሥነ ልቡና ቀድሞ የተሰጠ ሁሉ እውነት የመምሰል አዝማሚያው ከፍተኛ ነው።</p>

<p>የኤርትራ ሥርዓት ልዩ ልዩ የፖለቲካና የፕሮፓጋንዳ አውታሮች በዛሬው ሰዓት ዘመቻውን በማራዘም በኩል በሙሉ ጉልበታቸው እየተንቀሳቀሱ መሆናቸው ይስተዋላል። በአንድ ቀን በተመሳሳይ ሰዓት አንድ ኤምባሲ ከአፍሪካ፣ ሌላ ኤምባሲ ከአውሮፓ፣ ሶስተኛው ከአሜሪካ መግለጫቸውን አሳምረው «አለቅን፣ ተወረርን» ብለው ያለቅሳሉ። ነገ ሌሎች ደግሞ «ታፈን። ወደ ውጭው ዓለም መውጫ መግቢያ በር ተዘጋብን» ብለው ይንጫጫሉ። ከኢሳይያስ ቢሮ፣ ከውጭ ጉዳይ ሚኒስቴር፣ ወዘተ፣ ወዘተ፣ የዳጐሱ ሥነ-ጽሑፎች ይወጣሉ። በየአገሩ የሚኖሩ ኤርትራውያን የየራሳቸውን ድርሻ ፕሮፓጋንዳ ይሠራሉ። ወደ ታላላቅ መንግሥታት የውጭ ጉዳይ ሚኒስቴሮች ሄደው አቤቱታ ያቀርባሉ። የሌለ ታሪክ ሲያራቡ፣ የሌለ በደል ሲያስተጋቡ እንደተጠና ተውኔት ነው። የአንዳንድ የውጭ የፖለቲካ መሪዎች በዚህ መወናበድና የቅጥፈቱ ጩኸት ተቀባይነት ማግኘቱን ስናስተውል አሁንም ውሸት ሲደጋገምና አጥፊ ራሱ ቀድሞ ሲለፈልፍ እውነት የመምሰል ስልት እንደነገሩ ሊጠቅም እንደሚችል እንገነዘባለን። በመካከሉ ኤርትራ በእብሪትና በእብደት የኢትዮጵያን ድንበር የመውረርዋ ሐቅ እየተረሳ እንዳይሄድ ያሳስባል።</p>

<p>በወያኔ ኢሕአዴግ በኩል ያለው ችግር ይገባኛል። አንደኛው መሠረታዊ ችግር የኢትዮጵያን ወቅታዊ ጥቃት (ጫኡሰ) ከማብራራት ይልቅ ድርጅታዊ ታሪክንና ተራና ተርታ ጉዳዮችን የማጉላት፣ የሞተ ጅብ የመውገር (ደርግን) ድክመት አልለቀቀንም። በሌላ በኩል ደግሞ ከአሥመራና ከኤርትራ ዲፕሎማቶች ለሚሰጡ መግለጫዎች መልስ የመስጠት «የተከላካይነት ፕሮፓጋንዳ» ሚና መጫወት እንደሚጐዳ (የኋላ ኋላ) የገባን አይመስለንም። በሶስተኛ ደረጃ ሊወሳ የሚችለውና ምናልባትም ሥርዓቱ ሊሰማው የማይፈልገው እውነታ በውጭ በሚገኙ ዲፕሎማቶች የሚካሄደው የፖለቲካ ትግል አነስተኛነት ወይም ኢምንትነት ነው። የፖለቲካ ጋሻ ጃግሬዎችና አልባሌዎች በዲፕሎማሲው የመሰማራታቸው ውጤት ነው። በውጭ በሚገኘው ኢትዮጵያዊ መካከልም ጦርነቱን በመደገፍ ረገድ የአሳብ መለያየትም አለ።</p>

<p>የትጥቅ ትግል በፖለቲካ ትግል በከፍተኛ ደረጃ መቀነባበር ሲኖርበት ዲፕሎማቶቹ ግን አመራረጣቸው በኮታና በማንሄ ማንሄ በመሆኑ ዲፕሎማሲ ምን እንደሆነ ማወቃቸው ያጠራጥራል ወዲህም የጦርነቱን ጭብጥ የሚያውቁ በጣት አይቆጠሩም። ይልቁንም ጉልበትና አለኝታ የሚሆነውን በውጭ ያለውን ኀብረተሰብ ከአራት ኪሎ እስከ ዋሽንግተን፣ ከኔዘርላንድስ እስከ አትላንታ ድረስ ሲዘልፉ፣ በእጃቸው ያሉትን የፖለቲካ እሥረኞችና ጋዜጠኞች ሲሳደቡ ነው የሚሰሙት። በአጭሩ ጦርነቱ የገዥዎቻችንን ልብ አልለወጠውም። በአገር ውስጥም፣ በውጭም ያሰለፉአቸው ብዙዎች ፕሮፓጋንዲስቶች ተራ ተሳዳቢዎች እንጂ የበሰለ ሥራ ሊሠሩ የሚችሉ አይመስሉም። በእኛ በኩል ያለው አመለካከት መንግሥት የሚመሩ ወገኖች የሆነውንና ለኢትዮጵያ ኃላፊነት ያለበትን ወገን ሁሉ ከመንደፍ ይልቅ በጠላት ላይ ማተኰሩና ድክመትንም ማረሙ ይጠቅማል የሚል ነው። ማስታወቂያ ሚኒስቴርን የሚያክል ግዙፍ ድርጅት ይዞ፣ ውጭ ጉዳይ ሚኒስቴርን ያህል ያማረ ሕንፃ እያለ፣ የመንግሥት ምክር ቤትን የመሰለ ዘመናዊ ሕንፃ ባለቤት ሆኖ ከውስጡ የሚወጣ ፋይዳ ያለው ውጤት መገኘት ነበረበት።</p>



<p><hr width=70% size=4/></p>

<h2 class="align-center">200 ቀን ያለፍርድ!</h2>

<center>
<table class="align-center">
<tr><td><h3>ታዬ በላቸው</h3></td></tr>
</table>
</center>

<p><hr width=70% size=4/></p>


</body>
</html>
