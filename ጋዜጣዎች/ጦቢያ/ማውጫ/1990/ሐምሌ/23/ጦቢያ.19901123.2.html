<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በችሎቶች መጣበብ ዳኝነት ማግኘት አስቸጋሪ ሆኖአል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በችሎቶች መጣበብ ዳኝነት ማግኘት አስቸጋሪ ሆኖአል</h1>


<p>በአዲስ አበባ የፌደራል ፍርድ ቤቶች ችሎቶች ተጣበው ፋይሎች በመከማቸታቸው በፍርድ ቤቶች አካባቢ በአሁኑ ጊዜ ያለው የቀጠሮ መጓተት በእጅጉ ያሳዘናቸው መሆኑን ባለጉዳዮችና የሕግ ባለሙያዎች ገለጡ።</p>

<p>«በአንድ ሀገር መንግሥት መኖሩ የሚረጋገጠውና ፍትሐዊ አስተዳደር መኖሩ የሚታወቀው የሀገሪቱ ዜጎች በሙሉ የተደላደለ ፍትሕ ሲያገኙ ብቻ ሲሆን በተለይ በአዲስ አበባ ከተማ ውስጥ በሚገኙት ፍርድ ቤቶች በአሁኑ ጊዜ በቀጠሮ የተከመሩትን መዛግብቶች ተዘዋውሮ በማየት ሕዝቡ ምን ያህል በፍትሕ እጦት በመሰቃየት ላይ መሆኑን በገሀድ ማወቅ ይቻላል ያሉን» አንድ የሕግ ባለሙያ ናቸው።</p>

<p>በአለፉት ሁለት መንግሥታት ከ3 እስከ 4 ወራት የሚሰጡት ቀጠሮዎች ራቁ እየተባሉ ከፍተኛ ሮሮ እንዳልነበረ ሁሉ በአሁኑ ጊዜ አብዛኛዎቹ ጉዳዮች ለመጭው ዓመት በሰኔና በሐምሌ እንደሚቻሉ ገልጠው በዚህ ምክንያት ጡረታና ውርስን የመሳሰሉ አፋጣኝ ውሳኔን የሚጠይቁ ጉዳዮች ያሉአቸው ባለጉዳዮች ከፍተኛ ሮሮ እያሰሙ መሆኑን ለማወቅ ተችሏል።</p>

<p>ሌላው ቀርቶ ቤተሰቦቻቸው በሞት የተለዩባቸው ሰዎች የወራሽነት መብት ለማረጋገጥ የሥራ ፋይል እየከፈቱ አበላቸውን በወቅቱ ለማግኘት እንዳይችሉ ከሁለት ዓመት በላይ እየተቀጠረ የሚልሱትና የሚቀምሱት እያጡ ለጎዳና ተዳዳሪነት እስከ መዳረግ የደረሱ እንዳሉ በመግለጥ «ዘግይቶ የተሰጠ ፍርድ ፍትሕ እንደአልተገኘበት ይቆጠራል» በማለት በእጅጉ የሚታሰብበት ጉዳይ መሆኑን አስረድተዋል።</p>

<p>«አንድ ትክክለኛ አቋም ያለው መንግሥት የሚያስተዳድረውን ሕዝብ እንደየጥፋቱ መጠን በሕጉ እንደተደነገገው ይቀጣል እንጂ ፍትሕን በማሳጣት አይቀጣም» ያሉን አንድ ጠበቃ መዛግባቶችን ለመመርመር እየተባለ ፋይሎች ለወራት ከተቀጠሩ፤ በማያስፈልግ ቀጠሮ ነገር ከተጓተተ፤ አፈፃፀም ላይ የደረሱ ጉዳዮች ከዋናው ክርክር ከእጥፍ በላይ እንዲቆዩ ከተደረገ፣ ሕዝብን የሚያስመርር ድርጊት ስለሆነ መንግሥት ጉዳዩን አስጠንቶ አንድ እልባት እንዲሰጥ ጠይቀው «ሐምሌ 14 ቀን 1990 ዓ.ም. ጧት በኢትዮጵያ ራዲዮ እንደአዳመጥኩት አንድ ከፍተኛ ዳኛ ስዊድን ሀገር «ለሕዝብ በወቅቱ ፍትሕ እንዲያገኝ አልተደረገም» በማለት ሥልጣናቸውን በፈቃዳቸው እንደለቀቁ በማስተዋል የኛ ዳኞችም የሕዝብ ችግርና ብሶት እንደእኚህ ዳኛ ሊሰማቸው ይገባል» ሲሉ አሳስበዋል።</p>

<p>እኝሁ ጠበቃ ቀጥለውም በቀዳማዊ ኃይለ ሥላሴ መንግሥት ጊዜ ለፍርድ ቤቶች ሥራ ያመቻል በማለት ልደታ አካባቢ ከፍተኛው ፍ/ቤት ተብሎ በሚጠራው ቦታ ሕዝቡ በአንድ አካባቢ ጉዳዩን እንዲጨርስ ከላይ እስከታች ላሉት ፍ/ቤቶች በርካታ ቤቶች ማሠራቱ ይታወቃል። ዛሬ ብዙዎቹ ቤቶች እየፈራረሱ፤ ግቢው ባለቤት የሌለው ወና መስሎ ከመታየቱም በላይ ለውል ምዝገባ ተብለው የተሠሩ ቢሮዎች ተዘግተው ጽ/ቤቱ ፒያሳ ላይ አንድ ቤት በከፍተኛ ገንዘብ ተከራይቶ ሕዝቡ ከፍርድ ቤት ፈጽሞ በተለየ ጠባብ ቦታ ላይ እንዲሠቃይ መደረጉ በእጅጉ ያሳዘናቸው መሆኑን እኝሁ ጠበቃ አስረድተዋል።</p>

<p>እስካሁን ለታዩት የቀጠሮ መጓተትና የሕዝብ መጉላላት ከዚህ ቀደም ጠቅላይ ሚኒስትር መለስ ዜናዊ ዳኞችን ሌቦች ናቸው ብለው በአደባባይ ተናግረው ብዙዎች ዳኞች ከሥራ በመባረራቸው፣ ሌሎችም ይህን ስም ይዘን አንሥራም በማለት ሥራውን በፈቃዳቸው በመተዋቸውና የተተኩትም ዳኞች አብዛኛዎቹ በቂ ልምድና ትምህርትም ስለሌላቸው በዛሬው ጊዜ በእያንዳንዱ ችሎት በቀን ከ50-80 መዛግብት እየቀረቡ፣ ባሉት ዳኞች ላይ ከፍተኛ ጫና መፍጠራቸውን እኝሁ ጠበቃ አስረድተው «ይህ አሠራር እስከ መቼ ይቀጥል ይሆን?» በማለት ጠይቀዋል።</p>

<p>የጦቢያ ጋዜጠኛ ችግር አለበት ወደተባለው የአዲስ አበባ መስተዳድር ማስረጃ መመዝገቢያ ቢሮ ተጉዞ ባለጉዳዩን ብዛት፣ የቢሮዎችን መጥበብ፤ «ቴምብር ግዙን፣ ፎቶ ኮፒ እኛ ዘንድ አስነሱ፣ የውክልና ጉዳይ እኛ እንሥራልዎት» በሚሉ ወጣት ሰዎች ተገልጋዩ ግራ እየተጋባ መሆኑን አረጋግጦአል። እነዚሁ ወጣቶች ሲያሰኛቸው ደግሞ በጽ/ቤቱ መግቢያ በር ላይ ቆመው ፈታሽ በመሆን «ሰለፍ ያዙ፣ ከሰዓት በኋላ ተመለሱ፣ ስለዘገያችሁ የተራ መያዣ ካርድ አልቋልና ጠዋት ተመለሱ» እያሉ ወሳኝ ሆነው የሚሠሩበትን ሁኔታ ታዝቧል።</p>


</body>
</html>
