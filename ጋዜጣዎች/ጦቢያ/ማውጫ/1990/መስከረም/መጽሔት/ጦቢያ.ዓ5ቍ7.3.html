<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>afrika - adis ra`Iy weys dagm qrmeta?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አፍሪካ - አዲስ ራዕይ ወይስ ዳግም ቅርመታ?</h1>


<p class="align-center"><span class="bold italic">ከሐሰን ዑመር አብደላ</span></p>

<p>ይህ ጽሑፍ «ራዕይ» (አንደኛ ዓመት፣ ቁ. 1) ከተባለ ጀርመን አገር ከሚታተም የአማርኛ መጽሔት የተወሰደ ነው</p>


<p>«<span class="bold">The New Federalist</span>» የተባለው የአሜሪካ ጋዜጣ 53 የአፍሪካ ሀገሮችን ጨፍልቆ 6 ሀገሮችን የፈጠረ አዲስ የአህጉራችንን ካርታ በቅርቡ ለእይታ አብቅቷል። ካርታው የዩጋንዳው ፕሬዚዳንት ዩዌሪ ሙሴቪኒ ለአህጉራችን ያላቸውን የወደፊቱን የአንድነት ራዕይ የሚፈነጥቅ ነውም ተብሏል። ጋዜጣው እንዳመለከተው እቅዳቸው ተግባራዊ ሆኖ፣ እነዚህ 53 ሀገሮች በ6 ቀጣናዎች (ዞኖች) ከተጠቃለሉ፣ ሙሴቪኒ «የአፍሪካን ገፅ ይለውጣሉ።» እነ ንክሩማን የመሳሰሉት መሥራች የነፃነት አባቶች ሕልምም ዕውን ሊሆን ነው። ይህንን ብዙ ጊዜ ለበርካታ ችግሮቻችን እንደ አንድ ፍቱን መድኃኒት የተነገረለትን አንድነት የሚጠላ አህጉር - ወዳድ አፍሪካዊ የሚኖር አይመስለንም። በሀገራችን በአንዳንድ የወያኔ እርምጃና ውጥን «በስተጀርባ» ድብቅ አጀንዳ እንዳለ ሁሉ በፕሬዚዳንት ሙሴቪኒ ራዕዮች «በስተጀርባም» ሌላ ዓላማ መፈላለግ የሞካከሩ አልጠፉም። ፕሬዚዳንቱ ለአህጉራችን የነደፉት የውኀደት ካርታ የብዙ ዘመን የሥራ ውጤት ሊሆን ቢችልም ይፋ የሆነበት አጋጣሚ ለብዙ ጥርጣሬዎች በር ከፍቷል</p>

<p>ካርታው ይፋ የሆነው በካቢላ የሚመራው የዛዬር (ኮንጎ) ተቃዋሚ ኃይሎች ቅንጅት በሩዋንዳና በዩጋንዳ ወታደሮች አዝማችነትና ግልፅ ድጋፍ ከሩዋንዳ ድንበር ተንደርድሮ በሚያስገርም ፍጥነት በብዙ ሺ ኪሎ ሜትር ርቀት ላይ የምትገኘው ኪንሻሳን በድል አድራጊነት መቆጣጠሩ (መግባቱ) ከተበሰረ ጥቂት ቀናት በኋላ ነው። ሙሴቪኒ ከሩዋንዳ ድንበር አመፁን ለለኮሱትና ለመሩት ለዛዬር ቱትሲዎች ያላቸውን ድጋፍ የሸሸጉበት ጊዜ አልነበረም። ምንም እንኳን ወታደሮቻቸው ከአማፅያን ጎን መዋጋታቸውን እንደ ደቀ - መዝሙራቸው የሩዋንዳ ምክትል ፕሬዚዳንትና የመከላከያ ሚኒስትር ፓውል ካጋሚ በዋሽንግተን ፖስት ባያስታውቁም እየዋለ እያደር የቱትሲ ወጋኝነታቸው ይፋ እየሆነ ነው። አንዳንዶቹ ሙሴቪኒ ራሳቸው የቱትሲ ተወላጅ ናቸው ሲሉ፣ ሌሎቹ ደግሞ ለቱትሲ ተዛማጅ የሆነው የበሂማ ጎሳ አባልነታቸውን ያረጋግጣሉ። ያም ሆነ ይህ ከዛዬርና (ኮንጎ) ከታንዛንያ ቱትሲዎች የሚኖሩባቸውን ቀበሌዎች ቆርሰው ከሩዋንዳና ቡሩንዲ አቀላቅለው ከሀገራቸው ጋር በማዋሃድ ታላቁ የቱትሲ ግዛተ - አፄ ለመመሥረት ደፋ ቀና እያሉ ነው ተብለው ሲታሙ ከርመው ከአትላንቲክ ውቅያኖስ እስከ ሕንድ ውቅያኖስ የተንጣለለው አዲስ የስዋሂሊ ሪፑብሊክ ፕሮጀክት መንደፋቸው ጉዳዩን ይበልጥ አጠራጣሪ አድርጓል</p>

<p>በፕሬዚዳንት ሙሴቪኒ ሕልም መሠረት በምትፈጠረው አዲስ የአፍሪካ የፖለቲካ ካርታ ውስጥ ዩጋንዳ፣ሩዋንዳና ቡሩንዲን፣ ታንዛንያንና ኬንያን አጠቃልሎ የምሥራቁ ድንበር የሕንድ ውቅያኖስ ሲሆን፣ በምዕራቡ በኩል ደግሞ የካቢላ ኮንጎንና የብራዛቪል ኮንጎን አጠቃልሎ፣ ከአትላንቲክ ውቅያኖስ ጋር ይዋሰናሉ። ያለጥርጥር ሰፊ የአፄ - ግዛት ነው። በዚህ እቅድ መሠረት እስካሁን በባሕር በር እጦት ሲቸገሩ የነበሩት ዩጋንዳ፣ ሩዋንዳና ቡሩንዲ የሁለት ውቅያኖሶች ባለቤቶች ሊሆኑ ነው። ውጥናቸው ከበስተጀርባው ጠባብ የአንድ አናሳ ጎሳ ዓላማ ይዞ ቢጓዝ እንኳን ፕሬዚዳንት ሙሴቪኒ ሀገር አዋሃጅ እንጂ ገንጣይና ሸንሻኝ አይደሉም። ከመለስ ዜናዊና ከፕሬዚዳንት ኢሳይያስ የሚለዩት በዚህ ነው። ከውኀደት የሚከፋ የአንድነት ኃይል ሊኖር አይችልም። እኛ ጠባችን ከሀገር ሸንሻኞች እንጂ ከአንድነት ዓላማ አራማጆች ጋር አለመሆኑን የአንድነት ኃይል ነኝ የሚል ሁሉ ልብ ሊለው ይገባል። ጠባብ የጎሳ ዓላማ ከትልቁ የአህጉሩ አንድነት ፕሮጄክት ጋር እንዴት አድርጎ ይጣጣማል? የሚል ጥያቄ ሊነሳ ይችላል። ተገቢም ነው። በፕሬዚዳንት ሙሴቪኒ የአንድነት ሕልም ላይ ሊነሱ የሚችሉ ሌሎች በርካታ ጥያቄዎችም አሉ። አንዳንዶቹን እንመልከታቸው። በሙሴቪኒ ንድፍ መሠረት የምንቀዳጀው ኀብረት በአህጉሩ 4 ማዕዘናት በተቋቋሙት የኢኮኖሚ ትብብር ቀጣናዎች አማካኝነት ታስቦ ከነበረው አንድነት ጋር በምን ይለያያሉ? በምንስ ይገናኛሉ? ወይንስ ሁለቱ ንድፎች የሚጠረዙ ናቸው የሚል ጥያቄ ሊነሳ ይችላል። ሌላ ጥያቄም አለ። በውኀደቱ ፕሮጄክት መሠረት በየቀጣናው የሚቀላቀሉት ሀገሮች የቀድሞ ጂኦግራፊያዊ ቅርፃቸውን ይዘው ነው ውኀደቱን የሚቀላቀሉት? ወይንስ የበይነ - መንግሥታቱ የቀድሞ ድንበሮች ፈርሰው የተቆራረጡትን ጎሳዎች እንደገና ለማገናኘት የግዛት ማስተካከያዎች በቅድሚያ ተግባራዊ ሆነው ነው ውኀደቱ ዕውን የሚሆነው? የሚል ነው። ሌሎች የክልሎቹ ስሞች የመሳሰሉ ቅርፅ - ጠቀስ ጥያቄዎችን ለጊዜው እናቆያቸው። ፕሬዚዳንት ሙሴቪኒ አህጉራችንን አንድ የማድረግ ዓላማ አንግበው የተነሱ የመጀመሪያው አፍሪካዊ መሪ አይደሉም። ለአፍሪካ ውኀደት ትልሞችን መንደፍም አዲስ ነገር አይደሉም። ንክሩማህን፣ ናስርን፣ ሴኩቱሬን የመሳሰሉ የነፃነት አባቶች የአንድነት ራዕይም ነበሯቸው። የቀን ብርሃን ለማየት ያልበቁ በርካታ ውጥኖች ሳይሳኩ ቀርተዋል። አንዳንድ መሪዎች ውኀደቱን በተቀላጠፈ መንገድ ተግባራዊ ለማድረግ ሲጣደፉ ሌሎቹ ሲሮጡ የታጠቁት ... የሚሉት ዓይነት እንዳይሆን አዝጋሚ የኢኮኖሚ ትስስሮችን እንደ አንድ ፍቱን ቅድመ ሁኔታና መረማመጃ አቅርበዋል። በነፃነት ማግሥት ለቅፅበታዊ ውኀደት የነበረው ጥድፊያና ጉጉት እየዋለ እያደረ በእርጋታና በጥሞና ቅድመ - ሁኔታዎችን ወደ ማመቻቸት ተሸጋገረ። ለዚህ አንዱ ምክንያት ተብሎ የቀረበው ሀገሮች የተጎናጸፏቸውን ነፃነትና ሉዓላዊነት እንደ ዋዛ ለኀብረቱ መንግሥታት ለማስረከብ አልፈቀዱም ነው። የቀድሞ የቅኝ ገዥዎች ተንኮልም እንደ ተጨማሪ ምክንያት ይቀርባል። ከውኀደት ይልቅ በመካከላቸው የተፈጠረው ልዩነት እየሰፋ መጥቶ ወደ አላስፈላጊ ውዝግብ እንዳያመራ በመስጋት ነበር በአድሃሪና ተራማጅ ጎራ ተለይተው የነበሩት፣ የካዛብላንካና የሞኖሮቪያ ብሎኮች (ጎራዎች) በአዲስ አበባ የአፍሪካ አንድነት ድርጅትን በ1963 ዓ.ም በአፄ ኃይለ ሥላሴ ማዕከልነት ያቋቋሙት</p>

<p>ለአስተማማኝ ውኀደት መሠረቶችን ይጥላል ያሉትን የኢኮኖሚ ትብብር ቀጣናዎች መመሥረቱን ተግባር ችላ አላሉትም። 16 የምዕራብ አፍሪካ አገሮችን ያካተተው የምዕራብ አፍሪካ አገሮች የኢኮኖሚ ኀብረት (ኢኮዋስ) እና 12 የደቡብ አፍሪካ አገሮችን ያጠቃለለው የደቡብ አፍሪካ የልማት ማኀበረሰብ (ሳዳክ) በግንባር ቀደምትነት የሚጠቀሱ ናቸው። አመቺ የንግድ ቀጣና (Preferential Trade Area - PTA) በመባል የሚታወቀውና እንዲሁም ደግሞ ሌላው የሰሜኑ አፍሪካ የዐረብ ሀገሮች ኢኮኖሚያዊ መሰናዶዎችም ለፖለቲካዊ ውኀደቱ መንገድ ይጠርጋሉ ተብለው የተገመቱ ትስስሮች ነበሩ። የፕሬዚዳንት ሙሴቪኒ ፕሮጄክት በእነዚህ ንድፎች ላይ የተመሠረተ ውጥን ነው? ወይንስ ራሱን የቻለ አዲስ ትልም ነው? ተብሎ የሚጠየቀውም ለዚህ ነው</p>

<p>ሁለተኛው ጥያቄም እንዲሁ አግባብ ያለው ነው። የፕሬዚዳንት ሙሴቪኒ ስድስቱ የኀብረት ሪፑብሊኮች የቀድሞ ድንበሮችን በማፈራረስ ያንዱን ሀገር ግዛት ገንጥሎ ለሌላው ኀብረት ሪፑብሊክ ቆርጦ የሚሰጥ ከሆነ በ1964 (እ.ኤ.አ) በሁለተኛው የአፍሪካ አንድነት የመሪዎች ጉባዔ ስምምነት የተደረሰበትን የድንበሮችን አይገሰስነት ያፋልሳል። ተፈርተው ለነበሩ አወዛጋቢ ጉዳዮች በር ይከፍታል። ለምሳሌ በፕሬዚዳንት ሙሴቪኒ ካርታ መሠረት ደቡብ ሱዳን ከሱዳን ተቆርሶ በማዕከላዊ አፍሪካ ሪፑብሊክ ተካቷል። የሱዳን ሰሜናዊ ክፍል ደግሞ ዐረቦች ከተጠቃለሉበት ከሰሃራ ሪፑብሊክ ተደምሯል</p>

<p>«የደቡብ ሱዳን ትግል ከቅኝ ግዛት ነፃ ለመውጣት የሚደረግ ትግል ነው።» በማለት በአንድ ወቅት «ለፋይናንሺያል ታይምስ» እቅጩን የተናገሩት ሙሴቪኒ ይህንን ማድረጋቸው ባይገርምም ትልማቸውን (ራዕያቸውን) ከጅምሩ አወዛጋቢ ያደርገዋል የሚል ፍራቻ አሳድሯል። የአፍሮ - ዐረብ ግንኙነትንም መነካካቱ አይቀርም</p>

<p>ይህ ብቻም አይደለም። ከቅርብ ጊዜ ወዲህ የመወያያ ርዕስ ሆኖ የመጣውንና ከቅኝ - ግዛትነት ጊዜ የተወረሱትን የድንበሮች አይገሰስነት ጥያቄም እንደገና ያስነሳል። የተፈለገው ይህ ከሆነ እሰየው የሚያሰኝ ነው። የቅኝ ገዥዎች ያበጃጁትን የመረብ ድንበር ለመመለስ ሰላሳ ዓመት ለታገሉት ጓደኛቸው ለፕሬዚዳንት ኢሳይያስ ማሳመን መቻል ይኖርባቸዋል። እነዚህ የድንበር ማስተካከያዎችና የፀጥታ አደረጃጀቶች ምን ዓይነት ቁርኝት አላቸው የሚለው ጥያቄ መነሳቱም አይቀሬ ነው</p>

<p>በነፃነት ማግሥት በእነ ንክሩማህ የተሞከሩት የውኀደት ትልሞች ከቅኝ ገዥዎቹ ተቃውሞ እንጂ ቡራኬ አልነበራቸውም። አንድነቱም የፀረ - ኢምፔሪያሊስት ትግል መሳሪያ ነበረ። ዛሬ ነገሩ ሁሉ ተገለባብጧል። የአፍሪካ አንድነት ትልም ነዳፊዎቹ እነርሱ ሆነዋል። አስፈፃሚዎቹ ደግሞ «ወጣት ልዑላን» (<span class="bold">Young Princess</span>) በሚል ስያሜ የቀድሞ ቅኝ ገዥዎቹ የሚያቆላምጧቸው የዩጋንዳ፣ የሩዋንዳ፣ የወያኔ ኢትዮጵያና የነፃይቱ ኤርትራ መሪዎች ናቸው። እነዚህ መሪዎች ከምዕራቡ ዓለም ድጋፍና እርዳታ እንዲሁም ከአመራራቸው አድናቆት በተጨማሪ በርካታ የሚያመሳስሏቸው የወል ባሕርያትም አሏቸው። ሁሉም በሥልጣን ኮርቻ ላይ የተፈናጠጡት በጠብመንጃ አፈሙዝ ነው። ደረጀ ዓለማየሁ የተባለው ፀሐፊ እንዳለው ሁሉም «ስዩመ - ክላሽንኮቭ» ናቸው። ሁሉም በዕድሜ እየገፉ፣ በሥልጣን ከተፈናጠጡ በኋላ ብልሀት እየተላበሱ፣ አደብ እየገዙ፣ ከመቅጽበት የማርክሲዝምን ካባ አውልቀው፣ በዘመን አመጣሹ ገበያ ሥርዓትና በሊብራል ዴሞክራሲ የተጠመቁ ናቸው። ሁሉም በሀገሮቻቸው የአናሳ ብሔረሰብ ወኪሎች ናቸው። ፕሬዚዳንት ሙሴቪኒ የእነዚህ ልዑላን «ልዑል» ናቸው። ከአንድነቱ በስተጀርባ መናኛ የአናሳ ጎሳ ሕልምም ለማሽተት የሚሞከረው ከዚህ በመነሳት ነው። አናሳ ጎሳዎቻቸውን በሥልጣን ማቆየት የሚችሉት በጠብመንጃ አፈ - ሙዝ ነው። በነፃና አድልዎ በሌለበት ርቱዕ በሆነ የሕዝብ ምርጫ የሥልጣን እርካብ መጨበጥ እንደማይችሉ በሚገባ ይገነዘባሉ። የቀድሞ ቅኝ ገዥዎችም ይህንን ሐቅ አይስቱትም። ፀረ - ዴሞክራሲ የሆነው አገዛዛቸው የእነዚህ ሀገሮች ድጋፍ ያስፈልገዋል። ድጋፋቸውን ለማግኘት ደግሞ በቅድሚያ የሚከፈል ግብር አለ፣ አሽከርነት ማደር፣ የውክልና ጦርነት ማካሄድ፣ በቀጥታም ሆነ በተዘዋዋሪ የጌቶቻቸውን እቅድ ተግባራዊ ማስደረግ</p>

<p>በአሜሪካ ተነድፎ የእንግሊዝንና የፈረንሳይን ይሁንታ ያገኘው የአፍሪካ ፈጥኖ - ደራሽ ኃይል ማሰልጠን ከተቀየሰው አዲስ የፀጥታ አደረጃጀት ጋር የማዕዘን ድንጋይ ነው። በየቀውሱ ቀጣና እየተወረወረ፣ ፀጥታን የሚያስከብረው የአፍሪካ ፈጥኖ ደራሽን ሥልጠና ለመጀመር የመጀመሪያዎቹ አሰልጣኞች ካምፓላና ዳካር ገብተዋል። በቅርቡ ደግሞ በኢትዮጵያ፣ በጋና በቱኒስያና በማላዊ እንደሚሰማሩ ተረጋግጧል። የደቡብ አፍሪካው ኒልሰን ማንዴላ ሀገራቸው በዚህ ኃይል እንደማትካፈል ካስታወቁ በኋላ ጉዳዩ አነታራኪ እየሆነ መጥቷል። ለእነዚህ «ስዩመ - ክላሽንኮቮች» ፀረ - ዴሞክራሲ ሥርዓቶች ቡራኬና ድጋፍ እየተለገሰ በአፍሪካ ዴሞክራሲን ለማስፈን የሚደረገው ውትወታ ውጤቱ ከወዲሁ ግልፅ ነው። በቀዝቃዛው ጦርነት ማክተሚያ ላይ የምዕራብ ሀገሮች በጥቅሉ የአሜሪካ መንግሥት በተለይ በአፍሪካ ለሚከሰተው የፖለቲካ ምስቅልቅል፣ የጎሳ መናቆር፣ ለሰላሙ እጦትና ለኢኮኖሚው ድቀት ሁሉ እንደ አንድ ፍቱን መድኃኒት ሲሰበክ የነበረው ዲሞክራሲ ባዶነትና ትርጉመ - ቢስነት በየቀኑ ይፋ እየሆነ ነው። ፈንጥቆ የነበረው ብሩህ ተስፋ ጭጋግ እየለበሰ ነው። የሴራሊዮን መፈንቅለ - መንግሥት አድራጊዎች በናይጄሪያ ሚሊተሪ ጁንታ ተወግደው በሕዝብ የተመረጠው መንግሥት እንደገና ወደ ሥልጣን እንዲመለስ የተሰጠው ኃላፊነት በዴሞክራሲ ስም የሚደረገውን ሹፈት በሚገባ አረጋግጧል</p>

<p>ድርጊቱ ጅብን ለአህያ ጥበቃ ማሰማራት ያህል ነበረ። ባለፉት 7 ዓመታት በዛ ያለ ቁጥር ያላቸው የአፍሪካ ሀገሮች ነፃ ምርጫ አካሂደው ወደ መድበለ ፓርቲ ሥርዓት በመሸጋገር ለሥልጣን ፍርርቆሹ አስተማማኝ ስልትና ተቋማት ለመፍጠር መብቃታቸው እርግጥ ነው። የሚወደስ ተግባርም ነው። በአንዳንድ ሀገሮች ደግሞ ሥልጣንን በመፈንቅለ - መንግሥት ጨብጠው ከወረዱ በኋላ ራሳቸውን ለሕዝብ ምርጫና ፈቃደኝነት አስገዝተው እንደገና በምርጫ ሳጥን አማካኝነት ለሥልጣን የበቁ የቀድሞ መሪዎች ብቅ ብቅ ያሉበት ሁኔታም ታይቶ ነበር። የዳሆሜው (የቢኒኑ) ማቲው ኬረኩና የማዳጋስካሩ ዲዲዬር ራትሲራክ ጐላ ያሉ ምሳሌዎች ናቸው</p>

<p>ከቅርብ ጊዜያት ወዲህ በአህጉራችን የሚታዩት ሁኔታዎች ግን የአፍሪካን ልጆች የዴሞክራሲ ተስፋ የሚያለመልሙ አይደሉም። የኮንጎ ብራዛቪሉ ዴኒስ ሳሶ ንጉዌሶ በዚህ ወር በሥልጣን ላይ ካሉት ፕሬዚዳንት ጋር ለመወዳደር የምርጫ ዘመቻ ሲጧጧፉ ሰንብተው ነበር። ባልታሰበ ሁኔታ ግን ሁለቱ የፕሬዚዳንታዊ ምርጫ እጩዎች ለሕዝብ ብያኔ ከመቅረብ ይልቅ በጠብመንጃ ለመፋለም የቆረጡ ይመስላሉ። የሁለቱም ወገን የታጠቁ ሚሊሽያዎች ዋና ከተማዋን ለመቆጣጠር ትንቅንቅ ይዘዋል። የፖለቲካ ተንታኞች እንደሚሉት የካቢላ ሲንድረም (<span class="bold">Syndrom</span>) ዓይነት ያለው ተላላፊ በሽታ የአካባቢ አገሮችን እየዳሰሰ ነው። እንደገና ሥልጣንን በጠብመንጃ የመንጠቅ በሽታ እያገረሸበት ነው ወይ? የሚል ጥያቄ ያነሳሳው ይህ የኮንጎ ብራዛቢሉ ክስተት ብቻም አልነበረም። በጋቦን፣ በማዕከላዊ አፍሪካ ሪፑብሊክና በማሊ ለምርጫ ሲደረጉ የነበሩት መሰናዶዎች ጋብ ብለው መሳሪያ መወልወሉ ትኩረት እየሳበ ነው ተብሏል። ሁሉም ለሌላ የብረት ፍልሚያ የሚዘጋጅ ይመስላል ነው የአካባቢ ታዛቢዎቹ ትንቢት። የአንጎላ የእርስ በርስ ጦርነት ማክተሙን ያበሰረው የሉሳካው የ1994 ስምምነት ተፍረክርኮ ሌላ የግብግብ ዙር በቅርቡ መጀመሩ ነው? የሚሉት ዲፕሎማቶች እንዲሁ ከሜዳ ተነስተው በሬ ወለደ ዓይነት ወሬ አያናፍሱም። በጎረቤት ኮንጎ (ኪንሻሳ) በተፈጠረው ሁኔታ ተደፋፍረው ሁለቱ ወገኖች በጠላት ላይ «የማያዳግም ድል» ለማስመዝገብ ለፍጥጫ እየተዘጋጁ ናቸው። ካቢላ ለ35 ዓመታት የተሳናቸው ሞቡቱን አስወግደው ሥልጣን የመያዝ ፍላጐት ዕድሜ ለአጎራባች የሩዋንዳና የዩጋንዳ መንግሥታት በ7 ወራት ማጠናቀቅ ከቻሉ ሌላውን ጠብመንጃ አንጋች የልብ ልብ ቢሰማው ምን ያስገርማል ነው ነገሩ</p>

<p>የሩዋንዳው መሪ ፓውል ካጋሚ ከላይ በተጠቀሰው የዋሽንግተን ፖስቱ ቃለ - ምልልስ ካቢላ ለሥልጣን የበቁት በእርሳቸው ድጋፍ ብቻ ሳይሆን የሲ.አይ.ኤ ድጋፍም እንዳልተለየው በመናገር ምስጢሩን ይፋ አውጥተዋል። ካቢላ ራሳቸው ባለፈው ሳምንት አሥመራን ጎብኝተው ሲመለሱ ያለ ፕሬዚዳንት ኢሳይያስ እርዳታ ድላቸውን ለማጣጣም እንደማይበቁ ተናግረው ምስጋናቸውን አቅርበዋል። ፕሬዚዳንት ኢሳይያስም ቢሆኑ በዚያን ሰሞን ሠራዊታቸው በሱዳኑ የእርስ በርስ ጦርነት ከጆንጋራንግ ወታደሮች ጎን ተሰማርቶ በመዋጋት ላይ መሆኑን በኩራት ተናግረው የለ? ተቆጪ፣ ገሳጭና መካሪ የሌለባቸው የአዲሱ ሥርዓት ቅምጥል ልጆች እንደልብ ካልተናገሩ ማን ይናገር? ሌላው የዓለም ዜና ወኪሎች ለጆሮ ያበቁት በኪንሻሳ 8 የአፍሪካ ሀገሮች መሪዎች ምዕራባውያን ሀገሮች ዲሞክራሲያዊ አሰራርንና የሕግ ልዕልና እንዲያሰፍን በካቢላ ላይ የሚያደርጉትን ተጽእኖ እንዲያላሉ የጠየቁበት የትግል አንድነት ስብሰባ ነው። ተሰብሳቢ መሪዎች ለካቢላ ፋታ እንዲሰጣቸው ከመጠየቅ አልፈው እነርሱ ለኮንጎ ኪንሳሻ የሚያስፈልጋትን እርዳታ ለመለገስ ዝግጁነታቸውን ገልፀዋል</p>


<p>ለዚህ ተግባር ከተሰለፉት በግንባር ቀደም የሚጠቀሱት ሞዛቢክ፣ ኤርትራና የማዕከላዊ አፍሪካ ሪፑብሊክ ይገኙባቸዋል። እነዚህ ሦስት ሀገሮች ለኮንጎ ልማት ሊያበረክቱ የሚችሉትን «እርዳታ» ዝርዝር ውስጥ ሳንገባ የእኛው አቶ መለሰ ዜናዊ በትግል አንድነቱ ስብሰባ ላይ ሳይሳተፉ መቅረታቸው «ጎሳው» በፕሬዚዳንት ኢሳይያስ እስከተወከለ ድረስ የእርሳቸው መገኘት አላስፈላጊ ሆኖ ተገኝቶ ይሆናል ተብሎ ታልፏል። ራስ ስዩም በአንድ ወቅት ልጄ መንገሻና ዘውዴ /የልጅ ልጃቸው/ ከተማሩለት የቀረው የትግራይ ሕዝብ ልጁን ለትምህርት ቤት መላኩ እርባናው እምኑ ላይ ነው? አሉ እንደሚባለው ዓይነት የታሪክ ፈሊጥ መሆኑ ነው። ለማንኛውም ዋና ደጋሽ የነበሩት ዩጋንዳና ሩዋንዳ ለዚህ የመሪዎች ስብሰባ ከላይ ከተጠቀሱት ሦስት ሀገሮች በተጨማሪ የዛምቢያ፣ የናምቢያና የዚምባብዌ መሪዎች እንዲገኙ ለማድረግ ችለዋል። ምዕራባውያን ሀገሮች በአፍሪካ ዴሞክራሲያዊ ሥርዓት ለማስፈን ያላቸው ፍላጎትና በጎ ምኞት እየቀዘቀዘ እንደመጣ ሁሉ በኢኮኖሚና በእርዳታ መልክም ሆነ በብድር የሚለግሷቸውን ገንዘብ ለመቀነስ ብዙ ምክንያቶች መደርደር ከጀመሩ ቆይተዋል። አንዱ ፈሊጣቸው እርዳታ የተፈለገውን አስተማማኝ ዕድገት አያረጋግጥም ነው። ይህ ትክክል ነው። ይህን ሐቅ ከመጀመሪያውኑ ቢገነዘቡልን ኑሮ ዕድሜ ልካችንን የዳቦና የበቆሎ ተመፅዋቾች ሆነን አንቀርም ነበር። ከቅርብ ጊዜ ወዲህ እርዳታ ከመመፅወት ይልቅ ምርታቸውን ለመሸጥ የሚያስችሉ አመቺ ሁኔታዎችን ፈጥረዋል። ለዚህም ለመንግሥት እርዳታ ከመስጠት ይልቅ መዋዕለ - ንዋይ ወደ ኢንቨስትመንት መዞር አለበት ባዮች ናቸው። በቅርቡ ፕሬዚዳንት ክሊንተን ይፋ አደረጓቸው የተባሉት የአፍሪካ የንግድና የልማት ኢኒሺየቲቮች (<span class="bold">Initiatives</span>) ይህንኑ የሚያረጋግጡ ናቸው።</p>


<p>በዴንቨር - ኮሎራዶ (አሜሪካ) በቅርቡ በተካሄደው በኢንዱስትሪ ዕድገት በመጠቁ የ8 አገሮች ስብሰባ ላይ የተወሰነውም ከዚህ ውጭ አልነበረም። አሜሪካም ሆነች ሌሎች ምዕራባውያን ሀገሮች በአንዳንድ የደቡብ አፍሪካ ቀጣና ሀገሮች የተወሰነ ዕድገት በመመዝገቡ 750 ሚሊዮን የሚቆጠረው አፍሪካዊ ሸማች እየታያቸው ነው። ይህ ከፍተኛ ቁጥር ያለው ሸማች ለጊዜው ቤሳቤስቲን እስከሌለው ድረስ ሸማችነቱ ተራ ቁጥር ከመሆን አያልፍም። ዋናው ቁም ነገር ግን ምዕራባውያኑ በተዋቡ የዲሞክራሲና የሰብዓዊ መብት መከበር መፈክሮች ጋጋታ ከሚያደነቁሩን «ንግድ እንደድሮው፣ ብሔራዊ ጥቅማችንም እንደድሮው»(<span class="bold">Bussiness as Usual National Interest as Usual</span>) የሚለውን ቀዳሚ የንግድና የብሔራዊ ጥቅም ስውር ፖሊሲያቸውን ብቻ ለማስከበር እንደሚቆሙ እቅጩን ቢነግሩን መልካም ይሆን ነበር። ፕሬዚዳንት ሙሴቪኒ ከፈጠሯቸው 6 የአፍሪካ ኀብረት ሪፑብሊኮች አንዱ ኢሪቶሚያ ነው። ይህ ሪፑብሊክ ኢትዮጵያን፣ ኤርትራን፣ ሶማልያንና ጅቡቲን ያካትታል። በኢጋድ አማካኝነት ከእነዚህ ሀገሮች በተጨማሪ ተጣምረው የነበሩት ሱዳን፣ ኬንያና ዩጋንዳ በዚህ አዲስ ሪፑብሊክ አልተጠቃለሉም። በአሜሪካኖቹ ቡራኬ ሩዋንዳ፣ ቡሩንዲና ታንዛንያን በመጨመሩ ታላቁ የአፍሪካ ቀንድ (<span class="bold">Greater Horn</span>) መንግሥት ምሥረታም ከዚሁ አዲሱ የኢሪቶሚያ ሪፑብሊክ ምን ዓይነት ግንኙነት እንዳለው ለጊዜው ግልፅ አይደለም። እነዚህ አዲስ ማስተካከያዎች በቅርቡ ዛየር (ኮንጎ) ውስጥ ከተደረገው የመንግሥት ለውጥ ጋር የሚያገናኙም አልጠፉም። በሌላ አነጋገር በኪንሻሳ የካቢላ ሥልጣን መጨበጥ እንድምታዎች እንደሆኑ ነው የሚነገረው። የሙሴቪኒ «የአፍሪካን ገፅታ የመለወጡ» ተግባር የተወሰኑ ቅድመ ሁኔታዎች ያሉት ይመስላል።</p>


<p>አንዱና ሌላው ወሳኝ ቅድመ ሁኔታ በሱዳን አፍቃሬ - አሜሪካ መንግሥት መቋቋም ነው። ደረጃ በደረጃ ቅድመ ሁኔታዎቹ እየተሟሉ በመጡ ቁጥር የሙሴቪኒ ፕሮጄክት ዝርዝር ቅርፃቸው እየፈኩና ደመቅ ብለውም እየታዩ ይመጣሉ። በሶሚሊያ መንግሥት መቋቋሙ ደግሞ አንድ ሌላ ቅድመ - ሁኔታ መሆን ይኖርበታል። ሶማሌዎች ከሌሉበት ውኀደቱ በኤርትራና በኢትዮጵያ መካከል ብቻ ሊመሠረት ነው። ይህ ደግሞ ለሻዕቢያና ወያኔ የራስ ምታት ይሆናል። ምናልባት የሪፑብሊኩ ስም መቀየር ያስፈለገውም ለዚህ ይሆናል። ኢሪቶሚያ እንደተገመተው የኤርትራና የኦሮሞ ስሞች ቅንጅት ምሕፃረ - ቃል ከሆነ የወያኔና የሻዕቢያ ችግር መወገዱ ነው።</p>



<p>ኢትዮጵያ የሚለው ስያሜ እስከጠፋ ድረስ ለእነርሱ ጉዳያቸው አይመስልም። ሙሴቪኒ ይህንን ዝርዝር በቅድሚያ ከፕሬዚዳንት ኢሳይያስና ጠቅላይ ሚኒስትር መለስ ጋር ሳይነጋገሩ መንደፋቸው የማይታመን ነው። ይህን ባያደርጉ የተማማሉበት የጫካው አምላክም ይፈርድባቸዋል። ለማንኛውም «የትም ፍጭው ዱቄቱን አምጭው» ነውና የአንድነት አለርጂ ያለባቸው እነርሱ እንጅ የኢትዮጵያ ሕዝብ አይደለም።</p>


<p>እነርሱ ቀድሞውኑ ለ <span class="bold">IMF</span> (<span class="bold">International Monetary Fund</span>) እና ለዓለም ባንክ አሳልፈው የሰጡትን ሉዓላዊነት ለኀብረቱ መንግሥት አሳልፌ አልሰጥም ወደሚል እሰጥ አገባ ውዝግብ ውስጥ የሚገቡ አይመስለንም። የሀገሪቷን ዕጣ ከመወሰናችን በፊት የኢትዮጵያ ሕዝብ እንደ አንድ ሰው ሆኖ በቅድሚያ በአራት ኪሎ ኢትዮጵያዊ አጀንዳ ያለው የራሳችን የምንለው መንግሥት ይቋቋም የሚል ቅድመ ሁኔታ ያስቀምጥ ይሆናል። ለኤርትራ ሕዝብ ለመገንጠል የተፈቀደው የሪፈረንደም መብት እንደማይነፈገን ተስፋ እናደርጋለን። ይህ የካርታ ንድፍ ወደ ተግባራዊ ውኀደት ተለውጦ የፕሬዚዳንት ሙሴቪኒ ራዕይ ሥጋ ለብሶ አሜሪካ ለአካባቢው ያዘጋጀቻቸውን ግዛታዊ ማስተካከያዎችና ደኀንነታዊ ቅንጅት (<b>Territorial Adjustments and Security Arrangements</b>) ጋር ተቀናጅቶ አዲስ ዓለም አቀፍ ሥርዓት ለአካባቢያችን የቀየሰው <b>Pax American</b> (አሜሪካዊው መረጋጋት) ከ<b>Pax Tutsi-Tigre</b> (ከቱትሲና ትግሬያዊ መረረጋት) እስከሚሊየን ሌሎች ብሔረሰቦችና ኃይሎች እጃቸውን አጣጥፈው መቀመጣቸው ነው። ፕሬዚዳንት ሙሴቪኒ ሕልም ማየት መብታቸው ነው። በዚህ ግርግር የአናሳ ቱትሲዎች - ትግሬዎች የአፈሙዝ የበላይነትን በአካባቢው አረጋግጣለሁ ብለው ከገመቱ እየቃዡ ናቸው። እንዲህ ብሎ ራዕይ የለም። ራዕይ ከሁሉ በፊት አሸጋግሮ ማየትን ይጠይቃል</p>

 
</body>
</html>
