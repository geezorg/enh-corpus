<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>keazegaju biro</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአዘጋጁ ቢሮ</h1>



<p>እንኳን ለአዲሱ ዓመት አብሮ አደረሰን ! የሕይወት አንዱ ምርኩዝ ተስፋ ነውና አዲስ ዓመት በመጣ ቁጥር ማንም ተስፋ ያደርጋል። ሠራተኛው የተሻለ ኑሮ፣ ገበሬው አጥጋቢ ምርት፣ ተማሪ በሚቀጥለው የትምህርት እርከን የሚያልመውን ውጤት ይመኛል። ሁኔታዎች እንዲሻሻሉም ተስፋ ያደርጋል። ግን ተስፋ ብቻውን የሚያመጣው ፋይዳ የለም። ተስፋ ለሚደረግለት ግብ መሥራት የግድ ነው። የሥልጣኔና የዕድገት መሠረቱ ሥራ ነው።</p>


<p>ዓላማ ማስቀመጥ፣ ተስፋ ማድረግ፣ ለዚያም መሥራት ብቻቸውንም ወሳኞች አይደሉም። ለምሣሌ የገበሬውን ተስፋ እንውሰድ። የአገራችን ገበሬ ለተሻለ ምርት ይማስናል። ከዚህ ጥረቱ ፊት ለፊት ግን ሰው ሠራሽና የተፈጥሮ ችግሮች ይደቀናሉ። አገሪቱ ካለችበት አጠቃላይ ኋላቀርነት የተነሳ በሽታና ቸነፈር ይረባረቡበታል። የተፈጥሮ አየር መዛባት ድርቅን ብሎም ረሃብን ያስከትልበታል። በአጠቃላይ ኑሮው የችጋር ይሆናል። ክረምት ከበጋ ሮጦ የሚያገኛት ገንዘብ ለስንት ነገር እንደምትውል ይጨንቀዋል። ለዓመት ልብስ? ለዓመታዊ ግብር? ለመዋጮ? ለማዳበሪያ እዳ? እና ተስፋ ቢያደርግ፣ ለተስፋው መሳካት ቢሠራ ምን ዋጋ አለው? ብቻ ተስፋ ደግ ነው። ተስፋ ባይኖር ሕይወት ምን ትመስል እንደነበር መገመት ያስቸግራል።</p>


<p>አስተዳደራዊ ሥርዓቱ በራሱ የሚፈጥራቸው ሰው ሠራሽ ችግሮች ገበሬውን ለርሃብና ለስደት ይዳርገዋል። ለዚህ በአማራው ክልል የተካሄደው የመሬት ሽግሽግ ዓይነተኛ ምሳሌ ነው። ገበሬው ከሚያርሰው መሬት ላይ በመነቀሉ አላረሰም። ካላረሰ ደግሞ ምርት የለም። ምርት ከሌለ ረሃብ ይከተላል። እየመጣም ነው። ለዚህ ነው ፕሮፌሰር መስፍን ወልደማርያም በዚህ እትም «ምርጫ - ችጋር ወይስ ዴሞክራሲ?» በሚለው ጽሁፋቸው «እውነቱ ነገር ችጋር የአገዛዝ ሥርዓት ውጤት መሆኑ ነው። እውነቱ ነገር ችጋር ኀብረተሰቡ በአገዛዝ ሥርዓት ደንዝዞና በራሱ የኑሮ ትግል ተተብትቦ የመረዳዳትና የመተሳሰብ መንፈሱ የተሟጠጠ መሆኑ ነው።» የሚሉት።</p>


<p>ወደ 1990 የምንገባው ላለፉት ስድስት ዓመታት በሕብረተሰባችን ላይ የተዘራውን የጐሰኝነት ችግኝ እንዳበቀልን ነው። በመሠረቱ የቋንቋ፣ የባህልና የኃይማኖት ልዩነት በአንድ አገር ድንበር ውስጥ ባሉ ማኀበረሰቦች መካከል መኖሩና ይህም ከእድገታችን ኋላቀርነት አንፃር የቅራኔ መንስዔ ሊሆን ሲችል፣ ልዩነት መንግሥታዊ ፖሊሲ ሆኖ በሕግ ሲወጣና በፕሮፓጋንዳ ሲሰበክ እኛ የመጀመሪያዎቹ ሳንሆን አንቀርም። ለሕዝብ የቆሙ መንግሥታት ሁሉ የሚሠሩት በሕዝብ መካከል የሚኖሩ ልዩነቶችን በማጥበብና ቅራኔዎችን በማለዘብ ሕዝብን ለተባበረ የልማት እንቅስቃሴ ለማሰለፍ ነው። በእኛይቱ አገር ግን በተግባርም በፕሮፓጋንዳም ልዩነትን ማስፋት እንደመንግሥታዊ ፖሊሲና ሥራ ተወስዷል።</p>


<p>ትግርኛ ተናጋሪውና ቀሪው የኢትዮጵያ ሕዝብ በተፃራሪ ጐራ እንዲሠለፉ «እኛ ከሌለን አለቀላችሁ» የሚሉ መሠሪዎች የሳጥናኤል ስብከት ያካሄዳሉ። ኦሮሞው በአማራው ላይ እንዲነሳሳ ዘረኛና ምንደኛ ፀሐፊዎች ተቀጥረው ያላሉት ነገር የለም። አገሪቱ በ«ኢምፓዬርነት» አማራውና ትግሬው በ«ነፍጠኝነትና ወራሪነት» ተፈርጀው በሕዝብ መካከል መርዝ እየተረጨ እነሆ ስድስት ዓመታት አለፉ። የአማራውን ሕዝብና ኢትዮጵያዊነትን የሚያጥላላና የሚያወግዝ መጽሐፍት ይፃፋሉ። ጋዜጦች ይታተማሉ። የጦቢያ ቋሚ አምደኛ ጸጋዬ ገብረመድህን አራያ «አንበሶቹ ታሪክ ሲጽፉ - እኛ የእነዚያ፣ እነዚያ የእኛ ጠላት» በሚለው መጣጥፉ ይህን ሁሉ አፍራሽና ፀረ - ዕድገት ተግባር በላያችን ላይ የጫኑት የአገዛዝ ሥርዓቶች ናቸው እንጂ በሕዝብ መካከል ጥላቻ የለም ነው የሚለው። የኦሮሞ ብሔራዊ ኮንግረስ (ኦብኮ) የኦሮሞን ሕዝብ ጥያቄ በሚመለከት የሚያራምደው ሀሳብም (ቃለ - መጠይቅ) ከዚሁ የተለየ አይደለም። እኛም በበኩላችን በ1990 እንደ አንድ ሕዝብ ቆመን ይህን አፍራሽ የሆነ የዘረኝነት አካሄድ «አንፈልግም» የምንልበት ዓመት መሆን አለበት እንላለን።</p>


<p>የብዙሃን ፓርቲ ሥርዓትና ነፃ ኢኮኖሚ በአገራችን መሰበክ ከጀመረ ሰባተኛ ዓመቱን ይዟል። ይሁንና መንግሥታዊ ሥርዓቱን በአንድ የፖለቲካ አመለካከት የታነፁና ከአንድ ወንዝ የተቀዱ ልጆች እየተቆጣጠሩት ኢኮኖሚውን በአንድ ድርጅት መዳፍ ውስጥ ለማስገባት የተያዘው ሩጫ ለነፃው ኢኮኖሚ ዕድገት ምን ያህል ጤናማ ነው? ይህን ሁኔታ ጥናታዊ ጽሑፎችንና የሚታየውን እያቀናጀ ማቅረብ የጀመረው ሰውነት መልካሙ «የሕወሀት ፓራፓርታሎችና ፓራንጐዎች» የሚል ርዕስ አለው። ሌላው የጦቢያ ቋሚ አምደኛ ሐሰን ዑመር አብደላ የአፍሪካን ፖለቲካና የምዕራባውያንን ፍላጐት ይተነትናል። እነዚህንና ሌሎችንም እያነበብን ወደ 1990 እንሸጋገር። ተስፋና ምኞት ያለ ነገር ነው። መጭው ዘመን የሰላም፣ የደስታና የብልፅግና እንዲሆን እንመኛለን።</p>


</body>
</html>
