<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመተማመኛ ድምፅ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"><span class="underline">የመተማመኛ ድምፅ ይጠበቃል</span><br/>
ፖለቲካው በባለብዙ ዘርፍ ቅራኔ ተወጥሯል - የአቶ መለስ አመራርም ጥያቄ ውስጥ ወድቋል</h1>


<p>ከአገሪቱ ተፈጥሮአዊና ሰው ሠራሽ ችግሮች መበራከት ባሻገር የአገሪቱን ፖለቲካዊ ችግር በሰላማዊ መንገድ ከመፍታት ይልቅ ፍጥጫው አይሎ መምጣቱ የጠቅላይ ሚኒስትር መለስ ዜናዊን አመራር ጥያቄ ውስጥ መጣሉን ውስጥ አዋቂ ምንጮች ይጠቁማሉ</p>

<p>የአገሪቱ ፖለቲካዊ ሁኔታ ወደአልተጠበቀ አጥፊ አቅጣጫ ከማምራቱ በፊት በአቶ መለስ አመራር ላይ የሕዝብ ተወካዮች ምክር ቤት፣ የሚኒስትሮች ምክር ቤትና ይልቁንም የኢሓዴግ ምክር ቤት የመተማመኛ ድምፅ (Vote of Confidence) መስጠት አለባቸው የሚሉት እነዚሁ ወገኖች በተለይ በሕወሀት ውስጥ በአቶ መለስ አመራርና በሌሎቹ አባላት መካከል በወቅታዊ ጥያቄዎች ላይ የተለያዩ አመለካከቶች እየተንፀባረቁ እንደሚገኙ ገልጠዋል።</p>

<p>እነዚህ ውስጥ አዋቂ ምንጮች እንደሚሉት የአገሪቱ ወቅታዊ ሁኔታ ገዥውን ቡድን ከምን ጊዜውም በላይ እያሳሰበ ይገኛል። አቶ መለስ ዜናዊ፣ ተወልደ ወልደማርያም፣ ዓለምሰገድ ገብረ አምላክ፣ ስዩም መስፍን፣ ዶ/ር አባይ ፀሐየ፣ ስብሐት ነጋ፣ ገብሩ አስራት፣ ስዬ አብርሃና ሌሎችም ያሉበት የህወሀት አመራር በአገሪቱ ወቅታዊ ችግሮች ላይ የተለያዬ አቋም መያዛቸው ነው የሚነገረው። በዚህ ሰሞን በዚሁ አሳሳቢ ጉዳይ ላይ የህወሀት ከፍተኛ የአመራር አባላት ምክክር ያደረጉ ሲሆን በሌሎቹና በአቶ መለስ መካከል ያለው ልዩነት እየሰፋ በመሄዱ ውይይቱ እንደታሰበው በቅርቡ የሚቀጥል ከሆነ ምናልባትም የአቶ መለስን መተካት ሊያሰከትል እንደሚችል ተገምቷል።</p>

<p>ግብግቡና አለመግባባቱ በአገሪቱ ወቅታዊ ችግሮች አፈታት ላይ ብቻም አይደለም። አሮጌዎቹ የሕወሀት የአመራር አባላት ምንም እንኳ የድርጅቱን የኢኮኖሚ ተቋማት እንዲመሩ ኃላፊነት ቢሰጣቸውም ከፖለቲካው መገለላቸው አላስደሰታቸውም።</p>

<p>የውስጥ ሁኔታውን የሚከታተሉ ወገኖች እንደሚሉት ከፖለቲካው የተገለሉ መሆናቸው የሚሰማቸው የህወሀት መሪዎችና ካድሬዎች የኤርትራ ተወላጅነት ያላቸው ወገኖች ከወትሮው በበለጠ ለመለስ ቅርብ በሆኑ ቁጥር ጉዳዩ ይጐረብጣቸዋል። በእርግጥም መለስ ዜናዊ ከአቻዎቻቸው የትግራይ ልጆች ይልቅ በኤርትራውያን ይተማመናሉ የሚሉ ብዙ ናቸው</p>

<p>ያለመግባባቱ ምክንያት ኢኮኖሚውም ነው። የኤርትራውያኑን በኢትዮጵያ ጉዳይ ጣልቃ መግባት የማይቀበሉት ቁልፍ የህወሀት መሪዎች (ስዬ፣ አባይ ፀሐይ፣ ስብሐት ነጋ) በቤተሰብ ስሞች በህወሀት ቁጥጥር ስር ባሉ የንግድ ድርጅቶች ውስጥ እጃቸውን አስገብተዋል። በዚህ ጉዳይ ላይ በጥቂት የህወሀት ማሌሊት መሪዎችና በብዙሃኑ ካድሬዎች መካከል ያለው ልዩነት በጣም ሰፍቷል። ድርጅቱ ከሚያካሂዳቸው ግዙፍ የኢኮኖሚ ተቋሞች በሚገኘው ገቢ ተጠቃሚው ማነው? የሚል ጥያቄ እየተነሳ ነው</p>

<p>አብዛኞቹ የቀድሞ የሕወሀት ካድሬዎች በመባረር፣ ከቦታ ወደ ቦታ በመፈናቀል፣ ወደ ድህነት ማምራታቸውና የብሔር ብሔረሰብ ተዋጾ በሚል የሕወሀት ተዋጊዎች መቀነሳቸው አበሳጭቷቸዋል። ተራዎቹን የህወሀት ወታደሮችና ካድሬዎች በሁሉም አቅጣጫ የሚመጣው እሳት እየለበለባቸው ከመሆኑም በላይ የጥቂቶች በሀብት መበልፀግ አልተወደደም። በዚህና በሌሎችም ምክንያቶች በርካታ ትግርኛ ተናጋሪዎች ስዬ አብርሃ፣ አባይ ፀሐዬ፣ ገብሩ አስራትና ስብሐት ነጋ ከመለስ ዜናዊ የተለየ አቋም እንዲይዙ ግፊት እያደረጉ መሆናቸውም ይሰማል</p>

<p>መለስ ዜናዊ በበኩላቸው ከጥቂት ወራት በፊት የትግራይ ነጋዴዎችንና ሽማግሌዎችን በመሰብሰብም የማግባባት፣ የማስጠንቀቅ፣ የማስፈራራትና በዝምድናና በብሔርተኝነት ዙሪያ አንድ ሆኖ ለመቆም እንዲቻል ልዩ ልዩ እርምጃዎች ወስደው ነበር። «በስማችን እየተነገደ እኛ ወደ ጥፋት እየተነዳን ነው» ብለው የሚያማርሩት የትግራይ ተወላጆች ግን ከቅርብ ጊዜ ወዲህ በኦጋዴን፣ በባሌ፣ በሲዳሞ፣ በቋራ፣ በመተከል፣ በአፋርና በሌሎችም አካባቢዎች በሚካሄድ ጦርነት የህወሀት ወታደሮች መሞታቸውን እየሰሙ መሆኑ በስርዓቱ ላይ ያላቸውን ጥላቻ አባብሶታል</p>

<p>ህወሀትን በየአቅጣጫው የሚቃወም ኃይል ከጊዜ ወደጊዜ እየበረከተ ሄዷል። ይህም በድርጅቱ ውስጥ ያለውን መከፋፈል ከምን ጊዜውም እያከፋው ነው። በከተማ ያለው ተቃውሞ ለጊዜው ጋብ ያለ ቢመስልም የፖለቲካና የኢኮኖሚ ችግሩ እየተባባሰ በመምጣቱ ውስጥ ውስጡን እየፈላ ይመስላል። ከወደ ሀረር የቦንብ ፍንዳታ ወሬዎች እየተሰሙ ነው። ባለፈው ዓመት አጋማሽ ላይ «ያልታወቁ ታጣቂ ኃይሎች» ለስዊድን ኤምባሲ ያስተላለፉት ማስጠንቀቂያ ለአሜሪካኖችም ለኖርዌዎችም ለእንግሊዞችና ለካናዳዊያንም እኩል መልዕክት ይኖረዋል</p>

<p>በገጠሩ አካባቢ በመሳርያ የተደገፉ ግጭቶች እየተበራከቱ ናቸው። የአማራ ክልል ገበሬዎች መንግሥት በወሰደው አድሎአዊ የመሬት ክፍፍል ምክንያት ወታደራዊ አማራጭን እየወሰዱ ይገኛሉ። የኢሓዴግ ሰራዊት ባልሰፈረባቸው የጐጃምና የጐንደር አካባቢዎች አዲስ የተመሠረተው የኢትዮጵያ አንድነት ግንባር ይንቀሳቀሳል። በአሶሳ አካባቢ የቤንሻንጉል ህዝብ ነፃነት ንቅናቄ ከኢትዮጵያ አንድነት ግንባር በተጨማሪ ከኢሓዴግ ወታደሮች ጋር እየተዋጋ እንደሆነ ይነገራል</p>

<p>በአፋር ውስጥ ከአርዱፍ ጋር ተደረገ የተባለው ስምምነት ብዙም ውጤት አላመጣም። ኢሓዴግ ጊዜ ለመግዛትና የአፋር ተዋጊዎች ተከፋፍለውም እጅ እንዲሰጡ ይፈልጋል። ኦነግ በበኩሉ እንደቀድሞው ክፍፍሉና ደካማነቱ ቀጥሎ ለስርዓቱ ስጋት መሆኑ ባይቀርም ከኦነግ አባላት ውስጥ ጠንካራ የሚባሉትና ከኦሮሞ ህዝብ ይልቅ ለአስመራው ኢሳይያስ ቅርብና ታማኝ የሆኑት ሌንጮ ለታ ከኢሃዴግ ጋር አደረጉት የሚባለው የድርድር ሙከራ ዳር አልደረሰም። ያም ሆኖ የኦነግ ወታደራዊ እንቅስቃሴ እንዳለ በስፋት ይነገራል። የድርጅቱ መሪም በዚህ ሰሞን የሰጡት መግለጫ በጦርነቱ ለመግፋት መቁረጣቸውን የሚያረጋግጥ ነው።</p>

<p>በበርካታ የደቡብ አካባቢዎችም አለመረጋጋት አለ። በመሣርያ የተደገፉ ዘረፋዎች መካሄዳቸውን የሚገልፀው ሪፖርት የፖለቲካውን ችግር ያሳያል። የችግሩን አሳሳቢነትና መባባስ በሕወሐት ይደገፋል የሚባለው ሪፖርተር ጋዜጣ ካወጣው ጽሑፍ መገንዘብ ይቻላል። የካቲት 17 ቀን በወጣው በዚሁ ጋዜጣ «ጦርነቱ ለማን ነው?» በሚል ርዕስ የሠፈረው ጽሑፍ መሣርያ አንግበው የተነሱ ኃይሎች ለድርድር እንዲዘጋጁ ካሳሰበ በኋላ የመንግሥትን ለመደራደር አለመፈለግ ይነቅፋል። ይህም የአገሪቱ ችግሮች በሰላማዊ መንገድና በድርድር ይፈታ የሚሉ የሕወሀት መሪዎች ድምፅ እንደሆነ ይገመታል</p>

<p>ኢሓዴግ የአሜሪካን ፖሊሲ ደጋፊ ሆኖ መገኘቱ ትንሽ ጥቅም ያስገኘለት ቢሆንም (ከዋሽንግተን የሚገኘው ድጋፍ ማለት ነው) ፀረ - አሜሪካ ከሆኑ አካባቢዎች ጠላትነትን አትርፏል። መለስ ዜናዊ ከሱዳን ጋር የፈጠሩት ግጭት (የኢሳይያስና የአሜሪካ ጥገኛ እስከሆኑ ድረስ ግጭቱ የማይቀር ነው) ሱዳንን እንደ ወታደራዊ መንደርደርያ ተጠቅመው ለሚያጠቋቸው ቁርጠኛ ጠላቶቻቸው አጋልጧቸዋል። ኢሓዴግ ሱዳንን ለማለሳለስ የሚያደርገው ጥረት ከንቱ የሚሆነው ደግሞ በትጥቅ የተደገፉት ተቃዋሚዎች ያሉት አገር ውስጥ በመሆናቸው እነሱን ለማስቆም የማይቻል መሆኑ ነው። ሱዳንም በበኩሏ ከኢራን፣ ሊቢያ፣ ኢራቅና ከሌሎችም ለመለስ ራስ ምታት መፍጠር ከሚችሉ የአረብ አገሮች ከፍተኛ ድጋፍ አላት</p>

<p>በኢትዮጵያ ውስጥ የአመጹ ነጐድጓድ ምን ጊዜም ህቡዕ ነው። ጆሮአቸውን በትክክለኛ ቦታ ያደረጉ ያዳምጡታል። ጆሮአቸውን በቤተመንግሥትና በአሜሪካ ኤምባሲ አካባቢ የለጠፉት ግን የሚሰማቸው የመንግሥት ፕሮፓጋንዳ ብቻ ነው። አደጋው ግን እያነጃበበ ነው።</p>

<p>በዋሽንግተን ድጋፍ በሙሴቬኒ፣ በካጋሚ፣ በኢሳይያስና በመለስ እርዳታ ሞቡቱ መወገዳቸው በሱዳን ላይ አጠቃላይ ጫና ስለሚያሳድር ለኢሓዴግ ትንሽ የመተንፈሻ ጊዜ ይሰጣል ብሎ መገመት ይቻል ይሆናል። በዚህ የተነሣ የሱዳን መንግሥት ከኢሓዴግ ጋር መግባባቱን ላይጠላው ይችላል። በአሁኑ ሰዓት በተባበሩት መንግሥታት ድርጅት የሱዳን አምባሳደርና የቀድሞው የፕሬዝደንት ኑሜሪ የፀጥታ አማካሪ የነበሩት ሚስተር ፋዝ ኢርዋ በቅርቡ አዲስ አበባ ውስጥ ቆይታ ካደረጉ በኋላ በካርቱምና በኢሓዴግ መካከል ችግር እንደሌለ ተነግረዋል። ዕውነታው ግን ይህ አይመስልም።</p>

<p>መለስ ዜናዊ ደጋፊዎቻቸውን (አሜሪካንና ኢሳይያስን) ክደው ወደ ሱዳን ይላጠቃሉ የሚለው ተስፋ ጠባብ ነው። ቢሆንም ከሱዳን ጋር የሚያደርጉት የግንኙነት መለሳለስ ጊዜ ለመግዛት ካመቻቸው አያደርጉትም አይባልም። የሱዳን ተቃዋሚዎችም በግልፅ ሱዳንን ለመጣላት ከተነሱት ከኢሳይያስ ጋር የበለጠ መጐዳኘቱ ይቀልላቸዋል።</p>

<p>እስከአሁን የአቶ መለስንና የኢሓዴግን ልብ ሲያሞቀው የቆየው የኢትዮጵያ ተቃዋሚ ኃይሎች በሚገባ አንድነት አለመፍጠራቸው ነው። «ጠንካራ ተቃዋሚ የለም» የሚለው ከአቶ መለስ ጀምሮ የኢሓዴግ ባለሥልጣኖች ቋሚ ቃል ሆኖ ቆይቷል። ለዚህ መሠረት ሆኖ የቆየው ጐላ ያሉት እንደ የአፋር አብዮታዊ ዴሞክራሲያዊ አንድነት ግንባር (አርዱፍ)፣ የኢትዮጵያ አንድነት ግንባር (ኢአግ)፣ የኦሮሞ ነፃነት ግንባር (ኦነግ)፣ የመላ አማራ ሕዝብ ድርጅት (መዐሕድ) የመሳሰሉት ትግላቸውን በሚገባ አለማቀናጀታቸው ነው ። የኮሎኔል ጐሹ መድኅን አንዱ ሌላውን በሚወነጅሉ ተበታኝ ፅሑፎች ራሱን ጠምዶ ቆይቷል። እዚህ ኢትዮጵያ ውስጥ የኢትዮጵያ የሰላምና ዴሞክራሲ አማራጭ ኃይሎች ምክር ቤት በተቀናጀ መልክ ለመሥራት ቢሞክርም መዐሕድ አብሮት አይደለም። የእንቅስቃሴ ጥንካሬውም የጐላ ሆኖ አይታይም</p>

<p>አሁን ግን ሁኔታው እየተለወጠ ነው። ኢድኃቅን ጨምሮ ስድስት የፖለቲካ ድርጅቶች የመሠረቱት የኢትዮጵያ አንድነት ግንባር (ኢአግ) የፖለቲካ ሚዛኑን እየለወጠው ይመስላል። «የሰላማዊ ተቃውሞው በር ተዘጋብኝ» የሚለው ኢአግ የትጥቅ ትግል መጀመሩንና በዚህም እየቀናው መሆኑን ይናገራል።</p>

<p>ሌላው ለመለስ ዜናዊ ፋታ የሰጠ መስሎ የታየው ጉዳይ ትግርኛ ተናጋሪዎች ከሌላው ተገልለው በሕወሀት ዙሪያ የተሰባሰቡ መስለው መታየታቸው ነበር። እስከ አሁን አብዛኞቹ ትግርኛ ተናጋሪዎች በአካሄዱ ደስተኛም ባይሆኑም ያለውን መንግሥት ተቃርነው ሲነሱ አይታይም ነበር። በአቶ አረጋዊ በረሄ የተቋቋሙት ቲ.ቲ. ኢ. እና ታንድ (TTE,TAND) ጠንክረው አገር ውስጥ በትግርኛ ተናጋሪው መሀል ተደራጅቶ ለመውጣት ብዙ ጥረት እያደረጉ ናቸው። ከተማ ውስጥ ያሉ ትግርኛ ተናጋሪዎች አንድም በፍርሃት ያለዚያም በስምምነት ከአጠቃላይ ትግሉ የተገለሉ መስለው ቆይተዋል። አሁን አሁን ግን የተቃውሞ ትግሉ የትግራይን ሕዝብና ትግርኛ ተናጋሪዎችንም የማካተት ምልክቶች እየታየበት ነው</p>

<p>በእርግጥ አቶ መለስ የአሜሪካኖች እርዳታ አልተለያቸውም። ሂላሪ ክሊንተን ኢሳይያስን በማድነቅ አስመራ ከተማ በርካታ የፖለቲካ እስረኞች ከታጐሩበት ጥቂት ኪሎ ሜትር ርቀት ላይ የደነሱበትን ሁኔታ እናስታውሳለን። የአሜሪካ ካምፓኒዎችም መለስን ለመልካም አስተዳደራቸው ሽልማት ሰጥተዋል። አቶ መለስ የኢትዮጵያውያንን ተቃውሞ መጋፈጥ ስለፈሩ ምክትላቸውን በመላክ ሜዳልያውን ተቀብለዋል።</p>

<p>አሜሪካ ለአቶ መለስ በምትሰጠው ድጋፍ ታላቁ አፍሪካ ቀንድ የምትለውን ከአስመራ እስከኬንሻሳ የዘረጋቸውን የጥቅም ማስከበሪያ ግዛቷን ለማስፋትና ለማጠናከር ትሞክራለች። በዛየር ላይ ያደረገችውን በበሽር መንግሥትም ላይ ለመፈፀም ነው ፍላጐቷ። አሜሪካ አራፕ ሞይን ለማስወገድ እየሞከረች መሆኗ ምልክቶች ታይተዋል</p>

<p>በኢትዮጵያ የሚታየው ፖለቲካዊ ሁኔታ ግን አስቸጋሪና ውስብስብ ይመስላል። የራሱ ሕዝብ የተነሳበትን መንግሥት የኃያላኑ ጭፍንና አድሎአዊ ድጋፍ ያድነዋል? የኢራኑ ሻህ እንደምሳሌ ቢወሰድ (የቀዳማዊ ኃይለሥላሴን እንተወውና) መለስ መልካም ትምህርት ባገኙበት ነበር። አሁንም ጊዜው አልመሸም። በግትር አቋም አገሪቱን ወደአልተጠበቀና አጥፊ ግጭት ከመግፋት ይልቅ ከሕወሀት አመራርና ከውጭም ከተቃዋሚዎች እንዲሁም ከሕዝብ እየተሰነዘረ ያለውን ገንቢና ሰላማዊ ሃሣብ ልብ ብሎ ማጤኑ ከብዙ ችግር ያድናል። የመተማመኛ ድምፅም (Vote of Confidence) በዴሞክራሲያዊ ሥርዓት በመሪና በተመሪ መካከል መተማመንን የሚፈጠር ነውና ይበል ያሰኛል</p>


</body>
</html>
