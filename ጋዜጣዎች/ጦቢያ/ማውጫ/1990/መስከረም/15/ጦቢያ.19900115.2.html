<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓትርያርኩ ላይ የተነሣው ተቃውሞ እየሰፋ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በፓትርያርኩ ላይ የተነሣው ተቃውሞ እየሰፋ ነው</h1>


<p>የኢትዮጵያ ኦርቶዶክስ ተዋህዶ ቤተክርስቲያን ፓትርያርክ አባ ጳውሎስ ከጳጳሳት፣ ከተለያዩ የቤተክህነት ባለሥልጣናትና ከምዕመናን የተነሳባቸው ተቃውሞ እያደር እየተጠናከረ በመምጣቱ በከፍተኛ ችግር ውስጥ መሆናቸውን ውስጥ አዋቂ ምንጮች ገልጠዋል</p>

<p>ከዚህ በፊት የተነሳው ቅራኔ ትግርኛ ተናጋሪ ባልሆኑ የተቀሰቀሰ ተደርጐ ይታይ እንደነበር የጠቆሙት እነዚሁ ምንጮች በአሁኑ ሰዓት ፓትርያርኩ ትግርኛ ተናጋሪ ከሆኑ የቤተክህነት ባለሥልጣናትና ከትግራይ ህዝብ ጋር ጭምር አለመጣጣማቸውን ገልፀው አጠቃላይ የቤተክርስቲያኗን ሥራ ከአባ ገሪማና የእህታቸው ልጅ ከሆኑት ፀሐፊያቸው ከአቶ ያሬድ ጋር ያከናውናሉ ብለው ይኮንኗቸዋል</p>

<p>የትግራይ ህዝብ ከሊቀጳጳሱ ከአቡነ መቃርዮስ ጋር ባለመግባባት ከሥልጣናቸው ያባረረ ሲሆን ፓትርያርኩ ደግሞ የቤተክርስቲያኑ የልማት ኮሚሽን ኮሚሽነር በመሆን ለበርካታ ዓመታት ያገለገሉትን አቡነ ጢሞቲዮስን ከኮሚሽኑ ስልጣናቸው አንስተው ወደ ትግራይ አዛውረዋል። አባ ጢሞቲዮስ ዝውውሩን እንዳልተቀበሉት ይነገራል</p>

<p>እንደ ውስጥ አዋቂ ምንጮች ጥቆማ ከሆነ በፓትርያርኩና በአባ ጢሞቲዮስ መካከል ቅራኔ ሊነሳ የቻለው የልማት ኮሚሽኑ ለሚገለገልበት ቢሮ የቤት ኪራይ እንዲከፍል በመጠየቁና ፓትርያርኩ በተለያዩ ጊዜያት አለአግባብ ከልማት ኮሚሽኑ በየጊዜው ገንዘብ እየጠየቁ መሆናቸው ነው። እስከ አሁን ከኮሚሽኑ ከሁለት ሚሊዮን ብር በላይ (ከዚህ ውስጥ 750 ሺህ የመኪና ዋጋን ይጨምራል) መውሰዳቸውን የጠቆሙት ውስጥ አዋቂዎች ፓትርያርኩ ለልማት ኮሚሽኑ በየጊዜው የሚያቀርቡት ጥያቄ ባለመሟላቱ ሥራ አስኪያጁን ከማንሳታቸው በተጨማሪ አቡነ ገብሬልና ሌሎችም ያሉበትን የልማት ኮሚሽን ቦርድ መበተናቸውን ጠቁመዋል</p>

<p>ፓትርያርኩ ከሲኖዶሱ ውጭ ደጋፊዎቻቸው ያሉበት ንዑስ ሲኖዶስ እያቋቋሙ እንደሚሠሩ የሚነገር ሲሆን በትግራይ ህዝብ ጥያቄ የተነሱትን የአቡነ መቃርዮስንና ሌሎችንም ጉዳዮች ለማጣራት የቤተክርስቲያኑ ልማት ኮሚሽን ሥራ አስኪያጅ አቶ ፀጋዬ በርሄ፣ ፀሐፊው አቶ ወሰን ሰገድ እንዲሁም የስብሐት ነጋ ወንድም የሆኑት አቶ በላይ ነጋ ወደ ትግራይ ተልከው የኅብረተሰቡን ልዩ ልዩ ክፍሎች ያነጋገሩ መሆኑ ታውቋል። የትግራይ ሕዝብ በራሳቸው በፓትርያርኩ ላይ ተቃውሞ እንዳለው ለመረዳትም ተችሏል</p>

<p>በልማት ኮሚሽኑ ያሉትን ተቀናቃኞቻቸውን ያስወገዱት አባ ጳውሎስ የራሳቸውን ደጋፊዎች ከመተካታቸው አልፈው መንግሥት የሰው ኃይል እንዲሰጣቸው መጠየቃቸውንም ምንጮቹ ጠቁመዋል</p>

<p>ፓትርያርኩ በሚያከናውኗቸው ሥራዎች ሁሉ ሊሳካላቸው ያልቻለው ደጋግመው ከሌሎች ጋር ቅራኔ ውስጥ የሚያስገባቸውን ተግባር የሚፈፅሙት በአእምሮአቸው ላይ መታወክን የሚያስከትል ህመም ስለአደረባቸው ነው የሚሉም አልታጡም</p>

<p>ቤተክህነት ውስጥ ያለውን ችግር በተመለከተ ባደረግነው ማጣራት ስማቸው እንዲጠቀስ ያልፈለጉ አንድ የቤተክህነት ባለስልጣን የልማት ኮሚሽኑ ኃላፊ በእድገት የሀገረ ስብከት ሊቀ ጳጳስ ሆነው ተሾሙ እንጂ አልተባረሩም ካሉ በኋላ ዝውውር በየትኛውም መሥሪያ ቤት ያለ በመሆኑ ቤተክህነት ውስጥ ዝውውር መፈፀሙ እንደትልቅ ስህተት ሊቆጠር አይገባውም ብለዋል</p>

<p>የሲኖዶሱን አሠራር በተመለከተ ላቀረብንላቸው ጥያቄ ሲኖዶሱ የጳጳሳትን ዝውውር እንጂ የመምሪያ ኃላፊ፣ የሥራ አስኪያጅ፣ የልዩ ልዩ ሥራ ዘርፎችን ቁጥጥር በተመለከተ ፓትርያርኩ ከበታች ሹሞቻቸው ጋር የሚሠሩት እንደሆነ ገልጸዋል</p>

<p>በቤተክርስቲያኗ ያለው የገንዘብ አወጣጥ ሥርዓት የያዘ መሆኑን የተናገሩት እኝሁ ባለሥልጣን የቤተክርስቲያኗና የለጋሾች ኦዲተሮች የሚከታተሉት፣ ህጋዊ አሠራር ያለው በመሆኑ ፓትርያርኩ አለ አግባብ ገንዘብ መውሰድ እንደማይችሉ ጠቁመው ከዚህ በፊት ያለአግባብ ተወስዷል የሚል ካለ ሁኔታው በኦዲተሮች ተጣርቶ ሰጪዎቹ ሆኑ ወሳጆቹ ተጠያቂ የሚሆኑበት ነው ብለዋል</p>

<p>የልማት ኮሚሽኑ የቤት ኪራይ መጠየቁ አግባብ እንደሆነ የጠቆሙት እኒሁ ባለስልጣን በቤተክርስቲያኗ ስር ያሉ የተለያዩ ተቋማት ራሳቸውን ችለው እንዲተዳደሩ በመደረጋቸው ኪራይ መክፈላቸው ሕጋዊ ነው ብለዋል። ባለሥልጣኑ «የልማት ኮሚሽኑ ቦርድ በጐደሉ ሰዎች አንዳንዶችን ተክቶ እንደሆነ እንጂ አልፈረሰም» ካሉ በኋላ ወደ ትግራይ የተላከው ቡድን ችግሩን ለመገምገም ከመንቀሳቀስ ውጭ የተለየ ተልዕኮ እንዳልነበረው አስረድተዋል</p>


</body>
</html>
