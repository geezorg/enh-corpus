<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርዕሰ አንቀጽ፦<br/>የብሔራዊ እርቅ ዋጋና ፋይዳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ርዕሰ አንቀጽ፦<br/>የብሔራዊ እርቅ ዋጋና ፋይዳ</h1>



<p>በአገራችን ሀሳብን በጥሞና ተወያይቶ፣ ልዩነትን በመቻቻል መፍታት ወይም ላለመስማማት መስማማት አልተለመደም። ተፈጥሮአችን ነው ማለት ባይቻልም በባህላችን ኋላቀርነት ምክንያት መሸነፍን በፀጋ መቀበል አልለመደብንም። ከሁለት ግለሰቦች ጀምሮ በሀሳብ ልዩነት የተነሳ ለመቧቀስ ቅድሚያ የምንሰጠው ሆኗል። ይህ አካሄድ ከግለሰብ እስከ ፖለቲካ ድርጅቶች የዘለቀ የአስተሳሰባችን ጥቁር ነጥብ ነው ማለት ይቻላል። ይህም በመሆኑ የጠመንጃን ባህልና ድህነትን ታቅፈን ዝንተ ዓለም እንንፋቀቃለን።</p>

<p>በግለሰቦች፣ በማኅበረሰቦች፣ በአገሮች፣ በፖለቲካ ፓርቲዎች መካከል የሀሳብ ልዩነት ያለ ነው። እኛ ስናደርገው እንደኖርነውና አሁንም አዝማሚያችን እንደሚያመለክተው በእነዚህ ማኅበራዊ ኃይሎች መካከል ያለው ቅራኔ በኃይል ይፈታ ቢባል ዓለም ምን ዓይነት ትርምስምስ ሁኔታ ውስጥ እንደምትገባ መገመት አያዳግትም። ከእንደዚህ ያለው ምስቅልቅል ሁኔታ ውስጥ እንዳንገባ ነው በአገራችንም የግጭት በር መዘጋት አለበት የምንለው። የፖለቲካ ልዩነቶቻችን በተቻችሎ መኖርና በብሔራዊ እርቅ መንፈስ መፈታት አለባቸው የሚል ሀሳብ የምናራምደው። በዚህ ደግሞ አትራፊዎች እንጂ ተጐጂዎች አይደለንም።</p>

<p>ልዩነትን በግጭትና በጠመንጃ የመፍታት ባህላችን በእጅጉ ጐድቶናል። በተለይ በአንድ አገር ልጆች መካከል የሚካሄድ ግጭት የሚበላው የአገሪቱን ሀብት ብቻ አይደለም። በጊዜ ሂደት የተገነቡ የዕድገት ውጤቶችን ብቻም አይደለም። በሕብረተሰብ ግንባታና አገር ልማት ቀዳሚ ሚና ያለው ወጣትና አምራች ኃይልም በጦርነት ይመሽካል። በሰላም መታጣት የዜጐች የመኖር ተስፋ ይጨልማል። ከድህነት ወደባሰ ድህነት እንዘቅጣለን</p>

<p>ይህን አካሄድና ያስከተለውንም ጥፋት ባለፉት ሰላሣ ዓመታት በዓይናችን አይተነዋል። አልፈንበታልም። የአገር አንድነትን ለማስጠበቅ የተከፈለው መስዋዕትነት አንድ ትውልድ ለሚኖርባት አገሩ የሚከፍለው ዋጋ ነው ብንል እንኳ በፖለቲካ ልዩነቶች ምክንያት የጠፋው የአገሪቱ ልጆች ሕይወት የትና የት ነው። ቀይና ነጭ ሽብር በተባለው የአገራችን አስከፊ ክስተት የጠፋው አንድ ትውልድ ነው። ይህ ትውልድ ደግሞ ወጣት፣ አምራችና ባለጉልበት ብቻ ሳይሆን በግንዛቤው የላቀ፣ «ይህ ለምን ይሆናል?» ብሎ የሚጠይቅ፣ ለዴሞክራሲያዊ ባህል መጐልበት ሠፊ አስተዋጾ ማበርከት የሚችል ባለብሩህ አእምሮ ነበር። በዚሁ በነጭና በቀይ ሽብር ዳፋ ዛሬ ከዚሁ ከተማረውና ነቃ ከተባለው ወገን የሆኑ ሺ በሺዎች እስር ቤት ናቸው።</p>

<p>ዛሬም፣ ነገም መጠያየቃችን ይቀጥል ከተባለ የጦር መሣሪያ አንስተው የአገሪቱን አንድነት ያፈረሱ፣ የጐሣ ፖለቲካ ምዕራፍ ከፍተው ሕዝብ ያፋጁ፣ ለሥልጣናቸው ሲሉ ተቀናቃኞቻቸውንና የትግል ጓዶቻቸውን በየጫካው ሲደፉ የኖሩ፣ በጠራራ ፀሐይ ሰዎችን ሲያስገድሉና ሲገድሉ የነበሩት ሁሉ መጠየቅ ሊኖርባቸው ነው። የትናንቱ ጥፋት ለዛሬው ቡራኬ አይሰጥም። ይልቁንም የዛሬዎቹ ገዥዎች ከጅምሩ እንዳሉን የቀይ ሽብር ወንጀለኞች የሚጠየቁት ዳግመኛ በዚህች አገር የማንም ዜጋ ነፍስ ያለ ሕጋዊ ሥርዓት እንዳታልፍ ለትምህርት ሰጭነቱ ነበር። ዛሬ እነዚህ ሰዎች ይህንን ቃል የሚደግሙበት አንደበት የላቸውም። የበደኖን፣ የወተርን፣ የአረካን፣ የመስጊድን፣ የዩኒቨርሲቲን፣ የአደባባይ ኢየሱስን ጨፍጫፊዎች፣ የአሰፋ ማሩን ረሻኞች ለፍርድ አላቀረቡም።</p>

<p>በአገሪቱ ብሔራዊ ዕርቅ ይስፈን ስንል ተራ ነፍሰ ገዳዮች አይጠየቁ አለማለታችን እንደሆነ ግንዛቤ ሊያገኝ ይገባዋል። ቢያንስ ግን ተጨማሪ ጥፋት ከመከተሉ በፊት በፖለቲካ ኃይሎች መካከል ያለው ፍጥጫ ረግቦ ለመነጋገር ዕድሉ ይኑር፣ በሩ ይከፈት ማለታችን ነው። በመክፈቻ ዜናችን እንደተዘገበው በአገራችን የፖለቲካው አየር በቅራኔዎች ተወጥሯል። በመሪዎችና በተመሪዎች፣ በመሪዎች በራሳቸው ውስጥ፣ በመሪ የፖለቲካ ድርጅቱና በተቃዋሚ ኃይሎች መካከል የፈጠጠ ቅራኔ አለ። በብዙ አካባቢዎችም ቅራኔው ወደ ወታደራዊ ግጭት እየተሸጋገረ መሆኑ ይታወቃል። ወደተጨማሪ ጥፋት እያመራን ነው ማለት ነው።</p>

<p>ከማንም በላይ ዛሬ ለብሔራዊ እርቅና ለመቻቻል ፖለቲካ ሌት ተቀን መሥራት ያለበት በሥልጣን ላይ ያለው መንግሥት፣ የመንግሥቱ ዋልታ የሆነው የፖለቲካ ድርጅትና መላ አባላቱ ናቸው። ለዚህ ምክንያት አለው። ይህ መንግሥትና ደጋፊዎቹ ሠላማዊ የሥልጣን ሽግግርን ማምጣትና ማስለመድም አለባቸው። ይህ ሳይሆን ቀርቶ ችግር ቢከተል የመጀመሪያ ተጐጂዎች እነሱ ናቸው። በኃይል መሸነፍ የሚያመጣውን ጣጣ ባለፈው ሥርዓት ሰዎች ያዩት ይመስለናል። እንደመንግሥትነታቸው የኅብረተሰቡን ሰላም በኃይል ሳይሆን በሥልት የመጠበቅ ኃላፊነትም አለባቸው።</p>

<p>ብሔራዊ ዕርቅን አስፈላጊ የሚያደርገው ሌላው ምክንያት ኋላቀርነታችንና ተባብረን ድህነትን የመርታት አስፈላጊነት ብቻም አይደለም። እንደሚታወቀው የወቅቱ ፖለቲካ ምህዋር (ማዕከላዊ መሽከርከሪያ) የትግራይን ሕዝብ ብሶት ይዤ ተነስቻለሁ የሚለው ሕወሀት ነው። ቡድኑ የመላው የትግራይ ሕዝብ ድጋፍ ያለው መሆኑ አጠራጣሪ ቢሆንም ከጅምሩ ባነሳው ጠባብ ስሜት መነሻነት ባለፉት ስድስት ዓመታት የትግርኛ ተናጋሪዎች የበላይነት በጉልህ በመታየቱ «እኛ - እነሱ» የሚል፣ ሕዝብ በሁለት ዐቢይ ጐራ የመከፈል (ሞቌቆሶብቃቲሶቨቃቌቋ) አደገኛ አዝማሚያ ተፈጥሯል። ይህ ለቀጣዩ ትውልድ የሚተርፍ አደገኛ አካሄድ ነው። ስለዚህ በጥቂቶች አራማጅነት የተረጨብን በሽታ በትግራይ ሕዝብ ትግል፣ የኃላፊነት ስሜት ባላቸው የሕወሀት አመራር አባላት፣ በመላው ተቃዋሚ ኃይሎችና በእርዳታ ሠጭ አገሮች የጋራ ጥረት በአጭሩ ሊቀጭ ይገባል። የብሔራዊ ዕርቅ ዋጋና ፋይዳ በጉልህ የሚታየውም ያን ጊዜ ነው።</p>


</body>
</html>
