
<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርእሰ አንቀጽ፦ ጐደላቸው ወይስ ወትሮውንም አልነበራቸውም?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ርእሰ አንቀጽ፦<br/>ጐደላቸው ወይስ ወትሮውንም አልነበራቸውም?</h1>



<p>ባለፈው ሳምንት በወጣው ጦቢያ መጽሔት ላይ የጦቢያ መጽሔት ቋሚ አምደኛ እንደገለጠውና ከአጠቃላይ ሁኔታዎች መገንዘብ እንደሚቻለው በዚህ አገር በአዲሱ ሥርዓት የተጀመረው የጐሣ ፖለቲካ ልዩ ልዩ ቅርጾችንና ይዘቶችን እየያዘ ሄዶአል። የሥርዓቱ አስፋፊዎች ብዙ ጊዜ የሚጠቀሙት «ብሔር፣ ብሔረሰብ፣ ሕዝቦች በራሳቸው ቋንቋ እንዲማሩ፣ በራሳቸው ቋንቋ እንዲዳኙ፣ ባሕላቸውን እንዲያዳብሩ፣ እንዲጠብቁና ራሳቸውን እንዲያስተዳድሩ» የሚለውን አጓጊና መልካም የሚመስል ለስላሳ አነጋገር ነው። በመሠረቱ የሕዝብ መብት መከበር ተገቢ ነው። አንድ ሕዝብ በቋንቋው ቢናገር፣ በባህልና በታሪኩ ቢኮራ፣ ራሱን ቢያስተዳድር ማንን ያስከፋል? የሚያሳዝነው ግን በዚህ ውብ ሀሳብ ጠለላነት በሕዝብ መካከል ጥላቻ ሲነዛ፣ በግርግሩም ብዙ የሚባልለት ሕዝብ ሳይሆን ጥቂቶች ተጠቃሚ ሲሆኑ ነው</p>

<p>የወቅቱ አካሄዳችን እውነተኛ ገጽታና ትክክለኛ መሸፈኛው እየተገለጠ ሲሄድ ለዚህ ሕዝብ ያለው የመከፋፈል እቅድ ግልጽ ሆኖአል። ጐን ለጐን የሚኖር፣ ዕድሉ የተቆራኘና ለዚህ አገር እድገት አብሮ የተጠመደ ሕዝብ አንድነትና ግንኙነት እንዲፍረከረክ የተጠነሰሰው ሴራ ይፋ ይሆን ዘንድ ረዥም ጊዜና ብዙ ድካም አልጠየቀም። ስለዚህ እዚህ ደረጃ ላይ ከደረሰን በኋላ ደግሞ አዲስ ዙር የዘመቻ ግንባር የተከፈተ ይመስላል።</p>

<p>ወትሮውንም የክልል ምሥረታው ፍልስፍና፣ የጐሣው ፖለቲካ መንጠላጠያ አሳብ ወደ ዘረኝነት እንዳያመራ አስግቶ ነበር። ለአንድነት የቆሙ የነፃው ኘሬስ ቤተሰቦች ሲዋጉ የቆዩትም ይህንኑ አዝማሚያ ነው። በጦቢያ መጽሔት ላይ እንደተመለከተው ደግሞ በተወሰኑ የገዥው መደብ አባሎች ዘንድ እንደ ፖለቲካ ርእዮተ ዓለም እየተቆጠረና ወደዚያም እየተገፋ ነው። ይህ የብዙሃኑ ትግርኛ ተናጋሪ ሕዝብ አመለካከትና እምነት ባይሆንም ጐርፉ እየተጠረቃቀመ ከሄደ አደገኛነቱ አይጠረጠርም። አደገኛነቱም ለጠቅላላው ሕብረተሰብና በተለይም ጥቂቶች በስሙ ለሚነግዱበት «ብሔረሰብና ብሔር» ነው</p>

<p>አንድ ሕዝብ ቋንቋው፣ ማንነቱ፣ ሃይማኖቱና ታሪኩ የተከበሩና የታፈሩ መሆን አለባቸው ብለናል። ለጠቅላላው ሕብረተሰብ ዕድገት እስከጠቀሙ ድረስ የአንድ ሕዝብ ልዩ መለያዎች እንደ ቅዱስ ባሕርያትም ሊታዩ ይገባል። የመንግሥትና የድርጅት ካድሬዎች የጐሰኝነት ቅስቀሳ ሳያባራ ተግባራዊ እንቅስቃሴዎች ክልላቸውን በማስፋት ከጐሰኝነት ወደ ዘረኝነት አዘንብለዋል። የተወሰነ ቋንቋ፣ የተወሰነ ጐሣና ሃይማኖት ላይ መንጠላጠል እየተያዘ ይመስላል። አንድ ቋንቋ ተናጋሪ አናሳ የሕዝብ ክፍል ሁሉን የሕብረተሰብ እንቅስቃሴ ለመምራትና ለመቆጣጠር የሚሮጥበትን ሁኔታ እናያለን። በእጅጉ የሚያሳዝነው ደግሞ ትናንት ዘመናዊ ትምህርት ተምረናል ብለው ለሕዝብ መብት እንታገላለን ያሉ ዛሬ የዚህ ሂደት ተባባሪ ሆነው መገኘታቸው ነው። ሕዝብ የሚጠይቀው አጭር ጥያቄ «ለምን?» የሚል ሆኖአል። ይህንንም ጥያቄ ሁላችንም ልንጠይቀውና ከዚህም በመነሣት ልንቋቋመው ይገባናል። በበኩላችን አሁንም የዘር መበላለጥ፣ የጐሣ ፖለቲካና እያናረ የመጣውን አደገኛ አዝማሚያ ለሁላችንም አደገኛ ነውና በጋራ እንግታው እንላለን። ይህ አቅጣጫ ሕዝብን ከሕዝብ ጋር የሚያጋጭ፣ ለእልቂት የሚጋብዝና ለዚህ አገር ሰላም ጨርሶ ፀር የሆነ አዝማሚያ ነው።</p>

<p>ይህ የዘረኝነትና የጐሰኝነት አየር የተከበረውን የፕሬስ ሥራ እንሠራለን ብለው ከተሰለፉ አካባቢዎች ሲራገብ ስናይ ደግሞ ልባችን ይደማል። የሞያው ሥነ ምግባር ዓለም አቀፍ ድንጋጌዎች በፕሬስ ሥራ ሕዝብን በጐሣና በኃይማኖት መከፋፈልን አጥብቀው ይከለክላሉ። እነዚህ ዓለም አቀፍ ክልከላዎች ትናንት ዘርና ጐሣ ሳይለዩ ለሠርቶ አደሩ ሕዝብ ቆመናል ይሉ በነበሩ ቅጥረኛና ውርጋጥ «ጸሐፊዎች» ሲጣሱ ስናይ እናዝናለን። የመርህ ሰው የመሆን ሥነ ምግባር ጐደላቸው ወይስ ወትሮውንም አልነበራቸውም? እንላለን። ለነገሩ መፍትሔው ግን ረጋ ያለ ፖለቲካና ሰላማዊ ዘመቻ መሆኑን ደጋግመን ለመግለጥ እንገደዳለን። ምክንያቱም የዘረኞችን አቋም መልሶ በዘረኝነት፣ የእብሪትን ፖለቲካ በሌላ የእብሪትና ግንፍል ፖለቲካ መመከት ውጤቱ ጥፋት ከመሆን አይዘልልም</p>

<p>ከጥቂት ዓመታት በፊት ሁለት ዋነኛ የመንግሥት መሪዎች ወደ ምሥራቅ ኢትዮጵያ በመሄድ የአንድን ጐሣ አዛውንቶች ሰብስበው ሕዝብ ሲያነሣሡ እንደነበረ ይታወሳል። አሁን ደግሞ ደቀ መዝሙሮቻቸው ያንኑ መዝሙር እየዘመሩ፣ ቅኝቱንም እያከረሩ ይገኛሉ። በእኛ እምነት ከየትም የት የሚመጣ የዘር ፖለቲካና ዘረኝነት መወገዝ አለበት። ይልቁንም ሕብረ ብሔራዊ የሆኑ የሕዝብ ክፍሎችና ተቃዋሚ ኃይሎች አምርረው ሊቋቋሙት የሚገባ ይህንን አዝማሚያ መሆን ይገባዋል። ይህ ካልሆነ መዘዙ ብዙ ነው።</p>


</body>
</html>
