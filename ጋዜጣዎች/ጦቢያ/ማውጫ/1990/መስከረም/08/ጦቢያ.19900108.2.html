<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዓለም አቀፍ ታዛቢዎች ሊታይ ይገባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"><span class="underline">በዓለም አቀፍ ታዛቢዎች ሊታይ ይገባል</span></h2>

<h1 class="align-center">ሰሜን ሸዋ የሰቆቃ ምድር ሆኖአል -- በደብረ ብርሃን 11 ሕፃናት ከወላጆች ጋር ታስረዋል</h1>


<p>ጠቅላይ ሚኒስትር መለስ ዜናዊ ወያኔና በጫካ ይመሩ በነበረበት ጊዜ «የሸዋ አማራ» ብለው የሰየሙት የኢትዮጵያ ሕዝብ አንድ ክፍል የሆነው የሚኖርበት ሰሜን ሸዋ በችጋርና በአስተዳደር በደል ምክንያት ከፍተኛ ሰቆቃ ሰፍኖበት እንደሚገኝ በአካባቢው ለሁለተኛ ጊዜ የተዘዋወረው ሪፖርተራችን ነዋሪዎችን በማነጋገርና ሁኔታዎችን በተጨባጭ በማየት ለማረጋገጥ ችሏል።</p>

<p>ሪፖርተራችን ባሰባሰበው መረጃ መሠረት «ሽፍታ ቀልባችኋል» በሚል ጥቆማ በደብረ ብርሃን ወህኒ ቤት ከታሠሩት ቤተሰቦች መካከል በእናቶች ታዝለው ወይም ተከትለው ወጥተው ከእናታቸው ጋር የታሠሩ ስድስት ወንድና አምስት ሴት ሕፃናት እንደሚገኙ ለማወቅ ተችሏል። ሁለቱም ወላጆቻቸው ማለትም እናትና አባት በታሠሩበት ሁኔታ ወላጆቻቸውን ተከትለው የመጡት ሕፃናት የታደሉት ሲሆኑ በቤት የቀሩት ጉብሎች ደግሞ ያለተንከባካቢ መቅረታቸውን የአካባቢ ምንጮች ለሪፖርተራችን ገልጠውለታል።</p>

<p>እንደ ሪፖርተሩ ምንጮች በሰሜን ሸዋ ከት/ቤቶችና ክሊኒኮች ይልቅ ፖሊስ ጦቢያዎች ተስፋፍተው በእስር ቤትነት ያገለግላሉ። ለፖሊስ ጣቢያዎች ደግሞ የተመደበ የምግብ ራሸን ስለሌለ በቤቱ የሚበላ ምግብ እጥረት እያጋጠመው ያለው የሰሜን ሸዋ ገበሬ ለታሣሪ ዘመዶቹ ምግብ ለማቅረብ በፖሊስ ጣቢያና በወህኒ ቤት ተኮልኩሎ እንደሚታይ ለማወቅ ተችሏል።</p>

<p>ድርቁ እያንገላታው ያለው የሰሜን ሸዋ ሕዝብ በቂ እርዳታም እያገኘ አይደለም። የምግብ እህል ማደያ ጣቢያ ሆነው የተመደቡት መሀል ሜዳና እንጾኪያ ሲሆኑ ረሀቡ በርትቶ የሚታየው በግሼ አካባቢ ነው። ከግሼ ወደ መሀል ሜዳና እንጾኪያ ለመድረስ በእግር ጉዞ አንድ ቀን ይወስዳል። በመሀል ሜዳ እርዳታ ለማግኘት የተኮለኮለው ሕዝብ እጅግ የሚያሳዝንና የጠወለገ ነው። የእርዳታ እህል ተሸክሞ ወደ መንደሩ መመለስ የሚችልም አይደለም። ለዚያውም አንድም በሬ የቀረው ገበሬ እርዳታ አያገኝም።</p>

<p>በሰሜን ሸዋ ሕዝብ ላይ የተጫነው ሸክም የኑሮ ችጋሩ ብቻ ሳይሆን አስተዳደራዊ ችግርም መሆኑን የአካባቢው ነዋሪዎች፣ በተለይ የደብረ ብርሃን ሕዝብ በስፋት የሚናገረው ነው። በክልሉ ከላይ እስከታች የተመደቡት ሕዝቡን ለማገልገል ከትምህርት፣ ከዕድሜና ከሥራ ልምድ አንፃር አቅሙ ያላቸው ሳይሆኑ ለሥርዓቱ ያላቸውን ታማኝነት በማየት ይመስላል። በይበልጥም ደግሞ በሕዝብና በመንግሥት ገንዘብ ማባከን ኦዲተር መስክሮባቸው በፖለቲካው ከለላነት ለፍርድ ያልቀረቡ፣ ከዚህ ቀደም ታስረው የነበሩ፣ ወይም ፍርድ ቤት ቀርበው በቀጠሮ ላይ ያሉ በክልሉ ልዩ ልዩ የሥራ ዘርፎች በአመራር ላይ ይገኛሉ። ለምሣሌ የዞኑ የሠራተኛና ማኅበራዊ ጉዳይ ኃላፊ የግብርና ኃላፊ በነበሩበት ጊዜ ላባከኑት ገንዘብ በፍርድ ቤት ሁለት ፋይል ተከፍቶባቸው ቀጠሮ እየተራዘመ በኃላፊነት ቦታቸው ተቀምጠዋል። እንደዚህ ዓይነት የጀርባ ድክመት ያለባቸው ሰዎች የሚመረጡበት ምክንያት የታዘዙትን ያለምንም ጥያቄ እንዲፈጽሙ ነው በማለት የሚተቹ ብዙ ናቸው። በዚህ ምክንያት «ይህ መንግሥት የሥርዓቱ ታማኝ ጠባቂዎች እስካገኘ ድረስ ስለ ሕዝብ አስተዳደር፣ መልካም አመራርና ልማት ደንታ የለውም» የሚል ነቀፋ እያስከተለ ነው።</p>

<p>ዞኑ የተጠናከረ አስተዳደራዊ አመራር የሌለው ከመሆኑም በላይ ክልሉ የተማረ የሰው ኃይል ሳያጣ የሚያስተዳድሩት፣ በተለይ ከዋናዎቹ በታች ባሉ ቁልፍ ቦታዎች የሌላ ብሔረሰብ አባላት ናቸው። ለምሣሌ የዞኑ የግብርና መምሪያ ሀላፊ ኦሮሞ ናቸው። የትምህርት መምሪያ ኃላፊው ከፊል ትግሬ ሲሆኑ በቅርቡ በደብረ ብርሃን ከተማ በሚገኘው በኃይለማርያም ማሞ 2ኛ ደረጃ ት/ቤት የሌሎች ብሔረሰብ አባላትን አንስተው ርዕሰ መምህር፣ ም/ዕሰ መምህር፣ የተማሪዎች ጉዳይ ኃላፊ አድርገው ትግርኛ ተናጋሪዎችን መሾማቸው የደብረ ብርሃን ከተማን ሕዝብ እያነጋገረ ያለ ጉዳይ ሆኗል።</p>

<p>በዚሁ ዞን የንግድና ኢንዱስትሪ ኃላፊ ጉራጌ፣ የባህልና ማስታወቂያ ኃላፊ ከፊል ትግሬ፣ የጤና ቡድን መሪ ትግሬ ሲሆኑ የክልሉ ሕዝብና ተወላጆች በሌሎች ተጽዕኖ ሥር ናቸው የሚለው ሀሳብ እየበረታ መጥቷል። ስለዚህ ጉዳይ አስተያየት የሰጡ ሰዎች እንደሚሉት «ማንም ሰው የትምህርት ደረጃው፣ ዕድሜውና የሥራ ልምዱ እስከፈቀደ የየትኛውም ብሔረሰብ አባል ቢሆን የሚያስከፋ አይደለም። ለሥራ ምደባ የብሔረሰብ ጉዳይ ቅድሚያ የሚሰጥ ፖሊሲ እስካለ ድረስ ግን ዞኑ ከላይ እስከታች በራሱ ተወላጆች መመራት አለበት።»</p>

<p>የዞኑ ዋና አስተዳዳሪ በአሁኑ ጊዜ በሲቪል ሰርቪስ ኮሌጅ ደመወዝ እየተከፈላቸው ትምህርት በመከታተል ላይ ሲሆኑ ምክትሉ ከዕድሜና ከሥራ ልምድ አንፃር ለቦታው የማይመጥኑ «ታዛዥ» ናቸው የሚሏቸው ብዙ ናቸው። የዞኑ ምክር ቤት ፀሐፊም ቀደም ሲል የአንደኛ ደረጃ መምህር የነበሩ ናቸው።</p>

<p>በዞኑ የኢሓዴግ አባልነት ምልመላን በተመለከተ በስፋት የሚነገረው 12ኛ ክፍል የጨረሱ ተማሪዎች ሥራ ለመቀጠርና ኮርስ ለመግባት የኢሓዴግ አባልነት እንደ አነድ አስፈላጊ መለኪያ እየተወሰደ በመሆኑ ወጣቶች በተስፋ እንዲመለመሉ ተጽዕኖ እየተደረገ መሆኑ በስፋት እየተነገረ ያለ ጉዳይ ነው።</p>

<p>ስለ አጠቃላይ ሁኔታው በደብረ ብርሃን ከተማ ያነጋገርኳቸው ሰዎች እንደገለጡልኝ «የሰሜን ሸዋ ጉዳይ የሰብዓዊ መብት ድርድቶች፣ ቀይ መስቀል ድርጅት፣ የዓለም አቀፍ ህብረተሰብ ተወካዮች ሊጐበኙት የሚገባ ነው። መንግሥትም ቢሆን ለራሱ ስም ሲል የክልሉን የሥራ ኃላፊዎች ያለፈ ታሪክና ማንነት አንድ በአንድ መዳበስ አለበት።»</p>


</body>
</html>
