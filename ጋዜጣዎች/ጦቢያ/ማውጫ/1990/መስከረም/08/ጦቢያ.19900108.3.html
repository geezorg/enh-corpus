<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሁለት ኮሌጆችና በዓለማያ ዩኒቨርሲቲ ብተና ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሁለት ኮሌጆችና በዓለማያ ዩኒቨርሲቲ ብተና ተካሄደ</h1>


<p>ለበርካታ ዓመታት ለአገራችን ባበረከቱት ድርሻ ፈጣን እድገት በማሳየት ላይ የነበሩት የኮተቤ መምህራን ትምህርት ኮሌጅ፣ የባህር ዳር መምህራን ኮሌጆች እንዲሁም የዓለማያው ግብርና ዩኒቨርሲቲ ይህ ነው ተብሎ ባልተነገረ ምክንያት ልዩ ልዩ ፋኩሊቲዎቻቸውና ዲፓርትመንቶቻቸው የዲግሪ ፕሮግራሞቻቸውን እንዲያቆሙና እንዲዘጉ በመደረጋቸው እየተዳከሙ ይገኛሉ</p>

<p>ለዝግጅት ክፍላችን በደረሰው ጥቆማ መሠረት የዓለማያ ግብርና ዩኒቨርሲቲ የጀርባ አጥንት የሆኑት የእርሻ ኢኮኖሚክስ፣ የእርሻ ምህንድስና ዲፓርትመንቶችና የደን ልማት (ላቌብሾቦቨብቱ) ፋኩሊቲ ከ1990 ዓ.ም ጀምሮ እንዲዘጉ ተወስኗል። የውሳኔው ምክንያት እንዳልተነገረ ሁሉ በነዚህ ዲፓርትመንቶችና ፋኩሊቲ ውስጥ ሲያስተምሩ የነበሩት መምህራን እጣ ምን እንደሚሆን አልታወቀም። የግብርና ዩኒቨርሲቲው በተዘጉት ምትክ የሁለተኛ ደረጃ መምህራንና የጤና መኮንኖች ስልጠና እንዲጀመር የተወሰነ መሆኑን ጥቆማውን ለዝግጅት ክፍላችን ያቀረቡት ክፍሎች አስታውቀዋል</p>

<p>በአፍሪካ ብቸኛውና ከፍተኛ የውጭ እርዳታ እያገኘ ይንቀሳቀስ የነበረው የዓለማያ ግብርና ዩኒቨርስቲ በደብረ ዘይት ከተማ የነበረው የምርምር ማዕከሉ ቀድሞ የእርሻ ምርምር ኢንስቲትዩት ይባል ለነበረው ለኢትዮጵያ ግብርና ምርምር ድርጅት መሰጠቱ ዩኒቨርሲቲውን ጨርሶ ለመግደል እንደታሰበ ያሳያል ያሉት የትምህርት ባለሙያዎች ብቁ ሙያተኞችን በማፍራት የጐላ ሚና የነበረው የእንስሳት ሳይንስ ፋካልቲም ራሱን እንዲገድል በርካታ መሰናክሎች ተዘጋጅተውለታል ብለዋል።</p>

<p>በሚሊዮን ቶን የሚቆጠር የለማ አፈር በየዓመቱ በሚባክንባት፣ የመስኖ አጠቃቀሟ ከአምሳ ከመቶ ባለለፈባት፣ በምርት አሰባሰብ ወቅት ብቻ ከምርቷ አንድ ሦስተኛ በሚባክንባት ኋላቀር አገር ውስጥ በዓለማያ ዩኒቨርሲቲ ይሰጥ የነበረውን የእርሻ ምህንድስና ማቋረጥና ባለሙያ ማፍራቱን ማስቆም አገሪቱን ለመጉዳት ሆነ ተብሎ የተወሰደ እርምጃ ነው ሲሉ ተችተዋል።</p>

<p>ባለፉት 35 ዓመታት 1194 ባለሙያዎችን በባችለር፣ 38 ባለሙያዎችን ደግሞ በማስተርስ ዲግሪ ያስመረቀው የእርሻ ኢኮኖሚ እንዲዘጋ መወሰኑ ብዙዎችን አደናግጧል። የዓለማያው ዩኒቨርሲቲና የኔዘርላንዱ ላረንስቴን የእርሻ ኮሌጅ በጋራ ባካሄዱት ጥናት ከ1988 እስከ 1992 ዓ.ም ባሉት አምስት ዓመታት ብቻ ለተለያዩ የአገሪቱ ክፍሎች 4 በዶክትሬት 117 በማስትሬት፣ 3590 በባችለር ዲግሪ የተመረቁ የእርሻ ኢኮኖሚስቶች እንደሚያስፈልጉ ይፋ ሆኖ እያለ ይህንን የትምህርት ክፍል መዝጋቱ ብዙዎችን አሳዝኗል።</p>

<p>በዓለማያው ዩኒቨርሲቲ እንዲካተት ተጠንቶ የነበረውን የበረሃማነት መከላከል (አሪድ ዞን) ትምህርት በመቀሌ ዩኒቨርሲቲ እንዲካተት ያደረጉት ባለሥልጣናት ልዩ ልዩ የውጭ እርዳታ ሲጠይቁ ለዓለማያ እየተሰጠ ስለአስቸገራቸው ዩኒቨርስቲው እንዲዳከም አድርገዋል የሚሉ ወገኖችም አሉ።</p>

<p>የአለማያ ግብርና ዩኒቨርስቲ ከ40 ዓመት በፊት የተቋቋመ ሲሆን በአሁኑ ጊዜ 28 ዶክተሮች፣ 104 የማስትሬት፣ 21 የባችለር ዲግሪ ያላቸው ሠራተኞች አሉት።</p>

<p>በሌላ በኩል ደግሞ ከባህር ዳር ከደረሰን ሌላ ጥቆማ ለመረዳት እንደተቻለው በእርዳታ ሰጭ ድርጅቶች ትብብር በ1962 ዓ.ም የተቋቋመው የባህር ዳር የመምህራን ኮሌጅ ከሰሃራ በታች ካሉት አገሮች መካከል በኢትዮጵያና በኬንያ ብቻ እንደሚሰጥ የሚታወቀውን የጎልማሶች ትምህርት (ሀሽቫቆቨ ለሽቫሻሶቨቃቌቋ) ፕሮግራሙን ከ1989 የትምህርት ዓመት መባቻ አንስቶ እንዲያቋርጥ ሲደረግ የክፍሉ ኤክስፐርቶችና መምህራን እጣ ምን እንደሚሆን የታወቀና የተነገረ ነገር የለም። የባህር ዳሩ የመምህራን ማሰልጠኛ ኮሌጅ ከውጭ ዩኒቨርሲቲዎችና እርዳታ ሰጭ ድርጅቶች ልዩ ልዩ ድጋፎች ሲያገኝ በቆየው በጎልማሶች ትምህርት ክፍሉ አማካኝነት እንደነበረ ጠቋሚዎቹ አስረድተው ይህ ክፍል ዜጎችን በተለያዩ ሙያዎች በማሰልጠንና የራሳቸውን የሥራ መስክ እንዲፈጥሩ በማድረግ ጭምር ማህበራዊ ችግሮችን በማቃለሉ ረገድ ከፍተኛ ድርሻ ማበርከቱን አብራርተዋል</p>

<p>ጥቆማውን ያቀረቡልን ክፍሎች ከዚሁ ጋር አያይዘው ምንም እንኳን ኮሌጁ የዲግሪ ፕሮግራሞች እንዲጀምር ቢደረግም የዲፕሎማ ፕሮግራሞቹን ሙሉ በሙሉ እንዲያቋርጥ መወሰኑና የጎልማሶች ትምህርት (ሀሽቫቆቨ ለሽቫሻሶቨቃቌቋ) ፕሮግራሙ መሠረዙ ደረጃውን ዝቅ እንደሚያደርገው አስታውቀዋል። ይህንን የትምህርት ክፍል መዝጋቱ ለአገሪቱ ጐጅ ከመሆኑም በላይ ከውጭ ይገኝ የነበረውን እርዳታ ያጓድልበታል። ኮሌጁን ለማስፋፋት ታስቦና ተከልሎ የነበረውን መሬት ለባለሀብቶች መስጠት መጀመሩም ኮሌጁን እንደሚያዳክመው የአካባቢ ምንጮች ገልፀዋል</p>

<p>ይህ በእንዲህ እንዳለ የ28 ዓመታት እድሜ ያስቆጠረውና ለአገራችን በሚያበረክተው ድርሻ ፈጣን እድገት በማሳየት ላይ የነበረው የኮተቤው የመምህራን ትምህርት ኮሌጅ ሠልጣኞችን በሁለተኛ ዲግሪ (ማስተርስ) ደረጃ ለማስመረቅ የሚያስችለውን ቅድመ ዝግጅት አጠናቅቆ በሚገኝበት በአሁኑ ወቅት የቀድሞ የመጀመሪያ ዲግሪ (ባችለር) ፕሮግራሙንም እንዲያቋርጥና ተጠሪነቱም ለክልል 14 መስተዳድር እንዲሆን መወሰኑን ውስጥ አዋቂዎች ለዝግጅት ክፍላችን አስታውቀዋል</p>

<p>የኮተቤው የመምህራን ትምህርት ኮሌጅ መምህራንን በባችለር ኦፍ ኤጁኬሽን እያስመረቀ ድርሻውን በማበርከት ብቻ ሳይወሰን ከቅርብ ዓመታት ወዲህ በየክፍላተ አገሩ ለተከፈቱት ለዲላ፣ ለወንዶ ገነት፣ ለናዝሬት ቴክኒክ ኮሌጅ፣ ለመቀሌ ለባህር ዳርና ለሌሎችም ኮሌጆች ቅጾች በማዘጋጀት፣ ስልጠና በመስጠትና ምሩቅ መምህራን በማቅረብ ጭምር ከፍተኛ ድርሻ አበርክቷል</p>

<p>ተቋሙ የዲግሪ ፕሮግራም ሲያካሄድ የነበረው በሂሳብ፣ በታሪክ፣ በጂኦግራፊ፣ በእንግሊዝኛ ቋንቋና ስነጽሑፍ እንዲሁም በኢትዮጵያ ቋንቋዎችና ስነጽሑፍ በአጠቃላይ በአምስት ዲፓርትመንቶች አማካኝነት እንደነበረ ጠቋሚዎቹ አብራርተው በተጨማሪም በጤናና የሰውነት ማጎልመሻ ትምህርት የዲግሪ ፕሮግራም ሲያከናውን መቆየቱን አስረድተዋል። ከላይ በተጠቀሱት የትምህርት ዓይነቶች የማስተርስ ድግሪ ፕሮግራም ለመጀመር የሚያስችለውን የቁሳቁስ፣ የሕንፃ፣ የሰው ኃይል ዝግጅት ኮሌጁ አጠናቆ እንደነበረ ምንጮቹ ገልጠዋል</p>

<p>የኮተቤው የመምህራን ትምህርት ኮሌጅ ቀደም ሲል በጀመረው የዲግሪ ፕሮግራም በተለያዩ መስኮች መምህራን እያሰለጠነ ከአምስት ጊዜ በላይ በቫችለር ዲግሪ ከማስመረቁም በላይ ሆሀሆ ከተባለ የጀርመን አገር ተቋምና በእንግሊዙ የካምብሪጅ ዩኒቨርሲቲ ስር ከሚገኘው ከሆመርተን ጋር ባለው ግንኙነት በሚደረግለት ድጋፍና ትብብር ሰልጣኞችን በስኮላርሽፕ እየላከ በልዩ ልዩ ሙያ በማስተርስና በዶክትሬት ዲግሪ ደረጃ እንዲሰለጥኑ ማድረጉንና አሁንም በትምህርት ላይ የሚገኙ መኖራቸውን ከጠቋሚዎቹ ለማወቅ ተችሏል። ኮሌጁ ከ20 በላይ ረዳት ፕሮፌሰሮችና የበርካታ ዓመታት ልምድና እውቀት ያካበቱ መምህራን እንዳሉት ታውቋል።</p>

<p>በ1962 ዓ.ም በአዲስ አበባ ዩኒቨርሲቲ ስር ተቋቁሞ በሥራ ሂደት ውስጥ ከተጠናከረና እራሱን ችሎ እንዲንቀሳቀስ ከተደረገ በኋላ ኮሌጁ እያሰለጠነ ያስመረቃቸው መምህራን ምስጉኖችና ውጤታማ መሆናቸውን በርካታ ባለሙያዎች መስክረውለታል። ይህንኑ ጉዳይ በማስመልከት አንድ ስማቸውን መግለጽ ያልፈለጉ የትምህርት ሚኒስቴር ባልደረባ በዝግጅት ክፍላችን አድራሻ በላኩት ደብዳቤ ላይ በሰጡት አስተያየት የኮተቤው መምህራን ትምህርት ኮሌጅ የአገራችንን የመምህራን ፍላጎት 69% የሸፈነ አንጋፋ ተቋም መሆኑን ገልጸዋል</p>

<p>ባለፈው መስከረም 1989 ዓ.ም ኮሌጁ እንደተለመደው የዲግሪ ተማሪዎችን ተቀብሎ የማስተማር ተግባሩን ሊቀጥል ሲል የትምህርት ሚኒስትሯ «ሊዘጋ መሆኑ እየተነገራችሁ ለምን ተቀበላችሁ?» በማለት ያለአንዳች ጥናትና ስለኮሌጁ መዘጋት በትምህርት ሚኒስቴር ውስጥ የተደረገ ስብሰባና የተያዘ ቃለ ጉባዔ ሳይኖር «ስለሚዘጋ እንዳትቀበሉ» የሚል ትዕዛዝ በማስተላለፋቸው ብቻ ፕሮግራሙ መቋረጡን ጠቋሚው በደብዳቤያቸው አስታውቀዋል</p>

<p>እጅግ ዘመናዊ የሆነ የቋንቋና የሳይንስ ላቦራቶሪና ሌሎች አስፈላጊ ቅድመ ሁኔታዎችን ባሟላውና ለአገሪቱ ከፍተኛ ድርሻ ባበረከተው በዚህ ኮሌጅ ላይ የተፈጸመው ድርጊት የሥርዓቱ አገልጋዮች እንዲሰለጥኑበት ለተዘጋጀው «የኢትዮጵያ ሲቪል ሰርቪስ ኮሌጅ»፣ ትግራይ ውስጥ ለተከፈቱ ሁለት ኮሌጆችና አንድ ዩኒቨርሲቲ ኮሌጅ ከሚደረገው ከፍተኛ ክብካቤና ከሚሰጠው ትኩረት ጋር ሲነፃፀር እጅግ የሚያሳዝንና ታሪክ ይቅር የማይለው በደል መሆኑን ጠቋሚው ገልጸው ለዚህ እርምጃ ከሚቀርቡት ምክንያቶች አንዱ «የዲግሪ ፕሮግራም የሚያካሂዱ ሁለት ተቋሞች ለአንድ ክልል (ለክልል 14) አስፈላጊ አይደሉም» የሚል እንደሆነ አስታውቀዋል</p>


</body>
</html>
