<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <title>ትግራይና ሕወሀት -- የፖለቲካው ምህዋር (ሪፖርታዥ 1)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center underline">ትግራይና ሕወሀት -- የፖለቲካው ምህዋር</h1>
<h2 class="align-center">ሕወሀትና የትግራይ ሕዝብ እየተለያዩ ናቸው</h2>


<p class="align-center bold">ሪፖርታዥ (1)</p>

<p>ከ1983 ወዲህ በሻዕቢያ ሙሉ ድጋፍና የትግራን ሕዝብ በዙሪያው ለማሰባሰብ በመሞከር የኢትዮጵያን ፖለቲካና ቢሮክራሲ ምህዋር በመዳፉ ውስጥ አስገብቶ እንደፈለገው ሲያሽከረክር የቆየው የሕወሀት አመራር ከሕዝብ ፍላጐት እየተነጠለና አለን የሚለው የትግራይ ሕዝብ ድጋፍም ከጊዜ ወደ ጊዜ እየተሸረሸረ መምጣቱን የሚጠቁሙ ሁኔታዎች እየተከሰቱ ናቸው።</p>

<p>በቅርቡ በአዲስ አበባ የሚኖሩ ትግርኛ ተናጋሪዎችን በማነጋገርና በክልሉ ልዩ ልዩ አካባቢዎች የተዘዋወረው የሰሜን ኢትዮጵያ ተዘዋዋሪ ሪፖርተራችን ስለሁኔታው የሚከተለውን ዘገባ አቅርቧል።</p>

<p>ኢትጵያንም ሆነ ትግራይን በበላይነት በመምራት ላይ ሚገኘውን ሕ.ወ.ሓትን የትግራይ ሕዝብ ድጋፍ እየራቀው መምጣቱን የሚገልጹ ምልክቶች እየተበራከቱ መሆናቸውን ለመገንዘብ ችያለሁ። ሕ.ወ.ሓ.ት.ን የትግራይ ሕዝብ ድጋፍ እየተለየው መምጣት የጀመረውም ትግራይን በመላ ተቆጣጥሮ ወደተቀረው የኢትዮጵያ ግዛት መረማመድ ከጀመረ ወዲህ ነው። ብዙዎቹ የትግራይን ሁኔታ የሚከታተሉ ወገኖች እንደሚስማሙበት በአሁኑ ጊዜ ከጠቅላላው የትግራይ ሕዝብ ሕ.ወ.ሓትን የሚደግፈው ከ25 አይበልጥም። እነዚህም ቢሆኑ ታጋይ ባለሥልጣኖችና ከእነርሱ ተጠግተው የዳበረ ሃብት ለማከማቸት ጥዋትና ማታ ከአዲስ አበባ - መቀሌ በመንግሥት አውሮፕላን የሚንሸራሸሩ ናቸው። እዚህ ላይ 25 በመቶ የሚለውንም አሃዝ ከፍተኛ እና የተጋነነ ነው የሚሉም አሉ።</p>

<p>ለዚህም የተለያዩ ምክንያቶች አሉ። የመጀመሪያውና ዋነኛው ሕወሀት የትግራይን ሕዝብ ለኢትዮጵያ መፈራረስ ተጠያቂ ማድረጉ ነው። ሕ.ወ.ሓ.ት ኤርትራ እንድትገነጠል በትግራይ ሕዝብ ስም የተዋጋና ለተባበሩት መንግሥታት ጥያቄ ያቀረበ ከመሆኑም ባሻገር ኢትዮጵያን ጨርሶ ለማፈራረስ «እስከመገንጠል....» ለሚለው ሐረግ ሕገ - መንግሥታዊ ዋስትና መስጠቱን የትግራይ ሕዝብ አይቀበለውም። በአንድ ወቅት ከኤርትራ የተፈናቀሉ የትግራይ ተወላጆች ወደ ሕ.ወ.ሓ.ት ባለሥልጣናት ቀርበው ኤርትራ ውስጥ ስለቀረባቸው ንብረት ሲጠይቁ «ድሮም የሄዳችሁት ለወረራ ነው። እኛ ደግሞ ለወራሪ አንቆምም...» ተብለዋል የሚል ወሬ በስፋት ይነገራል። በአሁኑ ወቅት ኤርትራ በኢትዮጵያ ሀብት ያለ ገደብ ተጠቃሚ መሆንዋ የቀሰቀሰው ስሜትም ከዚህ በመለስ አይባልም። ለዚህም በተለያዩ ጊዜያት የኢትዮጵያ ሀብት በትግራይ በኩል እንዳይወጣ የተደረጉት ያልተሳኩ ሙከራዎችም በምሳሌነት ይጠቀሳሉ።</p>

<p>ሕ.ወ.ሓ.ትን አሁን ለያዘው ሥልጣን ያበቁት ከፍተኛ ቁጥር ያላቸው ተጋዳላዮች ከሁለት አመት በፊት ተበትነው በሌሎች መተካታቸው ይታወቃል። የብተናው ዓላማ በመከላከያ ሠራዊቱ ውስጥ የብሔረሰቦችን ስብጥር ለማመጣጠን ነው ይባል እንጂ ነባርና ያለፈውን ምስጢር የሚያውቁትን የማግለሉ ሁኔታ የራሱ የሆነ ተልእኮ እንዳለውም የቅነሳው ሰለባ የሆኑት አባላቱ ይጠቅሳሉ። እነዚህ እንዲቋቋሙበት የታሰበው ዳንሻም ምንም ዝግጅት እንዳልነበረው ይገልጻሉ። ከቅነሳው ተረፉ የሚባሉትና የሕ.ወ.ሓ.ትን አካሄድ ይነቅፋሉ የሚባሉትም አባላት በየጊዜው ጥቃቅን ስህተቶችን መነሻ በማድረግ በግምገማ እየተባረሩ ይገኛሉ። ብዙዎቹ የሠራዊቱ አባላት በማዕረግና በሌላ ጥቅማጥቅሞች የተነሳ አመለካከታቸው ጥሩ እንዳልሆነ ይነገራል። ይህ ነፀብራቅ በሕዝቡም ላይ እየታየ ነው። በዓዲ ግራት ከተማ መጠለያ የተዘጋጀላቸው የሕወሓት የጦር ቁስለኞችም ደስተኞች አይደሉም።</p>

<p>በከተሞች መሬትን በሊዝ መያዝ ተጀምሯል። በገጠር የመሬት ሽንሸናው ጊዜ ገና ነው ስለተባለና በርካታ ወጣት ገበሬዎች መሬት አልባ በመሆናቸው በድርጅቱ አሠራር ደስተኞች አይደሉም። ከዚህ ጋር በተያያዘ በትግራይ በነፃ ፍርድ ቤቶች ፍትሕ የማግኘት መብት የለም። ከተመደቡት ዳኞች አብዛኛዎቹ ብቃት የሌላቸው ከመሆናቸውም በላይ በአገሪቱ ነባር ሕጐች እንዳይሠሩ ችግር ያለባቸው መሆኑን ሕዝቡ በምሬት ይገልጻል። በሁኔታው የተማረሩ አንዳንድ ልምድ ያላቸው ዳኞችም ሥራቸውን እየለቀቁ ወደ አዲስ አበባ እየፈለሱ ነው። እንዲያውም አንዳንድ የትግራይ ተወላጆች እንደሚሉት በትግራይ ፍትሕን ከጉቦ፣ ከሥጋ ዝምድናና መሰል ግንኙነት ውጭ ማግኘት ከማይቻልበት ደረጃ ተደርሷል።</p>

<p>የትግራይ መስተዳድርን አወቃቀር ለማስተካከል በሚል በተደረገው አከላለል የሕዝቡን አውራጃዊ ስሜት አዳክሞ የወረዳዎች ሽግሽግ መካሄዱ ይታወሳል። ይኸው ያለ ሕዝቡ ተሳትፎ የተካሄደው ሽግሽግ በመላው የትግራይ ሕዝብ ትችትና ተቃውሞ ገጥሞት ይገኛል። በተለይ በእንጢጮ፤ በዳዕዳ እምባና በጭላ አካባቢዎች ከፍተኛ ተቃውሞ እንደገጠመው ነው። የእነዚህ አካባቢዎች ሕዝብ ሰልፍ ከመውጣቱም ባሻገር በተወካዮቹ አማካኝነትም እስከ ከፍተኛ ደረጃ ባለሥልጣኖችም አመልክቷል። ሆኖም ግን እንደ አስፈላጊነቱ በእሥራትና በግምገማ ሁኔታው እንዲዳፈን ተደርጓል። ሁኔታውን ያንቀሳቀሱትንም ሰዎች የኢዲዩ አባላት፤ ትምክሕተኞችና የኢሰፓ ናፋቂዎች ተብለው በሕዝቡ እንዲጠሉ ጥረት ተደርጓል።</p>

<p>የትግራይ መስተዳድር በፈጠረው ግፊትና ጥቂት ታጋይ ቄሶች ባቀነባበሩት መንገድ በቅርቡ ሃይማኖታዊ በዓላትን የመቀነስ ዓላማ ያለው ኮንፈረንስ ተደርጎ ሐይማኖታዊ ሥርዓታችን አይነካ የሚል ሕዝባዊ ተቃውሞ ተነስቶ ነበር። ተቃውሞው አምናና ዘንድሮ በትግራይ ዝናብ ከመቀነሱ ጋር ተዳምሮ ክርስቲያኖች በሕ.ወ.ሓ.ት ላይ ያላቸውን ጥላቻ አጠናክሮታል። የትግራይ መንግሥትም በመገናኛ ብዙኃን ሳይቀር ኮንፈረንሱን ባልተቀበሉት ላይ አፍራሽ ፕሮፓጋንዳ እስከማካሄድ ደርሶ ነበር።</p>

<p>በመቀሌ ከተማ የሕ.ወ.ሓ.ት ሰማዕታት ሐውልት የተሠራበትን አካባቢ ለአቶ ዓላሙዲ ለመስጠት በርካታ የመኖሪያና የንግድ ቤቶች ፈርሰዋል። ቤቶቹ ሲፈርሱ ይሰጣል የተባለው ካሳ ተመጣጣኝ ባለመሆኑ ከፍተኛ ተቃውሞ ቀስቅሶ የነበረ ሲሆን ችግሩን ሕዝቡን ሰብስበው በማሰር ለመፍታት ጥረት ተደርጓል። ከታሩት መካከል እስከ አሁን ያልተፈቱ እንዳሉም ይነገራል። ሌላውና መሠረታዊው ችግር የትግራይ ሕዝብ ከዲሞክራሲያዊ ሂደቱ የተገለለ መሆኑ ነው። ከሕወሀት የተለየ ሀሳብ መያዝ በጠላትነት ያስፈርጃል። የነፃ ፕሬስ ውጤቶች ከወልድያ አያልፉም።</p>



<h3 class="align-center">ሕ.ወ.ሓ.ት የሕዝብ ድጋፍ ለማግኘት<br/>
ያደረገው ሙከራ</h3>


<p>በሕ.ወ.ሓ.ት. የሚመራው የትግራይ መስተዳድር ከላይ በተጠቀሱት ምክንያቶች ከሕዝብ መነጠሉን መገንዘብ የጀመረው ከሁለት ዓመት በፊት እንደነበረ ይነገራል። በወቅቱ አቶ መለስ ዜናዊ ድርጅታቸው የተመሰረተበትን 20ኛው ዓመት ምክንያት በማድረግ ትግራይ ሰንብተው ነበር። በቆይታቸው በዓዲ ግራት፤ ዓድዋ፣ ሽሬና ሽራሮ ተገኝተው ሕዝባዊ ስብሰባ ማካሄዳቸውም ይታወቃል። ከስብሰባው ያገኙት ምላሽ «.....እኛን ረስታችሁ ትናንትና ጠላታችሁ ነው እያላችሁ ስታጋድሉን ከቆያችሁት ሕዝብ ጋር ናችሁ....» በሚል የሚጠቃለል ነበር። በዚሁ የትግራይ ሕዝብ ቁጣ የተደናገጡት አቶ መለስና የቅርብ ሰዎቻቸው አስቸኳይ ስብሰባ አካሂደው የሚከተሉትን ከሕዝብ ያስታርቁናል ያልዋቸውን እርምጃዎች ወስደው ነበር።</p>

<p>1/ በማዕከላዊ መንግሥት በተለያዩ የኃላፊነት ደረጃዎች ላይ ይገኙ የነበሩትንና በትጥቅ እንቅስቃሴው ወቅት የሕዝቡ ተደማጭነት ነበራቸው የሚባሉትን የሕ.ወ.ሓ.ት. አመራር አባላት ወደ ትግራይ መላክ። ከነዚህ ካድሬዎች መካከል እነ አቶ ስየ አብርሃ፤ አባይ ፀሐየ፤ አባዲ ዘሞ፣ ሐሰን ሽፋና ሙሉጌታ ገብረሕይወት ጥቂቶቹ ናቸው።</p>

<p>2/ አኩርፈዋል የሚባሉ የትግራይ ተወላጅ ምሁራንን አሰባስቦ ሁለት ጊዜ በትግራይ ሁለት ጊዜ ደግሞ አዲስ አበባ ላይ ያልተሳኩ ኮንፈረንሶችን በማካሄድ የሕወ.ሓ.ትን የግምገማ ባህል ለማስረፅ መሞከር።</p>

<p>3/ ሥነ ምግባር በሚል ፈሊጥ ሕብረተ ሰቡን ለመቆጣጠር እንዲያመች 12ኛ ክፍል ያጠናቀቁ ተማሪዎች ማሕበር፤ የትግራይ ማሕበር፤ የትግራይ ባህል ማዕከል የመሳሰሉትን ማቋቋም። ሆኖም ከዚያ ወዲህ አንዱም ማሕበር የሠራው ነገር የለም።</p>

<p>4/ የትግራይን ወጣት በወያኔያዊ ባህል ለማነጽ ሲባል የኤርትራው ሳዋ ቅጂ የሆነውን የአግቦ ወጣቶች ማሰልጠኛ ማዕከልን ማቋቋም ሲሆን በእነዚህ እርምጃዎች የሕዝቡን ድጋፍ ለመሳብም ሆነ ለመመለስ አልቻሉም።</p>


<h3 class="align-center">የትግራይ ልማት ማሕበር</h3>


<p>የትግራይ ልማት ማሕበር (ትልማ) ከላይ ከተጠቀሱት እርምጃዎች ለየት ባለ መልኩ በልማት ሽፋን የሕ.ወ.ሓ.ትን አመራር ለማመቻቸት ሲባል የተቋቋመ ማህበር ነው። በየስብሰባው ላይ እንደሚገለጸው መቋቋሙ ከልማት አንጻር ሳይሆን ከህልውና ጋር የተያያዘ ነው። ድርጅቱ አባላቱን ለማሰባሰብ እንደ ግዳጅ በሚቆጠር ሥልት ይጠቀማል። የመንግሥት ሠራተኛ ሆኖ አባል አለመሆን የሚታሰብ አይደለም። አቅም አንሶት የማኅበሩ አባል ያልሆነ ሰው የትግራይ ተወላጅነቱን እንደካደ ይቆጠራል።</p>

<p>በመጀመሪያው ላይ የማህበሩ ከፍተኛ የገንዘብ ምንጭ የሕ.ወ.ሐ.ት. አባል ሠራዊትና በውጭ አገር የሚኖሩ የትግራይ ተወላጆች ነበሩ። ሆኖም የሕ.ወሓ.ት አባላት ከሠራዊቱ ሲቀነሱና በውጭ የሚኖሩት ደግሞ የሚጨበጥ ውጤት አጥተው ተስፋ በመቁረጣቸውና መዋጮ ለመክፈል ፈቃደኝነት እየጐደላቸው ስለመጣ ድርጅቱ የገንዘብ እጥረት እንደገጠመው መሆኑ ሲታወቅ ከፍተኛ ግምት የነበረው ገንዘብ በተለይ በአዲስ አበባ ከተማ በግለሰቦች እንደባከነ ይነገራል። እንደሌላው ክልል ባለሥልጣኖች ስማቸው በመገናኛ ብዙኃን ባይገለጥም የትልማ የአዲስ አበባ ቅርንጫፍ የነበሩት ግለሰብ መታሰራቸውን የሚጠቁሙ ፍንጮች አሉ</p>

<p>የትግራይ ልማት ማሕበር የሕዝብና የመንግሥት ገንዘብ ወደ ትግራይ ማዛወሪያ መሳሪያ ከመሆኑም ባሻገር የአውራጃዎች ፖለቲካዊ እንቅስቃሴ መቆጣጠርያ መሳሪያም ነው። የተለያዩ የትግራይ አውራጃ ተወላጆች ገንዘባቸውን አዋጥተው የልማት ተቋማትን እንዲመሰርቱ ትልማ አይፈቅድም። በግድ ገንዘቡን ለእኔ አስረክቡ የሚል ጨቋኝ ስሜት አለው። በዚህ ጉዳይ ላይ በተለይ ከአዲግራት አውራጃ ተወላጆች ጋር ከፍተኛ ልዩነት አለ። የትልማን አመራር የማይቀበል ደግሞ እንደ «.....ፀረ ሕዝብ» ይቆጠራል። «የኢድዩ፤ የኢሓፓና የአሠፖ ርዝራዥ» የሚል ቅጽልም ይለጠፍበታል።</p>

<p>ባለፈው ዓመት ትግርኛ ተናጋሪዎች ለትግራይ ልማት ማሕበር ገንዘብ እንዲያዋጡ የተደረገው በፍላጐታቸው ነው ይባል እንጂ ፈቃደኛ ያልሆነ በመንግሥት ሥራ ላይ የመቆየት ዕድል እንደማይኖረው ነው። ባለጉዳዮቹ ራሳቸው እንደሚገልጹት በወቅቱ ተቃውሞ ያሰሙ በርካታ ሠራተኞች በግምገማ ሽፋን ከሥራቸው ተባርረዋል። ከዚህ ጋር በተያያዘ በተለይ በኦሮሚያ ክልል የሚሠሩ የትግራይ ተወላጆች ለኦሮሞ ልማት ማኅበር (ኦልማ) መዋጮ ይከፍላሉ። የሕ.ወ.ሓ.ት ካድሬዎች ግን ለኦልማ እንዳይከፍሉ ያደረጉት ጥረት አልተሳካም።</p>

<p>የትግራይ ተወላጆች ባለፉት ዓመታት የትልማ እንቅስቃሴ ከተግባር ይልቅ ፕሮፓጋንዳው እንደሚያመዝን ይናገራሉ። 25 የሕዝብ ማመላለሻ አውቶቡሶች ገዝቶ ንግድ ከመጀመር በስተቀር የረባና ሕዝባዊ ጠቀሜታ ያለው ሥራ እንዳልሠራ ይገልጻሉ። የገቢና ወጭውም ሁኔታ ዝርዝር ኦዲት ተደርጐበት ለሕዝብ ይፋ የሆነ ነገር የለም።</p>


</body>
</html>
