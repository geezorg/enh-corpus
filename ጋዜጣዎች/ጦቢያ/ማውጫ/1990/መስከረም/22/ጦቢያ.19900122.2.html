<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሕግና በዳኝነት ላይ የዘመተ ሥርዓት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center underline">በሕግና በዳኝነት ላይ የዘመተ ሥርዓት</h1>

<h2 class="align-center">በፌዴራል ፍርድ ቤቶች ለ20 ዳኞች ከ72 ሺህ በላይ ነባር ፋይሎች አሉ -- የዳኞች እጥረት ተባብሷል</h2>


<p>ከ30 ዓመት በላይ የሕግ ሞያተኞችን ያፈራ ታዋቂ የሕግ ትምህርት ቤት ባለበትና «ሲቪል ሠርቪስ ኮሌጅ» የተባለው አዲስ የሥርዓቱ ሰዎች ማሠልጠኛ ተቋም የሕግ ሞያተኞችን አሠልጥኗል በሚባልበት አገር በፌዴራል ፍርድ ቤቶች የዳኞች እጥረት ከጊዜ ወደ ጊዜ እየተባባሰ በመምጣቱ በፍትህ ፈላጊ ባለጉዳዮች ላይ ከፍተኛ መጉላላት እየደረሰ መሆኑን ለማወቅ ተችሏል።</p>

<p>ለፌዴራል ፍርድ ቤቶች ቀደም ሲል በሕዝብ ተወካዮች ምክር ቤት ሹመታቸው ፀድቆ የነበሩት 26 ዳኞች ብቻ ሲሆኑ ስድስት ያህሉ በሞት፣ በገዛ ፈቃዳቸው ሥራቸውን በመልቀቅ፣ ባልተመቻቸ የሥራ ሁኔታና በህመም ሥራቸው ላይ የሌሉ መሆናቸው ታውቋል።</p>

<p>ባሳለፍነው ዓመት የፍርድ ቤቶችን ለእረፍት መዘጋት ምክንያት በማድረግ በነሐሴ ወር መጀመሪያ ላይ የፌደራሉ ጠቅላይ ፍርድ ቤት በሰጠው መግለጫ (አዲስ ዘመን፣ ማክሰኞ፣ ነሐሴ 6 ቀን 1989) በፌዴራል ፍርድ ቤቶች 38፣146 የወንጀል፣ 40፣189 የፍትሐብሔር፣ 3፣116 የሥራ ክርክር ፋይሎች ወደ 1990 መተላለፋቸውን ይፋ አድርጐ ነበር። እነዚህም ከ72 ሺ በላይ ፋይሎች መሆናቸው ነው። ይህ አሀዝ አዲስ በመከፈት ላይ ያሉትንና በሬጅስትራሮችና በዳኞች እጅ ሆነው ገና ፋይል ተከፍቶላቸው ቀጠሮ ያልተሰጣቸውን አይጨምርም።</p>

<p>በዚህ ዓይነት በዚህ ዓመት አንድ ዳኛ 3 ሺ 600 ፋይሎችን ማየት ሊኖርበት ነው። በአንድ ዓመት ውስጥ ዳኞች ለ200 ቀናት ተሟልተው ይሠራሉ ቢባል አንድ ችሎት በቀን ከ54 ያላነሱ ፋይሎችን ማየት ይኖርበታል። «ማየት» የሚለው ቃል ማስረጃ መስማትን፣ መመርመርንና ውሣኔ መስጠትን የሚጨምር ከሆነ በሥራ ላይ ላሉት ዳኞችና ዳኝነትን በጥራትና በፍጥነት ለማካሄድ እጅግ አስቸጋሪ እንደሚሆን የሞያው ባለቤቶች ይናገራሉ።</p>

<p>በዳኝነት ሥርዓቱ ላይ የተረጋገጠው ችግር መጉላላትንና የፍትህ እጦትን እያስከተለ ያለው በዚሁ ሥራ የሚተዳደሩና ከ500 በላይ የሚሆኑ በፌዴራል ፍርድ ቤት በሚከራከሩ ጠበቆችም ላይ በመሆኑ የኢትዮጵያ የህግ ባለሞያዎች ማህበር አሁንም ለጉዳዩ ትኩረት በመስጠት ድምፁን እንዲያሰማ የሚጠይቁ በርካታ ናቸው።</p>

<p>የዳኝነቱ ሥርዓት አስቸጋሪና አዝጋሚ ሁኔታ ውስጥ መግባቱን ለማሳየትም ከዓመት ዓመት በቀጠሮ የሚነከባለሉ ፋይሎች እየተበራከቱ መሆናቸውን፣ አፋጣኝ ውሣኔ ማግኘት ያለባቸው ጉዳዮች ጭምር እየተቀጠሩ መሆኑን፣ ለምሣሌ በሕግ በ60 ቀናት ውስጥ ውሣኔ ማግኘት ያለበት የአሠሪና ሠራተኛ ጉዳይ ክስ ለዓመታት በቀጠሮ የሚንከባለል መሆኑን፣ በአዲሱ ዓመትም የየችሎቶቹ ዳኞች አብዛኛውን ጊዜያቸውን የሚያሳልፉት ቀጠሮ በመስጠት ብቻ መሆኑን በማስረጃነት ይጠቅሳሉ።</p>

<p>«ሥርዓቱ የዳኝነት ሥርዓት እንዲጠናከር ፍላጐት የለውም፣ እንዲያውም በሕግና በዳኝነት ሥርዓቱ ላይ ዘመቻ ከፍቷል» የሚሉት ወገኖች ደግሞ «ነባር የአገሪቱን የሕግ ባለሞያዎች ከዳኝነት ሥርዓቱ ማባረሩንና 12ኛ ክፍልና ከዚያም በታች ባሉት የትምህርት ደረጃ ያሉ ወጣቶችን በለብ ለብ ኮርሶች አዘጋጀሁ እያለ በዕድሜ፣ በመደበኛ ትምህርትና በሕግ ትምህርት ረዥም ሥልጠናና ብስለት በሚጠይቀው የዳኝነት ሞያ ላይ መመደቡን በመጥቀስ ለዳኝነት ሥርዓቱ መጠናከር በጐ ፈቃድ ቢኖር ኖሮ በቅርቡ እንኳን የሕዝብ ተወካዮች ምክር ቤት ለእረፍት ከመዘጋቱ በፊት ዳኞች ሊሾሙና ለዚህ ዓመት ዝግጅት ሊያደርጉ ይገባ ነበር» ይላሉ።</p>

<p>የአገሪቱ የሕግና ሥርዓት «በባይቶ» (የጫካ ዳኝነት?) መሰል ሥርዓት እንዲመራ ፍላጐት ያላቸው ወገኖች ነገሮችን በበላይነት ይቆጣጠራሉ የሚሉት ደግሞ ሠራተኛው በገፍ ከሥራ እየተባረረ፣ በንግዱ ሕብረተሰብ ላይ ሕግ የማይፈቅደው ውሣኔ በአስፈፃሚ አካሎች እየተወሰደ እያለ ባለበት ሁኔታ ሆን ተብሎ የዳኝነት ሥርዓቱን ማዳከም የተያዘው አስተዳደራዊ በደል የተፈፀመባቸው ወገኖች ፍትህና ዳኝነት ፍለጋ ወደ ፍርድ ቤት የሚሄዱበትን ሁኔታ ለመዝጋትና የፖለቲከኞችን ውሣኔ ለማጠናከር መሆኑን ይገልጣሉ። በተለይ ዜጐች በአስፈፃሚ አካሎች ያለህግና ሥርዓት የሚታሠሩበትን ሁኔታ ለመቋቋም ወደ ፍርድ ቤት ሄደው አፋጣኝ ውሣኔ እንዳያገኙ ሆን ተብሎ የዳኝነት ሥርዓቱን የማሽመድመድ ተግባር እየተካሄደ መሆኑን ጠቁመዋል። በፕሮፓጋንዳ ደረጃ ስለነፃ የዳኝነት ሥርዓት የሚሰብኩት እነዚህ አብዮታዊ ዲሞክራቶች ሕግንና ዳኝነትን የሚያዩት በሰው ልጅ መብት ማስከበሪያነቱ ሳይሆን ሥልጣናቸውን ከተቃዋሚ ኃይሎች መጠበቂያ እንደ አንዱ መንገድ አድርገው መሆኑን ነው ታዛቢዎች የሚናገሩት</p>

<p>የፖለቲከኞች ፍላጐት ይህ ይሁን እንጂ የሞያው ባለቤቶች ነን በማለት በዳኝነትና በፍትህ ሥርዓቱ ውስጥ ተቀምጠው የኢትዮጵያ ሕግና ዳኝነትን በማገዳደል ላይ ያሉት በታሪክና በትውልድ ፊት ተጠያቂ ከመሆን እንደማያመልጡ የሚጠቁሙ ብዙ ናቸው።</p>

<p>በዚሁ በሕግና በዳኝነት ሥርዓቱ አካባቢ ባለው ችግር ምክንያት ይሁን አይሁን በውጭ ባይታወቅም «ወርቃማው የፍትህ ዘመን» ይሉ የነበሩት የፍትህ ሚኒስትሩ አቶ ማህተመ ሰለሞን ሥራቸውን በገዛ ፈቃዳቸው መልቀቃቸው ይታወሳል።</p>


</body>
</html>
