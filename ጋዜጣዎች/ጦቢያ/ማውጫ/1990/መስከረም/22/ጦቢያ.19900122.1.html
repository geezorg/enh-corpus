<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዴሞክራሲያዊ ሥርዓት በትግላችን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዴሞክራሲያዊ ሥርዓት በትግላችን</h1>



<p>በዴሞክራሲያዊ የመንግሥት አወቃቀር የሕግ አውጭ፣ የሕግ አስፈፃሚና የሕግ ተርጓሚ የተባሉ የመንግሥት የሥራ ዘርፎች የሚዋቀሩት ያለምክንያት አይደለም። አንዱ ሌላውን እየተቆጣጠረ በመንግሥት አሠራርና አመራር ሚዛን እንዲኖር የሚፈለገው አንዱ መንግሥታዊ ዘርፍ፣ በተለይም ፋይናንስና የጦር ኃይልን በእጁ ያስገባው አስፈፃሚ ወገን ገዝፎና ከቁጥጥር ውጭ ሆኖ እንዳይወጣ በሕዝብ ላይም እንዳይጫን ነው።</p>

<p>ነባር ዴሞክራሲያዊ አገሮች ይህን የመንግሥት አሠራር ዘዴ የመቆጣጠሪያና ሚዛን የመጠበቂያ (ሻቂሾሻቅቦ ሶቋሽ ሃሶቆሶቋሻሾ) ዘዴ አድርገው ይጠቀሙበታል። በዘመናችን የመንግሥት አሠራር ይህ የሦስትዮሽ አሠራር «አራተኛው ኃይል» የሚባለው ነፃ ፕሬስ ተጨምሮበት መንግሥትና ባለሥልጣኖቹ አስቀድሞ ሕግ የማውጣት ሥልጣን ባለው አካል በወጡ ሕጐች እንዲመሩ፣ በስውርና በጓዳ የሚፈፀም መንግሥታዊ ተግባር እንዳይኖር ነፃ ፕሬስ እየተከታተለ ለሕዝብ ይፋ እንዲያደርግ፣ የመንግሥት ባለሥልጣናቱ ከወጣላቸው ሕግና ከተሰጣቸው ሥልጣን ወጥተው ጥፋት ቢፈጽሙ በሕግ እንዲጠየቁ የተዘረጋ ሥርዓት በተግባር ላይ ውሏል።</p>

<p>በአገራችን ያለውን ሁኔታ መለስ ብለን ስንመለከት ምንም እንኳን በፕሮፓጋንዳ ደረጃ በሕዝብ ይሁንታ የተቋቋመ ምክር ቤት፣ በሕዝባዊ ምርጫ ሥልጣን የያዘ መንግሥት፣ ነፃ ዳኝነት፣ ነፃ ኢኮኖሚ፣ ነፃ ፕሬስ ተዋቅሯል ቢባልም በተግባር ግን የሚታየው አንድ በጠመንጃ ኃይል ወደሥልጣን የመጣ ኃይል የአብዮታዊ ዴሞክራሲን ርዕዮት አንግቦ ከአንድ ምንጭ የተቀዱ ሰዎችን የሥልጣኑ መሠረት አድርጐ የሚንቀሳቀስበት ሁኔታ ነው። በነፃ ኢኮኖሚ ስም የገዥው ፓርቲ የኢኮኖሚ ተቋማት እየተጠናከሩ ናቸው። በነፃ ኘሬስ ስም የገዥው ፓርቲ እትሞች በመንግሥታዊ መዋቅሮች አጋዥነት ጭምር ይሠራጫሉ። በነፃ ምርጫ ስም ኢሓዴግ የፖለቲካ መድረኩን በብቸኝነት ይቆጣጠራል።</p>

<p>ይኸው ቡድን የሕዝብ ተወካዮች ምክር ቤት የሚባለውን ሕግ አውጭ አካል በበላይነት ይቆጣጠራል። ጠቅላይ ሚኒስትሩን ጨምሮ በመንግሥታዊ ቢሮክራሲው ውስጥ ቁልፍና ወሳኝ ሚና ያላቸው የባለጠመንጃው ካድሬዎችና የአስፈፃሚው አካል አባሎች «በሕዝብ እንደራሴነት» በምክር ቤቱ ተቀምጠው በሕግ አውጭው አካል የፈለጉትን ይወስናሉ፣ ያስወስናሉ። ይኸው አስፈፃሚ አካል ዳኞችን እያሰለጠነና እየመለመለ ለሹመት አቅርቦ እንደገና በሕዝብ ተወካዮች ምክር ቤት ተቀምጦ ሹመታቸውን ያፀድቃል። ታዲያ የመንግሥት ሦስት ዘርፎች (ሕግ አውጭ፣ ሕግ ተርጓሚ፣ ሕግ አስፈፃሚ) በነፃነት ተዋቅረው ሁኔታው ለዴሞክራሲው መጐልበት ተመቻችቷል ማለት ይቻላል?</p>

<p>በአንድ መንግሥታዊ ሥርዓት ውስጥ የዳኝነት ሥርዓት የሚዋቀረውና ከተጽዕኖ ነፃ ሆኖ ይሠራል የሚባለው ዜጐች ከመንግሥት ጋርና እርስ በርሳቸውም ባላቸው ግንኙነት ከሕግ ሥርዓት ውጭ የሆነ ድርጊት እንዳይፈፀምባቸው፣ ተፈጽሞ ቢገኝ ወደዳኝነቱ አካል ሄደው ፍትህን እንዲጠይቁ ነው። በእኛ ሁኔታ ግን ይህ አሠራር ሥር እንዲሰድ፣ መንግሥትና ባለሥልጣናቱ አስቀድሞ በወጣ ሕግና ደንብ መሠረት ኃላፊነታቸውን እንዲወጡ፣ አፈንግጠው ቢገኙ በሕግ እንዲጠየቁ ፍላጐቱ የለም ማለት ይቻላል።</p>

<p>ይህ ደግሞ ያለምክንያት አልሆነም። የመንግሥት አመራሩን የሚቆጣጠሩት ትናንት በተማሪነት ዘመናቸው የግራ ፖለቲካ አራማጆች ነን ይሉ የነበሩ፣ ዓለም አቀፍ ሁኔታዎች እስከተለወጡ ድረስ በይፋ «የአልባንያ ኮሙኒዝም ተከታዮች ነን» ይሉ የነበሩ፣ የዓለም አቀፍ ሁኔታዎችን መለወጥ ሲገነዘቡ በብልጥነት «የነፃ ኢኮኖሚ» አራማጆች ነን ብለው ጓዛቸውን ጠቅልለው በዘመነኞች ጉያ ሥር የገቡ ናቸው። ርዕዮታቸው ግን አሁንም «አብዮታዊ ዴሞክራሲ» የሚባለው በመደብ አስተሳሰብ የታጀለ የግራ አስተሳሰብ ነው። በእኛ እምነት ከእነዚህ የአልባንያ ኮሙኒስቶች ዴሞክራቶችን ማግኘት የሚቻል አይመስለንም። እንዲያውም ዛሬ በአገራችን ብሔራዊ እርቅን የመርገጥና የፍጥጫን መንገድ የመከተል አዝማሚያ የሚታየው በዚሁ ምክንያት ነው።</p>

<p>እነዚህ ወገኖች ስለሰው መብትና ስለ ሕግ ያላቸውን አስተሳሰብ በሚመለከት ከአንድ የአብዮታዊ ዴሞክራሲ ሰነድ ያገኘነውን ሀሳብ እንጥቀስ።</p>

<p>«የአገሪቱ ሕገ - መንግሥት ከመጀመሪያውም የሰፊውን ሕዝብ መብቶች በሚያረጋግጥ መንገድ እንዲቀረጽ ማድረግ። ይህን መሠረት በማድረግ የሚወጡ የተለያዩ ሕጐችም የሰፊውን ሕዝብ መብት በሚያረጋግጥና የጠላቶች አደናቃፊ ተግባራት በሚያግዱበት አኳኋን እንዲወጡ ይደረጋል። ሕገ - መንግሥቱንና ሕግጋቱን የሚጠብቁና የሚያረጋግጡ ተቋሞችም የሕዝብን መብቶች ሊጠብቁ የሚችሉበት ባህርይ ይዘው እንዲታነፁ ይደረጋል። ገዥ መደቦች የሰፊው ሕዝብ መብቶች ለመገደብ የሚያደርጉት መፍጨርጨር ሲኖር የሕግ አንቀጽ እየጠቀሱ እያንዳንዷን አደናቃፊ ተግባራቸውን መቅጣትና መግታት ይቻላል። ሕገ - መንግሥትና ሕግን ተፃረው በአመፅ መልክ የሰፊውን ሕዝብ መብቶች ለማፈን ሲሞክሩም ሰፊውን ሕዝብ በማነሳሳት ማዳሸቅ ይቻላል።»</p>

<p>ከዚህ በላይ በሰፈረው የአብዮታዊ ዴሞክራቶች (የማሌሊት ኮሙኒስቶች) ትንታኔ መሠረት ሕግ የሚቆመውና አገልግሎት የሚሰጠው ለዜጋው ሁሉ ሳይሆን ለ«ሰፊው ሕዝብ» ነው። ሕግ የ«ሰፊውን ሕዝብ ጠላት» መቆጣጠሪያም ነው። ዛሬ ተቃዋሚዎች ልዩ ልዩ ወንጀል እየተለጠፈባቸው በእስር የሚማቅቁት በዚህ ምክንያት ነው። እናም ስለአገራችን ሕልም አለን የሚሉና ከኢሓዴግ በተለይም ከሕወሀት የተለየ ሀሳብ የሚያራምዱ ልዩ ልዩ ስም እየተሰጣቸው የፕሮፓጋንዳ ኢላማ የሚሆኑት በዚሁ ፖሊሲ መሠረትነት ነው።</p>

<p>በተደጋጋሚ እንዳወሳነው ነፃ ዳኝነት ዜጐች መብታቸው ሲደፈር ሕግን መሠረት አድርገው የተወሰደው መብት እንዲመለስላቸው የሚጠይቁበት አደባባይ ነው። ዛሬ በአስተዳደራዊ ውሣኔ ሠራተኛ በገፍ ከሥራ ይባረራል፣ መብቱ ይገፈፋል። በችሎቶች መሰብሰብ ምክንያት በሁለት ወራት ውስጥ ውሣኔ ማግኘት የሚገባው የሠራተኛ ጉዳይ በዓመታት በቀጠሮ ይንከባለላል። የቀበሌ ሹማምንት እየተነሱ የማንንም ቤት ያሽጋሉ። ዕቃ እያወጡ ይወረውራሉ። አሠራሩን ለመቃወምና ፍትህን ከዳኝነት አደባባይ ለመፈለግ ፈጣን አሠራር የለም። በአሁኑ ጊዜ «ከመክሰስ መከሰስ» የሚለው አነጋገር እየተለመደና ሕዝብ በዳኝነት ሥርዓቱ ላይ እምነት እያጣ ነው። የመብት ማስከበሪያ ናቸው ተብለው የሚገመቱት ፍርድ ቤቶች የሕዝብ መንገላቻ ሆነዋል። ጨው አልጫ ሲሆን ወጥን በምን ያጣፍጧል?</p>

<p>ሁኔታው ግን አስፈጻሚው አካል የዜጐችን መብት በፈለገው መንገድ እየጨፈለቀ፣ የፈለገውን ሕገ ወጥ እርምጃ እየወሰደ ያለተጠያቂነት ለመፏለል ያዘጋጀው ይመስላል። የሕግ ሞያተኞች ሳይታጡ ችሎቶችን አጣቦ በሕዝብ መብት መቀለድ ሌላ ምንም ስም ሊሰጠው አይችልም። ብቸኛ መፍትሔውም ለሥርዓቱ የሕዝብ ፍላጐት ተገዥነት አጥብቆ መታገል ነው። ዴሞክራሲያዊ የሆነ የሕዝብ ሥርዓት በትግላችን እናምጣ።</p>


</body>
</html>
