<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያ ከተሞች ትምህርት በአማርኛ ቋንቋ ይሰጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


 
<h1 class="align-center">በኦሮሚያ ከተሞች ትምህርት በአማርኛ ቋንቋ ይሰጣል</h1>


<p>በያዝነው ዓመት በኦሮሚያ ክልል በሚገኙ የተለያዩ ከተሞች ትምህርት የሕፃናት የአፍ መፍቻ ቋንቋ በሆነው በአማርኛ ለመስጠት የሚያስችል ቅድመ ዝግጅት ሲደረግ ቆይቶ ተግባር ላይ መዋሉን የደረሱን ዜናዎች ያመለክታሉ።</p>

<p>በናዝሬት፣ በሻሽመኔ፣ በነቀምት፣ የሚገኙ የተለያዩ ብሔር ብሔረሰብ ተማሪዎች በአማርኛ ቋንቋ እንዲማሩ የተደረገው ቀደም ሲል የየከተሞቹ ወላጆችና ልጆቻቸው፣ እንዲሁም የየትምህርት ቤቶቹ መምህራን ባለፉት አምስት ዓመታት ሕፃናት አፍ ባልፈቱበት ቋንቋ እንዲማሩ በመገደዳቸው ትምህርቱ አለመሳካቱን በማሳወቃቸውና በመንግሥት በመፈቀዱ ሲሆን ተመሳሳይ እንቅስቃሴ ልዩ ልዩ ብሔረሰቦች ተሰበጣጥረው በሚኖሩባቸው የኦሮሚያ ከተሞች እየተጀመረ መሆኑን ለማወቅ ተችሏል።</p>

<p>ሕፃናት በአፍ መፍቻ ቋንቋቸው እንዲማሩ የሚፈቅደውን ዓለም አቀፍና ብሔራዊ መብታቸውን ተነፍገው የነበሩትና ከ90 በመቶ በላይ ኦሮምኛ ተናጋሪ ያልሆኑ ተማሪዎች ወላጆች ለኦሮሚያ ክልል ባለሥልጣናት ያቀረቡት ተደጋጋሚ አቤቱታ ሰሚ አጥቶ ባለፉት አምስት ዓመታት የመምህራን ዕውቀት፣ የተማሪዎች ጊዜና የሕዝብ ገንዘብ ያለ አግባብ ሲባክን ቆይቶ እጅግ አሳሳቢ ደረጃ ላይ ደርሷል የሚል ነበር።</p>

<p>በዚህ የተነሳ የክልል ባለሥልጣናቱ ተማሪዎች በሚፈልጉት ቋንቋ እንዲማሩ ቅድመ ዝግጅት እንዲደረግ፣ ከዚያ በፊት ግን ጥያቄው ከሕዝብ መመንጨቱ እንዲጣራ፣ አቤቱታውን ያቀረቡት የወላጆች ተወካዮች መሆናቸውና አቤት ባዮቹ በእርግጠኛነት የተማሪዎች ወላጆች መሆናቸው በጥንቃቄ እንዲጣራ ትዕዛዝ አስተላልፈው እንደነበር ታውቋል።</p>

<p>አንዳንድ ወገኖች ግን ወላጆች ለመብታቸው በሕጋዊ መንገድ ያቀረቡትን አቤቱታ ከወንጀልና ከአድማ ጋር በማያያዝ፣ «የኦሮምኛን ቋንቋ በመጥላት የተወሰደ ዕርምጃ» አድርገው የሕዝቡን አቤቱታ እንደሌለ በመቁጠርና የኦሮሞ ሕዝብ መብት እንደተነካና ተቆርቋሪ በመምሰል የራሳቸውን ጠባብ ስሜትና ፍላጐት የሚያንፀባርቁ አሉባልታዎችን ሲያናፍሱ መክረማቸውን የደረሱን ዘገባዎች አስታውቀዋል።</p>

<p>አቤቱታ አቅራቢዎቹ ግን «ጥያቄአችን የኦሮሞን ሕዝብ መብት ሳይጋፋ መንፈሳዊና ሞራላዊ ስሜቱን ሳይነካ በጭዋነት የቀረበ በመሆኑ እንኮራበታለን እንጂ አናፍርበትም» ብለዋል።</p>

<p>ሕዝብ «ተበደልኩ ወይም መብቴ ተነክቷል» ሲል አቤቱታውን ለመንግሥት ተወካዮች በግል፣ በቡድን፣ በወኪል በሰላማዊ ሰልፍና በሕዝባዊ ስብሰባ ማሰማት መብቱ ሆኖ ሳለ ሕብረተሰቡ አቤቱታ ለማቅረብ በእንቅስቃሴ ላይ እያለና ምላሽ ከተሰጠም በኋላ ውስጥ ውስጡን «የአማራ ነፍጠኞች በመዐሕድ፣ ጥቅማቸው የተነካባቸው አማሮች የትግራይንና የኤርትራን ነፍጠኞች ግንባር ቀደም በማድረግ የኦሮሞን ቋንቋ ዳግም ሊረግጡት ተነስተዋል» ይላሉ። አልፈው ተርፈው «ድንበር ዘለሎች» በማለት የዘለፋና የዕብሪት ቃል እንደሚሰነዝረም ተመልክቷል። ሕዝቡ ያቀረበው አቤቱታ ግን አማራውን፣ ኦሮሞውን፣ ጉራጌውን፣ ትግሬውን፣ ከንባታውን፣ ወላይታውን፣ ወዘተ፣ በጠቅላላው በየከተማው የሚኖሩትን የልዩ ልዩ ብሔረሰቦች አባሎችን የሚያካትት ነው።</p>

<p>እነዚህ ወገኖች በተለይ በናዝሬት ከ1990 ዓ.ም ጀምሮ ትምህርት በአማርኛ ቋንቋ እንዲሰጥ የተወሰነውን ውሳኔ ለማጨናገፍ ጥረት ማድረጋቸውን እንዳላቋረጡ ሪፖርተራችን ሰሞኑን ከሥፍራው ዘግቦ የላክልን ሪፖርት ያስረዳል። ሐምሌ 28 ቀን 1989 ዓ.ም በዞኑ የትምህርት ቢሮ በተደረገው የመምህራን ስብሰባ ላይ «ተማሪዎች አማርኛ ቋንቋን እንዲመርጡ የተደረጉት በመምህራን ተፅዕኖና በፀረ ኦሮምኛ ፕሮፓጋንዳ ነው። በየትኛው ቋንቋ እንደሚማር መምረጥ ያለበት ተማሪው ሕፃን እንጂ ወላጆች አይደሉም» የሚል ስንኩል ምክንያት በመስጠት ፖለቲካዊ ጫና ያለው ሀሳብ ቢቀርብም መምህራኑ ሀሳቡን ሳይቀበሉት መቅረታቸው ተገልጿል። ቀደም ሲል የምሥራቅ ሸዋ ዞን ባለሥልጣናት የአንድ ሳምንት ስብሰባ አድርገው በተቻለው መንገድ ሁሉ የአማርኛ ቋንቋ ትምህርት ላይ እንዳይውል ወስነው እንደነበር ውስጥ አዋቂ ምንጮች ለሪፖርተራችን አስታውቀዋል።</p>

<p>«ዛሬ ትምህርት በአማርኛ ቋንቋ እንዲሰጥ ፈቀድን ማለት የፖለቲካ ሥልጣናችንን ተቀማን ማለት ነውና በምንም ተዓምር ይኼ መሆን የለበትም» የሚል የፖለቲካ ውሳኔ ተላልፎ የድርጅት ካድሬዎች ከትምህርት ቢሮው ባለሥልጣናት ጋር በመሆን እንዲሠሩ ተመድበው እንደነበርም ተጠቁሟል። በዚሁ ዞን በአንዳንድ ወረዳዎች የሚገኙ ካድሬዎች ተሰሚነት አላቸው ብለው የሚገምቷቸውን አንዳንድ ወላጆች በግል እየቀረቡ «አንተ ኦሮሞ ሆነህ እንዴት ልጅህ በአማርኛ እንዲማር ትፈልጋለህ» እያሉ እስከመጠየቅ ደርሰዋል። ለዚህ ጥያቄ ወላጆቹ «እኛ ኦሮሞዎች ብንሆንም ልጆቻችን ባለፉት አምስት ዓመታት በኦሮምኛ ቋንቋ ተምረው ያስገኙት ውጤት ባለመኖሩ የመንግሥት የሥራ ቋንቋ በሆነውና የሕዝቡ መግባቢያ በሆነው በአማርኛ እንዲማሩልን እንፈልጋለን» የሚል ቁርጥ ያለ መልስ ሰጥተዋቸዋል።</p>

<p>በአጠቃላይ ሕዝቡ ዳግመኛ ባደረገው ውሣኔ የቀድሞ አቋሙን ቢያፀናም በወላጆችና በተማሪው የተሞላው ፎርም በየትም/ቤቱ ተንኰል ሊሠራበት ስለሚችል ሕዝቡ በንቃት እንዲከታተለው እነዚሁ የመረጃ ምንጮች ለሪፖርተራችን አሳውቀዋል።</p>

<p>ይህ በእንዲህ እንዳለ ለናዝሬት ከተማ የአማርኛ ቋንቋ ትምህርት መፈቀድ አቢይ አስተዋፆ ያደረጉትና የወላጆችን ኰሚቴ በአስተባባሪነት ይመሩ የነበሩት አቶ ምፅላለ ድንግል ሙሉነህ በቁጥጥር ሥር ውለዋል። የታሠሩበት ምክንያት በአሣሪው ክፍል እንደሚነገረው በአንድ የሕዝብ ት/ቤት ውስጥ የትምህርት ኰሚቴ ሊቀ መንበር ሆነው ይሠሩ በነበሩበት ወቅት ሞቶ ተገኘ በተባለው የስፖርት መምህር ጉዳይ ነው ይባል እንጂ በአካባቢው ሕዝብ የሚነገረው በከተማው የአማርኛ ቋንቋ ትምህርት እንዲሰጥ ለተደረገው እንቅሥቃሴ የከተማውን ወላጆች ኰሚቴ በመወከል ከዞኑ የመስተዳድር ባለሥልጣናት ጋር እልህ አስጨራሽ ክትትል በማድረጋቸው መሆኑ በብዙዎች ይነገራል።</p>

<p>በያዝነው ዓመት እንዲሰጥ ለተፈቀደው የአማርኛ ቋንቋ ትምህርት አንዳንድ ት/ቤቶች (ለምሣሌ ደጀኔ ሥሜ 1ኛ እና መለስተኛ ሁለተኛ ደረጃ ት/ቤት) ወላጆች ልጆቻቸውን ለማስመዝገብ በሚሄዱበት ወቅት «ለኦሮምኛ ቋንቋ ትምህርት ቅድሚያ እንሠጣለን። አማርኛ መቼ እንደሚጀመር አናውቅም» በማለት ወላጆችን ሲያጉላሉና ሲያሳሥቱ ተደምጠዋል።</p>

<p>ትምህርትን በክልሉ ብሔረሰብ ቋንቋ የመስጠት ጉዳይ በሐረር፣ በጅጅጋ፣ በናዝሬት፣ በደብረ ዘይት፣ በአምቦ፣ በጅማ፣ በነቀምትና በመሳሰሉት የልዩ ልዩ ብሔረሰብ ተወላጆች ተሰበጣጥረው በሚኖሩባቸው አካባቢዎች የሕዝብ ችግር ሆኖ ቆይቷል። በዚህ የተነሣ በአንዳንድ ክልሎች በርካታ ወላጆች ልጆቻቸውን ከፍተኛ ገንዘብ እያስከፈሉ ትምህርት በአማርኛ በሚሰጡ የንግድ ትምህርት ቤቶች ሲያስተምሩ ቆይተዋል። የየአካባቢው ሹማምንት ሳይቀሩ ልጆቻቸውን ትምህርት በአማርኛ ወደሚሰጥባቸው አካባቢዎች በመላክ «ምርጥ» ተብለው በሚታወቁ ትምህርት ቤቶች ያስተምራሉ። አማራጭ የሌለው የድሃ ልጅ ግን ከቻለ በኦሮምኛ ካልቻለ ደግሞ ቦዝኖ መኖር ዕጣ ፈንታው ሆኖ ቆይቷል።</p>

<p>ባለፉት አምስት ዓመታት በተለያዩ የኢትዮጵያ ክልሎች በርካታ መምህራን የትምህርትን ነፃነት ለማስጠበቅ በመንቀሳቀሳቸው የክልሉን ቋንቋ አይችሉም፤ የትምህርት ፖሊሲውን ይቃወማሉ ተብለው ከሥራቸው መፈናቀላቸው ይታወሳል።</p>


</body>
</html>
