<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርዕሰ አንቀጽ፦ በአዲስ ዓመት አዲስ አቅጣጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">
 ርዕሰ አንቀጽ<br/>
 በአዲስ ዓመት አዲስ አቅጣጫ
</h1>



<p>ዛሬ 1990 ዓ.ም የሚጀመርበትና ከእንግዲህ ወዲህ «አሮጌው ዓመት» የምንለውን 1989ን የምንሰናበትበት ነው። አዲስ ዘመንና አዲስ ዓመት ውስጥ እንደ ገባን ሲሰማን ደግሞ ያንኑ ያህል በእድገት ከሌላው ዓለም ምን ያህል ወደ ኋላ እንደ ቀረን ሊከነክነን ይገባል። በተራው የዘመን ቀመር ዛሬ ከሌላው ዓለም በስምንት ዓመት ወደ ኋላ ነን። ይኸ እንኳን የዘመን አቆጣጠር ያመጣው ጣጣ ነው። በሕልውና በኩል ሲታይ ግን ይበልጥ ሊያስጨንቀን የሚገባው ከታላቅ የእድገት ደረጃ ላይ ከደረሱት ጋር ስንወዳደር በብርሃን ዓመታት የመራቃችን ጉዳይ ነው።</p>

<p>ከ23 ዓመት በፊት በዛሬው ዕለት የቀዳማዊ ኃይለ ሥላሴን መንግሥት ያናወጡት ወታደራዊ ኃይሎች በወሎና በትግራይ በድርቅና ድርቅም በሚያስከትለው ረሃብ ከ100 ሺ ሕዝብ በላይ ማለቁን በይፋ አሳወቁ። ከዚያ በኋላ በቅደም ተከል የዚያን ሥርዓት ገመና ሁላችንም ማውጣትና መወንጀል ጀመርን። ይህም ለብዙ ጊዜያት ቀጠለ። እንደ አነጋገሩ፣ እንደ አወነጃጀላችን ከሆነ ከዚያች መስከረም 1-2/1966 በኋላ ኢትዮጵያ ውስጥ ዳግመኛ ረሃብ ሊኖር፣ አንድም ዜጋ በምግብ እጦት ሊሞት ባልቻለም ነበር። ዳሩ ግን በ1976 - 1977 አካባቢ ያው የድርቅ እንግዳ ከዘጠኝ ሚሊዮን በላይ ሕዝብ ጐበኘ። «ኢርጐቲዝም» የተባለ ልዩ በሽታ አስከትሎ መጣ። ዳግመኛ ለዓለም አቀፍ እርጥባን፣ ዳግመኛ ለርሃብተኛነት ፕሮፓጋንዳ፣ ዳግመኛ ለልማደኛ ችግረኛነት ማስረጃ ሆነን ቀረብን።</p>

<p>በአሁኑ ሰዓት በሌላ መንግሥት እጅ ነን። ይህ መንግሥት ወደ ሥልጣን መንበሩ ሲመጣ ረሃብን ዳግመኛ ላለማየት ተፈጠመ። ለዓለምም የኢትዮጵያን የእህል ጸጋ፣ የመሬት በረከትና የተፈጥሮ ስጦታ ለማሳየት ዛተ። ከቶውንም በአጭር ጊዜ ውስጥ ውጤት አምጥቻለሁ በማለት በዓለም ፊት ብዙ ተባለ። ዳሩ ግን ተገልጦ ሲታይ በሚሊዮን የሚቆጠሩ ኢትዮጵያውያን በድርቅና በረሃብ እየረገፉ ናቸው። «ከእንግዲህ የጦር መሣሪያዎች ወደ ማረሻ ይለወጣሉ» ተባለ። ዛሬም ግን ግጭቶች፣ የእርስ በርስ ጦርነቶች ቀጥለዋል። ከጋዜጣችን መሪ ሪፖርት እንደሚነበበው «ሰላም ነው» እየተባለ ከሕዝብ በተደበቀ ጦርነት የአገሪቱ ልጆች ይሞታሉ። ለምን?</p>

<p>በንዳድ የሚያልቀው፣ በተስቦና በሌላ ሌላው እንደ ወባ ባለው በሽታ የሚሰቃየው፣ በሰላም መታጣት የሚሸበረው ሕዝብ የትየለሌ ነው። ከ57 ሚሊዮኑ የኢትዮጵያ ሕዝብ የተወሰነው ክፍል በረሃብም፣ በበሽታም እንዳይደፈር አስተማማኝ ግንብ እየተሠራለት ሊሆን ይችላል። ብዙሃኑ የኢትዮጵያ ሕዝብ ግን የረሃቡም የበሽታውም የጦርነቱም ሰለባ ነው። ስለዚህ በአዲስ ዓመት የኢትዮጵያ ሕዝብ ተስፋ የሚያደርገው አንዳች ነገር ይኖራል ብሎ ማሰብ የዋህነት እየሆነ ነው።</p>

<p>የኢትዮጵያ ሕዝብ ሲባል ጥቂት የከተማ ዘመነኞች አይደሉም። የኢትዮጵያ ሕዝብ ስንል አራት ኪሎ የሚሠሩትን፣ ቦሌ የሚኖሩትን የመንግሥት ሹማምንት ማለታችን አይደለም። እነዚህ የኢትዮጵያን ሰፊ ሕዝብ በምንም ሁኔታ ሊወክሉ አይችሉም። በእነዚህ ሥፍራዎች ሻምፓኝ ሊፈስስ፣ ውስኪ ሊንቆረቆር፣ ፍሪዳ ሊጣል ይችላል። የብዙሃኑን ኑሮ በዚያ ሚዛን ልንለካው ከሞከርን ኃጢአት ይሆናል። ምክንያቱም የኢትዮጵያ ሕዝብ በዘመናት ውስጥ የተረገጠና የተጨቆነ፣ አበሳውን ያየና ዛሬም «በቃህ» ያላለለት ሕዝብ ነው። ጉሮሮው እንደ ደረቀ፣ ወስፋቱ እንደ ተንጫጫ የሚኖር ሕዝብ ነው። ይህም አንሶት ብሔራዊ ክብሩ ተደፍሮ፣ አለኝታው ጠፍቶ፣ የወደፊት ተስፋው ተሟጥጦ ይገኛል። የመጨረሻ ሕዝባዊ ኩራቱ የሆነው ኢትዮጵያዊነቱ ራሱ ፋይዳ አጥቶአል።</p>

<p>እስከዚህ «መልካም ዘመን መጣ» አስብለው ጮቤ የሚያስረግጡ ባይሆኑም በአንዳንድ አካባቢዎች ለሰላምና ለአንድነት የሚጮሁ ወገኖች መኖራቸውን ስንሰማ ልባችን በተስፋ ይሞላል። ሥራ ወዳዱ የጉራጌ ሕዝብ «ጉራጌዎች አይደለንም» እያሉ ሰላም ሲነሱ የነበሩትን «ልጆች» አሳፍሮ ወደ አንድነት መምጣቱ ያስደስተናል። የስልጤ ሕዝብ ጉራጌ ነው፣ አይደለም በሚለው ጥያቄ ላይ ሕዝቡ ከመበታተን ይልቅ አንድነትን መርጧል። ቤተ ጉራጌ የኢትዮጵያን ሰንደቅ ዓላማ ብቸኛ ዓርማው አድርጐ «በአንድነት የጋራ ልማት» የሚል መርህ አንስቷል። ለሁሉም አራያነት ያለው አካሄድ ነው። ትናንት በሕዝብ ላይ የጐሰኝነት መርዝ ይረጩ የነበሩ መንግሥታዊ መገናኛ ብዙሃን፣ «ጠባብነትና ጐሰኝነትን» ሲያወግዙ ስንሰማና ስናይ የአንድነት ኃይሎች የዘሩትና ያለመለሙት የህዝብ ኅብረት ዘር ፍሬ እያፈራ መምጣቱን እንገነዘባለን።</p>

<p>ስለዚህ አዲሱን ዓመት የምናከብረው ይህንን መልካም ችግኝ ውሃ እያጠጣን ይበልጥ ለማለምለም ቃል በመግባት ይሆናል። በብሔራዊ እርቅ መንፈስ የጐሣ ፖለቲካንና ጥላቻን ቀብረን በኋላ ቀርነት፣ በድህነት በርሃብና በአምባገነንነት ላይ በአንድነት እንቁም። ማንም ወገናችን በሞተ ተስፋ፣ ከሁሉም በጐ ስሜት በተሰናበተ መንገድ ከሌሊት እንቅልፉ እንዲነሣ አንፈልግም። «እንደፈረደብኝ ...» ማለቱንም መቀጠል የለበትም። ባይሆን ከዛሬ ጀምሮ እድሉን በእጁ ለማስገባት፣ አገሩን የራሱ ለማድረግ፣ የራሱን የወደፊት ሕይወት ራሱ ይወስን ዘንድ መታገል አለበት። እንባውን የሚያብስለት፣ ተስፋውን የሚያቃናለት ሌላ ምድራዊ ኃይል የለም። ለማንኛውም መልካም አውደ ዓመት።</p>


</body>
</html>
