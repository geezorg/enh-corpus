<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሕዝብ በተደበቀ ጦርነት የአገሪቱ ልጆች ይሞታሉ - ምሁራኖቿ የሰው አገር ያለማሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1><span class="underline">ብሔራዊ ዕርቅ ለሁሉም ይበጃል</span></h1>

<h2 class="align-center">ከሕዝብ በተደበቀ ጦርነት የአገሪቱ ልጆች ይሞታሉ
- ምሁራኖቿ የሰው አገር ያለማሉ</h2>


<p>በመንግሥት በኩል ለሕዝብ ይፋ ባልሆነ ጦርነት በምዕራብና በሰሜን ምዕራብ ኢትዮጵያ የእርስ በርስ ግጭት የቀጠለ ሲሆን ስድስት የፖለቲካ ድርጅቶችን አቅፎ የተመሠረተው የኢትዮጵያ አንድነት ግንባር (ኢአግ) ሽምቅ ተዋጊ ኃይል ከሚያዝያ እስከ ነሐሴ 89 ዓ.ም ባሉት 5 ወራት በጐጃም በጐንደርና በቤንሻንጉል አካባቢዎች ከኢሓዴግ ሠራዊት ጋር ባደረገው 18 አውደ ውጊያዎች 276 ገድሎ፣ 117 አቁስሎ በርካታ ሰዎች መማረኩንና ከራሱም በኩል 55 ተሰውተው 30 መቁሰላቸውን ነሐሴ 20፣21፣28 ቀን 89 ዓ.ም ባወጣቸው ተከታታይ መግለጫዎች አስታውቋል።</p>

<p>ግንባሩ በዚሁ መግለጫው በጐንደር አንገረብ ወንዝ አካባቢ በወልቃይት ልዩ ስሙ ማይደሊ ከተባለው ቦታ፣ በመተከል በድባጤ ወረዳ ሾኔ በተባለች መንደር፣ በባህርዳር አውራጃ ገዎች በተባለ የአዲስ አበባ ጐንደር መንገድ፣ በጠገዴ ወረዳ አጅሬ በሰሜን ጐንደር በማይገባና አዲጐሹ መካከል፣ በጐንደር ሁመራ መንገድ አንገረብ ወንዝ አጠገብ በሚገኘው በበው በተባለ ቦታ፣ ሰሜን ጐንደር አዲ - ረመፅ አካባቢ በቤንሻንጉል አስተዳደር በማንዱራ ወረዳ ለዠበ ቀበሌ በሸርቆሌ ወረዳ በሳሶዳና ቡልፋዲዮ በተባሉ ቀበሌዎች በወለጋና በጐጃም አወሳኞች በቤልፋዲዮ፣ በቤል ሞጎሐ፣ በጐጃም ውስጥ በዳንጉር፣ በጐንደር ጭልጋና ወገራ አውራጃዎች ውጊያዎች ማካሔዱን ገልጿል።</p>

<p>ከዚሁ ውስጥ በኢትዮጵያ አንድነት ሠራዊት ላይ አሰሳ ለማካሔድ በቋራ ወረዳ ሣሊያ ከተማ (ቴዎድሮስ ከተማ) በተሰባሰበ የወያኔ ጦር ላይና እንዲሁም የወረዳውን የመንግሥት መዋቅር ለመደምሰስ ሐምሌ 9 ቀን 1989 ዓ.ም የኢትዮጵያ አንድነት ሠራዊት ከሌሊቱ 6 ሰዓት ባካሔደው ወረራ ከፍተኛ ድል መቀዳጀቱን አስታውቋል። በዚሁ ውጊያ 36 የወያኔ ጦር አባላት መገደላቸውን፣ ከ12 ያላነሱ መቁሰላቸውን፣ የወረዳውን እስር ቤት ሰብሮ 25 እስረኞችን ነፃ ማውጣቱንና በወቅቱ በአከባቢው የተገኘ አንድ የምክር ቤት አባል ከተወሰኑ ፖሊሶችና የአስተዳደር ሠራተኞች ጋር መማረኩን መግለጫው አብራርቷል።</p>

<p>በቋራ የቴዎድሮስን ከተማ ለሁለት ሰዓት ተቆጣጥሮ መቆየቱን ያሳወቀው ይኸው የድርጅቱ መግለጫ የኢሓዴግ ጦር የአንድነት ግንባርን ለማጥፋት ያከማቸውን በርካታ መሣሪያ መማረኩን አሳውቆ የደርግ መሪዎች ብስጭታቸውን በሰላማዊ ሕዝብ የግፍ ግድያ ይፈፅሙ እንደነበረ ሁሉ የወያኔ መንግሥትም ተመሣሣይ እርምጃ እየወሰደ ነው ሲል ወንጅሎታል።</p>

<p>በነዚህ በተካሄዱት ተከታታይ ውጊያዎች 325 ክላሺንኮቭና አንድ ኤም 14 ጠመንጃዎች ከበርካታ ጥይቶች ጋር፣ 56 የእጅ ቦምቦች፣ 9 መትረየሶች 2 ላውንቸሮች 1 የመገናኛ ራዲዮና 1 የጦር ሜዳ መነፅር የሽምቅ ተዋጊዎቹ መማረካቸውንና በርካታ ወታደራዊ ተሽከርካሪዎችን ደግሞ ከጥቅም ውጭ ማድረጋቸውን አመልክቷል።</p>

<p>የትግል ሕብረቱ ባልታሰበ አካባቢና ወቅት በድንገት መፍካቱ በኢትዮጵያ ሕዝብ ዘንድ ያሳደረው ተስፋ ከፍተኛ መሆኑን የጠቀሰው ይኸው መግለጫ ፊት ለፊት በሚጋፈጣቸው ጠላቶቹና ኑሮአቸውን ከፖለቲካ ንግድ ጋር አያይዘው ሲቃርሙ በሚኖሩ ወገን ነን ባዮች ዘንድ ግን ገመናችንን አጋለጡን የሚል መራወጥና ባዶ ጩኸት ማስከተሉን አስታውቋል።</p>

<p>በመከላከያ ሚኒስቴር ውስጥ ምን የኃላፊነት ቦታ እንዳላቸው ያልተገለጠላቸው ብ/ጄኔራል አባዱላ ገመዳ ዛሬ መስከረም 1 ቀን 1990 ለአዲስ ዓመት በወጣው ልዩ ዕትም ቁ. 10፣ 8ኛ ዓመት አብዮታዊ ዴሞክራሲ ጋዜጣ በሰጡት መግለጫ ከምሥራቅ ኢትዮጵያ በኩል ያለውን ጦርነት ለአሸባሪዎች ከሚሰጡ በቀር ከአጐራባች አገሮች ጋር ያለው ግንኙነት ችግር እንደሌለበት ገልፀው «ውስጣዊ ሰላማችን ላይ ይኸ ነው ብለን ልናስቀምጠው የምንችለው ችግር የለም ....አልፎ አልፎ ከአንዳንድ ጫፍ ጠመንጃ የሚተኩስ ሽፍታ የለም ማለት አይደለም። ...እንደሚታወቀው አሁንም አልፎ አልፎ እንደሚታየው ከከተማ እየወጡ ጠብመንጃ እየያዙ ልክ አዲስ አበባ ውስጥ እንደሚደረገው መንገድ ላይ መኪና አስቁመው የሚዘርፉ አሉ። እነዚህ ሌቦች ናቸው። ይሄ በሂደት የሚለወጥ ጉዳይ ነው። ከዚህ በተረፈ ሰላምን ሊያደፍርስ የሚችል እንቅስቃሴ በመላ አገሪቱ የለም።» ብለዋል።</p>

<p>አንደኛው ድል አለኝ፣ ሌላው ሰላም ነው ጦርነት የለም እየተባባሉ የአንድ አገር ልጆች ከሚተላለቁ ይልቅ የፖለቲካ መድረኩን ለብሔራዊ እርቅ ማመቻቸት ለሁሉም ወገን እንደሚበጅ የፖለቲካ ታዛቢዎች ይናገራሉ።</p>

<p>በሌላ በኩል ግን ግንባሩ ባወጣቸው ተከታታይ መግለጫዎችና በዓላማው ፕሮግራሞች እንዳመለከተው የዚችን ታሪካዊት አገርና ሕዝብ ሲፈታተን የኖረው የሰላም ዕጦትና የጦርነት እሳት ዛሬም ጥፋቷን ሲመኙና ሲያመቻቹ በኖሩ ታሪካዊ ጠላቶችና ጥቁር ቅጥረኛ ባንዳዎች ተጠናክሮ በመቀጠሉ ኢትዮጵያ የምትባል አገርና ኢትዮጵያዊ የሚባል ሕዝብ በአንድ ላይ የመኖር ወይም ያለመኖር ጉዳይ በፈተና ላይ መውደቁን ከምናይበት ወቅት ላይ መድረሳችን ነው ሲል አትቷል።</p>

<p>የሻዕቢያ መሪ የሆኑት አቶ ኢሳይያስ አፈወርቂ «የኢትዮጵያ ሕዝብና የቀድሞ ሠራዊት አባሎች ተባብረው ወያኔን ከኢትዮጵያ ምድር ቢያስወጡ የኤርትራ የወደፊት ዕጣ ምን ይሆናል?» ተብሎ ለቀረበላቸው ጥያቄ «ከአስር ዓመት በኋላ ኢትዮጵያ የምትባል አገር ስለማትኖር የሚያሳስበን ነገር የለም» ማለታቸው የጅምራቸው ግብ በምን ላይ እንዳነጣጠረ በግልጽ የሚያመለክት መሆኑን ግንባሩ ጠቅሷል።</p>

<p>ችግሩን በይበልጥ ያባባሰውና ለጠላቶች የልብ ልብ የሰጣቸው የአንድነት ኃይሎች ልዩነታቸውን አጥብበው ለአንድነት፣ በአንድነት ከመዝመት ይልቅ እርስ በርሳቸው ለመወነጃጀልና ለመከፋፈል ቅድሚያና ትኩረት በመስጠታቸው መሆኑን መግለጫው አመልክቶ የተጠቀሱትን ችግሮች ግምት ውስጥ በማስገባት በኢትዮጵያ አንድነትና ሉዓላዊነት በሚያምኑና ለሕዝቡ ወቅታዊ ጥያቄ ተግባራዊ ምላሽ ለመስጠት ቁርጠኛ ሆነው ከቆሙ ሕብረ ብሔር ድርጅቶች ተመስርቶ ትግሉን መቀጠሉን ግንባሩ አመልክቷል። የሕብረቱ ሕዝባዊነት መለኪያዎች ዓላማውና ማኅበራዊ ስብጥሩ ብቻ ሳይሆን የኅብረቱ መሥራች ድርጅቶች የሚንቀሳቀሱበት የግንባር ስፋት፣ የሕብረቱ ግንባር ቀደም አመራር ቅርበትና የመረጠውን የትግል ስልት ሁሉ አጠቃልሎ የያዘ መሆኑንም ገልጦአል።</p>

<p>ግምባሩ ከዚሁ ጋር አያይዞ ለመላው የሰባዊ መብት ተሟጋች ድርጅቶች ባደረገው ጥሪ የአንድነት ኃይሎች በሚንቀሳቀሱባቸው በጐንደር፣ በጐጃምና በቤንሻንጉል ጉሙዝ ክልሎች በሚገኙ ሰላማዊ ዜጐች ላይ የኢሓዴግ ሠራዊትና የደህንነት ኃይሎች ለተንቀሳቃሾች ከለላና ድጋፍ ትሰጣላችሁ በሚል ሰበብ በቤተሰብ አባላት ላይ የጅምላ ግድያ፣ እስርና 107 ቤቶችን በማቃጠል የበቀል ርምጃ መውሰዱን አስታውቋል።</p>

<p>ሰቆቃና ግድያው በቆላማው የአገው፣ የቤንሻንጉልና የአማራው አርሶ አደሮች ላይ የከፋ መሆኑን የጠቀሰው ይኸው መግለጫ የሠራዊቱ አባላት በተለይ ጫመና በተባለው አካባቢ የ107 ቤተሰቦች መኖሪያ ቤቶችን በማቃጠል አቶ አመና አፈንዳው የተባሉትን የ10 ቤተሰብ ኃላፊ በመንደረተኞቹ ፊት በመረሸን 6300 ብር ዘርፈው መውሰዳቸውን አመልክቷል።</p>

<p>በዚሁ የብቀላ ርምጃ የአንድነት ኃይሎቹን ትደግፋላችሁ በመባል በመጋቢት ወር 1989 ዓ.ም ከጃባ የተያዙ 38 የአገው አርሶ አደሮች በጃዊ እስር ቤቶች ሲጉላሉ ከቆዩ በኋላ አሁን የት እንደደረሱ የማይታወቅ መሆኑን መግለጫው አስታውሶ በተመሳሳይ ሁኔታ በቋራ መዲና ሳሊያ ከተማ በሚገኘው እስር ቤት 58 እንዲሁም በሺንፋ ከ70 በላይ አርሶ አደሮች በእስር ላይ እንደሚገኙ ሁሉም የሰባዊ መብት ተሟጋች ድርጅቶች ተገንዝበው በአገዛዙ ላይ ጫና እንዲያሳድሩ ድርጅቱ ጥሪ አቅርቦአል።</p>

<p>የሰላማዊ ትግሉ መድረክ ባለፉት ስድስት ዓመታት እየጠበበ በመምጣቱ ትግሌን ጀምሬአለሁ የሚለው የኢትዮጵያ አንድነት ግንባር በኢዴኃቅ፣ በቤንሻንጉል ሕዝቦች ዴሞክራሲያዊ ንቅናቄና በከፋኝ የአርበኞች ግንባር የተመሠረተና ሰብዓዊ መብቶች የተጠበቁበት የብዙሃን ፓርቲ ሥርዓት ለመመሥረት፣ ለነፃ ገበያ ሥርዓት እታገላለሁ ይላል።</p>

<p>የኢትዮጵያ ዴሞክራሲያዊ ኃይሎች ቅንጅት (ኢዴኃቅ) በመርሻ ዮሴፍ የሚመራውን ኢሓፓን፣ በአበራ የማነዓብና በነገደ ጐበዜ የሚመራውን መኢሶንን፣ ኢድህን፣ የትግራይ ሕዝብ ዴሞራሲያዊ ንቅናቄንና ሲቪክ ማህበራትን፣ የሰብዓዊ መብት ድርጅቶችን አካቶ የተቋቋመ ሲሆን፣ ቤንሻንጉል ሕዝቦች ዴሞክራሲያዊ ንቅናቄ በ1987 ከኢሓዴግ ፖለቲካ ያፈነገጠ ድርጅት ነው። ከፋኝ ደግሞ ከደርግ ዘመን ጀምሮ በጐንደር አካባቢ እንቅስቃሴ ሲያደርግ የቆየ ነው።</p>

<p>ድርጅቱ የትግል ዓላማ ብሎ ባወጣው ሰነድ በአገራችን ያንዣበበው የእርስ በርስ ጦርነት የጐሣ አቅጣጫ እንዳይከተል መከላከል እንደሚያስፈልግና የአገራችን ሕዝብ ከድህነቱ የተነሳ የችግረኛው ቁጥር እየጨመረ በመሆኑ በዚህ ላይ ጦርነት ሲጨመርበት ችግሩ እንደሚገዝፍ የብዙዎች ሥጋት መሆኑን፣ ሌሎች ኃይሎችም የግንባሩን ፕሮግራም እንዲቀበሉና አብረው እንዲታገሉ ጥረት እየተደረገ መሆኑን ገልጧል።</p>

<p>ግንባሩ ትግሉን ወደ መሃል፣ ደቡብና ደቡብ ምሥራቅ በማስፋት «አሁን እየጐመዘዘ ያለውን የዘር ፖለቲካ ደፍቆና ቀብሮ በቦታው የኢትዮጵያዊነትን ባህልና ታሪክ በስፋትና በጥልቀት ማድረስ» እንደሆነም አመልክቷል።</p>

<p>በመንግሥት በኩል እስካሁን ተደረጉ ስለተባሉት እነዚህ ውጊያዎችና ስለ ደረሰው ጉዳት እንዲሁም በአርሶ አደሮች ላይ ተፈጽሟል ስለተባለው ግድያ፣ ድብደባና እስራት በይፋ የተሰጠ መግለጫ ባይኖርም በቅርቡ በባህር ዳር ላይ አቶ ተፈራ ዋልዋ ምክትል ጠቅላይ ሚኒስትርና የመከላከያ ሚኒስትር በተገኙበትና ከፍተኛ የኢሕዴግ አመራር አባላት የተሳተፉበት ስብሰባ ሲካሄድ መሰንበቱ ሲታወቅ በመጨረሻው ጠቅላይ ሚኒስትር መለስ ዜናዊ ተገኝተው የነበረ ቢሆንም ምን መፍትሔ እንደተገኘ አልታወቀም።</p>

<p>ያልተቋረጡ ስብሰባዎች በከፍተኛ የኢሓዴግ የአመራር አባላት እየተካሄዱ በነበሩበት በዚያው ወቅት ጐንደር፣ ባህር ዳር፣ ፓዌና አሶሳ በሚገኙ ሆስፒታሎች ከየግንባሩ የቆሰሉ ወታደሮችን አምቡላንሶች እየተመላለሱ ሲያስገቡ ማየታቸውን የየአካባቢው ነዋሪዎች ይናገራሉ።</p>

<p>ይህ በእንዲህ እንዳለም ከጊዜ ወደ ጊዜ እያሻቀበ የመጣው የኑሮ ውድነት መኖር ያላስቻላቸው መሆኑንና ማስተካከያ የማይደረግላቸው ከሆነ የኑሮ አማራጩን ለመፈለግ ስንብት እንዲሰጣቸው የመከላከያ ሠራዊቱ አባላት በመጠየቅ ላይ መሆናቸውን ለማወቅ ተችሏል።</p>

<p>ጥያቄው የቀረበው ባለፈው ሰሞን አዲስ አበባ ከተማ መኩሪያ ባንት ይርጉ ተብሎ በሚታወቀው ወታደራዊ ካምፕ ውስጥ በተካሄደው የጦሩ አባላት ስብሰባ ሲሆን የጦር ኃይሎች ኤታማጆር ሹሙን ፃድቃን ገብረ ትንሳኤን ጨምሮ የመከላከያ ሚኒስቴር ከፍተኛ ሹማምንት ጦሩን ሲያወያዩ መሰንበታቸው ታውቋል።</p>

<p>ጎንደር ከተማ ሲኒማ አዳራሽ ውስጥ ደግሞ በተመሳሳይ ሁኔታ በከፍተኛ ወታደራዊ ጥበቃ የጦሩ አባላት ተሰብስበው የነበረ ሲሆን የተሰበሰቡበት ጉዳይ ይኸው የኑሮ ውድነት ይሁን ወይም በአካባቢው የሚታየው አሳሳቢ ሁኔታ በውል የታወቀ ነገር የለም።</p>

<p>እንደብዙዎች የፖለቲካ ተንታኞች ግምት የጦሩ ጥያቄ ለጊዜው የኑሮ ውድነትን ለመቋቋም አለመቻሉ ይምሰል እንጂ ለአገሪቱ ወቅታዊ የፖለቲካ ችግር ፖለቲካዊ መፍትሔ መስጠት ሲቻል ለጥቂቶች በሥልጣን መቆየት ሲባል አገሪቱና ሕዝቧ ወደ ጦርነት እየተገፉና የሠራዊቱም አባላት መስዋዕት እየከፈሉ ያሉበት ሁኔታ እያሳሰበው በመምጣቱ ነው።</p>

<p>በሌላ በኩል ደግሞ በመከላከያ ሠራዊቱ የብሔር ብሔረሰብ ስብጥር ለመጠበቅ ከሕወሀት ሠራዊት እስከ 40% እንደሚቀነስ ለማወቅ ተችሏል።</p>

<p>ወታደራዊ ምልመላ ለወታደርነት ከሚፈለግ ብቃት አንፃር መታየቱ ቀርቶ የአገሪቱ የመከላከያ ኃይል ግንባታ የብሔር ብሔረሰብ ተዋጾ (ለዚያውም በፍትሐዊነት በሥራ ላይ ያልዋለ) መባሉ ተመልማዩ ለጠቅላላው አገር ሳይሆን ለወጣበት ብሔረሰብ ማሰብን ስለሚያስቀድም የአገር መከላከያ ኃይልን ያዳክማል የሚል ስጋት ያላቸው ብዙ ናቸው።</p>

<p>ይህንኑ የቅነሳ አካሄድ በመቃወም የሕዝባዊ ወያኔ ሐርነት ትግራይ ሰራዊት ያቀረባቸውን ጥያቄዎች ለመፍታት የተደረጉ ስብሰባዎች ውጤት አልባ ሆነዋል። ሕወሐት ከሦስት ሳምንታት በፊት በተለያዩ ቦታዎች ከሰራዊቱ ጋር ባደረጋቸው ስብሰባዎች ላይ ለቀረቡለት ጥያቄዎች መልስ ለመስጠት አለመቻሉን የገለጡት ውስጥ አዋቂ ምንጮች ናቸው።</p>

<p>ሰራዊቱ ካቀረባቸው ጥያቄዎች መካከል ከደሞዝ ጭማሪ ጋር የተያያዙ በርካታ የመብት ጥያቄዎች የሚገኙ ሲሆን ዋናውና አጨቃጫቂ የነበረው ግን የሕ.ወ.ሐ.ት ተጋዳላዮች ብዛት 40 % ቀንሶ በሌላ ብሔረ- ሰብ አባላት እንዲተካ የወጣውን የመከላከያ ሚኒስቴር መመሪያ ተግባራዊነት መቃወም ነው። እንደ ሰራዊቱ ጥያቄ ከሁለት ዓመታት በፊት ከሕ.ወ.ሐ.ት ተጋዳላዮች 10% የተቀነሱ ሲሆን በአሁኑ ጊዜ አገሪቱ በከፍተኛ ችግር ላይ እያለች ተጨማሪ ኃይል እንዲቀነስ መደረጉ አባላቱን አደጋ ላይ እንደመጣል ይቆጠራል የሚል ሥጋት አላቸው። ከአሁን በፊት እንደታየው ሁሉ «የሚቀነሰው ማን ነው? » ለሚለው ጥያቄ አሳማኝ መልስ ካለመሰጠቱም በላይ ያለ በቂ መመዘኛ በአድልዎ ላይ በተመሰረተ አሠራር ቅነሳ ማካሄድ በአባላቱ ላይ ችግር እንደሚያስከትልና ቀደም ሲል የተፈናቀሉትም በሑመራ አካባቢ ደንሻ በተባለው ስፍራ እንዲቋቋሙ የተገባው ቃል መክሸፉንም እነዚህ ምንጮች ይጠቅሳሉ።</p>

<p>የሰራዊቱ ጥያቄዎች በአለቆቻቸው አማካኝነት በመጀመርያ ደረጃ የቀረበው ለኤታማጆር ሹም ሜጀር ጄነራል ጻድቃን ገ/ትንሳኤ ነበር። ሆኖም ጄኔራሉ ለተደጋጋሚ ጊዜ ባደረጉት ጥረት ችግሩን ለመፍታት ባለመቻላቸው ጉዳዩ ለጠቅላይ ሚኒስትር መለስ ዜናዊ መድረሱ ታውቋል። አቶ መለስ ዜናዊ ራሳቸው ቀርበው ሰራዊቱን ያነጋግራሉ የሚል ግምት የነበረ ቢሆንም ይህ ሳይሆን ቀርቶ ኮሚቴ አቋቁመው መላካቸው ተገልጿል። የተላከው ኮሚቴ በተለይ በአዲስ አበባ ከተማ ጃንሜዳ ከሰራዊቱ ተወካዮች ጋር ለበርካታ ቀናት ያደረገው ስብሰባ ፍሬ አልባ ሆኗል።</p>

<p>የሕ.ወ.ሐ.ት አባል የሆኑ የሰራዊቱ አባላት በየጊዜው በፈቃድ ዘመድ ለመጠየቅ ወደየቤተሰቦቻቸው ሄደው እንደማይመለሱና በዚህ ዓይነት ሁኔታ ራሳቸውን ያገለሉ በሺዎች እንደሚገመቱም ታውቋል።</p>

<p>በአሁኑ ጊዜ ኢ.ህ.አ.ዴ.ግ ባለበት ሁኔታ የሰራዊቱ አንቀሳቃሽ ነው የሚባለው የሕ.ወ.ሐ.ት አባል ሰራዊት መመርያውን መቃወሙ ለመንግሥት አስቸጋሪ ሊሆን ይችላል የሚሉ የፖለቲካ ታዛቢዎችም በርካታ ናቸው።</p>

<p>በሌላ በኩል በወቅቱ በነፈሰው የፖለቲካ አየር ምክንያት አገዛዙ የብዙ ጊዜ ልምድና በከፍተኛ የሕዝብ ገንዘብ የተማሩ እጅግ ብርቅ የሆኑ የኢትዮጵያ ምሁራንን ከሥራ ያለበቂ ምክንያት በማባረሩ በአሁኑ ጊዜ አውሮፓን፣ አሜሪካን አውስትራሊያን አፍሪካንና የአረብ አገሮችን እድገት በእውቀታቸው እየገነቡ መሆናቸውን ከፋኝ ኢትዮጵያ የጀግኖች ግንባር አስታውቋል።</p>

<p>ግንባሩ ይህንኑ በተመለከተ በቅርቡ ዋሽንግተንና ካርቱም ውስጥ ባወጣው መግለጫ የሰፈነው ፖለቲካ አገሪቱ ምሁር አልባ እየሆነች መሆኑን ጠቅሶ በምትኩ ግን በኢትዮጵያ ውስጥ ሕዝብን በዜግነቱ ሳይሆን በዘሩ እየተከፋፈለ ወራሪው ፋሽስት ኢጣሊያ ይፈጽመው ከነበረው በማይተናነስ ሁኔታ ሕዝቡ ተስማምቶ እንዳይኖር በመደረግ ላይ መሆኑን አስረድቷል።</p>

<p>ወያኔና አቀንቃኞቹ ነጋዴውን ከንግዱ፣ መምህሩን የጐሳ ቋንቋ አትችልም ወደ ዘሮችህ ሂድና ሥራ ፈልግ፣ ገበሬውን ካያት ቅድመ አያት በውርስ ካገኘው እርስቱ ነቅሎ፣ አዋቂውን ከሥራው በማስወጣት ማሃይማን በቦታው ተክቶ ሀገር በድሏል። የባንክን፣ የአየር መንገዱንና የአዲስ አበባ ዩኒቨርሲቲ መምህራንንና ባለሙያዎችን በማዋከብ ዛሬ የሰው አገር እንዲያበለጽጉ ማድረጉን መግለጫው አስታውሶአል።</p>

<p>በሀገራችንና በሕዝቧ ላይ የደረሰውን ተደራራቢ በደል የተገነዘበው ከፋኝ የኢትዮጵያ ጀግኖች ግንባር ከሌሎች በአመለካከት ተመሳሳይ ከሆኑ ኢትዮጵያውያን ወንድሞቹ ጋር በማበርና ስልቱን እንደሚመቸው በመቀያየር የግንባሩ ጀግኖች በቁጭትና በቆራጥነት እስከ አለበት ቦታ ድረስ በመዝለቅ ወያኔውንና ተለጣፊ ቡድኖችንም ሳይቀሩ ድባቅ እየመታቸው መሆኑን አመልክቷል። ግንባሩ እስካሁን እያደረገ ካለው ትግል በተጨማሪ ወደ ፊትም የሚያነሳቸው ጥያቄዎች እስካልተፈጸሙ ድረስ ትግሉን በእያንዳንዷ የኢትዮጵያ ወረዳና ጣቢያዎች ሁሉ እንደሚያፋፍም አስታውቋል።</p>


</body>
</html>
