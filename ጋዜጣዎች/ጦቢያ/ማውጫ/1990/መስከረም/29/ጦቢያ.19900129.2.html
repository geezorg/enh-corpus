<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዳር ዳሩ በጐሣ ፖለቲካና በተቃዋሚዎች ይናጣል -- ከአንድ ክልል በቀር ግንባታ ተዳክሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"><span class="underline">ኢድ ጣሂር ሰሞኑን ይለይላቸዋል</span><br/>ዳር ዳሩ በጐሣ ፖለቲካና በተቃዋሚዎች ይናጣል -- ከአንድ ክልል በቀር ግንባታ ተዳክሟል</h1>


<p>በምሥራቅ ኢትዮጵያ የሶማሌና የአፋር ክልሎች፣ በደቡብ ምሥራቅ የባሌ አካባቢዎች፣ የጋምቤላ ክልል፣ ከቤኒሻንጉል ጉሙዝ ክልል አንስቶ እስከ ሰሜን ምዕራብ ጫፍ ያሉ ክልሎች በጐሣ ፖለቲካና በተቃዋሚዎች እንቅስቃሴ እየተናጡ ሲሆን በትግራይ ክልል ደግሞ ሥልጣን በጐሣ መሥፈርት በመያዙና ለግንባታ የሚመጥን የሰው ኃይል ባለመኖሩ የግንባታው ሂደት በተዳከመ ሁኔታ ላይ ይገኛል።</p>

<p>የሰሜን ምዕራብ አካባቢ ሁለት ትልልቅ ግንባሮች የሰላማዊ ፖለቲካ ተሳትፎው ዕድል በኢሓዴግ ተዘግቶብናል በማለት የትጥቅ ትግል መጀመራቸውን ይፋ አድርገዋል። አንደኛው ግንባር ኢሓፓ በዋነኝነት ያለበት ኢዲኃቅ፣ የቤንሻንጉል ጉሙዝ ድርጅት፣ የከፋኝ የአርበኞች ግንባር አንድ ክንፍ ሆነው የመሠረቱት የኢትዮጵያ አንድነት ግንባር (ኢአግ) ነው። ሌላው ግንባር ደግሞ የመድህን ፓርቲ አንድ ቡድን፣ የቤኒሻንጉል አንድ ክንፍ፣ የከፋኝ ሌላ ክንፍ፣ የኢትዮጵያ አርበኞች ግንባርና አንድ ኢትዮጵያ አሰባሳቢ ድርጅት ግንባር ፈጥረው የመሠረቱት «የኢትዮጵያ ዴሞክራሲያዊ አንድነት አርበኞች ኅብረት ግንባር ነው። ሁለቱም ግንባሮች ከጐሣ ፖለቲካ ለፀዳ ሕብረ - ብሔራዊ ፖለቲካ እንደሚታገሉ በፕሮግራሞቻቸው ይፋ አድርገዋል። ለምን አይቀናጁም? የሚለው ጥያቄ አሁንም በእንጥልጥል ነው። ግንባሮቹ በየበኩላቸው የድል መግለጫ ማውጣት ጀምረዋል። በመንግሥት በኩል ግን በአካባቢው ወታደራዊ እንቅስቃሴ ከማድረግ በቀር ስለ ችግሩ በይፋ የተሰጠ መግለጫ የለም።</p>

<p>በሌላም በኩል አፋርና ጋምቤላ በሰላምና ዴሞክራሲ ኮንፈረንሶች አመራሮቻቸው እየተገለባበጡ ይገኛሉ። ከማዕከላዊ መንግሥት በጀት የተመደበ መሆኑ የተነገረ ቢሆንም ተጨባጭ ግንባታ እየተካሄደ አይደለም።</p>

<p>ለብዙ ጊዜ የጥይት ጩኸት ያልተለየው የሱማሌ ክልል የፖለቲካ ቀውሱ ሰሞኑን አገርሽቶበታል። የክልሉ ፕሬዚዳንት የሆኑትን ኢድ ጣሂር ፋራህን ከሥልጣን ለማውረድ መስከረም 17 ቀን 1990 ዓ.ም በምክትላቸው በአቶ ማህዲ አዩብ ጉሌድ የተደረገው መፈንቅለ አመራር የክልሉን ሕገ - መንግሥት የሚፃረር ድርጊት ነው ተብሎ በማዕከላዊው መንግሥት ጣልቃ ገብነት ከተጨናገፈ ወዲህ የክልሉ ም/ቤት በጉዳዩ ላይ ለመምከር በነገው ዕለት 2ኛውን አስቸኳይ ስብሰባ እንደሚያደርግ ታውቋል።</p>

<p>የጠቅላይ ሚኒስትር መለስ ዜናዊና የኢትዮጵያ ሶማሌ ዴሞክራሲያዊ ሊግ ሊቀመንበር የዶ/ር አብዱል መጂድ ድጋፍ እንዳላቸው የሚነገርላቸው ኢድ ጣሂር ፋራህ በሙከራው መክሸፍ ማግስት መስከረም 22 ቀን 1990 ዓ.ም የፖለቲካ ተቀናቃኞቻቸውን አስቀድሞ ለማስወገድና ሥልጣናቸውን ለማደላደል የክልሉ ፖሊስ ኮሚሽነር የነበሩትን አቶ ዮኒስ አብዱላሂን ጨምሮ አምስት ባለሥልጣኖችን ከሥራ ማስወገዳቸው ይፋ ሆኗል።</p>

<p>ፕሬዚዳንቱ ለኮሚሽነሩ ከሥራ መባረር የሰጡት ምክንያት ሥልጣናቸውን መከታ በማድረግ አለአግባብ ሰዎችን ማሰርና ይህንኑ ሕገ ወጥ ድርጊት እንዲያርሙ ባለፈው ዓመት የመጨረሻ ማስጠንቀቂያ ቢሰጣቸውም ከስህተታቸው ሊመለሱ አለመቻላቸውን ነው። ኢድ ጣሂር ይህን ይበሉ እንጂ የሊጉ ሊቀመንበር በዚያኑ ዕለት ምሽት መፈንቅለ አመራሩን አስመልክተው በሰጡት መግለጫ በፖሊስ ኮሚሽነሩ የታዘዙ ፖሊሶች የፕሬዚዳንቱን መኪና ለመምታት አድፍጠው ይጠባበቁ እንደነበርና በስህተት ግን በመከላከያ ሠራዊት መኪና ላይ መተኮሳቸውን በመጥቀስ የመባረራቸውን ዋንኛ ምክንያት በተዘዋዋሪ ግልጽ አድርገዋል።</p>

<p>ዶ/ር አብዱል መጂድ በዚሁ ማብራሪያቸው ሹም ሽሩ በክልሉ ሕገ - መንግሥት መሠረት ስብሰባው በፕሬዚዳንቱ ወይንም በወከሉት ሰው መጠራት እንደነበረበት ጠቅሰው ይህም ሆኖ ሊጉ የክልሉ ፕሬዚዳንት የሕዝብ ድጋፍ ከሌላቸው በሥልጣን እንዲቆዩ ግፊት እንደማያደርግና የሚቃወመው ግን ከሕግ ውጭ የተካሄደውን ርምጃ ብቻ ነው ብለዋል።</p>

<p>ከምክር ቤቱ 31 የሥራ አስፈፃሚ ኮሚቴ አባላት ፕሬዚዳንቱን ጨምሮ 2/3ኛው (ሃያ አንዱ) ባልተገኙበት በ16 ሰዎች ተካሂዶ ነበር በተባለው ሹም ሽር ላይ ሊጉ አቋም ለመውሰድ መስከረም 26 ቀን 1990 ዓ.ም በክልሉ ርዕሰ ከተማ በጅጅጋ ስብሰባ አካሂዷል።</p>

<p>ሊጉ በጉዳዩ ላይ የወሰደው አቋም ለኅትመት ስላልደረሰልን በዚህ ሪፖርት ውስጥ ያላካተትነው ቢሆንም ማዕከላዊ መንግሥት ካደረገው ጣልቃ ገብነትና ዶ/ር አብዱል መጅድም ከሰጡት መግለጫ አኳያ የም/ቤቱ መፍረክረክ የሊጉም መዳከም ስለሆነ የተቃዋሚዎችን አቋም እንደማይቀበሉት ይገመታል።</p>

<p>ይሁንና ብዙሀኑ የኢሶዲሊ አባላት የሚገኙበት ም/ቤት እርስ በራሱ የማይተማመንና በቅራኔም የተሞላ በመሆኑ ሊጉ ይወስዳል ተብሎ በሚጠበቀው የማስተካከያ ርምጃ ለጥቂት ጊዜያት ጠጋግኖ ለማቆየት ቢቻልም ፕሬዚዳንቱ ከወዲሁ በጀመሩት ሹም ሽርና በተለይ ንቃታቸው ከፍተኛ ነው ተብለው የሚገመቱ ነባር መምህራንን ወደ ገጠር የማዛወር ድርጊታቸው ተቃዋሚዎቻቸውን የበለጠ ይቀሰቅስባቸዋል ተብሎ ነው የሚነገረው።</p>

<p>የኢድ ጣሂር ባላንጣ ሆነው መፈንቅለ አመራር የሞከሩት ም/ፕሬዚዳንት ማህዲ አዩብ በቅርቡ ደገሃቡር ላይ የተካሄደውን የሰላምና የዴሞክራሲ ኮንፈረንስ ከመሩ ወዲህ ከፕሬዚዳንቱ ጋር የነበራቸው ግንኙነት እየሻከረ መምጣቱን የሚገልጹት ውስጥ አዋቂዎች በነገው ዕለት በጅጅጋ ከተማ ለአራት ቀናት ያህል ይደረጋል ተብሎ በሚጠበቀው የም/ቤቱ 2ኛ አስቸኳይ ስብሰባ ላይ የብዙሀኑን አባላት ድጋፍ ለማግኘት ስለወሰዱት ርምጃ ማብራሪያ እንደሚሰጡ ገምተዋል።</p>

<p>በዘጠኙም የክልሉ ዞኖች የሚገኙ የም/ቤቱ አባላት በሚሳተፉበት በዚሁ ስብሰባ፣ የሥራ አስፈፃሚ ኮሚቴ አባላት የነበሩት ም/ፕሬዚዳንቱ አብዱላሂ ሐሰንና ፀሐፊው አህመድ ኢብራሂም እንዲሁም ኃላፊነታቸውን አልተወጡም፣ ከሕዝብ ይልቅ የራሳቸውን ጥቅም አስቀድመዋል፣ በሚል ሰበብ በየጊዜው በግምገማ ከሥልጣናቸው የተወገዱ አባላት ለኢድ ጣሂር ቀላል ባላንጣ ሆነው እንደማይቀርቡ ታውቋል።</p>

<p>ሊጉ ቀደም ሲል ከሥልጣን የተወገዱት የሥራ አስፈፃሚ ኮሚቴ አባላት ጥፋታቸውን አምነው በመቀበላቸውና ግምገማውም የተካሄደው ባሉበት በመሆኑ ውሳኔውን እንደሚያከብር በሊቀመንበሩ አማካኝነት ቢገልጥም፣ ለኢድ ጣሂር የተሟገተውን ያህል የአሁኖቹን ሳይጨምር በዚህ ዓመት ብቻ በሌሉበት ከኃላፊነታቸው ስለተወገዱት ከ72 በላይ በየደረጃው ስለነበሩ ባለሥልጣናት ጉዳይ ግን ያለው ነገር አለመኖሩ ወገናዊነት እንደሚያጠቃው እንደሚጠቁም ምንጮቹ አስረድተዋል።</p>

<p>በምክር ቤቱ ውስጥ የተፈጠረው አለመግባባት ከወዲሁ አንድ እልባት ካላገኘ አሁን በአካባቢው ካለው የፀጥታ አለመረጋጋት ጋር ተዳምሮ ሁኔታውን ወደ ከፋ ደረጃ ሊያሸጋግረው የችላል የሚሉት ታዛቢዎች የመስከረም 30/1990 ዓ.ም ጉባኤም ለዶ/ር አብዱል መጂድና ለፌደራሉ መንግሥት ትልቅ ራስ ምታት ሆኖ እንደሚቆይ ገልጠዋል።</p>

<p>በሶማሌ ክልል በ1987 ዓ.ም ተከስቶ በነበረው አዝማሚያ ማዕከላዊው መንግሥት ሁኔታውን ለመቆጣጠር ሲል ዲሞክራቲክ አክሽን ሊግ፣ የኢትዮጵያ ጐብዬ ዲሞክራቲክ ድርጅት፣ የኢትዮጵያ ሶማሌ ዲሞክራቲክ ንቅናቄ፣ የጉርጉራ ነፃ አውጪ ግንባር፣ የሆሪያል ዲሞክራቲክ ፓርቲና የኢሳና ጉርጉራ ነፃ አውጪ ግንባርን በማዋሃድ አፍቃሬ ኢሓዴግ የሆነውን የኢትዮጵያ ሶማሌ ዲሞክራሲያዊ ሊግን መመስረቱ ይታወቃል።</p>

<p>ከሊጉ መመስረት ጋር ተያይዞም የቀድሞው ፕሬዚዳንት ሐሰን ጂሬ ካሊንሌና ምክትላቸው አህመድ አሊ ከሥልጣናቸው ወርደው እንዲታሰሩ ሲደረጉ በእግራቸው አብዱራህማን አብዲኬኔ እና አህመድ መካሂል ሁሴን ተተክተዋል። ይህም አካሄድ ለተወሰነ ጊዜ ከተጓዘ በኋላ በነበረው የፖለቲካ አለመረጋጋት ከግንቦት ወደ ሰኔ የተሸጋገረው የ1987 ዓ.ም የክልል ምርጫ በተካሄደበት ወቅት 139 መቀመጫዎች ላሉት የክልሉ ም/ቤት የኢትዮጵያ ሶማሌ ዴሞክራሲያዊ ሊግ 76፣ የኦጋዴን ብሔራዊ ነፃ አውጪ ግንባር 31፣ የምዕራብ ሶማሌ ነፃ አውጪ ግንባር 11 ወንበሮችን በማግኘት ኢሶዲሊ የበላይነቱን በመያዝ ኢድ ጣሂር ፕሬዚዳንት ሆነው ሲሰየሙ አብዱላሂ ሐሰን ምክትል ፕሬዚዳንት እንዲሁም አህመድ ኢብራሂም ፀሐፊ ሆነው መመረጣቸው አይዘነጋም።</p>

<p>እነዚህም ራሳቸውን በፓርቲና በንቅናቄ እያደራጁ ለሕዝብ ቆመናል የሚሉት የጐሣ ኤሊቶች የሕዝቡን የድህነት ሕይወት በመለወጥ በኩል ያደረጉት አንዳች አስተዋጾ የለም። እንዲያውም የሕዝቡ የኑሮ ደረጃ ከጊዜ ወደ ጊዜ እያዘቀጠ በመሄድ ላይ ሲሆን በየአካባቢው ያለው የጐሣ ፖለቲካ ትርምስ ግንባታውን አላራምድ ብሏል የሚሉ ታዛቢዎች አሉ።</p>


</body>
</html>
