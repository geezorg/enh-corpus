<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቡነ ገብሬል ከሰው እንዳይገናኙ ተከለከሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቡነ ገብሬል ከሰው እንዳይገናኙ ተከለከሉ</h1>



<p>ብጹዕ አቡነ ገብሬል የቅዱስ ሲኖዶስ አባልና የምዕራብ ሸዋ ሀገረ ስብከት ሊቀጰጳስ በከፍተኛ ደረጃ ተቃውሞ እየደረሰባቸው ያሉት ፓትርያርክ ጳውሎስ «ይቅር ባይ ሆነው ከእግዚአብሔርና ከምዕመናን ጋር እንዲታረቁና በእጃቸው ያደረጉትን የሲኖዶስ ሥልጣን እንዲመልሱ» መንፈሳዊ ጥሪ በማቅረባቸው ከመስከረም 23 ቀን 1990 ዓ.ም ጀምሮ ምግብ ከውጭ እንዳይገባላቸው ከዘመዶቻቸውና ከባለጉዳይም ጋር እንዳይገናኙ ማዕቀብ የተደረገባቸው መሆኑን ውስጥ አዋቂ ምንጮች አስታወቁ</p>

<p>አቡኑ መስከረም 22 ቀን 1990 ዓ.ም ለንባብ በበቃው መብሩክ ጋዜጣ 2ኛ ዓመት ቁጥር 52/104 ላይ ያቀረቡት ይኸው ባለ6 ገጽ የእርቅ ጥሪ የኢትዮጵያ ኦርቶዶክስ ቤተክርስቲያንን አጠቃላይ ችግር የዳሰሰና ባለሰባት ነጥብ መፍትሔም የጠቆመ እንደነበር ምንጮቹ ጠቅሰዋል።</p>

<p>እነዚህም ፦</p>

<p><span class="bold">1.</span> ቅዱስነትዎ ያለ በደል ታስረው እንደነበረ አስታውሰው በእርስዎ ግፊት ታሰርን የሚሉትን ለመንግሥት ነግረው እንዲፈቱ ቢያደርጉ፣</p>

<p><span class="bold">2.</span> ቅዱስነትዎ ያለምንም በደል በ1974 ዓ.ም ከሥራ ታግደውና ጡረታ ወጥተው እንደነበር በማስታወስ ከጠቅላይ ቤተክህነትና ከየቤተክርስቲያኑ ያለፍትህ ከሥራ የተባረሩትን ሊቃውንት፣ ካህናትንና ሠራተኞችን በርህራሄ መንፈስ ወደ ሥራቸው እንዲመለሱ ቢያደርጉ፣</p>

<p><span class="bold">3.</span> በአገር አቀፍና በዓለም አቀፍ ደረጃ ቤተክርስቲያናችንን በእጅጉ ያስነቀፈ ከሁለት ዓመት በፊት በሁለት ቋንቋ የታተመው የሃይማኖትና የቀኖና መጽሐፍ በእንግሊዝኛው ክፍል በገጽ 15 «እግዚአብሔር በመለኮትና በባህርይ ሦስት ነው» ተብሎ ተጽፎ መውጣት ብዙ ውግዘትን ያስከተለ በመሆኑ በአስቸኳይ ይታረም፤ ታርሞ ከሆነ ደግሞ በቂ ማብራሪያ በሬዲዮ በቴሌቪዥንና በጋዜጣ ይነገር። ቀደም ብሎ የታተመው መጽሐፍም ይሰብሰብ፣</p>

<p><span class="bold">4.</span> ሚያዝያ 30 ቀን 1988 ዓ.ም የጸደቀው የሲኖዶስ ሕግ፣ በምዕራፍ 8፣ በአንቀጽ 23 ላይ ያለው የቅዱስ ሲኖዶስን መብት የገፈፈ፣ የመንፈስ ቅዱስን ሥልጣን የተጋፋ ሥርዋጽ ሕግ በምልዓተ ጉባዔ ውሳኔ እንዲሰረዝና ቅዱስነትዎም በእጅ ያደረጉትን የሲኖዶስ ሥልጣን ለሲኖዶስ ይመልሱ፣</p>

<p><span class="bold">5.</span> የሊቃነ ጳጳሳቱን፣ የሊቃውንቱን፣ የካህናቱንና የዲያቆናቱን እንዲሁም የምዕመናኑን መብት መጠበቁን በበላይነት የሚመለከትና የሚቆጣጠር የቅዱስ ሲኖዶስ ጽ/ቤት ይከፈት፣</p>

<p><span class="bold">6.</span> በሐዋርያት ሕግ መሠረት ቤተክርስቲያንን በበላይነት የሚመራ፣ ፓትርያርኩም ከአምባገነን ሥልጣን ተላቅቆ በሐዋርያትና በአበው ሕግና ሥርዓት መሠረት በቅዱስ ሲኖዶስ ተወስኖ የተሰጠውን የሥራ ድርሻ ብቻ እንዲሠራ የሚያደርግ አዲስ የሲኖዶስ ሕግ እንዲረቀቅና ብሎም እንዲጸድቅ በምላተ ጉባዔ አርቃቂ ኮሚቴ ይቋቋም፣</p>

<p><span class="bold">7.</span> አምስት ዓመት ሙሉ ቤተክርስቲያናችንን ያስነቀፉ መጥፎ ድርጊቶች እንዳይደገሙ፣ የልዩ ልዩ ጋዜጣ አንባቢዎችም መሳቂያ የሆንንበት መጥፎ ጊዜ እንዲያበቃ የሰላምና የእርቅ ዓቢይ ጉባዔ ይደረግ። በዚያ ጉባዔ እንወቃቀስ፣ እንነጋገር፣ እንታረቅ። ይህንንም ለማድረግ እግዚአብሔር ይርዳን አሜን» የሚሉ ነበሩ።</p>

<p>እንደሌሎቹ ጳጳሳት መኖሪያቸውንና ቢሮአቸውን በጠቅላይ ቤተክህነት ያደረጉት አቡነ ገብሬል በዚህ ጥሪያቸው ማግስት ከአርብ ከሰዓት በኋላ ጀምሮ ምሳና ራት ተከልክለውና ባለጉዳይም እንዳይገናኛቸው ከበር ላይ በሚገኙ የጥበቃ ሠራተኞች እገዳ እንደተጣለባቸው የጠቀሱት እነዚሁ ምንጮች ቅዳሜ ዕለትም በቅርብ ይረዳቸው የነበረ ዲያቆን እሳቸው ዘንድ እንዳይገባ መከልከሉን አስረድተዋል።</p>

<p>አቡነ ገብሬል ባለፈው ዓመት ጥር ወር ላይም በጠቅላይ ቤተክህነት ተደርጐ የነበረው ጉባዔ ሂደት ከቤተክርስቲያኒቱ መንፈሳዊ ተልዕኮ ውጭ ነው ብለው ጉባዔውን ረግጠው በመውጣታቸው ላንድ ወር ያህል ከሰው ጋር እንዳይገናኙ ተመሳሳይ ማዕቀብ ተደርጐባቸው እንደነበር ታውቋል። በወቅቱ አቡነ ገብሬል ሁኔታው የማይሻሻልላቸው ከሆን ከግቢው እንደሚወጡ ለፓትርያርኩ በደብዳቤ በማሳወቃቸው እገዳው እንደተነሳላቸው ተመልክቷል።</p>

<p>አቡነ ገብሬል ምግብ ከውጭ እንዳይገባላቸው ታግዶ ከባለጉዳዮች እነዳይገናኙ መደረጉ ሰባዊ መብታቸውን የሚዳፈርና ከቤተክርስቲያኒቱ ቀኖና ውጭም እንደሆነ የገለጡት እነዚሁ ምንጮች በእኝህ መንፈሳዊ አባት ላይ በስውር የተላለፈው ማዕቀብ እንዲነሳ ምዕመናንና የሰባዊ መብት ተሟጋች ድርጅቶች የየበኩላቸውን ግፊት እንዲያደርጉ ጥሪ አቅርበዋል።</p>


</body>
</html>
