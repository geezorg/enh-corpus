<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <title>ትግራይና ሕወሀት -- የፖለቲካው ምህዋር (ሪፖርታዥ 2)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ትግራይና ሕወሀት -- የፖለቲካው ምህዋር</h1>
<h2 class="align-center">የትግራይ ሕዝብ የግንባታው ተጠቃሚ
አይደለም በክልሉ ዴሞክራሲያዊ ባህል መገንባት አልቻለም</h2>


<p class="align-center"><span class="bold">ሪፖርታዥ (2)</span></p>

<p>ከአገሪቱ ኢንቨስትመንት ካፒታል በቢሊዮኖች የሚቆጠር ገንዘብ የፈሰሰለት ቢሆንም የትግራይ ሕዝብ የግንባታው ተጠቃሚ ካለመሆኑም በላይ ዴሞክራሲያዊ ባህሉን እንዳያዳብር በሕወሀት ካድሬዎች ተገድቦ እንደሚገኝ ለመገንዘብ ተችሏል።</p>

<p>በቅርቡ በክልሉ የተዘዋወረው የሰሜን ምሥራቅ ሪፖርራችን የአካባቢውን ኢንቨስትመንትና ግንባታ፣ ማኅበራዊ ሁኔታ፣ የዴሞክራሲና የፀጥታ ሁኔታ በተመለከተ የሚከተለውን አጠናቅሯል</p>


<h3>ኢንቨስትመንት</h3>


<p>ትግራይ ከሌሎች ክልሎች ስፋትና የሕዝብ ብዛት ጋር ሲወዳደር ከፍተኛ መዋዕለ ንዋይ የተመደበላት መሆኑ ይታወቃል። ከዚህ ውጭ ከሌሎች አገሮች ጋር ስምምነቶች ትፈራረማለች። ከፈረንሳይና ከአሜሪካ (ዩ.ስ.ኤይድ) ጋር የተደረጉ ስምምነቶች በምሳሌነት የሚጠቀሱ ናቸው። ማዕከላዊው መንግሥት ለትግራይ ክልል ለ1990ዓ.ም ለመደበኛና ለካፒታል በጠቅላላው 342.3 ሚሊዮን ብር በጀት መድቧል።</p>

<p>የትግራይ መስተዳድር በማዕከላዊ መንግሥት ውስጥ ያለውን የበላይነት በመጠቀም ትግራይን በአጭር ጊዜ የማበልጸግ ፍላጐት ያለው ይመስላል። በእንግሊዝኛ ቋንቋ የሚታተመው አዲስ ትሪቡን ጋዜጣ በሐምሌ 11/97 እትሙ «....ባለፉት አራት ተኩል ዓመታት በኢትዮጵያ በግል ኢንቨስትመንት ከተደረገው 4.7 ቢሊዮን ብር ውስጥ 2.1 ቢሊዮን ብር ኢንቬስት የተደረገው በትግራይ መሆኑንና ይህም 45% እንደሆነ አመልክቷል። የትግራይን ሦስት እጥፍ የሕዝብ ብዛት የያዘው የአማራው ክልል ድርሻ ግን 3 በመቶ ብቻ ነው። ከፕሮጀክቶች ብዛት አንጻርም 250 የሚሆኑት በትግራይ፣ በአማራው 64፣ በኦሮሞ ደግሞ 143 ተመዝግበዋል....» ማለቱ ይታወሳል።</p>

<p>ይህ በግልጽ የሚያሳየው ማዕከላዊው መንግሥት በሁሉም ዘርፍ ለትግራይ ማድላቱን ነው። ከዚሁ ጋር በትግራይ ውስጥ ለሕዝብ ቀርቶ ለራሳቸው ለኢሃዴግ አባላትም ግልጽ ያልሆኑ ኤኮኖሚያዊ ሆኔታዎች አሉ። የአድዋው አልመዳ ጨርቃ ጨርቅና መስከረም የእብነ - በረድ ኢንቨስትመንት፤ መሰቦ የሲሚንቶ ፋብሪካ፣ የአዲግራት መድኃኒት ፋብሪካና ሌሎችም ባለቤትነታቸው አነጋጋሪ ከሆኑ የኢኮኖሚ ተቋማት ውስጥ ይመደባሉ።</p>

<p>በክልሉ ተሳታፊ የሆኑ የግል ኢንቨስተሮች ብዛት ይኑራቸው እንጂ አብዛኞቹ የተሠማሩት በቂ ጥናትና ምክር ባልተደረገባቸው የአገልግሎትና የሆቴል ሥራዎች ላይ ነው። እነርሱም ቢሆኑ መሬትና ብድር ለማግኘት ብዙ ውጣ ውረድ ስላለባቸው ከዳር ደርሰው የሕዝቡን ኑሮ አላሻሻሉትም። የግል ኢንቬስተሮች ሌላው ችግር ጉና፤ ሱር ኮንስትራክሽንና መስፍን ኢንጂነሪንግ በመሳሰሉትና የሕ.ወ.ሓ.ት ናቸው በሚባሉ ድርጅቶችና የመዋጣቸው ጉዳይ ነው። ሌላው የኢንቨስትመንት እንቅስቃሴ ይታይበታል የሚባለው የሑመራ የእርሻ ልማት ነው። እዚህም ላይ የመሬት ኪራይ ውድነት፤ የባንክ ብድር እጥረት፤ የአካባቢው ጸጥታ አለመረጋጋት፣ በቂ ነዳጅ አለመኖር፣ ከኤርትራ ኢንቨስተሮች ጋር የመወዳደር ብቃት አለመኖር፣ በግዳጅ ማዳበሪያ የመግዛት፣ ለጉና ካልሆነ በስተቀር ምርትን እንደፈለጉ በነፃ ገበያ ያለመሸጥ ችግር የሚሉትና ሌሎችም ተደማምረው ኪሳራ ላይ እንደጣሏቸው በአካባቢው በተዘዋወርኩበት ለመገንዘብ ችያለሁ። ሑመራ የተመረተው ሰሊጥ የኤርትራ አርማ እየተለጠፈበት ወደ ውጭ የሚላክ መሆኑም የትግራይን ኢንቨስተሮች የሚያስቆጣ ሆኗል። የትግራይ መስተዳድር ባለሥልጣናት ይህንኑ የኤርትራን መንግሥት አሻጥር ለመግታት ሞክረው የማዕከላዊውን መንግሥት ድጋፍ ስላጡ ችግሩን ለማስወገድ አልቻሉም።</p>


<h3>ኮንስትራክሽንና መገናኛ</h3>


<p>በማዕከላዊ መንግሥት ድጋፍ የመቀሌ ዓዲ ግራት፤ የሽሬ ሑመራ፤ የመቀሌ ዓቢይ ዓዲ መንገዶች ሥራ እየተካሄደ ነው። በመቀሌና በአክሱም ደግሞ ዓለም አቀፍ አውሮፕላን ማረፊያዎች በመሠራት ላይ ይገኛሉ። የአዲስ አበባ መቀሌ የአውሮፕላን በረራም በቀን ወደ ሦስት ጊዜ ከፍ ብሏል። ከዚሁ ጋር በተያያዘ ለመላው ትግራይ በቂ ኃይል ያደርሳል የሚባለው የኤሌክትሪክ መስመር ከ500 ሚሊዮን ብር በላይ በሆነ ውጭ እየተሠራ ነው። የመልካ ዋከናን ሁለት እጥፍ ኃይል ያስገኛል ተብሎ ተከዜ ላይ የተጀመረውም ግንባታ እየተጣደፈ ይገኛል</p>

<p>የትግራይ ሕዝብ በየዓመቱ ለአንድ ወር የአፈርና ውሃ ጥበቃ ፕሮግራም ያካሂዳል። ለሥራው የሚሰጠው ክፍያ የለም። ስለዚህ ሕዝቡ ሥራው ከፍተኛ የጉልበት ድካም እንደሚያሳድርበት ተገንዝቦ የማሽነሪ እርዳታ እንዲደረግለት ጠይቆ እስከ አሁን ሰሚ አላገኘም። የሕ.ወ.ሓ.ት ካድሬዎች ሕዝቡ በፕሮግራሙ የሚሳተፈው በፍላጐት ነው ይበሉ እንጂ ገበሬው ግን በሁኔታው ተመርሯል። ሕዝቡ ስለ ሌላ ጉዳይ እንዳያስብ ጉልበቱን አድክሙ ተብሎ የተላለፈ መመሪያ ያለ ይመስላል።</p>

<p>ትግራይ የኢንቨስተሮችን ዓይን እንድትስብ ለማድረግ ከፍተኛ የመገናኛ አውታሮች ተዘርግተዋል። እስከ አሁን መቀሌ፤ ዓዲግራት፤ ማይጨው፤ አክሱም ዓድዋና ሽሬ አውቶማቲክ የስልክ መስመር ተጠቃሚዎች ሆነዋል። በቅርቡም 35 የትግራይ ወረዳዎች የቀጥታ መስመር ተጠቃሚዎች እንደሚሆኑ የ1990 እቅድ ያሳያል።</p>


<h3>ማሕበራዊ ሁኔታ</h3>


<p>እስከ ቅርብ ጊዜ ድረስ እንደሌሎቹ የኢትዮጵያ ክልሎች ሁሉ በጣት የሚቆጠሩ ትምህርት ቤቶች የነበሯት ትግራይ በአሁኑ ጊዜ 746 አንደኛ ደረጃና 24 ከፍተኛ ሁለተኛ ደረጃ ትምህርት ቤቶች ባለቤት ሆናለች። በግንባታው የትግራይ መስተዳድር፤ ጂ.ቲ.ዜድ የተባለው የጀርመን ተራዶ ድርጅት፣ የትግራይ ልማት ማህበርና ማህበረ ረዴት ትግራይ በጋራ ይረባረባሉ። ከእነዚህ ሌላ ዓይናዓለም የሞያ ማሠልጠኛ፣ ማይጨው ቴክኒክ ት/ቤት፤ መቀሌ ዩኒቨርስቲ፤ መምህራን ማሠልጠኛዎችና ነርስ ት/ቤቶች ተመስርተዋል። በሚቀጥሉት ሦስት ዓመታትም በትግራይ ማዕከላዊ ዞን ት/ቤት የሌለው ቀበሌ እንደማይኖር ተገልጿል።</p>

<p>የጤና ተቋማትንም በሚመለከት በአሁኑ ጊዜ 6 ሆስፒታሎች፣ 6 በሪፈራል ደረጃ የሚያገለግሉ ከፍተኛ ክሊኒኮች፤ 155 መደበኛ ክሊኒኮችና በሺዎች የሚቆጠሩ የጤና ኬላዎች በትግራይ ውስጥ ይገኛሉ። የክልሉ የጤና ሽፋንም 47 በመቶ የደረሰ ሲሆን በቅርቡ ወደ 70 በመቶ እንዲደርስ የሚያስችል እቅድ ተይዞለታል። በሌላ በኩል ደግሞ በትግራይ የሚገኙ ሐኪሞች በስማቸው የግል ክሊኒክ ባለቤት ለመሆን ፈቃድ ማውጣት ቢፈልጉ የመንግሥት ሥራ እንዲለቁ አይገደዱም። ይሁን እንጂ የፖለቲካ ሰዎች በሥራቸው ጣልቃ ስለሚገቡባቸው ደስተኞች አይደሉም።</p>

<p>ከኢትዮጵያ ተጨባጭ ሁኔታ አንጻር 3.14 ሚሊዮን ሕዝብ ላለው አንድ ክልል ይህን ያህል ማሕበራዊ ተቋማትን መዘርጋት ፍትሐዊ እንዳልሆነ የትግራይ ተወላጆች ራሳቸውም ሳይቀሩ ያምናሉ። ዋናው ጥያቄ ሕዝቡ በእነዚህ ተቋማት ምን ያህል ይጠቀማል? የሚለው ነው። በበጀትና በሰለጠነ የሰው ኃይል አለ መሟላታቸውም አጠያያቂ እየሆነ መጥቷል። ትምህርት ቤቶቹ የመምህራን እጥረት አለባቸው። ያሉትም መምህራን ቢሆኑ ነጻ ሙያዊ አገልግሎት መስጠት አይችሉም። የወያኔ ዲስፕሊን አለ። ገበሬውም ልጆቹን ለግብርና ሥራ ሲል ከትምህርት ቤት ያስቀራል። በአውራጃዎች መምህሩን በኃላፊነት ቦታ ለመመደብና እድገት ለመስጠት አድልዎ አለ። ባለፈው ሰኔ ወር የአዲግራት ሁለተኛ ደረጃ ት/ቤት ርዕሰ መምህር የነበረው የዚያው ክልል ተወላጅ ተነስቶ ተራ መምህር በነበረው የአድዋ የኮር አባል ተተክቷል። ይህም የተማሪዎችን አመጽ ቀስቅሶ በፖሊስ ኃይል መዳፈኑ ለዚህ በምሳሌነት ይጠቀሳል።</p>

<p>ሌላው ችግር ሥርዓተ ትምህርቱ ነው። በእርግጥ የትግራይ ሕዝብ ትግርኛ ተናጋሪ መሆኑ ባይካድም ለረጅም ዘመናት የጽሑፍ መገናኛው አማርኛ እንደነበር ይታወቃል። ስለዚህ ጫካ ውስጥ በተዘጋጁ ትናንሽ ማስታወሻዎች መነሻነት ለራሳቸው ትግርኛ ጠንቅቀው በማያውቁ መምህራን የሚሰጠው ትምህርት ጥራት እንደሌለው ብዙዎች ይስማሙበታል። በተለይ በየዓመቱ በትግርኛ ቋንቋ የሚዘጋጀው የ12ኛ ክፍል መልቀቂያ ፈተና ከግማሽ በላይ ስህተት እንደሆነ አስተማሪዎች ይገልጻሉ። ይህ በእንዲህ እንዳለ ግን የትግራይ ልማት ማህበር ተማሪዎችን ለመርዳት 10 ቤተ መጻሕፍት አሠርቷል። በ12ኛ መልቀቂያ ፈተና 4 ነጥብ ለሚያመጡት ተማሪዎች በየዓመቱ ልዩ ሽልማት እንደሚሰጥና ዩኒቨርስቲ ለሚገቡትም በመጀመሪያ ዓመት በነፍስ ወከፍ 150 ብር እንደሚሰጥ ይታወቃል።</p>


<h3>የዴሞክራሲ መብት ሁኔታ</h3>


<p>ኢትዮጵያን በበላይነት በመምራት ላይ ያለው ሕ.ወ.ሓ.ት በነፃ የመደራጀት መብት፣ ሃሳብን በነጻ መግለጽና ነጻ ፕሬስ እያለ መለፈፉ የተለመደ ነው። እነዚህን የሚመለከቱ አዋጆች ካወጣ ቆይቷል። ሆኖም ግን በትግራይ ምንም ዓይነት ጭላንጭል የላቸውም።</p>

<p>አንዳንድ ታዛቢዎች እንደሚሉት «ሕ.ወሓ.ት የሚፈልገውን ወሬ እንኳ ለማውራት እነሱ በረሃ እያሉ የፈጠሩትን ቋንቋ ማወቅ አለብህ። ካልሆነ ትለያለህ። ሌላውን የኢትዮጵያ ሕዝብ በምትገልጽበትም ጊዜ &lt;ነፍጠኛ፣ ትምክህተኛ፣ ጠባብ&gt; የሚሉ ቃላትን ማዘውተር ይጠበቅብሃል።»</p>

<p>አንድ ሰው የሚሄድበትን ቦታና የሚሠራውን ሥራ ለመቆጣጠር እንዲያመቻቸው ራሳቸው ከሚያቋቁሙአቸው ማህበራት የአንዱ አባል እንዲሆን ያስገድዱታል። በማእከልም ሆነ በክልል ደረጃ የሚካሄደው እንቅስቃሴ ምን እንደሚመስል ለመረዳትም በሕ.ወ.ሓ.ት ቁጥጥር ሥር የሚሰራጩትን የመቀሌ የሕ.ወ.ሓ.ት ሬድዮ፣ ከአዲስ አበባ በትግርኛ ቋንቋ የሚተላለፉትን የሬድዮና የቴሌቪዥን ፕሮግራሞች እንዲሁም በትግርኛ ቋንቋ የሚታተሙትን የወይንና የመቃልሕ ትግራይ ጋዜጦችንና አሰር መጽሔትን መልዕክት መገንዘብ ይበቃል። ከዚያ ውጭ ማዳመጥና ማንበብ ግን ያስጠይቃል።</p>

<p>አዲስ አበባ ውስጥ የሚታተሙ የግል መጽሔቶችንና ጋዜጦችን ማንበብ በትግራይም ሆነ በሌላ አካባቢ ለሚገኙ ትግርኛ ተናጋሪዎች አይፈቀድም። ከሆነም በፀረ - ሕወሓትነት ያስፈርጃል። የህወሀት ጋዜጦችና መጽሔቶች፣ ሪፖርተር፤ እፎይታና ሐዳስ ኤርትራ ግን በሁሉም የትግራይ አካባቢዎች ይሸጣሉ። ሕዝቡም እንዲያነባቸው ይበረታታል።</p>

<p>አንዳንድ የትግራይ ተወላጆች የሃይማኖት ችግርም አለ ነው የሚሉት። በአብያተ -ክርስቲያናትና መስጊዶች አካባቢ ያሉ ሐላፊዎች ታጋዮች ተብለው የሚመረጡ ናቸው። በእርግጥ በትግራይ ክልል ሕገ - መንግሥት ውስጥ የእምነት ነጻነት እንዳለ ሰፍሯል። ሆኖም ቄስ ታጋዮች በሚፈጥሩት ተንኮል ኮንፈረንስ እየተጠራ የእምነት ሕግጋት እየተሸራረፉ መምጣታቸውን ብዙዎች ይገልጻሉ። ከሁለት ወር በፊት በዓላትን ለመቀነስ በሚል መቀሌ ላይ የተካሄደውን ኮንፈረንስ ለአብነት ይጠቅሳሉ።</p>

<p>አንዱን የትግራይ ተወላጅ በትግራይ ውስጥ ስላለው የዲሞክራሲ ሁኔታ አስተያየት እንዲሰጡን ጠይቀናቸው «......ሌላው ሁሉ ቀርቶ በገዛነው ልብስ እንዳናጌጥ፣ መጠጥ ቤት ገብተን በገንዘባችን እንዳንዝናና ችግር አለብን ... ማለቴ ጥያቄያችሁን ሁሉ የሚመልስ ይመስለኛል» ብለውኛል።</p>

<p>ሌላው አስተያየት ሰጪ ደግሞ «ከፍተኛ ግምት ያለው የኢትዮጵያ ሕዝብ ንብረት ወደ ትግራይ እንደሚጓጓዝና ለዚህ ደግሞ የትግራይ ህዝብ ተጠያቂ እንደሆነ ተደርጐ ይገመታል። ሐቁ ግን ለትግራይ ሕዝብ ለሌላው የኢትዮጵያ ሕዝብ የተሰጠው የይስሙላም ቢሆን &lt;መብት&gt; የሚባል ነገር እንኳ ያለመኖሩ ነው። ድህነቱ አለ። ከዚህም የተነሳ ባለበት እንኳ መለመን አቅቶት በተለያዩ የአዲስ አበባ ከተማ አደባባዮች ተኰልኩሎ ይታያል። ይህ ሁሉ የትግራይ ሕዝብ ብሶት መግለጫ ነው» ይላሉ።</p>

<p>በትግራይ ዜጐች ይታሠራሉ። በቅርቡ እንኳ በዓዲ ሐቅ ሐውልት አካባቢ ያለአግባብ ቤታቸው የፈረሰባቸው ወገኖች ያቀረቡት አቤቱታ ሰሚ ከማጣቱ ባሻገር ታስረዋል። ከእነዚህ ታሳሪዎች መካከል የሕ.ዋ.ሓ.ት የኮር አባላት እንደሚገኙባቸው ታውቋል። ዲሞክራሲ በመታፈኑ የተነሣ በአሁኑ ጊዜ በርካታ የሕ.ወ.ሓ.ት የኮር አባላት የስንብት ጥያቄ የማቅረብ አዝማሚያ እያሳዩ ነው። ስለ ዲሞክራሲ ማንሳት ሊቀርብላቸው የሚችለውን ጥያቄና ግምገማ እንዲሁም ከሥራ የመፈናቀሉ ጉዳይ ያሳስባቸዋል። በአጠቃላይ አንድ የትግራይ ተወላጅ «ትግራይ በአሁኑ ጊዜ በሌላ ሳይሆን በዲሞክራሲና መብት መታፈን ነው አብነት ሆና መጠቀስ ያለባት» ያሉትን ማጤኑ መልካም ይመስለኛል።</p>


<h3>የትግራይ የፀጥታ ሁኔታ</h3>


<p>ካለፉት ጥቂት ዓመታት ወዲህ በትግራይ ዝርፊያ፤ የዕፅ ዝውውር፣ ድንበር ጥሶ መኰብለል፤ ግድያና የሰው ልጆችን መብት መድፈር የመሳሰሉት አስከፊ ድርጊቶች እየተለመዱ መጥተዋል። ይህም በሕብረተሰቡ ውስጥ መረጋጋት ያለመኖሩን ያመለክታል። ያለመረጋጋትን ከሚያመለክቱት ምልክቶች መካከልም በሑመራና በወልቃይት ጠገዴ በኩል ተኩስ መስማት የተለመደ ብቻም ሳይሆን በሑመራ እርሻ ልማትም ላይ ተጽዕኖ የሚያሳድር ክስተት ሆኗል። ወደ ውስጥ ሲገባም ቀድሞ የጐንደር ግዛት አካል በነበሩትና ዛሬ ወደ ትግራይ በተከለሉት ወልቃይትና ጠለምት አካባቢ ሽፍትነት ነግሷል። ከእነዚህ ታጠቂ ኃይሎች መካከል ከፊሎቹ የግዛቶቹን ወደ ትግራይ መከለል ተቃዋሚ የአማራ ብሔር ተወላጆች ናቸው። በዚህም ምክንያት ከጐንደር ወደ ሑመራ የሚደረገው መደበኛ የመጓጓዣ እንቅስቃሴ ከተቋረጠ ዓመታት ተቆጥረዋል። ካለም በአጃቢ ነው።</p>

<p>ሌላው በተለይ በሽራሮ በኩል ሑመራንና ሽሬን በሚያገናኘው ደደቢት አካባቢ የሚንቀሳቀሱ የድሮ የሕ.ወ.ሓ.ት አባላትን ያሰባሰበው ቡድን ነው። ይህ ቡድን በአንዲት ሴት ታጋይ እንደሚመራ ይነገራል። እንቅስቃሴውም እስከ ሱዳን ዘልቆ እንደሚገባ ይወሳል። የትግራይ ሠራዊት እነዚህን ኃይሎች ለመቆጣጠር ተደጋጋሚ ሙከራዎችን አድርጐ አልተሳካለትም። ምክንያቱም ታጣቂዎቹ የሕዝብ ድጋፍ ስላላቸው ነው ይባላል። ከዚህ አልፎ ከእነ አረጋዊ በርሄ እንቅስቃሴ ጋር ግንኙነት ያበጃል የሚል ሥጋትም አለ። ሕ.ወ.ሓ.ት የቀድሞ አባሎቹን በዳንሻ አካባቢ ለማስፈር የወጠነውን እቅድ ማጠፉም ከዚሁ ጋር በተያያዘ ሳይሆን እንደማይቀር ይገመታል።</p>

<p>ሌላው መረጋጋት የማይታይበት አካባቢ ከኢሮብ እስከ ዳሉል ያለውና ትግራይን ከኤርትራ ጋር የሚያገናኘው ቀጣና ነው። ይህ ቀጣና ቀድሞ የኢሃፓዎች መንቀሳቀሻ ሆኖ ከመቆየቱም ባሻገር አሁንም አንዴ ኤርትራ ሌላ ጊዜ ደግሞ ትግራይ ውስጥ የሚታዩ ታጣቂዎች የሚንቀሳቀሱበት ነው። እነዚህ ኃይሎች ሕዝቡን አይተናኰሉም። አልፎ አልፎ ግን ከሕ.ወ.ሓ.ት ሠራዊት ጋር ግጭት ይፈጥራሉ። በዚህ አካባቢ የሚገኙ የሕ.ወ.ሓ.ት ሠራዊት አባላት ከሻዕቢያ ሠራዊትም ጋር ጤናማ ግንኙነት እንደሌላቸው ይታወቃል።</p>

<p>ከወደ ምሥራቅ በተለይም ጨርጨር ተብሎ በሚታወቀው አካባቢ የተረጋጋ ሁኔታ አይታይም። ሰው ይገደላል። ይታፈናል። የአካባቢው አስተዳዳሪዎች የግል ቂምን እንደ ምክንያት ያቀርባሉ። ሁኔታውን በቅርበት የሚከታተሉ ወገኖች ግን ሕ.ወ.ሓ.ት የራያን ሕዝብ በትጥቅ ትግሉ አስተዋጾ እንዳላደረገ ቆጥሮ ስላገለለው ከዚሁ ጋር በተያያዘ የተፈጠረ አለመግባባት ነው ይላሉ። ሕዝቡ የኮንትሮባንድ ንግድን መከልከሉም ሌላው ያለመረጋጋት መንስዔ ሆኖም ተወስዷል።</p>

<p>የትግራይ መስተዳድር ሁኔታውን ለሕዝቡ በግልጽ ባያሳውቅም ከፍተኛ የፀጥታ ችግር አለበት። ከዚህም የተነሳ በአካባቢው በፖሊስ ሽፋን የራሱን ኮማንዶ ለማሠልጠን እስከ አሁን የወጣቶች የልማት ማሠልጠኛ ሆኖ የቆየውንና አግበ በመባል የሚታወቀውን ማዕከል ወደ ወታደራዊ ካምፕነት ይለውጠዋል የሚል ግምት አለ።</p>

<p>በአሁኑ ጊዜ በሁሉም የትግራይ ከተሞች በሚገኙ ሆቴሎች የሚያርፍ እንግዳ ፖሊስ አባዝቶ ባሠራጨው ፎርም ላይ እየተመዘገበ በደህንነት አባላት ልዩ ክትትል የሚደረግበት መሆኑ የመስተዳድሩን ሥጋት ያሳያል የሚሉም አሉ።</p>


</body>
</html>
