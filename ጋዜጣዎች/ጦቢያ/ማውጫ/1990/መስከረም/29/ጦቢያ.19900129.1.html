<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ርእሰ አንቀጽ፦ ሥርዓቱ መሸበት?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ርእሰ አንቀጽ፦<br/>ሥርዓቱ መሸበት?</h1>


<p>በዓለም አቀፍ ደረጃ የሚታወቁና የተከበሩ ከ20 የሚበልጡ ዋና ዋና የሰባዊ መብት አስጠባቂ ድርጅቶች፣ የሕሊናና የጽሑፍ ነፃነት ተንከባካቢ ተቋሞች አሉ። እነዚህ እጅግ ሩቅ ያሉ የዓለም ክፍሎች በአገራችን አንድ ሰባዊ ፍጡር፣ አንድ ጋዜጠኛ፣ የሕሊና እስረኛ በግፍ ሲገደልና ሲታሰር የሚጮኹ ተቋሞች በመሆናቸው አቶ መለስንና የሥልጣን ጓዶቻቸውን ያውቁአቸዋል። እነዚህ ድርጅቶች ክቡር ጠቅላይ ሚኒስትሩ የሰብዓዊ መብትና የጋዜጠኞችን አያያዝ እንዲያሻሽሉ አያሌ ጊዜ ጽፈውላቸዋል። ተማጽነዋቸዋል</p>

<p>ከኢትዮጵያ ሰባዊ መብት ጉባዔ አንሥቶ እስከ አምኔስቲ ኢንተርናሽናል፣ ከሔይቲና ከኤልሳልቫዶር ጀምሮ እስከ አሜሪካ ያሉ ከሃያ የሚበልጡ የሰባዊ መብት ተቋሞችና የጋዜጠኞች ማኅበራት፣ የሳይንስ ምርምር ድርጅቶች ሳይቀሩ ገዥዎቻችንን የሚማጸኑትና ከቶውንም የሚለምኑት የኢትዮጵያ ዜጐች መብት እንዲከበር ነው። ይኸ የአገዛዝ ሥርዓት ደግሞ ሰው የመሆን መብታችንን፣ ጋዜጠኞች የመሆን ነፃነታችንን እንዲያከብርልን ማሳሰቢያ በደረሰው ቁጥር የሚብስበት ይመስላል። በላይ በላዩ ግፉን ይጨማምርበታል። ግድያውን በአደባባይ ይፈጽማል። እሥራቱን ያፋፍማል። ዜጐችን ማሳደዱን ሥራዬ ብሎ ይያያዘዋል። ይህን በቅርብ የተከታተለውና በዓይን ምስክርነት፣ በማያዳላ አኳኋን ሁኔታዎችን የገመገመው የጋዜጠኞች መብት ተሟጋች ድርጅት (ጮምሚትተአ ቶ ጵሮተችት ጆኡርናሊስትስ -ጭጵጅ)ጠቅላይ ሚኒስትር መለስን ከአሥሩ የፕሬስ ጠላቶች መካከል አንደኛው አድርጐ መድቦአቸዋል። በዚህ ስያሜ ማናችንም ባንደሰትም ካለው ሐቅ አንጻር ደግሞ የተገባ እርምጃ ነው። ምክንያቱም ከእሳቸው ጀምሮ በሌሎችም ባለሥልጣናት ዘንድ ለነፃው ፕሬስ ቀና አመለካከት የለምና</p>

<p>በኢትዮጵያ የተንሠራፋውን በሕዝብ መብት ማላገጥ በማጤን በማስረጃ የተደገፈውን ግፍ በማጋለጥ ረገድ እነዚህ የሰባዊ መብት ድርጅቶች ብቻቸውን አይደሉም። አሥራ ስድስት አባል መንግሥታት የሚካፈሉበት የአውሮፓ ምክር ቤትም በተደጋጋሚ ምክርም፣ ተማጽኖም፣ ማስጠንቀቂያም አቅርቦአል። የአውሮፓ ምክር ቤት ለአቶ መለስ ከጻፈው ማስጠንቀቂያ በስተጀርባ አሥራ ስድስት መንግሥታት ይገኛሉ። ምክር ቤቱ ባለፈው ሳምንት በጦቢያና በሌሎች ነፃ ፕሬሶች ላይ የወጣውን ዓይነት ጠንካራ መግለጫ ለመላክ የተገደደው ኢትዮጵያውያን የሕግ ጥበቃ ማግኘት ሲገባቸው መብታቸው ሁሉ እየተረገጠ መሄዱን በጽሞና በማሰላሰል ነው። በሥልጣን ላይ ያሉ ሰዎች የሚነግሯቸውን ሁሉ በመስማት «ኢሰመጉ የፖለቲካ ድርጅትና የፖለቲካ ሥልጣንም ፈላጊ ቡድን ነው» ይሉ የነበሩት ሳይቀሩ ዛሬ ድርጅቱ ለሰብዓዊ መብት መከበር የሚያሰማውን ጩኸት እየተጋሩ ስለሆነ ለመብትና ለነፃነት በሚደረገው ትግል አንድ ርምጃ ወደፊት ለመሄድ ተችሏል ለማለት ያስደፍራል።</p>

<p>ማንም ሕዝብ በጡጫ፣ በሰደፍ፣ በጥይትና በቦምብ ታፍኖና ፈርቶ እስከ መጨረሻው ድረስ እየተገዛ ሊኖር አይችልም። ይኸ የጭካኔና የአምባገነንነት ስልት ለማንም ለረዥም ጊዜ አላገለገለም። ይልቁንም ከአረመኔያዊ አቋምና ኢፍትሐዊ ርምጃ አመጾች ሲፈጠሩ ነው የምናውቀው። ይኸ ሥርዓት ደግሞ በአመጽ የመጣና የአመጽን ምንነት በሚገባ የሚያውቅ፣ ሰው በደል ሲበዛበት ምን እንደሚያደርግ የተገነዘበ እንደመሆኑ ምንም ማሳሰቢያና ውትወታ ባላስፈለገው ነበር።</p>

<p>ልዩ ልዩ የፈጠራ ወንጀል ለዜጐች በድርሰት መልክ ማዘጋጀት፣ ጋዜጠኞችን በገፍ ማጐር፣ በነፃው ፕሬስ ላይ የፕሮፓጋንዳ ዘመቻ መክፈት ደግሞ ችግሩንና ፍጥጫውን ያባብሳል እንጂ አንዳች ትርፍ አይገኝበትም። ሰሞኑን «ኢትዮጵ» የተባለውን ጋዜጣ ጨምሮ ጥቂት የነፃው ፕሬስ ጋዜጠኞች ያለፍርድ ቤት የመያዣ ትዕዛዝ በፖሊስ ታፍሰው ታስረዋል። ከዚሁ ጐን ደግሞ በመንግሥታዊና ፓርቲ ጋዜጦች በነፃው ፕሬስ ላይ የማጥላላት ፕሮፓጋንዳ ተከፍቷል። «አብዮታዊ ዲሞክራሲ» የተባለው የኢሃዴግ ልሳን (ቁ.220፣ መስከረም 22 -- 28/1990) ሩሀማ፣ ጦማር፣ አንድነት፣ ጦቢያ የተባሉትንና ሌሎችንም ጋዜጦችና ከጋዜጣው ጋር ተያይዘዋል የሚላቸውን ግለሰቦች ስም በመጥቀስ የደርግ ሥርዓት ሰዎች መሆናቸውን ነግሮናል። ሕዝቡ የሁሉንም ማንነትና የሥራ ውጤት የሚመዝንበት ህሊና ስለአለው ብዙ መድከም አያስፈልግም። እስር ወይም ይህን ስያሜ መለጠፍ ችግሩን አይፈታውም። ካድሬዎችን ለቅጥፈትና ለማደናገር ዓላማ በመላው ዓለም ማሰማራት፣ በስፋትና በብዛት በያዙት መንገድ በመገናኛ ብዙሃን ወፋፍራም ውሸት መዘክዘክ ምንም ፍሬ አያመጣም። መፍትሔው የመግደልና የማሰር፣ ለስደት መዳረግና የሚዲያ ውዥንብር መፍጠር ሳይሆን የሕዝቡን መብትና ነፃነት ማክበር ነው። ይህን ባለመቀበሉ ደግሞ ሥርዓቱ እንደመሸበት እንገነዘባለን</p>


</body>
</html>
