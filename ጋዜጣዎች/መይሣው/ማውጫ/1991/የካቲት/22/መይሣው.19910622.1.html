<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዘመቻ «ፀሐይ ግባት» በድል ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዘመቻ «ፀሐይ ግባት» በድል ተጠናቀቀ</h1>


<p>ከማክሰኞ ከየካቲት 16 እስከ ዓርብ የካቲት 19 በባድመ ግንባር በፀሐይ ግባት ስያሜ ሲካሄድ የሰነበተው የመከላከያ ሠራዊታችን ሰፊ የፀረ ማጥቃት እንቅስቃሴ በከፍተኛ ድል ከመጠናቀቁም በላይ በትናንትናው ዕለት ሠራዊታችን ድሎቹን በማስፋፋት ዘመቻውን የማጠናቀቅ ስራ ሲሰራ እንደዋለ ከጦርነቱ ማዕከላዊ ወታደራዊ ዕዝ የተገኘውን መረጃ ጠቅሶ የመንግሥት ቃል አቀባይ ጽ/ቤት አስታውቋል።</p>

<p>በባድመ ግንባር በተካሄደው በዚሁ ውጊያ በጠላት በኩል ከ40.00 የማያንስ የሶስት ኮሮችና በርካታ ክፍለ ጦሮች ሠራዊት በመቶዎች የሚቆጠሩ ከባድ መሳሪያዎች ከሰባ የማያንሱ ታንኮችና ብረት ለበስ ተሽከርካሪዎች ተሳትፈዋል። የጠላት አየር ኃይልም በውጊያው ለመሳተፍ ሞክሮ ነበር። የጠላት እግረኛ ሠራዊት ለዘጠኝ ወራት ያህል ሲገነባው የቆየውና ከተከዜ እስከ መረብ ወንዝ የሚዘልቅ በዶዘር የተቆፈረና በፀረ ሰውና በፀረ ተሽከርካሪ ፈንጂ የታጠረ ከአንድ መቶ ኪሎ ሜትር የማያንስ ምሽግ ተገን እንደነበረው አይዘነጋም። የመከላከያ ሠራዊታችን ይህን በመሰለ የተጠናከረ ምሽግ ላይ ከሰፈረ ግዙፍ የጠላት ኃይል ጋር ተዋግቶ ነው ዘመቻ ፀሐይ ግባትን በድል ለማጠናቀቅ የበቃው።</p>

<p>በዚህ ዘመቻ የመከላከያ ሠራዊታችን በ10.00ዎች የሚቆጠር የጠላት ሠራዊት ሙት ቁስለኛና ምርኮኛ አድርጓል። ብዛት ያላቸው የጠላት ታንኮችና የከባድ መሳሪያዎች ከመደምሰሱም በላይ በርካታ ቁጥር ያላቸውን ደግሞ ማርኳል። በሺዎች የሚቆጠር ቀላልና መካከለኛ መሳሪያም በቁጥጥሩ ስር አስገብቷል። ሁለት ሚግ 29 የጠላት የውጊያ አውሮፕላኖችን በመምታት አቃጥሏል። በዘመቻ ፀሐይ ግባት የመከላከያ ሠራዊታችን በ100 ኪሎ ሜትር ርዝመት ግምት ያለውን የተጠናከረ የጠላት ምሽግ ሙሉ በሙሉ በቁጥጥሩ ስር ከማዋሉም በላይ ከዚያ አልፎ ድሉን በከፍተኛ ደረጃ አስፋፍቷል።</p>

<p>በዚህም መሰረት ጠላት ከዚህ ቦታ መልቀቅ ማለት ፀሐይ ለዘለዓለሙ ትጠልቃለች የማለት ያህል ነው ሲል ከነበረበት አካባቢ ተወግዶ በኃይል ይዞት የነበረውን ይህ አካባቢ በጀግናው ሰራዊታችን ተጋድሎ ሙሉ በሙሉ ነፃ ወጥቷል። በአጠቃላይ በጠላት ሰራዊት ላይ ከፍተኛ ምት የደረሰ ሲሆን ከመሞት ከመቁሰልና መማረክ ያመለጠው የጠላት ትርፍራፊ ደግሞ እግሬ አውጪኝ ብሎ ንብረቱን እያንጠባጠበ ሸሽቷል። በዚህ ከፍተኛ ምት ምክንያት የኢሳያስ አፈወርቄ መንግስት በከፍተኛ ውድቀት ውስጥ ገብቷል። በአጠቃላይ በጠላት ካምፕ ውስጥ ከፍተኛ የሞራል ውድቀት ይታያል። የምድርና የአየር ኃይላችን በዚህ ዘመቻ ላይ በከፍተኛ ጀግንነት ወኔና እልህ በመዋጋት የሚያኮራ ጀብዱ ፈጽሟል ሲል የመንግሥት ቃል አቀባይ ጽ/ቤት ገልጿል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው የካቲት 22 ቀን 1991</a></p>

</body>
</html>	
