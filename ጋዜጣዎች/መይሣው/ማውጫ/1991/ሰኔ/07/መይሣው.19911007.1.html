<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ አሁንም እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጦርነቱ አሁንም እንደቀጠለ ነው</h1>


<p>የኢትዮጵያ መንግስት ቃል አቀባይ ቢሮ ሰኔ በሰጠው መግለጫ የሻዕቢያ መንግስት በመረብ ግንባር አዲስ ማጥቃት ከሰኔ 3/ 1991 ዓ.ም ጀምሮ የከፈተ ሲሆን ይኸው ውጊያ ቀጥሎ መዋሉን ገልጧል።</p>

<p>ቃል አቀባይ ጽ/ቤቱ ሻዕቢያ በሁለቱም ግንባሮችም ማለትም በመረብና በቡሬ ግንባር በሰነዘረው ጥቃት የኢትዮጵያ ሰራዊት በወሰደው የመከላከል እርምጃ የአምባገነኑን የኢሳያስ ጦር ላይ ከፍተኛ ጉዳት ያደረሰ መሆኑን ገልፆ ወደ 7 ሺህ የሚጠጋ የጠላትን ኃይል ሙት ቁስለኛና ምርኮኛ ያደረገ መሆኑን ገልጿል።</p>

<p>ባድመን መልሼ እይዛለሁ በሚል ተደጋጋሚ የመልሶ ማጥቃት እርምጃ በኢትዮጵያ ሰራዊት ላይ ሰንዝሮ የነበረው የሻዕቢያ ሠራዊት እቅዱ ቢደናቀፍበትም አሁንም 16 ብርጌድ ጦር አሰልፎ ሙከራውን መቀጠሉ ታውቋል።</p>

<p>በባድመ ግንባር በተካሄደው ውጊያ ጠላት የሰነዘረውን ሰፊ የእግረኛ ማጥቃት በመልሶ ማጥቃት የመለሰው የኢትዮጵያ መከላከያ ሠራዊት በጠላት የሰው ኃይልና መሣሪያ ላይ ከባድ ጉዳት ማድረሱን የመንግስት ቃል አቀባይ ጽ/ቤት የገለፀ ሲሆን በተመሳሳይ መልኩ በቡሬ ግንባር በጠላት በተከፈተው ማጥቃት በመልሶ ማጥቃት እርምጃ ተመቷል። ይኸው ውጊያ የመሬቱ አቀማመጥ አመቺ በመሆኑ ታንኮችና ብረት ለበስ ተሽከርካሪዎች እንዲሁም የከባድ መሣሪያ ተኩስ ልውውጥ መደረጉንም የተለያዩ ዜና አውታሮች ዘግበዋል።</p>

<p>ኤርትራ በበኩሏ በተለመደ መልኩ ማጥቃቱ የተሰነዘረው ከኢትዮጵያ ወገን ነው በማለት በውጊያው አደረስኩ ስላላችው ጉዳት አሃዝ ሰጥታለች። ሆኖም ይህ አባባል ከኢትዮጵያ በኩል ተቀባይነት አላገኘም።</p>

<p>የተጀመረው ውጊያ በስፋት ሊቀጥል እንደሚችል የሚናገሩት ወታደራዊ ተንታኞች ኢትዮጵያ ካላት ወታደራዊ ብቃትና ጥንካሬ አንፃር እንዲሁም የቀድሞ ሰራዊት በብዛት ወደ አውደ ውጊያው በመቀላቀሉ ኤርትራ የጨለመ ተስፋ ነው ያላት ውጊያውን ለመቋቋም አትችልም በማለት ያስረዳሉ።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሳው ሰኔ 7 ቀን 1991</a></p>

</body>
</html>	
