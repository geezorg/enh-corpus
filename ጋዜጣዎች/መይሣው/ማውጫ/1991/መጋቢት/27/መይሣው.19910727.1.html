<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ አፋር ከብቶቹን ይዞ ወደ ኢትዮጵያ እየገባ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ አፋር ከብቶቹን ይዞ ወደ ኢትዮጵያ እየገባ ነው</h1>

<h2 class="align-center">በኤርትራ በሚኖሩ ኢትዮጵያውያኖች ላይ ከፍተኛ በደል እየተፈፀመ ነው</h2>


<p>የኤርትራ አምባገነኑ የኢሳያስ መንግስት ልጆቻችንን አስገድዶ በማፈስ በውትድርና አሰልጥኖ በማይፈልጉት ጦርነት ውስጥ በመማገድ ማስጨረሱ አንሶት በቅርቡ ወታደሮቹን ከብቶቻችንን በመዝረፍ ሴቶቻችንን አስገድደው በመድፈር በፈፀሙ ከሰብዓዊነት ውጪ የሆነ ግፍ በመመረር መክረውና ዘክረው «አፋር አንድ ነው ሁለት አፋር የለም አንድነታችንን በትግላችን እናረጋግጣለን በአካባቢያችን አምባገነኖች ሲፈነጩ አንፈቅድም ኢሳያስና ሻዕቢያ ወትሮውንም ያውቁናል። ዳግምም እንዲያውቁን የማድረግ ብቃት አለን» በማለት በከፍተኛ ወኔና ቁጣ ከብቶቻቸው እንዳይዘረፍባቸው ወደ ኢትዮጵያ አፋር ክልል በማሸሽ ለግጦሽ አሰማርተው ብረት አንግበው የመኖሪያ ጎጆቸውን በመሰናበት ታጥቀው ለትጥቅ ትግል ዱር የገቡ መሆኑን ለጉዳዩ ቅርብ የሆኑ ምንጮች አስታወቁ።</p>

<p>ይህ በእንዲህ እንዳለ ኢትዮጵያውያን ከባድ የጉልበት ሥራ እንዲሰሩ የሚገደዱና የኤርትራም መግንሥት እንደሚያሰቃያቸው ሰሞኑን ከኤርትራ ወደ አገራቸው የተመለሱ ኢትዮጵያውያን ያስታወቁ ሲሆን በውጭ የሚኖሩ ኢትዮጵያውያንም ወገኖቻቸውን የመደገፍ ኃላፊነት እንዳለባቸው ኢትዮጵያውያን ምሁራን ገልጠዋል።</p>

<p>በኢትዮጵያና በኤርትራ የድንበር ጥያቄ በተቀጣጠለው የጦርነት እሳት ሳቢያ በሁመራ ግንባር ውደ አገር የገቡ ስደተኞች ወጣት ኢትዮጵያውያን በኤርትራ ስለሚደርስባቸውና ስለሚፈፀምባቸው ኢሰብዓዊ ድርጊት ምስክርነታቸውን ሰጥተዋል። በአካባቢው በሚገኙ የዜና አውታር ወኪሎች ስደተኞቹ እንደገለፁት የኤርትራ ባለሥልጣናት የኢትዮጵያ ዜግነት ያላቸውን ወጣቶች በከባድ የጉልበት ሥራ እያሰቃዩዋቸው መሆኑን ገልጠዋል። ስደተኞቹ የኤርትራን ባለስልጣናት በባሬንቱና በሌሎች እስር ቤቶች የሚገኙትን ወጣት ኢትዮጵያውያን ወደ ሳዋ አካባቢ እንደሚወስዷቸው አጋልጠዋል።</p>

<p>ኢትዮጵያውያኑ የውሃ ጥምና ረሐብ እየደረሰባቸው በተጨማሪ የኤርትራ መንግስት በሳዋ አካባቢ የአየር ማረፊያ እያሰራ ስለሆነ በፀሐይና በሐሩር ለመስራት እየተገደዱ ሲሆን ያለበቂ ምግብ ከአቅማቸው በላይ በሆነየጉልበት ስራ እንደሚሰቃዩ ገልፀዋል። በተለይ የኤርትራ ሰራዊት በኢትዮጵያ መከላከያ ሠራዊት በተመታ ቁጥር ኢትዮጵያውያኑ ላይ የሚደርሰው ኢሰብዓዊ አያያዝ አሳሳቢ እንደሆነ የዲፕሎማቲክ ምንጮች እየገለፁ ነው። እነዚሁ ዲፕሎማቶች ይህን መሰሉን ድርጊት ለምን እንደማያስቆሙ የጠየቋቸው ፖሊሶችና ባለሥልጣኖች «ከአቅማችንና ከቁጥጥራችን ውጪ ነው» በማለት መልስ እንደሰጣቸው ይናገራሉ።</p>

<p>የአንድ ዲፕሎማቲክ ዘገባ፦ «ኢትዮጵያውያኑ ዳቦ ለመግዛት እንኳ ከቤታቸው ሲወጡ በየመንገዱ ይሰደባሉ፤ ምራቅ ይተፋባቸዋል፤ አልፎ አልፎም የሚመቷቸው/ የሚደበድቧቸው ኤርትራውያን አሉ፤ ፖሊሶችም ከአቅማችን በላይ ነው በማለት ሲከለክሉና ሲያስጥሉ አይታዩም እንደውም ኢትዮጵያውያኑ ላይ ኢሰብዓዊ ድርጊት እንዲፈፀም ኤርትራውያኑ ነዋሪዎች በተግባራችው እንዲገፉ ያበረታታሉ ከመከልከል ይልቅ ይተባበርራሉ» ሲል አመልክቷል።</p>

<p>ከምፅዋ አካባቢ የሚገኙ ምንጮቻችንም የዓይን ምስክርነታቸውን ሲገልፁ፦ «በምፅዋ አንዳንድ ሰዎች (ኤርትራውያን) ኢትዮጵያውያን ላይ ዘለፋና ስድብ ሲያደርሱ ፖሊስ አይከለክልም። እንደውም ምፅዋ የሚገኙ ፖሊሶች ኢትዮጵያውያንን ካገኙ ዋነኛ ገራፊዎችና አሰቃዮች ናችው። ፖሊሶችና የመከላከያ ሰራዊቱ አባላት ደብድበውም ሌላውን «ማቅመስ ትችላለህ» በማለት ሌላ ሰው (ኤርትራዊ) እንዲመታቸውም አሳልፈው ይሰጣሉ» በማለት የኢትዮጵያውያኑ ሕይወት አደገኛ ደረጃ ላይ እየደረሰ መምጣቱን ይናገራሉ።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው መጋቢት 27 ቀን 1991</a></p>

</body>
</html>	
