<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሳያስ ጦር ባድመን መልሶ ለመያዝ ያደረገው ሙከራ ሙሉ በሙሉ ከሸፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢሳያስ ጦር ባድመን መልሶ ለመያዝ ያደረገው ሙከራ ሙሉ በሙሉ ከሸፈ</h2>


<p>አምባገነኑ የኢሳያስ መንግሥት በዘመቻ ፀሐይ ግባት የደረሰበትን ውርደት ለማካካስና ባድመን ለመያዝ ያደረጋቸው ሰፊና ተከታታይ ሙከራዎች በጀግናው የመከላከያ ሠራዊታችን ተመክተው ሙሉ በሙሉ መክሸፋቸውን የመንግሥት ቃል አቀባይ ጽ/ቤት አስታወቀ።</p>

<p>ዘመቻ ፀሐይ ግባትን ጨምሮ እስካሁን በተደረጉት ውጊያዎችም ከ45000 በላይ የጠላት ወታደሮች ከጥቅም ውጪ መሆናቸውንም ገለፀ። ከየካቲት 16-19 1991 በተካሄደው ዘመቻ ፀሐይ ግባት በአምባገነኑ የኢሳያስ መንግሥት ሰራዊት ላይ ከፍተኛ ኪሳራ መድረሱና ጠላት ባድመና አካባቢው በኃይል ለቆ እንዲወጣ መደረጉን ጽ/ቤቱ አስታውሶ በዚሁ ዘመቻ በባድመ ሽራሮ ግንባር ብቻ ከ22300 በላይ የጠላት ወታደሮች ሙት ቁስለኛና ምርኮኛ ሆነዋል ብሏል። በዚሁ ውጊያ 15 የጠላት ታንኮች ሲማረኩ 26 ታንኮች ጋይተዋል። በመቶዎች የሚቆጠሩ ሞርታሮች የአየር መቃወሚዎችና ፀረ ታንክ ከባድ መሣሪያዎችም በጀግናው የመከላከያ ሠራዊታችን እጅ ገብተዋል። ጠላት ለሁለት ኮሮችና ክፍሎቻቸው ያደራጃቸው የስንቅና የትጥቅ መጋዘኖችም በሠራዊታችን ቁጥጥር ሥር መዋላቸውንም ገልጿል። በወቅቱ በእግረኛው ሠራዊታችን የከባድ መሣሪያ ምድብተኞችና በጀግናው የአየር ኃይላችን ጥቃት ከ5 የማያንሱ የጠላት የመድፍ ባትሪዎች የወደሙ ሲሆን የተቀረውም የጠላት መድፍ ስጋት ላይ በመውደቁ የሰራዊታቸውን የድረሱልኝ ጥሪ የዝሆን ጆሮ በመስጠት እግሬ አውጪኝ ማለታቸውን ጽ/ቤቱ ገልጿል።</p>

<p>ጀግናው የአየር ኃይላችን በውጊያው አውድማ ላይ ይበሩ የነበሩ ሁለት የጠላት ሚግ-29 የውጊያ አውሮፕላኖችንም ከነአብሪዎቻቸው በማጋየት ድሉን ይበልጥ እንዳደመቀውም አስታውሷል። አምባገነኑ የኢሳያስ መንግሥት በዘመቻ ፀሐይ ግባት በጀግናው በምድርና የአየር ኃይላችን ተቀጥቅጦ ባድመን ለቆ እንዲወጣ ከተደረገ በኋላ በአንድ በኩል የሰላም ሃሳቡን ተቀብያለሁ እያለ በሌላው በኩል ደግሞ ባድመን መልሶ ለመያዝ ስምንተኛ ዙር የብሔራዊ ውትድርና ሰልጣኞችን በመመደብ በሌሎች ግንባሮች ከሚገኙ ሠራዊቱ በመቀነስና በዘመቻ ፀሐይ ግባት የተበታተነውን ሠራዊቱን ዳግም በማሰባሰብ ከፍተኛ የሰው ኃይል ሲያከማች ቆይቶ ጦርነቱን እናሳጥረዋለን በሚል ፉከራ መጠነ ሰፊ የመልሶ ማጥቃት ሙከራ ማድረጉን አስታውቋል። ጽ/ቤቱ ባወጣው መግለጫ እንዳስታወቀው የጠላት ዋንኛ ዓላማ ባድመን መልሶ በመያዝ በዘመቻ ፀሐይ ግባት የተንኮታኮተውን የአምባገነኑን የኢሳያስ ክብር ዳግም ለመመለስ ነበር።</p>

<p>የኢሳያስ መንግሥት እውን የሰላም ፍላጐት ካለው በኃይል ከያዛቸው ሌሎች የኢትዮጵያ ግዛቶችም በሰላም ለቆ እንዲወጣ የኢትዮጵያ መንግሥት ጥሪ ባቀረበበት ወቅት የኢሳያስን ክብር ለመጠበቅ ተብሎ የተሰነዘረውን ይህንኑ የቀቢፀ ተስፋ የማጥቃት ርምጃ ለመመከት መንግሥታችን በአንድ በኩል ባድመንና በአካባቢው የሚገኘውን የኢትዮጵያ ድንበር ለመከላከል የሚችል ኃይል በመመደብ በሌላ በኩል ደግሞ ጠላት እንደፈለገው ኃይል እንዳያንቀሳቅስና ትኩረቱንም አንድ ቦታ ላይ እንዳያደርግ የሚያስችል ስልት ተከትሏል ሲል ገልጿል።</p>

<p>አምባገነኑ የኢሳያስ መንግሥት ያለአንዳች የኃላፊነት ስሜትና ርኅራሄ በራቀው መንፈስ በሺዎች የሚቆጠሩ የኤርትራ ወጣቶችን በጭፍን ወደ ጦርነት እንዲማገዱ ቢያደርግም አሁንም እንደገና ውርደት መከናነቡን አመልክቷል። ጀግናው የመከላከያ ሠራዊታችን ከመጋቢት 4 እስከ መጋቢት 7 1991 በዛላንበሳ እገላ ግንባር ጠላት የሰው ኃይሉን እንደልብ እንዳያንቀሳቅስና ትኩረቱም እንዲዛባ ለማድረግ በወሰደው የመልሶ የማጥቃት ርምጃ ዓላማውን በሚገባ ከማሳካቱም በላይ በጠላት ላይ ከፍተኛ ኪሳራ አድርሷል። ከመጋቢት 8 እስከ መጋቢት 17 1991 ከመረብ ወንዝ አካባቢ እየተነሳ ባድመን ለመያዝ ተደጋጋሚ የቀቢፀ ተስፋ የማጥቃት ርምጃዎችን የወሰደው የጠላትም ኃይልም ተመክቶ ከፍተኛ ኪሳራ የተከናነበ ሲሆን ጀግናው ሠራዊታችን ባድመንና አካባቢውን የመከላከል ግቡንም ማሳካቱንም አስታውቋል።</p>

<p>በዛላንበሳ እገላ ግንባር በተካሄደው ውጊያም ጀግናው የመከላከያ ሠራዊታችን ከ9000 በላይ የጠላት ወታደሮችን ሙትና ቁስለኛ ማድረጉንና በጠላት ላይ ከፍተኛ ቁሳዊ ኪሳራ በማድረሱ 36 የጠላት ታንኮችን ማቃጠሉንም ገልጿል። እያንዳንዳቸው ከአራት እስከ አምስት መድፎችን የያዙ ሶስት የጠላት የመድፍ ባትሪዎችም ተደምስሰዋል። በግንባሩ በተሰለፉት አምስት ክፍለ ጦሮች ላይ ከፍተኛ ሰብዓዊ ኪሳራ የደረሰ ሲሆን በተለይ በአለፈው ሰኔ በቡሬ ግንባር በጀግናው የመከላከያ ሠራዊታችን ከፍተኛ ኪሳራ የደረሰበትና ጠላት መልሶ ያደራጀው አለኝታዬም የሚለው 525ኛ ኮማንዶ ክፍለ ጦር በድጋሚ ከፍተኛ ኪሳራ ተከናንቧል ብሏል።</p>

<p>በመረብ ወንዝ አካባቢ በተካሄደው ውጊያ ደግሞ ከ13,00 በላይ የጠላት ወታደሮች ሙት ቁስለኛና ምርኮኛ መሆናቸውንና ጠላት ለውጊያ ካሰለፋቸው ታንኮች ውስጥ 15 ተቃጥለው 4 ታንኮች ደግሞ መማረካቸውን አስታውቋል። በተጨማሪም የጠላት አንድ ትልቅ የተተኳሽ መጋዘን ሲቃጠል ሁለት ባትሪ መድፍም ተደምስሷል ጽ/ቤቱ እንዳስታወቀው የጀግናው የአየር ኃይላችን ሚጐችና ሂሊኮፕተሮች በወቅቱ ለእግረኛው ሠራዊታችን ከሰጡት አኩሪ ድጋፍ በተጨማሪ ወደ ጠላት ደጀን ዘልቀው በመግባት የጠላትን የትጥቅና ስንቅ ክምችት ከመደምሰሳቸውም በተጨማሪ ጠላት ከአንዱ ግንባር ወደ ሌላው የሚያደርገውን ሠራዊት የማመላለስ እንቅስቃሴም አክሽፈዋል። በወቅቱ የጠላት ሠራዊትን የጫኑ የሚገኙባቸው ከ30 በላይ የጠላት መኪናዎችንም አጋይተዋል።</p>

<p>በአጠቃላይ ጀግናው የምድርና የአየር ኃይላችን ከዘመቻ ፀሐይ ግባት ጀምሮ እስከ መጋቢት 17 ድረስ ባደረጋቸው ተከታታይ ውጊያዎች ከ45,00 በላይ የጠላት ወታደሮች ሙት ቁስለኛና ምርኮኛ ሆነዋል። 19 የጠላት ታንኮች ሲማረኩና 77ቱ ሲጋዩ በአጠቃላይ ጠላት 96 ታንኮችን አጥቷል። በመቶዎች የሚቆጠሩ የጠላት ሞርታሮች የአየር መቃወሚያዎችና ፀረ ታንክ ከባድ መሳሪያዎች እንዲሁም በ10 ሺዎች የሚቆጠሩ ቀላልና መካከለኛ የጦር መሳሪያዎችም በጀግናው የመከላከያ ሠራዊታችን ተማርከዋል ብሏል።</p>

<p>ጠላት ለሁለት ኮሮችና ክፍሎቻቸው ያደራጃቸው የስንቅና የትጥቅ መጋዘኖች የተማረኩ ሲሆን ከአስር የማያንሱ የመድፍ ባትሪዎች በርካታ የትጥቅና ስንቅ መጋዘኖች እንዲሁም ከስድሳ በላይ የጠላት መኪናዎች ተቃጥለዋል። ሰላሳ የጠላት መኪናዎች ደግሞ በጀግናው የመከላከያ ሠራዊታችን እጅ ገብተዋል ሲል ጽ/ቤቱ ገልጿል።</p>

<p>አምባገነኑ የኢሳያስ አፈወርቂ መንግስት ስለክብሩ ሲል በቆሰቆሰው ጦርነት ይህን ያህል ኪሳራ ቢደርስበትም አሁንም በኃይል ከያዛቸው የኢትዮጵያ ግዛቶች ለቆ ላለመውጣት እያንገራገረና በኤርትራ ወጣቶች ሕይወት እየቀለደ ይገኛል ያለው ይኸው መግለጫ እስካሁን ለደረሰው ጥፋትና ወደፊትም ለሚደርሰው እልቂት ብቸኛ ተጠያቂ አምባገነኑ የኢሳያስ መንግሥት መሆኑንም የመንግሥት ቃል አቀባይ ጽ/ቤት አስታውቋል።</p> 


<p class="align-center"><a href="/Gazettas/Meyesaw/info/Meyesaw.sera.html">ከመይሣው መጋቢት 20 ቀን 1991</a></p>

</body>
</html>	
