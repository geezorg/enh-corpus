<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ብቃት ያለውና በትጥቅ የደረጀ ተዋጊ አላት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ ብቃት ያለውና በትጥቅ የደረጀ ተዋጊ አላት»</h1>

<p class="align-right">አፍሪካን ኮንፊደንሺያል</p>


<p>ሁሉም ዓይነት ችግሮች ኤርትራን ጠፍንገው ይዘዋታል። ኢትዮጵያ በሚገባ የተደራጀና የታጠቀ ግዙፍ ሰራዊት እንዲሁም አየር ኃይል አላት። በጣም ብዙ ሕዝብና የተራዘመ ጦርነት ለመዋጋት የሚያስችል የኢኮኖሚ አቅም አላት። ኢሳያስ አፈወርቂ ግን ዛሬም ስለትላንት ማውራት ይወዳሉ። በአፍሪካ ግዙፍ የተባለውን የደርግ ሠራዊት አሸንፌያለሁ ሲሉ እንደሚደመጡ ይህም የተሳሳተ አካሄዳቸው ለስህተት እንደዳረጋቸው አፍሪካን ኮንፌዴንሺያል ገለጠ።</p>

<p>ኢሳያስ ስለኢትዮጵያውያንና በስልጣን ላይ ስላለው መንግሥት ስለሕዝቧ የነበራቸውን የተሳሳተ ግምት ለችግር እንደጣላቸው በሰፊው የሚያትተው አፍሪካን ኮንፊዴንሺያል ጦርነቱ እየገፋ ቢሄድ አቅሟ እየመነመነ ወደ ውድቀት የምታሽቆለቁለው ኤርትራ መሆኗን አስምሮበታል።</p>

<p>በአስመራ የንግድ ስራ በአብዛኛው እየተዘጋ ነው። ሰራተኛው ወደ ጦር ግንባር ተወስደዋል። የውጭ ምንዛሪ እጥረት ንግዱን እንዲያሽቆለቁል አድርጐታል። ኤርትራውያን በመንግሥቱ ኃ/ማርያም ጊዜ የተጠቀሙበትን ዓይነት የአንደኛው ዓለም ጦርነት የምሽግ ውጊያ አሁን በጣም ጠንካራና ኅይለኛ በቁጥሩም እጅግ ብዛት ባለው ተቀናቃኛችው ፊት ሊጠቀሙ አልቻሉም። በአስመራ ውስጥ ሕዝቡ በሥርዓቱ ላይ እምነት ስለማጣቱ በርካታ ምልክቶች ይታያሉ። በአሜሪካና በእንግሊዝ የሚገኘውና እስከ 400 ሚሊዮን ዶላር ይሰበስባል ተብሎ የሚጠበቀው የኤርትራ ተወላጅ ከአሁኑ የኢሳያስ መንግሥትን አስደንጋጭ ጥያቄዎች መጠየቅ ጀምሯል። በኢሳያስ ላይ እምነት በማጣት ፍርሃትም እያደረባቸው ነው። ኢሳያስ «የኮካኮላ ትውልድ» እያለ የሚጠራው ወጣቱ የኤርትራ ትውልድ ወደ ጦርነቱ ግንባር የተወሰደው ምንም የውጊያ ሞራል ሳይኖረው ነው። እነዚህም ወጣቶች ችግር ይፈጥራሉ።</p>

<p>ዋሽንግተን አስመራ ካሏት አምባሳደሯ ዊሊያም ክላርክ ይልቅ በአዲስ አበባ ያሉትን ዶ/ር ዴቪድ ሺንን የበለጠ ታደምጣለች። ታከብራለች። የትኛውም ምዕራብ አገር በአስመራ ሚዛን የሚደፋና ክብደት የሚሰጠው ተወካይ አላስቀመጠም። እንግሊዝም የላትም። በአሁኑ ወቅት የአስመራ ጥብቅ ጓደኛ ሊቢያ ስትሆን እሷም ለመሣሪያ መግዣ ገንዘብ ትሰጣታለች። ሌላው ግብፅ ነች። ግብፅም በኢትዮጵያ ላይ ጥርጣሬ ስላላት ነው በማለት አፍሪካን ኮንፊዴንሺያል ዘግቧል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው ግንቦት 23 ቀን 1991</a></p>

</body>
</html>	
