<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአቶ ክቡር ገና ላይ የቀረበው ክስ ውድቅ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአቶ ክቡር ገና ላይ የቀረበው ክስ ውድቅ ሆነ</h1>


<p>ጥቅምት 3/1991 ዓ/ም በአዲስ አበባ ማዘጋጃ ቤት የኢንዱስትሪ ሚ/ር ተወካይ፣ ከክልል 14 ከአ/አ ንግድ ም/ቤትና ከኢትዮጵያ ንግድ ም/ቤት አባላት የሚገኙበት በአቶ ክቡር ገና ላይ በኢትዮጵያ ንግድ ም/ቤት አባላት አማካኝነት የቀረበውን ክስ የሚያጣራ ኮሚቴ ተሰይሞ የነበረ ሲሆን ይኸው ኮሚቴው በአቶ ክቡር ገና ላይ ቀረበ የተባለውን ክስና በእሳቸውም አማካኝነት የቀረበውን ማስረጃ ካጣራና ከመረመረ በኋላ ክሱን ውድቅ በማድረግ ሪፖርቱን ለኢንዱስትሪ ሚኒስቴር ማቅረቡን ለጉዳዩ ቅርበት ያላቸው ወገኖች ገለጡ።</p>

<p>አጣሪ ኮሚቴው ሰፊ ምርመራ ካደረገ በኋላ ሁኔታውን ስለደረሰበት በአቶ ክቡር ላይ የቀረቡት ክሶች አግባብነትና ተጨባጭነት የሌላቸው መሆኑን በማረጋገጥ ክሶቹ ውድቅ አድርጓቸዋል። ውሳኔዎቹን ለምን እንዳላሳወቀና እንዳልለቀቀ ግን ለማወቅ አልተቻለም ሲሉ ለጉዳዩ ቅርበት ያላቸው ምንጮች ይናገራሉ።</p>

<p>«አቶ ክቡር ገና ለነጋዴው ሕብረተሰብ የሰጡትን ተጨባጭና የሚታይ ተግባር መመስከር የምንችለው እኛ የአ/አ ነጋዴዎች እንጂ ከክፍለ ሃገር የተወከሉ ሰዎች አይደሉም። የ50ኛው አመት የንግድ ም/ቤት በዓል ብቻውን ለአ/አበባ ንግድ ም/ቤት የዳይሬክተሮች ቦርድም ሆነ ለፕሬዝዳንቱና ለፀሐፊው የተግባር ውጤት ትልቅ ማስረጃነው። አቶ ክቡርን ሲወነጅሉ የነበሩት ግለሰቦች ለወከላቸው የከተማ ንግድ ም/ቤት አንድም ፋይዳ ያልሰሩና ስሙን ብቻ የተሸከሙ መሆናቸውን ልቦናቸው ይረዳል። ሰውን ለመወንጀል ከመሮጥ ይልቅ የሚታይ ሥራ ሰርተው ቢያሳዩ ይከበሩበት ነበር። አሁን የራሳቸው ሥራ ራሳቸውን አዋረዳቸው» በማለት አንድ የአ/አበባ ነጋዴ ተናግረዋል።</p>

<p>«አቶ ክቡር ገና ከኢትዮጵያ ንግድ ም/ቤት እንዲነሱ ምክንያት ሆኖ የቀረበው ክስ ውድቅ ከሆነ ከፕሬዝዳንት ሥልጣናቸው እንዲነሱ የተደረገው ያለአግባብ ለመሆኑ በቂ ማስረጃ ነው። ክሱን ያቀረቡት ወገኖች ያቀረቡት ማስረጃ ውድቅ ሲሆን እነዚሁ ወገኖች ለፈጠሩት ከፈተኛ ትርምስና ውዥንብር በኃላፊነት ተጠያቂ መሆናቸው ግድ ነው። በግለሰብ ላይ በተደረገው ርብርብ መልካም ስምና ተግባርን ተቀባይነት ለማሳጣት ባደረጉት ጥረት ሊጠየቁም ይገባቸዋል» ሲሉ አስተያየት የሚሰጡ ወገኖችም አሉ።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው ኅዳር 7 ቀን 1991</a></p>

</body>
</html>
