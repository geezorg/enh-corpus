<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሣህል-አልአረብ» ውስጥ 350 የኢትዮጵያ የቀድሞው ጦር መኮንኖች በእስር ላይ ይገኛሉ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ሣህል-አልአረብ» ውስጥ 350 የኢትዮጵያ የቀድሞው ጦር መኮንኖች በእስር ላይ ይገኛሉ!</h2>


<p>በኤርትራ ሳህል አውራጃ ውስጥ አልአረብ በተባለው ቦታ በሚገኘው ወህኒ ቤት በአሁኑ ጊዜ 350 የተለያየ ደረጃ ያላቸው የቀድሞው ጦር መኮንኖች በእስር ላይ የሚገኙ መሆኑ ተገለፀ።</p>

<p>«ዕድል ገጥሟችሁ ሃገራችሁ ብትገቡም እንኳን፤ አንዲት ኢትዮጵያ የምትባል ሃገር እንደማታገኙ ማወቅ ይኖርባችኋል የሚለው የሻዕቢያ ካድሬዎች የጠዋት ማታ ዲስኩር ያደረሰብኝ የህሊና ቁስል አልጠገገም። የነበርኩበት ወህኒ ሲባል እንጂ አይተን ከማናውቀው የገሃነብ እሳት ቢበልጥ እንጂ አያንስም ብዬ በእርግጠኝነት ብናገር ስህተት አይመስለኝም» ሲሉ በቅርቡ በኤርትራ በሳህል አውራጃ በታላቁ ስምጥ ሸለቆ ውስጥ በሻዕቢያ ወራሪ ልዩ ትዕዛዝ ከተገነባው የማጐሪያ ዘብጥያ የተፈረደባችውን የእስራት ዘመን ጨርሰው ወደ ሃገራቸው የመመለስ ዕድል ያገኙ የቀድሞው ጦር መኮንን ለጋዜጣችን ዘጋቢ ገለፁ።</p>

<p>ከናቅፋ ከተማ በስተሰሜን በግምት 180 ኪ/ሜ ርቀት ላይ ከቃሮራ በስተደቡብ 35 ኪ/ሜ ወደ ጐን እና ከፖርት ሱዳን 20 ኪ/ሜ ምዕራብ በስምጥ ሸለቆ ውስጥ ሰማይ ጠቀስ በሆነ ገዳላማ ተራራ ተከቦ የተገነባው የአልአረቡ እስር ቤት በሣህል በረሃ ምድር ውስጥ ከተሰሩት ስውር የሻዕቢያ ወህኒ ቤቶች ሁሉ የሚወዳደረው የለም። ይህ የማጐሪያ ስፍራ የግንቡ ስፋት 7 ሜትር ቁመት ወደ ላይ 5 ሜትር ተኩል ሲሆን ከላይ ከዝናብም ሆነ ከፀሐይ የሚከልል ጣሪያ የለውም።</p>

<p>ግንቦት 16 ቀን 1983 በሻዕቢያ እጅ ውስጥ መግባት ዕጣ ፈንታቸው ከሆነው በርካታ የቀድሞው ጦር አባላት መካከል 1252 የተለያዩ ደረጃ ያላቸው የጦር መኮንኖች ውስጥ አንዱ የነበሩት መ/አ ደጁ ገብሩ ሲያስረዱ «በወቅቱ 180 ኮለኔሎች 52 ሌ/ኮለኔሎች 120 ሻለቆች ወደ 900 የሚሆኑ መስመራዊ መኮንኖች በሻዕቢያ ወታደሮች መያዛቸውን አስታውሰው ለምርመራ ወደ ሳህል አውራጃ መወሰዳቸውን ገልፀዋል።</p>

<p>አያይዘውም «በረሃብ በወባና በተቅማጥ በሽታ እንዲሁም በሻዕቢያ መርማሪዎች ሕገ ወጥ የምርመራ ስልትና ግርፋት በጠባቂ ዘቦች ዱላና በርሸና የመጨረሻ ፅዋቸውን ከጨለጡት መኮንኖች ሌላ በየደረጃው በሶስት ምድብ በተለያዩ ጊዜያት ወደ 800 የሚደርሱት መለቀቃቸውን ገልፀውልናል።</p>

<p>ከ5 ዓመት እስከ ዕድሜ ልክ ከተፈረደባቸው 402 መኮንኖች አንዱ መሆናቸውን በምሬት አስታውሰው «ኤርትራ ሳህል አውራጃ በሚገኘው አልአረብ ወህኒ ቤት ውስጥ 350 መኮንኖች እንደሚቀሩ እያዘኑ ተናግረዋል።</p>

<p>መኮንኑ አይያዘው ሲገልፁ እሳቸው ከእስር ተፈተው አስመራ ከተማ ውስጥ ወደ ሃገራቸው ለመመለስ ትራንስፖርት በመጠበቅ ላይ ሳሉ 80 የሚሆኑት የቀድሞው ጦር መኮንኖች መንደፍራ ከተባለው ስፍራ ተወስደው እንደተረሸኑ ቀደም ብሎ ካሉበት ግንባር ሀገር ከድቶ ለሻዕቢያ እጅ በመስጠት በአሁኑ ወቅት እዚያው በልዩ ሥራ በማገልገል ላይ የሚገኘው መ/አ በቀለ ጫላ የተባለው እንደነገራቸው ለዘጋቢው ገልፀውልታል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው ታህሳስ 26 ቀን 1991</a></p>

</body>
</html>	
