<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ዋነኛ ዓላማዬ ለኢትዮጵያ ሰላም ማስገኘት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ዋነኛ ዓላማዬ ለኢትዮጵያ ሰላም ማስገኘት ነው»</h1>

<p class="align-right">የአሜሪካው አምባሳደር ቲቦር ናጊ</p>


<p>የዩናይትድ ስቴትስ ፕሬዝዳንት ቢል ክሊንተን በኢትዮጵያ የአሜሪካ አምባሳደር ሆነው ሲሰሩ የቆዩትን ዴቪድ ሺንን በመቀየር ሚ/ር ቲቦር ናጊን መሾማቸው ይታወሳል። አምባሳደር ናጊ ወደ አ/አበባ መጥተው አዲሱ ስራቸውን ከመጀመራቸው በፊት ባለፈው ሐሙስ ለዩናይትድ ስቴትስ ሴኒት ባቀረቡት ሪፖርት በአ/አበባ ቆይታቸው ዓላማቸው አድርገው ስራቸውን የሚያከናውኑበትን ጉዳይ ይፋ አድርገዋል።</p>

<p>ትውልዳቸው ከሃንጋሪ የሆነው አምባሳደር ናጊ ከዚህ በፊት በሌሎች የአፍሪካ ገሮች በመዘዋወር ለ20 ዓመታት በመስራታቸው በኢትዮጵያ የሚያጋጥማቸው ስራ ብዙም አዲስ እንደማይሆንባቸው እምነታቸውን ገልፀዋል። ዋነኛ ዓላማቸው የሆነውን የኢትዮ- ኤርትራን የድንበር ግጭት ጉዳይ አስመልክተው በሰጡት ተጨማሪ ማብራሪያም የወቅቱ አንገብጋቢ ጉዳይ ጦርነቱን ማን ጀመረው? ወይም ወራሪው ኃይል ማነው? የሚሉት ጥያቄዎች ሳይሆኑ በዲፕሎማሲ ጥረት የሰላም እልባትን በሚያገኝበት መፍትሔ ላይ ማተኮር ነው ብለዋል።</p>

<p>የዚህም ጥረት የመጀመሪያው እርምጃ በተሳካ ሁኔታ እንዲሳካ የአሜሪካ ልዩ መልዕክተኛ አንቶኒ ሌክ ከአፍሪካ አንድነት ድርጅት ጋር ቅንጅት በመፍጠር ያበረከቱት አስተዋፅኦ የሚደነቅ ነው። መስመር ይዞ የሚገኘው የሁለቱ አገሮችን በክብ ጠረጴዛ ማወያየት ጥረት የተሳካ ሆኖ በቅርቡ የተኩስ አቁም ስምምነት እንደሚፈፀምም እርግጠኛ ነኝ ብለዋል።</p>

<p>የአሜሪካ መንግሥት ከአፍሪካ አገሮች ከሚያደርገው የኢኮኖሚ ግንኙነት በከፍተኛነቱ 2ኛ ደረጃን የያዘው ለኢትዮጵያ የሚለገሰው ድጋፍ መሆኑን ያወሱት አምባሳደሩ ይህ የአሜሪካና የኢትዮጵያ የንግድና የኢኮኖሚ ትብብር ለወደፊቱም በተጠናከረ መልኩ እንዲቀጥል ጦርነቱን በሰላም ጥረት መፍታት ወሳኝ ተግባር ነው። ጦርነቱ ቆሞ ሰላም በክልሉ ከተመለሰ ኢትዮጵያ ከሌሎች የአፍሪካ ቀንድ አገሮች ጋር የንግድ ግንኙነቱ በተጠናከረ መልኩ እንድትቀጥልና ኢኮኖሚዋን እንድታሳድግ ከአሜሪካን መንግሥት የሚደረግላት እግዛን ያጐለብተዋል ብለዋል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው ነሐሴ 3 ቀን 1991</a></p>

</body>
</html>	
