<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች የምርጫው ውድድር ጫና የበዛበት መሆኑን እየገለፁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚዎች የምርጫው ውድድር ጫና የበዛበት መሆኑን እየገለፁ ነው</h1>


<p>በቅርቡ ይካሄዳል ተብሎ በሚጠበቀው የወረዳ ምርጫ የገዥው መደብ አባላት ተደጋጋሚ ጫናና ማስፈራራት እያካሄድቡን ነው ሲሉ የተለያዩ የፖለቲካ ድርጅቶች ቅሬታቸውን እያሰሙ ነው። መዐሕድ፣ ኢዴፓና ኦብኮ በተደጋጋሚ እንደገለፁት የገዥው መደብ ካድሬዎች ብልጣ ብልጥነት የተመላበት እጩዎችን በኃይል የማዋከብና የማስፈራራት እንዲሁም በተለያየ መልኩ ጫና የማሳደሩን ተግባር አጠናክረው የገፉበት መሆናቸውን ገልፀዋል። ይህም በሰላማዊ ውድድር ዲሞክራሲያዊ መንገድ ለመከተል ያስችላል በሚል ትግል ውስጥ የገቡትን ወገኖች ተስፋ እያስቆረጠ መሆኑን ተቃዋሚ ኃይሎቹ ያስረዳሉ።</p>

<p>ሕዝብ የመብቱ መሰረታዊ ተጠቃሚ መሆኑን አምኖ በመቀበል የሚቃወመውንና የሚደግፈውን ለይቶ ድምፁን ለመስጠት የሚያግደው ምንም ኃይል አለመኖሩ እየታወቀ በተለያየ ዘዴ ጫናን ለማሳደር መሞከር በግድ ምረጡኝ ማለትና በየቤቱ እየዞሩ በቀበሌ ተመራጮች አማካይነት ነዋሪውን ሕዝብ በግድ ፈርሙልኝ ማለት አሳፋሪ ብቻ ሳይሆን የሕዝቡን መብት መርገጥና ንቀትም ጭምር ነው ሲሉ የተቃዋሚ አባላት ይናገራሉ።</p>

<p>በተለይም ሕዝቡ የሚገኘው በቀበሌ፣ በወረዳና በዞን አካባቢ ስለሆነ ተቃዋሚዎች እላይ ላለው የክልልና የተወካዮች ምክር ቤት ወንበር ከመወዳደር በጣም በበለጠ ሁኔታ ለዚህ ትኩረት ማድረግ እንደሚገባቸው የሕዝቡ በደልና ብሶት ጐልቶና ወለል ብሎ የሚታየው በዚሁ አካባቢ መሆኑንም የሕዝብ አስተያየቶች ይጠቁማሉ።</p>

<p>በተጓዳኝ ሕዝቡ በመብቱ ተጠቃሚ እንዲሆን የአዲስ አበባ ንግድ ምክር ቤት ያዘጋጀው የ«ምረጥ አዲስ አበባ» ፕሮጀክት ተጠናክሮ የቀጠለ ሲሆን ኢሰመጉም እንዲሁ በአዲስ አበባና በሌሎች ከተሞች ተዛማጅ ትምህርቶችን በመስጠት ላይ እንደሚገኝ ታውቋል።</p>

<p>ባለፈው ሳምንት እሁድ ተቃዋሚዎች በአዲስ አበባ መስቀል አደባባይ ሕዝባዊ ስብሰባ አድርገው የአልጀርሱን ስምምነት መቃወማቸውንና ሌሎች የጋራ መግለጫዎችን ማውጣታቸው ይታወሳል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው ጥር 28 ቀን 1993</a></p>

</body>
</html>	
