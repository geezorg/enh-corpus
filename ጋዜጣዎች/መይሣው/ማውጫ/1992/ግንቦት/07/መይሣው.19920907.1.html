<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የታየው መድረክ ውይይትና ፍትጊያ የተቃዋሚዎችን አሸናፊነት አረጋግጧል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የታየው መድረክ ውይይትና ፍትጊያ የተቃዋሚዎችን አሸናፊነት አረጋግጧል»</h1>

<p class="align-right">የህዝብ አስተያየት</p>


<p>በዘንድሮው ምርጫ አሸናፊ ማን እንደሆነ አስቀድሞ የታወቀ ቢሆንም ዜጎች የመምረጥ መብታቸውን በንቃት አውቀው እንዲጠቀሙና ተቃዋሚ የፖለቲካ ድርጅቶችም ከገዢው ፓርቲ ጋር ግልፅ የመድረክ ውይይት በማድረግ አቋማቸውን ሕዝብ እንዲያውቀው በአደባባይ መናገርና በፅናት መከራከር መቻላቸው እንደ አንድ ታላቅ ድል የሚቆጠር ከመሆኑም ሌላ ኢትዮጵያ ውስጥ አዲስ የፖለቲካ ባህል መሰረት እንዲጣል በእጅጉ ረድቷል ሲሉ በምርጫው ዙሪያ ሪፖርተራችን ያነጋገራቸው አስተያየት ሰጪዎች ገለጡ።</p>

<p>ገዢው ፓርቲ የኢትዮጵያ ጉዳይ ያገባናል በኢትዮጵያ ጉዳይ ተመልካች ብቻ ሳንሆን ባለቤቶች ነን ከሚሉ ኢትዮጵያውያን የመንግስት ተቃዋሚ የፖለቲካ ፓርቲዎችና ድርጅቶች ጋር አሁንም በስፋት መወያየት መቀጠል አለበት። ግትር አቋም ከመያዝ የሕዝብን መሰሬታዊ ፍላጎትና እምነት ያደረገ የፖሊሲ ለውጥ ማምጣትም ይጠበቅበታል። በሁሉም ቦታ በአብዛኛው ተቃዋሚዎች የተነቀፈውን አንቀጽ 39ን እንዲሁም የመሬት ጉዳይ ፖሊሲውን ዳግም በመመርኮዝ ሊቀይረው ይገባል። ከዚህ ውጭ በኢህአዴግ/ህወሓት አምሳል የተቀረፀና የተፈጠረ የፖለቲካ ድርጅቶች እንዲሁም ህወሓት ዛሬም የመገንጠል መብት ሳይሸራረፍ እንዲቀትል አጥብቀን እንታገላለን ሲሉ የሚያመጡ እነሱ እየመሩት ባሉት መንግስት ከአሁን በኋላ ደግሞ የመገንጠሉን ጥያቄ እያበረታቱ ያሉት ወይንም እንዳይሰረዝ ቆመንለታል የሚሉት ለማንና ለምን እንደሆነ አሁንም አጠራጣሪ ነው። ብሔር ብሔረሰቦች የእኩልነት መብታቸው ተከብሮ በአብሮነታቸው አምነው በፍቅርና በህብረት ነው የአሁኑን ኢትዮጵያ የመሰረትነው የሚሉት ኢህአዴጎች ታዲያ የብሔረሰቦች እኩልነት ተከብሯል ሲሉ አሁንም አንቀፅ 39 በህገ መንስቱ ውስጥ ፀንቶ እንዲቆይ የሚፈልጉት ምስጢር ምንድን ነው? በማለት በርካታ አስተያየት ሰጪዎች ሃሳባቸውን ይሰነዝራሉ።</p>

<p>ዜጎች በዘርና በጎሳቸው ሳይሆን በብቃትና ችሎታቸው ለአገራቸው ባላቸው ታማኝነትና ፍቅር ነው መመዘን ያለባቸው። በእርግጥ የሁሉም ዜጎች መብትና ቋንቋ ባህል እኩልነት በህግ መከበሩ ተገቢ ነው። መሆን የሚገባው ይኸው አካሄድ መሆኑን አስተያየት ሰጪዎቹ ያሰምሩበታል።</p>

<p>በኢትዮጵያ የዲሞክራሲና ባህል ለማስፈን የተደረገው የረዥም ጊዜ የትግል ውጤት ነው የአሁኑ ግልፅ የገዢው ፓርቲና የተቃዋሚዎች የአደባባይ የፖለቲካ ሙግት። እዚህ ለመድረስ የተከፈለው መስዋዕትነት ቀላል አልነበረም። ይህ የግልፅነት የመወያየት ባህል ዳብሮ መቀጠል አለበት እንጂ የአንድ ሰሞን መታያ መሆን የለበትም። እውነተኛው የሕዝብ ስሜትና ፍላጎት ተንፀባርቆበታል ምንም እንኳን በዘንድሮው ምርጫ ኢህአዴግ ማሸነፉ የታወቀ ቢሆንም የተወሰኑ ተቃዋሚዎችና የግል ተወዳዳሪዎች ምክር ቤት መቀመጫ አግኝተው የሕዝቡ ስሜትና ችግር ለማንፀባረቅ የሚችሉበት አጋጣሚ መፈጠሩም አንድ ዕድገትና ለውጥ ነው። በሌላ አገላለፅ ለወደፊቱ ትልቅ ትምህርት የሰጠ በር የከፈተ በመሆኑ አሸናፊዎቹ ተቃዋሚዎችና ህዝብ ነው ለማለት ያስችለናል ሲሉ አንዳንድ አስተያየት ሰጪዎች ተናግረዋል። ኢህአዴግም አባላቱም እራሳቸውን እንዲጠይቁና እንዲመረምሩ ያደረገ አጋጣሚ ነው በማለት ያስረዳሉ።</p>

<p>በጦርነት፣ በረሀብ፣ በድርቅ በበሽታ በደቀቀችውና ከአለም የመጨረሻዎቹ ደሀ አገሮች ከመጨረሻው በፊት ያለችውን ኢትዮጵያ በዕድገት ጎዳና ለመለወጥ መፍትሔ የመቻቻል የመወያየት የመደማመጥ የፖለቲካ ባህልን ማዳበር ብቻ ነው። ባለሥልጣናት ግልፅነትና ተጠያቂነት እንዲኖራቸው ማድረግ ነው። ጥፋትን ከሚያስከትል በቀልን ከሚወልድ ግትርና የጥላቻ የቂም በቀል ፖለቲካ ሙሉ በሙሉ መፅዳት ብቻ ነው መፍትሔው። አብሮነትና ፍቅር ተደጋግፎና ተረዳድቶ መቆም ነው የሚበጀን። ከዚህ ውጭ ያለው ሁሉ ከንቱ ልፋትና ድካም ሲሆን ውጤቱም ውድቀት ነው ሲሉ ሌሎች አስተያየት ሰጪዎችም ተናግረዋል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው ግንቦት 7 ቀን 1992</a></p>

</body>
</html>	
