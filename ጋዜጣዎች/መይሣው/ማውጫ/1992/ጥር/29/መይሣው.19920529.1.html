<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግል ተወዳዳሪዎች የአመራር አባላት መረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የግል ተወዳዳሪዎች የአመራር አባላት መረጡ</h1>


<p>በመጪው ግንቦት 1992 በሚካሄደው ብሔራዊምርጫ ላይ ለመሳተፍ ምዝገባውን አልፈው ከብሔራዊ ምርጫ ቦርድ ሕጋዊ የተወዳዳሪነት መታወቂያ የወሰዱ የግል ተወዳዳሪዎች ተሰባስበው ጥር 20/1992 ዓ.ም በብሔራዊ ምርጫ ቦርድ ጽ/ቤት ባካሄዱት ስብሰባ ኮሚቴ መመስረታቸውና ችግሮቻቸውን እየተከታተሉ የሚፈቱ የአመራር አካላት መምረጣቸውን ከስፍራው የደረሰን ዜና ያስረዳል።</p>

<p>ጥር 20/1992 በተካሄደው በዚሁ የክልልና የተወካዮች ምክር ቤት እጩ ተወዳዳሪዎች ስብሰባ ላይ የብሔራዊ ምርጫ ቦርድ ኃላፊ የሆኑት አቶ አሰፋ ብሩ የተገኙና ስብሰባውንም የመሩ ሲሆን በስተመጨረሻም የግል ተወዳዳሪዎች አሉብን የሚሏቸውን ችግሮች ከሚመለከታቸው የምርጫ ቦርዱ ጽ/ቤ ኃላፊዎች ጋር እየተነጋገረ የሚፈታና ጉዳዩን በቅርበት የሚከታተል ምርጫ እስከተጠናቀቀ ጊዜ ድረስ የሚቀጥል የሥራ አመራር ኮሚቴና ንዑሳን ኮሚቴዎችን የመሰረተ ሲሆን ይኸው ኮሚቴው በመላ ሀገሪቱ ያሉ የግል ተወዳዳሪዎች ችግሮች የሚወክልና እንዲፈቱም ከፍተኛ ጥረት የሚያደርግ መሆኑንየዜናው ምንጮች ጠቅሰው አቶ ጌታቸው ወ/ገብርኤል ሊ/መንበር ሆነው ሲመረጡ አቶ በላቸው ገ/ማርያም ባሳን ም/ሊ/መንበር አቶ ጣሰው ፍልቁ ዋና ፀሀፊ ሆነው መመረጣቸውን እንዲሁም በስራቸው አራት ንዑሳን ኮሚቴዎችን መመስረታቸውን በአሁኑ ሰዓትም ኮሚቴው በተጠናከረ ሁኔታ ለመንቀሳቀስ በዝግጅት ላይ መሆኑን የተገኘው ዜና ያስረዳል።</p>

<p>የግል ተወዳዳሪዎቹ የመሰረቱት ኮሚቴ ለአጠቃላይ እጩ ተወዳዳሪዎች ባደረገው ጥሪ መሰረት ጥር 28 ቀን/1992 ዓ.ም ከጠዋቱ 3 ሰዓት ጀምሮ በብሔራዊ ምርጫ ቦርድ ጽ/ቤት የስብሰባ አዳራሽ ስብሰባ የሚያደርግ ሲሆን የመንግስትና የግል ጋዜጠኞች በስፍራው ተገኝተው ሁኔታውን እንዲዘግቡም ጥሪ ማስተላለፉን ለማወቅ ተችሏል።</p>

<p>የተጠራው የግል ተወዳዳሪዎች አጠቃላይ ስብሰባ በምዝገባ ሂደቱ ስለታዩ ችግሮችና ወደፊትም በምርጫው ወቅት ይከሰታሉ ተብለው ስለሚገመቱ ችግሮች የድምፅ አሰጣጥ ሥርዓቱን ያለአድልዎ በአግባቡ በታዛቢዎች ስለመቆጣጠር የግል ተወዳዳሪዎች ለመንቀሳቀስ ስለገጠማቸው ከፍተኛ የገንዘብ ችግርና የመሳሰሉት ጉዳይ ላይ ሰፊ ውይይት አካሂደው ጥያቄዎቻቸውን ለሚመለከተው ሕጋዊ አካል እንደሚያቀርቡ ለጉዳዩ ቅርበት ያላቸው የዜና ምንጮች ያስረዳሉ።</p>

<p>በዘንድሮው ብሔራዊ ምርጫ ለመሳተፍ ተመዝግበው ለውድድር ያለፉት የግል ተወዳዳሪዎች በአብዛኛው ሰፊ የእውቀትና የሥራ ልምድ ያላቸውን ምሁራን ያቀፈ ሲሆን የትምህርት ተቋማትና ከአገር ውጪ የተከታተሉ እንደሆኑም የተገኘው መረጃ ይጠቁማል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው ጥር 29 ቀን 1992</a></p>

</body>
</html>	
