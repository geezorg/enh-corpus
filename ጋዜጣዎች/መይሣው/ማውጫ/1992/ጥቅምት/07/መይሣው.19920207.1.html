<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኒዘርላንድ በኢትዮጵያ ውስጥ የጀመረችውን የልማት አውታር አቆመች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኒዘርላንድ በኢትዮጵያ ውስጥ የጀመረችውን የልማት አውታር አቆመች</h2>


<p>በኢትዮጵያ ውስጥ ሰፊ የመሰረተ ልማት አውታሮችን በመገንባቷ የምትታወቀው ኔዘርላንድ የኢትዮ ኤርትራ የድንበር ላይ ውዝግብ እንዲጠናቀቅና በሰላም እንዲፈታ ከወዲሁ የራሷን እርምጃ መጀመሯ ይታወቃል።</p>

<p>ኒዘርላንድ እንደገለልተኛ አገርነቴ ጦርነቶች በሚደረግባቸው አገሮች ውስጥ የመሰረተ ልማት አውታሮች ትብብር የለኝም ይህ ዓለም አቀፍ ሕጌ ነው በሚል መርህ በመነሳት በኢትዮጵያ ውስጥ የጀመረቻቸውን የልማት አውታሮች በማቆም ላይ ትገኛለች።</p>

<p>ጽ/ቤቱ በአዲስ አበባ የነበረውና የአንበሳ አውቶብሶችን በማስመጣት የሚያገለግለው የዳፍ አውቶ ፋክተሪ ድርጅት ቢሮውን በመዝጋት የድርጅቱ ማናጀር ወደ ኔዘርላንድ እንዲመለሱ በታዘዙት መሰረት ቢሮው ተዘግቶ ማናጀሩም ወደ አገራቸው ተመልሰዋል።</p>

<p>የአንበሳ አውቶብስን በእጅጉ እየጠቀመ ያለው የዳፍ አስመጭ ድርጅት የሆነው ዳፍ አውቶ ፋክተሪ ቢሮውን ዘግቶ ከመውጣቱ ባሻገር የኔዘርላንድና የኢትዮጵያ መንግስት ይህንን መሰሉ የአቋም ለውጥ ከመከሰቱ አስቀድሞ የደረሱበት ስምምነት የተሰረዘ መሆኑ ታውቋል።</p>

<p>የዳፍ አውቶብሶች ተጠቃሚው የአንበሳ አውቶብስ ድርጅት ለመከላከያ ሚኒስትር በማዋስ ወታደሮችን እንዲያመላልስበት መስጠቱ አግባብ አለመሆኑን አውቶብሶቹ የመጡት ለተጠቃሚው ሕዝብ ብቻ በመሆኑ ከውል ውጭ ተሰርቷል የሚለው ድርጅት በረዥም ጊዜ ክፍያ ለኢትዮጵያ ሊሰጣቸው ያሰባቸውን ሁለት መቶ የዳፍ አውቶብሶችን የማይለቅ መሆኑንና ይህም ውል የተሰረዘ እንደሆነ የደረሰን ዜና ያስረዳል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው ጥቅምት 7 ቀን 1992</a></p>

</body>
</html>	
