<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከቤይሩት አንገቷን ታርዳ የተረፈችው ኢትዮጵያዊት ወደ አገሯ ተመለሰች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከቤይሩት አንገቷን ታርዳ የተረፈችው ኢትዮጵያዊት ወደ አገሯ ተመለሰች</h2>


<p>ሐምሌ 1 ቀን 1991 ወደ ቤይሩት ተጉዛ የነበረችው ፍሬሕይወት ታደሰ ከደረሰባት አደጋ ተርፋ ወደ አገሯ ተመልሳ በጦር ኃይሎች ሆስፒታል በሕክምና ላይ ትገኛለች።</p>

<p>ፍሬ ሕይወት እንዴት አደጋው እንደረሰባት ስትናገር «አሰሪዬ መጀመሪያ ፀጉርሽን ተቆረጪ አለችኝ። ፀጉሬን ቆረጠችኝ። ከዛ በኋላ የማይሰራ ሥራ ታሰራኝ ጀመር። ሰርቼ ጨረስኩ፣ ከዛ ያለወትሮዋ ተኚ አለችኝ ተኛሁ። ሌሊት ባሏ ፋርማሲ ስላለው ይሔዳል። እሱን 11 ሰዓት ሸኝታ ቢላዋ ይዛ በመምጣት በተኛሁበት እላዬ ላይ ወድቃ አንገቴን መገዝገዝ ጀመረች። በተሰማኝ የሕመም ስሜት ተደናግጬ ነቃሁ በደመነፍስና በእንቅልፍ ልብ መታገል ጀመርኩ አንገቴ ታርዷል፣ አንገቴን ስከላከል እጄን በቢባላዋ ቆረጠችኝ ክንዷ ላይ ያለውን የታሸገ ቁስል እያሳየች። ሌላ አጋጣሚ በዛው ቅፅበት በመፈጠሩ ሳትጨርሰኝ ልተርፍ ቻልኩ። እነሱ ኬክ ይሰጣጣሉ። ከአፓርታማው ታች አንዲት ኢትዮጵያዊት እኔ ያለሁበት ቤት ኬክ ልትሰጥ በር ከፍታ ስትገባ እኔ እየጮህኩ ስታገል ከሴትየዋ አስጣለችኝ። ያዳነችኝ ልጅና ሴትየዋ የወሰደኝ ኤጀንት ዘንድ ቢሮው መለሱኝ። እሱም ለምን ተጣላች ለሷ ስላልታዘዝሽ ነው እንዲህ ያደረገችሽ ብሎ ገረፈኝ» ብላለች።</p>

<p>በቤይሩት በኢትዮጵያውያን ሴቶች ላይ የሚደርሰው ግፍ ከቀን ወደ ቀን እጅግ እየተባባሰ ሲሆን በ1991 ብቻ 18 አስክሬን ከቤይሩት ብቻ መጥቷል። ለአብዛኛዎቹ መሞት ምክንያት የሚሰጠው ራሳቸውን ሰቅለው የሚል ሲሆን ከፎቅ መውደቅም አብሮ በሊባኖስ ሐኪሞች የሚሰጠው ምክንያት ነው።</p>

<p>ወደቤይሩት የሚጓዙት ሴቶች በአሰሪዎቻቸው ከሚደርስባቸው ግፍ በተጨማሪ በተለያዩ ዘዴዎች አሰሪዎቻቸው ግድያ እየፈፀሙባቸው ሲሆን ከዚህ ቢያመልጡ እንኳ ለፖሊስ እየሰጧቸው ፖሊስ ወደ እስር ቤት የሚወስዳቸው ሲሆን እዚያም በተለያየ ነገር «ራሳቸውን አንቀው» ገደሉ በሚል ምክንያት የሚሞቱ አሉ።</p>

<p>አክስሬናቸው ወደዚህ የሚመጣው ዕድለኞቹ ሲሆኑ ለመሞታቸው ምክንያት «ራሳቸውን ለመግደላቸው» ማረጋገጫ የሚሰጠው የሊባኖስ ሐኪም እንጂ የሊባኖስ የፖሊስ ምርመራ አይደለም።</p>

<p>በተለይ ከቤይሩት የሚመጡት አስክሬኖች የመሞታቸው ሌላው ዋናው ምክንያት ከፎቅ ላይ ራሳቸውን እንደገደሉ ተደርጎ የሚቀርብ ነው። ግን ራሳቸውን ከፎቅ ለመወርወራቸው አጠራጣሪ ሁኔታዎች አሉ። አንዲት ወጣት ወገብዋ ተሰብሮ በስትሬተቸር ተኝታ ቦሌ አየር ማረፊያ ከደረሰች በኋላ ጉዳዩ የሚመለከታቸው ግለሰቦች ስለደረሰባት አደጋ ጠይቀዋት በሰጠችው መልስ «ተቀጥሬ ስሰራ ጉንፋን አመመኝ። ባለቤቱ ወሰደና አሳከመኝ። ሶስት ቀን ሙሉ እንክብካቤ አደረገልኝ። ሊባኖሳዊ ሚስቱ ይህን አንክብካቤ አልወደደችውም ነበር። ከተሻለኝ በኋላ የምንኖርበት አፓርትማ መስኮቱን ከውጪ በኩል እንዳፀዳ አዘዘችኝ። ማፅዳት እንደጀመርኩ ገፈተረችኝ ከፎቁ ላይ ወደ ምድር ተምዘግዝጌ መኪና ላይ አረፍኩ። ተረፍኩ። ወገቤ ተሰብሮ ወደ ሃገሬ መጣሁ። ፖሊስ ምስክር የለሽም አለኝ» አንደኛው ከፎቅ ላይ ተፈጥፍጠው «ራሳቸውን ገደሉ» ምስጢሩ ይህ ነው።</p>

<p>በአሁኑ ጊዜ በአማካይ በወር 410 ወጣት ሴቶች ወደ ቤይሩት እየተጓዙ ነው። አብዛኛዎቹ እዚህ ሥራ የማግኘት ዕድል ስሌላቸው የሚጓዙ ሲሆኑ ሌሎቹ ከዚህ የተሻለ ኑሮ ትኖራላችሁ በሚሏቸው «ኤጀንቶች» አማካይነት እየተታለሉ መሆኑ ይታወቃል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው መስከረም 23 ቀን 1992</a></p>

</body>
</html>	
