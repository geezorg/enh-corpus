<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመቅደላን ንብረት ለማስመለስ ጥረቱ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመቅደላን ንብረት ለማስመለስ ጥረቱ ቀጥሏል</h1>


<p>እንግሊዞች አፄ ቴዎድሮስን ለመውጋት ወደ ኢትዮጵያ መጥተው በነበረበት ወቅት ንጉሠ ነገሥቱ ለጠላት እጄን አልሰጥም ብለው መቅደላ ላይ እራሳቸውን ካጠፉ በኋላ በጄኔራል ናፒየር የሚመራው ዘርፎ የወሰደውና በሚሊዮን ፓውንዶች የሚገመተው ንብረት በአስቸኳይ ወደ ኢትዮጵያ እንዲመለስ በእንግሊዝ መንግሥት ላይ ጥያቄውና ግፊቱ እየበረታ ነው።</p>

<p>በመቅደላ የተዘረፈውን ጥንታዊና ውድ የሆነ ታሪካዊ ቅርስና ንብረት ለማስመለስ የተቋቋመው «አፍሮሜት» የተባለው ድርጅት የታወቁና የተከበሩ ኢትዮጵያውያን የአካዳሚ፣ የታሪክ ሰዎችንና ታዋቂውን እንግሊዛዊ ምሁር ሪቻርድ ፓንክረስትን ያቀፈ ሲሆን ንብረቱ ለኢትዮጵያ እንዲመለስ ዘመቻውን አጠናክሮ ገፍቶበታል። እንዲያውም በኢትዮጵያ ታሪክ ሰፊና ጥልቅ ጥናት ያደረጉት እንግሊዛዊ ይሁኑ እንጂ እንደ ጠንካራ ኢትዮጵያዊ የሚቆጠሩት ሪቻርድ ፓንክረስት የአፍሮሜት መሪ አባል ናቸው። በቅርቡ በአዲስ አበባ ብሪትሽ ካውንስል በተካሄደ ስብሰባ ሪቻርድ ፓንክረስት ይህ መጠን የለሽ ዘረፋ በዓለም አቀፉ ሕግም ሕጋዊነትና ተቀባይነት የለውም ብለዋል።</p>

<p>በኃይል ላይ የተመሰረተ ሕገወጥነት ነው። እኛ አፍሮሜቶች ይህን ድርጊት እናወግዛለን ስህተቱ መታረምና መስተካከል አለበት ብለን እናምናለን ብለዋል። ከኢትዮጵያውያኑ ደግሞ ንብረቶቻችንን ቅርሶቻችንን በጥንቃቄ በመያዛቸው እናመሰግናለን። አሁን ግን እባካችሁ ንብረቱን ለተገቢው ባለቤት መልሱ የሚል መልዕክትም አስተላልፈዋል።</p>

<p>ብሔራዊ ሙዚየምና በአ.አ ዩኒቨርስቲ የኢትዮጵያ ጥናትና ምርምር ተቋም የእነዚህን ቅርሶች ጉዳይ በትጋት እየተከታተለው መሆኑን መረጃዎች ይጠቁማሉ።</p>

<p>የእንግሊዝ ሙዚየም ቃል አቀባሪ አንድሪው ሀሚልተን ንብረቶችን መመለሱ የፖለቲካ ጉዳይ ነው የሚሆነው ምክንያቱም ውሳኔ መስጠት በሙዚየሞቹ እጅ ያለ አይደለም ሲሉ ይገልፃሉ። ሚ/ር ሀሚልተን እንደሚሉት ንብረቶቹ በሙሉ በሕጋዊ መንገድ የተገዙ እንጂ የተዘረፉ አይደሉም ባይ ናቸው።</p>

<p>የእንግሊዝ መንግሥት ጉዳዩን ለመመርመር የፖርላሜንታዊ ኮሚሽን ሰይሞ በዚሁም ያለ አግባብ የተወሰዱ የውጭ ንብረቶች በሙሉ እንዲመለሱ ወስኗል። የታሪክ ሰዎች እንደሚገልፁት ከኢትዮጵያ የተወሰደው ንብረት መጠንና ገደብ የለሽ ነው በ15 ዝሆኖችና 200 በቅሎዎች ተጭኖ ነው ወደእንግሊዝ የተወሰደው።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው የካቲት 26 ቀን 1992</a></p>

</body>
</html>	
