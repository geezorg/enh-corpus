<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለመጀመሪያ ጊዜ ተቃዋሚ ፓርቲዎች በአንድነት ከሕዝብ ጋር ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለመጀመሪያ ጊዜ ተቃዋሚ ፓርቲዎች በአንድነት ከሕዝብ ጋር ተወያዩ</h1>


<p>ኢሰመጉ (ኢትዮጵያ ሰብዓዊ መብቶች ጉባዔ) ያዘጋጀው በዓይነቱ የመጀመሪያ የሆነ ተቃዋሚ የፖለቲካ ድርጅቶችን ከህዝብ ጋር ያገናኘ ታላቅ ሕዝባዊ ስብሰባ በብሔራዊ ሎተሪ የስብሰባ አዳራሽ የካቲት 4 1992 ዓ/ም ከሰዓት በኋላ ተካሂዷል።</p>

<p>ኢሰመጉ በአገራችን ዲሞክራሲያዊ ሥርዓት እንዲጎለብት የሚደረገውን ጥረት ለማገዝ ካለው ዓላማ አኳያ በግንቦት ወር 1992 ዓ/ም ለሚደረገው ብሔራዊና ክልላዊ ምርጫ የሕዝቡን ግንዛቤ ለማዳበርና በዚህም ረገድ ያለውን መብትና ግዴታ እንዲያውቅ ለማድረግ ተከታታይ የውይይት መድረኮችን ማዘጋጀቱ ይታወቃል።</p>

<p>ስብሰባው የተመራው በአቶ ክቡር ገና የአዲስ አበባ ንግድ ምክር ቤት ፕሬዝዳንት ሲሆን በዕለቱ ከኢህአዴግ በስተቀር አምስት የፖለቲካ ድርጅቶች መዐሕድ፣ ኦብኮ፣ ኢዲኅፓ፣ ብዴህ፣ ኢዴፓ ተናጋሪ አባላቾቻቸውን ወክለው ተገኝተዋል።</p>

<p>የስብሰባው ዋነኛ ዓላማ ተሰብሳቢዎቹ የተለያዩ ፓርቲዎች አንዱ ከሌላው በምን እንደሚለይ ለህዝቡና ለነጋዴው አደርጋለሁ የሚለው ምን እንደሆነ በአጭርና በግልፅ ሁኔታ እንዲገልፅ አቶ ክቡር ባስገነዘቡት መሰረት እያንዳንዳቸው የፓርቲ ተወካዮች ፓርቲያቸው ያለውን አቋም ለተሰበሰበው ሕዝብ አንፀባርቀዋል።የኢዴፓው አቶ ልደቱ አያሌው በስብሰባው ላይ የኢህአዴግ አለመገኘት ቅር እንዳሰኛቸው ገልፀው የጥላቻ ፖለቲካ በሰፈነበት፣ የሃስብ ልዩነትን መግለፅ እንደወንጀል በሚቆጠርበትና በጠመንጃ በሚያሳዳዱበት ሀገር የገዢውን መደብ በሰላማዊ የፖለቲካ ውድድር ታግሎና አሸንፎ ሕዝቡን የመብት ተጠቃሚና የሃገሩ ባለቤት ማድረግ የቅድሚያ ትኩረት ሊሰጠው የሚገባ ተግባር መሆኑን ገልፀዋል።</p>

<p>የመዐሕዱ አቶ አያሌው አስረስ ድርጅታቸው ለአንድ ሕዝብ ለአንድ አገር የቆመ ድርጅት መሆኑን ገልፀው ከዚህ ልዩነት በላይ ለአንዲት ኢትዮጵያ እንደሚታገል ገልፀዋል።</p>

<p>የኦብኮ ተወካይ የሆኑት ወ/ሮ አልማዝ ሰይፉ ስለድርጅታቸው ሰፊ ገለፃ ሰጥተው ከዛሬ 30 ዓመት በፊት የተቋቋመድ ድርጅት ለኦሮሞ ህዝብ መፍትሔ ማምጣት ባለመቻሉ ዛሬም በመንግስት ጉያ ስር ሆኖ እወክለዋለሁ የሚለው ድርጅት ኦህዴድ የኦሮሞ ህዝብ ነፃ ወጥቷል ሲለን እኛ ደግሞ የለም ነፃ አልወጣም ህዝቡ መብቱ ተረግጧል ስለዚህም ኦብኮ ሕዝባችን እንደሌላው የኢትዮጵያ ሕዝብ የተረገጠና የተጨቆነ ስለሆነ መብቱ እንዲከበርለት ህልውናው እንዲታወቅለት በኢትዮጵያ አንድነት ጥላ ስር ከሌሎች ኢትዮጵያውያን የፖለቲካ ድርጅቶች ጋር በመሆን ትግሉን ያካሂዳል ብለዋል።</p>

<p>ከተሰብሳቢው ሕዝብ የቀረቡት አብዛኛዎቹ ሃሳቦች ብሔራዊ ራዕይ ይኑራችሁ፣ ኢትዮጵያን ለማዳን አንድነትና ህብረት ፍጠሩ፣ ልዩነታችሁን አቻችላችሁ ስሩ የሚል ሲሆን ኢህአዴግ በክፍለ ጦር ተደራጅቶ ለምርጫና ድምፅ ለመስጠት እንደሚመጣ ሁሉ እኛም የምንለው ህዝባችንን አደራጅተን ይዘን እንምረጥ ነው በማለት ወ/ሮ አልማዝ ሰይፉ የኦብኮ ተወካይ ተናግረዋል።</p>

<p>የብዴህ ተወካይ ሻለቃ ጌታቸው ደግሞ ህግ ንቀህ ህግ ረግጠህ በህዝብ ላይ እየተጫወትክ እንዳንቀሳቀስና ከህዝብ ጋር እንዳንገናኝ መድረኩን እየዘጋህ ህልውናችንን እየሸረሸርክና መሰረት እንድናጣ እየታገልከን ተቃዋሚዎች ጠንካራ አይደሉም ደካማዎች ናቸው አትበለን ነው የምንለው። በአሁኑ ሰዓት በዚህ መድረክ ተሰብስበን መገኘታችን እራሱ የአንድነት መሰረት ነው ብለዋል።</p>

<p>በስብሰባውላይ ፕሮፌሰር መስፍን ወ/ማርያም እኛ አገር በአሁኑ ሰዓት ዜግነት አጠራጣሪ ሆኗል። ዜግነትህን ለማስመስከር ቀበሌ ሶስት ሰው ይዘህ አስመስክር እያሉ ነው። ሌሎችም ሶስት ሰዎች ሌላ ሶስት ሰው ሊመሰክርላቸው ይፈልጋል ካሉ በኋላ ኢሰመጉ የዜጐች ሰብዓዊ መብትና እምነት ያለመሸራረፍ መጠበቅና መከበር እንዳለበት ያምናል። ሌሎች የእኛን መብት እንዲያከብሩልን እኛ የሌሎችን መብት ማክበር አለብን ሲሉ ገልፀዋል።</p>

<p>የግል ተወዳዳሪዎች መድረክ ሊ/መንበር የሆኑት አቶ ጌታቸው ወ/ገብርኤል በአሁኑ ሰዓት ለኢትዮጵያ የሚበጀው ተበታትኖና ተለያይቶ መቅረብ ሳይሆን ጠንካራና ህብረትን ፈጥሮ ለኢትዮጵያ አንድነት በፅናት መቆም ብቻ ነው ሲሉ ተናግረዋል።</p>

<p>በዕለቱ በተደረገው ህዝባዊ ስብሰባ የተሰብሳቢውን ቀልብ የሳቡት የኢዴፓው አቶ ልደቱ አያሌው ምንም እንኳ በአሁኑ ምርጫ መሰረታዊ ለውጥ እናመጣለን ብለን ባናምንም በሂደት ለውጥ ይገኛል ቢያንስ ቢያንስ በምርጫው ገዢውን ፓርቲ ኢህአዴግን ማስጨነቅ እንችላለን።</p>

<p>የኢዴፓው ልደቱ አያሌው የኢህአዴግ መንግስት ለጦርነቱ መነሳት ምክንያት ራሱ መሆኑን አምኖ ላደረሰው በደልና ጥፋት ሁሉ የኢትዮጵያን ህዝብ ኦፊሴያላዊ ይቅርታ መጠየቅ አለበት። ኢህአዴግ ራሱን አሁንም ከሻዕቢያ ሰርጎ ገቦች ምን ያህል እንደፀዳ መፈተሽ አለበት የአገራቸው ጉዳይ ለሚያገባቸውና ለሚመለከታቸው ኢትዮጵያዊ የፖለቲካ ድርጅቶች ጠርቅሞ የዘጋውን በር መክፈት አለበት በማለት የተናገሩ ሲሆን የተሰብሳቢው ህዝብ የማያቋርጥ ጭብጨባ አጅቧቸዋል። ስብሰባው በሌሎችም መድረኮች እንደሚቀጥል ታውቋል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሳው የካቲት 6 ቀን 1992</a></p>

</body>
</html>	
