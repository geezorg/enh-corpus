<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሻዕቢያ እጆች ይሰብሰቡ አሊያም ይቆረጡ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የሻዕቢያ እጆች ይሰብሰቡ አሊያም ይቆረጡ»</h1>

<p class="align-right">ጠ/ሚ መለስ ዜናዊ</p>


<p>ጠ/ሚኒስትር መለስ ዜናዊ በሕወሃት ምስረታ 25ኛ ዓመት በዓል ላይ መቀሌ ተገኝተው ለተሰበሰበው ሰው ንግግር አድርገዋል። በዚሁ በዓል ላይ የተለያዩ መንግሥታዊ የክልል ባለሥልጣናት እንዲሁም ዲፕሎማቶች ተገኝተዋል። ጠ/ሚኒስትሩ በንግግራቸው ላይ አፅንኦት የሰጡት በሰላሙና ጦርነት ወሳኝ ጥያቄ ላይ ሲሆን የሻዕቢያ እጆች ይሰብሰቡ መሰብሰብ ካቃታቸው ያለው መፍትሔ መቁረጥ ብቻ መሆኑን በመግለፅ ጊዜው እየተቃረበ በመምጣት ላይ ነው ሲሉ ገለፁ።</p>

<p>ጠ/ሚኒስትር መለስ ዜናዊ በትናትናው ዕለት በመቀሌ ላይ ያደረጉትን ንግግር በማሳጠር አቅርበነዋል።</p>

<p>«ባደረግነው ትግልና ወደፊትም በምናደርገው ትግል ከፊት ለፊታችን የተደቀኑ ሁለት ዓበይት ፈተናዎች አሉ። ደርግን ከ17 ዓመታት በኋላ አሸነፍን ብለን ሠላም አገኘን ብለን ተደላድለን ወደ ልማት ስንገባ ከሁሉም ጋር ሰላምና ፍቅር እንፈጥራለን ብለን ተስፋ አድርገን ጉዞ በጀመርንበት ወቅት የብርሃንና የድል ጭላንጭል ማየት በጀመርንበት ወቅት ከሁለት ዓመታት በፊት ሰላማችን ደፈረሰ። ሰላማችን ለምንድነው የደፈረሰው? ሰላማችን የደፈረሰው በአንድና አንድ ምክንያት ብቻ ነው። ወራሪና ትዕቢተኛው ሻዕቢያ ወንድማማችነት ጥሩ ጉርብትና ፍቅርን ረግጦ ትዕቢትና ክብረቢስነትን መርጦ ስለወረረንና ወገባችንን ስለወጋን ነው። ሰላማችን እክል የገጠመው የሻዕቢያ መሪዎች ፀሀይ ደግማ እንደማትወጣ ሁና ትጠልቃለች እንጂ የያዝነው መሬት አንለቅም የሚል ፉከራ ከቤታቸውና ከመሸታ ቤት አውጥተው የመንግስታቸው ፖሊሲ መመሪያ ስላደረጉት ነው። ሰላማችን የደፈረሰው። ከዚህ በኋላ ግን ዝናብ ደብድቧቸው ለመጠለል ወደዋሻ ለመግባት እንደሚባለው የሻዕቢያ መሪዎች ያደረጉትን አድርገው እንደእኛ ለሰላም የቆመ የለም ቢሉ የሚሰማ የለም።</p>

<p>ከሰባትና ስምንት የሰላም ዓመት በኋላ ሰላማችን የደፈረሰው በጥባጭ የሻዕቢያ እጆች አለቦታቸው በመግባታቸው ነው። ሻዕቢያ ስለወረረን ነው፤ አልታረምም አልስተካከልም ስላለ ነው የችግሩ ምንጭ። አልሰበሰብ ያሉት የሻዕቢያ እጆች እስከሆኑ ድረስ መፍትሔው ደግሞ ችግሩን ከፈጠሩት እጆች ሌላ የሚመጣ አይደለም። መፍትሔ የሚደረግለት ከሆነ ከሻዕቢያ እጆች ወይ መሰብሰብ አሊያም መቆረጥ አለባቸው።</p>

<p>ከመጀመሪያው ጀምሮ ከተወረርን ጀምሮ ጀርባችንን ከተወጋን በኋላም ቢሆን በደል ከደረሰብን ቀን ጀምሮም ይሁን ከመጀመሪያው ትዕግስት፣ ሰላም ከማለት አልተቆጠብንም። ከመጀመሪያው ችግር ጀምሮ አደብ ያልገዙ የሻዕቢያ እጆች የፈጠሩት ችግር ነው። ስለሆነም ከተቻለ የሻዕቢያ እጆች አሁንም ይሰብሰቡ ካልሆነ ደግሞ ይቆረጡ የሚል ጠንካራ የመከላከያ አቋም መስመር ይዘን ነው የተነሳነው። ይህ ከሁለት ዓመት በፊት ግንቦት ወር የተናገርነው ነው። ይህ ዛሬም የምንለው ነው። የሚገላበጥ መስመር የለንም። መስመራችን አንድና የጠራ ነው። ዛሬም ከተቻለ የመሸታ ቤት ፉከራው ወደነበረበት ለመመለስ ዝግጁ ነኝ ካለ የሻዕቢያ እጆች ይሰብሰቡልን። ሉዓላዊነታችን ይከበርልን። ይህ የማይሆን ከሆነ ሉዓላዊነታችንን ለማስከበር አላርፍ ያሉ የሻዕቢያ እጆችን እናስታግሳቸዋለን። ሉዓላዊነታችንንም እናስከብራለን። ከሁለቱም አማራጮች አንዱን መምረጥ የሻዕቢያ ተቀዳሚ ተግባር ይሆናል። ምርጫው የኛ አይደለም። ምርጫው የወራሪው ነው። እጆቹን መሰብሰብ አንዱ ምርጫ ነው አልሰበስብም ማለት ደግሞ ሌላው ምርጫ። ጊዜው እየተቃረበ በመምጣት ላይ ነው» ሲሉ ተናግረዋል።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሣው የካቲት 13 ቀን 1992</a></p>

</body>
</html>	
