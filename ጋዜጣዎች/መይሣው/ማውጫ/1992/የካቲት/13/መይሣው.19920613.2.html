<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕወሓት 25ኛ ዓመት በዓል ተከበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሕወሓት 25ኛ ዓመት በዓል ተከበረ</h1>


<p>የሕወሓት ምስረታ 25ኛ ዓመት በዓል ከወትሮው በተለየ ድምቀት በመቀሌ ከተማ የተከበረ ሲሆን ፕሬዝዳንት ነጋሶ ጊዳዳ፣ ጠ/ሚኒስትር መለስ ዜናዊ ሚኒስትሮች፣ ኮሚሽነሮች፣ ኃላፊዎች፣ እውቅ ሰዎችና ዲፕሎማቶች እንዲሁም ከአገር ውስጥና ውጭ የመጡ በመቶ ሺህ የሚቆጠሩ የክልሉ ነዋሪዎች በየካቲት 11/1992 ዓ.ም በዓል ላይ የተገኙ ሲሆን የተሰሩ ፋብሪካዎች ሲመረቁ አዲስ ለሚጀመሩት ደግሞ በክልል መንግስት ርዕሰ መስተዳድር አቶ ገብሩ አሥራት የመሰረት ድንጋይ ማኖር ስነ-ስርዓት እንደተካሄደ የመገናኛ ብዙሃን ዘግበዋል።</p>

<p>የሕወሓትን 25ኛ ዓመት የምስረታ በዓል አስመልክቶ በሜጋና በትግራይ ንግድ ቢሮ አማካይነት «መቀሌ 92» የተሰኘ ግዙፍ የንግድ ትርዒት መካሄዱንና በዝግጅቱም ላይ በርካታ የሀገር ውስጥና የውጭ ካምፓኒዎች እንደተሳተፉም ይፋ የሆኑ ዘገባዎች ያስረዳሉ።</p>

<p>በዓሉን ምክንያት በማድረግ በትግራይ ውስጥ ስራው ተጀምሮ የተጠናቀቀውና ግዙፍ የተባለው የመስፍን ኢንዱስትሪያል ኢንጂነሪንግ በአቶ ገብሩ አሥራት ተመርቆ የተከፈተ ሲሆን ይኸው በዓይነቱ ግዙፍ የሆነው በአፍሪካም ጭምር ትልቅ እንደሆነ የሚንገርለት የኢንጂነሪንግ ኢንዱስትሪ 8 ሚሊዮን ሊትር የሚይዝ ጋን ቀደም ሲል ያመረተ መሆኑንና አሁን ደግሞ በዓመት አንድ ቢሊዮን ሊትር የሚይዝ ጋን የማምረት አቅም እንዳለው የተገኙት ዜናዎች ያስረዳሉ።</p>

<p>መስፍን ኢንጂነሪንግ በዓመት እስከ 150.000 ዶላር የውጭ ምንዛሪን እንደሚያድንና በቅርቡ የአውቶብስ መግጠምና የመኪና አካላት ማምረት ተግባር እንደሚጀምር እንዲሁ የሞሐ ለስላሳ ፋብሪካ መጠጥ ፋብሪካ የመሰረት ድንጋይ የተጣለለት ሲሆን በሁለት ዓመት ጊዜ ውስጥ ተጠናቆ በከፍተኛ ደረጃ የለስላሳ መጠጥ ምርቶችን እንደሚያወጣ ታውቋል። በዓሉን ምክንያት በማድረግ በትግራይ በ1 ቢሊዮን ብር የተገነባው የሲሚንቶ ፋብሪካም ተጎብኝቷል።</p>

<p>በትግራይ ውስጥ ከዚህም ሌላ በጣም በርካታ ፕሮጀክቶች የተገነቡ ሲሆን ኮሌጆች፣ ዩኒቨርስቲዎች፣ የመድኃኒት ማምረቻ ፋብሪካና ሌሎችም ይገኙበታል። ይህም ትግራይን ከአዲስ አበባ በመቀጠል የታላላቅ ኢንዱስትሪዎች ክልል ያደርጋታል።</p>

<p>በትግራይ የተካሄደው በየትም ቦታ ያልታየ ግንባታ በሕወሓት አመራር ላይ ከፍተኛ ወገናዊነትና አድሎአዊነት አሳይቷል። ሌሎች ክልሎች ተመጣጣኝና ሚዛናዊ የሆነ ግንባታ እንኳን አልተደረገም። ጥያቄው ትግራይ ለምን ለማች ሳይሆን ሌሎችም ክልሎች ዕድሉን ሊያገኙ ይገባ ነበር የሚለውን የሰላ ነቀፌታና ትችት በአመራሩ ላይ ማስከተሉ አይዘነጋም።</p>


<p class="align-center"><a href="/Gazettas/Meyesaw/info/Meyesaw.sera.html">ከመይሳው የካቲት 13 ቀን 1992</a></p>

</body>
</html>	
