<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግብፅ «ከአ.አ.ድ ውሳኔ ውጭ የተናጠል ጥረት አታደርግም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ግብፅ «ከአ.አ.ድ ውሳኔ ውጭ የተናጠል ጥረት አታደርግም»</h1>


<p>በኢትዮጵያና በኤርትራ መካከል በተፈጠረው የድንበር ግጭት ግብፅ የአፍሪካ አንድነት ድርጅት ያሳለፈውን የሰላም ሃሳብ ካሳለፉት አገሮች ውስጥ አንዷ እንደመሆኗ መጠን ሙሉ ለሙሉ ትደግፋለች። ከዚህ ውጭ የተናጠል ጥረት አላደረገችም አታደርግምም። ስሉ አምባሳደር ባድር በኢትዮጵያ የግብፅ አምባሳደር አስታወቁ።</p>

<p>ግብፅ የተናጠል የሰላም «አስታሪቅነት ጥረት አድርጋለች» በማለት የተለያዩ መገናኛ ብዙሃን ያሰራጩትን ዜና አምባሳደሩ ለጋዜጠኞች ከሰጡት መግለጫ አስተባብለዋል።</p>

<p>ከኤርትራ ፕሬዝዳንት ኢሳያስ አፈወርቂ ጋር በተደረገው ቃለ ምልልሶ ች የተመረኮዙ ዜናዎች ሳይቀሩ ከግብፅ በኩል የሰላም ጥረት እንደሚደረግ ጠቁመዋል። ይህ እውነት አይደለም። የአፍሪካ አንድነት ድርጅት ውሳኔን ደግፈናል ከዚህ ውጭ ምንም ዓይነት የተናጠል ሙከራ ግብፅ አላደረገችም አታደርግምም ብለዋል። አምባሳደር ባድር።</p>

<p>ግብፅ ምን ያህል የአባይን ውኃ እኩልዮሽ አጠቃቀምን በተመለከተ እንደምትደግፍ አምባሳደር ባድር ተጠይቀው ወደዚህ ግብፅ የሚያመራውን ውሳኔ እንደምትቀበልው በመግለፅ ምንም እንኳን ይህን የሚደነግግ ዓለም አቀፍ ሕግ ባይኖርም አንዳንድ መጠቃለልና መግባባት ያለባቸው ሁኔታዎች አሉ። በመመዘኛው ውስጥ ካነሱ እኛ የውኃ ድርሻ እኩልዮሽን መወሰን አንችልም ብለዋል።</p>

<p>እንደ አምባሳደሩ ገለጣ የአባይን እኩልዮሽ አጠቃቀም በተመለከተ ሕዝብ የኢኮኖሚ እንቅስቃሴዎች ቀደም ያለና የወደፊቱም ጭምር የሀብት አጠቃቀም ከሌሎቹ ጋር ተደምረው በመመዘኛው ውስጥ መጠቃለል አለባቸው።</p>

<p>ግብፅ እስከዛሬ የምትጠቀመው ለእሷ የተመደበላትን 55.5 ቢሊዮን ኪዮቢክ ሜትር ውኃ ነው ከሱዳን ጋር በ1959 በተደረገው የውኃ ስምምነት መሰረት እየተጠቀመች ነው ያለችው ብለዋል አምባሳድር ባድር።</p>

<p>ከኢትዮጵያ እንግሊዘኛው ሬዲዮ ጣቢያ ጋር ባደረጉት ቃለ ምልልስም አምባሳደር ባድር ግብፅ ከኢትዮጵያ ጋር ሁለገብ የሆነ ግንኙነት በተለያየ መልክ ያላት ሀገር መሆንዋንና ይህም ረዥም እድሜ ያስቆጠሩ መሆኑን ገልጠዋል። በተለያዩ መስኮች ግብፅና ኢትዮጵያ የትብብር ስምምነቶች የፈረሙ መሆኑንና ግብፅ ለኢትዮጵያ ለዩኒቨርስቲና ለቴክኒክ ስራዎች እገዛ በዓመት 1 ሚሊዮን እንደምታወጣም ገልጠዋል።</p>

<p>አምባሳደር ባድር በሁለቱ አገሮች ያሉ የንግድ ሰዎች የበለጠ ለመስራት እንዲችሉ አጋጣሚውን መጠቀም እንደሚችሉም አስምረውበታል።</p>

<p>በኢትዮጵያና ኤርትራ መካከል በተፈጠረው የድንበር ግጭት የግብፅ ፕሬዳንት ሁሲኒ ሙባረክ ለጠ/ሚ መለስ ዜናዊና ለፕሬዝዳንት ኢሳያስ ሰላም ሊገኝ የሚሻልበትን መንገድ እንዲፈልጉ መፃፋቸውን አምባሳደር ባድር በመግለፅ ግብፅ በአካባቢው ሰላም መረጋጋትና ጥሩ ጉርብትና እንዲኖር የምታበረታታ መሆኗን ገልጠዋል።</p>

<p>ግብፅ በአፍሪካ አንድነት ድርጅት አባል አገርነቷ የኡጋድጉን የሰላም ሀሳብ ውሳኔ ካሳለፉት አገሮች አንዷ እንደመሆኗ መጠን የድርጅቱን ውሳኔ ትቀበላለች የወቅቱ የድርጅቱ ፕሬዝዳንት የሚያደርጉትም ጥረት ታደንቃለች የደረሱበትንም ውጤት ለመስማት እንጠብቃለን ሲሉ አምባሳደር ባድር አስረድተዋል።</p>


<p class="align-center"><a href="/Gazettas/Meysew/info/Meysew.sera.html">ከመይሣይ ሐምሌ 23 ቀን 1990</a></p>

</body>
</html>	
