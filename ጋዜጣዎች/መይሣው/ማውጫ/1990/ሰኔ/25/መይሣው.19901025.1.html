<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚሩ ትላንት መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"><span class="underline"> ጠ/ሚሩ ትላንት መግለጫ ሰጡ</span></h1>

 
<p>«ጦርነቱን ያለ ጥርጥር እናሸንፋለን የተከፈተብን ዘመቻ በኢትዮጵያና በኢትዮጵያውያን ላይ ነው» ሲሉ ጠቅላይ ሚኒስትር መለስ ተናገሩ።</p>

<p>የኢትዮጵያ ጠ/ሚኒስትር መለስ ዜናዊ ማክሰኞ ምሽት ለውጪ ጋዜጠኞች መግለጫ ላይ የኢትዮጵያን ሕዝብ ለመለየት የሚያደርገው የሻዕቢያ መንግስት የሕዝቡን ፍቅርና አንድነት የበለጠ አጠናከረው እንጂ አልሸረሸረውም በማለት በቢቢሲ ሬድዮ ትላንት ሶስት ሰዓት ተኩል ባስተላለፈው የኔትወርክ አፍሪካ ፕሮግራም ላይ አስታወቁ።</p>

<p>«የኢትዮጵያን ሕዝብን ለመበታተንና ለመገነጣጠል ከቶም ቢሆን አይቻልም። እነዚህ ሕዝቦች በአንድነት ለብዙ ዓመታት የቆዩ ሕዝቦች በመሆናቸው ሻዕቢያ እያራመደ ያለው የመከፋፈል ሙከራ ጥቅም የለሽ ነው» በማለት የገለፁት ጠ/ሚኒስትር መለስ ዜናዊ የኤርትራ መንግስት በአሁኑ ሰዓት አማራና ኦሮሞ እያለ ሕዝቡን ለመከፋፈል የሚያደርገውን ሙከራ የኢትዮጵያ ሕዝብ በንቃት እየተከታተለው መሆኑን ተናግረዋል።</p>

<p>«በኢትዮጵያ ውስጥ ከፍተኛውን የሕዝብ ድርሻ የያዙት የማራና የኦሮሞ ሕዝቦች ለጦርነቱ ያሳዩት መልስ ምን ይመስላል?» በማለት በቢቢሲ ጋዜጠኛ ላቀረበላቸው ጥያቄ «የተከፈተብን ጦርነት ኦሮሞና አማራ ብሎ የተለየ አይደለም። ጦርነቱ በኢትዮጵያና በኢትዮጵያውያን ላይ የተፈፀመ ወረራ በመሆኑ በአጠቃላይ የኢትዮጵያ ሕዝቦች ይህንን እብሪት ለመደምሰስ ከዳር እዳር ተነቃንቀዋል።» ያሉት ጠ/ሚኒስትር ሕዝቡ በፍላጎቱ ወደጦር ማሰልጠኛ ጣቢያዎች እየተመመ መሆኑ አስታውቀዋል።</p>

<p>ሰማንያ አምስት ፐርሰንቱ ኢትዮጵያዊ በገጠር የሚኖር እንደመሆኑ መጠን ከዚሁ ኢትዮጵያዊ አካል አፋጣኝ ምላሽ የተሰጠ መሆኑን ያስታወቁት ጠ/ሚኒስትሩ የአዲስ አበባና የሌሎች ከተሞች ሕዝብም በተቃጣበት ጦርነት የተሰማውን ቁጣ በመግለፅ ለጦርነቱ ኃይሉን በማስተባበር ላይ ይገኛል ብለዋል።</p>

<p>የቢቢሲ ጋዜጠኛ ጠ/ሚኒስትሩ «የኢትዮጵያ ጦር ጦርነቱን ያሸንፋል ብለው ያምናሉ?» ብሎ ላቀረበላቸው ጥያቄ «ያለ ምንም ጥርጥር» ሲሉ የመለሱት መለስ ዜናዊ ከምን አንፃር ተነስተው ሊተማመኑ ቻሉ ተብሎ ለቀረበላቸው ጥያቄ «ጦርነቱን በእርግጠኝነት እንደምናሸንፍ ምልክት ሊሆነን የሚችለው ታላቅ ነገር ቢኖር ወረራን የመመከትና የመቋቋም ኃይልና ብቃት ያለው ጀግናው የኢትዮጵያ ሕዝብ በአንድነት ከጎናችን በመቆሙ ነው» በማለት አጭር መልስ ሰጥተዋል።</p>

<p>«የኢትዮጵያ መንግስት ጄቶች አስመራን ደብድበዋል እናንተ ግን የሻዕቢያ ጄቶች ደበደቡን ስትሉ ትከሳላችሁ የሁለታችሁን የአየር ጥቃት የሚለየው ምንድነው?» ሲል የቢቢሲ ጋዜጠኛ በመጨረሻ ላይ ያቀረበላቸውን ጥያቄም «እኛ በኤርትራውያን ንፁህ ሕዝቦች ላይ የአየር ጥቃት አላደረግንም። የኛ ጥቃት ከኤርትራ መንግስት ልዩ የሚያደርገው ይኸው ነው። ጦርነቱ ከኤርትራ መንግስት እንጂ ከኤርትራ ሕዝብ ጋር ያለ መሆኑን እናምንበታለን» በማለት ተናግረዋል። በመጨረሻም የቢቢሲ ዘጋቢ እንዳስረዳው ከሆነ ከሁለቱም አገር መንግስታቶች ጋር ጎን ለጎን በመቆም ሕዝቦቻቸው የመንግስቶቻቸውን ጥሪ በመመለስ ላይ ይገኛሉ ብለዋል።</p>


<p class="align-center"><a href="/Gazettas/Meyesaw/info/Meyesaw.sera.html"> ከመይሳው ሰኔ 25 ቀን 1990</a></p>

</body>
</html>	
