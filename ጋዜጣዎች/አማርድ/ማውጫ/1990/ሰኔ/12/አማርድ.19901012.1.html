<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአአድ የተሰየመው የሸምጋዮች ቡድን በአሜሪካና በሩዋንዳ የረቀቀውን ያስፈጽማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በአአድ የተሰየመው የሸምጋዮች ቡድን በአሜሪካና በሩዋንዳ የረቀቀውን ያስፈጽማል</h1>

 
<p>በጣሊያኑ ም/የውጪ ጉዳይ ሚ/ር በሀሪ ሴሪ የሚመራ የልዑካን ቡድንና የአሜሪካው ፕሬዝዳንት ቢል ክሊንተን ከሁለቱም አገሮች መሪዎች ጋር ከተነጋገሩ በኋላ ሁለቱም የአየር ድብደባው እንዲቆም መስማማታቸው ይታወቃል። ከዚህ ስምምነት በኋላ የአሥመራ ከተማ እንቅስቃሴ ሞቅ እያለ መሆኑ በአካባቢው ከተዘዋወሩ ጋዜጠኞች ለመረዳት ተችሏል።</p>

<p>የውጪ ጉድዳይ ሚ/ር ስዩም መስፍን ለጋዜጠኞች በሰጡት መግለጫ ኢትዮጵያ አሜሪካና ሩዋንዳ ያቀረቡትን የማግባቢያ ሀሳብ ሙሉ ለሙሉ መቀበሏን ቢያረጋግጡም የኤርትራው ፕሬዝዳንት ኢሣያስ አፈወርቂ ቦታው የኤርትራ ነው በቦታችን ሆነን ነው የምንዋጋው ሲሉ ገልፀዋል።</p>

<p>ከውጪ ጉዳይ ሚ/ር መሥሪያ ቤት መግለጫ መሠረት ኤርትራ በከፊል ተኩስ ለማቆም ጦርነቱን ለማብቃት ስምምነት ደርሳለች ማለታቸው የራሳቸውን ሕዝብና የዓለም አቀፉን ማህበረሰብ ለማሳሳት መሆኑን መግለጫው ጠቁሞ የሻዕቢያ መንግሥት ባወጣው መግለጫ የሚያስረዳው የያዙትን ክልል ለቆ ላለመውጣት የሚደረግ መፍጨርጨር እንደሆነ የውጪ ጉዳይ ሚ/ር መግለጫ ይገልፃል።</p>

<p>መግለጫው አክሎ እንደገለፀው ኢትዮጵያ የአየር ጥቃቱን ለማዘግየት ጊዜያዊ ስምምነት ላይ ደርሳለች ማለት ራሷን ለመከላከል ተገድባለች ማለት እንዳልሆነ ሊታወቅ ይገባል ሲል ሲያስታውቅ በሻዕቢያና በኢትዮጵያ መሃከል ያለው ውጥረት ከዕለት ወደ ዕለት እየተባባሰ እንደመጣ ይኸው መግለጫ ጠቁሟል።</p>

<p>ሰላሳ አራተኛው በኡጋዱጉ የተካሄደው የመሪዎች ጉባኤ ያሳለፈው ውሳኔ የአሜሪካና የሩዋንዳ የእርቅ ሃሳብ ሁለቱም ሃገሮች እንዲቀበሉ ሲሆን ስብሰባው የራሱን ልዑካን ቡድን ወደ ሁለቱ ሃገሮች እንደሚልክ በመግለፅ ውሳኔ አሳልፏል። ይሁንና ውሳኔው የሻዕቢያ መንግሥታትን እንዳላስደሰተ ሲታወቅ በሻዕቢያ በኩል ጦሩ ባለበት ሆኖ ተኩስ ይቁም የሚለውን ውሳኔ ከአፍሪካ አንድነት ቢጠብቅም አልተሳካለትም።</p>

<p>በሌላ በኩል በዋሽንግተን አንድ ኢትዮጵያ ድርጅት 1500 ያህል ኢትዮጵያውያንን ሰብስቦ በአሜሪካ የኢትዮጵያ አምባሳደር ብርሃኔ ገ/ክርስቶስና የኢትዮጵያ ም/የውጪ/ጉ/ሚ/ር ዶ/ር ተቀዳ ዓለሙ በተገኙበት የሻዕቢያን መንግሥት አውግዘው የፖለቲካ ልዩነቶችን ወደ ጐን አድርገው ከኢትዮጵያ መንግሥት ጋር ለመሠለፍ በስምምነት አፅድቀዋል። ይህ በእንዲህ እንዳለ በዌልስ ዋና ከተማ በካርዱፍ የተሰበሰቡት የአውሮፓ ሕብረት መሪዎች ግጭቱ በሰላም ይፈታ ዘንድ ተማፅነዋል።</p>


<p class="align-center"><a href="/Gazettas/Amarid/info/Amarid.sera.html">ከአማርድ ሰኔ 12 ቀን 1990</a></p>

</body>
</html>	
