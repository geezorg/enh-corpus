<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች የአጣሪ ኮሚቴውን ሪፖርት አጣጣሉት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች የአጣሪ ኮሚቴውን ሪፖርት አጣጣሉት</h2>


<p>መንግሥት በ1998 በጀት ዓመት በሕግ ከተፈቀደለት ውጪ ከሀገር ውስጥ የገንዘብ ምንጮች ተበድሯል በሚል በዋናው ኦዲተር የቀረበውን ሪፖርት ለማጣራት የተቋቋመው ገለተልተኛ ጊዜያዊ ኮሚቴ የተድበሰበሰ ሪፖርት ማቅረቡን ተቃዋሚዎች ገለጹ። ኢህአዴግ ግን ሪፖርቱ የተዋጣለት መሆኑን ይናገራል።</p>

<p>የሕዝብ ተወካዮች ምክር ቤት ሰኔ 30 ቀን 2000 ዓ.ም ባካሄደው 5ኛ ልዩ ስምሰባ መሰረት የተቋቋመው አጣሪ ኮሚቴ ትናንት ለተወካዮች ም/ቤት ሪፖርቱን ባቀረበት ወቅት አስትያየት የሰጡ የተቃዋሚ ፓርቲ አባላት ኮሚቴው የተድበሰበሰ ሪፖርት ማቅረቡን ፤ ያልተጠየቀውን ጥያቄ እራሱ እየጠየቀ እራሱ መመለሱን ጠቅሰው ኮሚቴው መንግሥትን ለመከላከል መሞከሩ ጥፋት መሆኑን አመልክተዋል።</p>

<p>በሪፖርቱ ላይ አስተያየታቸውን የሰጡት የኢዴአፓ-መድህን ሊቀመንበር አቶ ልደቱ አያሌው ፓርላማው እንዲጣራለት ካቀረበው ጥያቄ አንፃር ኮሚቴው ተገቢ መልስ መስጠቱን ጠቁመው ሪፖርቱን አደናጋሪ ያደረገውና ችግሩ የተከሰተው በፓርላማው ያልተጠየቀውን ጥያቄ ለመመለስ በመሞከሩ መሆኑን አመልክተዋል።</p>

<p>በበጀት ሕጉ ላይ የተቀመጠው የሀገር ውስጥ ብድር ያልተጣራ ብድርን የሚያመላከት ከሆነ መንግሥት በ1998 ዓ.ም ከተፈቀደለት በላይ መበደሩን ኮሚቴው በሪፖርቱ ላይ ማረጋገጡን የገለጹት አቶ ልደቱ በበጀት ሕጉ ላይ ስለተጣራም ሆነ ስላልተጣራ ብድር ያልተጠቀሰ መሆኑ እየታወቀ ፤ ስለብድር ሲገለጽም በጥቅል የሚወራ መሆኑ ግልጽ ሆኖ እያለ የተጣርና ያልተጣራ ብድር ተብሎ በኮሚቴው መገለጹ ተገቢ አለመሆኑን አመልክተዋል።</p>

<p>በሪፖርቱ ላይ ዋናው ኦዲተር ከበጀት ሕጉም ሆነ ከሂሳብ አሰራር የሚቃረን ሪፖርት ስለማቅረቡ አለመጥቀሱም ውና ኦዲተር ያቀረበው ሪፖርት ትክክል መሆኑን እንደሚያሳይ አቶ ልደቱ አብራርተዋል።</p>

<p>መንግሥት ከጣሪያ በላይ ስለመበደሩ ወይም ስላለመበደሩ አጣርቶ እንዲመጣ የተቋቋመው ኮሚቴ የፓርላማውን ጥያቄ ብቻ መመለስ ሲገባው አስፈላጊ ያልሆኑ ጥያቄዎችን እያነሳ የኢኮሞሚ ትንታኔ ለመስጠት መድፈሩ ኮሚቴውን ስህተት ላይ እንደጣለውም አስርድተዋል። አንደ እርሳቸው እምነት ችግሩ የተከሰተው የአጣሪ ኮሚቴው አባላት ከመጀመሪያው ጀምሮ መንግሥትን መከላከል አለብን የሚል አቋም በመያዛቸው ነው «ፓርላማው ኃላፊነት የሰጣቸው መንግሥትን ተከላከሉልን ብሎ ሳይሆን እውነቱን አጣርታችሁ አምጡልኝ ብሎ ነው» ያሉት አቶ ልደቱ የገንዘብና ኢኮኖሚ ልማት ሚኒስትር በ21/01/2000 ዓ.ም ለዋናው ኦዲተር በፃፈው ድበዳቤ መንግሥት ከሕግ አግባብ ውጪ ገንዘብ መበደሩን አምኖ የተበደረበትን ምክንያት የገለጸበት ሁኔታ መኖሩን ጠቁመው ይህ መረጃ ለምን በሪፖርቱ ላይ እንዳልተካተተ ጠይቀዋል።</p>

<p>የኦፌዴን ሊቀመንበር አቶ ቡልቻ ደመቅሳ በበኩላቸው በአጣሪ ኮሚቴው የቀረበው ሪፖርት ብዥታ እንዳለበት አስታውቀዋል።</p>

<p>«መንግሥት ተቀማጭ ገንዘብ ካለው ከግብር ከፋዩ ገንዘብ መቀበል የለበትም» የሚል አገላለጽ በኢኮኖሚክስ መኖሩን የጠቆሙት አቶ ቡልቻ መንግሥት ተቀማጭ ገንዘብ እንዳለው ተደርጐ በኮሚቴው የቀረበው ሪፖርት የተሳሳተ መሆኑን አስረድተዋል።</p>

<p>የመንግሥት መሥሪያ ቤቶች አካውንት ሰኔ 30 በሚዘጋበት ጊዜ በንግድ ባንክና በብሔራዊ ባንክ ውስጥ ያለው ገንዘብ ተደምሮ የመንግሥት ገንዘብ ተብሎ እንደሚወሰድና ይህም ስህተት መሆኑን አቶ ቡልቻ ጠቁመው የመሥሪያ ቤቶችን ገንዘብ የመንግሥት አድርጐ በመውሰድ ለማቀናነስ መሞከር ትክክለኛ ሥራ አለመሆኑን በማብራራት «አዝናለሁ በኮሚቴው ውስጥ ባለሙያ የለም» ሲሉ ተችተዋል።</p>

<p>የኢዴኅህ ተወካይ አቶ ወንድሙ በበኩላቸው የአጣሪ ኮሚቴውን ሪፖርት «ፖለቲካዊ ማትማቲክስ» የሚል ስያሜ ሰጥተውታል።</p>

<p>መንግሥት ከጣሪያ በላይ ተብደሮአል ወይም አልተበደረም ለሚለው የፓላማው ጥያቄ አጣሪ ኮሚሽኑ «... የዋናውን ኦዲተር የሂሳብ ሙያ መሰረታዊ መርሆዎችን መሠረት በማድረግ የ1998 በጀት ዓመት የመንግሥት ብድርን በተመለከት ያቀረበው ሪፖርት ተቀባይነት ያለ ሲሆን...» የሚል ምላሽ መስጠቱ የዋናው ኦዲተር ሪፖርት ትክክል መሆኑን እንደሚያሳይ የገለጹት አቶ ወንድሙ ከዚያ ውጪ በሪፖርቱ ላይ የተሰገሰጉት ቃላት መጋረጃዎች ናቸው ብለዋል።</p>

<p>የቅንጅት ተወካይ አቶ ለገሰ ቢራቱም አጣሪ ኮሚቴው ያቀረበው ሪፖርት የተድበሰበሰ ፤ አሻሚ የሆነና እርስ በርሱ የሚጣረስ መሆኑን በመግለጽ የሪፖርቱ ይዘትና አቀራረብ የኮሚቴው አባላት የሙያው ብቃት እንደሌላቸው የሚያመላከት መሆንም ተናግረዋል።</p>

<p>አቶ ተመስገን ዘውዴ በበኩላቸው በዋናው ኦዲተር የቀረበውን ሪፖርት መመርመር የከፍተኛ ፍ/ቤትን ውሳኔ በቀበሌ እንዲታይ ከማደግ ጋር የሚመሳሰል መሆኑን ከጠቆሙ በኋላ የአጣሪ ኮሚቴውን መቋቋም በወቅቱ እንደተቃወሙ አስታውሰዋል። ኮሚቴው ከተቋቋመ በኋላም መንግሥት ከጣሪያ በላይ ተበድሯል ወይስ አልተበደረም ለሚለው ጥያቄ ምላሽ መስጠት ሲገባው ሌላ ትንታኔ ውስጥ መግባቱ ተገቢ አለመሆኑን አመልክተዋል።</p>

<p>የኢህአዴግ ተወካይ አቶ ኃይሉ በረኸ ግን አጣሪ ኮሚቴው ሥራውን በገለልተኛነትና በተገቢው መንገድ ተወጥቷል ብለው ያምናሉ። አጣሪ ኮሚቴው ሁሉንም ወገኖች አነጋግሮ ጭብጦችን ለማግኘት መሞከሩንና በሕግ አተረጓጐም ላይ ልዩነት እንዳለ መጠቆሙን ያመለከቱት አቶ ኃይሉ ኢትዮጵያ ለብቻዋ ታጥራ የምትቀመጥ አገር ስላልሆነች በሕግ አተረጓጐም ላይ የሚከሰቱ ችግሮችን ለመፍታት ዓለም ዓቀፍ ስምምነቶችንና ልምዶችን መዳሰስ አስፈላጊ መሆኑን አስረድተዋል።</p>

<p>በዋናው ኦዲተር የቀረበውን ሪፖርት ለማጣራት የተቋቋመው ኮሚቴ አምስት አባላት የነበሩት ሲሆን ትላንትና በተወካዮች ምክር ቤት ተገኝተው ማብራሪያ የሰጡት ሁለቱ አባላት ናቸው። አንደኛው አባል አቶ ሐሺም መሐመድ ደግሞ በሪፖርቱ ላይ ፊርማቸውን አላስቀመጡም።</p>

<p>አንዳንድ የተቃዋሚ ፓርቲ አባላት የኮሚቴውን አባላት ባለመገኘትና የአቶ ሐሺም በሪፖርቱ ላይ ፊርማቸውን አለማስቀመጣቸው ጥያቄ የሚያስነሳ ጉዳይ መሆኑን ቢገልጹም የኮሚቴው ሊቀመንበር አቶ ኃይለመለኮት ተክለጊዮርጊስ ግን የኮሚቴው አባላት በተወካዮች ም/ቤት ተገኝተው ሪፖርቱን ያላቀረቡት ለሥራ ጉዳይ ወደ ውጭ አገርና ወደ ክልል በመጓዛቸው መሆኑን አስረድተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 26 ቀን 2001</a></p>

</body>
</html>	
