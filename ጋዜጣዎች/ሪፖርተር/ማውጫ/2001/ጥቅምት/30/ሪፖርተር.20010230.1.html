<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት ዲዝል ጄኔሬተሮችን ሊከራይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥት ዲዝል ጄኔሬተሮችን ሊከራይ ነው</h2>


<p>የኢትዮጵያ ኤሌክትሪክ ኃይል ኮርፖሬሽን (ኢ.አ.ኃ.ኮ) በዘንድሮው ዓመት ሊፈጠር የሚችለውን የኃይል እጥረት ለመቋቋም የሚያስችል እስከ 60 ሜጋዋት ሊያመነጩ የሚችሉ ሁለት ዲዝል ጄኔሬተሮችን በኪራይ ለማስመጣት ማቀዱን የኮርፖሬሽኑ ምንጮች ገለፁ። ሆኖም ጄኔረተሮቹ ኮርፖሬሽኑ ያለበትን የኃይል እጥረት ከግማሽ በላይ የመቀነስ አቅም እንደሌላቸው ታውቋል።</p>

<p>ኮርፖሬሽኑ ባለፈው ዓርብ ዕለት ኢፒአር ኢነርጂ ከተሰኘ የአሜሪካ ኩባንያ ጋር በኪራይ ከሚገኝ ዲዝል ጄኔሬተር 30 ሜጋዋት ኃይል ለማመንጨት የሚያስችለውን የመጀመሪያ ስምምነት ያደረገ ሲሆን ቀጣዩና ሁለተኛው ስምምነት በነገው ዕለት በኮርፖሬሽኑ ዋና መ/ቤት ለማድረግ ፕሮግራም መያዙ ታውቋል።</p>

<p>ሁለቱ ጄኔረተሮች ውል ከተፈፀመ እስከ 60 ቀናት ባሉት ጊዜያት ሀገር ውስጥ ገብተው በአዋሽ አካባቢ በመትከል ለሥራ ዝግጅ ይሆናሉ ተብሎ እንደሚጠበቅ ምንጮቹ ጠቁመው ለሁለቱ ጄኔሬተሮች ለስድስት ወራት ኪራይ ብቻ መንግሥት እስከ 25 ሚሊዮን ዶላር ይከፍላል ተብሏል።</p>

<p>በአሁኑ ወቅት ኮርፖሬሽኑ ከዓለም ባንክ ባገኘው ገንዘብ ከ4.5 እስከ አምስት ሚሊዮን ያህል ኃይል ቆጣቢ አምፖሎችን በሁለት ዙር ለኅብረተሰቡ ለማሠራጨት ያቀደ ሲሆን ይህ ሙሉ በሙሉ ተግባራዊ ከሆነ በዚህ መንገድ ብቻ እስከ 80 ሜጋዋት ኃይል መቆጠብ እንደሚችል የኮርፖሬሽኑ ምንጮች ለሪፖርተር ጋዜጣ አረጋግጠዋል። ምንጮቹ ጨምረውም በዚህ መንገድ ይገኛል ተብሎ የሚጠበቀው የኃይል ቁጠባ ኅብረተሰቡን በማስተማር ወይም የቁጠባ ግንዛቤውን በማሳደግ ጭምር መታገዝ ስለሚኖርበት የረዥም ጊዜ ሂደትን የሚጠይቅ መሆኑን ጠቁመዋል።</p>

<p>በአሁኑ ወቅት ኮርፖሬሽኑ በአማካይ ከ129 ሜታዋት በላይ ያጋጠመውን የኃይል አቅርቦትና ፍላጎት ልዩነት ለማጥበብ ሁለት ዲዝል ጄኔረተሮች መከራየቱ በጎ እርማጃ መሆኑን ምንጮቻችን ጠቁመው ሆኖም ጄኔሬተሮቹ የኃይል እጥረቱን ሙሉ በሙሉ ይቀርፋሉ ተብሎ ግን እንደማይጠበቅ ገልፀዋል።</p>

<p>እስከዚህ ዓመት ከሚያዚያ ወር ጀምሮ ባጋጠመው የኃይል እጥረት ጋር በተያያዘ መንግሥት ለተጠባባቂ ጄኔረተሮች ነዳጅ ግዢ ብቻ በወር 100 ሚሊዮን ብር ሲያወጣ እንደነበር የሚታወስ ነው።</p>

<p>የመልካወከና ፣ የግለገል ጊቤ ፣ የፊንጫ እና የተከዜ ግድቦች በ2000 ዓ.ም ክረምት ወራት አለመሙላታቸውን ተከትሎ ዘንድሮ ኮርፖሬሽኑ በሚያጋጥመው የኃይል እጥረት ጋር በተያያዘ የፈረቃ አሠራሩን ምናልባት ከዓመቱ አጋማሽ በፊት ሊጀምር ይችላል የሚል ሥጋት መኖሩን ጠቅሰን መዘገባችን ይታወሳል።</p>

<p>ከዲዝል ጄኔሬተሮቹ ኪራይ ጋር በተያያዘ ለኮርፖሬሽኑ የሕዝብ ግንኙነት ሥራ አስኪያጅ አቶ ሰንደቁ አርአያን በስልክ አግኝተን ለማነጋገር በተደጋጋሚ ጥረት ብናደርግም አልተሳካም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 30 ቀን 2001</a></p>

</body>
</html>	
