<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኦነግና መንግሥትን ለማስማስማማት በይፋ የተጀመር ድርድር የለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኦነግና መንግሥትን ለማስማማት በይፋ የተጀመር ድርድር የለም»</h2>


<p>የኦሮሞ ነፃነት ግንባርንና መንግሥትን ለማስማማት በይፋ የተጀመረ ድርድር እንደሌለ ፣ ነገር ግን ለማደራደር ቅድመ ዝግጅት እየተደረገ መሆኑን የአገር ሽማግሌዎች ምክትል ሰብሳቢ ፓስተር ዳንኤል መኮንን አስታወቁ።</p>

<p>ኦነግ ሶስትና አራት ቦታ የተከፈለ ድርጅት በመሆኑ አንዱን ወገን ብቻ በማነጋገር ወደ ድርድር መግባት እንደማይቻል ፓስተር ዳንኤል ተናግረዋል።</p>

<p>ፓስተር ዳንኤል እንደሚሉት የተወሰኑ የኦነግ አባላት አዲስ አበባ መግባታቸው ወደፊት ለሚታሰበው የእርቅ ድርድር ቅድመ ሁኔታ ለማመቻቸት ነው።</p>

<p>የአገር ሽማግሌዎች የእርቅ ሥራ የሚሰሩት ከሞራል አንፃር እንጂ ህጋዊ መሰረት ኖሯቸው እንዳልሆነ ያመለከቱት ፓስተር ዳንኤል የአባቢያ አባጆቢርና የአገር ሽማግሌዎችን መቀራረብ ወደፊት ይጀመራል ፣ ሲጀመር ሪፖርት ይቀርብበታል ለተባለው ድርድር አስፈላጊ መነሻ መሆኑን አልሸሸጉም።</p>

<p>የአባቢያም ሆነ የሌሎች የኦነግ አባላት ወደ አገር ቤት መመለስ በራሱ ትልቅ ጉዳይ እንደሆነ የአገር ሽማግሌዎች ያምናሉ። በይፋ የተጀመረ ድርድር እንደሌለ ቢገልጹም ወደ ይፋዊ ድርድር የሚያመራ ሥራ ስለመጀመሩና ምልክቶች ስለመኖራቸው ተጠይቀው አላስተባበሉም። እንዲያውም ጥናት እየተካሄደበት መሆኑን ጠቁመዋል።</p>

<p>ከሰላሳ አመታት በላይ በትግል እንዳሳለፈ የሚነገርለት ኦነግ የተለያዩ ጊዜያት የመከፋፈል አደጋ ቢያጋጥመውም እንደ አሁኑ አይነት አደጋ ውስጥ የገባበት ጊዜ እንደሌለ በየአቅጣጫው ሲገለጽ ሰንብቷል።</p>

<p>በተለያዩ የአመራር ደረጃ ያሉ የድርጅቱ አባላት ይፋ እንዳደረጉት ፤ የድርጅቱ ደጋፊዎች በተለያየ አጋጣሚዎች እንዳስታወቁትና የተለያዩ ዓለም አቀፍ መገናኛዎች እንደዘገቡት ሶስት ቦታ የተከፈለው የኦነግ አመራሮች አንድ በሚያደርጓቸው ጉዳዮች ላይ አስቀድመው ሊግባቡ እንደሚገባ የሚመክሩ አሉ።</p>

<p>ከኢትዮጵያ መግሥት ጋር በመደራደር ለኦሮሞ ሕዝብ ችግር መፍትሄ መስራት እንደሚሻል የሚጠቁሙትና ነፍጥ አንስቶ ከመዋጋት የሸሹት ቡድኖች «ሙሉ ለሙሉ ከጦርነት አስተሳሰብ እንውጣ» ይላሉ። ከመንግሥት ጋር በመደራደር የሚያምኑ ነገር ግን ለድርድሩም ቢሆን ጊዜ መውሰድ እንደሚያስፈልግ ስልት መግባትን የሚነቅፉ ለዘብተኛ አቋም ያላቸውና በትጥቅ ትግሉ ብቻ የኦሮሞ ጥያቄ መልስ ያገኛል የሚል አቋም ያላቸው በአንዱ ኦነግ ላይ ያሉ ሶስት አስተሳሰቦች ናችው።</p>

<p>በተለያዩ ደረጃዎች የኦነግ አባል የነበሩ ከ50 የማያንሱ በአንድ ወር ጊዜ ወደ አገር ቤት እንደገቡ ተገልጿል። ክእነዚህ ውስጥ የፓርላማ አባል የነበሩ እንደሚካተቱበት ምንጮች ይገልፃሉ።</p>

<p>ወደ አገር ቤት ከገቡት መካከል በዋናነት የሚጠቀሱት አቶ አባቢያ አባጆቢር ባለፈው ሐሙስ የአገር ሽማግሌዎች መግለጫ ሲሰጡ ተገኝተው ነበር። የእሳቸው አመጣጥና በመግለጫው ላይ መገኘት «አብሮ ለመስራት የተደረገ መቀራረብ ነው» በማለት ምላሽ ቢሰጠውም አባቢያ የራሳቸውን ሥራ ከአገር ሽማግሌዎች ጋር እንዲሰሩ እንደሚያስገድዳቸው አስተያየት ተሰጥቷል።</p>

<p>«ኢስት አፍሪካ ፎረም» የሚባል ፣ በሰላም ዙሪያ የሚሰራ የግል ድርጅት ያቋቋሙት አባቢያ ወደ አገር ቤት የገቡት በዋናነት በኦነግ ጉዳይ እንዳልሆነም የሚናገሩ አሉ። እነዚህ ክፍሎች እንደሚሉት «አባቢያ በሰላም ዙሪያ ይሰራሉ። ሥራቸው የአገር ሽማግሌዎች እየሰሩ ካሉት ሥራ ጋር ይመሳሰላል»</p>

<p>ዶ/ር መረራ ጉዲና የማደራደሩን ሥራ አስመልክቶ ሲናገሩ አባቢያ ሰላም ላይ የሚሰራ ድርጅት እንዳላቸው ፣ ለዚህም ሥራቸው አዲስ አበባ መግባታቸውን ነው የሚገልፁት። ድርድሩን አስመልክቶ ግን አሁን ለድርድር በሚል ወደ አዲስ አበባ የመጡት የኦነግ አባላት እድሜያቸው የገፋ ፣ የጡረታ ጊዜ ላይ ያሉ ፣ በረዥም ጊዜ የትግል ስልት ተስፋ የቆረጡ እንደሆኑ ይናገራሉ።</p>

<p>እድሜ ሲገፋና ትግል ሲሰለች ሌላ አማራጭ ባለመኖሩ አገር ቤት መግባት የመረጡት ክፍሎች «ጡረታቸውን ለማስከበርም ይፈልጋሉ» የሚሉት ዶ/ር መረራ የኦሮሞ ጥያቄ በሰላማዊ መንገድ በድርድር ምላሽ ለመስጠት በመግሥት (በኢህአዴግ) በኩል ተነሳሽነት እንደማይታይም ጠቁመዋል።</p>

<p>መንግሥት የኦሮሞ ጥያቄ ራሱ ቢመልስ ከማንም ጋር መደራደር አያስፈልገውም የሚሉት ዶ/ር መረራ «በአብዛኛው የኦሮሞ ልጆች ዘንድ ተቀባይነት ያለው ኦነግም ቢሆን ከኢህአዴግ ጋር ተስማማ ሲባል መሰረታዊ ጥያቄዎችን ህዝቡ ይጠይቀዋል» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 2 ቀን 2001</a></p>

</body>
</html>	
