<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ፋብሪካዎች ኃይል እንዳይጠቀሙ ተደርገዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፋብሪካዎች ኃይል እንዳይጠቀሙ ተደርገዋል</h2>


<p>የኤሌክትሪክ ኃይል በፈረቃ የማደል ሥራ በቀጠይ ወር ሊሻሻል እንደሚችል የኮርፖሬሽኑ ዋና ሥራ አስፈፃሚ ፍንጭ ሠጡ። ለኤክስፖርት ተግባር የሚያመርቱ በከፍተኛ የጭነት ሰዓታት ብቻ እንዳይሠሩ ሌሎች ፋብሪካዎች ግን ጨርሶ እንዳይሠሩ መደረጉንም አረጋግጠዋል።</p>

<p>አቶ ምሕረት ደበሽ የኢትዮጵያ ኤሌክትሪክ ኃይል ኮርፖሬሽን ዋና ሥራ አስፈፃሚ በግልገል ጊቤ ፕሮጀክት ለተገኙ ጋዜጠኞች ባለፈው ቅዳሜ ዕለት በሠጡት መግለጫ በኢትዮጵያ ሚቲሮዎሎጂ ኤጀንሲ ትንበያ መሠረት በሰኔ ወር ዝንብ መጣል ይጀምራል ተብሎ ይጠበቃል። ይህ በትንበያው መሠረት የሚሳካ ከሆነም በሐምሌ ወር ውሃ ሊገኝ ስለሚችል ችግሩ እየቀነሰ ሊሄድ ይችላል። እርግጠኛ ሆኖ ግን ለመናገር አስቸጋሪ ነው ሲሉ ተናግረዋል።</p>

<p>በአሁኑ ወቅጥ የዲዝል ጄኔሬተሮችን ጨምሮ ሁሉም ግድቦች በድምሩ 870 ሜጋ ዋት የማመንጨት አቅም አላቸው ያሉት አቶ ምህረት ሆኖም በግድቦቹ ውስጥ እያመነጩ ያሉት 600 ሜጋ ዋት ያህል መሆኑን ተናግረዋል።</p>

<p>ካለፈው ዓመት ጋር ሲነፃፀር የኃይል የጭነት መጠኑ በ24 በመቶ ዕድገት ማሳየቱን ገልፀዋል። በሰኔ ወር ያለው በኃይል አቅርቦትና ፍላጎት መካከል የተፈጠረው ልዩነት ወደ 200 ሜጋዎት መድረሱንም አቶ ምሕረት ጠቁመዋል።</p>

<p>በችግሩ ምክንያት ለኤክስፖርት ተግባር ከሚያመርቱት ፋብሪካዎች በስተቀር ሌሎች ኢንዱስትሪዎች ኃይል እንዳይጠቀሙ ለማስገደደ የግድ ሆኗል ሲሉ ተናገረዋል። በኤክስፖርት የተሰማሩ ፋብሪካዎችም ቢሆኑ በከፍተኛ የጭነት ሰዓታት እንዳይሰሩ መደረጉን ኅብረተሰቡም የቁጠባ አጠቃቀምን እንዲለምድ በኮርፖሬሽኑ በኩል መልዕክት መተላለፉን ተናግረዋል።</p>

<p>ኮርፖሬሽኑ ከፍተኛ የጭነት ሰዓታት ከሚባሉት ከምሽቱ 12፡00 ሰዓት እስከ ምሽቱ 3፡00 ሰዓት ድረስ 170 ሜጋዋት፣ በቀኑ ክፍለ ጊዜ ከ67 እስከ 70 ሜጋዋት የኃይል እጥረት እንደሚያጋጥመው መዘገባቸን የሚታወስ ነው።</p>

<p>አቶ ምህረት አያይዘውም የታናል (ዋሻ) ቁፋሮው የተጠናቀቀውን ግልግል ጊቤ 2 ወደ ሥራ ለማስገባት እንዲቻል ቀሪ ሥራዎችን በፍጥነት በሚከናወኑበት ሁኔታ ላይ ቅዳሜ ዕለት በኮርፖሬሽኑ ቦርድ አባላት፣ ማኔጅመነት፣ በሥራ ተቋራጩና በአማካሪው ድርጅት መካከል ውይይት ተካሂዶ መግባባት ላይ መደረሱን ገልፀዋል።</p>

<p>አቶ አለማየሁ ተገኑ የማዕድንና ኢነርጂ ሚኒስትር በበኩላቸው የግልገል ጊቤ 2 ቀሪ ሥራዎች በሁለት ወራት ጊዜ ውስጥ ተጠናቆ ወደ ኃይል ማመንጨት ሥራ እንደሚገባ ገልፀዋል።</p>

<p>የግልገል ጊቤ 2 ታናል (ዋሻ) ቁፋሮ መጠናቀቅ ምን አዲስ ነገር አለው? ግልገል ጊቤ 2 ፕሮጀክት በድምሩ በ5.2 ቢሊዮን ብር ወጪ ግንባታው ከተጀመረ አራት ዓመታትን አስቆጥሯል። የፕሮጀክቱ ትልቁና ሁለት ቢሊዮን ብር የፈጀው ሥራ የ26 ኪሎ ሜትር ወይም 25 ሺ 860 ሜትር የታናል (ዋሻ) ቁፋሮ ሥራ ነው። ሥራው ተራራን ቦርቡሮ የሚያልፍ በመሆኑ 24 ያህል አደናቃፊ ጂኦሎጂካል ክስተቶች ማጋጠማቸውን አቶ በላቸው ካሣ የግልገል ጊቤ 2 ፕሮጀክት የሥራ ክትትል ምክትል ቡድን መሪ ይናገራሉ።</p>

<p>ቁፍሮውን ለማፋጠን ሲባል በመግቢያው እና በመውጫያው በኩል በሁለት ማሽኖች ወደ 7.1 መጠነ ዙሪያ (ዲያሜትር) ቁፋሮ ተጀመረ። ሆኖም በውሃ መግቢያ አቅጣጫ 4 ሺህ 200 ሜትር ላይ ሲደርስ እጅግ አስቸጋሪ የተባለው ክስተት አጋጠመ። ያጋጠመው ጆኮሎጂካል ያልተጠበቀ ችግር የመሬቱ ልል መሆን ነበር።</p>

<p>ችግሩ ማሽኑ ወደፊት እንዳይገፋ አደረገው። ችግሩን ለማቅረፍ በዓለም ላይ በዘርፉ «አንቱ» የተባሉ ባለሙያዎች ጭምር ያሳተፈ መፍትሄ ሲፈለግ ቆየ። ከብዙ ሙከራ በኋላ በቀኝ በኩል በመዞር ችግሩ ያለበትን ቦታ በመተው ለማለፍ ተችሏል።</p>

<p>የተከሰተው ችግር በቀላሉ ለማለፍ ታናሉ በሁለት በኩል እንዲቆፈር አስቀድሞ መወሰኑ ትልቅ ውሳኔ እንደበር አቶ ስመኘው በቀለ የፕሮጀክቱ የሥራ ሒደት ቡድን መሪ ይገልፃሉ። ታናሉ በአንድ በኩል ብቻ የሚቆፈር ቢሆን ኖሮ ዛሬ ከ8 ኪሎ ሜትር በላይ መጓዝ ባልተቻለ ነበር ይላሉ።</p>

<p>ግንቦት 29 ቀን 2001 ዓ.ም በግልገል ጊቤ 2 ፕሮጀክት ላይ ከቀኑ 5፡45 ሰዓት ላይ የታናሉ ሥራ በተሳካ ሁኔታ መጠናቀቁ ሲበሰር ትልቅ ደስታና ፈንጠዚያ ሆኖ። ደስታው ለ20 ወራት ሥራውን ተጓትቶ የነበረው ችግር መቀረፍ ብቻም ሳይሆን ጥቂት ቀሪ ሥራዎችን አጠናቆ ኃይል ማመንጨት የሚችልበት ጊዜ ላይ መደረሱ በሠራተኛው ዘንድ ልዩ ደስታን በመፍጠሩ ነው።</p>

<p>በፕሮጀክቱ ሥራ ላይ ከኢትዮጵያዎያን ሌላ የ32 አገራት ባለሙያዎች የሚሳተፉበት ሲሆን በሁሉም ፊትና ገፅታ ላይ ለማመን የሚያስቸግር ደስታና ኩራት ይንቦገቦግ ነበር።</p>

<p>በሥነሥር ዓቱ ላይ ዶ/ር ክሱ ኢላላ የሥራና ከተማ ልማት ሚኒስትር ተገኝተው የእንኳን ደስ ያላቸሁ መልዕክት አስተላለፈዋል።</p>

<p>በማግስቱ ሰኔ 30 ቀን 2001 ዓ.ም የኮርፖሬሽን የቦርድ አባላት ከሆኑት መካከል አቶ ግርማ ብሩ፣ አቶ አለማየሁ ተገኑ፣ አቶ ሽፈራው ጃርሶ፣ አቶ ምህረት ደበበ ተገኝተው ፕሮጀክቱን ተዘዋውረው ጎብኝተዋል።</p>

<p>በፕሮጀክቱ ታናል ቁፋሮ ወቅት ችግር ማጋጠሙ ኮርፖሬሽኑ ለተጨማሪ ወጪ ዳርጎት ይሆን? ለሚለው ጥያቄ አቶ በላቸው ሲመልሱ «ሥራ ተቋራጩ ዲዛይኑን ጭምር ለመሥራት ውል በማግባቱ ኮርፖሬሽኑን ያስወጣው ተጨማሪ ገንዘብ የለም» ብለዋል።</p>

<p>ግልገል ጊቤ 2 በሁለት ወራት ጊዜ ይደርሳልን? አቶ ስመኘው በቀለ የፕሮጀክቱ የሥራ ሒደት ቡድን መሪ ቀሪ ሥራዎቹ የሚሏቸውን ታናሉን የማፅንዳት፣ የባቡር ሐዲዶች የማንሳትና የመሳሰሉት ሥራዎች በሁለት ወራት ጊዜ ተጠናቀው ኃይል ማመንጫው ወደ ሥራ ሊገባ እንደሚችል ተስፋቸውን ይገልፃሉ። ሆኖም ሥራውን ያልታሰቡ ችግሮች ሊያጋጥም የሚችልበት ሁኔታ ሊኖር እንደሚችል በማስታወስ እስከመጨረሻዋ ደቂቃ በሙሉ ልብ መናገር እንዳማይቻል ነው የሚያስረዱት።</p>

<p>ለሥራው ቅርበት ያላቸው ምንጮች ቀሪ ሥራዎቹ ምናልባትም እስከ ስድስት ወራት (እስከ መስከረም ወር መግቢያ ጊዜ ሊወስድ እንደሚችል በመገመት በኮርፖሬሽኑ ኃላፊዎች የተሰጠው መግለጫ ከከፍተኛ ጉጉት የመነጨ ነው ይላሉ። ያም ሆኖ ይህ ግልገል ጊቤ 2ኛ ፕሮጀክት ከሁለት እስከ ሰድስት ወራት ባሉት ጊዜያት ውስጥ ተጠናቆ ወደ ናሽናል ግሪድ (ሥርጭት ጣቢያ) በመቀላቀል ያጋጠመውን የኃይል እጥረት ችግር በመቅረፍ ረገድ ቀዳሚ ይሆናል የሚል ግምት ተሰጥቶታል።</p>

<p>ኮርፖሬሽኑ በኃይል አቅርቦትና በፍላጎት መካከል ያለው ልዩነት 120 ሜጋዋት ብቻ መሆኑን በተደጋጋሚ መግለፁ የሚታወስ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 3 ቀን 2001</a></p>

</body>
</html>	
