<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በእነ ብርጋዴር ጄኔራል ተፈራ ማሞ ላይ ክስ ተመሰረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በእነ ብርጋዴር ጄኔራል ተፈራ ማሞ ላይ ክስ ተመሰረተ</h2>


<p>ዶ/ር ብርሃኑ ነጋ የሚመራውና ግንቦት 7 ንቅናቄ በመባል ከሚጠራው ቡድን ጋር በመተባበር ዋና ዋና ባለስልጣናትን ለመግደልና የልማት ተቋማትን ለማፈራረስና ነውጥ ለማስነሳት ሲንቀሳቀሱ ተገኝተዋል በሚል ከወር በፊት በቁጥጥር ስር በዋሉት ብርጋዴር ጄኔራል ተፈራ ማሞን ጨምሮ በ46 ሰዎች ላይ የፌደራል ከፍተኛ ዐቃቤ ሕግ ሰኔ 1 ቀን 2001 ዓ.ም ክስ መሠረተ።</p>

<p>የፌደራል ከፍተኛ ዐቃቤ ሕግ ከትናንት በስቲያ በፌደራል ክፍተኛ ፍርድ ቤት 2ኛ ወንጀል ችሎት ክስ ከመሠረተባቸው ተከሳሾች መካከል 12ቱ በሌሉበት ሲሆን ከቀረቡት 34ቱ ውስጥ አንድ ሴት ተከሳሽ ይገኙበታል።</p>

<p>ዐቃቤ ሕግ በህቡዕ ተደራጅተው ግንቦት 7 ንቅናቄ ከሚባል ቡድን ጋር በመገናኘትና በማሴር «ሕገ መንግሥቱንና የሕገመንግሥቱን ሥርዐት በኃይል ለመናድ ሲንቀሳቀሱ ነበር» በማለት ክስ የመሠረተባቸው ብ/ጄ ተፈራ ማሞ (መከላከያ) ፣ ብ/ጄ አሳምነው ጽጌ ቀድሞ ማዕረገቸው የተገፈፈ ፣ ብ/ጄ ዓለምነህ፣ አሳምነው አንተነህ፣ መኮንን ወርቁ፣ ሌ/ኮ አለሀብል፣ ሌ/ኮ አሰፋ (መከአልከያ)፣ ሌ/ኮ ዓለም ጌትነት (መከላከያ) ፣ ሌ/ኮ ሰለሞን አሻግሬ (ነጋዴ)፣ ሌ/ኮ ጌታቸው ግሌ (መከላከያ)፣ ሻ/ል ተመስገን ባይለየኝ (ጉለሌ ክፍለ ከተማ አስተዳደር)፣ ሻለቃ አዱኛ አለማየሁ (ጉለሌ ክፍለ ከተማ አስተዳደር)፣ ኮሎኔል ፋንታሁን ሙሀባ (መከላከያ)፣ ሻለቃ መሠከረ ካሳ (መከላከያ)፣ ሻለቃ ምስጋናው ተገኝ (የግል ሥራ)፣ ሻለቃ ፋናዬ ሙጬ (ጡረተኛ)፣ መቶ አለቃ ፋቃ (ጡረተኛ)፣ ሻለቃ አደፍርስ አሳምነው (የግል ሥራ)፣ ያረጋል (በሌሉበት)፣ ክፍሌ ስንሻው (አስጎብኚ ድርጅት)፣ የስዋስ መንገሻ (ጠበቃ)፣ መላኩ ተፈራ (አንድነት ለዴሞክራሲና ለፍትህ የሰሜን ኢትዮጵያ ዋና አደራጅ)፣ አንድ ያልቀረበ ተከሳሽ፣ (ፌዴራል ፖሊስ)፣ አወቀ (አልቀርበም)፣ አመረ ባያብል (ፌዴራል ፖሊስ)፣ ይበላጣል ብርሃኑ (ፖሊስ)፣ ጎበና በላይ (ፖሊስ)፣ የሽዋስ ምትኩ (ም/ሳጅን)፣ ውድነህ ተመስገን (ሳጅን)፣ አይተን ካሣ (ፖሊስ)፣ ጌቱ ወርቁ በግል ሠራተኛ)፣ ጌቶ ወልዴ አብዬ ሆይ (በግል ሠራተኛ)፣ ጽጌ ሀ/ማርያም (ጡረታ)፣ ዶ/ር ብርሃኑ ነጋ (በሌለበት)፣ አንዳርጋቸው ጽጌ (በሌለበት) ኢዩኤል ሙሉነህ (በሌለበት)፣ ዳንኤል አሰፋ (በሌለበት)፣ መስፍን አማን (በሌለበት)፣ ቸኮል ጌታሁን (በሌለበት)፣ ጋዜጠኛ ደረጀ ሀብተወልድ (በሌለበት) እና ጋዜጠኛ ፋሲል የኔ ዓለም (በሌለበት) ይገኙበታል።</p>

<p>ዐቃቤ ሕግ የክስ ቻርጁ ከመነበቡ በፊት «ሕጉ ባይፈቅድም አይከለከልም» በማለት በክሱ ላይ የመግቢያ ንግግር እንዲያደርግ እንዲፈቀድለት ለፍርድ ቤቱ አመለከተ።</p>

<p>ፍርድ ቤቱ የቀረበው ክስ ግልፅ መሆኑንና ተከሳሾች የተከሰሱበትን ምክንያትና መንገድ ማሳወቅ ስለሆነ፣ ወደፊት እንደየሁኔታው የሚመለከተው መሆኑን በመግለጽ የክስ ቻርጁን በንባብ አሰማ።</p>

<p>ተከሳሾቹ በውጭና በሀገር ውስጥ ካሉ ካልተያዙ ግብረአበሮቻቸው ጋር በግንቦት ወር 2000 ዓ.ም በቡድንና በተናጠል ተሰባስበው እንደነበር፣ አንድ ተከሳሽ (አልቀረበም) ተከሳሽ ተወካይ ሆኖ ካሳምነው ጽጌ ጋር በመሆን የተባበሩት ዓረብ ኤምሬት ድረስ በመሄድ ከዶ/ር ብርሃኑ ነጋና አንዳርጋቸው ጽጌ ጋር በመገናኘት፣ የቡድን መተዳደሪያ ደንብ በማውጣት፣ በማፅደቅ ከ1 ነጥብ 5 ቢሊዮን ብር በላይ ለፖለቲካና ዲፕሎማቲክ ቅስቀሳ ለማዋል ከአንዴም ሁለት ጊዜ ተገናኝተው መመካከራቸውን ፍርድ ቤቱ በክስ ቻርጁ ላይ በንባብ አሰምቷል።</p>

<p>በትላልቅ ባለስልጣናት በልማት ተቋማት ላይ ከፍትኛ ጉዳት ለማድረስ፣ በብርጋዴር ጄኔራል ተፈራ ማሞ ሰብሳቢነት ጎጃም በረንዳ በመሰባሰብ፣ የተለያዩ ወታደራዊ ተቋማት ለማቋቋም፣ ሰዎችን በመመልመል (ካሳምነው ጽጌ ጋር በመተባበር) ፤ ሽብር የሚፈጸምባቸውን የመግሥት ተቋማትን በማመቻቸት የተለያዩ ውሳኔዎችን ማሳለፋቸውን ፍርድ ቤቱ በንባብ ያሰማው የዐቃቤ ሕግ የክስ ቻርጅ ያመለክታል።</p>

<p>ተከሳሾቹ ከሻዕቢያ ከኦነግ ጋር በመመሳጠር፣ መመሪያ በማዘጋጀት፣ የቅስቀሳ ወረቀት በመሰብሰብ፣ የጦር መሳሪያ በመግዛትና በመሰብሰብ (በቤታቸው ውስጥ በማከማቸት)፣ ለአመፅ እንዲነሳሱ በማድረግ፣ በዋናነትና በተባባሪነት የወንጀል ድርጊት ተካፋይ በመሆን በፈጸሙት ድርጊት ሁሉም ተከሳሾች በአምስት የተለያዩ ክሶች መከሰሳቸውን ፍርድ ቤቱ በንባብ አሰምቷል።</p>

<p>ተከሳሾቹ ወታደሮች እምቢተኛ እንዲሆኑና ለአመፅ እንዲነሳሱ ለማድረግና ሌሎችንም ሕገወጥ ድርጊቶች ለመፈጸም ተዘጋጅተው እንደነበር የሚያመለክተው የስክ ቻርጁ፣ በርካታ ክላሽንኮብ፣ ቺቺ መሳሪያ፣ የተለያዩ ሽጉጦች፣ መትረየስ፣ በመቶዎች የሚቆጠሩ ጥይቶች፣ ወታደርዊ መነጽር፣ ዮሮ፣ ፖውንድ፣ ዶላር፣ የተለያዩ የስለት መሳሪያዎች፣ ቱራያ ሳይተላይት ሞባይልና ኮምፒውተሮች በተለያዩ ቦታዎች አከማችተው መገኘታቸውን ይዘረዝራል።</p>

<p>ፍርድ ቤት የክስ ቻርጁን በንባብ አስምቶ እንደጨረሰ፣ የዳኝነት ስርዓቱ እንዴት እንደሚካሄድ ለተከሳሾቹ በመግለጽ የእምነት ክህደት ቃላቸውን ከመስጠታቸው በፊት መናገር የሚፈልጉት ነገር ካለና፣ ጠበቃ ማቆም የሚችል በግሉ እኒዲያቆም ወይም አቅም የለኝም የሚል ከሆነ መንግሥት የሚያቆምለት መሆኑን በመግለጽ ተከሳሾቹ እንዲናገሩ ፈቅዷል።</p>

<p>ተከሳሾቹ ተራ በተራ ለፍርድ ቤቱ ባቀረቡት ማመልከቻ፣ ከተጠረጠሩበት ጉዳይ ጋር ግንኙነት የሌለው ንብረት እንደተወሰደባቸው፣ ሕመምተኛ እንደሆኑና በሦስትና በስድስት ወራት የማይቋረጥ ሕክምና የሚከታተሉ እንዳሉ፣ ተሳትፋችኋል የተባሉበት ጉዳይ በክስ ቻርጁ ላይ አለመኖሩንና ግልፅ እንዳልሆነላቸው፣ ከታሰሩ ጀምሮ ዘመዶቻቸውን አግኝተው እንደማያውቁና መቀየሪያ ልብስ እንኳን ማግኘት እንዳልቻሉ ለፍ/ቤቱ አስረድተዋል።</p>

<p>ፍርድ ቤቱ ከተከሳሾች ለቀረበለት አቤቱታ ሕክምና የሚያስፈልጋቸው አገሪቱ ውስጥ ባሉ ሆስፒታሎች እንደሚታከሙ፣ ቤተሰቦቻቸው ከዚህ ቀን ጀምሮ (ክስ ከተመሠረተበት ጀምሮ) እንደሚጎበኟቸውና እንደሚገናኙ ከወንጀሉ ጋር ግንኙነት የሌላቸው (አንዲት ምስማርም ብትሆን) ተቆጥሮ እንደሚመለስላቸውና ፖሊስም ተግባራዊ እንደሚያደርግላቸው ተናግሯል።</p>

<p>ፖሊስ በዐቃቤ ሕጉ በኩል በሰጠው ምላሽ ለፍ/ቤቱ እንደተገለጸው፣ ለአንዳንዶቹ ተከሳሾች ፖሊስ ጣቢያ እያሉ እንደተመለሰላቸው፣ ለምርመር ክወሰዳቸው እቃዎች ውጭ ቀሪዎቹን በስም በስማቸው ያዘጋጀ በመሆኑ በወኪሎቻቸው አማካኝነት መውሰድ የሚችሉ መሆኑን ለፍርድ ቤቱ አመልክቷል።</p>

<p>ፍርድ ቤቱ ያልቀረቡ ተከሳሾችን በሚመለከት ዐቃቤ ሕግን ጠይቆ፣ ፖሊስ በተለያዩ ሚዲያዎች እንደሚፈለጉ አስነግሮ ሊቀርቡና ሊገኙ ባለመቻላቸው በወ/መ/ሥ/ሥ/ሕ/ቁ 161 መሠረት በሌሉበት እንዲታይ አመልክቷል።</p>

<p>ፍርድ ቤቱ ሁሉንም አዳምጦ ከጨረሰ በኋላ፣ ተከሳሾቹ ማረሚያ ቤት እንዲቆዩ ማሰሪያ እንዲቆረጥ፣ ተከሳሾች ቤተሰቦቻቸውንና የሕግ ባለሙያ አማክረው ሰኔ 8 ቀን 2001 ዓ.ም እንዲቀርቡና ያልቀረቡ ተከሳሾችን እስከ ሐምሌ 1 ቀን 2001 ዓ.ም በጋዜጣ እንዲጠሩ ትዕዛዝ አስተላልፎ ችሎቱ አብቅቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 3 ቀን 2001</a></p>

</body>
</html>	
