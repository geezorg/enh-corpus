<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በቴሌ ቃጠሎው በቴክኒክ ችግር እንዳልተነሳ የሚያሳዩ መረጃዎች ተገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቴሌ ቃጠሎው በቴክኒክ ችግር እንዳልተነሳ የሚያሳዩ መረጃዎች ተገኙ</h2>


<p>የኢትዮጵያ ቴሌኮሙኒኬሽን ኮርፖሮሽን ላይ በድንገት የደረሰው የእሳት ቃጠሎ ኮርፖሬሽኑ ባቋቋመው ኮሚቴ ተጣራ። በማጣራቱ ቃጠሎ ሆን ተብሎ መፈጸሙን የሚያሳይ ምልክት ተገኝቷል። የኮርፖሬሽኑ ዋና ሥራ አስፈጻሚና የሠራተኛ ማኅበር ሊቀመበር የማጣራት ሥራ መሠራቱን ሳይሸሽጉ ዝርዝር መግለጫ ለመስጠት እንደማይችሉ ተናግረዋል።</p>

<p>ኮርፖሬሽኑ ያቋቋመው ኮሚቴ አስራ አምስት የሚጠጉ በተለያዩ ኃላፊነት ላይ ያሉ ሠራተኞችን በየተራ አነጋግሯል። ስማቸው እንዳይጠቀስ የጠየቁ ሠራተኞች ለሪፖርተር ጋዜጣ እንደገለጹት በተካሄደው ማጣራት ቃጠሎው ከኤሌክትሪክ ጋር በተያያዘ አለመነሳቱን የሚያረጋግጡ ፍንጮች ተገኝተዋል።</p>

<p>የቃጠሎውን መንስዔ ፖሊስ እያጣራ ቢሆንም ኮርፖሬሽኑ ራሱ ባቋቋመው ኮሚቴ የማጣራት ሥራ ያካሄደበት ምክንያት ያልገለጹት ሠራተኞች «በኮርፖሬሽኑ ላይ የተለያዩ አፍራሽ ተግባራት በተለያዩ ጊዜያት ደርሰውበታል። ስለዚህ ኮርፖሬሽኑ የራሱን ማጣራት ማካሄዱ ፖሊስን ያግዘዋል እንጂ አይጎዳውም» ሲሉ ተናግረዋል።</p>

<p>ማጣራቱን አስመልክቶ ማብራሪያ እንዲሰጡ የተጠየቁት የኮርፖሬሽኑ ዋና ሥራ አስፈጻሚ አቶ አማረ አምሳልሉ ጉዳዩ በምርመራ ላይ ያለ መበሆኑ ዝርዝር መግለጫ ለመስጠት እንደማይችሉ አስታውቀዋል። አያይዘውም «ድርጊቱ አሳዛኝ ነው። የማጣራቱ ሥራ ሲጠናቀቅ ሁሉንም በዝርዝር መናገር ይቻላል» ብለዋል።</p>

<p>የሠራተኛ ማኅበር ሊቀመንበር አቶ አዲሱ በበኩላቸው ኮርፖሬሽኑ የራሱን የማጣራት ሥራ እየሰራ ስለሆነ ማኅበራቸው ዝርዝር መግለጫ መስጠት እንደማይችል ተናገረዋል። «ሆኖም ግን» ይላሉ አቶ አዲሱ «... ማኅበሩ በየተኛውም ጊዜና ወቅት በኮርፖሬሽኑ ላይ ጥፋት ለማድረስ የሚነሱ ኃይሎችን ይታገላቸዋል። ይህንን ለማድረግ በሠራተኛው ዘንድ ጽኑ እምነት አለ»</p>

<p>በማጣራሩ ሂደት ቃጠሎው «ቴክኒካዊ» በሆነ ምክንያት ሊነሳ እንዳልቻለ የሚያመለክቱ መረጃዎች ተገኝተዋል በሚል ለቀረበላቸው ጥያቄ «ማጣራቱ ሲጠናቀቅ የሚታወቅ ይሆናል» በማለት አቶ አዲሱ መልሰዋል።</p>

<p>ስለአጠቃላይ ሠራተኞች አቋም መግለጹ አስፈላጊ እንደሆነ የገለጹት ሊቀመበሩ «በኮርፖሬሽኑ ህልውና ላይ ከሚመጣ ማንኛውም አደጋ በላይ የግል ህልውናቸንን ብናጣ ይሻላል» የሚል አቋም በሁሉም ሠራተኞች ዘንድ መያዙን ተናገረዋል።</p>

<p>ስማቸውን ያልገለጹ ሠራተኞች እንደሚሉት የማጣራቱ አጠቃላይ ሪፖርት የሚላክለት የኮርፖሬሽኑ ቦርድ ጉዳዩን በቀላሉ እንዳይመለከተው ጠይቀዋል። ሪፖርቱም በትላንትናው እለት ለቦርዱ ይቀርባል የሚል እምነት እንዳላቸው ተናግረዋል።</p>

<p>ኮርፖሬሽኑ በተለያዩ ጊዜያት ሆን ተብሎ አገልግሎቱ እንዲስተጓጎል እንደሚደረግ የገለጹት ሠራተኞቹ በየክልሉ ያሉ አገልግሎቶች እንዳይሰሩ ኬብል መቁረጥና የመስመር ዝርጋታን የማበላሸት ሥራ በዋናነት የሚጠቀሱ እንደሆነ ተናግረዋል።</p>

<p>ግንቦት 23 ቀን 2001 ዓ.ም ከጠዋቱ በ1፡30 አካባቢ በኮርፖሬሽኑ ዋና መስሪያ ቤት 4ኛ ፎቅ ላይ የተነሳው ቃጠሎ የታወቀው አንድ የኮርፖሬሽኑ ሠራተኛ በታክሲ ውስጥ ሆና በአጋጣሚ ወደ በኮርፖሬሽኑ በኩል ስታልፍ ጢስ ተመክታ ታክሲውን የሚሄድበትን አቅጣጫ ቀይሮ ወደ ኮርፖሬሽኑ ቅጥር ግቢ እንዲያመራ በማድረግ ለጥበቃ ሠራተኞች በመናገሯ ነው።</p>

<p>ሠራተኛዋ ጥበቃዎቹን በማስተባበር ቃጠሎው ሳይሰፋ በቁጥጥር ስር እንዲውል ያደረገችውን ጥረት የሠራተኛ ማኅበሩም ሆነ የኮርፖሬሽኑ አስተዳደር ልዩ ግምት እንደሰጡት ለማወቅ ተችሏል።</p>

<p>የአዲስ አበባ እሳትና ድንገተኛ አደጋዎች መከላከልና መቆጣጠር ኤጀንሲ ቃጠሎው ከኤሌክትሪክ ጋር የተገናኘ ሊሆን እንደሚችል ግምቱን ሰጥቶ ፖሊስ ግን የምርመራ ሥር መጀመሩን መግለጹን ባለፈው ሳምንት ረቡዕ መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 3 ቀን 2001</a></p>

</body>
</html>	
