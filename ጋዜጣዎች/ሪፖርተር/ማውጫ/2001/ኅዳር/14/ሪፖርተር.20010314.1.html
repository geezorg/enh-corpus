<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሞት ቅጣት ከተላለፈባቸው የደርግ ባለሥልጣናት መካከል ሰባቱ ለሰበር ሰሚ ችሎት አቤቱታ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሞት ቅጣት ከተላለፈባቸው የደርግ ባለሥልጣናት መካከል ሰባቱ ለሰበር ሰሚ ችሎት አቤቱታ አቀረቡ</h2>


<p>ከዘር ማጥፋት ወንጀል ጋር በተያያዘ በይግባኝ የሞት ቅጣት ከተላለፈባቸው የደርግ ባለሥልጣናት መካከል ሰባቱ ለሰበር ሰሚ ችሎት አቤቱታ ማቅረባቸውን ምንጮች ለሪፖርተር ጋዜጣ ገለፁ።</p>

<p>በፌዴራል ከፍተኛ ፍርድ ቤት የእድሜ ልክ ፅኑ እሥራት ተፈርዶባቸው ፤ ልዩ ዐቃቤ ሕግ ለጠቅላይ ፍርድ ቤት ባቀረበው ይግባኝ ሞት ከተፈረደባቸው 18 የደርግ ባለሥልጣናት መካከል ፤ ኮሎኔል እንዳለ ተሰማ ፣ ኮሎኔል ደበላ ዲንሳ ፣ ጄኔራል ውብሸት ደሴ ፣ ምክትል መቶ አለቃ አራጋው ይመር ፣ ኰሎኔል በላይ ቢተው ፣ ኰሎኔል መኩሪያ ኃይሉና ኮሎኔል አባተ ለሰበር ሰሚ ችሎት አቤቱታ ማቅረባቸውን ምንጮቹ ገልፀዋል።</p>

<p>አቤቱታ አቅራቢዎቹ ፤ ድርጊቱ የዘር ማጥፋት አለመሆኑን ፤ በጠቅላላው የደርግ አባል በመሆናቸው የሞት ውሳኔው ከመተላለፉ በፊት ተሳትፏቸው መታየት እንደነበረበት ፤ በቅጣት ማቅለያቸው ላይ ያቀረቡት ጥሩ ሥራ ሊታይ ይገባው እንደነበር ፤ የሞት ፍርድ ሊፈረድ የሚችለው በቅጣት ማቅለያ ጥያቄ ላይ ምንም ቅጣት ሊያቀል የሚችል ነገር ሲጠፋ መሆኑንና በወቅቱ ያደረጉት ነገር ለአገር በጐ እናደርጋለን ከሚል መነሻ መሠረት መሆኑን በመጥቀስ አቤቱታቸውን እንዳቀረቡ ምንጮቹ ተናግረዋል።</p>

<p>ኮሎኔል መኩሪያ ኃይሉ ያቀረቡት አቤቱታ ያስቀርባል ወይም አያስቀርብም የሚለውን ለማየት ለጥቅምት 13 ቀን 2001 ዓ.ም ፤ ኮሎኔል በላይ ቢተውና ኮሎኔል አባተ ለኅዳር 1 ቀን 2001 ዓ.ም ተቀጥረው እንደነበር ፤ ነገር ግን ምን ምላሽ ከችሎቱ እንደተሰጠ አለማወቃቸውን ምንጮቹ ገልፀዋል።</p>

<p>ለሰበር ሰሚ ችሎት አቤቱታ ካቀረቡት ውስጥ ኰሎኔን እንዳለ ተሰማ ፤ ከሎኔል ደበላ ዲንሳ ፤ ጀኔራል ውብሸት ደሴና ምክትል መቶ አለቃ አርጋው ይመር አቤቱታቸው ያስቀርባል ወይም አያስቀርብም የሚለውን ለማየት ለታህሳስ 3 ቀን 2001 ዓ.ም ፍርድ ቤቱ ቀጠሮ መያዙን ምንጮቻችን ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 14 ቀን 2001</a></p>

</body>
</html>	
