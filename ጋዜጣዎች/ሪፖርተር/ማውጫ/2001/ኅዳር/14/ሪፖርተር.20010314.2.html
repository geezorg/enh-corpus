<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ የገቢና የወጪ ንግድ አለመመጣጠን አሳስቧቸዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መለስ የገቢና የወጪ ንግድ አለመመጣጠን አሳስቧቸዋል</h2>


<p>የኢትዮጵያ የወጪ ንግድና የገቢ ንግድ አለመጣጠን የሚያሳስብ ጉዳይ መሆኑን ጠቅላይ ሚኒስቴር መለስ ዜናዊ አስታወቁ። በወጪ ንግድ ጥሩ ውጤት ያስመዘገቡ 39 ላኪዎች ተሸለሙ።</p>

<p>ትናንት በጠቅላይ ሚንስትሩ ፅህፈት ቤት በተከበረው የወጪ ንግድ ቀን በዓል ላይ ተገኝተው በወጪ ንግድ ጥሩ ውጤት ላስመዘገቡ ላኪዎች ሽልማት የሰጡት አቶ መለስ በአሁኑ ሰዓት የአገሪቱ የወጪ ንግድ 25 በመቶ የጨመረ ቢሆንም የገቢ ንግዱም በኢኮኖሚ እድገቱ ላይ ተፅእኖ መፍጠሩን አመልክተዋል።</p>

<p>በዘንድሮው ዓመት የመጀመሪያዎቹ ሦስት ወራት ጊዜ ውስጥ የአገሪቱ የወጪ ንግድ በ30 በመቶ የጨመረ መሆኑን የጠቆሙት ጠቅላይ ሚኒስትሩ በተመሳሳይ ጊዜ የገቢ ንግዱ በ61 በመቶ መጨመሩን ገልፀው ሁኔታው በዚሁ ከቀጠለ አገሪቱ በያዘችው ፍጥነት ማደግ ያስቸግራታል ብለዋል።</p>

<p>በኢትዮጵያ የሚመረቱ ምርቶች የጥራት ችግር ያልባቸው መሆኑን ፣ የኢንዱስትሪ ምርቱም አነስተኛ መሆኑን የገለፁት አቶ መለስ የአገሪቱን ምርት ወደ ውጭ የሚልኩ ባለሀብቶች ለምርታማነትና ለጥራት ቅድሚያ ትኩረት በመስጠት ከፍተኛ ውጤት እንዲያስመዘግቡ አሳስበዋል።</p>

<p>እንደ ጠቅላይ ሚኒስትሩ ገለፃ የኢትዮጵያ የወጪ ንግድ ባለፉት አምስትና ስድስት ዓመታት እያደገ ቢመጣም ከውጭ ወደ አገሪቱ የሚገባው ምርት በከፍተኛ ደረጃ እያደገ በመጣቱ «እስከአሁን የተመዘገበው ውጤት በቂ አለመሆኑን ያረጋግጥልናል» ብለዋል።</p>

<p>የንግድና ኢዱስትሪ ሚኒስትሩ አቶ ግርማ ብሩ በበኩላቸው በ2000 በጀት ዓመት የወጪ ምርቶች ንግድ ገቢ 15 ቢሊዮን የአሜሪካን ዶላር የደረሰ መሆኑና በ1999 በጀት ዓመት ከተገኘው 12 ቢሊዮን ዶላር ጋር ሲነፃፀር የ25 በመቶ ዕድገት ማስመዝገቡን ገልፀዋል።</p>

<p>አቶ ግርማ እንዳሉት በአምስት ዓመቱ የልማት መርህ ግብር በመጀመሪያዎቹ ሦስት ዓመታት (ከ1998 እስከ 2000) በወጪ ንግድ ታሪክ ለመጀመሪያ ጊዜ ቀጣይነት ያለው ከአንድ ቢሊዮን ዶላር በላይ የውጭ ምንዛሪ የተገኘበትና በልማት ዕቅዱ ከተቀመጠው የ20 በመቶ አማካይ እድገት በላይ ውጤት የተመዘገበበት መሆኑ ዘርፉ በተቀመጠለት አቅጣጫ በማደግ ላይ መሆኑን ለመገንዘብ እንደማያዳግት ገልፀዋል። የወጪ ንግድ በትክክለኛ አቅጣጫ ላይ መሆኑን የሚያረጋግጠው ትልቁ ጉዳይም የኤክስፖርት ምርቱ ከጊዜ ወደ ጊዜ እየሰፋ የመምጣቱ ጉዳይ መሆኑን አስተድተዋል።</p>

<p>ኢትዮጵያ በ2000 በጀት ዓመት ምርቶቿን በሁሉም የዓለማችን አህጉሮች ወደሚገኙ 112 አገሮች የላከች ሲሆን ትናንት በተከበረው የወጪ ንግድ በዓል ላይ የተለያዩ ምርቶችን ለዓለም ገባያ በማቅረብ የተሻለ አፈፃፀም ላስመዘገቡ 39 ላኪዎች ፣ ይህንኑ ተግባር ለማሳካት የሀገር ውስጥ ግብአት በማቅረብ ድጋፍ ላደረጉ ባለሀብቶች ፣ ለአገሪቱ ምርቶች የመዳረሻ ገበያ በመሆን ከፍተኛ ግዥ ለፈፀሙ የመጀመሪያዎቹ አስር አገሮች ሽልማት ተሰጥቷቸዋል።</p>

<p>በዕለቱ የተሸለሙት 39 ላኪ ድርጅቶች ባለፈው በጀት ዓመት 505 ሚሊዮን ዶላር የውጭ ምንዛሪ በማስገኘት በዓመቱ ለተመዘገበው ውጤት 34 በመቶ ድርሻ ያበረከቱ ናቸው። በበጀት ዓመቱ ለተመዘገበው ከፍተኛ ውጤት ጉልህ አስተዋፅኦ ካበረከቱት የወጪ ምርቶች መካከል ቡና ፣ የቅባት እህሎች ፣ ጥራጥሬ ፣ አበባ ፣ ጫት ፣ ቆዳና የቆዳ ውጤቶችና ወርቅ ቀዳሚውን ስፍራ የያዙ ሲሆኑ በዓመቱ ከተመዘገበው 15 ቢሊዮን ዶላር 80 በመቶ በላይ የተገኘው ከነዚህ ምርቶች መሆኑ ተገልጿል።</p>

<p>በቡና ምርት የወጪ ንግድ ከተሰማሩ 121 ላኪዎች መካከል ሙለጌ ኃላ.የተ.የግ ማህበር (76.6 ሚሊዮን ዶላር በማስገባት) ፣ ከማል አብደላ ኢነተርናሽናል ኃላ.የተ.የግል ማህበረ (61.8 ሚሊዮን ዶላር በማስገባት) ፣ ኤስ ሣራ ቡና ላኪ (46.3 ሚሊዮን ዶላር በማስገባት) ከ1ኛ እስከ 3ኛ ደረጃ በያዛዝ ተሸላሚ ሆነዋል። ባለፈው ዓመት ወደውጭ ከተላከው የቡና ምርት 5252 ሚሊዮን ዶላር ገቢ ተገኝቷል።</p>

<p>በተመሳሳይ መልኩ የኢትዮጵያ ከፍተኛ ወጪ ምርት ገዥ (መዳረሻ) የሆኑ 10 አገሮች በዕለቱ ተሸልመዋል። ጀርመን 141.1 ሚሊዮን ዶላር የሚያወጡ 23 ምርቶችን በመግዛት ፣ ሳውዲ ዓረቢያ 117.4 ሚሊዮን ዶላር የሚያወጡ 21 ምርቶችን በመግዛት ፣ ዩናይትድ ስቴትስ ደግሞ 106.3 ሚሊዮን ዶላር የሚያወጡ 23 ምርቶችን በመግዛት ከ1ኛ እስከ 3ኛ ያለውን ደረጃ ሲይዙ ጐረቤታችን ሱማሊያ 72.7 ሚሊዮን ዶላር የሚያወጡ 8 ምርቶችን በመግዛት ከቻይና ቀጥላ 9ኛ ደረጃን በመያዝ ተሸልሚ ሆናለች።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 14 ቀን 2001</a></p>

</body>
</html>	
