<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢጋድ ለፀጥታው ምክር ቤት ጥሪ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢጋድ ለፀጥታው ምክር ቤት ጥሪ አቀረበ</h2>


<p>የተባበሩት መንግሥታት ድርጅት የጸጥታው ምክር ቤት የሶማሊያ ፌዴራላዊ የሽግግር መንግሥት ተቋማትን ከመፈራረስ ማዳን የሚያስችል ኀላፊነቱን እንዲወጣ ከዚህም በመነጨ ሊከተል የሚችለውን የባሰ ሰብዓዊ ቀውስ እንዲታደግ የኢጋድ የሚኒስትሮች ምክር ቤት ጥሪ አቀረበ። በሶማሊያ መፍትሄ ለማምጣት የሚደረገው ጥረት ችግር ለሚፈጥሩ አመራሮች የኢጋድ የመንግሥታትና የአገር መሪዎች የሚሰጡትን ፖለቲካዊ እውቅናና ድጋፍም መልሰው እንዲያነሱ የሚኒስትሮች ምክር ቤቱ ጠይቋል።</p>

<p>የኢጋድ ሚኒስትሮች ምክር ቤት 30ኛ ልዩ አስቸኳይ ስብሰባውን ትናንት በሸራተን ሆቴል ካካሄደ በኋላ ባወጣው መግለጫ የኢጋድ አባል አገራት መሪዎች እ.ኤ.አ ኦክቶበር 29 ቀን 2008 ባካሄዱት ልዩ አስቸኳይ ስብሰባ በሞቃዲሾ ከተማ የባንዲር አስተዳደር እንዲመሰረት ውሣኔ ያስተላለፉ ቢሆንም የሶማሊያ ሽግግር መንግሥት ከፍተኛ አመራሮች በአዲሱ ካቢኔ አመሰራረት ላይ ባለመስማማታቸው ውሣኔው ተግባራዊ አለመሆኑን አመልክቷል። በዚህም የሚኒስትሮች ምክር ቤቱ ከፍተኛ ተስፋ መቁረጥ እንደተሰማው ገልጿል።</p>

<p>በጉዳዩ ላይ ማብራሪያ የሰጡት የወቅቱ የኢጋድ ሚኒስትሮች ምክር ቤት ሊቀመነብር ውጭ ጉዳይ ሚኒስትር አቶ ሥዩም መስፍን የሶማሊያ ችግር ለመፍታት ኢጋድ ከፍተኛ ጥረት ቢያደርግም የሶማሊያ ሕዝብና የሶማሊያ መንግሥት ግን መጫን አይቻልም ብለዋል። የሶማሊያ የሽግግር መንግሥት ጠቅላይ ሚኒስትርና ፕሬዚዳንቱ በካቢኔ አመሰራረት ላይ ባለመስማማታቸው የተሰማቸውን ቅሬታ የገለጹት አቶ ስዩም መስፍን የኢትዮጵያ ሠራዊትም ሆነ አሚሶም ከዚህ በላይ መስዋዕትነት እንደማይጠበቅባቸው አመልክተዋል። ውጭ ጉዳይ ሚኒስትሩ እንዳሉት ሶማሊያ ውስጥ ያሉት ጉዳዮች እንደገና መገምገም አለባቸው።</p>

<p>በተያያዘ ዜና የኬንያ መንግሥት አንድ ሻለቃ ጦር ወደ ሶማሊያ የሚልክ መሆኑን በመግለጫው ላይ ተጠቁሟል። ውጭ ጉዳይ ሚኒስትር አቶ ሥዩም መስፍንም የኬንያን ውሣኔ አሞካሽተዋል።</p>

<p>ኢጋድ ባወጣው በዚህ መግለጫ የሶማሊያ አመራሮች በጅቡቲ የተካሄደውን ስምምነት ፣ የአዲስ አበባ ፍኖተ ካርታንና የናይሮቢ ዲክላሬሽንን በተስማሙት መሠረት ተፈጻሚ ባለማድረጋቸው ሕዝባቸውን በተለይም የክልሉንና ዓለማቀፉን ህብረተሰብ ለውድቀት እንደዳረጉት አስታውቋል። የሶማሊያ የጸጥታና የፖለቲካ ሁኔታም ከጊዜ ወደ ጊዜ እየተባባሰ መምጣቱን አክሎ ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 10 ቀን 2001</a></p>

</body>
</html>	
