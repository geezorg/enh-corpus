<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአማራና የአዲስ አበባ ህዝብ ቁጥር ከተተነበየለት በታች በከፍተኛ ልዩነት ቀንሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአማራና የአዲስ አበባ ህዝብ ቁጥር ከተተነበየት በታች በከፍተኛ ልዩነት ቀንሷል</h2>


<p>የአማራና የአዲስ አበባ፤ ህዝብ ብዛት ከተተነበየለት በታች በከፍተኛ ልዩነት በመቀነሱ በኢሕአዴግ የፓርላማ አባላት ጭምር ጥያቄ አስነስቷል። የአማራ ክልልን ቆጠራ ዳግም የመፈተሽ ሥራ እንዲካሄድ ተወስኗል።</p>

<p>የኢትዮጵያ ፌዴራላዊ ዴሞክራሲያዊ ሪፐብሊክ የህዝብ ቆጠራ ሥራ አፈፃፀም እና የቆጠራውን የመጀመሪያ ደረጃ ውጤት አስመልክቶ ሐሙስ እለት ለህዝብ ተወካዮች ምክር ቤት ባቀረበው ሪፖርት በግንቦት 1999 የተገኘው የአማራ ህዝብ ብዛት ከትንበያው ጋር ሲወዳደር በአንፃራዊነት ዝቅተኛ ሆኖ መገኘቱን ይገልፃል። ተቃዋሚዎችና አንዳንድ የኢህአዴግ አባላት ግን የአማራ ክልል የህዝብ ዕድገት ምጣኔ ከሌሎች ክልሎችና ከአገር አቀፍ ማነሱ የኮሚሽኑን አሰራር እንዲጠይቁ ያደረጋቸው መሆኑን ገልፀዋል።</p>

<p>በ1999 ከተከናወነው የህዝብ ቆጠራ በፊት የአገር አቀፍና ክልሎች የህዝብ ብዛት ትንበያ የተካሄደ መሆኑን በኮሚሽኑ ሪፖርት የተገለፀ ሲሆን ፤ በቆጠራውና በትንበያው መካከል ከፍተኛ ልዩነት የታየው በአማራ ክልልና በአዲስ አበባ ብቻ ነው። የአማራ ክልል ህዝብ ብዛት 19 ሚሊዮን 624 ሲ ይሆናል ተብሎ የተተነበየ ቢሆንም በቆጠራው የተገኘው ግን 17 ሚሊዮን 214 ሺ 56 ነው። በትንበያውና በቆጠራው መካከል ያለው ልይነትም 2 ሚሊዮን 409 ሺ 944 ሆኗል። አዲስ አበባ በበኩሏ የህዝብ ብዛቷ 2 ሚሊዮን 738 ሺ 248 ይደርሳል ተብሎ ቢተነበይም ከተተነበየው በ32ሺ 752 አንሶ በቆጠራ የተገኘው የህዝብ ብዛት 2 ሚሊዮን 112ሺ 737 ሆኗል።</p>

<p>ግንቦት 20 ቀን 1999 ዓ.ም እና ኅዳር 20 ቀን 2000 ዓ.ም በተደረገው ቆጠራ የኢትዮጵያ ህዝብ ብዛት 73 ሚሊዮን 918ሺ 505 መድረሱን የህዝብ ቆጠራ ኮሚሽን ሪፖርት ያመለክታል። በ1976 ዓ.ም በተካሄደው የህዝብ ቆጠራ 42 ሚሊዮን 616 ሺ 876 የነበረው የኢትዮጵያ ህዝብ ብዛት በ1987 በተካሄደው ቆጠራ በ11 ሚሊዮን ጨምሮ 53 ሚሊዮን 477ሺ 265 ደርሶ ነበር። አሁን ደግሞ ከ12 ዓመት በኋላ በተካሄደ ቆጠራ የህዝብ ብዛቱ በ20.4 ሚሊዮን ጨምሯል።</p>

<p>በአሁኑ ቆጠራ የጾታ ስብጥር ሲታይ የሴትና የወንድ ቁጥር በጣም ተቀራራቢ ሆኖ ተገኝቷል። በአገር አቀፍ ደረጃ በጣም ተቀራራቢ ሆኖ ተግኝቷል። በአገር አቀፍ ደረጃ የወንድ ብዛት 37 ሚሊዮን 296 ሺ 657 (50.5 በመቶኛ) የሴት ደግሞ 36 ሚሊዮን 621ሺ 448 (49.5 በመቶኛ) መሆኑን የህዝብ ቆጠራ ውጤቱ አመልክቷል። በአዲስ አበባ ከተማ ግን የሴቶች ቁጥር ከወንዶች ጋር ሲነፃፀር ከ2 በመቶ ያላነሰ ብልጫ አሳይቷል ተብሏል።</p>

<p>85 ከሚሆነው ብሔር/ብሔረሰብ ውስጥ በቆጠራ ውጤት ከአንድ ሚሊዮን በላይ የህዝብ ብዛት ያላቸው ብሔር/ብሔረሰቦች የተጠቀሱ ሲሆን ኦሮሞ 25,489,024 ፣ አማራ 19,870,651 ሶማሌ 45,817,94 ፣ ትግሬ 44,838,92 ፣ ሲዳማ 29,664,74 ፣ ጉራጌ 18,673,77 ፣ ወላይታ 11,017,63 ፣ ሃዲያ 12,843,73 ፣ አፋር 12,763,74 ፣ እና ጋሞ 11,073,63 መሆናቸውን መረጃው ያመለክታል።</p>

<p>ከአገሪቱ 73,918,505 ሕዝብ ውስጥ አጠቃላይ የክርስትና ሃይማኖት ተከታዮች 46,421,740 (62.8 በመቶ) ሲሆን በተናጠል ኦርቶዶክስ 32,138,126 (43.5 በመቶ) ፣ ፕሮቴስታንት 13,746,787 (18.6 በመቶ) ፣ ካቶሊክ 536,827 (0.7 በመቶ) የእምነቱ ተከታዮች እንዳላቸው ታውቋል። የእስልምና ተከታዮች ደግሞ 25.0455.50 (33.9 በመቶ) እንደሆነ የቆጠራው ውጤት ያመለክታል። ባህላዊና ሌሎች ሃይማኖቶችን የሚከተሉት በአንድ ላይ ሲጠቃለሉ 24,298,05 (3.3 በመቶ) መሆናቸውን የቆጠራው ውጤት አሳይቷል። የ1999 የቆጠራ ውጤት ከ1987 ጋር ሲወዳደር ደግሞ የአጠቃላይ የክርስትና ሃይማኖት ድርሻ በ1.2 በመቶ ሲጨምር የእስልምና ሃይማኖት ተከታይ ደግሞ 1.1 በመቶ መጨመሩን የቆጠራው ውጤት ጥንቅር ያመለክታል። ለአጠቃላይ የክርስትና ሃይማኖት ተከታይ ድርሻ መጨመር ከፍተኛውን አስተዋጽኦ ያደረገው ደግሞ የፕሮቴስታንት ሃይማኖት 8.4 በመቶ መጨመር መሆኑን ሪፖርቱ ያስረዳል።</p>

<p>በሪፖርቱ ላይ አስተያየታቸውን የሰጡት ወ/ሮ ብርቱካን የተባሉ የኢህአዴግ አባል በአማራ ክልል ህዝብ ብዛት ላይ የተሰጠው ትንበያና በቆጠራው በተገኘው ውጤት መካከል ያለው ልዩነት 2.4 ሚሊዮን ሆኖ እያለ በአንፃርዊነት መባሉ ትክክል አለመሆኑን ገልፀዋል።</p>

<p>በአማራ ክልል ያለ ዕድሜ ጋብቻ የሚታይበት መሆኑንና የክልሉ የገጠር አካባቢም ብዙ በመውለድ የሚታወቅ መሆኑን የጠቆሙት ወ/ሮ ብርቱካን እርሳቸውን ወክሎ የላካቸው ህዝብ በሶስት ዓመት ጊዜ ውስጥ ተቀይሮ የወሊድ መጠኑ ይቀንሳል የሚል እምነት አንደሌላቸው በመግለጽ የቆጠራውን ውጤት እንደሚጠራጠሩት ተናግረዋል። የድጋሚ ቆጠራ ሊካሄድ እንደሚገባም አስገዝበዋል።</p>

<p>የኢዴአፓ-መድህን ሊቀመንበር አቶ ልደቱ አያሌው በበኩላቸው በአገር አቀፍ ደረጃ በቆጠራው የተገኘው ውጤት በ3 ሚሊዮን አንሶ መገኘቱ የኮሚሽኑን ሪፖርት ጥርጣሬ ውስጥ እንደሚከተው ገልፀው በተለይም አዲስ አበባ ላይ በ1976 ዓ.ም 3.0 የነበረው የልደት ምጣኔ በ1999 ዓ.ም 1.3 መሆኑ የማይታመን ጉዳይ ነው ብለዋል።</p>

<p>«ስህተት ሆን ተብሎ ይሰራል ብለን አንገምትም» ያሉት አቶ ልደቱ በአማራ ክልል የታየው የ2.4 ሚሊዮን ልዩነት ከእወነታው የተራራቀ መሆኑን ጠቁመው የአንድ ክልል ህዝብ ቁጥር ከተቀነሰ በበጀት በውክልናና በመሳሰሉት ጉዳዮች ላይ ተጽዕኖ የሚፈጥር በመሆኑ በአሰራር ላይ ስህተት ካለ በደንብ ተጣርቶ የሚቀርብበት ሁኔታ እንዲመቻች ጠይቀዋል።</p>

<p>አቶ መሀመድ አሊ በበኩላቸው የአንዳንድ ክልሎች የህዝብ ብዛት ዕድገት መጠን 4.1 ሆኖ እያለ የአማራ ክልል 1.7 ብቻ መሆኑ ሪፖርቱን ተቀባይነት እንደሚያሳጣው ገልፀዋል።</p>

<p>አያይዘውም የክርስትና ሃይማኖት እድገት መጠን 1.2 ሆኖ የወሊድ ቁጥጥርን የማያበረታታውና አንድ ወንድ ከአንድ ሴት በላይ ማግባት የሚቻልበት የእስልምና ሃይማኖት ግን 1.1 ብቻ ማደጉ ከእውነታው ጋር የሚቃረን መሆኑን አመልክተዋል።</p>

<p>በተመሳሳይ መልኩ አንድ ሌላ የአጋር ድርጅቶች የፓርላማ አባልም እንደዚሁ በእስልምና ሃይማኖት አንድ ወንድ ከአንድ ሴት በላይ ማግባት እንደሚቻልና እርሳቸውም አራት ሚስቶች እንዳሏቸው እንደምሳሌ በመጥቀስ የእስልምና ሃይማኖት ተከታዮች ቁጥር ከክርስትና ሃይማኖት ተከታዮች ቁጥር ማነስ እንዳልተዋጠላቸው ተናግረዋል።</p>

<p>ከፓርላማ አባላት ለቀረቡ ጥያቄዎች ማብራሪያ የሰጡት የኮሚሽኑ ሰብሳቢ ምክትል ጠቅላይ ሚኒስትር አቶ አዲሱ ለገሰ በአማራ ክልልና በአዲስ አበባ ከተማ የህዝብ ዕድገት አመታዊ ምጣኔ ከሌሎች ክልሎች አንሶ መገኘቱ ከታወቀ በኋላ እንደገና ፍተሻ መከናወኑን ገልፀዋል።</p>

<p>አቶ አዲሱ እንዳሉት ለትንበያው መነሻ የሆኑትን የልደት መጠን እና ዓመታዊ የህዝብ ዕድገት መጠን ዝርዝር እንደገና በማየትና ሳይንሳዊ በሆነ መንገድ በናሙና በተመረጡ የቆጠራ ቦታዎች የድህረ ቆጠራ ሥራ በማከናወን የሽፋን ችግር አለመከሰቱ ተረጋግጧል። ቆጠራ በመስክ የተከናወነው በክልሎች በኩል በተመረጡ መምህራን መሆኑንና እያንዳንዱ ወረዳና ቀበሌ ሥራ በትክክል መከናወኑን የክልሉ ኮሚሽን ማረጋገጡን የገለፁት ም/ጠ/ሚኒስትሩ በቆጠራው ወቅት የሽፋን ክፍተት በተደረገው የድህረ ቆጠራ በክልል ውጤቱን ሊያስቀይር የሚችል የሽፋን ክፍተት እንደሌለ መታወቁን አስረድተዋል።</p>

<p>ካለፈው ቆጠራ ወዲህ የአማራ ክልል ህዝብ ወደ ተለያዩ የአገሪቱ ክፍሎች በመፍለሱ ምክንያት በትንበያው ተጽዕኖ ይኖረው እንደሆነ በማለት የተደረገው ፍተሻም የተለየ ውጤት አለማስገኘቱን በሪፖርቱ ተገልጿል።</p>

<p>የአዲስ አበባ ህዝብ ብዛት ሊቀንስ የቻለው ግን ቀን ቀን ከተማ የሚውለው ህዝብ ማታ ማታ ከአዲስ አበባ ወጥቶ የሚያድረው ህዝብ በመጨመሩ ሊሆን እንደሚችል አመልክተዋል። የአዲስ አበባ አጎራባች የሆነችው የቡራዩ ከተማ ህዝብ ብዛት ከ10ሺ ወደ 80ሺ መጨመሩም ለዚህ አይነተኛ ምሳሌ እንደሚሆን አቶ አዲሱ ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 28 ቀን 2001</a></p>

</body>
</html>	
