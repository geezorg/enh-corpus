<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤልፎራ ገንዘብና ንበረት ተወረሰበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤልፎራ ገንዘብና ንበረት ተወረሰበት</h2>


<p>ኤልፎራ አግሮ እንዱስትሪ ያለበትን የመሬት ኪራይ ዋጋ እንዲከፍል የቦረና ዞን ከፍተኛ ፍርድ ቤት ቢወስንም ድርጅቱን እዳውን ሊከፍል ባለመቻሉ በባንክ ያለውን ገንዘብና ሁለት መኪኖች መውሰዱን የያቤሎ ወረዳ ገቢዎች ጽህፈት ቤት ኃላፊ አስታወቁ። በወቅቱ በባንክ የተገኘው ገንዘብ 70ሺ በር ብቻ ነው።</p>

<p>የሚድሮክ ግሩፕ አካል የሆነው ኤልፎራ በፍርድ ቤት እንዲከፍል የተወሰነበት የመሬት ኪራይ ድርጅቱ ሲገለገልበት ለነበረው ሱሩፓ የእንስሳት ማደለቢአ ራንች መሆኑን የጽሕፈት ቤት ኃላፊ አቶ ቦዳ አብደላ ገልፀዋል።</p>

<p>የእንስሳት ማደለቢያው 4.417 ሔክታር ስፋት እንዳለው የጠቆሙት ኃላፊው ከ1991 ዓ.ም ጀምሮ በሔክታር 82.1 ብር ሂሳብ መክፈል ሲገባው 11 ዓመታት ምንም አይነት ክፍያ አልተፈፀመለትም።</p>

<p>እስከ 1994 ዓ.ም ድረስ ያለው ውዝፍ ክፍያ እንዲከፈል በፍርድ ቤት መወሰኑ የጠቆመውት አቶ ቦዶ ኤልፎራ ገንዘቡን ባለመክፈሉ በፍርድ ቤት ትዕዛዝ ገንዘብና ንብረት ተወርሶበታል።</p>

<p>እንደ ኃላፊው ገለፃ በድርጅቱ ስም በሁለት የሂሳብ ቁጥር በአካባቢው ባለ ባንክ የተገኘ በድምሩ 70 ሺ ብር ለያቤሎ ወረዳ ገቢዎች ጽሕፈት ቤት ገቢ ሆኗል። ሁለት የድርጅቱ ተሽከርካሪዎችም በተመሳሳይ መልኩ በእዳ መያዛቸውን ኃላፊው አስረድተዋል።</p>

<p>በ1994 ዓ.ም በኋላ ያለውን ክፍያ አስመልክቶ ባለፈው ዓመት 29,842.76 ብር እንዲከፍል ለኤልፎራ ጥያቄ ማቅረባቸውን፣ በኤልፎራ በኩል በተካለለው መሬት ውስጥ በገበሬ የተወሰደ ሰላለ በቅድሚያ እንዲመለስላቸው ጥያቄ ማቅረባቸውን የገለፁት አቶ ቦዳ የወረዳው አስተዳደር «በቅድሚያ የሚፈልግባቸውን ይክፈሉ» ማለቱን አመልክተዋል።</p>

<p>ድርጅቱ ያለበትን እዳ ለማስከፈል ቢሾፍቱ ከተማ የሚገኘውን የኤልፎራ ንብረት በሐራጅ ለማስሸጥ የያቤሎ ወረዳ ገቢዎች ጽህፈት ቤት በክልል ደረጃ እንቅስቃሴ ጀምሮ እንደነበርና አሁንም የበላይ ኃላፊዎችን መልስ በመጠባበቅ ላይ እንደሚገኝ ከኃላፊው ገለፃ ለመረዳት ተችሏል።</p>

<p>የወረዳው ገቢዎች ጽህፈት ቤት በ14/4/2000 ዓ.ም በፃፈው 13 ገጽ ደብዳቤ ጉዳዩን አስመልክቶ ለበላይ ኃላፊዎች መጻፉን የጠቆሙት አቶ ቦዳ «ኤልፎራ ሱሩፓ እንስሳት ማደለቢያን ሲጠቀምበት ስለነበር ለተጠቀመበት የመሬት ኪራይ ሊከፍል ይገባል» ብለዋል። በቀጣዩ ጉዳይ ከ500ሺ በር በላይ በመሆኑ በክልል ደረጃ እንደሚታይም ጠቁመዋል።</p>

<p>በወቅቱ ስላለው እንቅስቃሴ ተጠይቀው «ካለፈው ዓመት ሚያዚያ ወር ጀምሮ ሱሩፓ እንስሳት ማደለቢያ እንቅስቃሴ አይታይበትም። የከብት ግዢም ቆሟል» በማለት አቶ ቦዳ ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 28 ቀን 2001</a></p>

</body>
</html>	
