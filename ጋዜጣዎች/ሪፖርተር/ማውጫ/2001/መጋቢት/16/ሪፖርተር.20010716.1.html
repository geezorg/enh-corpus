<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፍተኛ ቡና ላኪዎች ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከፍተኛ ቡና ላኪዎች ታገዱ</h2>


<p>የግብርናና ገጠር ልማት ሚኒስቴር በወጪ የቡና ንግድ ግብይት ላይ አሉታዊ ተፅእኖ አሳድረዋል በማለት ካገዳቸውና ካሸጋቸው 94 ያህል ቡና ላኪዎች መካከል ሦስቱ ባለፈው ዓመት በዘርፉ ተሸላሚ ነበሩ። ከታገዱት ስድስቱ የአገሪቷን የቡና የውጭ ንግድ የአንበሳ ድረሻ አንቀሳቃሽ ነበሩ።</p>

<p>ሚኒስትር መስሪያ ቤቱ በመጋዘን ያላቸውን ምርት እንዲታሸግ እና የንግድ ፈቃዳቸው እንዲታገድ ካደረጋቸው ኩባንያዎች መካከል ሙለጌ ኃ/የተ/ግ/ማ፣ ከማል አብደላ ኢንተርናሽናል ኃ/የተ/ግ/ማ፣ ኤስ ሳራ ቡና ላኪ ድርጅት ባለፈው ዓመት በቡና ላኪነት የላቀ አፈፃፀም በማሳየት ተሸላሚ ከመሆናቸውም ባሻገር ስድስቱ ላኪዎች በድምሩ የአገሪቱን እስከ 70 በመቶ ኤክስፖርት የሚሸፍኑ እንደነበሩ ታውቋል።</p>

<p>ሚኒስቴሩ የገዙትን ቡና የሚቀጥለው ምርት ከመድረሱ በፊት ለውጭ ገበያ መላክ ሲገባቸው ሳይልኩ አከማችተዋል፣ ለውጭ ገበያ ካዘጋጁት ቡና የሚወጣውን ተረፈ ምርት ወደ ኢትዮጵያ ምርት ገበያ ድረጅት አቅርበው መሸጥ ሲገባቸው ይህን ሳይፈፅሙ ቀርተዋል፣ ባለፈው የምርት ዘመን ከጨረታ ማዕከል የገዙትን የኤክስፖርት ደረጃ የሚያሟላ ከፍተኛ መጠን ያለውን ቡና ሕጉ በሚፈቅደው መሠረት ቆጠራ ሲደረግ መሰወራቸው ተረጋግጧል፣ ወደውጪ ለመላክ የገቡትን ውል የኢትዮጵያ ንግድ ባንክ ሳያውቅና አሳማኝ ምክንያት ሳይኖራቸው ባለፈው ዓመት ከፍተኛ ሽያጭ ውል እያላቸው መላክ የሚገባቸውን ምርት በውሉ መሰረት ፈፅመው ባለመገኘታቸው እርምጃ እንደተወሰደባቸው ሚኒስቴሩ ገልጿል በዚሁ መሠረት ሙለጌ ኃ/የተ/ግ/ማ፣ ኤስ ሳራ ቡና ላኪ ድርጅት፣ ለገሠ ሸሪፋ ኃ/የተ/ግ/ማ፣ ከማል አብደላ ኢንተርናሽናል ኃ/የተ/ግ/ማ፣ ሠይድ ያሲን ዓሊ ቡና ላኪ ድረጅት፣ ኤርሸሬ ኃ/የተ/ግ/ማ የቡና ላኪነት የብቃት ማረጋገጫ የምስክር ወረቀት እና የቡና የወጪ ንግድ ፈቃዳቸው እንዲታገድ፣ በመጋዘን አከማችተዋል የተባለው ቡናና ተረፈ ምርት እንዲታሸግ ሚኒስቴሩ ወስኗል። በተጨማሪም 88 ላኪዎች በመጋዘን ያስቀመጡት ቡና በተመሰሳሳይ ሁኔታ እንዲታሸግ ወስኗል።</p>

<p>አንድ ስማቸው መግለፅ ያልፈለጉ ቡና ላኪ ድርጅት ባለቤት ስለሁኔታው ለሪፖርተር ጋዜጣ እንደተናገሩት «የኢትዮጵያ የቡና ንግድ የማይነገር ፖለቲካ ሆኗል። መንግሥት የተዛባ መረጃ በመያዝ ተገፋፍቶ እርምጃ ወሰደ እንጂ ነገሩ ቡና በመጋዘን ከመደበቅ ጋር የሚገናኝ አይድለም። ባለፈው ዓመት የኢትዮጵያን ቡና 40 በመቶ ያህል የምትገዛው ጃፓን በድንገት ግዢ በማቋረጧ ብቻ ላኪዎች ቡናቸው መሸጥ ሳይችሉ ቀርተዋል። ዘንድሮ ደግሞ በዓለም ላይ የቡና ገበያ በመቀዝቀዙ መሸጥ አልተቻለም። ላኪዎች የባንክ ዕዳ ይዘው ምርት በማከማቸት አሻጥር የሚሠሩበት ምክንያት ሁኔታ ሊኖር አይችልም። እንዲያውም በገበያ እጦት ከገዙበት በግማሽ ቀንሰው የሚሸጡበት ሁኔታ ተፈጥሯል» ሲሉ ተናግረዋል። ሌላ የቡና ነጋዴ ለሪፖርተር እንዳስረዱት መንግሥት የወሰደው እርምጃ ባጋጠመው የውጭ ምንዛሬ እጥረት ምክንያት ከመረበሽ ስሜት የመነጨ ዋናውን ችግር ያልተመለከተ ነው ሲሉ አስተያየታቸውን ሰጥተዋል።</p>

<p>በያዝነው በጀት ዓመት የመጀመሪያዎቹ ስምንት ወራት ኢትዮጵያ ከውጭ ንግድ ከቡና ብቻ 446 ሚሊዮን ዶላር ለማግኘት እቅድ ማግኘት የቻለችው 222 ሚሊይን ዶላር ብቻ መሆኑ ይታወቃል።</p>

<p>መንግሥት ለውጪ ንግዱ መቀነስ የአንዳንድ ቡና ላኪዎች አሻጥር ምክንያት ሲያደርግ ቡና ላኪዎች በበኩላቸው የዓለም ገበያ መቀዝቀዝ መሆኑን ይናገራሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 16 ቀን 2001</a></p>

</body>
</html>	
