<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሀብት ምዝገባ መነሻ ረቂቅ ሕግ ጠቅላይ ሚኒስትሩን አላካተተም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሀብት ምዝገባ መነሻ ረቂቅ ሕግ ጠቅላይ ሚኒስትሩን አላካተተም</h2>


<p>የመንግሥት ባለስልጣናት የሀብትና የገንዘብ ጥቅሞች ማስታወቂያን ማስመዝገቢያ ረቂቅ አዋጅን ለማዳበር የተዘጋጀ ሰነድ ላይ የአገሪቱ ፕሬዚዳንት እና ጠቅላይ ሚኒስትር ስለመመልከቱ በግልጽ አለመቀመጡ ተጠቆመ።</p>

<p>የፌደራል የሥነምግባርና የፀረሙስና ኮሚሽን ያዘጋጀው ረቂቅ የሕግ ሃሳብ ላይ ጉዳዩ በቀጥታና በተዘዋዋሪ የሚመለከታቸው አካላት ውይይት እያደረጉበት ሲሆን፤ በሰንዱ ላይ በአንቀጽ 4 ተሿሚና በሚመለከት በሰፈረው ዝርዝር ላይ ፕሬዚዳንቱን፣ ጠቅላይ ሚኒስትሩን እንዲሁም ምክትል ጠቅላይ ሚኒስትሩን የሀብት ምዝገባው በግልጽ ስለመመልከቱ አለመጠቀሱን የዜና ምንጮቻችን ጠቁመዋል።</p>

<p>በረቂቅ ሰንዱ አንቀጽ 4 «ተሿሚ ማለት በተወካዮች ምክር ቤት፣ በኢፌዲሪ ፕሬዚዳንት ወይም በጠቅላይ ሚኒስትሩ፣ ለመግሥት ሥራ ኃላፊነት የሚሾም ሰው ሲሆን፣ በተለይም ሚኒስትር፣ ሚኒስትር ዴኤታ፣ ምክትል ሚኒስትር፣ ኮሚሽነር፣ ምክትል ኮሚሽነር፣ ዳይሬክተር፣ ምክትል ዳይሬክተር፣ የፌዴራል ፍርድ ቤቶች ፕሬዚዳንትና ምክትል ፕሬዚዳንት፣ ዳኞች፣ የፕሬዚዳንት፣ የጠቅላይ ሚኒስትር፣ የሚኒስትር ዴኤታ፣ የምክትል ሚኒስትር ፣ የኮሚሽን እና የዳይሬክተር አማካሪ እና ረዳት» ናቸው። በተጨማሪም «የፌዴራል መንግሥት ቦርድ እና ጊዜያዊ ኮሚሽን ተሿሚ፣ ከፍተኛ ተሿሚዎች እና ከፍተኛ የገንዘብና የንብረት እንቅስቃሴ ባለበት ቦታ ላይ የተመደቡ የጦር ኃይል፣ የፖሊስና እና የኢሚግሬሽን አባላት፣ አምባሳደሮች፣ ቆንስላዎች፣ የዲፕሎማቲክ ሚሲዮኖች እና አማከሪዎቻቸው፣ ዋና ኦዲተርና ምክትል ዋና ኦዲተር፣ የብሔራዊ ባንክ ገዥና ምክትል ገዢ» መሆናቸውን ይዘረዝራል።</p>

<p>ተሿሚ ማለት በተወካዮች ምክር ቤት የሚሾምንም ስለሚጨምር ፕሬዚዳንቱና ጠቅላይ ሚኒስትሩ እዚያው ውስጥ የካተታሉ፣ ስለዚህም የወደፊቱ ሕግ የተፈጻሚነት ወሰን እነሱንም ይጨምራል የሚባል ቢሆን ይህ ማናልባት ከሩቅ ትርጉም በኋላ የሚደረስበት በመሆኑ አጓጉል አጀማመር ነው ያሉ ባለሙያዎች በሰንዱ ላይ ጠቅላይ ሚኒስትሩና ፕሬዚዳንቱ በግልጽ ሊጨመሩ ይገባል ብለዋል።</p>

<p>ኮሚሽኑ ባቀረበው መነሻ ረቂቅ የሕግ ሃሳብ ሰንድ ላይ ሌላው አከራካሪ ሆኖ የቀረበው የሀብት ምዝገባው የሚመለከተው ተሿሚ በዘመድ አዝማድ ንብረቱን እንዳያሸሽ የተቀመጠው «የቤተሰብ» ትርጉም መጥበብ አነጋሪ ሆኗል።</p>

<p>በረቂቅ የሕጉ ሃሳብ ላይ «ቤተሰብ ማለት የተሿሚ፣ የህዝብ ተመራጭ ወይም በዚህ አዋጅ መሰረት ሀብቱንና የገንዘብ ጥቅሙን የማስመዝገብና የማሳወቅ ግዴታ ያለበት የመንግሥት ሠራተኞች፣ የትዳር ጓደኛ እና በቤተሰቡ ስር የሚተዳደር ልጅ ነው» ይላል። ይህ የቤተሰብ ትርጉም መጥበብ ተሿሚዎች በሌሎች የቅርብ ዘመዶች ንብረቶቻቸውን እንዲያስቀምጡ በር ይከፍታል የሚሉ ሥጋቶችን ማስነሳቱን የዜና ምንጫችን ጠቁሟል።</p>

<p>በረቂቅ የሕግ ሃሳቡ አንቀጽ 19 ላይ የምክር ቤት አባላት አስተያየቶች መስጠት ስለሚከለከሉባቸው ሁኔታዎች ሰንዱ ይደነግጋል። «ከምክር ቤት ውጪ ካለ ማንኛውም ሰው ጋር የጥቅም ግንኙነት ያለው የሕዝብ ተመራጭ ከዚያ ሰው ጉዳይ ወይም ጥቅም ጋር በግልጽ ወይም በቀጥታ የሚገናኝ ሀሳብ የማመንጨት፣ የውሳኔ ሃሳብ የማቅረብ፣ ጥያቄ ወይም ማሻሻያ ማቅረብ ወይም ክርክር ለሌላ ጊዘ እንዲተላለፍ መጠየቅን ጨምሮ አጀንዳ ማስያዝ ወይም ውይይት ማስጀመር አይቻልም። ከምክር ቤት ውጪ ያለውን ሰው በተለይ ለመጥቀም በማሰብ ንግግር ማድረግ ወይም በውይይት መሳተፍ አይቻልም።</p>

<p>በረቂቅ የሕግ ሃሳቡ ላይ ምዝገባ ስለማይመለከታቸው ሀብትና የገንዘብ ጥቅሞች ዘርዝሯል። በዚሁ መሰረት «በሁለትና ከዚያ በላይ በሆኑ የቤተሰብ አባላት በውርስ ተገኝቶ በጋራ የተያዘና ለቤተሰቡ የግል አገልግሎት የሚውል የተከራየ መሬት፣ የኪራይ ይዞታ፣ ቤት እርሻ፣ የቤት ዕቃዎችና የግል መገልገያዎች፣ የጡረታ መብቶችና የጡረታ ገቢ፣ ከቤተሰብ አባላት ላይ በአንዱ ዓመት ውስጥ የተወሰደ እስከ ብር 3ሺህ የሚደርስ ብድር» ምዝገባ አይመለከታቸውም።</p>

<p>ስጦታና መስተንግዶን በተመለከተም በረቂቅ ሃሳቡ አንቀጽ 10 ላይ በአንዱ በጀት ዓመት እስከ ብር 2ሺህ ግምት ያለው ስጦታ ወይም መስተንግዶ መቀበልን ይፈቅዳል። ሆኖም ተሿሚው የተቀበለውን ስጦታ ማሳወቅ እንዳለበትም ይደነግጋል። ተሿሚው የቀረበለት ስጦታ ከብር 2ሺህ በላይ ግምት ካለው ተቀብሎ ለመግሥት ገቢ ማድረግ እንዳለበትም በረቂቅ ሕጉ አንቀጽ 10 ንዑስ አንቀጽ 3 ላይ ሰፍሯል።</p>

<p>የፌዴራል የሥነ ምግባር እና የፀረ ሙስና ሚሚሽንን በ1993 ዓ.ም መጀመሪያ ባቋቋመው አዋጅ አንቀጽ 7 ንዑስ አንቀጽ 9 መሠረት የመንግሥት ባለስልጣኖችንና በሕግ ሀብታቸውንና የገንዘብ ጥቅማቸውን እንዲያስመዘግቡ ግዴታ ያለባቸውን የመንግሥት ሠራተኞች ሀብትና የገንዘብ ጥቅሞች መዝግቦ የመያዝ ወይም ተመዝግበው እንዲያዙ የማድረግ ስልጣን ቢሰጠውም ሕጉ እስከዛሬ ወጥቶ ተግባራዊ ሳይሆን መቆየቱ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 9 ቀን 2001</a></p>

</body>
</html>	
