<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በበይነ ፓርላሜንታዊው ስብሰባ የኢኮኖሚ ቀውስ መወያያ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በበይነ ፓርላሜንታዊው ስብሰባ የኢኮኖሚ ቀውስ መወያያ ሆኗል</h2>


<p>ኢትዮጵያ የአለም በይነ ፓርላሜንታዊ ኅብረት አባል ከሆነች ከ50 ዓመት በኋላ የኅብረቱን ስብሰባ የማዘጋጀት እድል አግኝታለች። ከመላው ዓለም የተውጣጡ 500 ሕግ አውጪ አካላትንና አፈ ጉባኤዎችን ጨምሮ ከ1000 በላይ ልዑካን አዲስ አበባ እየተካሄደ ባለው በይነ ፓርላሜንታዊ ስብሰባ እየተሳተፉ ይገኛሉ። ዝግጅቱን ባለፈው እሁድ በሚሊኒየም አዳራሽ መርቀው የከፈቱት ጠቅላይ ሚኒስትር መለስ ዜናዊ፣ የበይነ ፓርላሜንታዊ ኅብረቱ ፕሬዚዳንት በተወካዮች አማካኝነት መልዕክታቸውን ያስነበቡት የተመድ ዋና ፀሐፊ ባንኪሙንና ሌሎችም ባለስልጣናት ትኩረ ሰጥተው ንግግራቸውን ያቀረቡት በዓለም አቀፉ የፋይናንስና የኢኮኖሚ ቀውስ ላይ ነበር።</p>

<p>«ከዚህ ቀደም ታይቶ በማይታወቅ መልኩ በዓለም አቀፍ የኢኮኖሚ ቀውስ እንገኛለን» ያሉት ጠ/ሚኒስትር መለስ የኢኮኖሚ ቀውስ ወደ ማኅበራዊ፣ ፖለቲካዊ እና የፀጥታ ቀውስ እንዳያመራ የሚያሰጋ መሆኑን ተናግረዋል።</p>

<p>ኢትዮጵያን በተመለከተ አቶ መለስ ሲናገሩ ለመጀመሪያ ጊዜ አገሪቱ ለአምስት ተከታታይ ዓመታት ባለሁለት አሀዝ የኢኮኖሚ ዕድገት ማስመዝገቧን ጠቁመው የአገሪቱ ሰላም በጠንካራ መሰረት ላይ ያረፈ መሆኑንና ዴሞክራሲና የሕግ የበላይነትም መጠናከሩን ገልጸዋል።</p>

<p>ከአንድ ዓመትና ከሁለት ዓመት በፊት አፍርካ በሰላም፣ በኢኮኖሚና በልማቱ ዘርፍ የተሻለ እድገት ያስመዘገበችበት ሁኔታ መኖሩን የጠቆሙት ጠቅላይ ሚኒስትሩ በአሁኑ የዓለም አቀፍ የፋይናንስና የኢኮኖሚ ቀውስ ምክንያት ግን የአህጉሪቱ ፈተና እየተባባሰ እንዲሄድ የሚያደርግ መሆኑን አስረድተዋል።</p>

<p>የኢኮኖሚ ቀውሱን ተከትሎ በሰላማዊ መንገድ ተፈትተው የነበሩ ግጭቶች እንደገና ማገርሸት መጀመራቸውን አቶ መለስ ተናግረዋል። የሥራ አጥነት እየጨመረ መምጣቱን፣ ወትሮም ቢሆን አብዛኛዎቹ የአፍሪካ አገሮች ይህ ነው የሚባል የማኅበራዊ ሴፍቲኔት ፕሮግራም የሌላቸው በመሆኑ በብዙ ሺህ የሚቆጠሩ ሰዎች ለሞት አደጋ እንደተጋለጡ ገልጸዋል።</p>

<p>አቶ መለስ እንዳሉት የፋይናንስ ቀውሱ ከአንዱ የዓለም ክፍል ተነስቶ መላውን አለም በፍጥነት ማዳረሱ ሁሉም ሰው የሉዐላዊ አለም በፍጥነት ማዳረሱ ሁሉም ሰው የሉዐላዊ መንደር ዜጋ መሆኑን የሚያመላክት ነው። ይህንን የአለም ቀውስ ለመፍታትም እያንዳንዱ በግሉ መስራት ያለበት መሆኑን ገልጸዋል።</p>

<p>ሰሞኑን ለንደን ላይ ስብሰባ ያካሄዱት የቡድን 20 አገራት ከቀደምት ቡድኖች ጋር ሲነጻጸር አሳታፊ ቡድን ሆኖ እንዳገኙት የገለጹት አቶ መለስ በለንደኑ ስብሰባ አፍሪካ እንድትሳተፍ መፈቀዱ የሚያበረታታ መሆኑን ተናግረዋል። ለችግር የተጋለጡትን አገሮች ለመርዳ መወሰኑም ጥሩ እርምጃ ነው ሲሉ ተናግረዋል።</p>

<p>የበይነ ፓርላሜንታዊው ኅብረት ፕሬዚዳንት ዶ/ር ፊዩቤን ጉሪራል በበኩላቸው የፋይናንስ ቀውስ መነሻ ትክክለኛ ያልሆነ የባንክ ብድር አሰጣጥ ቢሆንም ቀውሱ የተባባሰው ማንም ሊያስተካክለው ባልቻለው የአሰራር ችግር ምክንያት መሆኑን ገልጸዋል።</p>

<p>«ሁላችንም [በጥፋቱ] የምንጋራው ኃላፊነት አለ። ይህም እኛን የፓርላማ አባላትን ይጨምራል። እኛ የፓርላማ አባላት የመንግሥታትና የማኅበረሰብ የየቀን ሥራዎች ኦዲተሮች ነን» በማለት የፓርላማ አባላት በየጊዜው ለሚከሰቱ ችግሮች ማስተካከያ ማድረግ እንደሚገባቸው ተናግረዋል።</p>

<p>የተወሰኑ የዓለም አገራት ሲከታተሉት የነበረው ተገቢ ያልሆነ የገንዘብ አጠቃቀም አብዛኛውን የዓለም ሕዝብ ለችግር እንደዳረገው የጠቆሙት ፕሬዚዳንቱ በአደጉት አገራት በተከሰተው የፋይናንስ ቀውስ ዜጎች መሞታቸውን ንብረታቸውንና ገንዘባቸውን ያጡ ቢሆንም አብዛኛዎቹ የአለም ህዝቦች ግን ከመጀመሪያውም ቢሆን የሚያጡት ብርም ሆነ ቤት እንዳልነበራቸው ያስረዳሉ። «ብድር ባለመክፈላቸው ቤታቸው በጨረታ አልተሸጠባቸውም፣ ምክንያቱ ቤት ውስጥ መኖር ማለት ምን ማለት እንደሆነ ስለማያቁት ነው» ሲሉ የታዳጊ አገሮች ህዝቦች ችግር ቤትንና ገንዘብን ከማጣት በላይ እጅግ የከፋ መሆኑን አብራርተዋል።</p>

<p>«ዴሞክራሲ ተሰባሪ ነው። ዴሞክራሲን ለመገንባት ረጅም ጊዜ ይወስዳል። ነገር ግን ዴሞክራሲ በቀላሉ ሊጠፋ ይችላል» ያሉት የዓለም ፓርላማ ኅብረት ፕሬዚዳንት በቅርቡ የተካሄዱ ወታደራዊ መፈንቅለ መንግሥቶች እንዳሳሰቧቸው ገልጸዋል። መፈንቅለ መንግሥት በሚካሄድበት ጊዜ ፓርላማን በሕገ ወጥ መንገድ መበተን በዓለም ፓርላማ ኅብረት ተቀባይነት የሌለው የሚወገዝ ተግባር መሆኑንም ተናግረዋል።</p>

<p>መልዕክታቸውን በተወካያቸው አማካኝነት ለበይነ ፓርላሜንታዊ ኅብረት የላኩት የተመድ ዋና ፀሐፊ ባንኩሙን በበኩላቸው በዓለም ላይ የተከሰተው የኢኮኖሚ ቀውስ በከባድ ትግል የተገኙትን ልማቶች የቀለበሰ መሆኑን ጠቁመው ይህንን ተከትሎም ህዝቦች በመሪዎቻቸው ላይ መቆጣታቸውንና እመንት ማጣታቸውን ያስረዳሉ።</p>

<p>የኢኮኖሚ ቀውሱ ከቀጠለ የማኅበራዊ ብጥብጥ ሊከሰት እንደሚችል የሚገልፁት ዋና ፀሐፊው የዛሬ ሳምንት የተካሄደው የቡድን 20 የለንደን ስብሰባ በዓለም አቀፍ ሕጎችና ተቋማት ላይ ማሻሻያ እንዲደረግ ጥር ማድረጋቸውን ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 30 ቀን 2001</a></p>

</body>
</html>	
