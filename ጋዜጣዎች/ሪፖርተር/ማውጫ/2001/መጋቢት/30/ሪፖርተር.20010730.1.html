<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያ ክቢኔ ኤልፎራ ዶር እርባታ ከቢሾፍቱ ከተማ እንዲነሳ ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኦሮሚያ ካቢኔ ኤልፎራ ዶር እርባታ ከቢሾችቱ ከተማ እንዲነሳ ወሰነ</h2>


<p>የኦሮሚያ ክልላዊ መንግሥት ካቢኒዕ የኤልፎራ ዶሮ እርባታ ከቢሾፍቱ ከተማ እንዲነሳ ወሰነ። የመተሐራ ሥጋ ፋብሪካና የደብረዘይት ቄራ በጥራት ችግር ሥራ እንዲያቆሙ በመደረጉ ሰራተኞች የዓመት ፈቃድ እንዲወጡ ተደርጓል። የሚድሮክ ቴክኖሎጂ ግሩፕ ኩባንያዎች የህዝብ ግንኙነት ኃላፊ ስለጉዳዩ መረጃ እንደሌላቸው ተናግረዋል።</p>

<p>የኦሮሚያ ክልል ካቢኔ ይህንን ውሳኔ ሊወስን የቻለው ሚድሮክ ኢትዮጵያ በአንዳንድ ቦታዎች ላይ የመሬት ርክክብ እንዳልተፈፀመ ጠቅሶ የመሬት አጠቃቀምና ኪራይ እንዲቀነስለት፣ በአንዳንድ ወረዳዎች የተጀመሩ ክሶች እንዲቆሙ፣ በተለይም የመሬት አጠቃቀም ኪራይ ቀደም ሲል በነበራቸው ታሪፍ መሰረት እንዲሆን ያቀረበውን ጥያቄ መነሻ በማድረግ የክልሉ መንግሥት ጉዳዩን አጣርቶ የውሳኔ ሀሳብ እንዲያቀርብ ያቋቋመው ኮሚቴ ባቀረበው ሪፖርት መሠረት መሆኑን የሪፖርተር ምንጮች ተናግረዋል።</p>

<p>በውሳኔው መሠረት የመሬት አጠቃቀም ኪራይ የመሰብሰብ መብትና ስልጣን የክልሉ በመሆኑ፣ ይህም ስልጣን በክልሉ ምክር ቤት ፀድቆ በአዋጅ ስለተደነገገ ሚድሮክ ያቀረበው የመሬት አጠቃቀም ታሪፍ ቅናሽ ተቀባይነት እንዳላገኘ የገለፁት ምንጮች «ሚድሮክ ካቀረባቸው ጥያቄዎችና አቤቱታዎች መካከል ኢንቨስትመንትን ለማበረታታት ሲባል አዎንታዊ ምላሽ ያገኙም አሉ» ብለዋል። በሌላም በኩል በቢሾፍቱ ከተማ የሚገኘው የኤልፎራ ዶሮ እርባታ ከከተማው እንዲነሳ መወሰኑን ምንጮች አረጋግጠዋል።</p>

<p>የከተማው ማስተር ፕላን መንገድ ዳር እርባታ እንዲቋቋም ስለማይፈቅድ፣ ከተማዋን ለማስፋፋትና እድገቷን ለመጠበቅ የዶሮ ርባታው በከተማው መካከል የያዘው 80 ሄክታር መሬት ሰፊ በመሆኑ «ለክልሉ የበለጠ ጠቀሜታ ሲባል» የዶሮ እርባታው ከከተማው እንዲወጣ መወሰኑን ምንጮቻችን ገልፀዋል።</p>

<p>በጉዳዩ ዙሪያ ያነጋገርናቸው አንድ የክልሉ ከፍተኛ ባለሥልጣንና የካቢኔ አባል «በጉዳዩ ላይ የሚድሮክ ኢትዮጵያ መልስ ይጠበቃል» ብለዋል።</p>

<p>ሼህ መሐመድ ሁሴን አልአሙዲ ከፕራይቬታይዜሽንና ከመንግሥት የልማት ድርጅቶች ተቆጣጣሪ ኤጀንሲ በግዢ የውሰዱትን የሆራ ሐይቅ አጥረው በማስቀመጣቸው፣ በተደጋጋሚ ማስጠንቀቂያ ቢሰጥም ስራው ሊከናወን ባለመቻሉ ጉዳዩ ወደ ሕግ መመራቱን ኤጀንሲውን ጠቅሰን መዘገባችን አይዘነጋም።</p>

<p>በሌላ ዜና ደብረዘይት ቄራና መተሐራ ስጋ ፋብሪካ በጥራት ችግር እርድና የሥጋ ምርት ስራ እንዳይሰሩ መታገዳቸውን የየድርጅቶቹ ሰራተኞች ተናግረዋል።</p>

<p>እግዱን ተከትሎ ሰራተኞች ከ1999 ዓ.ም ጀምሮ ያላቸውን ውዝፍ የዓመት ፍቃድ እንዲወስዱ የተደረገ ሲሆን ደሞዛቸው ግን እንዳልተቋረጠ ሰራተኞቹ ተናግረዋል። በኤልፎራ ስር በሚገኙ የቅርንጫፍ መስሪያ ቤቶች የቋሚ ንብረት ቆጠራ ላይ እንዳሉም ለማወቅ ተችሏል።</p>

<p>አቶ ታፈሰ ሣህሌ የሚድሮክ፣ ኢትዮጵያ ቴክኖሎጂ ግሩፕ ኩባንያዎች የሕዝብ ግንኙነትና ልዩ ፕሮጀክት አገልግሎት ኃላፊ ስለጉዳዩ ተጠይቀው «መረጃውን ከእናነ መስማቴ ነው» በማለት ስለጉዳዩ እንደማያውቁ ምላሽ ሰጥተዋል። ጉዳዩን አጣርተው ምላሽ ይሰጡን እንደሆነ ጠይቀናቸው ኃላፊው መልስ ሳይሰጡ ንግግራቸውን ስልክ በማጥፋት አቋርጠዋል።</p>

<p>የመተሐራ ሥጋ ፋብሪካ የሰራተኞች አስተዳደርና ጠቅላላ አገልግሎት ተጠባባቂ ሥራ አስኪያጅ አቶ ሀብታሙ ኢፋ በበኩላቸው «እረፍት ላይ በመሆኔ የማውቀው ነገር የለም» በማለት መረጃ መስጠት እንዳማይችሉ ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 30 ቀን 2001</a></p>

</body>
</html>	
