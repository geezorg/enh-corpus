<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ የብሮድካስት ሚዲያው የጥራት ችግር እንዳለበት አመኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መለስ የብሮድካስት ሚዲያው የጥራት ችግር እንዳለበት አመኑ</h2>


<p>የኢትዮጵያ ሬዲዮና ቴሌቪዥን ድርጅት የሚሰጠው አገልግሎት የጥራት ችግር ያለበት መሆኑን ጠቅላይ ሚኒስትር መለስ ዜናዊ አመኑ። የመከላከያ ሰራዊት በሶማሊያ ባደረገው ዘመቻ ምን ያህል ወታደሮች እንደሞቱና እንደቆሰሉ ለተጠየቁት ጥያቄ ግን «ለፓርላማ የሚጠቅም አይመስለኝም። እኔም የማቅረብ ግዴታ የለብኝም» በማለት ማብራሪያ ከመስጠት ተቆጥበዋል።</p>

<p>ሀሙስ እለት በተካሄደው የተወካዮች ምክር ቤት መደበኛ ስብሰባ ተገኝተው ከፓርላማ አባላት ለቀረቡ ጥያቄዎች ማብራሪያ የሰጡት አቶ መለስ የኢትዮጵያ ሬዲዮና ቴሌቪዥን ድርጅት የአገልግሎት የጥራት ችግር ያለበት መሆኑን ጠቁመው ይህም መሻሻል እንደሚገባው ተናግረዋል።</p>

<p>የኢዴፓ አባል የሆኑት አቶ መስፍን መንግሥቱ ለጠቅላይ ሚኒስትር መለስ ባቀረቡት ጥያቄ የኢትዮጵያ ሬዲዮና ቴሌቪዥን ድርጅት የሚሰጠው አገልግሎት ሚዛናዊነትና ጥራት የጐደለው መሆኑን ገልፀው ህዝቡ አገልግሎቶችን ማድመጥና ማየት የጠላበት ደረጃ ላይ መድረሱን ገልፀዋል።</p>

<p>ከጥራት አኳያ አገልግሎቱ መሻሻል እንዳለበት ያመኑት አቶ መለስ ግን ሚዛናዊነትን በተመለከተ የጐላ ችግር አለው የሚል እመንት እንደሌላቸው ገልፀዋል።</p>

<p>ህብረተሰቡ በአገልግሎቱ እንደይጠቀምና እንዳያዳምጥ ለማድረግ አንዳንድ ሙከራዎች እንደሚደረጉ የሰሙ መሆናቸውን የጠቆሙት ጠቅላይ ሚኒስትር መለስ «ነገር ግን እስከ አሁን ድረስ ባለኝ መረጃ ህብረተሰቡ ይህን ተቀበሎ ማየትና ማዳመጥ የጠላበት ደረጃ ላይ ደርሷል የሚል እመነት የለኝም» ብለዋል።</p>

<p>የመከላከያ ሰራዊት በሶማሊያ ባደረገው ዘመቻ ምን ውጤት እንደተገኘ፣ በዘመቻው ስንት ወታደሮች እንደሞቱና እንድቆሰሉ ከቅንጅት ተወካይ አቶ ለገሰ ቢራቱ ጥያቄ የቀረበላቸው አቶ መለስ ስለተገኘው ውጤት ሰፊ ማብራሪያ የሰጡ ቢሆንም የሞተውን የቆሰለውን ዝርዝር በሚመለከት «ለፓርላማ የሚጠቅም አይመስለኝም፤ የማቅረብ ግዴታም የለብኝም» በማለት በሰራዊቱ ላይ ስለደረሰው ኪሳራ ከመናገር ተቆጥበዋል። ጥያቄውን ያቀረቡት የቅንጅት ለአንድነትና ለዴሞክራሲ ፓርቲ ተቀዳሚ ፕሬዚዳንት አቶ ለገሰ ቢራቱ ግን በጠቅላይ ሚኒስትሩ መልስ ማዘናቸውን ገልፀዋል።</p>

<p>በሶማሊያ የተሰዉ የኢትዮጵያ ወታደሮች አስከሬን የት እንዳረፈና መቼ በክብር ወደ አገር ቤት እንደሚመለስ ጠቅላይ ሚኒስት መለስ ዜናዊም በግልጽ መልስ ሊሰጡ እንደሚገባም አቶ ለገሰ ለሪፖርተር ጋዜጣ አስታውቀዋል።</p>

<p>የቆሰሉትንና የተሰዉትን ጀግኖች አሀዝ ብቻ ሳይሆን በሶማሊያ የተለያዩ የውጊያ አውዶች የተሰዉት የመከላከያ ሰራዊት አባላት አስከሬን የተ እንዳረፈና መቼ በክብር ወደ አገሩ እንደሚመለስ አስቀድሞ መገለጽ እንዳለበት አቶ ለገሰ አመልክተዋል።</p>

<p>ጠቅላይ ሚኒስትር መለስ ዜናዊ ለቀረበላቸው ጥያቄ «ለፓርላማ የሚጠቅም አይመስለኝም» ማለታቸው እንዳስገራማቸው ያስታወቁት የቅንጅት ተቀዳሚ ምክትል ሊቅመንበር በሕገመንግሥቱ አንቀጽ 74/1/ ጠቅላይ ሚኒስትሩ የአገሪቱ ርዕሰ መስተዳድር፣ የሚኒስትሮች ምክር ቤት ሰብሳቢና የጦር ኃይሎች ጠቅላይ አዛዥ እንዲሆኑ በግልጽ ማስቀመጡን ያስረዳሉ። አያይዘውም ከዚህ መጠነ ሰፊ ኃላፊነታቸው አንጻር «ግዴታ የለብኝም» በማለት መልስ መስጠታቸው እሳቸውን ብቻ ሳይሆን በወቅቱ ፓርላማ ውስጥ የእርስ በእርስ መንጋገሪያ ሆኖ እንደነበር አስታውቀዋል።</p>

<p>ጠቅላይ ሚኒስትሩ ጥያቄው ለአገርም ለሕዝብም ለፓርላማ አባልም አይጠቅምም የሚል መልስ የሰጡበት መነሻ ብቻ ሳይሆን ጭራሹንም ግዴታ እንደሌለባቸው ሆነው መቅረባቸው ተጠሪነታቸው ለሕዝብ ተወካዮች ምክር ቤት መሆኑን የመዘንጋት ያህል እንደሚያስመስላባቸው አቶ ለገሠ ተናግረዋል።</p>

<p>ቀደም ሲል በኢትዮ ኤርትራ ጦርነት እንደተደረገው በሶማሌው ዘመቻ ለተሰዉ የመከላከያ ሰራዊት አባላት ቤተሰቦች አቅም በፈቀደ ካሳ ሊከፈል እንደሚገባ፤ ይህም አስቀድሞ በጠቅላይ ሚኒስትሩ አማካይነት ሊገለጽ እንደሚገባው የቅንጅት እምንት መሆኑንም አቶ ለገሰ አስረድተዋል። ጥር 14 ቀን 2001 ዓ.ም ጥያቄውን በጽሁፍ አቅርበው እንደነበረም አቶ ለገሠ ተናግረዋል።</p>

<p>አንዳንድ የምክር ቤት አባላት በፓርላማ ለጠቅላይ ሚኒስትሩ የሚቀርቡ ጥያቄዎችን አስቀድመው እንደሚያቀርቡ፤ እንዳይጠየቁ የሚደረጉ ጥያቄዎች ካሉ እንዳሚታለፉ ጠቁመው በፓርላማ ግልጽ ውይይት ለማድረግ አስቀድሞ ጥያቄ ማቅረብ ባያስፈልግም ቀድሞ በቀረበ ጥያቄ «የማቅረብ ግዴታ የለብኝም» የሚል መለስ መስጠቱ እንዳሳዘናቸው አመልክተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 13 ቀን 2001</a></p>

</body>
</html>	
