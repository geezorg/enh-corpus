<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአገር መከላከያ ተዋጽዖ ጥያቄ አስነሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአገር መከላከያ ተዋጽዖ ጥያቄ አስነሳ</h2>


<p>የአገር መከላከያ ሰራዊት አባላት የብሔር ተዋጽዖ ሁሉንም ያካተተ አይደለም በሚል በርካታ ተቃዋሚዎች ቅሬታቸውን አሰሙ። የመከላከያ ሚኒስትሩ አቶ ሲራጅ ፈጌሳ ግን የተነሳው ጉዳይ መሰረተ ቢስ ነው ሲሉ አጣጥለውታል።</p>

<p>የአገር መከላከያ ሚኒስቴር የ2001 በጀት ዓመት የስድስት ወር ሪፖርቱን ሐሙስ እለት በተወካዮች ምክር ቤት ባቀረበበት ወቅት በሪፖርቱ ላይ አስተያየታቸውን የሰጡት ፕሮፌሰር በየነ ጴጥሮስ፣ አመራር ላይ ያለው የብሔር ተዋጽዖ «አሳፋሪ ነው» እንደሚባል ገልፀው የአመራር አባላት የስልጣን ክፍፍሉ ሁሉንም ያላካተተበትን ምክንያት ጠይቀዋል።</p>

<p>ሕገመንግሥቱ አንቀጽ 87/1 የአገሪቱ ሰራዊት ከተራ ወታደር እስከ አመራር ድረስ ያለው የብሔር ተዋጽዖ ምን ያህል መሆን እንዳለበት በግልጽ ያስቀመጠ መሆኑን የገለፁት ፕሮፌሰሩ በሕገመንግሥቱ መሠረት የብሔር ተዋጽዖው እንዲከበር አስገንዝበዋል።</p>

<p>ፕሮፌሰር በየነ እንዳሉት ከሆነ አንዳንድ ጊዜ የሰራዊት አባላት አንተ የእገሌ ነህ አንተ የዚያኛው ደጋፊ ነው እየተባሉ እንደሚከፋፈሉ ሪፖርት ደረሷቸዋል። ወደ ሶማሊያ ዘምቶ ከነበረው ጦር ሠራዊት ጋር በተያያዘም ወደ አካባቢው ዘምተው መስዋዕትነት የከፈሉ ወታደሮች የዜግነት ክብር እንዳልተሰጣቸው ጠቁመው «የተሰዉት ወታደሮች ቅሪታቸው ወደ አገር ቤት መጥቷል ወይ? ምን ያህል ተሰዉ? ምን ያህል ወጪስ ወጣ? ሲሉ ከዚህ ቀደም ለጠቅላይ ሚኒስትር መለስ ዜናዊ በፓርላማ ቀርቦ የነበረውን ጥያቄ በድጋሚ አንስተዋል።</p>

<p>የኢዴፓ ሊቀመንበር አቶ ልደቱ አያለው በበኩላቸ ከኢትዮ ኤርትራ ጦርነት በኋላ የኢትዮጵያ መከላከያ ሰራዊት የብሔር ተዋጽዖ መሻሻል ማሳየቱን ጠቁመው የአመራር አባላት የብሔር ተዋጽዖ ግን አሁንም በተሻለ ሁኔታ የሚገኝ እንደማይመስላቸው ተናግረዋል። ወደ ሶማሊያ የዘመተው ሠራዊት የደረሰበትን ኪሳራ በማስመልከት ጠቅላይ ሚኒስትር መለስ ዜናዊ ለቀረበላቸው ጥያቄ የሰጡት ምላሽ ትንሽ አስደንጋጭ እንደሆነባቸው ተናግረዋል።</p>

<p>ከተቃዋሚዎች ለቀረበለላቸው ጥያቄ ማብራሪያ የሰጡት የመካከያ ሚኒስትሩ አቶ ሲራጅ ፈጌሳ በበኩላቸው የሠራዊቱ ብሔራዊ ተዋጽዖ ሁሉንም ብሔረሰቦች ያካተተ መሆኑን ጠቁመው ሠራዊቱ ከህዝብ የተውጣጣ በመሆኑ በውስጡ መከፋፈል እንደሌለ ተናግረዋል። የተነሱትን ቅሬታዎችም መሰረተ ቢስ የሆኑ ተራ አሉባልታዎች ናቸው ሲሉ አጣጥለዋቸዋል። በሶማሊያ የተሰዉትን ወታደሮች ቁጥርና የባከነ ሀብት በተመለከተ ለተጠየቁትም በእያንዳዱ ስምሪት የሚሰራ ስሌት እንደሌለ ገልፀዋል።</p>

<p>«ግዳጅ ላይ እያሉ የተሰዉ የወታደሮች ቤተሰቦች ጡረታ ለማስከበር አዲስ አበባ ድረስ በመምጣት እየተንገላቱ ነው» በሚል ከመከላከያና የውጭ ጉዳይ ቋሚ ኮሚቴ ለቀረበላቸው ጥያቄ ምላሽ የሰጡት አቶ ሲራጅ ሚንስቴር መስርሪያ ቤቱ እንዲልኩ፣ ጽህፈት ቤቱም ከማህበራዊ ዋስትና ጋር በመነጋገር የተጎጂ ቤተሰቦች ጡረታውን በቀላሉ የሚያገኙበት ሁኔታ መመቻቸቱን አስረድተዋል። የዳረጎት (ካሳ) ክፍያ ግን በመከላከያ ሚኒስቴር ስለሚከፈል ተከፋዮች ወደ አዲስ አበባ እንዲመጡ የሚደረግ መሆኑንና ይህንን ችግር ለመፍታት መከላከያ ሚኒስቴር ጥናት አካሂዶ ውይይት እየተደረገበት መሆኑን ገልፀዋል።</p>

<p>የአገር መከላከያ ለተወካዮች ምክር ቤት ባቀረበው ሪፖርት ላይ እንደተገለጸው ሻዕቢያና ጀሌዎቹ የፀረ ሰላም፣ የፀረ ልማትና የፀረ ህዝብ ድርጊታቸውን ሊፈጽሙ እንዳይችሉ ለማድረግ በታቀደው መሠረት በአስተማማኝና በወሳኝ መልኩ መደምሰስ የሚያስችሉ የወትሮ የዝግጅቱ ሥራዎች ተከናውነዋል። በ2001 በጀት ዓመት ስድስት ወራት የኢትዮ-ኤርትራ ግንባሮችን በቀጣይነት በማጠናከር የሠራዊቱን አቅምና ችሎታ በማሳደግ ግንባሮቹ ፈጽሞ የማይደፈሩ ለማድረግ በተያዘው እቅድ መሠረት የሠራዊቱ የመቼነትና የተነቃናቂነት አቅም የማሳደግ ሥራ ተከናውኗል። በቀረው በጀት ዓመትም ወረራ እንዳይፈፀም በአስተማማኝ በመግታት ወረራ ካጋጠመም በአጭር ጊዜ መደምሰስ የሚያስችል ሥራ ተጣናክሮ ይቀጥላል።</p>

<p>አርማጭሆ አካባቢ ይንቀሳቀስ የነበረው የአርበኞች ግንባር ፀረ ሰላም ኃይል በተደጋጋሚ በመከላከያ ሠራዊቱ በደረሰበት ጥቃት ከፍተኛ ኪሳራ የደረሰበት መሆኑን የገለፀው ሪፖርቱ በ2001 በጀት ዓመት በወጣው የተተኪ የመደበና ሠራዊት ምልመላ ዕቅድ መሠረት ወቅታዊ የሰው ኃይል መጠን ያገናዘበ የምልመላ ኮታ ድልድል ለክልሎች ተሰጥቶና ምልመላውን ለማከናወን የቅድመ ዝግጅት ሥራ ተጠናቆ የመጀመሪያው ግማሽ ዓመት በሁለት ዙር የምልመላ ሥራዎች መከናወናቸውን አምልክቷል።</p>

<p>በአገር መከላከያ በመንግሥት የተፈቀደውን የመደበኛ በጀት ዕቅድ አስመልክቶ በሪፖርቱ ላይ እንደቀረበው በ2001 በጀት ዕቅድ በመጀመሪያ ስድስት ወራት ውስጥ ለዓመቱ ከተፈቀደው በጀት 4 ቢሊዮን ብር ውስጥ 1 ቢሊዮን 987 ሚሊዮን 82ሺ 654 ብር ከገንዘብ ሚኒስቴር ተጠይቆ ወደ መከላከያ ፑል አካንውንት ገቢ ተደርጓል። ከገንዘብ ሚኒስቴር ወደ መከላከያ ሚኒስቴር አካውንት ከገባው ጠቅላላ ገንዘብ ብር 1 ቢሊዮን 880 ሚሊዮን 691ሺ 739 ክፍያ የተፈጸመብት መሆኑንና ብር 106 ሚሊዮን 390ሺ 884 በአካውንት ውስጥ ከወጪ ቀሪ ሆኖ መመዝገቡን ሪፖርቱ ያስረዳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 27 ቀን 2001</a></p>

</body>
</html>	
