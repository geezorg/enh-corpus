<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ወደብ አልባ መሆኗ ችግር እንደፈጠረ መንግሥት አመነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ወደብ አልባ መሆኗ ችግር እንደፈጠረ መንግሥት አመነ</h2>


<p>ኢትዮጵያ ወደብ አልባ ነገር ግን የንግድ መርከብ ያላት አገር ብትሆንም በዋናነት አንድ የባህር በር ብቻ መጠቀሟ ማነቆ እየሆነ መምጣቱን የትራንስፖርትና መገናኛ ሚኒስቴር አስታወቀ።</p>

<p>ሚኒስቴር መስሪያ ቤቱ ሰኞ እለት ለተወካዮች ምክር ቤት ቋሚ ኮሚቴ አባላት የዘጠኝ ወር እቅድ አፈፃፀም ሪፖርቱን ባቀርበበት ወቅት እንደተናገረው የኢትዮጵያ የወደብ አጠቃቀም በአንድ የባሕር በር የተወሰነ ከመሆኑ በተጨማሪ በሀገር ውስጥ የወደብና የመርከብ ትራንስፖርት ጉዳዮች፣ የወጪና የገቢ ንግድ ቅብብሎሽ የጭነት ትራንዚት ትራንስፖርት አሁን ከሚታየው ከኢኮኖሚ ዕድገት ፍላጐት አንፃር የተበጣጠሰ መሆኑንና ችግሮቹ ተደራርበው ማነቆ እየሆኑ መምጣታቸውን አመልክቷል።</p>

<p>ከሀገሪቱ የገቢና የወጪ ዕቃዎች ውስጥ ከ90 በመቶ በላይ የሆነው ጭነት የሚጓጓዘው በባህር ትራንስፖርት፣ እንዲሁም የመተላለፊያው ኬላው ደግሞ የባህር በር መሆኑን የጠቆመው ሪፖርቱ ለሀገሪቱ አዋሳኝ የሆኑት ከሰባት በላይ የጐረቤት ሀገሮች (በርበራ፣ ፖርት ሱዳን፣ ሞቃዲሾ፣ ሞምባሳ) ቢኖሩም በጣም ውስን የሆኑ የወጪ ንግድ በበርበራና በፖርት ሱዳን በኩል ከመተላለፉ በስተቀር አብዛኛው የገቢና የወጪ ዕቃዎች በጅቡቲ ወደብ የሚስተናገድ መሆኑን አመልክቷል።</p>

<p>በሌላ በኩል ቴሌ የጀመረው የአዲሱ ትውልድ ኔትወርክ ፕሮጀክት እየሰጠ ያለው የድምፅ አገልግሎት የተቀመጠው የጥራት ደረጃ የሚያሟላ አለመሆኑን የትራንስፖርትና መገናኛ ሚኒስቴር አስታወቀ።</p>

<p>መስሪያ ቤቱ በሪፖርቱ ላይ እንደገለፀው የኤን.ጂ.ኤን ፕሮጀክት የጥራት ደረጃ ሲታይ በሚሌኒየም ሞባይል ፌዝ 1 ፕሮጀክት እና በኢ.ኤስ.ኤም ሞባይል ፌዝ 2 ፕሮጀክት ከ3.3 ሚሊዮን በላይ ኔትወርክ አገልግሎት መስጠት የጀመረ ቢሆንም ኔት ወርኩ እየሰጠ ያለው አገልጎት የጥራት ደርጃው የጠበቀ አይደለም። የደረሰውን የጥራት መጓደል በማስወገድ የአገልግሎቱን ጥራት በተጠቀሰው ስታንዳርድ ላይ ለማድረስ የፕላኒንግ እና ኦፕቲማይዜሽን ግብረ ኃይል ተቋቁሞ እንቅስቃሴዎች በማድረግ ላይ እንደሚገኝ ሪፖርቱ ያመለክታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 21 ቀን 2001</a></p>

</body>
</html>	
