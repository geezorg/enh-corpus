<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከግንቦት 7 ንቅናቄ ጋር በተያያዘ የመከላከያ መኮንኖች እየታሰሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከግንቦት 7 ንቅናቄ ጋር በተያያዘ የመከላከያ መኮንኖች እየታሰሩ ነው</h2>


<p>ሕገ መግሥቱንና ሕገ መንግሥታዊ ስርዓቱን በኋይል ለመገርሰስ ሲንቀሳቀሱ ተደርሶባቸዋል የተባሉ ተጠርጣሪዎች መያዛቸው ይፋ ከሆነ በኋላ ከጉዳዩ ጋር በተያያዘ የተለያዩ ማዕረግ ያሉዋቸው የመከላከያ ሰራዊት መኮንኖች በቁጥጥር ስር እንዲውሉ እየተደረገ መሆኑን የመከላከያ ምንጮች ገለፁ። የፌደራል ፖሊስ ምርመራው ተጠናክሮ እንደቀጠለና ከጉዳዩ ጋር ተያያዥነት ያላቸው ሕግ ፊት እንደሚቀርቡ ለሪፖርተር ጋዜጣ አስረድቷል።</p>

<p>ያነጋገርናቸው የመከላከያ ምንጮቻችን እንደገለፁት በህቡዕ ተደራጅተው ሲንቀሳቀሱ ነበሩ በሚል ተጠርጥረው የፖሊስና የደህንነት ኃይሎች በቁጥጥር ስር ከዋሉባቸው በተጨማሪ እየተያዙ ያሉት የመከላከያ አባላት ቁጥር እየጨመረ ነው።</p>

<p>የብሔራዊ መረጃ ደህንነት አገልግሎትና የፌደራል ፖሊስ የጋራ ፀረ ሽብር ግብረ ኃይል ሚያዚያ 16 ቀን 2001 ዓ.ም ባወጣው መግለጫ «... ጥቂት በስራ ላይ የሚገኙ የመከላከያ ሰራዊት አባላትና በብዛት ደግሞ ከመከላከያ ሰራዊት በተለያዩ የዲሲፒሊን ጥፋት የተቀነሱ አባላትን ያቀፈ ...» በማለት በወንጀል በተጠረጠሩት ውስጥ የሚገኙት የመከላከያ አባላት ይገልፃቸዋል።</p>

<p>በወታደራዊ የንዑስ ቡድንና በሲቪል ንዑስ ቡድን እንደተደራጁና በሁለቱም ዘርፍ የተደራጁትን ቡድኖች የሚመሩበት መሪዎችን ስም የጠቀሰው መግለጫው የቀሪዎቹን ወደፊት እንደሚገልፅ አስታውቋል።</p>

<p>የወታደራዊ ንዑስ ቡድን መሪ ናቸው የተባሉት ብርጋዴር ጄኔራል ተፈራ ማሞ በኢህአዴግ የትጥቅ ትግል ዘመን ስመጥር የጦር መሪ እንደነበሩ ያነጋገርናቸው የመከላከያ ምንጮች ያስታውሳሉ።</p>

<p>የህዳሴ ዋዜማ በሚለው ዶክመንተሪ ፊልም ከሌፍተናንት ጄኔራል አበባው ታደሰ ጋር በመሆን ስለ ብሔር አማራ ዴሞክራሲያዊ ንቅናቄ (ብአዴን) የትግል ትውስታ በአስረጂነት የቀረቡት ብ/ጄነራል ተረፈ በ1997 ዓ.ም በመጨረሻ ከሽሬ ግንባር ምክትል አዛዥነታቸው ተዛውረው አዲስ አበባ ተመድበው እንዲሰሩ ተደርጓል።</p>

<p>ላሊበላ የተወለዱት ብርጋዴር ጀነራል ተረፈ በቅርቡ በኢትዮጵያ ቴሎቪዥን በተከታታይ ሲተላለፍ በነበረው የመከላከያ ሰራዊት ዘጋቢ ፊልም ስለ ኢትዮጵያ መከላለያ ሰራዊት ብቃት በፊልሙ መካከል መግለጫ ሲሰጡ እንደነበር ይታወሳል።</p>

<p>የብሔራዊ መረጃና ደህንነት አገልግሎትና የፌደራል ፖሊስ የጋራ የፀረ ሽብር ግብረ ኃይል በወታደራዊና በሲቪል ንዑስ ቡድን የተደራጁና ሕገ መንግሥቱን በኃይል ለመናድ ሲንቀሳቀሱ በቁጥጥር ስር እንዳዋሉዋቸው ገልፆ፣ በቁጥጥር ስር እሳካዋላቸው ድረስ ባንድ መምሪያ ውስጥ በኃላፊነት ሲሰሩ እንደነበር ምንጮች ተናግረዋል።</p>

<p>የሲቪል ቡድን መሪ ናቸው ተብለው ፖሊስ በቁጥጥር ሥር ያዋላቸው የአንድነት ፓርቲ ተለዋጭ የአመራር አባል አቶ መላኩ ተፈራ የሚመሯቸው በመግሥት መሥሪያ ቤቶችና በግል ድርጅቶች ውስጥ የሚሰሩ አባላትን እንደሆነ መግለጫው አስታውቋል። አቶ መላኩ ከቅንጅት አመራሮች ጋር ታስረው የነበሩና መንግሥትን ይቅርታ ጠይቀው ከእስር የተፈቱ መሆናቸውም ታውቋል።</p>

<p>የግንቦት 7 ንቅናቄ መሪ የሆኑትን ዶክተር ብርሃኑ ነጋ በመጥቀስ በህቡዕ ከተደራጀው ቡድን ጋር ያያዘው የብሔራዊ ደህነት መግለጫ ቡድኑ ሊያደረስ ስላሰበው አደጋና እንቅስቃሴ በዝርዝር አላብራራም።</p>

<p>የሪፖርተር ምንጮች እንዳሉት ከሆነ በወታደራዊና በሲቪል ተደራጅቶ በህቡዕ ሲንቀሳቀስ የነበረው ቡድን ዋንኛ ዓላማ መፈንቅለ መንግሥት ማካሄድ ነበር።</p>

<p>ሕገ መንግሥታዊ ስርዓቱን በኃይል ለመናድ ሲንቀሳቀሱ ከነበሩ ኃይሎች ጋር ግንኙነት ያላቸውን ሁሉ በቁጥጥር ሥር ለማዋል ፖሊስ የምርመራ ስራውን አጠናክሮ እየሰራ መሆኑን የፌደራል ፖሊስ አስታውቋል።</p>

<p>የፌደራል ፖሊስ የህዝብ ግንኙነት ኃላፊ ኮማንደር ደምሳሽ ኃይሉ ለሪፖርተር ጋዜጣ እንደገለፁት ፖሊስ ምርመራውን አጠናክሮ ቀጥሏል።</p>

<p>ምርመራው ሊሰፋ እንደሚችል የጠቆሙት ኮማንደር ደምሳሽ «ከጉዳዩ ጋር ግንኙነት ያላቸው አካሎች ከሕግ ተጠያቂነት አያመልጡም፣ በቁጥጥር ስር ይውላሉ» ብለዋል።</p>

<p>በድርጊቱ የውጭ ኃይሎች እንዳሉበት ለተጠየቁት «የውጭ ኃይል የሉበትም ማለት አይቻልም። ምርመራው ሲጠናቀቅ ወደፊት ይፋ ይሆናል» በማለት መልስ ሰጥተዋል።</p>

<p>የግንቦት 7 ንቅናቄ መስራችና መሪ ዶ/ር ብርሃኑ ነጋ መጠቀሳቸውን ተከትሎ በአዲስ አበባ የሚኖሩት አባታቸው አቶ ነጋ ቦንገር እንደታሰሩ ተደርጐ የሚወራው ፍፁም ሀሰት መሆኑን ኮማንደሩ ተናግረዋል። ሌላው የንቅናቄው መስራች የሆኑት የአቶ አንዳርጋቸው ፅጌ አባት ታስረዋል ስለመባላቸው ተጠይቀው ኮማድሩ መልስ አልሰጡም። በጥቅሉ ግን «ከወንጀል ተግባሩ ጋር ተሳታፊ መሆናቸው በመረጃና በማስረጃ የተረጋገጠባቸው ከሆነ ከሕግ በላይ ሊሆኑ አይችሉም» ብለዋል።</p>

<p>የመግሥት ኮሙኒኬሽን ፅህፈት ቤት ሚኒስትር ዴኤታ አቶ ኤርሚያስ ለገሠ ስለሁኔታው ተጠይቀው የአቶ አንዳርጋቸው ፅጌ አባት በቁጥጥር ስር መዋላቸውን አረጋግጠዋል።</p>

<p>የመርጃ ደህንነት አገልግሎትና የፌደራል ፖሊስ የጋራ ፀረ ሽብርተኛነት ግብረ ኃይል ያወጡትን መግለጫ ተከትሎ ዶ/ር ብርሃኑ ነጋ የግንቦት 7 ንቅናቄ መሪ ለአሜሪካ ድምፅ ሬዲዮ የእንግሊዝኛ ፕሮግራም እንደተናገሩት ንቅናቄው ማንኛውንም ርምጃ መውሰድ መንግሥትን ከሥልጣን የማውረድ ግልፅ የሆነ አላማ እንዳላቸው አስቀምጠዋል። ይሁን እንጂ ሰሞኑን መንግሥት በቁጥጥር አዋልኩት ባለው እንቅስቃሴ እጃቸው እንደሌለበትና የሚያውቁት ነገር እንደሌለ ተናግረዋል። በተጨማሪም መፈንቅለ መንግሥት ለማድረግ እንቅስቃሴ ስለመደረጉ ጥርጣሬ እንዳላቸው ተናግረዋል።</p>

<p>ግንቦት 7 ንቅናቄ የተቋቋመው በአሜሪካን በዶ/ር ብርሃኑ ነጋ አማካኝነት ሲሆን ስሙም የተሰየመው ከግንቦት 7 ምርጫ ጋር ተያይዞ ነው። ንቅናቄው በማንኛውም መንገድ ኢህአዴግን ከስልጣን ማስወገድ ዋነኛ አጀንዳው እንደሆነ በወቅቱ ዶ/ር ብርሃኑ መናገራቸው አይዘነጋም።</p>

<p>የመከላከያ ሚኒስትር አቶ ሲራጅ ፈጌሳ ባለፈው እሁድ በኢትዮጵያ ቴሌቪዥን በሰጡት መግለጫ በመከላከያ የተለያየ የአመራር ቦታ ላይ ያሉ የኪራይ ሰብሳቢነት አስተሳሰብ እንደነበራቸው ተናግረዋል። የማስተካከያ ሥራ በመሰራቱ በመከላከያ ሰራዊቱ ውስጥም ሆነ በአመራር ውስጥ ምንም ችግር እንደሌለ አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 21 ቀን 2001</a></p>

</body>
</html>	
