<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞው ብ/ጄ አሳምነው ፅጌ ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቀድሞው ብ/ጄ አሳምነው ፅጌ ታሰሩ</h2>


<p>የአገር መከላከያ ሚኒስተር ባደረገው ግምገማ ማዕረጋቸውን እንዲገፈፉ ተወስኖ ከሰራዊቱ እንዲሰናበቱ የተደረጉት የቀድሞ ብርጋዴር ጄኔራል አሳምነው ፅጌ ታሰሩ።</p>

<p>ከቀድሞ የአየር አዛዥ ከነበሩት ብርጋዲየር ጄኔራል አለምሸት ደግፌ ጋር በተመሳሳይ ከሰራዊቱ እንዲሰናበቱ የተደረጉት አሳምነው ፅጌ ተጠርጥረው የተያዙት የመከላከያ ንዑስ ቡድን በማቋቋም ኩዴታ ለማካሄድ ሲንቀሳቀስ ተደርሶበት ተያዘ ከተባለው ቡድን ጋር ግንኙነት አላቸው በሚል ተጠርጥረው እንደሆነ የሪፖርተር ምንጮች ተናግረዋል።</p>

<p>የወታደራዊና ሲቪል ንዑስ ቡድን በማቋቋም የመንግሥት ከፍተኛ ባለሥልጣናትን ለመግደል፤ ስትራቴጂክ የተባሉ ስፍራዎችን ለመቆጣጠር እቅድ ይዞ ሲንቀሳቀስ ተደረሰበት በተባለው ቡድን ውስጥ በቁጥጥር ስር ከዋሉት መካከል የቀድሞ የብአዴን ታጋዮች እንደሚበዙበት ታውቋል። ተጠርጣሪዎቹ ሙሉ በሙሉ በቁጥጥር ስር ለማዋል የቀሩት ሦስት ወይም አራት ሰዎች ብቻ ናቸው ተብሏል።</p>

<p>የመንግሥት የኮሙኒኬሽን ጉዳዮች ስህፈት ቤት ሚኒስትር በረከት ስምዖን ከትናንት በስቲያ በሰጡት መግለጫ በቁጥጥር ስር ከዋሉት 40 ተጠርጣሪዎች መካከል ስድስቱ በመከላከያ ሰራዊት ውስጥ የሚሠሩ እንደሆኑ አረጋግጠዋል።</p>

<p>ወታደራዊ ንዑስ ቡድኑን ይመራሉ የተባሉትን ብርጋዲየር ጄኔራል ተፈራ ማሞን ጨምሮ በመከላከያ ሰራዊት የተለያዩ ኃላፊነት ላይ ተመድበው እየሰሩ ሳለ ተጠርጥረው በቁጥጥር ስር የተያዙት መኮንኖች የቀድሞ የብአዴን ታጋዮች እንደነበሩ የገለፁት በትግል ወቅት የሚያውቋቸው ናቸው።</p>

<p>የሪፖርተር ምንጮች እንዳሉት ይፈለጋሉ ከተባሉት መካከል ከፍተኛ መኮንኖች ይገኙበታል።</p>

<p>ስም መጥቀሱ የፖሊስ የምርመራ ሥራ እንቅፋት ይሆናል በሚል የተፈላጊዎቹን ስም ያልጠቀሱት ምንጮች ከአየር ኃይል፣ ከፖሊስ፣ ከመከላከያ ከተያዙት በተጨማሪ በሲቪል ተቋማት ውስጥ የሚሰሩና የሲቪል ንዑስ ቡድኑ አባላት የሆኑ በቁጥጥር ስር መዋላቸውን ተናግረዋል።</p>

<p>ኮሎኔል ፋንታሁን ሙሀቤ፣ ሻምበል አዘዘ፣ ሻለቃ አዳሙ ጌትነት፣ ሻለቃ ሲሳይ.. በቁጥጥር ስር መዋላቸውን የገለፁት የሪፖርተር ምንጮች በዲሲፕሊን ጉድለት ከተባረሩት መካከል ሌተናል ኮሌኔል ደምሰው ተጠርጣሪ ሆነው በቁጥጥር ስር የዋሉት በአማራ ክልል የፀጥታ ቢሮ በከፍተኛ የኃላፊነት ማዕረግ ተቀጥረው እየሰሩ ባሉበት ወቅት ነው።</p>

<p>የወታደራዊና የሲቪል ንዑስ ቡድን በማቋቋም ለሽብር ስራ፣ የመንግሥትን ቁልፍ ባለሥልጣናት በመግደልና መፈንቅለ መንግሥት ለማካሄድ በህቡዕ ሲዘጋጅ ተደርሶበታል የተባለውን ቡድን አስመልክቶ አቶ በረከት በሰጡት ጋዜጣዊ መግለጫ ቡድኑ መፈንቅለ መንግሥት ለማካሄድ አቅም እንደሌለው፣ መፈንቅለ መንግሥት ለማካሄድም የሚያስችል ክፍተት አለመኖሩን፣ ይልቁንም የሕዝብ መገልገያዎችን ለማውደም የተዘጋጀ ተስፋ የቆረጡ አካሎች የተደራጁበት እንደሆነ ተናግረዋል።</p>

<p>የግንቦት 7 ንቅናቄ መሪ የሆኑትን ዶ/ር ብርሃኑ ነጋን በመጥቀስ ለተደራጀው ቡድን ድጋፍ እንደሚያደርጉ መረጃ እንዳለ ሚኒስትሩ በመግለጫቸው ገልፀዋል።</p>

<p>የሲቪል ንዑስ ቡድን ማደራጀት በአፍሪካ የተለመደ እንቅስቃሴ ባለመሆኑ ስለጉዳዩ አንድ የፖለቲካ ምሁር አስተያየት ሰጥተዋል። እንደ የፖለቲካ ሳይንስ ምሁር ገለፃ መንግሥት እንዳከሸፈው በይፋ የገለፀው እንቅስቃሴ በላቲን አሜሪካ እንደሚደረገው መፈንቅለ መግንሥት ዓይነት ይዘት አለው።</p>

<p>በአፍሪካ የተለመደው ሁኔታ በወታደራዊ የበላይ ኃላፊዎች አቀነባባሪነት የሚደረግ መፈንቅለ መንግሥት ሲሆን፣ በላቲን አሜሪካ የሚደረገው ሁኔታ ግን የማህበረሰብ ድጋፍ እንዲያገኝና ኩዴታው ከተፈፀመ በኋላ ብጥብጥ እንዳይኖር ማኅበረሰቡ ውስጥ ታዋቂ የሆኑ ስዎች ያሉበት ኮሚቴ እንደሚቋቋም ያስረዱት እኚሁ ምሁር መንግሥት እንዳከሸፈው የገለፀው እንቅስቃሴም በሙከራ ደረጃ ከላቲን አሜሪካው ጋር ተመሳሳይነት አለው ብለዋል።</p>

<p>መንግሥት ይፋ እንዳደረገው በወታደራዊና በሲቪል ንዑስ ቡድን የተደራጁት ክፍሎች በሲቪል ንዑስ ቡድን ውስጥ ከፍተኛ የመንግሥት ባለስልጣናት፣ በተለያዩ መንግሥታዊ ተቋማት በኃላፊነት የሚሰሩና ከመንግሥት መረጃ ለማግኘት አቅም ያላቸው፣ የመንግሥትን ጠንካራና ደካማ ጎን የሚያውቁ ሊካተቱበት ይችላሉ የሚል እምነት እንዳላቸው የፖለቲካ ሳይንስ ምሁሩ ተናግረዋል።</p>

<p>የፖለቲካ ፓርቲዎች የመንግሥት መረጃ የማወቅ እድሉ ስላላቸው በሲቪል ንዑስ ቡድኑ ውስጥ ውሱን በሆኑ አመራሮች ሊወከሉ እንደሚችሉ የገለፁት እኚሁ ምሁር «በመንግሥት ቢሮክራሲ ውስጥ ከፍተኛ ቦታ ያላቸው፣ በህብረተሰቡ ዘንድ ተሰሚነት ያላቸውና ሚስጢር ይጠብቃሉ ተብሎ የታመነባቸው የንዑስ ኮሚቴው አባል እንደሚሆኑ ጥርጥር የለውም» ብለውል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 25 ቀን 2001</a></p>

</body>
</html>	
