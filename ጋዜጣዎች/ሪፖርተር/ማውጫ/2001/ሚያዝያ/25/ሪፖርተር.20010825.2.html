<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አልበሽር በትግራይ ለ30 ደቂቃዎች አውሮፕላን ውስጥ ለመቆየት ተገደዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አልበሽር በትግራይ ለ30 ደቂቃዎች አውሮፕላን ውስጥ ለመቆየት ተገደዱ</h2>


<p>ከሱዳን ዳርፉር የሰብዓዊ መብት ጥሰት ጋር በተያያዘ በዓለም አቀፉ ፍ/ቤት የእሥር ማዘዣ የወጣባቸው የሱዳኑ ፕሬዚዳንት ኦማር ሐሰን አልበሽር በትግራይ ታሪካዊ ቦታዎችን ለመጎብኘት በተያዘው ፕሮግራም ለመካፈል መቀሌ አውሮፕላን ማረፊያ ሲደረሱ ከአውሮፕላኑ መውረጃ መሠላል ባለመቅረቡ ለ30 ደቂቃዎች ዘገዩ። ሁኔታው በፕሬዚዳንቱና አብረዋቸው በመጡ የሱዳን ልዑካን ዘንድ ከፍተኛ ድንጋጤ ፈጥሮ እንደነበር ተጠቆመ።</p>

<p>የአይን እማኞች ለሪፖርተር ጋዜጣ እንደገለፁት አልበሽር መቀሌ አውሮፕላን ማረፊያ እንዳረፉ በይፋ ባልታወቀ ምክንያት ከአውሮፕላን የሚወርዱበት መሰላል ስላልቀረበላቸው ከሰላሳ ደቂቃ በላይ በአሮፕላን ውስጥ ለመቆየት ተገደዋል። አልበሽር አውሮፕላን ውስጥ በቆዩባቸው ደቂቃዎች አንድ የአሜሪካ አገር ሰደቅ ዓላማ ያለበት ቻርተርድ የያዘ አውሮፕላን ፕሬዚዳንቱ ካሉበት አውሮፕላን በቅርብ ርቀት መታየቱ በፕሬዚዳንቱና በሱዳን ልዑካን ቡድን ዘንድ ከፍተኛ መደናገጥን መፍጠሩ ታውቋል።</p>

<p>ፕሬዚዳንቱ በአውሮፕላን ማረፊያው እንደረድረሱ ከአውሮፕላን የሚወርዱበት መሰላል ወዲያውኑ ያልቀረበበት ምክንያት ከአየር መንገዱ ይፋዊ መግለጫ ባይሰጥበምት የዕለቱ ምድብ ተረኛ በወቅቱ ባለመገኘቱ ነው ተብሏል።</p>

<p>አልበሽር በአዲስ አበባ የተያዘላቸው መርሃ ግብር አጠናቀው ወደ ትግራይ የሄዱት ነጃሺን ጨምሮ የተለያዩ የትግራይ ታሪካዊ ቦታዎችን ለመጎብኘት ነበር።</p>

<p>አልበሽር ሰላሳ ደቂቃ ለሚሆን ጊዜ አውሮፕላናቸው ውስጥ ከተፈጠረባቸው ስሜት ጋር ከቆዩ በኋላ መሰላል ቀርቦላቸው ከአውሮፕላናቸው ወርደው ነጃሽን ጨምሮ ሊጎበኙዋቸው ያሰቧቸውን ስፍራዎች ሙሉ በሙሉ ሳይጎበኙ ወደ አገራቸው መመለሳቸውን ከምንጮቹ ገለፃ ለመረዳት ተችሏል።</p>

<p>ምንጮቹ እንደገለፁት የፕሬዚዳንቱ አውሮፕላን ውስጥ መቆየት በፈጠረው የሥራ ቅንበር እጥረትና በሌሎች ተያያዥ ጉዳዮች እንግዳውን ለመቀበል ሲጠባበቁ የነበሩትን የክልሉን ባለሥልጣኖች፣ የአውሮፕላን ማረፊያውና የፀጥታ ሰራተኞቹ በአጋጣሚው ተደናግጠው የስልክ ግንኙነት ከማድረግ ጀምሮ ከወዲያ ወዲህ ሲሉ ታይተዋል። ችግሩ ከተቀረፈ በኋላ ችግሩን የፈጠሩት አካላት ላይ ምርመራ እንደተካሄደ ለማወቅ ተችሏል።</p>

<p>ስለጉዳዩ የኢትዮጵያ አየር መንገድ የሕዝብ ግንኙነት ክፍል ማብራሪያ እንዲሰጥ በተደጋጋሚ ጥያቄ ቢቀርብለትም የተለያዩ ምክንያቶች በመስጠት መልስ ከመስጠት ተቆጥቧል።</p>

<p>መቀሌ አውሮፕላን ማረፊያ በስልክ ያገኘናቸው አንድ ኃላፊ ችግሩ መፈጠሩን ባያስተባብሉም መረጃ ለመስጠት ፈቃደኛ ሳይሆኑ ቀርተዋል። አልበሽር የአዲስ አበባ ቆይታቸውን አስመልክቶ ከጠቅላይ ሚኒስትር መለስ ዜናዊ ጋር በሰጡት ጋዜጣዊ መግለጫ የወጣባቸው የእስር ማዘዣ በኢትዮጵያና በሱዳን ግንኙነት ላይ ምንም ዓይነት ተጽዕኖ እንደሌለው መግለፃቸው አይዘነጋም።</p>

<p>አልበሽር በዓለም አቀፉ ፍ/ቤት የእስር ማዘዣ ከወጣባቸው በኋላ ሚያዚያ 13 ቀን 2001 ዓ.ም በኢትዮ-ሱዳን 2ኛው ከፍተኛ የመማከርት ጉባዔ ላይ ለመሳተፍ አዲስ አበባ መግባታቸው ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 25 ቀን 2001</a></p>

</body>
</html>	
