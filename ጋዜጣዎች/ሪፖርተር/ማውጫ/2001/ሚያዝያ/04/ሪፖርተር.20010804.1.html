<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አልአሙዲ ከአፍሪካና ከኢትዮጵያ ልማት ባንክ በብድር የተፈቀደላቸውን ገንዘብ መውሰድ አልቻሉም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አልአሙዲ ከአፍሪካና ከኢትዮጵያ ልማት ባንክ በብድር የተፈቀደላቸውን ገንዘብ መወሰድ አልቻሉም</h2>


<p>ሼኅ መሐመድ ሁሴን አል አሙዲ ከአፍሪካና ከኢትዮጵያ ልማት ባንክ በብድር የፈቀደላቸውን ከፍተኛ ገንዘብ መውሰድ እንዳልቻሉ ታወቀ። የደርባ ሚድሮክ ሲሚንቶ ፋብሪካ ዋና ሥራ አስኪያጅ አቶ ኃይሌ አሰግዴ «የራሳችንን ብር ሳንጨርስ ወደተበድርነው ገንዘብ አንሄድም» ብለውል። ፕሮጀክቱ ከጅምሩ በርካታ ችግሮች እንዳሉበት ባለሙያዎች አስታያየት ሰጥተዋል።</p>

<p>የደርባ ሚድሮክ ሲሚንቶ ግንባታ ከተጀመረ በኋላ በገንዘብ ችግር ለኮንትራክተሮች፣ ለመካከለኛ ኮንትራክተሮችና ለአማካሪዎች ክፍያ መፈፀም አቅቶት የግንባታ ስራው መቋረጡ ከተገለፀና ዜና ከሆነ በኋላ ሼህ መሐመድ ሁሴን አልአሙዲ ከአፍሪካና ከኢትዮጵያ ላማት ባንክ ጋር የብድር ውል መፈረማቸው ይታወሳል።</p>

<p>በብድር ስምምነቱ መሰረት ደረጃ በደረጃ የሚለቀቅ ገንዘብ በኢትዮጵያ ላማት ባንክ በኩል ቢገኝም በባለሀብቱ በኩል መሟላት የሚገባቸው ቅድመ ሁኔታዎች ባለመሟላታቸው ከኢትዮጵያ ልማት ባንክ የተፈቀደላቸውንና ከሌሎች የገንዘብ ተቋማት ማግኘት የሚገባቸውን ገንዘብ እንዳላገኙ - ለጉዳዩ ቅርበት ያላቸው ክፍሎች ተናግረዋል።</p>

<p>የኢትዮጵያ ልማት ባንክ ከአገር ውስጥም ሆነ ከውጪ አገር ባንኮችና ተቋማት ለፕሮጀክቱ የሚሰጠውን ብድርና የብድር አፈፃፀም ተቆጣጣሪ እንደመሆኑ ስለጉዳዩ ተጠይቆ መግለጫ ከመስጠት ተቆጥቧል። አንድ በተጠባባቂ የስልጣን ማዕረግ ያሉ ከፍተኛ ባለሥልጣን ባንኩ ለማበደር የፈቀደውን ገንዘብ ወጪ አድርጎ እንዳላበደረና ብድሩን ለመስጠት ደረጃ በደረጃ የሚሰራ ሥራ እንዳለ ተናግረዋል። ከፕሮጀክቱ አጠቃላይ ወጪ ከ30-40 የሚሆነው በጀት በቅድሚያ ስለመቅረቡ ግን ኃላፊው መልስ አልሰጡም።</p>

<p>የደርባ ሚድሮክ ሲሚንቶ ፕሮጀክት አጠቃላይ ወጪው ከ2.5 ቢሊዮን ብር በላይ ነው። ባንኮቹ ይህንን ግዙፍ ፕሮጀክት በብድር ለማገዝ ሲስማሙ በቅድሚያ መታየት ያለበት የፕሮጀክቱ 30 ወይም 40 በመቶ በቅድሚያ ሳይቀርብ የብድር ስምምነቱን ተግባራዊ ማድረግ እንደማይቻል ለአሰራሩ ቅርበት ካላቸው ምንጮች ገለጻ የሚድሮክ ደርባን ሲሚንቶ ችግርም ከዚሁ ጋር የተያያዘ ነው።</p>

<p>ሰኔ 17 ቀን 2000 ዓ.ም ከዛሬ አስር ወር በፊት ደርባ ሚድሮክ ሲሚንቶ ፋብሪካ ከአፍሪካ ልማት ባንክ፣ ከአለም አቀፉ የገንዘብ ኮርፖሬሽን፣ ከአውሮፓ ኢንቨስትመንት ባንክና ከኢትዮጵያ ልማት ባንክ 200 ሚሊዮን ዶላር የብድር ስምምነት በባለሀብቱ ሼህ መሐመድ አል አሙዲ በኩል በሸራተን አዲስ ስምምነት መፈራረሙ ይታወሳል።</p>

<p>ኩባንያው በጠቅላላው 351 ሚሊዮን ዶላር የሚያስፈልገው ሲሆን ከዚህ ገንዘብ ውስጥ 151 ሚሊዮን ዶላር በባለንብረቱ ሼህ አልአሙዲ በኩል ሲሸፈን ቀሪው ገንዘብ ከብድር የሚገኝ ይሆናል። ኩባንያው ስራ ሲጀምር በቀን 8ሺህ ቶን፣ በዓመት 2.5 ሚሊዮን ቶን ሲሚንቶ እንደሚያመርት በወቅቱ መገለፁ አይዘነጋም።</p>

<p>የደርባ ሚድሮክ ሲሚንቶ ዋና ሥራ አስኪያጅ አቶ ኃይሌ አሰግዴ ባንኩ የፈቀደው ብድር ወጪ ተደርጎ ጥቅም ላይ ያልዋለበት ምክንያት ተጠይቀው «የራሳችንን ገንዘብ ሳንጨርስ ወደ ተበደርነው ገንዘብ አንሄድም» የሚል መልስ ስጥተዋል።</p>

<p>«የራሳችንን ገንዘብ እየተጠቀምን ነው» ያሉት አቶ ኃይሌ የፕሮጀክቱ ስራ በጥሩ ደረጃ እየተንቀሳቀሰ መሆኑን ለሪፖርተር ጋዜጣ በስልክ ተናግረዋል።</p>

<p>ደጀን ላይ የተቋቋመው ፋብሪካ የማምረት ስራ መጀመሩን የጠቆሙት ዋና ሥራ አስኪያጁ ደርባን ለሚገነቡት ሁለት ፋብሪካዎችና ለደጀኑ ፋብሪካ ማስፋፊያ ማሽኖች እየገቡ መሆኑን፣ ጅቡቲ የደረሱና በጉዞ ላይ ያሉ መኖራቸውን ገልፀዋል።</p>

<p>ከባንኮቹ የተፈቀደው ብድር ያልተወሰደበትን ምክንያት ያልገለፁት አቶ ኃይሌ የብድር ጊዜው የሚያልቅበትና የሚሰረዝበት አግባብ በኮንትራት ውሉ ላይ ባልመኖሩ ገንዘቡ በባንኮቹ መቆየቱ እንደማያሳስባቸው አስታውቀዋል።</p>

<p>መረጃዎች እንደሚያመለክቱት ልማት ባንክ ለማበደር ተስማምቶ ውል ካስገባበት ገንዘብ የውል ስምምነት ማስከበሪያ ክፍያ እያስከፈለ ይገኛል።</p>

<p>ከተፈቀደ ዓመት የሞላው ሲሆን እስካሁን በየትኛውም መልክ ብድር እንዳልተለቀቀ የገለፁት የሪፖርተር ምንጮች ባንኩ ደብዳቤ ወደ መፃፍና ወደ ማስጠንቀቅ የሚሄደው የፕሮጀክት አፈፃፀም ግምገማ በተከታታይ ካካሄደ በኋላ እንደሆነ ገልጸዋል።</p>

<p>የደርባ ስሚንቶ ፕሮጀክት በችግር የተተበተበ እንደሆነ ባለሙያዎች ይናገራሉ። ባለሙያዎቹ እንደሚሉት ቦታው ገደላማ በመሆኑ ጥሬ እቃው በቀላሉ አይወጣም። ጥሬ እቃውን ለማውጣት በኪሎ ሜትር ርቀት ዘልቆ መግባት ያስፈልጋል። ለዚህም ማጓጓዣው ከፍተኛ ወጪ ይጠይቃል። ከዚህም በተጨማሪ ቦታው ውሃ የለውም። የገበሬዎች ካሳ ሙሉ በሙሉ ባለመከፈሉ ቅሬታ ያላቸው ከአካባቢው የተነሱ አርሶ አደሮች አሉ።</p>

<p>ደጀን ስራ የጀመረውን ፋብሪካ አስመልክቶ የተተከለው ማሽን (shaft kill) የሚባል ቀደም ባሉት ዓመታት ቻይና ስትጠቀምበት የነበረና በአሁኑ ሰዓት ዓለም ስሙን የረሳው ከህንድ የተገዛ ማሽን መሆኑን ስለፋብሪካው የሚያውቁ ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 4 ቀን 2001</a></p>

</body>
</html>	
