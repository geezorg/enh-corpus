<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚድሮክ ኮንስትራክሽን ሰራተኞችን ማሰናበት ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሚድሮክ ኮንስትራክሽን ሰራተኞችን ማሰናበት ጀመረ</h2>


<p>ሚድሮክ ኮንስትራክሺን የተለያዩ ፕሮጀክቶቹን ለቱርክ ኩባንያ በማስረከብ ያሉትን ሰራተኞች እያሠናበተ መሆኑ ታወቀ። ያለቅድመ ማስጠንቀቂያ ከስራ ገበታቸው ላይ መባረራቸውን የገለፁት ሰራተኞች «የድርጅቱ ሰራተኞች የመጨረሻ እጣ ፈንታ እንደዚህ መሆኑ አሳዛኝ ነው» ብለዋል።</p>

<p>ከናኒ ህንፃ፣ ከሎሊ ህንፃ፣ ከሰላም ሆስፒታልና የገበያ ማዕከል፣ ለረዥም ዓመታት ታጥሮ በተቀመጠው የፒያሳ ፕሮጀክት ውስጥ ይሰሩ የነበሩት ሰራተኞች እንዲሰናበቱ የተደረገው በየፕሮጀክቶቹ ኃላፊዎች ፊርማ ነው።</p>

<p>ሚያዚያ 6 ቀን 2001 ዓ.ም ለሰራተኞች የተበተነው የስራ ስንብት ደብዳቤ «...በአሁኑ ወቅት ሚድሮክ ኮንስትራክሽን ከባለቤቱ ጋር ያለው የኮንትራት ውል ስለተቋረጠና ፕሮጀክቱንም እንዲያስረክብ በመታዘዙ ሰራተኞችን ማስናበት አስፈላጊ ሆኖ ተገኝቷል» ያላል።</p>

<p>ያለቅድሚያ ማስጠንቀቂያ የሰራተኛ አዋጅ ከደነገገው ውጪ የስንበት ደብዳቤ ደርሶናል ያሉ ተሰናባች ሰራተኞች ለሪፖርተር ጋዜጣ እንደግለፁት «በኮንስትራክሽን ዘርፍ ከፍተኛ ሥራ በመኖሩ ማትረፍ ሲቻል የተረከቡትን ፕሮጀክት መጨረስ አቅቷቸው ለምን እንደከሰሩ፣ ማን እንዳከሰራቸውና እነማን በግል ተጠቃሚ እንደሆኑ ማጣራት ሲገባ ደሀው ሰራተኛ በማያውቀው ጉዳይ የችግሩ ሰለባ እንዲሆኑ የመደረጉን ጉዳይ ባለሥልጣናቱ፣ ለባለሥልጣናቱ ቅርብ የሆኑና ራሳቸው ባለሀብቱ ያውቁታል» በማለት ተናግረዋል።</p>

<p>ሚድሮክ ኮንስትራክሽን የሙስና ችግር እንዳለበት፣ ከዚህ ችግር በአስቸኳይ ካልወጣ አደጋ ውስጥ እንደሚወድቅ፣ በተደጋጋሚ ሲጠቆም እንደነበረ ሰራተኞቹ ተናግረዋል።</p>

<p>በሚድሮክ ኮንስትራክሽን 13 ዓመታት ያህል ያገለገሉት ጨምሮ ከስራ መሰናበታቸውን የሚገልጸው ደብዳቤ ሲደርሳቸው ማመን ያቃተቸው እንደነበሩ ተናግረዋል። «በክብር መሸኘትም ወግ ነው» ያሉት አንዳንድ ሰራተኞች የሚድሮክ ኮንስትራክሽን ባለንብረት ሼህ መሐመድ ሁሴን አልአሙዲ የሚያከስር እንኳን ቢሆን ሰራተኛ ማባረር አልፈልግም በማለት በተለያዩ ጊዜያት ለሕዝብ ሲናገሩ እንደነበር ዛሬ ለድርጅቱ ምንም ዓይነት አገልግሎት እንዳልሰጡ ተደርጎ መሰናበታቸው እንዳሳዘናቸው አመላክተዋል።</p>

<p>የስራ ስንበት ደብዳቤ ከደረሳቸው በርካታ ሰራተኞች መካከል የተላንትናውን ጨምሮ በድርጅቱ ዋና ጽ/ቤት ለሶስት ቀናት መግባት ተከልክለው ወኪል መረጠው ከሚድሮክ ኮንስትራክሽን ኃላፊዎች ጋር በመነጋገር ላይ ያሉት ሰራተኞች «የለፋንበትን፣ አንዳንዶችም በፕሮቢደንት ፈንድ ያስቀመጥነውን ገንዘብ ለመውሰድ ተደረድረን ለተመለከተ አንድም ቀን ድርጅቱን ያገለገልን አንመስልም» ብለዋል።</p>

<p>ናኒ ፣ ሌሌ፣ ሰላም ሆስፒታልና ፒያሳ ታጥሮ የተቀመጠው ቦታ ለቱርክ የኮንስትራክሽን ድርጅት የተሰጠ ሲሆን ሚድሮክ ኮንስትራክሽን እየገነባው ያለው የዳሽን ባንክ ዋና መሥሪያ ቤት ጉዳይ እስካሁን እንዳልለየት ከሰራተኞቹ ገለፃ ለመረዳት ተችሏል።</p>

<p>ሚድሮክ ኮንስትራክሽን ከእህት ኩባንያዎቹ የሚረከባቸውን ፕሮጀክቶች ሰርቶ የማያጠናቅቅበት ችግር በግልጽ ባይታወቅም ከመንግሥት ተቋማትም የሞወስዳቸውን መንገዶች በገባው ውል መሰረት መጨረስ አቅቶች መነጠቁ፣ ለወሰደው ቅድሚያ ክፍያ ካሳ እንዲከፍል መደረጉን ጠቅሰን መዘገባችን አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 7 ቀን 2001</a></p>

</body>
</html>	
