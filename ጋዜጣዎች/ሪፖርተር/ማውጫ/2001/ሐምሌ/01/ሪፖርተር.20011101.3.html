<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ለመብራት መጥፋቱ ዋነኛ ተጠያቂው ድህነታችን ነው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መለስ ለመብራት መጥፋቱ ዋነኛ ተጠያቂው ድህነታችን ነው አሉ</h2>


<p>በአሁኑ ሰዓት በአገሪቱ ለተከሰተው የመብራት መቋረጥ ዋነኛ ተጠያቂ ድህነታችን መሆኑንና የመንግሥት እቅድ አወጣጥና አፈፃፀም የችግሩ አካል መሆኑን ጠቅላይ ሚኒስትር መለስ ዜናዊ አስታወቁ። አቶ ልደቱ አያሌው በበኩላቸው «ድህነት ይቅርታ ለመጠየቅ አፍ የለውም» በማለት መንግሥት ይቅርታ እንዲጠይቅ ጠይቀዋል።</p>

<p>ሰኞ እለት በፓርላማ ተገኝተው ከተወካዮች ምክር ቤት አባላት ለቀረበላቸው ጥያቄ ማብራሪያ የሰጡት አቶ መለስ በአሁኑ ሰዓት የተከሰተው የመብራት መቋረጥ መላውን ኅብረተሰብና መንግሥትንም ጭምር እያበሳጨ ያለ ጉዳይ መሆኑን ከማበሳጨትም አልፎ በኢኮኖሚው ላይ ቀላል ያልሆነ ተጽዕኖ እንዳሳደረ ገልጸው ለዚህ ችግር ዋነና ተጠያቂው ድህነታችን መሆኑን ተናግረዋል።</p>

<p>መንግሥት በኤሌክትሪክ ማመንጨት ኢንቨስት ማድረግ የሚገባውን ያህል አለማድረጉን፣ በወቅቱ ኢንቨስት የተደረገውን እንኳን የሚቀበል የውስጥም የውጭም አካል እንዳልነበረ ያስታወሱት ጠቅላይ ሚኒስትሩ አገሪቱ የፈለገችውን ኢንቨስትመንት ወደ ተግባር እንዳትቀይር ያደረጋት የገንዘብ ችግር በመሆኑ «ለኤሌክትሪክ መቋረጡ ዋነኛ ተጠያቂው ድህነታችን ነው» ብለዋል።</p>

<p>አቶ መለስ እንዳሉት በግልገል ጊቤ አንድ ፕሮጀክት 180 ሜጋ ዋት ለማመንጨት ከዓለም ባንክ ብድር ለማግኘት ተራራ የመቧጠጥ ያህል ከባድ ነበር። «180 ሜጋ ዋት ምን ያደርግላችኋል፣ ይሄ እብደት ነው» በማለት ዓለም አቀፍ ድርጅቶች ብድሩን ላለመስጠት ሲያነጋግሩ እንደነበር የጠቆሙት አቶ መለስ የኢትዮጵያ መንግሥት 1ሺህ ሜታ ዋት እንጨምር ብሎ እንቅስቃሴ ሲጀመር ለፖለቲካ ዓላማ ካልሆነ በስተቀር ኢኮኖሚያዊ ጠቀሜታ አለው ብሎ የሚቀበል አካል መጥፋቱን በመግለጽ ድህነት በኤሌክትሪክ ማመንጨት ኢንቨስትመንት ላይ ያሳደረውን ተጽዕኖ አስረድተዋል።</p>

<p>በግንባታ ላይ ያሉት የኃይል ማመንጫ ፕሮጀክቶች አስቸጋሪዎች መሆናቸውንና ይጠናቀቃሉ ተብሎ ከታሰበው ጊዜ በላይ መዘግየታቸውን የገለፁት ጠቅላይ ሚኒስትሩ ከፕሮጀክቶቹ መዘግየት በተጨማሪ በመንግሥት በኩል የፕላኒንግ እና የአፈፃፀም ውስንነቶች መኖር ለችግሩ የራሱ አስተዋፅዖ እንደነበረው አስታውቀዋል። እርሳቸው እንዳሉት ችግሮች በየደረጃቸው ተፈርጀው እያንዳንዱ አካል ለመብራት መቋረጡ የየራሱን ድርሻ የሚወስድበት ማብራሪያ ተሰጥቷል።</p>

<p>«ዋናው ይቅርታ ጠያቂ መሆን ያለበት ድህነታችን ነው። ከዚያ ቀጥሎ አስተሳሰባችን፣ የመንግሥት የዕቅድ አወጣጥና አፈጻጸም ውስንነት ነው። ሁሉም በየደረጃቸው ይቅርታ መጠየቅ ይችላሉ» ብለዋል አቶ መለስ።</p>

<p>«ለመብራት መቋረጥ ተጠያቂው ማነው? የሚል ጥያቄ ያቀረቡት አቶ ልደቱ አያለው ግን በጠቅላይ ሚኒስትሩ ምላሽ ሙሉ በሙሉ አልረኩም።»</p>

<p>ለመብራት መቋረጡ መንግሥት አንድ ሶስተኛውን ድርሻ ሊወስድ እንደሚችል አቶ መለስ መናገራቸውን የጠቆሙት አቶ ልደቱ «ድህነት ይቅርታ ለመጠየቅ ያሚያስችል አፍ የለውም፤ መንግሥት ግን የኮሙኒኬሽን ጉዳዮች ጽ/በት የሚባል አፍ አለውና የድረሻውን ያህል ለምን ይቅርታ አይጠይቅም?» ሲሉ ጠይቀዋል።</p>

<p>አቶ መለስ በበኩላቸው ለችግሩ ዋናው ተጠያቂ ድህነት መሆኑን፣ መንግሥትም በራሱ ድርሻ ልክ ይቅርታ ይጠይቃል ያሉት የአቶ ልደቱን ሃሳብ ለማስተናገድ መሆኑን ካመለከቱ በኋላ ድህነት በተዘዋዋሪ መንገድ አፍ እንዳለው አስረድተዋል።</p>

<p>«ድህነት ያበሳጫል፣ ያሳምማል፣ ረሃብ ያስጮሃል፣ ድህነት ህዝብን ለልማት ያነሳሳል በሰው በኩል መናገር ይችላል። ስለዚህ በተዘዋዋሪ መንገድ አፍ አለው ማለት ይቻላል» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 1 ቀን 2001</a></p>

</body>
</html>	
