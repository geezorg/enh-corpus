<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድነት ኢሕአዴግ ወከባ እያደረሰብኝ ነው አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድነት ኢሕአዴግ ወከባ እያደረሰብኝ ነው አለ</h2>


<p>አንድነት ለዴሞክራሲና ለፍትሕ ፓርቲ ኢሕአዴግ ሦስት ብልሹ ስልቶችን በመጠቀም፣ ከሕዝብ ጋር እንዳይገናኝ፣ በሕዝብ ጉዳይ ላይ እንዳይወያይ፣ አቋሙን እንዳይሳውቅና ያሉትን አማራጮች እንዳያመዛዝን ወከባ እያደረሰበት መሆኑን ሐምሌ 17 ቀን 2001 ዓ.ም በጽ/ቤቱ በሰጠው ጋዜጣዊ መግለጫ አስታወቀ።</p>

<p>ፓርቲው «የኢሕአዴግ ሦስት ብልሹ አሠራሮች» በማለት የገለፃቸው፤ አንደኛ በየደረጃው የሚገኙ አባላቱን በፈጠራ ክስና በሐሰት ምስክር ፍርድ ቤት በማቅረብ፣ በማጉላላት፣ በማስፈራራትና የፓርቲ ሥራ እንዳይሰሩ ማድረግ፣ ሁለተኛ አባላቱን በጥቅም ለመግዛት መሞከር ወይም በዛቻና በማስፈራራት የተሰጣቸውን ድርጅታዊ ሥራ እንዳይሠሩ ማድረግ እና ሦስተኛው ስልት በአገሪቱ የተለያዩ ክፍሎች የሚከሰቱትን የጐሳና የሐይማኖት ግጭቶች መንስኤዎችን በአንድነት ፓርቲ አባላት ላይ በማላከክና ተጠያቂ ማድረግ ወይም በግንቦት ሰባት ስም በፀረ ሽብርተኝነት ስም ለክስና ለእሥራት መዳረግ ናቸው።</p>

<p>የአንድነት ፓርቲ አባላትን በየወረዳው ጽ/ቤት በመጥራት ከኢሕአዴግ ጋር አንድ ሆነው እንዲሰሩ ማባበል ወይም አርፈው እንዲቀመጡ፤ ከዚህ ውጭ ከሆኑ ለሕይወታቸው አደጋ እንደሚያጋጥማቸው ማስጠንቀቅያ እየሰጣቸው መሆኑን የሚያመለክተው መግለጫ፣ ከፌደራል ደህንነት የመጡ በማስመሰል (ስማቸውንና መታወቂያቸውን እያሳዩም) የፓርቲውን አባላት በየወረዳው ቢሮዎች በማስጠራት እንደሚያስፈራሯቸው ይገልፃል።</p>

<p>ኢሕአዲግ የፈጠራቸውንና የሚፈጥራቸውን ማዳከሚያ ስልቶች ከአሁኑ ጀምሮ እስከ ምርጫ 2002 በዘመቻ መልክ ተግባራዊ ለማድረግና የአንድነት ፓርቲና ሌሎች ተቃዋሚ ድርጅቶችን ጥረት ለአማክሸፍ ቆርጦ መነሳቱን የሚገልፀው መግለጫው፤ «ጥረቱ ግን አይሳካለትም። አንድነትና አጋሮቹ በመተባበር የሕዝብን ትግል ለድል ያበቃሉ» ብሏል።</p>

<p>«አንድነት ፓርቲ የምርጫ ፓርቲ ነው። ዴሞክራሲያዊ ምርጫ መርሁ ነው የመጨረሻ ግብ ግን አናደረገውም» በማለት ኢንጂነር ግዛቸው ሽፈራው ገልፀው፣ ምርጫው ነፃና ፍትሐዊ ከሆነ እንደሚሳተፉ ተናግረዋል።</p>

<p>ፓርቲው ሁለት ቦታ ተከፍሏል የሚሉ ወገኖች እንዳሉና ይህንኑ ተከትሎ የዲያስፖራ ደጋፊዎቻቸው ማስጠንቀቂያ ሰጥተዋል ስለሚባለው ተጠይቀው፣ የሚመሩት አገር ውስጥ ባለውና በፓርቲው ሕገ ደንብ መሆኑን፣ የውጭዎቹ ደጋፊዎቻቸውና አበረታች መሆናቸውን የተናገሩት ኢንጂነር ግዛቸው ዲያስፖራዎቹ በተፈጠረው ችግር ግን ማዘናቸውን ተናግረዋል።</p>

<p>የፓርቲው ገቢ ከአባላት የሚገኘው መዋጮ መሆኑን፣ ባሁኑ ሰዓት ከአገርም ውስጥ ይሁን ባገር ውስጥ ብዙ የሚረዷቸው ቢኖሩም፣ ያገር ውስጥ ረዳቶቻቸው ግን ገዢውን ፓርቲ በመፍራት ውስን መሆናቸውን ተናግረዋል።</p>

<p>«ፓርቲው ለሁለት አልተከፈለም። ሥራ አስፈፃሚው በተሟላ ኮረም እየተንቀሳቀሰ ነው። ነገር ግን የምክር ቤቱ አባላት ከ60 ወደ 54 ወርዷል። 39ኙ አሁን በጥንካሬና በአንድነት እየተንቀሳቀሱ ነው። አስር ሰዎች ከፓርቲው ወጡ ማለት ፓርቲው ተከፈለ ማለት አይደለም» በማለት ኢንጂነር ግዛቸው ፓርቲው ተከፍሏል ስለሚባለው ምላሽ ፓርቲው ተከፍሏል ስለሚባለው ምላሽ ሰጥተዋል።</p>

<p>አንድነት ጠንካራ ፓርቲ መሆኑን፣ የሚደርሱበትን ጫናዎች በመታገልና በመታገስ በ2002 ምርጫ እንደሚሳተፍ የገለፁት ዶ/ር ኃይሉ ዓርአያ ሲሆኑ፣ ፓርቲው ችግር እንዳለበት ምንም ይሁን ምንም እስከሚችለው ተጉዞ፣ ከአቅም በላይ ከሆነና ከተገፋ ምርጫውን እንደማይሳተፍ፣ ከዲያስፖራም ይሁን ከአገር ውስጥ ፓርቲውን ለማፍረስ የሚታገሉ እንዳሉ ተናግረዋል።</p>

<p>ለ2002 ምርጫ ዓለም አቀፍ ታዛቢዎች እንዲኖሩ፣ በነፃነት በማንኛውም ክልል እንዲንቀሳቀሱ ሁኔታዎችን መንግሥት ማመቻቸት እንዳለበት፣ ፍትሐፊዊ የብዙሀን መገናኛ አጠቃቀም እንዲኖር፣ ፍርድ ቤቶች ፍትሐዊ ፍርድ መስጠት እንዳለባቸው የሚሉ ቅድመ ሁኔታዎች እንዲመቻችላቸው እንደሚጠይቁ ተናግረዋል።</p>

<p>በፓርቲው አባላት መካከል የተፈጠረው አለመግባባት ከመድረክ ጋር አንድ ሆኖ መሥራት በሚለው መሆኑን ተጠይቀው፤ ፕሮፌሰር መስፍን ወ/ማሪያምን ጨምሮ አስሩ የፓርቲው አባላት መድረክን በተመለከተ ልዩነት እንዳላቸው ዶ/ር ሀይሉ ገልፀዋል።</p>

<p>የፓርቲውን አሠራርና እያደረገ የሚገኘውን እንቅስቃሴ በሚገልፀው ጽሑፍ ላይ በግልፅ «መድረክ» አይበሉ እንጂ ከመድረክ ጋር ተባብሮ መሥራትን እንደማይፈልጉ፣ በጥልቀት ሲመለከቷቸው ግን መድረክን እንደሚጠሉ የተናገሩት ዶ/ር ኃይሉ፣ አንድነት ፓርቲ ላይ የተለያየ ነገር እያደረጉ ያሉት ነገር ፓርቲውን ለማዳከምና ከመድረክ ጋር ሲሆን ጥንካሬ እንዳይኖረው ለማድረግ መሆኑን ገልፀዋል።</p>

<p>ፕሮፌሰር መስፍንን በመድረክ ላይ ስላላቸው ነገር ጠይቀናቸው፣ «ብለው ብለው የውስጥ አሳባችን ማወቅ ጀምረዋል» በማለት በበተኑት ጽሑፍ ውስጥ እንዳሳወቁት በፓርቲው ውስጥ የሚሠራው ኢሰብዓዊ ድርጊት ይቁም እንጂ ሌላ ምንም የሚፈልጉትም ይሁን ያሉት ነገር እንደሌለ ገልፀዋል።</p>

<p>«እኛ በነበርንበት ጊዜ እንኳን የምክር ቤቱ አባላት 31 ነበርን። አሁን እኛ አስራችን ወጥተን 39 ነን ይላሉ» ያሉት ፕሮፌሰር መስፍን «ቃሊቲ ሆኜ ፓርላማ እንግባ የሚሉትን፤ ተዋቸው ይግቡ በማለት አይግቡ የሚሉትን ማሳመኔ፣ ትልቅ ስህተት መሆኑን ያወቅሁት አሁን ነው» በማለት 39 የምክር ቤቱ አባላት ነን ያሉት የፓርላማ ተወካዮቹን በመጥራት አንድ ላይ ቆጥረው መሆኑን ተናግረዋል።</p>

<p>የሥራ አስፈፃሚው ዓላማ ሁለት መሆኑን የገለፁት ፕሮፌሰር መስፍን፣ አንደኛው በስልጣን ለመቆየት የሚያሰማ ሲሆን ሁለተኛው የፓርላማ ተወካዮቹም ዕድሜያቸው ማራዘም እንደሆነ ገልፀዋል። «ምንም ይሁን ምንም ከስህተታቸው ካልተመለሱ ያለውን ሁኔታና ማን ምን እንደሆነ ለኢትዮጵያ ሕዝብ ማሳወቃችንን እስከ ምርጫ 2002 እንቀጥላለን። እንደ 97 ምርጫ ዝም በማለት ሁለተኛ ስህተት እንዲፈፀም አናደርግም» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 19 ቀን 2001</a></p>

</body>
</html>	
