<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>እነ ፕሮፌሰር መስፍን ከአንድነት ፓርቲ አልተለየንም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እነ ፕሮፌሰር መስፍን ከአንድነት ፓርቲ አልተለየንም አሉ</h2>


<p>በእነፕሮፌሰር መስፍን ወ/ማርያም የሚመራውና 22 አባላት ያሉት ቡድን ከአንድነት ፓርቲ አለመለየቱን አስታወቀ።</p>

<p>እነፕሮፌሰር መስፍን ከትላንት በስቲያ ባወጡት መግለጫ «የአንድነት ፓርቲ ተከፈለ፣ ተሰነጠቀ የሚሉት አባባሎች ስላስቆጣን መግለጫ ለማውጣት ተገደናል ካሉ በኋላ ከፓርቲው አለመለየታቸውን፣ ፓርቲው ይዞት የተነሳውን ኢትዮጵያዊ ዓላማ ማቆማቸውን፣ ትግሉ ከግብ እንዲደረስ ራሳቸንን ለመስዋ ዕትነት ማዘጋጀታችንን በገሃድ እናረጋግጣለን ብለዋል።</p>

<p>አያይዘውም በፓርቲው የሥራ አስፈፃሚ ኮሚቴ አሠራር ላይ ያቀረብናቸው ጠቃሚ የተቃውሞ ኀሳቦች፣ በሌሎች በስለጠኑ አገራት እንዳሉ ዴሞክራሲያዊ ፓርቲዎች በፓርቲያችን ውስጥ ተግባራዊ እንዲሆኑ እንደሚታገሉ አስተውቀዋል። (የእነፓሮፌሰር መስፍን መግለጫ ከዚህ በታች ተስድተናግዷል)።</p>

<p>አንድነት የበሰለና የጠነከረ ሕዝባዊ ድርጅት ነው! የአንድነት መርህ ይከበር ከሚሉ አባላት የአንድነት ለዲሞክራሲና ለፍትህ ፓርቲ ሕጋዊ ፈቃድ አግኝቶ መንቀሳቀስ ከጀመረበት ጊዜ አንስቶ በኢትዮጵያ ሕዝብ ዘንድ ያለው ተቀባይነት ፍቅር እያደገ የመጣ ድርጅት ነው። የአንድነት ፓርቲ ምሰሶ ከሕዝብ የሚያገኘው ድጋፍ ነው። በሌላ አባባል አንድነት የሕዝብ ፓርቲ ነው።</p>

<p>በመሆኑም በኢትዮጵያ የዲሞክራሲ ሥርዓት እንዳይገነባና አሁን ያለው የአፈና አገዛዝ እንዲቀጥል የሚፈልጉ ኃይላትን፣ ይህ ሕዝባዊና ተወዳጅ የሆነውን ፓርቲ ለማዳከም ሌትና ቀን መሯሯጣቸው አይቀሬ ነው። ለዚህም ነው ገዢው ፓርቲ፣ ተወዳጇንና ጀግናዋን የአንድነት ፓርቲ ሊቀመንበር ወ/ት ብርቱካን ሚደቅሳን፣ ከሁለት ዓመት በፊት የነበረን ያረጀን ክስ በመምዘዝ፣ ኢፍትሃዊና ኢሰብዓዊ በሆነ መንገድ ከሰባት ወራት በላይ በቃሊቲ እሥር ቤት እንድትታሰር ያደረገው። ለዚህም ነው በየክልሉ የአንድነት ፓርቲ ጽ/ቤቶችን በመዝጋት፣ አባላትን የማዋከብና የማሰር ሥራ የሚሰራው።</p>

<p>በቅርቡ በሥራ አስፈፃሚ ኮሚቴ ላይ ያሉትን ቅሬታዎች ለሕዝብ ይፋ ማድረጋችን ይታወቃል። የአንድነት ፓርቲ በመርሁ መሰረት እንደ ሌሎች ፓርቲዎች ዝግ የሆነ ፓርቲ አይደለም። አባላት በአመራሮቻቸው አሠራር ላይ ተቃውሞን የማሰማት ሙሉ መብት አላቸው። ድርጅቱ የመናገር፣ ሃሳብን በነፃነት የመግለፅ፣ ተቃውሞን የማቅረብ መብትን በሕገ ደንቡ ያረጋግጣል። አባላት አመራሩን ተጠያቂ በሚያደርጉበት ጊዜ ድርጅቱን የበለጠ የሚያጠናክር እንጂ የሚጎዳ አይደለም።</p>

<p>ስለሆነም በመጀመሪያ እንዲታወቅልን የምንፈልገው ሐምሌ 2 ቀን 2001 ዓ.ም ይፋ የደረግነው መግለጫ አንድነትን የበለጠ ለማጠናከር ካለን ጽኑ ፍላጎት የተነሳ እንደሆነ ነው።</p>

<p>በሁለተኛ ደረጃ ያቀረብነው ስነድ የተዘጋጀውና የታደለውም ለአባላቱ ብቻ እንዲሆን ታስቦ እንደነበር ለማረጋገጥ እንወዳለን። የፓርቲው የከዚህ በፊት መልካም እንቅስቃሴዎችና በወ/ት ብርቱካን ሚደቅሳ ላይ እየተሰራ ያለውን ግፍ የማይዘግቡት አፍቃሪ አምባገነን ድህረ ገጾችና ጋዜጦች፣ ፓርቲውን እንዲጠቅም እኛ አሁን ያቀረብነውን ተቃውሞ በማጋነንና ከመጠን በላይ በመለጠጥ ሲያራግቡት አስተውለናል። እነዚህ ሃይላት የፃፍነው ጽሑፍ አላማውን ስቶ፣ በአንድነት ደጋፊዎች ላይ ግራ የመጋባት ስሜት እንዲፈጠር ለማድረግ በመሞከራቸው እጅግ አዝነናል።</p>

<p>በተለይም «የአንድነት ፓርቲ ተከፍለ፣ ተሰነጠቀ ... » የሚሉት አባባሎች እጅግ ስላስቆጡን ይህንን መግለጫ እንድንጽፍ ተገደናል።</p>

<p>እኛ በሥራ አስፈፃሚው ኮሚቴ አሠራር ላይ ተቃውሞ ያቀረብነው የአንድነት አባላት እስከአሁ ድረስ በምንም ዓይነት መልኩ ከአንድነት ፓርቲ ያልተለየን፣ በፓርቲ ውስጥ ሆነን የምንንቀሳቀስ፣ ፓርቲያችን ይዞት ለተነሳው ኢትዮጵያዊ አላማ የቆምን፣ ትግሉ ከግብ እንዲደርስም እራሳችንን ለመስዋእትነት ያዘጋጀን መሆናችንን በገሃድ እናረጋግጣለን።</p>

<p>የአንድነት ፓርቲ የሥራ አስፈፃሚ ኮሚቴ አሠራር ላይ ያቀረብናቸውን መሰረታዊና ጠቃሚ የተቃውሞ ሃሳቦች፤ በሌሎች በስለጠኑ አገራት እንዳሉ ዲሞክራሲያዊ ፓርቲዎች፣ በአንድነት ፓርቲ ውስጥ ተግባራዊ እንዲሆኑ እንታገላለን።</p>

<p>የሥራ አስፈፃሚው ኮሚቴ አባላት አሁን ፓርቲውን ሊጎዳ በሚችል አምባገነናዊ አሠራር የተሰማሩ ቢሆንም ከዚህ በፊት ለትግሉ ብዙ ያበረከቱ አንዳንዶችም ቃሊቲ እሥር ቤት መከራን የተቀበሉ አንጋፋ ኢትዮጵያውና እንደሆኑ እናውቃለን፡ አብረናቸው የሰራን የትግል አጋሮቻችን ናቸው። ይህ ማለት ግን ለሚያደጉት ስህተት፣ ለሚጣሱት ደንቦች፣ በሥልጣን ለሚደረግ አለአግባብ መጠቀም በደንባችንና ሥርዓት ባለው መንገድ ተጠያቂ ይሆናሉ።</p>

<p>የአንድነት ፓርቲ የበሰለ በሚሊዮን የሚቆጠሩ ደጋፊዎች ያሉት ፣ በኢትዮጵያ ባሉ ክልሎች ሁሉ መሰረቱን የጣለ ትልቅ ድርጅት ነው። የዚህ ድርጅት የጀርባ አጥንትም የኢትዮጵያ ሕዝብ ነው። ስለሆነም አንድነት ፓርቲ አሁንም የበለጠ ተደራጅቶ፣ የበለጠ ከስህተቶቹ ተምሮ፣ የበለጠ ጠንካራ ሆኖ እንዲወጣ ያልተቆጠበ ጥረታችንን ከማድረግ ወደ ኋላ እንደማንል ለማረጋገጥ እንወዳለን። ዝን አንልም! የአነነት ጉዳይ የሕዝብ ጉዳይ ነው1 ሐምሌ 20/2001</p>

<p>1.ፕ/ር መስፍን ወ/ማርያም የብሔራዊ ም/ቤት አባል 2.ዶ/ር ሽመልስ ተ/ጻዲቅ የብሔራዊ ም/ቤት ሰብሳቢ 3. አቶ አምሃ ዳኜ ሥራ አስፈፃሚ ኮሚቴ እና የጥናትና ምርምር ሃላፊ 4. አቶ ታምራት ታረቀኝ ሥራ አስፈፃሚ ኮሚቴ አባል የወጣቶች ጉዳይ ሃላፊ 5.አቶ ደበበ እሸቱ የኢዲቶሪያል ቦርድ ሰብሳቢ እና የህ/ግንኙነት ቋሚ ኮሚቴ አባል 6.አቶ ወሮታው ዋሴ የኦዲትና ቁጥጥር ኮሚሽን ሰብሳቢ 7.አቶ ይልቃል ጌትነት የብሔራዊ ም/ቤት አባል እና የሰሜን ቀጠና ድርጅት ጉዳይ ማሰተባበሪያ ሃላፊ 8. አቶ የሽዋስ አሰፋ የብሔራዊ ም/ቤት አባል እና የወጣቶች ጉዳይ ም/ሃላፊ 9.ወ/ት ትዕግስት ተሾመ የብሔራዊ ም/ቤት አባል እና የህ/ግንኙነት ቋሚ ኮሚቴ አባል 10.አቶ ፋኑኤል ጽጌ የብሔራዊ ም/ቤት አባል 11.አቶ አለባቸው አያሌው የብሔራዊ ም/በት አባል የድርጅት ጉዳይ ቋሚ ኮሚቴ አባል 12.ወ/ት ሃና ዋለልኝ የብሔራዊ ም/ቤት አባልና የምርጫ ጉዳይ ቋሚ ኮሚቴ አባል 13.አቶ እንዳሻው እምሻው የድርጅት ጉዳይ መሀል ቀጠና ፀሐፊ 14.አቶ አንተነህ ማስረሻ የህ/ግንኙነት ቋሚ ኮሚቴ ፀሐፊ 15.አቶ ሰኢድ ኢብራሒም የየካ ክ/ከተማ ሰብሰባ 16.አቶ ብርሃኑ መስለ የየካ ክ/ከተማ ም/ሰብሳቢ 17.አቶ ጌታነህ ባልቻ የጥናትና ምርምር ቋሚ ኮሚቴ ፀሃፊና የአራዳ ክ/ከተማ ህ/ግንኙነ ሃላፊ 18.አቶ ስለሺ ሃጎስ የህ/ግንኙነት ቋሚ ኮሚቴ አባልና የለሙናይ ጋዜጣ አዘጋጅ 19.አቶ አርአያ ጌታቸው የወጣቶች ጉዳይ ኮሚቴ የሚዲያና ኮሚኒኬሽን ሰብሳቢ 20.ወ/ት ኤልሳቤት ወሰኔ የወጣቶች ጉዳይ ቋሚ ኮሚቴ አባልና የማህበራት ዘርፍ ሰብሳቢ 21. ወ/ት ርዕዮት አለሙ የህ/ግንኙነት ቋሚ ኮሚቴ አባልና 22.አቶ ወንድወሰን ይርጋ የየካ ክ/ከተማ ህ/ግንኙነት ሃላፊ</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 22 ቀን 2001</a></p>

</body>
</html>	
