<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ፖለቲካ በቃኝ፣ እግዚአብሔርን አገልግላለሁ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ፖለቲካ በቃኝ፣ እግዚአብሔርን አገልግላለሁ»</h2>


<p>የኢትዮጵያ የቀድሞ ምክትል ጠቅላይ ሚኒስትር አቶ ታምራት ላይኔ በቀጣይ ሕይወታቸው በቀጥታ በፖለቲካ ውስጥ ከመሳተፍ ይልቅ በቤተክርስቲያን እግዚአብሔርን ለማገልገል መወሰናቸውን አስታወቁ።</p>

<p>አቶ ታምራት ትላንት አሮጌው አውሮፕላን ማረፊያ በሚገኘው በእህታቸው መርኖሪያ ቤት በተለይ ለሪፖርተር ጋዜጣ «አላማዬ ኢየሱስ ክርስቶስን ማገልገል ነው። የኢትዮጵያ ሕዝብ ሠላም፣ ፍቅር የሚያገኝበትን እመኛለሁ» ብለዋል።</p>

<p>«እርግጠኛ ሆኜ የምናገረው የፖለቲካ ድርጅት (ፓርቲ) የሚባሉ ሃሳቦች ውስጥ መግባት አልፈልግም። ለኢትዮጵያ ሕዝብ ጥሩ ናቸው የምላቸውን ሃሳቦች እንደ ፖለቲከኛ ሳይሆን ሠላምና ፍቅርን እንደሚፈልግ ግለሰብ በመልካም መንገድ እገልፃለሁ» በማለት አቋማቸውን ገልፀዋል።</p>

<p>አቶ ታምራት የሚፀፅታቸው ነገር ይኖር እንደሆን ተጠይቀው «ምንም የሚፀፅተኝ ነገር የለም። ከፀፀት ይልቅ ወደኋላ ተመልሼ ማድረግ ያለብኝንና የሌለብኝን ነገር ምን ነበር ብዬ ትምህርት ነው የምወስደው» ሲሉ ተናግረዋል።</p>

<p>አቶ ታምራት አያይዘውም «ሕዝብን ከዚህ በፊት ጠቅሜያለው ብዬ ራሴን አላሞካሽም። እግዚአብሔር ራሳችሁን ከፍ ከፍ አታድርጉ ነው የሚለው። ባሳለፍኳቸው ወቅቶች እዚህ እዚህ ላይ ተሳስቻለሁ፣ አጥፍቻለሁ የምላቸው ነገሮች አሉ። እነዚህን ነገሮች ትምህርት በምይዝባቸው መንገድ የማያቸው ይሆናል» ብለዋል።</p>

<p>ሕዝብን ጐድቷል ተሳስቻለሁ የምለው ባለፉት ዘመናት ኮሚኒስት ነኝ ብዬ ማሰቤ ነው ያሉት አቶ ታምራት፤ «በዚህ አስተሳሰብ እግዚአብሔርን ካድኩት፣ ይህ ለእኔ ጥፋት ነበር» ሲሉ አስረድተዋል።</p>

<p>አቶ ታምራት ላይኔ የአንድ ወንድ ልጅ እና የአንድ ሴት ላጅ አባት መሆናቸውንና፣ በአሁኑ ወቅት ልጆቻቸው ከባለቤታቸው ጋር በአሜሪካን አገር እንደሚኖሩ ገልፀዋል።</p>

<p>አቶ ታምራት ስለቤተሰቦቻቸው ሲናገሩም «እኔ በታሰርኩ ገዜ ወደ ኬንያ ሄደው ብዙ ተንገላተው፤ ብዙ ችግር አይተዋል። እግዚአብሔር በከፈተላቸው መንገድ ሄደዋል። አሁን በደህና ሁኔታ ላይ ናቸው» በማለት አስረድተዋል።</p>

<p>ወደቤተሰቦቻቸው በቅርቡ ይጓዙ እንደሆነ ተጠይቀው «የምሄድበት ጊዜ እግዚአብሔር ነው የሚያውቀው። ለጊዜው የወሰንኩት ነገር የለም» ሲሉ መልሰዋል።</p>

<p>በአሁኑ ወቅት የ54 ዓመት ጎልማሳ የሆኑት አቶ ታምራት ባለፈው ዓርብ ዕለት የተለቀቁት በአመክሮ ከ12 ዓመታት እሥር በኋላ ነው።</p>

<p>አቶ ታምራት ላይኔ በይፋ የመንግሥት ስልጣናቸውን ጥቅምት 14 ቀን 1989 ዓ.ም ከማጣታቸው በፊት በኢሕአዴግ ሽግግሩ ዘመን የመጀመሪያው ጠቅላይ ሚኒስትር በኋላም ምክትል ጠቅላይ ሚኒስትር፤ የመከላከያ ሚኒስትር በመሆን ያገለገሉ ሲሆን በፓርቲ ድረጃ የብሔረ አማራ ዴሞክራሲያዊ ንቅናቄ (ብአዴን) ነባር ታጋይና ዋና ፀሐፊ ፣ የኢሕአዴግ ምክትል ሊቀመንበር ነበሩ።</p>

<p>የታምራት ከሥልጣን መወገድ መነሻ የብአዴን ማዕከላዊ ኮሚቴ ከጥቅምት 11-12/1989 ባካሄደው ስብሰባ አቶ ታምራት ላይኔ በድነገት ከፓርቲው ዋና ጸሐፊ ኃላፊነታቸው እንዲነሱ ወሰነ። የፓርቲው የውሣኔ መነሻ በወቅቱ በይፋ አይገለፅ እንጂ ውሎ አድሮ ታምራት ላይኔ በሥነምግባርና በብልሹ አሠራር ውስጥ መቆየታቸውን ለፓርማ ቀርበው በአንደበታቸው አረጋገጡ። በዚሁ ንግግራቸው ከጠ/ሚ መለስ ዜናዊ ጀምሮ እስከ ድርጅት አባሎቻቸው ድረስ የሰጧቸውን ምክር ሳይሰሙ መቆየታቸውን አከሉ።</p>

<p>ጠ/ሚ መለስ በፓርላማው ስብሰባ ላይ ተገኝተው በምክትል ጠቅላይ ሚኒስትራቸው ጥንካሬ ላይ ያላቸው አቋም መሸርሸሩን ተናግረዋል። አክለውም «በብረትና በእሳት ያልወደቁት በስኳር በዘመነ ኢሕአዴግ ከሙስና ጋር በተያያዘ ከፍተኛ ሥልጣናቸውን በማጣት የመጀመሪያው ሰው ሆነው ጉድያቸው ወደ ክስ ተላለፈ።</p>

<p>ሆኖም አቶ ታምራት ጉዳያቸው በፍ/ቤት መታየት ከጀመረ በኋላ ቀደም ሲል በፓርላማ ያደረጉት ንግግር ተገድደው የፈፀሙት መሆኑን ተናግረዋል።</p>

<p>የክሉ አመጣጥና ጭብጥ የፌዴራል ዐቃቤ ሕግ አቶ ታምራትን ጨምሮ 9 ተከሳሾች ላይ መጋቢት 18 ቀን 1989 ዓ.ም የጥፋተኝነት ውሳኔ ሰጠ። የክሱ ፍሬ ነገር (ጭብጥ) በሶስት ተከፍሎ የቀረበ ነበር።</p>

<p>የመጀመሪያው ክስ የመንግሥትን ዕዳ ለመክፈል በሚል ከሼክ መሐመድ ሁሴን አል አሙዲ የወሰዱት 16 ሚሊዮን ዶላርና የ1ሺህ ቶን ቡና ሽያጭ ዋጋ ከሌሎች ግብረ አበሮቻቸው ጋር በመሆን ለግል ጥቅም አውለዋል። የኢትዮጵያ ቡና ገበያ ድርጅትም ተገድዶ ብድር ውስጥ እንዲገባ ተደርጓል የሚል ነው። በዚህ ክስ 1ኛ ተከሳሽ አቶ ታምራት ከአልአሙዲ ዕዳ መክፈያ ተበድሬዋለሁ ያሉት ገንዘብ የዕዳ አከፋፈል ሥርዓት አልተከተለም። ገንዘቡም ለዕዳ መክፈያ ሳይሆን ለ-1ኛው ተከሳሽ የአቶ ሁሴን አብደላ ቃሲም (የወ/ሮ ሻዕዲአይ ልጅ) የባንክ ሒሳብ ውስጥ ነው የገባው። ከዚያን ለንደን የሚገኘው የአቶ ሁሴን አብደላ አካውንት ጅቡቲ ወደሚገኘው ወደ ወ/ሮ ሻዕዲያ አካውንት ተላልፏል። ወ/ሮ ሻዕዲያ ገንዘቡን ከራሳቸው አልፎ ለአቶ ሁሴን ማከፋፈላቸውን፣ በአቶ ታምራት ላይኔ የ4 ዓመት ወድን ልጅ ብሌን ታምራት ስም በሲዊዘርላንድ ባንክ አካውንት ከፍተዋል የሚል ይዘት ያለው ነው።</p>

<p>ሁለተኛው ክስ አቶ ታምራት የአፋር፣ የሶማሌ፣ የጋምቤላ፣ የቤንሻንጉል ክልሎች በ1989 የበጀት ዓመት በጀቱ ከሚመለስ የኮንስትራክስሽን ዕቃ ብትገዙበት ይሻላል በማለት 67.3 ሚሊዮን ብር ራሚስ ኢንተርናሽናል ለሚባል ድርጅት ጨረታ አሸንፏል በሚል እንዲሰጥ አድርገዋል የሚል ነው። ለይስሙላ እና አጃቢ እንዲሆኑ ዜዚ ትሬዲንግ እና ሃንዛለሙና የሚባል ድርጅቶች በጨረታው መሳተፋቸውም ተጠቅሷል።</p>

<p>ሶስተኛው ክስ ከዓለም ባንክ በተገኘ ገንዘብ ለመንገድ ሥራ በወጣው ጨረታ ዱሚዝ የተባለ ኩባንያ አሸንፎ እያለ ሶጅያ ለሚባል የፈረንሣይ ኩባንያ 1 ሚሊዮን ዶላር እስጣለሁ በማለት ዱሜዝ ተሰርዞ ሶጅያ አሸናፊ እንዲሆን አድርገዋል። ገንዘቡንም አብረው ተከስ ሰው የነበሩት ወ/ሮ ሻዲያ ናዲም ተቀብለዋል የሚል ነው።</p>

<p>ፍ/ቤቱ መዝገቡን መርምሮ ጥር 25 ቀን 1992 ዓ.ም አቶ ታምራት ላይኔ በሶስቴም ክሶች ጥፋተኛ ናቸው ሲል ወስኗል።</p>

<p>ይህንን ተከትሎ መጋቢት 5 ቀን 1992 ዓ.ም የፌዴራሉ ጠቅላይ ፍ/ቤት ባስተላለፈው የቅጣት ውሳኔ አቶ ታምራት ላይኔ በ18 ዓመት እሥራት እና 15ሺ ብር የገንዘብ መቀጮ ጥሎባቸዋል።</p>

<p>በተጨማሪም በቡና ሽያጭ የተገኘውና የወ/ሮ ሻዕዲያ የባንክ ሒሳብ የገባው 4.2 ሚሊዮን ዶላር፣ በሦስተኛው ክስ የተመለከተው የሶጂያ ኩባንያ ቃል ከተገባው ፤ 1 ሚሊዮን ዶላር ውስጥ 3ኛ ተከሳሽ ሒሳብ የገባው 900ሺ ዶላር ለመንግሥት ገቢ እንዲሆን ወስኗል።</p>

<p>ከሴህ አልአሙዲ የተገኘው 16 ሚሊዮን ዶላር 3ኛ ተከሳሽ ሒሳብ ቁጥር አስቀድሞ የገባው 9 ሚሊዮን ዶላር 5ኛ ተከሳሽ ገቢ ያደረጉት 556ሺ 324 ብር ከ05 ዶላር፣ 4ኛ ተከሳሽ የወሰዱት 6 ሚሊዮን 443ሺ 144ብር ከ70 ዲላር ለባለቤቱ እንዲመለስ በአብላጫ ድምፅ ወስኗል።</p>

<p>በአቶ ታምራት ላይኔ መዝገብ ከቀረቡት 9 ተከሳሾች መካከል ሁለቱ ሴቶች ነበሩ። እነሱም ወ/ሮ ሻ ዕዲያ ናዲም እና ወ/ሮ ማርታ ገ/ህይወት ሲሆኑ 2ኛ፣ 6ኛ፣ 7ኛ፣ 8ኛ ተከሳሾች መካላከል ሳይስፈልጋቸው በነፃ እንዲሰናበቱ ፍ/ቤቱ ቀደም ሲል ብይን ሰጥቷል። የወ/ሮ ሻዕዲያ ልጅ ሁሴን አብደላ ውጭ አገር በመሆናቸው ፍ/ቤት ሊቀርቡ ስላልቻሉ ጉዳያቸው በሌሉበት ታይቷል።</p>

<p>የፍትሐብሔር ክስ ጉዳይ የፍትሐብሔር ክስ ሐምሌ 30 ቀን 1989 ዓ.ም የተመሠረተ ነው። በክሱ የተካተቱት አቶ ታምራት፣ አቶ ጉልላት ፤ ወ/ሮ ሻዕዲያ ፣ አቶ ንጉሴ እና አቶ ሁሴን ናቸው። የክሱ ምክንያትም ተከሳሾች አለ አግባብ የተወሰደውን የመንግሥት ሐብት ማለትም 1ሺህ ቶን የቡና ዋጋና ልዩ ልዩ ወጪዎች በማስከፈል በብር 32 ሚሊዮን 512ሺህ 346 ብር ግምት የቀረበ ነው። ይኸው ክስ የፍትሕ ሚኒስቴር ሐምሌ 14 ቀን 1990 ዓ.ም ላሻሻል ብሎ ካሻሻለው በኋላ በፍትሐብሔር ኃላፊነት በብር 34 ሚሊዮን 209 ሺህ 987 ብር ከ96 ሣንቲም ከፍ በማድረግ ሲታይ ቆይቷል።</p>

<p>በውጭ ባንክ ተቀምጧል ስለተባለው ገንዘብ አቶ ታምራት ላይኔ በልጃቸው ስም በስዊስ ባንክ አስቀምጠውታል የተባለው 8 ሚሊዮን ዶላር ለማስመለስ መንግሥት ከፍተኛ ጥረት እንደሚያደርግ በተደጋጋሚ ገልጿል።</p>

<p>ቢቢሲ በፎከስ ኦን አፍሪካ ፕሮግራም አቶ ታምራት ላይኔ በስዊስ ባንክ ያስቀመጡትን ገንዘብ የኢትዮጵያ መንግሥት ባቀረበው ጥያቄ መሠረት ለማሰጠት ማቀዱን፣ ነገር ግን ተቃዋሚ ካለ በ30 ቀናት እንዲያሳውቅ የባንኩ ባለሥልጣናት ማስታወቃቸውን ጠቅሶ መጋቢት 25 ቀን 1990 ዓ.ም ዘግቦ ነበር። በወቅቱ የአቶ ታምራት ላይኔ ጠበቆች በቪኦኤ በኩል ሁኔታውን በማስተባበል «ደንበኛችን በስዊስ ባንክ ያስቀመጡት ገንዘብ የለም» ሲሉ አስተባብለዋል።</p>

<p>በወቅቱ ጠ/ሚ መለስ ዜናዊ ሙስናን ለመዋጋት ሞዛምቢክ ማፑቶ ላይ በተካሄደው አንድ ስብሰባ ላይ የስዊስ ባንክ ሙስናን ያበረታታል ሲሉ ጠንከር ያለ ትችት ሰንዝረዋል። ጠ/ሚኒስትሩ ይህንን በምሣሌ ሲያስረዱም «አንዲት ሴት የሲዊዘርላንድ አምባሳደር በተገኙበት በስዊስ ባንክ ያለ ገንዘብ ይመለስ ብላ ፈርማልን ነበር። የስዊስ ባንክ ግን የሴትየዋ ወኪል ነኝ የሚል ግለሰብ አቤቱታ በማሰማት አልመልሰም አለን። በእኛ አመለካከት ዋናው ሴት በፊርማዋ ገዝነቡ ይመለስ ስትል ወኪል የሚባለው አይመለስም በማለቱ ገንዘብ መከልከሉ ትክክል አይመስለኝም» ሲሉ ተናግረዋል። በወቅቱ ጠ/ሚኒስሩቱ ሴትየዋ ያሏቸው ወ/ሮ ሻዕዲያ ናዲም ሲሆኑ ወኪል የተባለው ልጃቸው ሁሴን ቃሲም እንደነበር ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 12 ቀን 2001</a></p>

</body>
</html>	
