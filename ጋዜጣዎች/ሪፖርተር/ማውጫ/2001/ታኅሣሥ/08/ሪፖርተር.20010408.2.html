<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ ፕሬዚዳንት አዲስ ጠቅላይ ሚኒስትር ሾሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሊያ ፕሬዚዳንት አዲስ ጠቅላይ ሚኒስትር ሾሙ</h2>


<p>የሶማሊያው የሽግግር መንግሥት ፕሬዚዳንት አብዱላሂ ዩሱፍ የአገሪቱን ጠቅላይ ሚኒስትር ኑር ሀሰን ሁሴንን ከኃላፊነት መነሳት የተቃወመውን የፓርላማ ውሳኔ ወደጎን በመተው ትናንትና አዲስ ጠቅላይ ሚኒስትር ሾሙ።</p>

<p>ፕሬዚዳንቱ አዲስ ጠቅላይ ሚኒስትር አድርገው የሾሟቸው የቀድሞውን የአገር ውስጥ ጉዳይ ሚኒስትር ነው።</p>

<p>ዩሱፍ የቀድሞውን ጠቅላይ ሚኒስትር ከሀላፊነታቸው ያነሱት እርዳታ ሰጪ አገሮችና የምስራቅ አፍሪካ ክልል መሪዎች በጠየቁት መሰረት በአዲስ ካቢኔ አመሰራረት ላይ መስማማት ባለመቻላቸው ነው። ፕሬዚዳንት ዩሱፍ ጠቅላይ ሚኒስትር ዩሱፍን ከስልጣን ቢያነሱም የአገሪቱ ፓርላማ ግን ውሳኔውን ተቃውሟል። ሚስተር ሁሴንም ወደ ስልጣናቸው እንዲመለሱ ውሳኔ አስተላልፏል።</p>

<p>ሰኞ እለት በተካሄደው ልዩ መደበኛ ስብሰባ የሽግግር መንግሥቱ ፓርላማ በ143 ድጋፍ በ20 ተቃውሞና በ7 ድምፅ ተአቅቦ ጠቅላይ ሚኒስትሩ ስልጣናቸውን ይዘው እንዲቀጥሉ ወስኗል።</p>

<p>ፕሬዚዳንት ዩሱፍ አሁድ እለት ከአሜሪካ ድምፅ ጋር ባደረጉት ቃለ ምልልስ በፓርላማው ውሳኔ እንደሚገዙ ያስታወቁ ቢሆንም እንደገና ሃሳባቸውን ቀይረው ትናንት የአዲሱን ጠቅላይ ሚኒስትር ሹመት ይፋ አድርገዋል።</p>

<p>«በሦስት ቀናት ውስጥ አዲስ ጠቅላይ ሚኒስትር እሾማለሁ ብዬ በገባሁት ቃል መሰረት መሀመድ ሙሀመድ ጉሌድን ጠቅላይ ሚኒስትር አድርጌ ሾሜያለሁ» ሲሉ ተናግረዋል። አያይዘውም «ፓርላማው ትናንትና ያስተላለፈውን የተሳሳተ ውሳኔ ከተመለከትኩ በኋላ ጉሌድ የቀድሞውን ጠቅላይ ሚኒስትር እንዲተካ መርጬዋለሁ»</p>

<p>የሶማሊያ የሽግግር መንግሥት የሶማሊያን ደቡባዊ ክፍል ከተቆጠጠረው እስላማዊ ታጣቂ ጋር እየተዋጋ ባለበት ሠዓት አመራሮቹ እርስ በእርሳቸው መስማማት አለመቻላቸው አገሪቱን ወደ አስከፊ ቀውስ እንዳይመራት አስግቷል።</p>

<p>ፕሬዚዳንት አብዱላሂ ዮሱፍ ጠቅላይ ሚኒስትሩን ከስልጣን ከማስወገዳቸው በፊት በሙስናና በብቃት ማነስ ሲወነጅሏቸው ነበር።</p>

<p>የአፍሪካ ህብረት ኮሚሽን ሊቀመንበር ዣን ፒንግ በጉዳዩ ላይ በሰጡት መግለጫ በሶማሊያ የሽግግር መንግሥት አመራሮች የተከሰተው አለመግባባት ሶማሊያን በማረጋጋት ሰላም ለመፍጠር የሚደረገውን ጥረት የሚያዳክም ነው ብለዋል።</p>

<p>ሽግግር መንግሥቱ በቅርቡ ጥምረት ለሶማሊያ ዳግም ነፃነት (Alliance for the Re-Liberation of Somalia) ከተሰኘው ለዘብተኛ እስላማዊ ቡድን ጋር የሰላም ስምምነት የተፈራረመ ቢሆንም አክራሪው እስላማዊ ቡድን ግን የሠላም ጥሪውን ውድቅ አድርጐታል። አክራሪው ቡድን እየፈፀመው ባለው ጥቃት ከተሞችን እየተቆጣጠረ መሆኑንም ከአካባቢው የሚወጡ ዘገባዎች አመልክተዋል።</p>

<p>የአልሻባብ ታጣቂ ቡድን ቃል አቀባይ እሁድ እለት በሰጡት ጋዜጣዊ መግለጫ ቡድናቸው ከማናቸውም ኃይል ጋር የስልጣን ክፍፍል ድርድር እንደማያደርግና በሶማሊያ የእስልምና ሕግ እንዲተገበር የሚፈልግ መሆኑን አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 8 ቀን 2001</a></p>

</body>
</html>	
