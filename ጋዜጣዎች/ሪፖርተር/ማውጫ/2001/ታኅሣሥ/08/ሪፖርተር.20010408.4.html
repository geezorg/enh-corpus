<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ደጃዝማች ዘውዴ አረፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ደጃዝማች ዘውዴ አረፉ</h2>


<p>ኢትዮጵያን በተለያዩ የሥራ ዘርፎች ያገለገሉትና የታሪክ ተመራማሪው ዶክተር ደጃዝማች ዘውዴ ገብረ ሥላሴ ትላንት ታህሣሥ 7 ቀን 2001ዓ.ም በ80 ዓመታቸው ዐረፉ።</p>

<p>ደጃዝማች ዘውዴ በድንገተኛ ሕመም ምክንያት በሞት እስከተለዩበት ጊዜ ድረስ በከፍተኛ ኃላፊነት አገልግለው በርካታ የታሪክ ምርምር ሥራዎችን አበርክተዋል።</p>

<p>ደጃዝማች ዘውዴ የፖለቲካ ጋብቻ ውጤት ተደርገው ሊቆጠሩ የሚችሉ ናቸው። አባታቸው ደጃዝማች ገብረ ሥላሴ መንገሻ በግዛት በእኔ እበልጥ እኔ እበልጥ ፉክክር እስከመዋጋት ደርሰዋል። ከእርቅ በኋላ ደጃዝማች ገብረ ሥላሴ በእድሜ በብዙ የሚበልጧቸውን የራስ ሥዩምን ሴት ልጅ ወይዘሮ ወለተ እስራኤልን እንዲያገቡ ተደርገው። በዚህ ጋብቻ ደጃዝማች ዘውዴ ተወለዱ። የተወለዱበትም አባታቸው በግዞት በነበሩበት በአምቦ ጄልዱ አካባቢ ነበር።</p>

<p>ከአባታቸው ሞት በኋላ እንደገና የደጃዝማችን ማደጊያ ቦታ የፖለቲካ ጋብቻ ውጤት ሆነ። የራስ ሥዩም ልጅ ፣ ከጃዝማች ካሳ በጥፋት ታስረው ከነበሩበት ሊያመልጡ ሲሉ በመገደላቸው በትግራይ መኳንንትና በሸዋ ቤተ መንግሥት መካከል ቅሬታውን ለማጥፋት አልጋ ወራሽ አስፋወሰን ኃይለሥላሴን በሁለት ዓመት የሚበልጧቸውን ልዕልት ወለተ እስራኤልን እንዲያገቡ ተወሰነ። በዚህ ምክንያት ደጃዝማች ዘውዴ ደሴ አደጉ።</p>

<p>በኢጣሊያን ጦርነት ወቅት እናታቸው በስደት ወደ ኢየሩሳሌም ይዘዋቸው ቢሄዱም አያታቸው ራስ ሥዩም ለኢጣሊያ አድረው ስለነበር ወደ አዲስ አበባ ከእናታቸው ጋር ተመለሱ።</p>

<p>ከነፃነት በኋላ ራስ ሥዩም ጣሊያንን ትተው ከእንግሊዞች ጋር ሆነው ጄኔራል ዲካዳዎስታን ለመማረክ አምባላጌን በመክበብ ባደረጉት አስተዋፅዖ ንጉሥ በምሕረት ዓይን ስላዩዋቸው ደጃዝማች ዘውዴም ገና በ14 ዓመታቸው የአባታቸውን ግዛት ሽሬን ደጃዝማች ተብለው ለመሾም በቁ።</p>

<p>ደጃዝማች ዘውዴ ሁልጊዜ የራሳቸውን መንገድ የሚከተሉ እንደነበሩ ይነገርላቸዋል። ለምሳሌ በከፍተኛ ማዕረግ የተሾሙበትን የሽሬ ግዛት ትተው ኮተቤ ከመጀመሪያዎቹ 43 ተማሪዎች ለመሆን የበቁት በራሳቸው ጥያቄ ነበር። በራስ የመተማመን ባህሪያቸው ብዙ ጊዜ ታይቷል። የፍርድ ሚኒስትር በነበሩበት ወቅት የፍትህ ሥርዓት እንዲሻሻል ያቀረቡዋቸው አስተያየቶች ስላልተደመጠላቸው ስራቸው ለመልቀቅ ስንብት ጠይቀዋል። በደርግ ጊዜ ለስብሰባ ከነበሩበት ኒውዮርክ የ60ዎችን መገደል ሲሰሙ ማብራሪያ ጠየቁ። መልስ ሲከለከሉ አውግዘው ስልጣናቸውን ለቀቁ። የአዲስ አበባ ከንቲባ በነበሩበት ጊዜ የርሳቸው እምነት ከተማዋ የውሃ፣ የቆሻሻ ማስወገጃዎች ምስረታ ቅድሚያ እንዲሰጠው እንጂ ሕንፃዎች ላይ ማተኮር በጊዜው አስፈላጊ ነው ብለው አያምኑም ነበር። በዚሁ አቋማቸው የንጉሡን ስሜት ስላሳሰቡ ወደ ሶማሊያ በአምባሳደርነት ተላኩ።</p>

<p>ከ1934 በኋላ ያሉት ዓመታት ለደጃዝማች ዘውዴ የትምህርት ፣ የአገልግሎት ፣ የስደትና የእንደገና መመለስ ጊዜ ናቸው። ከኮተቤ ትምህርታቸው በኋላ በእንግሊዝ ኦክስፎርድ ዩኒቨርሲቲ ፣ ባችለር ኦፍ አርትስና ማስተር ኦፍ አርትስ ድግሪ በፊሎዞፊ ፣ በኢኮኖምክስና በፖለቲካ ሳይንስ አግኝተዋል። ወዳገራቸው ተመልሰው የሥራ አገልግሎት ከሰጡም በኋላ እንደገና ወደ እንግሊዝ ተመልሰው በታሪክ ምርምር የዶክትሬት ድግሪያቸውን ለማግኘት በቅተዋል።</p>

<p>ደጃዝማች ዘውዴ ፣ በባሕር ኃይል የወደብ አስተዳደር ፣ የአሣ ልማት ዳይሬክተር ፣ የሥራና ከተማ ልማት ሚኒስቴር ምክትል ሚኒስትር ፣ የአዲስ አበባ ከተማ ከንቲባ በሱማሊያ የኢትዮጵያ አምባሳደር ሆነው አገልግለዋል። በነዚህ ጊዜያት የኢትዮጵያ አየር መንገድና የአውራ ጎዳና ባለሥልጣናት የቦርድ ሊቀመነብር ሆነው አገልግለዋል።</p>

<p>በ1966 አመፅ ሲቀሰቀስ በተባበሩት መንግሥታት ድርጅት (ተመድ) አማባሳደር የነበሩት ደጃዝማች ዘውዴ ፣ በልጅ እንዳልካቸው ካቢኔ የሃገር አስተዳደር ሚኒስትር ሆነው በመሾማቸው ወደ ሃገር ቤት ተመለሱ። በደርግ ጊዜም የውጭ ጉዳይ ሚኒስትርና ምክትል ጠቅላይ ሚኒስትር ሆነው በመስራት ላይ እንዳሉ የ60ዎቹ ባለሥልጣኖች ግድያ ምክንያት ለስብሰባ ከነበሩበት አሜሪካ ተሰደዱ።</p>

<p>ከዚያ በኋላ በተመድ አማካሪነት ከ10 ዓመታት በላይ አገልግለዋል። ከስደት ወደሃገራቸው ከተመለሱ በኋላ የጥናት ምርምራቸውን ቀጥለው ፣ በአንዳንድ የፖለቲካ ጉዳዮች በሽምግልና በመስራት ቆይተዋል። በመጨረሻዎቹ ዕድሜያቸው ለማየት የሚመኙት ምን እንደሆነ ለሪፖርተር ጋዜጣ እንዲህ ብለው ገልፀው ነበር።</p>

<p>«አሁን ምኞቴ ሰላም እንዲፈጠርና የኢትዮጵያ አንድነት እንዲፈጠር ነው። ሰው መሆን የምንችለው ፣ ወደፊት መራመድ የምንችለው አንድነት ሲኖረን ነው። እርስ በርስ መከፋፈልና መለያየቱ በጣም የሚያሳዝን ነው። ድሮ በውጭ ሃገር ያለው ኢትዮጵያዊ ሲተያይ የሚፈቃቀረው ፣ አሁን በጎላ ተለያይቶ ሳይ በጣም አዝናለሁ። ከመጠን ያለፈ አንድነት በተሻለ መልኩ መጥቶ ሃገራችን ከችግር ከቸነፈር እንድትድን እመኛለሁ...»</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 8 ቀን 2001</a></p>

</body>
</html>	
