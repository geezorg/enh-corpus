<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተጠሪነቱ ለጠቅላይ ሚኒስትሩ የሆነ አዲስ የኮሙዩኒኬሽን መሥሪያ ቤት ሊቋቋም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተጠሪነቱ ለጠቅላይ ሚኒስትሩ የሆነ አዲስ የኮሙዩኒኬሽን መሥሪያ ቤት ሊቋቋም ነው</h2>


<p>ተጠሪነቱ ለጠቅላይ ሚኒስትሩ የሆነና ማስታወቂያ ሚኒስቴርን ሊተካ የሚችል ኮሙኒኬሽን ቢሮ በቅርቡ በአዋጅ እንደሚቋቋም አቶ በረከት ስምዖን መግለፃቸውን ምንጮች ገለፁ።</p>

<p>በሚኒስትርነት ማዕረግ በጠቅላይ ሚኒስቴር ቢሮ የሕዝብ ግንኙነት አማካሪ አቶ በረከት ስምዖን ይኽን የገለፁት ከትናንት በስቲያ ታህሳስ 6 ቀን 2001 ዓ.ም በኢትዮጵያ ቴሌቪዥን ስቱዲዮ ቢ የመሰብሰቢያ አዳራሽ የቴሌቪዥንና የኢትዮጵያ ዜና አገርልግሎት ሙያተኛ ሠራተኞችን ሰብሰብው ባነጋገሩበት ወቅት መሆኑን ምንጮቻችን ገልፀዋል።</p>

<p>አቶ በረከት ከጥቅምት 20 ቀን 2001 ዓ.ም መፍረሱ የተነገረውን የማስታወቂያ ሚኒስቴር መሥሪያ ቤትን የወደፊት ራዕይ በሚመለከት በሰጡት መግለጫ ላይ እንድተናገሩት፣ ሚኒስቴር መሥሪያ ቤቱ ቀደም ባሉት ጊዜያት መጥፎ ሥራ ሰርቷል ፤ ብሎ መንግሥት እንደማያምን፣ አገራዊ መግባባትን ለመፍጠር ትልቅ ሥራ መሥራቱንና የመንግሥትን መረጃ ለሕዝብ በማዳረስ ከፍተኛ ሥራ ሲሰራ መቆየቱን አብራርተው፤ «በዓለም አቀፍ ደረጃ ማስታወቂያ ሚኒስቴር የሚባል መሥሪያ ቤት በመቅረቱ ምክንያት የኢፌዴሪ ማስታወቂያ ሚኒስቴርም ሊፈርስ ችሏል» ማለታቸውን ምንጮቹ ገልፀዋል።</p>

<p>«መንግሥት በመንግሥት አካላት መረጃ የመስጠት ኃላፊነትና ግዴታ መኖር እንዳለበት ያምናል» ያሉት አቶ በረከት፣ መንግሥት የሚሠራቸውን ሥራዎች በስፋት ማወቅ ለሚገባቸው የሕብረተሰብ ክፍሎች የሚያደርስ መሥሪያ ቤት ተጠሪነቱ ለጠቅላይ ሚኒስትሩ የሆነና የኮሙኒኬሽን መሥሪያ ቤት እንደሚቋቋም መግለፃቸውን ምንጮቹ አረጋግጠዋል።</p>

<p>አዲሱን መሥሪያ ቤት ለማቋቋም በሂደት ላይ መሆኑን፣ እስካሁን በማስታወቂያ ሚኒስቴር መሥሪያ ቤት ተቆጣጣሪነት የሚሰራው የፕሬስ ፈቃድና ምዝገባ ግን እንደማያካትት አቶ በረከት መግለፃቸውን ምንጮቹ ተናግረዋል።</p>

<p>ሌላው ማስታወቂያ ሚኒስቴር እንዲፈርስ የተደረገበት ምክንያት መረጃን አጠናቅሮ ለሕዝብ የሚሰጥ አካል ማቋቋም በማስፈለጉ መሆኑን አቶ በረከት መግለፃቸውን ምንጮቹ ተናግረዋል።</p>

<p>አዲስ የሚቋቋመው ቢሮ አዲስ ተልዕኮ ያለው ሲሆን፤ መንግሥት የሚያከናውናቸው ሥራዎች ከስር ከስር እየተከታተለ ለሁሉም የሕብረተሰብ ክፍል ማዳረስና መግባባትን መፍጠር መሆኑን ሚኒስትሩ መናገራቸውን ምንጮቹ ገልፀዋል።</p>

<p>ቢሮው ሲቋቋም በአዲስ አወቃቀር ቢደራጅም የነበረው እንደሚቀጥል፣ አንዳንድ የሚስተካከሉ እንደሚኖሩና የሰው ሃይሉ ግን እንዳለ እንደሚቀጥል አቶ በረከት መናገራቸውን ምንጮቹ ተናግረዋል።</p>

<p>በማስታወቂያ ሚኒስቴር መሥሪያ ቤት ስር የነበሩ ተቆጣጣሪ አካላት ወደ ሌላ መሥሪያ ቤቶች እንደሚተላለፉ የገለፁት አቶ በረከት፣ የኢትዮጵያ ዜና አገልግሎት ግን አሁን ካለበት የበለጠ ተጠናክሮ መቀጠል እንዳለበት መግለፃቸውን ምንጮቹ ተናግረዋል።</p>

<p>የኢትዮጵያ ዜና አገልግሎት በያዘው ስያሜ ይቀጥል ወይም ይቀየር የታወቀ ነገር እንደሌለ የገለፁት ምንጮቹ፣ እስከዚያው ድረስ ግን የመንግሥት መረጃዎችንና ሥራዎችን በዋነኛነት እየሠራ እንደሚቆይ ገልፀዋል።</p>

<p>«ዜና አገልግሎት ፈርሶ ወደ ማስታወቂያ ሚኒስቴር ሲቀላቀል ጀምሮ እስካሁን ለአንድ ዓመት ያህል ጊዜያት ሠራተኞች ነን። አሁን ደግሞ ማስታወቂያ ሚኒስቴር ፈረሰ። አሁንም በጊዜያዊነት ነው የምንቀጥለው?» በሚል ከተሰብሳቢዎቹ ለተነሳ ጥያቄ፤ «ይኽ ነገር ለእኔ አዲስ ነው። በመንግሥት መሥሪያ ቤት ተቀጥሮ የሚሠራ ሠራተኛ ዓመት ሙሉ ጊዜያዊ የሚሆንበት ምክንያት የለም። በቅርቡ ተስተካክሎ ሁሉም ቋሚ ሆኖ መቀጠል አለበት። ብቃት የሌለው ይባረራል እንጂ ጊዜያዊ የሚባል ነገር የለም» በማለት አቶ በረከት ምላሽ መስጠታቸውን ምንጮቹ ተናግረዋል።</p>

<p>ማስታወቂያ ሚኒስቴር መፍረሱ ከተነገረ ከጥቅምት 20 ቀን 2001 ዓ.ም ጀምሮ እስካለፈው ሣምንት ድረስ ዓርብ ዓርብ በሚኒስቴር መሥሪያ ቤቱ ሙሉ ስም የሚቀርበውና የመንግሥትን አቋም የሚተነትነው መግለጫ ካለፈው ሣምንት ዓርብ ጀምሮ መቆሙን ምንጮቹ ተናግረዋል።</p>

<p>በውጭም ሆነ በአገር ውስጥ የሚተላለፉትን የሚዲያ ውጤቶች በመከታተል የተባለውን ሁሉ በማጠናቀር ለመንግሥት የሚያቀርበው ሞኒተሪንግ ክፍል ሥራውን በይበልጥና በስፋት እንደሚቀጥል ሚኒስትሩ መግለፃቸውን ምንጮቹ ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 8 ቀን 2001</a></p>

</body>
</html>	
