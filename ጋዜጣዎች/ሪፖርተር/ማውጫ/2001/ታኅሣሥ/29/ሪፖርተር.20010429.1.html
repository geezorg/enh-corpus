<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአገር ሽማግሌዎች የእርቅ ሂደቱን ለሕዝብ ይፋ እንዲያደርጉ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአገር ሽማግሌዎች የእርቅ ሂደቱን ለሕዝብ ይፋ እንዲያደርጉ ተጠየቀ</h2>


<p>የቀድሞ የቅንጅት አመራሮች ከእስር የተፈቱበትን የእርቅ ሂደት የአገር ሽማግሌዎች ለሕዝብ ይፋ እንዲያደርጉ የአንድነት ለዴሞክራሲና ለፍትህ ፓርቲ (አነድነት) ብሔራዊ ምክር ቤት ጠየቀ። ፓርቲው ወ/ት ብርቱካን ሚደቅሳ በፕሬዚዳንትነታቸው እንዲቀጥሉ መወሰኑን አስታወቀ።</p>

<p>በፕሮፌሰር ኤፍሬም ይስሐቅ የሚመራው የአገር ሽማግሌዎች ቀደም ሲል የቅንጅት አመራሮች በይቅርታ ከእስር እንዲፈቱ ማድረጋቸው፣ በኢትዮጵያ እርግር ኳስ ፌዴሬሽን ውስጥ የተፈጠረውን አለመግባባት አዲሱ ጉባዔ እስኪጠራ ድረስ ቢሮውን በመረከብ ለማስማማት መሞከራቸው፤ በቅርቡም በኢሕአዴግና በኦነግ መካከል የሠላም ድርድር ለማስጀመር ቅድመ ሁኔታዎችን በማመቻቸት ላይ እንዳሉ ይታወቃል።</p>

<p>ከእስር የተፈቱ የተቃዋሚ ፓርቲ አባላት እና ፕሮፌሰር ኤፍሬም ታሳሪዎቹ በይቅርታ ከተፈቱ በኋላ ከመግንሥት ጋር ቀጣይ ድርድር እንደሚደረግ አስቀድመው ቢገልፁም ያሉትን ተግባራዊ አላደረጉም በማለት በተደጋጋሚ ትችቶች አስተያየት ሲሰነዘሩ ቆይተዋል።</p>

<p>የወ/ት ብርቱካን ማረሚያ ቤት መግባት አስመልክቶ የአገር ሽማግሌዎችን ለማነጋገር ያደረግነው ጥረት አልተሳካም።</p>

<p>የፓርቲው ፕሬዚዳንት የወ/ት ብርቱካን ሚደቅሳ ማረሚያ ቤት መግባት ተከትሎ ምክር ቤቱ ታህሳስ 25 ቀን 2001 ዓ.ም ባወጣው የአቋም መግለጫ የአገር ሽማግሌዎች የ18 ወራት የሽምግልና ጥረታቸው ለፍሬ መብቃቱን አስመልክቶ ሐምሌ 13 ቀን 1999 ዓ.ም ያስተላለፉትን የደስታ መግለ ያስታወሳል። መገለጫው አያይዞም «...ታሳሪዎች በተፈቱበት ጊዜ ቃል በገቡት መሠረት የ እርቅ ሂደቱን እውነተኛ ገጽታ የመናገሪያው ወቅት አሁን ነውና የእርቅ ሂደቱን እውነተኛ ገጽታና የተደረሰበትን ስምምነት ለሕዝብ በይፋ እንዲገልፁ በአፅንኦት እንጠይቃለን» ይላል።</p>

<p>በወቅቱ የአገር ሽማግሌዎች ሰብሳቢ የሆኑት ፕሮፌሰር ኤፍሬም ይስሐቅ «የአገርን ችግር ለመፍታት ፍቱን መድሃኒቱ ባእዳን ሳይሆኑ የሀገር ተወላጆች መሆናቸውን ያመንን እኛ የአገር ሽማግሌዎች ከማንኛውም ፖለቲካዊ፣ ኃይማኖታዊ፣ የወገናዊነት አድልዎና ጫና ነፃ በሆነ መነፈስ በራስ ተነሳሽነትና በጋለ ፍቅር ስሜት ብቻ ተነሳስንተን ምርጫ 97 ተከትሎ በአገራችን በተፈጠረው አለመግባባት ምክንያት ችግሩ ሰላማዊ እልባት እንዲያገኝ በአገራዊ ወግ መፍትሄ ለማፈላለግ 18 ወራት ያህል ጥረት ስናደርግ ቆይተናል» ብለው መናገራቸውን የጠቀሰው የአነድነት መግለጫ ፕሮፌሰሩ በአገራዊ ወግ ሽምግልናው መከናወኑ የይቅርታ አጠያየቁን ባህሪ ገላጭ እንደሆነ አመልክቷል።</p>

<p>የወ/ት ብርቱካን እስር አስመክቶ የፍትህ ሚኒስቴር የሰጣቸውን ሁለት መግለጫዎችን እርስር በርስ የሚጋጩ በማለት የኮነነው የፓርቲው ምክር ቤት መግለጫ «ያገሪቱን ሕግና ሕጋዊነት ያልተከተለ የሕግ ብቻ ሳይሆነ የሰብዓዊ መንት ጥሰትም የተፈፀመበትና ግልፅ የሆነ ሰላማዊ ትግልን የሚያደናቅፍ ተግባር መሆኑን ተገንዝበናል» ሲል የተወሰደውን እርምጃ አምርሮ እንደሚቃወም አስታውቋል።</p>

<p>የምክር ቤቱ ባለ 12 ነጥብ የአቋም መግለጫ ከሲህ እንደሚከተልው ይነበባል።</p>

<p>በወ/ት ብርቱካን ሚደቅሳ ላይ የተፈፀመው ከሕግ ውጭ የሆነ ድርጊት ያስቆጣን መሆናችንን እንገልፃለን ዛሬም ሆነ ነገ የፓርቲያችን ሊቀመንበር መሆናቸውን እናረጋግጣለን።</p>

<p>ሴቶች በፖለቲካ ተሳትፎና በውሳኔ ሰጪነት የጎላ ሚና እንዳይኖራቸው ማድረግን የዓለም አቀፍ አስተሳሰብና የሚያበታታው የሚደግፈው ሆኖ በጋራችን አንድ እንስት በፖለቲካ መሪነት ብቅ ስትል ያን ያለአግባብ ማጨናገፍ በኢትዮጵያችን ልናየው የምናፍቀውን ዲሞክራሲያዊነት የሚያጨናግፍና ያየንበት ስለሆነ የአንድነት ሊቀመንበር ወ/ት ብርቱካን ያለምንም ቅድመ ሁኔታ ከእሥር እንዲፈቱ እንጠይቃለን።</p>

<p>በኢትዮጵያ ዲሞክራሲያዊ ሥርዓት እውን ሆኖ ለማየት የሚሹ በሃገር ውስጥና በመላው ዓለም የሚገኙ ኢትዮጵያውያን ሁሉ ለእውነት ለሕግ የበላይነት መከበር በአንድነት ቆመው ለእስር የበቁትን የአንድነት ፓርቲ ሊቀመንበር መታሰር አስመልክቶ የተቃውሞ ድምፃችንን እንዲያሰሙ እንጠይቃለን።</p>

<p>የአንድነት ለዴሞክራሲና ለፍትህ ፓርቲ (አንድነት) ሊቀመበርን በማሰር የተፈፀመው ተግባር አጠቃላይ የዴሞክራሲያዊ ስርዓት ግንባታ ሂደት ላይ የተቃጣ አደጋ መሆኑን በመገንዘብ ኢትዮጵያውያን የፖለቲካ ፓርቲዎች ሁሉ በሕጋዊ መንገድ የበኩላቸውን ድርሻ ትወጡ ዘንድ ጥሪ እናቀርባለን።</p>

<p>የሕግ የበላይነት መከበር ሰብዓዊ መብት መረጋገጥና ለዴሞክራሲያዊ ሥርዓት እውን መሆን የቆሙ መንግሥታትና ድርጅቶች ሁሉ የፓርቲያችንን ሊቀመነበር ለማስፈታት በሚደረገው ትግል ከጎናችን እንድትቆሙ ጥሪ እናቀርባለን።</p>

<p>ለሕግ መጣስ ከማንንም በላይ ቅድሚያ ሊመለከታቸው የሚገባው የሕግ ባለሙያዎች የተፈፀመውን ድርጊት ከፍትህ ጋር እያገናዘቡ እውነትን በመግለፅና ሙያዊ ግዴታቸውን እንዲወጡ እንጠይቃለን።</p>

<p>የ18 ወራት የሽምግልና ጥረታቸው ስፍራ በመብቃቱ ሐምሌ 1 1999 ዓ.ም በኢትዮጵያ ቴሌቪዝን ደስታቸውን ሲገልፁ የተመለከትናቸው በቅርቡም በአሜሪካ በዚሁ ተግባራቸው ለሽልማት የበቁት የሀገር ሽማግሌዎችና ታሳሪዎቹን በተፈቱበት ጊዜ ቃል በገቡት መሠረት የእርቅ ሂደቱን እውነተና ገፅታና የተደረሰበትን ስምምነት ለሕዝብ በይፋ እንዲገልፁ በአንድነት እንጠይቃለን።</p>

<p>በሕግ ብቻ ሳይሆን በሃገራችን ባህል ሴቶችና አረጋውያንን ያበረታታሉ። የፓርቲያችን ሊቀመንበር ለመያዝ የተሰማሩት የፀጥታ ኃይሎች ግና ከ10 ያላነሱ ከመሆናቸው አልፎ ወ/ት ብርቱካንን አንገላተዋል። የፓርቲያችን የብሔራዊ ምክር ቤት አባል የሆኑትን አንጋፋውን ምሁር ፕ/ር መስፍን ወ/ማርያምን በሰደፍ መተዋቸዋል። በወ/ት ብርቱካን ሹፌር በአቶ አብራህማን አህመድ ላይም ከባድ ድብደባ ተፈጽሞበታል። ይህንን ሕገወጥና ከኢትዮጵያዊ ባህልና ሰብዓዊ ባህርይ ውጭ የሆነ ተግባር የፈፀሙት ተይዘው ለሕግ እንዲቀርቡ እንጠይቃለን።</p>

<p>በጥበቃ ስር ያለና በፍርድ የታሰሩ ሰዎችን መብት የሚደግፈው የመጠየቅና የመጎብኘት ሕገመንግሥታዊ መብት ተጥሶ ወ/ት ብርቱካን ሚደቅሳን ጠያቂ እንዳያገኛቸው ተደርጓል። ይህ የሕግ ጥሰት በአስቸኳይ እንዲታረም እየጠየቅን የኢትዮጵያንና የዓለም አቀፍ ቀይ መስቀል ማህበራትና የሰብዓዊ መብት ድርጅትቶች ታሳሪዋን በመጎብኘት የሚገኙበትን ሁኔታ ለሕዝብ ይፋ እንዲያደርጉ ጥሪ እናደርጋለን።</p>

<p>ኢትዮጵያ የሁላችንም የጋራ ሀገር ናትና ሀገራዊ የዴሞክራሲ ሥርዓት ግንባታው ሊነሳሳ የሚችለው በሁሉም ዜጎች ድርሻና አስተዋፅዖ እንጂ በአንድ ፓርቲ አውቅላችኋለሁ ባይነት ሊሆን ስለማይችል የፖለቲካ ምህዳሩ የሁሉንም ወገን በነፃነትና በእኩልነት ማንቀሳቀስ የሚያስችል እንዲሆን የማድረግ ኃላፊነትን መንግሥት እንዲወጣ አበክረን እጠይቃለን።</p>

<p>ፖለቲካዊ ፍላጎትን በሕግ ሽፋን ለመፈፀም ሲባል የሚደረጉትን ተግባራት እንዲያከትምና ማንም ሰው ከሕግ በላይ አይደለም የሚለው የሕግ መርህ በማንኛውም ደራጃ ላይ የሚገኙ መንግሥታዊ አካላትና ባለሥልጣናት ላይ ተግባራዊ እንዲሆን እንጠይቃለን።</p>

<p>ሊቀመንበራችንን ለመስፈታት የሥራ አስፈፃሚ የተጠናከረ ሕጋዊ ዲሞክራሲያዊና ፖለቲካዊ ትግል እንደሚያደርግ የፓርቲው ምክር ቤት መመሪያ አውጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 29 ቀን 2001</a></p>

</body>
</html>	
