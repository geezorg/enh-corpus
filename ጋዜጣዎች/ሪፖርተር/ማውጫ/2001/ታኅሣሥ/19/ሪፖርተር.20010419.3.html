<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከውጭ ምንዛሪ እጥረት ጋር በተያያዘ ባንኮች በኪሣራ አደጋ ውስጥ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከውጭ ምንዛሪ እጥረት ጋር በተያያዘ ባንኮች በኪሣራ አደጋ ውስጥ ናቸው</h2>


<p>የዓለም የፋይናንስ ቀውስን ተከትሎ ኢትዮጵያ በገጠማት የውጭ ምንዛሪ እጥረት የንግድ ባንኮች ሕልውና ወደ አሳሳቢ ደረጃ እያደረሰው መሆኑን የባንክ ባለሙያዎች ግለፁ።</p>

<p>አንዳንድ ስማቸውን መግለፅ ያልፈለጉ የባንክ ባለሙያዎች ለሪፖርተር ጋዜጣ እንደገለፁት የንግድ ባንኮች ከጠቅላላ ዓመታዊ ገቢያቸው ከውጪና ገቢ ንግዱ ብቻ የሚያገኙት ገቢ እስከ 40 በመቶ እንደሚሸፍን፣ ሁሉም ባንኮች ከብድር ከሚያገኙት ትርፍ ይልቅ ከውጭ ንግዱ የሚያገኙት እንደሚበልጥ ገልፀዋል። የውጭ ንግድ ከምንዛሪ እጦት ጋር በተያያዘ መቀነሱን ለባንክ ኢንዱስትሪው ፈተና ነው ያሉት ባለሙያዎቹ ከዚሁ ጋር በተያያዘ የንግድ ባንኮች በተለይ የዘንድሮ ትርፍ በከፍተኛ ደረጃ እንደሚያሽቆለቁል አረጋግጠዋል።</p>

<p>የአንድ የግል ባንክ ከፍተኛ ባለሙያ ለሪፖርተር ጋዜጣ እንደተናገሩት በአሁኑ ወቅት ባንኩ ያለውን የውጭ ምንዛሪ ለተለያዩ ሐሜት መጋለጥን ለመከላከል ሲባል ኮሚቴ ተቋቁሞ በራሽን መልክ ለደንበኞቻችን እያቃመሰን ነው ይላሉ።</p>

<p>የውጭ ምንዛሪ ለማግኘት ደንበኞቻችን እንደ አመጣጣቸው በመመዝገብ እስከ ሦስት ወራት ድረስ ወረፋ እንዲጠብቁ ይገደዳሉ ያሉት የባንኩ ባለሙያው ትልልቅ ገንዘብ የሚጠይቁንን ጨረሶ የማያስተናግዱበት ሁኔታ መፈጠሩን ተናግረዋል።</p>

<p>ችግሩ ባለፈው ዓመት ጭምር መኖሩን በአሁኑ ወቅት ከዓለም የፋይናንስ ቀውስ ጋር በተያያዘ እየተባባሰ መምጣቱን፣ በዚሁ የሚቀጥል ከሆነም ለባንኮች ትልቅ አደጋ ሊፈጥር እንደሚችል ጠቁመዋል።</p>

<p>የባንካችን ትልቁ ገቢ ከብድር በላይ የውጪ ንግድ ነው ያሉት እኚሁ ባለሙያ የዚህ ዘርፍ መጎዳት የባንኮችን ገቢ የሚጎዳ ነው ብለዋል።</p>

<p>አንድ የባንክ ባለሙያ በበኩላቸው አገሪቱ ከውጪ ንግድ ዓመታዊ ገቢዋ በላይ በውጪ አገር የሚኖሩ ኢትዮጵያዊያን የሚልኩት ሐዋላ ገንዘብ እንደሚበልጥ አስታውሰው፣ በአሁኑ ወቅት በዓለም ላይ በተከሰተው የፋይናንስ ቀውስ ጋር በተያያዘ ዲያስፖራው የሚልከው ገንዘብ መቀነሱ ለውጪ ምንዛሪ እጦት አንድ ምክንያት እንደሚሆን ተናግረዋል።</p>

<p>በተጨማሪም በየዓመቱ ኢትዮጵያን ለመጎብኘት የሚመጡ ቱሪስቶች ከችግሩ ጋር በተያያዘ መጠናቸው የሚቀንስበት ሁኔታ እንደሚኖር ባለሙያው ጠቅሰው የዓለም የፋይናንስ ቀውስ በፍጥነት የማይረጋጋ ከሆነ በተዘዋዋሪ ሁኔታ ኢትዮጵያ ላይ የሚያሳድረው ተፅዕኖ ቀላል እንደማይሆን አስረድተዋል።</p>

<p>በአሁኑ ወቅት ወደውጪ ከምንልካቸው የግብርና ምርቶች መካከል ቆዳና ሌጦ በምሣሌ እንመልከት ያሉት ባለሙያው እነዚህ ምርቶች ወደ አውሮፓና አሜሪካ ሌሎችም ገበያዎች ተልከው በፋብሪካዎች አማካይነት ወደ ቦርሳ፣ ቀበቶ፣ የቆዳ ልብሶች ተለውጠው ለገበያ የሚመጡበት ሁኔታ መኖሩን፣ እነዚህ የማምረቻ ኢንዱስትሪዎች ደግሞ በፋይናንስ ቀውስ የተዘጉበትና የተዳከሙበት ደረጃ ላይ መሆናቸው፣ የኛን ኤክስፖርት በቀጥታ የሚጎዳ እንደሚሆን አብራርተዋል። በእነዚህ ምክንያቶች ከባንኮች ተብድረው የሚሠሩ ነጋዴዎች ችግር ውስጥ እንደሚወድቁም፣ የዚህ ዓይነት ምልክቶች በአሁኡ ወቅት እየታዩ መሆኑንም ተናግረዋል።</p>

<p>ንግድ ባንኮች ከኤክስፖርትና ኢምፖርት ንግድ የሚያገኙት ገቢ ከጠቅላላ ገቢያቸው እስከ 40 በመቶ ይደርሳል ያሉት ባለሙያው ይህን ማጣታቸው በከፍተኛ ደረጃ እንደሚጎዳቸው ጠቁመዋል።</p>

<p>«እኔ የምሰራበት ባንክ ካለበት የውጭ ምንዛሪ ችግር ጋር በተያያዘ እንደማስቲካ፣ ከረሜላ፣ ብስኩት፣ ያግለገሉ መኪኖች እና የመሳሰሉ ምርቶችን አስመጪዎች ጨርሶ አያስተናግድም። ቅድሚያ እየሰጠን ያለነው ብድር ለወሰዱ እና ለማምረቻ ባለ ኢንዱስቲ ደንበኞቻችን ሲሆን ሌሎቹ ግን እንደየአመጣጣቸው በወረፋ እያሰናገድን ነው» ብለዋል።</p>

<p>የዚህ አይነቱ አሠራር የተወሰነው ክፍል ኢኮኖሚ በውጪ ምንዛሪ እጦት ብቻ ከገበያ ውጪ እንዲሆን እያደረገ በመሆኑ በርካታ ተቋማት ተዘግተው ሥራ የነበርቸው ወገኖች ሥራ አጥ ሊሆኑ እንደሚችሉ፣ አገሪቱም ከድርጅቶቹ ታገኝ የነበረውን ዓመታዊ ታክስና ቀረጥ ስለምታጣ በአጠቃላይ ኢኮኖሚው ጉዳት እንደሚሆን ባለሙያው አብራርተዋል።</p>

<p>የንግድ ባንኮች እጅግ ፈታኝ ጊዜ ላይ ናቸው ያሉት እኚሁ ባለሙያ አዳዲስ ኢንቨስትመንቶች ተፈጥረው ከባንኮች መበደር ችለው የሚሠሩበት ሁኔታ ከሌለ፣ የወጪ ንግዱም ከተቀዛቀዘ፣ ወደባንኮች የሚመጣው ተቀማጭ ገንዘብ ብቻ መሆኑን፣ ይህ ደግሞ ለባንኮች ተጨማሪ ወጪን የሚያስከትልባቸው በመሆኑ ኪሣራቸውን ከማፋጠን ያለፈ ፋይዳ አይኖረውም ብለዋል።</p>

<p>ጠቅላይ ሚኒስትር መለስ ዜናዊ በቅርቡ በፓርላማ ተገኝተው የውጪ ምንዛሪ ችግር ማጋጠሙን ካረጋገጡ በኋላ ይህም ሆኖ በ2001 የመጀመሪያው ሩብ ዓመት የወጪም ሆነ የገቢ ንግዱ በዓይነትም በመጠንም መጨመሩን፣ የውጭ ምንዛሪው በመጥፋቱ ምክንያት የቀነሰ ነገር አለመኖሩን መግለፃቸው ይታወሳል።</p>

<p>የኢትዮጵያ ብሔራዊ ባንክ በውጪ ምንዛሪ እጥረቱ ላይ ተጨማሪ ማብራሪያ እንዲሰጠን በሕዝብ ግንኙነት ክፍሉ በኩል በደብዳቤ ጥያቄ ብናቀርብም ከአንድ ሣምንት በላይ ምላሽ ሊሰጥበት አልቻለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 19 ቀን 2001</a></p>

</body>
</html>	
