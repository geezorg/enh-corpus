<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለት የእስራኤል ኩባንያዎች ከ40 ሚሊዮን ብር በላይ ብድር ሳይከፍሉ ከአገር ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሁለት የእስራኤል ኩባንያዎች ከ40 ሚሊዮን ብር በላይ ብድር ሳይከፍሉ ከአገር ወጡ</h2>


<p>በአበባ እርሻ ከተሰማሩ የውጭ አገር ድርጅቶች መካከል ሁለት የእስራኤል ኩባንያዎች ለአበባ እርሻ ልማት ከኢትዮጵያ ልማት ባንክ የተበደሩትን ከ40 ሚሊዮን ብር በላይ ብድር ሳይከፍሉ ከአገር እንደወጡ ስማቸው እንዳይጠቀስ የጠየቁ የባንኩ ሠራተኞች ገለፁ። ባንኩ የአበባ እርሻዎቹን መረከቡን አስታውቋል።</p>

<p>በአበባ እርሻ ሥራ የተሰማሩት ሁለቱ ኩባንያዎች ሀሰን አብዱ ሰላምና አርኤስኤ (RSA) እንደሚባሉ የዜናው ምንጮች ተናግረዋል።</p>

<p>ሁለቱ ድርጅቶች ከባንኩ በድምሩ ከ40 ሚሊዮን ብር በላይ የተበደሩ ሲሆን ሰርተው መክፈል የሚገባቸውን እዳ ከባንኩ ጋር በገቡት ውል መሠረት ይከፍሉ እንዳልነበር ፣ አሁን ድረስ ሁለቱም ድርጅቶች ከ40 ሚሊዮን ብር በላይ እዳ እንዳለባቸው እነዚሁ የዜናው ምንጮች አስረድተዋል። እዳቸውን ሳይከፍሉ ከአገር ወጥተዋል።</p>

<p>ባለንብረቶቹ ከአገር ሲወጡ ድርጅቶቹን የሚመሩት ተቀጣሪ የሥራ ኃላፊዎች ልማት ባንክ እንዲረከባቸው መጠየቃቸውን ከምንጮቹ ገለፃ ለመረዳት ተችሏል።</p>

<p>ባንኩ ከድርጅቶቹ ሥራ አስኪያጆች ጋር በመነጋገር አስፈላጊውን ርክክብ በመፈፀም የአበባ እርሻዎቹን ተረክበው ሥራቸውን እንዲቀጥሉ ማድረጉን ስለጉዳዩ ተጠይቆ ገልጿል።</p>

<p>አንድ የባንኩ ከፍተኛ የሥራ ኃላፊ ለሪፖርተር ጋዜጣ ስለሁኔታው ተጠይቀው እንዳስረዱት የድርጅቶቹ ባለሀብቶች በእዳ ምክንያት ከአገር ስለመውጣታቸው የሚታወቅ ነገር እንደሌለ ጠቁመው «ባንኩ በእዳ የሚፈልጋቸው ሁሉ የትም ሊደበቁ አይችሉም» ብለዋል።</p>

<p>43 የሚጠጉ ባለሀብቶች በአበባ እርሻ ሥራ መሳተፋቸውን ፤ ከእነዚህ ውስጥ ከተወሰኑት በስተቀር በኢትዮጵያውያን ባለሀብቶች የሚንቀሳቀሱ መሆናቸውን የገለፁት ኃላፊው የተጠቀሱት ሁለት ድርጅቶች ንብረት ርክክብ ተደርጎ የአበባ እርሻው ሥራ እንዲቀጥል መደረጉን አስታውቀዋል። ከሦስት ድርጅቶች በስተቀር ቀሪዎቹ አትራፊ እንደሆኑም ተናግረዋል።</p>

<p>ባንኩ የተረከባቸው የአበባ እርሻዎቹ ሥራቸውን በአግባቡ እየሰሩ ለሠራተኞች ደመወዝ ፣ ለባንኩም የሚፈለግበትን እዳ መክፈል እንዲችል ባንኩ አስፈላጊ ባለሙያዎችና የሥራ መሪዎቹን መቅጠሩን ከኃላፊው ገለፃ ለመረዳት ተችሏል።</p>

<p>በዓለም ላይ የተከሰተው የገንዘብ ቀውስ በአበባ ላኪዎች ላይ በጥሬ እቃ ፣ በማጓጓዣ ኪራይና በሽያጭ ላይ ተፅዕኖ ማሳደሩን የጠቆሙት ኃላፊው «ባንኩ ያበደረውን ገንዘብ ተዘርፏል» መባሉን እንደማይቀበሉ አስረድተዋል። ይሁን እንጂ ባንኩ ያበደረውን ገንዘብ የአበባ እርሻዎቹ ሥራቸውን ሳያቋርጡ ከሚያገኙት ገንዘብ ላይ ከመክፈላቸው ውጪ በሌላ መንገድ ስለሚያስከፍሉበት ሁኔታ የገለፁት ነገር የለም።</p>

<p>የባንኩን አሰራር በተመለከተ ኃላፊው እንደሚሉት በጥናት እንደተረጋገጠው ከባንኩ ባለሙያዎች በላይ ባለሀብቶች በየዘርፉ ያላቸው ግንዛቤ ከፍ ስለሚል የውስጥ አቅምን ለማጐልበት ትኩርት እንደሚሰጥ ሳይጠቁሙ አላለፉም። አያይዘውም ዘርፉ አዲስ መሆኑ ግንዛቤ ውስጥ መግባት እንዳለበት ተናግረዋል።</p>

<p>በአበባ እርሻ የተሰማሩ ባለሀብቶች በአጠቃላይ ካፒታላቸውን ስላሳ በመቶ በዓይነትም ይሁን በጥሬ ገንዘብ ገቢ ሲያደርጉ ልማት ባንክ ሰባ ከመቶውን በብድር እንደሚሰጥ አሰራሩን ጠቅሰው የሚገልፁት የዜናው ምንጮች «አንድ የአበባ እርሻ ሲከስር ንብረቱ ይወረስ ቢባል ባንኩ የሚያገኘው መንከባከቢያ የላስቲክ አዳራሽ (ግሪን ሀውስ) ፣ ኬሚካልና ማዳበሪያ ብቻ ነው» በማለት ባንኩ የሚያበድረውና በመያዣነት የሚይዘው ንብረት ፍፁም የማይመጣጠን መሆኑን ይገልፃሉ።</p>

<p>«ፋብሪካ በእዳ ቢያዝ ፋብሪካው ይሸጣል» የሚሉት እነዚሁ ስማቸው እንዳይጠቀስ የጠየቁ የባንኩ ሠራተኞች በተለይ ከውጪ ለሚመጡ ባለሀብቶች ልዩ ጥንቃቄ ሊደረግ እንደሚገባ ጠቁመዋል። አያይዘውም ከህንድ የመጡ ድርጅቶችም ተመሳሳይ ተግባር መፈፀማቸውን አመልክተዋል።</p>

<p>የንግድና ኢንዱስትሪ ሚኒስትር አቶ ግርማ ብሩ በመጋቢት ወር 2000 ዓ.ም የስምንት ወር የስራ አፈፃፀም ሪፖርት ለተወካዮች ምክር ቤት ባቀረቡበት ወቅት ልማት ባንክ በአንዳንድ የአበባ አምራቾች ሊጭበረበር እንደነበር መግለፃቸው ይታወሳል።</p>

<p>ሚኒስትሩ በሪፖርታቸው በባንኩ አሠራር መሠረት 70 ከመቶ ብድር ለማግኘት 30 በመቶ የሰሩ በማስመሰል ከሠራተኞች ጋር በመመሳጠር ብድር የወሰዱበት ሁኔታ እንዳለ ተናግረው ነበር። በዚሁ ሳቢያ ልማት ባንክ የአበባ እርሻ ፕሮጀክት ማጥናት ሲጀመር አንዳንድ አበባ አምራቾች ወደ ግል ባንክ መሄድ መጀመራቸውን ሚኒስትሩን ጠቅሰን በወቅቱ መዘገባችን አይዘነጋም።</p>

<p>የኢትዮጵያ መንግሥት ከ1998 ዓ.ም ጀምሮ ለአበባ ልማት ከ3 ሺ ሄክታር መሬት በላይ ማዘጋጀቱን ከዚህ መሬት ውስጥ እስካለፈው ዓመት መጨረሻ ድረስ 1ሺ ሄክታር መሬት በአልሚዎች (በግሪን ሀውስ) መሸፈኑን ፣ በቅርብ ጊዜያትም 1ሺ 239 ሄክታር መሬት በአበባ ይሸፈናሉ ተብሎ እንደሚጠበቅ መረጃዎች ይጠቁማሉ።</p>

<p>የአበባ ምርት ዓመታዊ ገቢ በ1995 ዓ.ም 2.9 ሚሊዮን ዶላር የነበረው በ2000 በጀት ዓመት 111 ሚሊዮን 759 ሺህ ዶላር ወይም 84 በመቶ ዕድገት አስመዝግቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 5 ቀን 2001</a></p>

</body>
</html>	
