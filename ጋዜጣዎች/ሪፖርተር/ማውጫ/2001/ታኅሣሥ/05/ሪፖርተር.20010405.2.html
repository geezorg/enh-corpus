<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ታላቋን ሶማሊያ የመገንባት ሕልም እብደት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ታላቋን ሶማሊያ የመገንባት ሕልም እብደት ነው»</h2>


<p>ታላቋን ሶማሊያ ለመገንባት በሚል ከኢትዮጵያ ጋር ተደርገው የነበሩ ጦርነቶች መሠረተ ቢስ እንደነበሩ የሚናገሩት የሶማሊላንድ ውጭ ጉዳይ ሚንስትር አብዱላሂ ሞሀመድ ዱዋሌ ከአሁን በኋላም ታላቋን ሶማሊያ ለመገንባት የሚኖር ሕልም ካል እብደት መሆኑን ገለፁ።</p>

<p>ሚኒስትር ዱዋሌ ኮሪፖርተር ጋዜጣ ጋር ባደረጉት ቃለምልልስ እንደተናገሩት ታላቋን ሶማሊያ ለመገባት የሶማሊኛ ቋንቋ ተናጋሪ አካባቢ የሆኑትን የኢትዮጵያ ሶማሌ ክልል ፣ ሶማሊላንድ ፣ ጅቡቲ ውስጥና ኬንያ ውስጥ ያሉ ሶማሌዎችን ከደቡብ ሶማሊያ ጋር ለማዋሃድ በማሰብ የተለያዩ ጦርነቶች እንድነበሩና እስካሁንም ይህንን የሚያልሙ ወገኖች መኖራቸውን አስረድተዋል። ይህ ግን ከቅዠትም ያለፈ እብደት መሆኑንም ሚኒስትሩ ተናግረዋል።</p>

<p>አሁንም በሶማሊያ ያሉ አክራሪዎች ታላቋን ሶማሊያ መገንባት ሕልማቸውን እንዳላቆሙና ይህ ግን ፈፅሞ ሊሆን እንደማይችል በመሆኑም ታላቋን ሶማሊያ ስለመገንባት የሚሰብከውን ኮከብ ከሶማሊያ ባንዲራ ላይ ማንሳት እንደሚፈልግ የሚገልፁት የሶማሌ የሽግግር መንግሥት ባንዲራ ላይ ያለው ኮከብ የሶማሊኛ ተናጋሪ ሕዝቦችን ቀይጠን ታላቋን ሶማሊያ እንገነባለን የሚል ትርጉም የያዘ መሆኑን ይፋ አድርገዋል።</p>

<p>የሶማሊላንድ መንግሥት ከዓለም አቀፉ ማኅበረሰብ እውቅና ለማግኘት አስፈላጊውን ጥረት እያደረገ መሆኑን የሚናገሩት ሚኒስትሩ ብዛት ያላቸውን አገራት መልካም ሁኔታ እየፈጠሩላቸው መሆኑና በምንም ዓይነት ሁኔታ ግን ወደ ሶማሊያ ተመልሰው እንደማይቀሳቀሱ ተናግረዋል። «እኛ ታሪካዊ ፣ ሕጋዊና ሞራላዊ መሠረት ባለው መልኩ ነው እውቅና የምንጠይቀው። አንድ ወቅት ደቡብ ሶማሊያ ካሉ ወንድሞቻችን ጋር ተዋህደን ነበር። ውህደቱ ባለመሥራቱ ደግሞ የራሳችንን መንግሥት አቋቁመናል። የአፍሪካ መሪዎች ይህንን ችላ በማለት ለሶማሊላንድ እውቅና ካልሰጡ የታሪክ ተወቃሽ ይሆናሉ። አገራችን ዕውቅና ስላልተሰጣት ሕዝባችን ለከፍተኛ ችግር ተጋልጧል። ደሃ ሕዝባችን ዓለም ዓቀፍ ትኩርት ተነፍጐታል» ሲሉም ሚንስቱ ገልፀዋል።</p>

<p>የኢትዮጵያ መንግሥት ጦሩን ከሶማሊያ ለማውጣት ማሰቡን አስመልክቶ የተናገሩት ሚኒስትሩ «የኢትዮጵያን መንግሥት ጥረት እንዳይሳካ የዓለም ዓቀፉ ማኅበረሰብ አክሽፎታል። በሶማሊያ የተወደደውን የኢትዮጵያ ልጆች ደም መና ያስቀረው የዓለም ዓቀፉ ማኅበረሰብ ነው። የሠላም አስከባሪ እንልካለን ብሎ ሳይልክ ቀርቷል። ይህ ጥፋት ነው» ብለዋል። የኢትዮጵያ መንግሥት ጦር ከሶማሊያ የሚተካው ሃይል ሳይኖር ቢወጣ በአፍሪካ ቀንድ ያልጠበቀው ችግር ሊከተል እንደሚችል የተናገሩት ሚኒስትሩ የሠላም አስከባሪ ሳይኖር ኢትዮጵያ ከሶማሊያ ከወጣች የሚደረሰውን ቀውስ መገመት እንደሚያስቸግርና አክራሪዎቹ ለሶማሊያ ብቻ ሳያሆን ለዓለም ጠንቅ መሆናቸውን አስረድተዋል። የኢትዮጵያ መንግሥት ጥረትም መንግሥታቸው እንደሚያደንቅ ሚኒስትሩ ተናግረዋል።</p>

<p>በተያያዘ ዜና የኢትዮጵያ መከላከያ ሰራዊት በያዝነው ወር መጨረሻ ከሶማሊያ ለመልቀቅ መወሰኑን ተከትሎ ሲወሰን ኡጋንዳና ቡሩንዲም ወታደሮቻቸውን ከሶማሊያ ማውጣት የሚፈልጉ መሆናቸውን እንደገለፁላቸው ጠቅላይ ሚንስትር መለስ ዜናዊ አስታወቁ። የኡጋንዳው ምክትል ውጭ ጉዳይ ሚኒስትር ኦኬሎ ኦርየም ግን «ኢትዮጵያ ከሶማሊያ ከለቀቀች የጦር ኃይላችንን እንጨምራለን እንጂ ከሶማሊያ አንወጣም» ሲሉ ለኤ.ኤፍ.ፒ ተናግረዋል።</p>

<p>ባለፈው ሐሙስ እለት በተወካዮች ምክር ቤት በተካሄደው መደበኛ ስብሰባ ተገኝተው ከተቃዋሚ ፓርቲዎች ለቀረበላቸው ጥያቄ ማብራሪያ የሰጡት አቶ መለስ የኢትዮጵያ መከላከያ ኃይል ከሶማሊያ በሚወጣበት ወቅት የኡጋንዳና የብሩንዲ ወታደሮች መውጣት እንደሚፈልጉ ፤ የኢትዮጵያ መከላከያ ኃይል የሁለቱን አገሮች አወጣጥ በሚመለከት ድጋፍ እንዲያደርግና እነሱ ከወጡ በኋላ የኢትዮጵያ ሰራዊት ከሶማሊያ የሚለቅበት ሁኔታ ቢፈጠር እንደሚመረጥ ኡጋንዳና ብሩንዲ መግለፃቸውን አስታውቀዋል።</p>

<p>በተመሳሳይ መልኩ የአፍሪካ ህበረት ወታደሮቹን አስቀድሞ ማውጣት እንደሚፈልግና የኢትዮጵያ መከላከያ ኃይል ለሰላም አስከአባሪው ኃይል አስፈላጊውን የፀጥታና የሰላም ማስከበር ድጋፍ እንዲሰጠው የጠየቀ መሆኑን አቶ መለስ ገልፀዋል።</p>

<p>«የአፍሪካ ኅበረትና ወታደሮቻቸውን ወደ ሶማሊያ ያላኩ አገሮች በሙሉ የኢትዮጵያን አቋም ለመደገፍ ብለው [ወደ ሶማሊያ] የገቡ ናቸው» ያሉት አቶ መለስ የኢትዮጵያ ሰራዊት ከሶማሊያ ለቅቆ የሚወጣ ከሆነ የሰላም አስከባሪዎቹ ለአደጋ ሊጋለጡ እንደሚችሉ አስረድተዋል። ይህንን ችግር ትኩረት ውስጥ በማስገባትም የኢትዮጵያ መከላከያ ኃይል ከሶማሊያ መውጣት ለፈለጉት የሰላም አስከባሪዎች በሰላም መውጣት ይችሉ ዘንድ አስፈላጊውን የፀጥታና የሰላም ትብብር እንደሚያደግላቸው ተናግረዋል።</p>

<p>እንደ ጠቅላይ ሚኒስትሩ ገለፃ የኡጋንዳና የብሩንዲ ወታደሮች በሰላም ሞቃዲሾን ለቅቀው ከወጡ በኋላ የኢትዮጵያ መከላከያ ኃይል ሞቃዲሾንና አካባቢውን ለቅቆ ይወጣል። ሰራዊቱ ከሶማሊያ ከወጣ በኋላም አስፈላጊ ሆኖ ሲገኝ አሸባሪዎችን ለመምታት በሚያስችል አኳኋን በኢትዮጵያ ድንበር አካባቢ ይሰፍራል።</p>

<p>በአሁኑ ሰዓት የኡጋንዳና የብሩንዲን ወታደሮች ለማስወጣት የሚያስፈልጉ መርከቦችና አውሮፕላኖች ኢትዮጵያ እየተጠባበቀች መሆኗን የገለፁት አቶ መለስ ሞቃዲሾ ላይ የሰፈሩት እነዚህ የሰላም አስከባሪዎች «እናንተ ውጡ እኛ እንቆያለን» ካሉ ወይም ለመውጣት የሚያስፈልጋቸውን የሎጂስቲክስ ድጋፍ በወቅቱ የማያገኙ ከሆነ የኢትዮጵያ መንግሥት «ሰላም አስከባሪዎቹን ሽኝተን እንወጣለን» የሚለውን አቋሙን እንደገና መርምሮ አስፈላጊውን ማስተካከያ እንደሚያደርግ ገልፀዋል።</p>

<p>ጠቅላይ ሚኒስትር መለስ ይህን መግለጫ መስጠታቸውን ተከትሎ ኡጋንዳ የሰላም አስከባሪ ኃይሏን ከሶማሊያ ለማስወጣት ትፈልጋለች ተብሎ የተነገረው ትክክል አለመሆኑን አስታውቃለች።</p>

<p>«ይህ በፍፁም ከእውነት የራቀ እና እኛ ካልነው ሙሉ በሙሉ የሚቃረን ነው። ኢትዮጵያ ከሶማሊያ የምትወጣ ከሆነ የጦር ኃይላችን ቁጥር እንጨምራለን የሚለው የሁልጊዜ አቋማችን ነው» በማለት የኡጋንዳ ምክትል ውጭ ጉዳይ ሚኒስትር ኦኬሎ ኦርየም ለኤ.ኤፍ.ፒ ተናግረዋል።</p>

<p>የኢትዮጵያ ጦር ከመውጣቱ በፊት ኡጋንዳና ብሩንዲ የሰላም አስከባሪ ኃይላቸውን ከሶማሊያ ማውጣት የሚፈልጉ መሆናቸውን ጠቅላይ ሚኒስትር መለስ በሐሙሱ የፓርላማ ንግግራቸው መግለፃቸው ያስገራማቸው መሆኑን የጠቆሙት ሚስተር ኦርየም «አስፈላጊ ሆኖ ከተገኘ ኡጋንዳ የጦር ኃይሏን ቁጥር ለመጨመር ዝግጁ ነች» በማለት የአገራቸው ጦር ሰራዊት ከሶማሊያ እንደማይወጣ አስታውቀዋል።</p>

<p>በሌላ በኩል ኢትዮጵያ በገባቸው ቃል መሠረት በፈረንጆቹ ዓመት መጨረሻ ሰራዊቷን ከሶማሊያ የምታወጣ ከሆነ የአፍሪካ ህብረት የሰላም አስከባሪ ኃይልም ተክትሏት የሚወጣ መሆኑን የኡጋንዳ ውጭ ጉዳይ ሚኒስቴር ቋሚ ዋና ፀሃፊ ጀምስ መጉሜ ለዶች ዜና ወኪል አረጋግጠዋል።</p>

<p>መጉሜና የኡጋዳን ውጭ ጉዳይ ሚኒስትር ምክትል ሚኒስትርና የውጭ ጉዳይ ሚኒስትር ቋሚ ዋና ፀሀፊው በአንድ ቀን ልዩነት የሰጡት መግለጫ እርስ በእርሱ የሚቃረን ሆኗል።</p>

<p>መጉሜ እንደገለፁት የአፍሪካ ህብረት በሶማሊያ የሚቆየው የተመድ የሰላም አስከባሪ ሀይል በሶማሊያ የሚሰፍር ከሆነ ብቻ ነው። «የኢትዮጵያ ጦር ከሶማሊያ ለቅቆ ሲወጣ 8000 ገደማ የሚደርስ የተመድ የሰላም አስከባሪ ሀይል በሶማሊያ መስፈር ከቻለ ብቻ ነው እኛ የምንቆየው» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 5 ቀን 2001</a></p>

</body>
</html>	
