<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚድሮክ ኮንስትራክሺን ያለበትን 174 ሚሊዮን ብር በአስቸኳይ እንዲከፍል ታዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሚድሮክ ኮንስትራክሺን ያለበትን 174 ሚሊዮን ብር በአቸኳይ እንዲከፍል ታዘዘ</h2>


<p>ሚድሮክ ኮንስታክሲን ከኢትዮጵያ ንግድ ባንክ ፊንፊኔ ቅርንጫፍ ተበድሮ መመለስ ያልቻለው 174 ሚሊዮን ብር ዕዳ በአስቸኳይ እንዲመልስ መንግሥት በወሰነው መሠረት የድርጅቱ ባለቤትና ተበዳሪ ሼህ መሐመድ ሁሴን አል አሙዲ ዕዳውን በሶስት ዓመታት ከፍለው ለማጠናቀቅ የሚያስችል የመተማመኛ ሠነድ መፈረማቸው ተገለፀ።</p>

<p>ለጉዳዩ ቅርበት ያላቸው የባንኩ አንድ ከፍተኛ የሥራ ኀላፊ ለሪፖርተር ጋዜጣ እንዳረጋገጡት ሚድሮክ ኮንስትራክሽን ሸራተን አዲስ ሆቴልን ዋስትና በማስያዝ ከባንኩ የተበደረው ገንዘብ 174 ሚሊዮን ብር መሆኑን አረጋግጠው ፣ ድርጅቱ የተበደረውን ዕዳ እንዲከፍል ከባንኩ በተደጋጋሚ ደብዳቤ ቢፃፍለትም ዕዳውን መክፈል ቀርቶ ለሚፃፍለት ደብዳቤ ምላሽ ነፍጎ መቆየቱን አስታውሰዋል።</p>

<p>የኢትዮጵያ ንግድ ባንክ ከፍተኛ ማኔጅመንት የጉዳዩን አሳሳቢነት በመገንዘብ መንግሥት የመጨረሻ ውሳኔ እንዲሰጥበት ማስተላለፉን እኒክሁ ኀላፊ አስታውሰው በዚህ ጥያቄ መሠረት መንግሥት ሚድሮክ ኮንስትራክሽን ዕዳውን በአስቸኳይ እንዲከፍል ፣ ይህ ባይሆን ሕጉ በሚፈቅደው መሠረት እርምጃ እንዲወስድ መመሪያ መስጠቱን አመልክተዋል። በዚሁ መሠረት ራሳቸው ሼህ መሐመድ አል አሙዲ በ10 ቀናት ጊዜ ውስጥ ዕዳ እንዳለባቸው የመተማመኛ ሠነድ እንዲፈርሙ ፣ በተጨማሪ በሶስት ዓመታት ጊዜ ውስጥ ዕዳቸውን ከፍለው እንደሚያጠናቅቁ ጠቅሰው እንዲፈርሙ ተጠይቀው ይህንኑ በመፈፀም ሠነዱን ለባንኩ ማስገባታቸውን የባንኩ ምንጮች አረጋግጠዋል። ሼህ አል አሙዲ በገቡት ስምምነት መሠረት በጥቂት ወራት ጊዜ ውስጥ የመጀመሪያውን 50 ሚሊዮን ብር ክፍያ ይፈፅማሉ ተብሎ ይጠበቃል።</p>

<p>«ሼህ አል አሙዲ በገቡት ቃል መሠረት ክፍያውን ባይፈፅሙስ?» በሚል ላቀረብንላቸው ጥያቄ ስማቸው እንዲጠቀስ ያልፈለጉት የባንኩ ከፍተኛ የሥራ ኃላፊ በሰጡት ምላሽ «እንደማንኛውም ተበዳሪ ደንበኞቻችን በሚድሮክ ኮንስትራክሽንም ዕዳ ጉዳይ ሕጉ በሚያዘው መሠረት ጥብቅ እርምጃ እንድንወስድ መመሪያ ደርሶናል። ዕዳው ከልተከፈለ ካለምንም ተጨማሪ ማስጠንቀቂያ በዋስትና የተያዙትን ንብረቶችና ሌሎች አስከብረን በሐራጅ በመሸጥ ገንዘባችንን እናስመልሳለን» ብለዋል።</p>

<p>«ሚድሮክ ኮንስትራክሽን በብድር መልክ የወሰደውን የአገርና የሕዝብ ገንዘብ ለማስመለስ እስካሁን ለምን ሙከራ አልተደረገም?» በሚል ተጠይቀውም «በተበዳሪው በኩል ብድሩን እንዲከፍል ባንኩ በተደጋጋሚ በደብዳቤ ቢጠየቅም ምንም ዓይነት ምላሽ ሳያገኝ ቆይቷል። ይህ ሲሆን በባንኩ ማኔጅመንት በኩል ጠንካራ እርምጃ ለመውሰድና ሕጉን ለማስከበር ድፍረት መጥፋቱን ችግር ሆኖ ቆይቷል። በአሁኑ ወቅት መንግሥት ጉዳዩን አስመልክቶ የቀረበውን ጥያቄ በፍጥነት ተመልክቶ ቁርጠኛ መመሪያ መስጠቱ ማንም ከሕግ በላይ መሆን እንደማይችል የሚያረጋግጥ ፣ በተበዳሪዎቻችን መካከል ልዩነት እንዳይኖር የሚፈልግ በመሆኑ ውሳኔው የባንኩን ማኅበረሰብ አስደስቷል» ሲሉ ተናግረዋል።</p>

<p>በተመሳሳይ ዜና እንደደንበል ሲቲ ሴንተር ያሉ ትልልቅ ኢንቨስትመንቶች የወሰዱትን ብድር እንዲመልሱ በተወሰደው ቁርጥ እርምጃ ባለንብረቶቹ ለልማት ባንክ ብድራቸውን መክፈል መጀመራቸው ያስታወሰው ምንጫችን እንዲህ ዓይነቱ የመንግሥት እርምጃ ሁሉም በሕግ ፊት እኩል መሆናቸውን የሚያረጋግጥ በመሆኑ ትልቅ ግምት የሚሰጠው መሆኑን በመጥቀስ አስተያየቱን ሰጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 5 ቀን 2001</a></p>

</body>
</html>	
