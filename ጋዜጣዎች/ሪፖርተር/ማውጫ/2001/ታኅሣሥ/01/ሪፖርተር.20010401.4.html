<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንድነት ፓርቲ የመጀመሪያውን ሕዝባዊ ስብሰባ አካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንድነት ፓርቲ የመጀመሪያውን ሕዝባዊ ስብስባ አካሄደ</h2>


<p>የቀድሞው ቅንጅት ወራሽ መሆኑን የሚገልፀው አንድነት ለዴሞክራሲና ለፍትሕ ፓርቲ እውቅና አግኝቶ ከተመሰረተ በኋላ በአዲስ አበባ ከተማ ለመጀመሪያ ጊዜ ሕዝባዊ ስብሰባ አካሄደ።</p>

<p>የፖርቲው የሕዝብ ግንኙነት ሀላፊና ምክትል ሊቀመንበር ዶ/ር ሀይሉ አርአያ ለሪፖርተር ጋዜጣ እንደገለጹት ቅዳሜ እለት በአዲስ አበባ መብራት ኃይል አዳራሽ የተካሄደው ሕዝባዊ ስብሰባ ዋና አላማ ሕዝቡ ለቀድሞው ቅንጅት ይሰጠው የነበረውን ድጋፍ ለአንድነት ፓርቲ እንዲሰጥ ለመቀስቀስ እንዲሁም በፖለቲካው ሂደት ተስፋ የቆረጠው ሕዝብ የሚነሳበትን መንገድ ለመፍጠር ነው።</p>

<p>ቅዳሜ እለት በተካሄደው በዚህ ሕዝባዊ ስብሰባ ከሶስት ሺህ ሕዝብ በላይ የተገኘ ሲሆን የስብሰባ አዳራሽ በመሙላቱ በብዙ መቶዎች የሚቆጠሩ ሰዎች ከአዳራሽ ውጪ ሆነው ስብሰባውን ለመከታተል ተገደዋል። በስብሰባው ላይ የፖለቲካ ፓርቲ መሪዎችና ታዋቂ ግለሰቦች ተጋብዘዋል።</p>

<p>ዶ/ር ሀይሉ እንዳሉት በሕዝባዊ ስብሰባው ተሳታፊ የነበሩ ሰዎች ለአንድነት ፓርቲ አመራሮች የተለያዩ ጥያቄዎችን አቅርበዋል፡ «ከዚህ ቀደም ቅንጅት ችግር ገጥሞታል ፤ ተከፋፍሏል ፤ እናንተስ ላለመከፋፈላችሁ ምን ማረጋገጫ አለ?»፣ «ወጣትና ሴት እያላችሁ ለምንድነው የመከፋፈል አዝማሚያ የምታሳዩት?»፣ «የአገሪቱ ሰንደቅ አላማ ምን መሆን አለበት» የሚሉ ናቸው። ከታዳሚዎቹ ለቀረቡት ጥያቄዎች ምላሽ የሰጡት የአንድነት ፓርቲ አመራሮች ፓርቲያቸው የአንድነት እንጂ የመከፋፈል መንገድ እንደማይከተል ገልጸው ስሌቶች ትኩረት የሰጡት ሴቶች ተጠቂ የህብረተሰቡ ክፍሎች በመሆናቸው ከጥቃት የሚላቀቁበትን አደረጃጀት ለመመስረት መሆኑን አመልክተዋል። በተመሳሳይ መልኩም ወጣቱ ትውልድ ሊያገኘው የሚገባውን ጥቅም ያገኘ ባለመሆኑ ትኩረት እንደተሰጠው አስተድተዋል።</p>

<p>ሰንደቅ ዓላማችን በተመለከት በገጠርም ሆነ በከተማ የሚኖረው አብዛኛው ሕዝብ እንዲኖር የሚፈልገው አርማ የሌለበትን ሰንደቅ አላማ መሆኑንና አንድነት ፓርቲም የሕዝቡን ፍላጎት እንደሚጋራ የጠቀሱት ዶ/ር ሀይሉ «ነገር ግን ሀሳብና ሕጋዊነት መጋጨት የለባቸውም» ብለዋል።</p>

<p>«የኢትዮጵያ ሕገ መንግሥት የኢትዮጵያ ሰንደቅ ዓላማ ምን መሆን እንዳለበት አሰቅምጦታል። እኛ ደግሞ ሕግን አስከብረን የምንቀሳቀስ ፓርቲ በመሆናችን ሕጉን እናከብራለን» ያሉት ዶ/ር ሀይሉ ፓርቲው የማይስማማቸውን ጉዳዮች ሕገ መንግሥቱን በተከተለ መንገድ እንዲለወጥ ጥረት እንደሚደረግ ጠቁመው እስከዚያው ድረስ ግን ሕጉ መከበር ስላለበት ፓርቲያቸው ባንዲራ መጠቀም ከፈለገ አርማ ያለበትን ባንዲራ እንደሚያውለበልብ ተናግረዋል።</p>

<p>አንድነት ፓርቲ በያዝነው አመት በአዲስ አበባ ውስጥ ስድስት ሕዝባዊ ስብሰባዎችን ለማድረግ ማቀዱን የገለጹት የሕዝብ ግንኙነት ሀላፊው ለቀጣዮቹ ስብሰባዎች ከአሁኑ ጀምሮ ዝግጅት እንደሚካሄድ አስታውቀዋል። ሕዝባዊ ስብሰባዎቹ በአዲስ አበባ ብቻ ሳይሆን በየክልሎቹ ከተሞችና ገጠሮች ጭምር እንደሚከናወኑ አክለው ገልጸዋል።</p>

<p>በእለቱ የተካሄደው ውይይት ከተጠናቀቀ በኋላ ንግግር ያደረጉት ተጋባዥ እንግዶች ፕሮፌሰር በየነ ጴጥሮስ ፣ ዶ/ር ነጋሶ ጊዳዳ ፣ አቶ ስዬ አብርሃና ዶ/ር ደጃዝማች ዘውዴ ገብረስላሴ የአንድነት ፓርቲ እያከናወነ ያለውን ተግባር እንደሚደግፉ ገልጸው የፖለቲካ ፓርቲዎችም ተባብረው መስራት እንዳለባቸው አስገንዝበዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 1 ቀን 2001</a></p>

</body>
</html>	
