<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከኤልፎራ የተወረሰ ንብረት የለም» ከኤልፎራ አግሮ ኢንዱስትሪ - የተሰጠ ምላሽ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከኤልፎራ የተወረሰ ንብረት የለም» ከኤልፎራ አግሮ ኢንዱስትሪ - የተሰጠ ምላሽ</h2>


<p>ኤልፎራን በሚመለከት የሪፖርተር ጋዜጣ በእሁድ ህዳር 28 ቀን 2001 ዓ.ም ዕትሙ «ኤልፎራ ገንዘብና ንብረት ተወረሰበት» በሚል ርዕስ ያቀረበውን ዘገባ ተመልክተነዋል። ስለዚህም ኤልፎራ ንብረት ተወረሰበት ፤ ተብሎ የወጣው ዘገባ እውነት ስላልሆነ እንደ ኤልፎራ ዋና ሥራ አስኪያጅነቴና በኤልፎራ ኃላፊነቴ ስለጉዳዩ ትክክለኛውን መረጃ እንደሚከተለው አቀርባለሁ።</p>

<p>ከቦረና ዞን ፋይናስ መምሪያ ጋር የሱሩጳ ግጦች መሬትን በሚመለከት በመሬት ኪራይ አከፋፈል ላይ አለመግባባት ተፈጥሮ ጉዳዩ በፍ/ቤትና በአስተዳድር ሂደት ሲታይ ቆይቷል። የችግሩ ቁልፍ ኤልፎራ ከፕራይቬታይዜሽን በ1990 ዓ.ም የገዛቸው ድርጅቶች ርክክብ ችግር ስለነበረው ይህ እንዲስተካከል ለመንግሥት አቤቱታ እየተካሄደ በሌላ በኩል የቦረና ዞን የአቤቱታውን ውጤት እንዲጠብቅ በየጊዜው ቢጠየቅም ግብር ማስከፈል ላይ ብቻ በማተኮር ነው። ኤልፎራ አማራጭ ስለሌለው በአንድ በኩል የአቤቱታውን ውጤት እየተከታተለ በሌላ በኩል በዞኑ የሚቀርብበትን የመሬት ግብር ክፍያ በመግባባትና በታሳቢነት እየከፈለ ቀጠለ። ዝርዝሩም ባጭሩ የሚከተለው ነው።</p>

<p>1. በ1990 ዓ.ም ከቀድሞው የኢትዮጵያ ፕራይቬታይዜሽን ጋር በተደረገው የሽያጭና ግዥ ውል መሠረት የሱርጳ ግጦሽ መሬት መጠኑ 4000 ሄክታር በሚል በውሉ ላይ እንዲካተት ተደርጓል።</p>

<p>2. በ1991 ዓ.ም የቦረና ዞን ፋይናንስ መምሪያ የሱርጳ ግጦሽን የመሬት ኪራይ በዓመት በብር 331,640 ተምኖ በኤልፎራ ላይ በዞኑ ከፍተኛ ፍ/ቤት ክስ መሰረተ።</p>

<p>3. በ1992 ዓ.ም የቦረና ዞኑ ከፍተኛ ፍ/ቤት የተባለውን ገንዘብ ኤልፎራ እንዲከፍል ውሳኔ ሰጠ። ኤልፎራም በግዢና ሽያጭ ውል መሠረት መሬቱ በውል ተለክቶ የፓኬጅ ርክክብ ባልተጠናቀቀበት ሁኔታ የተሰጠው የፍ/ቤት ውሳኔ እንደገና በጥሞራ እንዲታይ በአንድ በኩል ለሚመለከታቸው የፌዴራልና የክልል መንግሥት አቤቱታ ሲያቀርብ በሌላ በኩልም ከቦረና ዞንና የፋይናንስ ቢሮው ጋር በመነጋገር በወቅቱ ለሱርጳ ግጦሽ መሬት በይታሰባል ብር 10,000 ከፍሏል። በተጨማሪ ከያቤሎ ንግድ ባንክ የኤልፎራ ሂሳብ ቁጥር 306 ከእንስሳት ግዢ የተረፈ ብር 1032.88 ሚያዚያ 16 ቀን 1992 ዓ.ም በተሰጠ የፍ/ቤት ትዕዛዝ ለያቤሎ ፋይናንስ መምሪያ ገቢ ሆኗል።</p>

<p>4. ከ1992 እስከ 1996 ዓ.ም በሁለት አቅጣጫ የተጀመረው ክርክርና አቤቱታ ቀጥሎ በ1995 እና በ1996 ዓ.ም እንደገና በሃዋሳ የሚገኘው የኤልፎራ የባንክ ሂሳብ እንዳይንቀሳቀስ ፤ ሁለት የእንስሳት ማጓጓዣ ተሽከርካሪዎች እንዲከበሩ የቦረና ዞን ፋይናንስ መምሪያ የፍርድ ቤት ትዕዛዝ አወጣ። ኤልፎራም በጉዳዩ ላይ ለክልልና ለፌዴራል መንግሥት አቤቱታ በማቀቡ ፤ አቤቱታው እልባት እስኪያገኝ እገታው እንዲዘገይ በመደረጉ በባንክ ሂሳብ ላይና በእንስሳት ማጓጓዣ ላይ የተሰጠው ትዕዛዝ ተፈጻሚ አልሆነም። ከዚህ ጉዳይ ጋር ተያይዞም የተወረሰ ምንም ተሽከርካሪ የለም። በሌላ በኩል ከሚመለከታቸው የኦሮሚያ የቦረና ዞን የሥራ ክፍሎች ጋር ኤልፎራ ባደረገው ድርድር አሁንም በይታሰባል ለሱርጳ የግጦሽ መሬት ኪራይ በይታሰባል ብር 60,000 ሰኔ 17 ቀን 1996 ዓ.ም በንግድ ባንክ ቁጥር GOV8 ለቦረና ዞን ገቢ አድርጓል።</p>

<p>በ1998 ዓ.ም (ጥቅምት 11) የሚኒስትሮች ም/ቤት ባካሄደው 1ኛ መደበኛ ስብሰባ የኤልፎራ የመሬት ይዞታና የኪራይ አከፋፈል ጉዳይ የመጨረሻ ውሳኔ ተሰጥቶበታል። በውሳኔው መሠረትም እንዲፈጸም ጥር 30 ቀን 1998 ዓ.ም በቁጥር ጠ80-አጠ59/01/04 ለሚመለከታቸው ክልሎች መመሪያ ተላልፏል።</p>

<p>በዚህ ውሳኔና መመሪያ መሠረት ከግንቦት 4 እስከ 14 ቀን 1998 ዓ.ም በሱርጳ ግጦሽ የመሬት ልኬት ተካሂዷል። የሳይት ፕላንም ተዘጋጅቷል። በወቅቱ የነበሩት አሥራ አንድ ተወካዮች ሥራውን በሚመለከት ያዘጋጁትና የተፈራረሙት ቃለ ጉባኤ በኦሮሚያ ክልል ፤ በፕራይቬታይዜሽንና በኤልፎራ እጅ ይገኛሉ። ላለፉት ሁለት ዓመታት በልኬቱ መሠረት ካርታ ተዘጋጅቶ የባለቤትነት ማረጋገጫ እስኪሰጠን ድረስ በመጠባበቅ ላይ እንገኛለን። ካርታውን እንደተረከብን ከ1998 ዓ.ም ወዲህ የሚፈለግብንን የመሬት ኪራይ በሚኖረን ውለታ መሠረት የግብር ግዴታችንን እንወጣለን።</p>

<p>እንግዲህ የሪፖርተር ጋዜጣ ትክክለኛ መረጃን አጣርቶ የመዘገብ (Investgative Reporting) የመጠቀም የሀቀኛ ጋዜጠኝነት ባህል ቢኖረው ኖሮ ከላይ የተገለጹትን እውነታዎች ለመረዳት ሚዛናዊ የሆነ ዘገባ ለማቅረብ በቻለ ነበር። ቢያንስ ከመፃፉ በፊት ኤልፎራን ጠይቆ ትክክለኛ መረጃ ለሕዝቡ ይፋ ባደረገ ነበር። ይህ ባለመሆኑ በተጠቀሰው ርዕስ የቀረበው ዘገባ ያልተወረሰን ንብረት እንደተወረሰ አድርጎ ከአሥር ዓመት በፊት የነበረን ሁኔታ እንደ ትኩስ ዜና ለህዝብ በማቅረቡ የአሳሳችነቱን አደገኛነት በመረዳት ጉዳዩን በቸልታ ለማለፍ አልቻልንም።</p>

<p>ከላይ እንደተገለጸው የኤልፎራ የመሬት ርክክብ ጉዳይ የተወሳሰበ ችግሮች ቢኖሩትም ከሚመለከታቸው ኃላፊዎችና ከፕራይቬታይዜሽን ኤጀንሲ ጋር በመተባበር በሚደረገው ሂደት እየተፈታ ነው።</p>

<p>በመጨረሻም የኤልፎራ የመሬት ይዞታና የመሬት ኪራይ አከፋፈልን በሚመለከት የተጓዝንባቸውን ረጅምና እልህ አስጨራሽ ሂደቶች በዚህ መግለጫ ትክክለኛውን ገፅታ ለማሳየት ሞክረናል። ይህን ያደረግነው በተሳሳተና በተዛባ መረጃ ለህዝብ የተሰጠውን ዘገባ ለማስተካከል እንጂ ከጋዜጣው ጋር የእንክያ ሰላምታ ንትርክ ለማካሄድ አይደለም። ለወደፊቱ በእነኚህ ጉዳዮች ላይ ኩባንያችን ምንም ዓይነት ተጨማሪ መግለጫ እንደማይሰጥም ለሪፖርተር ጋዜጣም ሆነ ለአንባቢያን በአክብሮት እንገልጻለን። ኤልፎራ የተወርሰበት ምንም ንብረት የለም!! ጌታቸው ሐጎስ ዋና ሥራ አስኪያጅ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 1 ቀን 2001</a></p>

</body>
</html>	
