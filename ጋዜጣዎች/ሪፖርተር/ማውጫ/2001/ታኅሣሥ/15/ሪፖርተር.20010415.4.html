<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ኅብረት ጦር በሶማሊያ ለሁለት ወራት እንዲቆይ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ኅብረት ጦር በሶማሊያ ለሁለት ወራት እንዲቆይ ተወሰነ</h2>


<p>የአፍሪካ ኅብረት የጦርነት ቀጠና በሆነችው ሶማሊያ የሚገኘውን የሠላም አስከባሪ ኃይሉን ለተጨማሪ ሁለት ወራት ለማቆየት ሰኞ እለት መወሰኑን አጃንስ ፍራንስ ፕሬስ ዘግቧል።</p>

<p>ኅብረቱ በሶማሊያ ያሰማራውን የሰላም አስከባሪ ኃይል ለማጠናከር አገራት ተጨማሪ ኃይል እንዲልኩ ጥሪ አስተላልፏል። በተያዘው ፈረንጆች ዓመት የሚጠናቀቀውን የሰላም አስከባሪ ኃይል የቆይታ ጊዜ የማራዘም ውሳኔ ያስተላለፈው የኅብረቱ የሰላምና የፀጥታ ምክር ቤት ሰሞኑን በአዲስ አበባ ባደረገው ስብሰባ ላይ ነው። የኅብረቱ ቃል አቀባይ ኤል ጋሲም ዋኒ «ካውንስሉ በሶማሊያ ስላለው ሁኔታ በጥልቀት ከተወያየ በኋላ የሰላም አስከባሪ ኃይሉ በሶማሊያ የሚያደርገው ቆይታ ለሁለት ወራት እንዲራዘም ወስኗል» በማለት ለአጃንስ ፍራንስ ፕሬስ ተናግረዋል። በሶማሊያ ያለውን የአፍሪካ የሰላም አስከባሪ ኀይል (AMISOM) ለማጠናከር አባል አገራት ሠራዊት እንዲያዋጡ ጥሪ መቅረቡንም አመልክተዋል።</p>

<p>በ1999 በሶማሊያ የተሰማራው የሰላም አስከባሪ ኃይል በአሁኑ ወቅት ከዩጋንዳና ብሩንዲ የተውጣጡት 3 ሺህ 4 መቶ ወታደሮችን ያካተተ ሲሆን ይህ ቁጥር ቃል የተገባውን (8ሺህ) ወታደር ግማሽ መሆን ሳይችል ቆይቷል።</p>

<p>የሰላም አስከባሪውን የሶማሊያ ቆይታ ለማራዘም ውሳኔ የተላለፈበትን የህብረቱን ስብሰባ ሲመሩ የነበሩት የዛምቢያ የውጭ ጉዳይ ሚኒስትር ካቢንዳ ፓንዲ ናይጄሪያ አንድ ባታሊዮን ጦር ለሰላም አስከባሪ ኃይሉ ለመስጠት ቃል መግባቷን ተናግረዋል። ዩጋንዳና ብሩንዲ እያንዳንዳቸው ቢያንስ ቢያንስ አንድ አንድ ባታሊዮን የሚልኩ ከሆነ ናይጄሪያም አንድ ባታሊዮን እንደምትልክ አረጋግጣለች።</p>

<p>ደካማውንና ከአክራሪ የእስልምና ቡድኖች ጋር ሲዋጋ የቆየውን የሶማሊያ የሽግግር መንግሥት ለሁለት ዓመታት ሲረዳ የነበረው የኢትዮጵያ የሰላም አስከባሪ ኃይል ሶማሊያን ለቅቆ የመውጣት ውሳኔ የአፍሪካ ኅብረት ከአባል አገራቱ በአፋጣኝ የጦር ኃይል ለማሰባሰብ አስቸጋሪ ሁኔታዎችን እንዲጋፈጥ አድርጐታል።</p>

<p>የዛንቢያ የውጭ ጉዳይ ሚኒስትር ፓንዴ ከቀጣዩ የፈረንጆች ዓመት መግቢያ በኋላ ኢትዮጵያ ጦሯን በሶማሊያ እንድታቆይ ማሳመን እንዳልቻለ «የኢትዮጵያ መንግሥት ጦሩን እስከ ታህሳስ 27 ቀን 2001 ብቻ በሶማሊያ እንደሚያቆይ አሳውቋል» በማለት ተናግረዋል።</p>

<p>ባለፈው ወር ኢትዮጵያ ሦስት ሺህ የሰላም አስከባሪ ጦሯን በታህሳስ መጨረሻ ከሶማሊያ እንደምታስወጣ ማሳወቋ፤ ሶማሊያ ዳግም በፅንፈኛ የእስልምና ሽምቅ ተዋጊዎች እጅ ላይ ወድቃ በሶማሊያ ዳግም ቀውስ ይነግሳል የሚል ስጋት መፈጠሩ ይታወቃል።</p>

<p>የአፍሪካ ኅብረት ቃል አቀባይ ዌን የህብረቱ የሰላምና የፀጥታ ምክር ቤት የኢትዮጵያ ጦር ሶማሊያን ለቅቆ የሚወጣበት ሁኔታ የተቀናጀ እንዲሆን ከኢትዮጵያ ባለሥልጣናት ጋር በቅርበት እንዲሰራ ለህብረቱ ጥያቄ ማቅረባቸውን ገልፀዋል።</p>

<p>በሶማሊያ ፅንፈኛ እስላማዊ ሪፐብሊክ እንዳይፈጠር ዓለም አቀፍ ድጋፍ ያገኘውን የሽግግር መንግሥት ለመርዳት ኢትዮጵያ የዛሬ ሁለት ዓመት ገደማ ሠራዊቷን መላኳ ይታወሳል።</p>

<p>በተመድ ስፖንሰርነት ጅቡቲ ላይ በተደረገው ስምምነት መሠረት የአፍሪካ ኅበት የሶማሊያ የደህንነት ጉዳዮችን በሚመለከት ከሚወሰደው ኃላፊነት ጐን ለጐን ከመንግሥትና ከተቃዋሚዎች የተውጣጣ አካል እንቅስቃሴ እንዲጀመር የሚያስችል ጥረት ይደረጋል ተብሎ ነበረ።</p>

<p>በተያያዘ ዜና በአፍሪካ ጉዳዮች የአሜሪካ ረዳት ፀሐፊ የሆኑት ጃንዳይ ፍሬዘር ሰኞ እለት በናይኖቢ ከሶማሊያ ፕሬዚዳንት አብዱላሂ የሱፍና ጠቅላይ ሚኒስትር ኑር ሀሰን ሁሴን ጋር በተናጠል ስብሰባ ማድረጋቸውን ቪ.ኦ.ኤ ዘግቧል።</p>

<p>ፕሬዚዳንት የሱፍ ጠቅላይ ሚኒስትሩን ከአንድ ሳምንት በፊት ለማባረር መሞከራቸው፤ የሶማሊያ ፓርላማ በቀጣዩ ቀን ጠቅላይ ሚኒስትሩን በመደገፍ ድምፅ መስጠቱን የሚታወስ ነው። የቪ.ኦ.ኤ ዘገባ እንደሚያመለክተው ደግሞ ትናንት ሰማንያ የሚሆኑ ሕግ አውጭዎች ፓርላማ የሰጠው ድምፅ ሕገወጥ መሆኑን አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 15 ቀን 2001</a></p>

</body>
</html>	
