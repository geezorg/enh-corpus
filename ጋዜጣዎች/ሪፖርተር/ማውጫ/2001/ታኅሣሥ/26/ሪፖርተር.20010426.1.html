<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አወዛጋቢው የበጎ አድራጎት ድርጅቶችና የማኅበራት ረቂቅ አዋጅ ማክሰኞ ዕለት ይፀድቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አወዛጋቢው የበጎ አድራጎት ድርጅቶችና የማኅበራት ረቂቅ አዋጅ ማክሰኞ ዕለት ይፀድቃል</h2>


<p>በርካታ ባለድርሻ አካላትን ሲያወዛግብ የቆየውና ለሕዝብ ተወካዮች ም/ቤት ቀርቦ የም/ቤቱ የሕግና አስተዳደር ቋሚ ኮሚቴ ሲመለከተው የቆየው የበጎ አድራጎት ድርጅቶችና የማኅበራት ረቂቅ አዋጅ የፊታችን ማክሰኞ ለፓርላማ ቀርቦ እንደሚፀድቅ ምንጮቻችን አረጋገጡ።</p>

<p>ረቂቅ አዋጁ የተመራለት የፓርላማ የሕግና አስተዳደር ቋሚ ኮሚቴ በረቂቅ አዋጅ ላይ የሚመለከታቸውን ወገኖች ማወያየቱን የጠቀሰው ምንጫችን አዋጁ ብዙም የይዘት ለውጥ ሳይደረግለት ከኮሚቴው አስተያየት ጋር እንዲፀድቅ የፊታችን ማክሰኞ ታህሳስ 27 ቀን 2001 ዓ.ም ለሕዝብ ተወካዮች ም/ቤት የውሣኔ ኀሳብ ይቀርባል።</p>

<p>ረቂቅ አዋጁ ካካተታቸውና ከፍተኛ ክርክር ካስነሱት ጉዳዮች አንዱ ከ10 በመቶ በላይ ከውጪ አገር የገንዘብ ድጋፍ የሚያገኙ የበጎ አድራጎት ድርጅቶች እንደውጭ አገር በጉ አድራጎት ድርጅቶች ይቆጠራሉ የሚለው ይገኝበታል። የውጭ አገር የበጎ አድራጎት ድርጅትነት የተመዘገቡ ተቋማት ደግሞ በሰብዓዊና ዴሞክራሲያዊ መብቶች፤ በብሔር ብሔረሰቦች፤ በፆታና በሃይማኖት ጉዳዮች፤ በሕፃናትና አካል ጉዳተኞች መብቶች፤ በግጭት አፈታትና በእርቅ ጉዳይ፤ በፍትህና የሕግ አፈፃፀም ጉዳዮች የመሳተፍ መብት እንደማይኖራቸው በረቂቅ አዋጁ ተደንግጓል።</p>

<p>ረቂቅ አዋጁ በቀጣይ ማክሰኞ አጀንዳ ሆኖ እንዲቀርብና በፓርቲዎች የሰዓት ክፍፍል ጉዳይ ለመመካከር ከትላንትና በስቲያ ዓርብ ዕለት ጠዋት የተሰበሰበው የም/ቤት አማካሪ ጉዳዮች ኮሚቴ አጀንዳውን በአንድ ተቃውሞ አፅድቋል።</p>

<p>በዕለቱ ከፍተኛ ቅሬታ የቀረበበትና መንግሥት እንደገና ሊያያቸው የሚገቡ አንቀፆች በመኖራቸው አጀንዳው በጥድፊያ መቅረብ የለበትም ሲሉ ተቃውሞ ቢያቀርቡም ተቀባይነት አለማግኘታቸውን አቶ ለገሠ ቢራቱ በፓርላማ የቅንጅት ለአንድነትና ለዴሞክራሲ ፓርቲ ተጠሪ ለሪፖርተር ጋዜጣ ተናግረዋል።</p>

<p>በም/ቤቱ የአሠራርና የአባላት ሥነምግባር ደንብ ቁጥር 3/1998 መሠረት ለም/ቤቱ የሚቀርቡ አጀንዳዎች በአባላት በስምምነት ማለፍ እንደሚገባቸው ይደነግጋል ያሉት አቶ ለገሠ ሆኖም የዕለቱን ስብሰባ የመሩት የፓርላማው ምክትል አፈጉባዔ ተቃውሞአቸውን ሳይቀበሉት እንደቀሩ አስረድተዋል። በም/ቤቱ ደንብ መሠረት ስምምነት ያልተገኘበት አጀንዳ ለፓርላማው ቀርቦና አጀንዳው ሙሉ ለሙሉ ስምምነት ያልተገኘበት መሆኑ ተገልፆ፣ የም/ቤቱን 1/3ኛ ድምፅ ካገኘ ብቻ ለውይይት እንዲቀርብ እንደሚደረግ በማስታወስ የዕለቱን ስብሰባ አካሄድ ነቅፈዋል።</p>

<p>የበጎ አድራጎት ድርጅቶችና የማኅበአት ረቂቅ አዋጅ የአገር ውስጥ የበጎ አድራጎት ድርጅቶች የአገር ውስጥ ሆኖ ለመቀጠል የበጀታቸውን 90 በመቶ ከአገር ውስጥ እንዲያሰባስቡ የሚያስገድድ በመሆኑ፣ ከ10 በመቶ በላይ ከውጪ ገንዘብ የሚያገኙትን ደግሞ እንደውጪ ድርጅቶች መቁጠሩና የውጪ ድርጅቶችን ደግሞ ከሰብዓዊና ዴሞክራሲያዊ እንቅስቃሴዎች ተስትፎ ከማገዱ ጋር በተያያዘ በርካታ ድርጅቶች ሊዘጉ ይችላሉ የሚል ሥጋትን መፍጠሩ የሚዘነጋ አይደለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 26 ቀን 2001</a></p>

</body>
</html>	
