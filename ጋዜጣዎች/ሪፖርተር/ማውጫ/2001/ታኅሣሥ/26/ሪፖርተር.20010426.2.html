<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድነት ፓርቲ የአውሮፓ ዲፕሎማቶችን አነጋገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድነት ፓርቲ የአውሮፓ ዲፕሎማቶችን አነጋገረ</h2>


<p>አነነት ለዴሞክራሲና ለፍትህ ፓርቲ ወ/ት ብርቱካን ሚድቅሳ መታሰራን አስመልክቶ ከተለያዩ የአውሮፓ አገራት ዲፕሎማቶች ጋር መነጋገሩን የፓርቲው ምክትል ሊቀመንበርና የሕዝብ ግንኙነት ኃላፊ ዶ/ር ኃይሉ አርአያ ለሪፖርተር ጋዜጣ ገለፁ። ወ/ት ብርቱካን የረሃብ አድማ ስለመምታታቸውም መረጃ የደረሳቸው መሆኑን አስታውቀዋል።</p>

<p>ዶ/ር ኃይሉ እንዳሉት ወ/ሪት ብርቱካን ከታሰሩ በኋላ የፓርቲው አመራር አባላት የአሜሪካ፣ የፈረንሳይ፣ የጀርመን፣ የብሪታኒያ ኤምባሲ ዲፕሎማቶችን አግኝተው በፓርቲው ሊቀመንበር ላይ የተወሰደው እርምጃ ከሰብዓዊም ሆነ ከዲሞክራሲ መብት አኳያ ስርዓትን የተከተለ አለመሆኑን ገልፀውላቸዋል። ጉዳዩም አሳሳቢ በመሆኑ ዲፕሎማቶቹ ትኩረት ሰጥተው እንዲከታተሉት ጠይቀዋል።</p>

<p>ከተጠቀሱት ኤምባሲዎች በተጨማሪ ቀጣዩን የአውሮፓ ኅበረት ፕሬዚዳንት ለምትረከበው ቼክ ሪፐብሊክ በፈረንሳዩ ጉዳይ አስፈፃሚ በኩል ጉዳዩን እንዲያውቀው መደረጉን የጠቆሙት ዶ/ር ኃይሉ ዲፕሎማቶቹም የወ/ት ብርቱካን መታሰር እንዳሳሰባቸውና ለወደፊቱም በጉዳዩ ላይ አቋማቸውን የሚገልፁበት ሁኔታ ሊኖር እንደሚችል የገለፁላቸው መሆኑን ተናግረዋል።</p>

<p>ዲፕሎማቶቹ ያላቸውን ስሜት የሚገልፁትም ከመንግሥት ጋር ያላቸውን በመግባባት ላይ የተመሰረተ ግንኙነት መሰረት ባደረገ መልኩ ሊሆን እንደሚችል ለፓርቲው አመራር አባላት የተገለፀላቸው መሆኑን ዶ/ር ኃይሉ አመልክተዋል።</p>

<p>ፓርቲው ከአገር ሽማግሌዎች ጋር ከዚህ ቀደም በነበረው ግንኙነት በሌሎች ጉዳዮች ላይ አተኩሮ ሲወያይ መቆየቱን የጠቆሙት የህዝብ ግንኙነት ኅላፊው በቀጣይ ግን ምን መደረግ አለበት በሚለው ጉዳይ ላይ ከሽማግሌዎቹ ጋር ውይይት ለማድረግ መታቀዱን አስታውቀዋል። ከሕጉ አኳያ ደግሞ የተወሰደው እርምጃ ምን ያህል ሕግን የተከተለ ነው? የሚለው የሕግ ባለሙያዎችን ምክር ለማግኘት ዝግጅት እየተደረገ መሆኑን ገልፀዋል።</p>

<p>በአንድነት ፓርቲ በኩል የሕግ ባለሙያ የሆኑት ዶ/ር ያዕቆብ ምክር በመለገስ ሊረዱን ይችላሉ የሚሏቸውን ባለሙያዎች በማሰባሰብ እንቅስቃሴ መጀመራቸውን የጠቆሙት ዶ/ር ኃይሉ የባለሙያዎቹን ምክር መሰረት በማድረግ ጠንካር የሕግ መሰረት ላይ ያረፈ አቋም ከተያዘ በኋላ የሚያዋጣ ከሆነ ጉዳዩን ወደ ሕግ ለመውሰድ መታቀዱን ተናግረዋል።</p>

<p>በተያያዘ ዜና ወ/ት ብርቱካን የረሃብ አድማ መምታታቸውን እርሳቸውን ለመጠየቅ ወደ እስር ቤት ከሄዱት ቤተሰቦቻቸው መስማታቸውን ዶ/ር ኃይሉ ገልፀዋል።</p>

<p>የወ/ት ብርቱካን እናትና ልጅ ወ/ት ብርቱካንን ለመጠየቅ በየዕለቱ ወደ ቃሉቲ እስር ቤት መሄዳቸውን የጠቆሙት ዶ/ር ኃይሉ የእስረኞች ቤተሰቦች ሰሞኑን ምግብ ለማድረስ ወደ ቃሊቲ በሄዱበት ወቅት ይፋዊ ባልሆነ መንገድ ወ/ት ብርቱካን ምግብ እንደማትወስድ የተነገራቸው መሆኑን ገልፀዋል። የማረሚያ ቤቱ ሹምም ብቸኛ ክፍል ውስጥ እንደታሰሩ የሚነገርላቸው ወ/ት ብርቱካንን ጠርተው እንዳነጋገሩ የሰሙ መሆኑን የገለፁት ዶ/ር ኃይሉ ሹሙ ወ/ት ብርቱካንን ያነጋገሩት ከረሃብ አድማው ጋር በተያያዘ ሊሆን ይችላል የሚል ግምት እንዳላቸው ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 26 ቀን 2001</a></p>

</body>
</html>	
