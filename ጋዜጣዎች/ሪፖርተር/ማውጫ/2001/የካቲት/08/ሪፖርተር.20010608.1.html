<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ኢኮኖሚ ዘንድሮ በ11.2 በመቶ ያድጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ኢኮኖሚ ዘንድሮ በ11.2 በመቶ ያድጋል</h2>


<p>የዓለም ኢኮኖሚ በከፍተኛ ቀውስ ውስጥ በሚገኝበት በአሁኑ ወቅት የኢትዮጵያ ኢኮኖሚ በ11.2 በመቶ ያድጋል ተብሎ እንደሚጠበቅ ጠቅላይ ሚኒስትር መለስ ዜናዊ አስታወቁ።</p>

<p>ጠቅላይ ሚኒስትር መለስ ዓርብ ዕለት በፅህፈት ቤታቸው ከአገር ውስጥ ጋዜጠኞች ጋር በሰጡት ሰዓታት የዘለቀ ቃለምልልስ በተካሄዱበት ወቅት እንደገለፁት የኢትዮጵያ ኢኮኖሚ ባለፈው ዓመት 11.8 በመቶ ዕድገት አሳይቶ እንደነበር፣ ዘንድሮ የተወሰነ ቅናሽ አሳይቶ በ11.2 በመቶ ያድጋል ተብሎ ይጠበቃል። ካለፈው ዓመት ጋር ሲነፃፀር ልዩነቱ 0.6 በመቶ አካባቢ ነው ያሉት ጠቅላይ ሚኒስትሩ ቅናሹ ይህን ያህል ጎልቶ የሚነገርነት አይደለም ብለዋል።</p>

<p>የኢትዮጵያ የኢኮኖሚ ዕድገት በጣም ተስፋ ሰጪ መሆኑን ጠቅላይ ሚኒስትሩ ተናግረው የዓለም ኢኮኖሚ ቀውስ በቀጣይ ሁለትና ሦስት ዓመታት ይቀጥላል የሚል ግም ቢኖርም የኢትዮጵያ ኢኮኖሚ ግን በተረጋጋ ሁኔታ እንደሚቀጥል አስታውቀዋል።</p>

<p>የውጭ ምንዛሪ እጥረት አስመልክቶ ከጋዜጠኞች ለቀረበላቸው ጥያቄ በሰጡት ማብራሪያም በአሁኑ ሰዓት የውጪ እና የገቢ ነግዱ መካከል ሚዛኑ መዛባቱን አረጋግጠዋል። የውጭ ንግዱ በዓመት በ20 እና በ30 በመቶ እያደገ መምጣቱን ጥሩ መሆኑን ገልፀው ሆኖም የገቢ ንግዱ በሦስት ወራት እስከ 60 በመቶ በሚያድግበት ሁኔታ ወጪና ገቢ ንግዱን ማጣጣም አልተቻለም ብለዋል። ለዚህም ምክናያቱ ባለፈው ዓመት የነዳጅ ዋጋ ብቻ ሳይሆን ከውጪ የሚገቡ ሸቀጦች ዋጋ ከመጠን በላይ ከመጨመሩ ጋር በተያያዘ የውጪ ምንዛሪ ክምችቱ ክፉኛ ተፈታትኖት እንደነበር ተናግረዋል።</p>

<p>መንግሥት ችግሩን ለማስወገድ የወሰዳቸውን እርምጃዎች ጠቅላይ ሚኒስትር ሲያብራሩም የመጀመሪያው እርምጃ የውጪ ምንዛሪ ክምችቱን ማዳበር ተቀዳሚው ነው። «በዓለም አቀፉ የገንዘብ ድርጅት ጋር የተስማማነው በዓመቱ መጨረሻ ላይ የ1.8 ወራት (54 ቀናት) የውጪ ምንዛሪ ክምችት እንዲኖረን በማድረግ ግብ ላይ ያተኮረ ነበር ያሉት አቶ መለስ ሆኖም ባለፉት ሦስት ወራት ክምችቱ ወደ 1.1 ወራት (36 ቀናት) ፣ ወደ 1.2 ወራት (42 ቀናት) ወርዶ እንደነበር በአሁኑ ወቅት ግን የውጪ ምንዛሪ ክምችቱ 1.6 ወራት (48 ቀናት) መድረሱን ተናግረዋል። «በዓለም አቀፍ የገንዘብ ድርጅት የተቀመጠው 1.8 ወራት (54 ቀናት) የውጪ ምንዛሪ ክምችት ግብ ላይ በርግጠኝነት እንደርሳለን። ምናልባትም ከዚህ ትንሽ ከፍ ማድረግ እንችላለን» ብለዋል።</p>

<p>ሌላው መንግሥት የብር የውጪ ምንዛሪ ተመንን ለመቀነስ እርምጃ መውሰዱን አብራርተዋል። «የብር የውጪ ምንዛሪ ተመን ትርጉም ባለው መልኩ ቀንሷል። ይህ ማለት የዶላር ዋጋ ጨምሯል ማለት ነው። ይህ መደረጉ ኤክስፖርትን ያደፋፍራል። በእያንዳንዱ ዶላር የሚገዛው ብር ሲጨምር ኢምፖርት (ገቢ ዕቃ) ዋጋው ይጨምራል። ስለዚህ ከውጪ የሚገባው ዕቃ መጠን ይቀንሳል። ይህም መሆኑ በአቅርቦትና በፍላጎት መካከል የነበረውን ሰፊ ልዩነት (ክፍተት) ያጠበዋል። ይህንንም በተግባር ማረጋገጥ ችለናል» ሲሉ አስረድተዋል።</p>

<p>በተያያዘም ከጊዜ ወደ ጊዜ እየናረ የመጣው የጋዜጦች ወረቀት ዋጋ እንዲረጋጋ መንግሥት በወረቀት ግብር ላይ ቅናሽ ማድረግ ስለሚችልበት ሁኔታ ተጠይቀው ወረቀት ለጋዜጣችን ብቻ ሳይሆን ለትምህርት ተግባርም እንደሚውል በመጥቀስ ከነዳጅ በተለየ ድጎማ ያስፈልገዋል ብለው እንደማያምኑ ግን ገልፀዋል። አያይዘውም «በወረቀት ላይ የተጣለው ግብር ከነዳጅ ጋር ሲነፃፀር ከፍተኛ አይደለም» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 8 ቀን 2001</a></p>

</body>
</html>	
