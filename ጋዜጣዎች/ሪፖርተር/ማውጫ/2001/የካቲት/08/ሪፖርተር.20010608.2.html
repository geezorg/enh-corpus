<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ኅብረት ለሲቪል ማኅበራት ሕግ ድጋፉን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአውሮፓ ኅብረት ለሲቪል ማኅበራት ሕግ ድጋፉን ገለፀ</h2>


<p>የአውሮፓ ኅብረት አዲስ የወጣውን የሲቪል ማኅበራት ሕግ አስመልክቶ ያወጣውን መግለጫ ሂዩማን ራይትስ ወች «አሳዛኝ እና በቂ ያልሆነ» በሚል ተቸ። የአውሮፓ ኅብረት የኢትዮጵያ መንግሥት ያወጣው ሕግ ኅብረቱ ያቀረበውን ማሻሻያ በማካተቱ መደሰቱን ገልጿል።</p>

<p>የአውሮፓ ኅብረት የኢትዮጵያን የሲቪል ማኅበራት ሕግ አስመልክቶ ባወጣው ፕሬዚዳንታዊ መግለጫ የሕጉን መፅደቅ ደግፎ ሕጉ ተፈፃሚ መሆን ሲጀምር በመልካም አመለካከት እንዲሆን ሲጠይቅ የኢትዮጵያ መንግሥት አዲስ ሕግ አብዛኞቹን የሲቪል ማኅበራትና መንግሥታዊ ያልሆኑ ድርጅቶች የማይጐዱ መሆኑን እንደገለፀና ይህንንም ኅብረቱ እንደሚቀበል አስታውቋል።</p>

<p>የሲቪል ማኅበራት ሕጉ በዴሞክራሲና ሰብዓዊ መብት ላይ የሚሰሩ ድርጅቶችን ሊጐዳ ይችላል የሚለውን የኢትዮጵያ መንግሥት እንዲያጤነውና ሕጉም ለትምህርትና ቅስቀሳ የሚሆን ክፍተት ይፈጥራል የሚል ተስፋ እንዳለው የአውሮፓ ኅብረት አስታውቋል።</p>

<p>የአውሮፓ ኅብረት የሕጉን ተፈፃሚነት በቅርበት እንደሚከታተል ፤ የኢትዮጵያ መንግሥትም የአፍሪካን የዴሞክራሲ፤ የምርጫና የመልካም አስተዳደር ሕግ በአፍሪካ በሁለተኛነት ማፅደቁ ለሌሎች የአፍርካ አገራት እና ለዴሞክራሲ ሰርዓት ግንባታ ልዩ ምሳሌ እንደሆነ አመልክቷል።</p>

<p>ይህንን መግለጫ ተከትሎ ተቃውሞውን ያሰማውን ሂዩማን ራይትስ ወች የአውሮፓ ኅብረት ሕጉ ተፈፃሚ እንዲሆን መደገፉን «አሳዛኝ» ሲል የወጣውንም መግለጫ በቂ ያልሆነ ሲል ተችቶታል።</p>

<p>«አውሮፓ ኅብረት ለኢትዮጵያ መንግሥት ግልፅ የሆነ መልዕክት ማስተላለፍ አለበት» ያለው ሂዩማን ራይት ወች ሕጉ ተግባራዊ እንዳይሆን የአውሮፓ ኅብረት ለኢትዮጵያ መንግሥት ጥሪ ማቅረብ እንዳለበት አስታውቋል» ሕጉ ተግባራዊ ከሆነ በኢትዮጵያ ያለውን መልካም አስተዳደርና የሠብዓዊ መብት አያያዝ ይጐዳዋል» ያለው ሂዩማን ራይትስ ወች ይህ እየታወቀ የአውሮፓ ኅብረት «ሕጉ ምናልባት የሠብዓዊ መብትና ዴሞክራሲን ሊጐዳ ይችላል» ማለቱን አሳዛኝ ብሎታል።</p>

<p>የአውሮፓ ኅብረት ያወጣውን መግለጫ «ደካማና የሕጉን አደገኛነት ያልተረዳ» ያለው ሂዩማን ራይትስ ወች የአውሮፓ ኅብረት የኢትዮጵያ መንግሥት ያለውን ቃል በቃል በመድገም ለሕጉ ድጋፍ ማድረጉን ገልጿል።</p>

<p>የአውሮፓ ኅብረት የሕጉን መሻሻል በማድነቅ መቀበሉን «አላስፈላጊ» ያለው ሂዩማን ራይትስ ወች አሁንም የአውሮፓ ኅብረት ባወጣው መግለጫ ያሳየውን መለሳለስ በመተው ጠንካራ መግለጫ እንዲያወጣ ጥሪ አቅርቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 8 ቀን 2001</a></p>

</body>
</html>	
