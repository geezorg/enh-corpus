<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በባሕር ዳር ዩኒቨርሲቲ ተማሪዎች መካከል ግጭት ተከሰተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በባሕር ዳር ዩኒቨርሲቲ ተማሪዎች መካከል ግጭት ተከሰተ</h2>


<p>ባህርዳር በሚገኘው ፔዳ ኮሌጅ ተማሪዎች መካከል በተነሳ ግጭት በተወሰኑ ተማሪዎች ላይ ጉዳት ደረሰ። ምንጮቻችን እንደገለጹት ረቡዕ እለት በሁለት ብሔሮች ተማሪዎች መካከል በተከሰተው ግጭት በተወሰኑ ተማሪዎች ላይ የመንፈንከት አደጋ የደረሰ ሲሆን፤ የፌዴራል ፖሊስ ወደ ኮሌጁ ግቢ በመግባት ግጭቱን ለማስቆም ችሏል።</p>

<p>ከኮሌጁ ያገኘነው መረጃ እንደሚጠቁመው ረቡ ዕ ቀን ላይ የተጀመረው ግጭት በፖሊስ ቁጥጥር ስር ከዋለ በኋላ በተመሳሳይ ቀን ሌሊት ላይ ተማሪዎቹ እንደገና ወደ ሌላ ብጥብጥ ለማምራት ሙከራ ቢያደርጉም በግቢው ውስጥ የነበረው የፖሊስ ኃይል ግጭቱ እንዳይከሰት አድርጓል። ግጭቱን ተከትሎም በፔዳ ኮሌጅና በፖሊ ዩኒቨርሲቲ ግቢ ውስጥ በርካታ የፌዴራል ፖሊሶች ሰፍረዋል።</p>

<p>ፌዴራል ፖሊስ ወደ ኮሌጆቹ ገብቶ እንዲቆይ የተደረገው ሌላ ግጭት እንዳይከሰት ለመከላከል ታስቦ ሊሆን እንደሚችል ከግጭቱ በኋላ የሁለቱም ዩኒቨርሲቲ ተማሪዎች ከግቢ መውጣትና መግባት መከልከላቸውን ጠቁመዋል።</p>

<p>በባህርዳር ዩኒቨርሲቲ የሚገኙ ውስጥ አዋቂ ምንጮቻችን እንደገለጹት ከቅርብ ጊዜ ወዲህ ወደ ዩኒቨርሲቲ የሚገቡ ተማሪዎች አብዛኛውን ጊዜያቸውን የሚያጠፉት በፖለቲካ ጉዳይ ላይ መሆኑ የዘር ልዩነት እየጎላ እንዲመጣ አድርጓል። ከዚህ ቀደም በዓመት 3000 ተማሪዎችን ይቀበል የነበረው የባህርዳር ዩኒቨርሲቲ በዘንድሮው አመት 7000 ተማሪዎችን መቀበሉና በአንድ ማደሪያ ክፍል (ዶርም) ውስጥ 30 ተማሪዎች እንዲኖሩ መደረጉም ሌላው የችግሩ ምክናያት ተደርጎ ይገለፃል።</p>

<p>ጉዳዩን በማስመልከት የባህርዳር ፖሊስ መምሪያ ኃላፊ ምክትል ኮማንደር መስፍን ፍስሃ ማብራሪያ እንዲሰጡን ብንጠይቃቸውም እስካሁን የደረሳቸው መረጃ እንደሌለ ገልፀውልናል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 15 ቀን 2001</a></p>

</body>
</html>	
