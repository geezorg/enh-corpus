<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሁከት ተሳትፈዋል የተባሉ 18 የባህር ዳር ዩኒቨርሲቲ ተማሪዎች ተባረሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሁከት ተሳትፈዋል የተባሉ 18 የባህር ዳር ዩኒቨርሲቲ ተማሪዎች ተባረሩ</h2>


<p>ከአንድ ሳምንት በፊት በባህር ዳር ዩኒቨርሲቲ ተማሪዎች መካከል በተከሰተ ሁከት ተሳትፈዋል፣ ንብረት አውድመዋል የተባሉ 18 የባህርዳር ዩኒቭርሲቲ ተማሪዎች መባረራቸውን ምንጮቻችን ግለፁ። ቅዳሜ እለትም በፖሊስና በተማሪዎች መካከል ዳግም ግጭት ተከስቷል።</p>

<p>ከዩኒቨርሲቲው ያገኘነው መርጃ እንደሚያመለክተው ከአንድ ሳምንት በፊት በተከሰተው የተማሪዎች ግጭት ተሳታፊ ነበሩ የተባሉ 18 የባህር ዳር ተማሪዎች መባረራቸውን ተከትሎ ውሳኔው አግባብ አይደለም በሚል ተቃውሟቸውን የገለፁ ተማሪዎች በድጋሚ ከፖሊስ ጋር ግጭት ፈጥረዋል። በተከሰተው ግጭትም ተማሪዎች ጉዳት የደረሰባቸው ሲሆን ጥቂቶቹ አሁንም ከሆስፒታል አልወጡም።</p>

<p>በተፈጠረው ሁከት ተሳትፈዋል ተብሎ የታሰርና ኋላ ላይ ግን መረጃ ስላልተገኘበት መፈታቱን የገለፀ የዩኒቨርሲት ተማሪ እንዳለው በፖሊስ ላይ ድንጋይ ወርውራችኋል፣ ንብረት አውድማችኋል የተባሉ 36 ተማሪዎች ታስረው የነበረ ሲሆን ተማሪዎችን አነሳስተሀል የተባለ የፖሊ ቴክኒክ መምህርም ከታሳሪዎቹ መካከል አንዱ ነበር።</p>

<p>ቅዳሜ እለት ከታሰሩት 36 ተማሪዎች መካከል የተወሰኑት መፈታታቸውን የገለፀው ይኸው ተማሪ የተለቀቁት አብዛኛዎቹ ተማሪዎች የ900 ብር ዋስ ማስያዛቸውን ተናግሯል። ታስሮ የነበረው መምህርም መፈታቱን አክሎ ገልጿል።</p>

<p>ከምንጮቻችን ለመረዳት እንደቻልነው በተባረሩ ተማሪዎች ላይ የተላለፈው ውሳኔ አግባብ አይደለም ያሉ ተማሪዎች የዩኒቨርሲቲውን አስተዳዳሪ ዶክተር የሺ ለማነጋገር ቅዳሜ እለት ይሰበሰባሉ። ዶክተር የሺ ግን ተማሪዎችን አላናግርም ይላሉ። በዚህ የተበሳጩት የፔዳ ጐጂ ተማሪዎች የዋና ግቢውን በር በመዝጋት ሰው እንዳይወጣና እንዳይገባ ይከለክላሉ። ከዚህ በኋላ ነው የክልልና ፈጥኖ ደራሽ ፖሊሶች መጥተው በተማሪዎች ላይ እርምጃ የወሰዱት።</p>

<p>ጉዳዩን በማስመልከት ያነጋገርነው የባህር ዳር ዩኒቨርሲቲ የተማሪዎች ካውንስል ፕሬዚዳንት ተማሪ የማነ የቅዳሜ እለት በግቢው ውስጥ እንዳልነበረ ገልፆ «በሁከቱ ምንም ዓይነት ተሳትፎ ያልነበራቸው ተማሪዎች ከጥፋተኞች ጋር ተቀላቅለው ተባርረዋል» በማለት ተቃውሞአቸውን ሲገልፁ የነበሩ ተማሪዎች ከፖሊስ ጋር መጋጨታቸውን ከተማሪዎች መረጃ ማግኘቱን ገልፆልናል።</p>

<p>የዩኒቨርሲተውን አስተዳደር ዶ/ር የሺን በሞባይል ስልካቸው በመደወል ለማነጋገር ያደረግነው ሙከራ አልተሳካም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 25 ቀን 2001</a></p>

</body>
</html>	
