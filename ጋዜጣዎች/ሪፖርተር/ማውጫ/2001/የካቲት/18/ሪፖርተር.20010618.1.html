<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ ከኢትዮጵያ ጋር ድርድር የለም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሳያስ ከኢትዮጵያ ጋር ድርድር የለም አሉ</h2>


<p>የኢትዮጵያ ጠቅላይ ሚኒስትር አቶ መለስ ዜናዊ በሙአመር ጋዳፊ አማካይነት የተጀመረውን የኢትዮ-ኤርትራ አዲስ ድርድር እንደሚደግፉ በይፋ ከገለፁ በኋላ የኤርትራው ፕሬዚዳንት ኢሳያስ አፈወርቂ ከኢትዮጵያ ጋር ምንም ዓይነት ድርድር እንደማይታሰብ ተናገሩ። የኢትዮጵያ ተቃዋሚዎች ችግሩ ከኤርትራ ጉዳይና ከድንበር ውዝግቡ ጋር እንደማይገናኝ ገለፁ።</p>

<p>በኤርትራ የውጭ ጉዳይ ሚኒስቴር መስሪያ ቤት ዓመታዊ ስብሰባ ላይ ተገኝተው ለዲፕሎማቶቻቸው ፅሁፍ ያቀረቡት ኢሳያስ «የድንበር ችግሩ ለአንዴና ለመጨረሻ ጊዜ መቋጫ አግኝቷል፡ ይህም በዓለም አቀፍ ሕግ መሠረት ሕጉ ተፈፃሚ መሆንና ድንበር ማካለል ነው የቀረው። የሕወሓት መንግሥት በወረራ የያዘውን ግዛታችንን ለማስመለስ ዲፕሎማሲያዊና ፖለቲካዊ መንገዶቻችንን አጠናክረን እንሄዳለን። የኢትዮጵያ ወረራ እሲኪያበቃም ራሳችንን የመከላከላችን ሥራ አጠናክረን እንቀጥላለን» ብለዋል።</p>

<p>የኢትዮጵያ መንግሥት ፖሊቲካዊና ዲፕሎማሲያዊ ዘመቻ በመክፈት ከኤርትራ ጋር ለመደራደር ዝግጁ እንደሆነ የገለፁት ፕሬዚዳንት ኢሳያስ «የኤርትራን ግዛት በሕገወጥ መንገድ ይዞ ለመቀጠል እንዲያመቸው የኢትዮጵያ መንግሥት ያመጣው አዲስ ስልት ሲሆን በዚህም የኤርትራን ሕዝብና ዓለም አቀፉን ማህበረሰብ ያመጣው በአገር ውስጥ ከደረሰበት ውጥረትና ተስፋ መቁረጥ ነው። የኢትዮጵያ ተቃዋሚዎች የሚመነጩት ኢትዮጵያ ውስጥ ባለ ችግር ነው። ከኤርትራም ሆነ ከድንበር ውዝግቡ ጋር ምንም ዓይነት ግንኙነት የለም። የኢትዮጵያን የውስጥ ችግር ለመፍታትም ኤርትራ ኃላፊነት የለባትም» ሲሉ ተናግረዋል። በኢትዮጵያ በሚቀጥለው ዓመት የሚካሄደውን ብሔራዊ ምርጫም አስመልክቶ «የኢትዮጵያ መንግሥት ሌላ ተጨማሪ የምርጫ ድራማ ለመስራት እየተዘጋጀ ነው» ብለዋል።</p>

<p>በፀጥታው ምክር ቤት የጅቡቲን ግዛት ለቅቀው እንዲወጡ ትዕዛዝ የተሰጣቸው ኢሳያስ አፈወርቂ «ከጅቡቲ ጋር መልካም ጉርብትናና የኢትኮኖሚ ትብብር ለመመስረት ጥረት አድርገን ነበር። ከጅቡቲ ጋር ያለን ችግር የተፈጠረው በኢትዮጵያ መንግሥትና በሶማሊያ በሚገኙ የኢትዮጵያ መንግሥት ደጋፊዎች ነው። ለኤርትራ አዲስ የጦርነት ቀጠና የከፈተው የኢትዮጵያ መንግሥት ነው። ኤርትራ መልካም ግንኙነት ከጐረቤቶቿ ጋር ለመፍጠር ጥረቷን ትቀጥላለች» ብለዋል።</p>

<p>የሊቢያው መሪ ሙአመር ጋዳፊ ኢትዮጵያ ኤርትራን ለማስማማት ጥረት መጀመራቸውንና ሁለቱን መሪዎች ማነጋገራቸውን በቅርቡ የገለፁ ሲሆን ጠቅላይ ሚኒስትር መለስ የሊቢያውን መሪ ሃሣብ በአዎንታዊ መልክ ተቀብለው «ኢሳያስን ባህሪያቸውን ይቀይራሉ ብዬ አልጠብቅም» ማለታቸውን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 18 ቀን 2001</a></p>

</body>
</html>	
