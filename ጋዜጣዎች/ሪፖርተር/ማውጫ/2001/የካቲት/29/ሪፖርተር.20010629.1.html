<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያ ኢኮኖሚ ዘንድሮ ከ6.5 በመቶ በላይ አያድግም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኢትዮጵያ ኢኮኖሚ ዘንድሮ ከ6.5 በመቶ በላይ አያድግም»</h2>


<p>የኢትዮጵያ ኢኮኖሚ በዓለም አቀፍ ደረጃ ከተከሰተው የኢኮኖሚ ቀውስ ጋር በተያያዘ ከ6.5 በመቶ በላይ ዕድገት እንደማያሳይ የዓለም አቀፉ የገንዘብ ድርጅት (IMF) የኢትዮጵያ ተወካይ አስታወቁ።</p>

<p>ተወካሁ ሚስተር ሹክዊንደር ሲንግ ባለፈው ረቡዕ ዕለት በጽ/ቤታቸው በሰጡት መግለጫ የኢትዮጵያ መንግሥት በተያዝነው ዓመት የአገሪቱ ኢኮኖሚ በ11.2 በመቶ ዕድገት ያስመዘግባል ማለቱን አስታውሰው ይህ ዕድገት አሁን ካለው የዓለም ኢኮኖሚ ቀውስ ነባራዊ ሁኔታ አንፃር የሚሳካ አለመሆኑን ተናግረዋል።</p>

<p>የዓለም አቀፉ ኢኮኖሚ ቀውስ እንደ ኢትዮጵያ ያሉትን ታዳጊ አገራት ያሰቡትን የኢኮኖሚ ዕድገት እንዳያስመዘጉ እንቅፋት እንደሚሆንባቸው የገለጹት ተወካዩ ኢትዮጵያም ከዚህ አንፃር ስትታይ ዕድገቷ ከ6.5 በመቶ የሚበልጥ አይሆንም ብለዋል።</p>

<p>የኢትዮጵያ መንግሥት የኢኮኖሚ ዕድገት በ11.2 በመቶ አስመዘግባለሁ ያለበት የራሱ መለኪያ ይኖረዋል ያሉት ሚስተር ሲንግ ነገር ግን የዓለም አቀፉ የገንዘብ ድርጅት ዕድገቱ ከ6.5 እንደማይበልጥ፣ በዚህም ውጤት ኢትዮጵያ ልትኮራ እንደሚገባ አስታውቀዋል።</p>

<p>ለኢትዮጵያ የኢኮኖሚ ዕድገት መቀዝቀዝ ኃላፊው ካቀረቧቸው ምክንያቶች መካከል የውጪ ኢንቨስትመንት ፍሰት መጠን መቀነስ፣ ከወጪ ንግድ የሚገኘው የውጪ ምንዛሪ ማሽቆልቆል የሚሉት ይገኝባቸዋል።</p>

<p>በተያያዘ ዜና የዓለም አቀፉ የገንዘብ ድርጅት (IMF) ማኔጂንግ ዳይሬክተር ሚስተር ዶሚኒክ ስትራውስ ከሀን ሰሞኑን ኢትዮጵያን ጨምሮ ከአራት የአፍሪካ አገራት ጋዜጠኞች ጋር ባደረጉት የቪዲዮ ኮንፈረንስ ላይ ከዓለም አቀፉ የኢኮኖሚ ቀውስ ጋር ተያይዞ ዘንድሮ በአፍሪካም ይሁን በዓለም አቀፍ ደረጃ ባለሁለት አሃዝ (Double Digit) የኢኮኖሚ ዕድገት የሚያስመዘግብ አገር እንደማይኖር አስታውቀዋል።</p>

<p>ዓለም አቀፉ የኢኮኖሚ ቀውስ ዓለምን እያመሰ ባለበት በዚህ ወቅት ባለሁለት አሃዝ የኢኮኖሚ ዕድገት ማስመዝገብ የማይታሰብ መሆኑን ፕሬዚዳንቱ በማብራሪያቸው ላይ በአጽንዖት ገልጸዋል።</p>

<p>በአሁኑ ወቅት የኢኮኖሚ ቀውስ ተባብሶ ደሃ አገሮችን ማዳረስ የጀመረ በመሆኑ የኢኮኖሚ ዕድገቱ በጣም ዝቅተኛ እንደሚሆንና ይህም ሊገለፅ የሚችለው ዝቅተኛ የኢንቨስትመንት ፍሰት፣ የውጪ ንግድ መቀዝቀዝ፣ ውጪ ከሚገኙ ዜጎች የሚገኘው ገቢ ስለሚቀንስና ከዚህ ቀደም የሚገኙ ዕረዳታና ብድሮች ስለሚቀንሱ ነው ብለዋል።</p>

<p>የኢትዮጵያ ጠቅላይ ሚኒስትር አቶ መለስ ዜናዊ በቅርቡ ለጋዜጠኞች በሰጡት መግለጫ ዘንድሮ የኢትዮጵያ ኢኮኖሚ በ11.2 በመቶ ያድጋል ተብሎ እንደሚጠበቅ መናገራቸው ይታወሳል።</p>

<p>አቶ መለስ በዚሁ መግለጫቸው ዘንድሮ ይገኛል ተብሎ የሚጠበቀው ዕድገት ካለፈው ዓመት ጋር ሲነፃፀር በ0.6 በመቶ አካባቢ ቅናሽ እንዳለ አስረድተው፣ በዓለም ላይ ከፍተኛ የኢኮኖሚ ቀውስ በሚታይበት በዚህ ወቅት የኢትዮጵያ ኢኮኖሚ በ11.2 በመቶ እንደሚያድግ መጠበቁ በጣም ተስፋ ሰጪ ነው ማለታቸው መዘገቡ የሚዘነጋ አይደለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 29 ቀን 2001</a></p>

</body>
</html>	
