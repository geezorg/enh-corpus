<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከቅንጅት ጋር በተያያዘ በስድስት ከፍተኛ መኮንኖች ላይ ከ10-23 ዓመታት እሥራት ፈረደ </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከቅንጅት ጋር በተያያዘ በስድስት ከፍተኛ መኮንኖች ላይ ከ10-23 ዓመታት እሥራት ፈረደ</h2>


<p>በአገር መከላከያ ሚኒስቴር ሲያገለግሉ የነበሩት ስድስት ከፍተኛ መኮንኖች በዋነኛነት ከቀድሞው የቅንጀት ለአንድነት ለዴሞክራሲ ጋር በተገናኘ በተመሠረተባቸው ክስ ከ10 እስከ 23 ዓመታት ፅኑ እሥራት እንዲቀጡ ወታደራዊ ፍ/ቤት ወሰነ።</p>

<p>በአገር መከላከያ ሚኒስቴር ቀዳሚ ወታደራዊ ፍ/ቤት 2ኛ ምድብ ችሎት ሐምሌ 17 ቀን 2001 ዓ.ም ውሣኔውን ያሳለፈ በኮ/ል አበበ አሥራት በሌ/ኮ ጐሣዬ ቦጋለ፣ በሌ/ኮ ተስፋዬ ኃይሉ በሌ/ኮ ተስፋዬ ለማ፣ በሌ/ኮ ጌትነት አድማሱ፣ በሻ/ል ካሣሁን ንጉሴ ላይ ነው።</p>

<p>በዐቃቤ ሕግ መዝገብ ቁጥር መፍ 181/99 በ9/6/2001 ተሻሽሎ የቀረበው የወታደራዊ ዐቃቤ ሕግ ክስ እንደሚያስረዳው ተከሳሾች ሆን ብለውና አስበው በመሳጠርና በመመካከር በሁለተኛ ተከሳሽ ትዕዛዝ አማካኝነት በወቅቱ የመሣሪያ ጥገና ዋና ክፍል የግምጃ ቤት ሠራተኛ ከነበሩት መ/አ ሻሼ በዛብህ የግምጃ ቤቱን ቁልፍ በ25/05/97 ዓ.ም. የአሥር አለቃ ፀጋዬ አናውጥን ልከው ካስመጡ በኋላ አምስት ክላሽ ከ300 መስለ ጥይቶች ጋር ከግምጃ ቤቱ ከተራ ቁጥር 2-4 የተጠቀሱት ተከሳሾች በጋራ ማውጣታቸውን፣ በሁለተኛ ተከሳሽ መኖሪያ ቤት (መካኒሳ አካባቢ በሚገኝ) በመውሰድ ማስቀመጣቸውን ያስረዳል። ከዚያም ከግንቦት እስከ ሰኔ ወር 1997 ዓ.ም ባለው ጊዜ ውስጥ ከሁለተኛ ተከሳሽ መኖሪያ ቤት 1ኛ፣ 2ኛ፣ 3ኛ፣ እና 4ኛ ተከሳሾች፣ አሥር አለቃ ፀጋዬ አናውጥ እና ሌ/ኮ ከማል ዑመር በተገኙበት በወቅቱ የቅንጅት ለአንድነትና ለዴሞክራሲ የአመራር አባል ለነበረው አቶ በድሩ አደም ይዞት በመጣው መኪና ላይ በመጫን ከላይ የተጠቀሱት መሣሪያዎችና ጥይቶች ለማይመለከታቸው ሰዎች አሳልፈው ሰጥተዋል ያላል።</p>

<p>ከዚህም ሌላ ቀንና ወሩን በውል ማስታወስ በማይቻልበት በ1997 ዓ.ም በ6ኛ ተከሳሽ ሻ/ል ካሣሁን አማካይነት 16-B-52 የተባሉ ሽጉጦችን ወደ ናዝሬት አደርሳለሁ በሚል ከመ/አ ሻሼ በዛብህ ከወሰደ በኋላ ሻ/ል ካሣሁን በሚያሽከረክራት ኦራል መኪና ላይ በመጫን በአዲስ አበባ ከተማ ትምባሆ ሞኖፖል ተብሎ በሚጠራ አካባቢ በሚገኘው ተዘራ ግሮሰሪ ከላይ ስማቸው የተጠቀሰው ሁሉም ተከሳሾች በተገኙበት አድርሷል። ይህ ከሆነ በግምት ከሁለት ሣምንታት በኋላ እነዚህን ሽጉጦች በሌ/ኮ ጐሣዬ አማካይነት ቃሊቲ አካባቢ ሻ/ል ካሣሁን መጥቶ አስረክቦታል። በኋላም አስር አለቃ ፀጋዬ አናውጥ በሚያሽከረክራት መኪና ወደ አሰበ ተፈራ ወሰደው ማንነታቸው ላልታወቁ ግለሰቦች አሳልፈው መስጠታቸውን፣ ከዚያ በኋላ ሽጉጦቹ የት እንደደረሱ እንደማይታወቅ ያትታል።</p>

<p>በመሆኑም ተከሳሾች ለፈፀሙት የጦር መሣሪያን ለማይመለከታቸው ሰዎች አሳልፎ በመስጠትና የአገር መከላከያ ኃይልን በመጉዳት ወንጀል መከሰሳቸውን የክስ ቻርጁ ያስረዳል።</p>

<p>ወታደራዊ ዓቃቤ ሕግ በሁለተኛነት በተከሳሾቹ ላይ ያቀረበው ክስ በ1996 ዓ.ም የወጣውን የኢፌዴሪ የወንጀል ሕግ አንቀፅ 32/1/ሀ እና 299/1/ ላይ የተደነገገውን ተላልፈዋል የሚል ነው።</p>

<p>በዚሁ ክስ መሠረት ተከሳሾች ሆን ብለውና አስበው በወቅቱ ቅንጅት ለአንድነትና ለዴሞክራሲ በሚል ስያሜ ይጠራ የነበረው ነውጠኛ የፖለቲካ ድርጅት ሕገ መንግሥቱንና ሕገመንግሥታዊ ሥርዓቱን በኃይል ለመጣልና ለማፍረስ ይረዳው ዘንድ ያደርግ የነበረውን የመከላከያ ሠራዊትን ለወታደራዊ ዓመፅ ማንሳሳት ተግባር ላይ ድጋፋቸውን ለመስጠትና ተልዕኮውን ለማሳካት በማሰብ በወቅቱ የቅንጅት ለአንድነትና ለዴሞክራሲ ከፍተኛ አመራር አባል በነበረው በአቶ በድሩ አደም ሰብሳቢነት ቀኑን ወሩን በውል ማስታወስ በማይቻልበት በ1997 ዓ.ም በአዲስ አበባ ቂርቆስ ክፍለ ከተማ፣ ቂርቆስ ቤተ ክርስቲያን አካባቢ በሚገኘው ኪዲ በተባለው የግለሰብ ካፍቴሪያ በመሰብሰብ በሰብሳቢው በኩል በሥራችሁ ያሉትን የሠራዊት አባላት የቅንጀት ዓላማ ሃሳብ በምርጭውም ጊዜ ቅንጀት እንዲደግፉ ቀስቅሱ ብለዋል ይላል። አያይዞም መንግሥት ከሥልጣን እንዲወርድ የሠራዊቱን ሚን ትልቅ ስለሆነ እናንተ ለዓላማው መታገልና መጣር አለባችሁ። እንዲያምፁ አድርጉ በማለት የተነገራቸው ሲሆን ተከሳሾችም እያንዳንዳችን ምስጢርነቱን በተጠበቀ መልኩ የቅንጅት ዓላማ እንዲሳካና መግንሥት ከስልጣን እንዲወርድ የተቻለለንን ሁሉ እናደርጋለን። ከእኛ በላይ የሚደግፉን አመራሮችም ስላሉ ችግር የለም ብለው አቋማቸውን የገለፁ ሲሆን በአጠቃላይ በዚህ መንግሥት ተጠቃሚዎች አይደለንም። በሥልጣን ላይ ያለውን መንግሥት ለመጣል መታገል አለብን በማለት ድጋፋቸውን ማሰማታቸውን በክስ ቻርጁ ላይ ሠፍሯል። በመሆኑም ተከሳሾቹ በፈፀሙት ነውጠኛ ከሆነው ቅንጀት ለአንድነትና ለዴሞክራሲ በጠራቸው ሕገወጥ የሆነ ስብሰባ በመካፈል ወንጀል ተከሰው ሕግ ፊት ቀርበዋል ይላል።</p>

<p>በሦስተኛው ክስ 2 ተከሳሽ ሌ/ኮ ጐሣዬ ቦጋለ፣ 3ኛ ተከሳሽ ሌ/ኮ ተስፋዬ ኃይሉ፣ 4ኛ ተከሳሽ ሌ/ኮ ተስፋዬ ለማን ብቻ የሚመለከት ሲሆን በእነዚህም ተከሳሾች ላይ ወታደራዊ ዓቃቤ ሕግ በ1996 ዓ.ም የወጣውን የኢፌድሪ የወንጀል ሕግ አንቀፅ 32/1/ሀ/ እና 407/1/ሀ/ ላይ የተደነገገውን በመተላለፍ በሥልጣን አላግባብ መገልገል ወንጀል መፈፀማቸውን ይከሳል።</p>

<p>የክሱ ዝርዝር ሦስቱ መኮንኖች የመከላከያ የጦር መሥሪያ ጥገና ዋና ክፍል በኮሚቴነት እንዲመሩ በተመደቡበት ግንቦትና ሰኔ 1997 ዓ.ም ባሉት ወራት የዋና ክፍሉ አጠቃላይ የንብረት ወጪና ገቢ እንዳይታወቅ ሆን ብለው በተንኮል የመንግሥት ንብረት ለመጉዳትና ለመመዝበር በማሰብ ያለምን ገቢና ወጪ ሠነድ ከማስተዳደራቸው የተነሳ በአሁኑ ሰዓት ምንና ስንት ነበር? ምን ያህሉስ ጐደለ? የሚለውን መረጃ እንዳይገኝ በማድረግ ሥልጣናቸውን ያለአግባብ በመገልገል ሆን ብለውና በተንኮል የአመራር ግዴታ ግድፈትን በመፈፀም ከዚህ በታች የተዘረዘሩትን ድርጊቶች ፈፅመዋል ይላል።</p>

<p>ይኸውም 40 ባለ 28 ጌጅ ቆርቆሮ፣ አንድ ግራይንደር፣ አንድ ድሪል ማሽን እና አንድ ጄኔቴር ወደ ሌ/ኮ ጐሣዬ ቦጋለ መኖሪያ ቤት በአሥር አለቃ ፀጋው አናውጥ አማካይነት ተወስዷል።</p>

<p>በክፍሉ ለሚሠሩ አባላት በሙሉ ለመንግሥት ሥራ ተብሎ የመጣውን አቡጀዲ ለእያንዳንዳቸው አንድ አንድ ጣቃ አቡጀዲ አከፋፍለዋል።</p>

<p>ሦስተኛ ተከሳሽ ሌ/ኮ ተስፋዬ ኃይሉ ስድስት ጣቃ አቡጀዲ አውጥቶ በአሥር አለቃ ፀጋዬ ተሸጦ ገንዘቡን ለራሳቸው ወስደዋል።</p>

<p>በግምት 50 ሜትር ለሚሆን ለመሣሪያ ተብሎ የመጣ ቬርጋሞድ፣ ሁለት ኩንታል ሲሚንቴ ሦስተኛ ተከሳሽ ሌ/ኮ ተስፋዬ ኃይሉ 22 ማዞሪያ አካባቢ ወስደው ሸጠውታል። እንዲሁም ሌሎች ቁጥጥርና ሥርዓት ያልነበረ መሆኑን የሚያሳዩ ተግባራትና ተከሳሾቹ ፈፅመዋል። በመሆኑም ተከሳሾቹ በፈፀሙት በተንኮል የአመራር ግዴታ ግድፈት ወንጀል ተከሰዋል ይላል።</p>

<p>በአራተኛው ክስ 3ኛ ተከሳሽ ሌ/ኮ ተስፋ ኃይሉ በተለያዩ ጊዝያት ከተለያዩ ሰዎች የተረከቧቸው አራት ያህል ሽጉጦች ከተረከቧቸው በኋላ የት እንዳደረሷቸው እንደማይታወቅ በመጥቀስ በፈፀሙት የጦር መሣሪያዎች ማጥፋት ወንጀል መከሰሳቸውን ይጠቅሳል።</p>

<p>በአምስተኛው ክስ ሌ/ኮ ተስፋዬ ኃይሉ ከ1990 እስከ 1997 ዓ.ም ሆን ብለውና አስበው የመከላከያ የጦር መሣሪያ ጥገና ዋና ክፍል የንብረት ገቢና ወጪ የሚገልፀውን ሠነድ ከዋና ክፍሉ መዝገብ ቤት በትዕዛዝ በማስወጣት ከሰኔ ወር 1997 ዓ.ም. በፅዳት ሠራተኛ በኩል እንዲቃጠል አዘዋል። በመሆኑም ተከሳሹ በፈፀሙት ወታደራዊ ሠነዶችን በማቃጠል ወንጀል ተከሰዋል ይላል።</p>

<p>በስድስተኛ ክስ ሌ/ኮ ተስፋዬ ኃይሉ በኃላፊነታቸው ስር የነበሩትን ሶስት ሴት ወታደሮች ሞራላቸውን ለመንካትና ለማዋረድ በማሰብ በ1999 ዓ.ም በተለያዩ ጊዜያት «ሦስቱ ወፎች» ማለትም በኢትዮጵያ ቴሌቪዥን በአንድ ወቅት የቀረበውን የዘራፊና የሱሰኛ ሴቶች ገፀባህሪ ከሚመስሉ ሴቶች ጋር በማስመሰል ተሳድበዋል፣ የዛቻና የማዋረድ ተግባር ፈፅመዋል በሚል መከሰሳቸውን ይገልፃሉ።</p>

<p>ወታደራዊ ዓቃቤ ሕግ በዚሁ የክስ ቻርጁ ክሱን ያስረዱልኛል ያላቸውን 11 ሰዎች ስምና አድራሻ ዘርዝሯል። በተጨማሪ የሰነድ ማስረጃዎችን ማያያዙን ጠቅሷል። ምስክሮችም ተሰምተዋል። ፍርድ ቤቱ ሚያዚያ 7 ቀን 2001 ዓ.ም. ተከሳሾቹ በኩል የተቆጠሩት 33 ምስክሮች ቀርበዋል።</p>

<p>ፍ/ቤቱ ግራና ቀኙን ካከራከረ በኋላ በሰጠው የጥፋተኛነት ብይን ላይ ተከሳሾች በግልም ይሁን በጋራ ፈፅመውታል ካላቸው ክሶች መካከል ከአራተኛው እና ከአምስተኛው ክሶች በነፃ እንዲሰናበቱ ወስኗል። በተቀሩት ክሶች ላይ ግን ጥፋተኛ ናቸው ሲል የጥፋተኛነት ውሳኔ ሰጥቷል።</p>

<p>የአገር መከላከያ ሚ/ር ቀዳሚ ወታደርዊ ፍ/ቤት 2ኛ ምድብ ችሎት ሐምሌ 17 ቀን 2001 በሰጠው የቅጣት ውሣኔ መሠረት ተከሳቾቹ እጃቸው ከተያዘበት ቀን ጀምሮ (በዋስትና የወጡትበት ጊዜ ተቀንሶ) በሚታሰብ 1ኛ ኮ/ል አበበ አሥራት ጥፋተኛ በተባሉባቸው በ1ኛ እና 2ኛ የወንጀል ክሶች በድምሩ በ18 ዓመት ፅኑ እሥራት፣ 2ኛ ኮ/ል ጐሣዬ ቦጋለ ጥፋተኛ በተባሉባቸው በ1ኛ፣ በ2ኛ፣ በ3ኛ ተከሳሽ ሌ/ኮ ተስፋዬ ኃይሉ ጥፋተኛ በተባሉባቸው 1ኛ፣ 2ኛ፣ 3ኛ፣ እና 6ኛ ክሶች በድምሩ በ21 ዓመት ከሁለት ወራት ፅኑ እሥራት፣ 4ኛ ተክሳሽ ሌ/ኮ ተስፋዬ ለማ ጥፋተኛ በተባሉባቸው 1ኛ፣ 2ኛ፣ እና 3ኛ ክሶች በድምሩ በ16 ዓመት ፅኑ እሥራት፣ 5ኛ ተከሳሽ ሌ/ኮ ጌትነት አድማሱ ጥፋተና ብተባሉበት 2ኛ ክስ በአሥር ዓመት ፅኑ እሥራት፣ 6ኛ ተከሳሽ ሻ/ል ካሣሁን ንጉሴ ጥፋተኛ በተባሉበት 1ኛ ክስ 2ኛ ክሶች በድምሩ በ15 ዓመት ፅኑ እሥራት እንዲቀጡ ውሣኔ ሰጥቷል።</p>

<p>የክሱ አመጣጥ ስድስቱ ተከሳሾች ለክሱ መመሥረት ምክንያት የሆነው በ1998 ዓ.ም በአገር መከላከያ ሚኒስቴር የተካሄደው ወታደራዊ ግምገማ ሲሆን በዚህ መነሻነት ተከሳሾቹ በ1999 መስከረም ወር ላይ በቁጥጥር ሥር ከዋሉ በኋላ አሥራ አራት ወራትን በማረሚያ ቤት አሳልፈው ኀዳር 27/2000 ዓ.ም. የሁለት ወራት ደሞዝ እንደተከፈላቸውና ከዚያን ጊዜ ጀምሮ ኮ/ል አበበ አሥራት እና ኮ/ል ተስፋዬ ለማ በጡረታ ከመገለላቸው በስተቀር የተቀሩት አራቱ ተከሳሾች ከሥራ ውጪ ሆነው ለአሥራ ሰባት ወራት ደሞዝ ሲያገኙ መቆየታቸውን ለጉዳዩ ቅርበት ያላቸው ምንጮች በመጋቢት ወር 2001 ዓ.ም. በዋሶቻቸው በኩል ተጠርተው የክስ ቻርጁ እንዲደርሳቸው መደረጉንም ጨምረው ገልፀዋል።</p>

<p>ተከሳሾቹ ፍ/ቤቱ የሰጠውን ውሳኔ በመቃወም ለይግባኝ ሰሚ ወታደራዊ ፍ/ቤት የይግባኝ አቤቱታቸውን ማቅረባቸው ታውቋል።</p>

<p>የቀድሞው የቅንጀት ለአንድነትና ለዴሞክራሲ አመራሮች ሐምሌ 13 ቀን 1999 ዓ.ም. በይቅርታ መፈታታቸውን ምክንያት በማድረግ ጠ/ሚ መለስ ዜናዊ በሰጡት መግለጫ የቅንጀት አመራር አባላት መፈታት አዲስ መግለጫ የቅንጀት አመራር አባላት መፈታት አዲስ የዴሞክራሲ የትግል ምዕራፍ ይከፍታል ብለው ተስፋ እንደሚያደርጉና ቂም፣ ቁርሾና የመጠቃቃት ጉዳይ እንደማይኖር መናገራቸው አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 6 ቀን 2001</a></p>

</body>
</html>	
