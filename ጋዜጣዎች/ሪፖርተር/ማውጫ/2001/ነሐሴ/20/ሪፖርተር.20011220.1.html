<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የግንቦት ሰባት ተጠርጣሪዎች የመከላከያ ምስክሮቻቸውን ማሰማት ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የግንቦት ሰባት ተጠርጣሪዎች የመከላከያ ምስክሮቻቸውን ማሰማት ጀመሩ</h2>


<p>በህቡዕ በመሰባሰብ ራሱን ችሎ ከተቋቋመው የኢትዮጵያ ነፃነትና ዴሞክራሲ ኃይል ጋር በመሆን ግንቦት ሰባት ከተባለው አሸባሪ ቡድን አባላት ጋር በመገናኘት መንግሥትንና ሕገ መንግሥቱን በአመፅ ለመጣል ሲንቀሳቀሱ ተገኝተዋል በሚል የፌዴራል ዐቃቤ ሕግ ክስ የመሠረተባቸው 32 ተከሳሾች ትናንት የመከላከያ ምስክሮቻቸውን ማሰማት ጀመሩ።</p>

<p>የፌዴራል ከፍተኛ ፍርድ ቤት ሁለተኛ ወንጀል ችሎት ከሰዓት በፊት በነበረው የችሎት ሰዓት የ37ኛ ተከሳሽ (አቶ ጽጌ ኃ/ማርያም) ጠበቃ ያቀረቡትን አቤቱታ፣ መከላከያ ምስክሮና የሰነድ ማስረጃ በትናንትናው ዕለት ሊደረስላቸው ያልቻሉትን የ28 ተከሳሾች ጠበቆች ኀሳብና፣ የ36ኛ ተከሳሽ (ጌቱ ወርቁ) ፣ የ35ኛ ተከሳሽ (ጌቱ ወልዴ)፣ የ23ኛ ተከሳሽ (ጎሸይራድ ፀጋው) ሌላ ቀጠሮ ይሰጠኝ ጥያቄዎች በቅድሚያ አስተናግዷል።</p>

<p>የአቶ ጽጌ ኃብተማርያም ጠበቃ ለፍርድ ቤቱ ባቀረቡት አቤቱታ፣ ደንበኛቸው እንደማንኛውም ግለሰብ ተጠርጥረው ታሰሩ እንጂ አልተወነጀሉም። በመሆኑም በሕገ መንግሥቱ የተፈቀደላቸውን እንደማኛውም እስረኛ በማንኛውም ሰው የመጠየቅ፣ ጠበቅቸውን፣ ንስሃ አባታቸውን የማግኘት መብታቸው ተጥሶ ሁለት ሰው ብቻ እንዲጠይቃቸው መደረጉ አግባብ ስላልሆነ ለሌሎች እስረኞች የተሰጠው መብት ሳይቆረስና ሳይቀነስ እንዲፈቀድላቸው ፍርድ ቤቱን ጠይቀዋል።</p>

<p>ማረሚያ ቤቱ ስርዓት ባለው ሁኔታ እስረኞች እንዲጠየቁ እንዲያደርግ ትዕዛዝ ማስተላለፉን ፍርድ ቤቱ ገልፆ፣ የተለመደውን ስርዓት እንዲያስፈፅም በማዘዝ «ሕገ መንግሥቱ ጥላችን ነው። ስነጠቀምበት በአግባቡ መሆን አለበት» ብሏል።</p>

<p>ዐቃቤ ሕግ በበኩሉ ባቀረበው አቤቱታ የተከሳሽ ጠበቆች ለደንበኞቻቸው የሚያቀርቧቸውን የመከላከያ ምስክሮችን፣ የሰነድ ማስረጃዎችና የሚያስመሰክሩበትን ጭብጥ ከአንድ ሳምንት በፊት ሊያደርሱለት እንደሚገባ ቀደም ብሎ በነበረው ችሎት ፍርድ ቤቱ አዞ የነበረ ቢሆንም፣ ከሁለት ጠበቆች በስተቀር ሌሎች ስላልሰጡት፤ ስለምስክሮቻቸውና ስለሚያሲዙት ጭብጥ በችሎቱ ፊት እንዲያስረዱ ትዕዛዝ እንዲሰጥለት ጠይቋል።</p>

<p>የ37ኛ ተከሳሽ ጠበቃ ለዐቃቤ ሕግ ማስረጃቸውን ያልሰጡት በሬጅስትራር በኩል ሲያቀርቡ «የሰው ምስክሮች ስለሌለህ የሰነድ ማስረጃ በዕለቱ ለችሎቱ አቅርብ በመባላቸው መሆኑን ያስረዱ ሲሆን፣ የ28ቱ ተከሳሾች ጠበቆች በበኩላቸው ማስረጃውን ሊያቀርቡ ያልቻሉት ደንበኞቻቸው ብዛት ስላላቸው በቀን አንድ አንድ ተከሳሽ በማነጋገር ነሐሴ 18 ቀን 2001 ዓ.ም በመጨረሳቸው ሊደርስላቸው ባለመቻሉ መሆኑን ለፍርድ ቤቱ አስተድተዋል።</p>

<p>ጠበቆቹ (ሁለት ናቸው) ማሰረጃው ባይደርስላቸውም ደንበኞቻቸው በወ/መ/ሥ/ቁ 143 መሠረት ቃላቸውን መስጠት እንደሚችሉ ተናግረው፣ ሌላውን ነገር ቀደም ብለው ለፍርድ ቤቱ ማሳወቃቸውን ገልፀዋል።</p>

<p>ፍርድ ቤቱ ለ28ቱ ተከሳሾች ጠበቆች በሰጠው ምላሽ፣ ከመጀመሪያው ጀምሮ ነገሮቹን ሁሉ በግልፅ ማስቀመጡን፣ ችግር አለ ሲሉ ማረሚያ ቤቱን ጠርቶ ትዕዛዝ መስጠቱን ገልፆ፣ «ማረሚያ ቤቱ መስራት የሚገባውን እየሰራ ነው። መከላከያ ማስረጃችሁን ማቅረብ ወይም አለማቅረባችሁን ንገሩን። የምትነግሩን ነገር አሳማኝ ከሆነ መፍትሔ እንፈልግለታለን። ከዚህ በላይ መከራከር የማትችሉ ከሆነ፣ መከላከያ ያቀረቡትን ሰምተን ውሳኔ እንሰጣለን» በማለት መከላከያ ምስክሮች ያቀረቡትን መስማት ጀመረ።</p>

<p>አቶ ጽጌ ኃ/ማርያም የሰው መከላከያ ምስክሮች እንደሌላቸውና የሰነድ ማስረጃ ብቻ እንዳላቸው ጠበቃቸው ገልፀው፤ ተከሳሹ የምስክርነት ቃላቸውን እንዲሰጡ ጠይቀዋል።</p>

<p>አቶ ጽጌ መስከረም 2 ቀን 2002 ዓ.ም 79 ዓመት እንደሚሞላቸው በቅድሚያ ተናግረው ከ1966 ዓ.ም ጀምሮ ከባድ የልብ ህመም እንዳለባቸው ሲገልፁ ዐቃቤ ሕግ «ተቃውሞ አለኝ» በማለት ተከሳሹ በተከሰሱበት ጉዳይ እንጂ ተያያዥነት የሌለውን ነገር ማንሳት እንዳማይችሉ ቢገልፅም፤ «ጥያቄውን አልተቀበልነውም። ተከሳሹ የፈለጉትን የመናገር መብት አላቸው» በማለት ፍርድ ቤቱ ውድቅ አድርጐታል።</p>

<p>ከሐኪሞች በተሰጣቸው ምክር አማካኝነት ወደ እንግሊዝ አገር ሄደው ኦፕራሲዮን መደረጋቸውንና ከልብ ህመም ጋር የተያያዙ የስኳርና የተለያዩ በሽታዎች እንዳለባቸው ለፍርድ ቤቱ ማስረዳታቸውን የቀጠሉት አቶ ጽጌ፣ በድጋሚ በቅርቡ ወደ እንግሊዝ አገር በመሄድ ዓይናቸውን ቀዶ ጥገና አድርገው መመለሳቸውን ተናግረዋል።</p>

<p>ለአራት ወር ከ15 ቀናት በእግሊዝ አገር ከልጆቻቸው ጋር ሲኖሩ ግንቦት ሰባት የተባለው ድርጅት ያሳተማቸውን መጣጥፎች ማንበባቸውን አቶ ጽጌ በመግለፅ ላይ እዳሉ፤ ፤ ፍርድ ቤቱ «ወደ ዋናው ሃሳብ ይግቡ» በማለት ገንዘብ ያከፋፍላሉ፣ ኤለክትሮኒስክስና ሌሎች የጦር መሣሪያ ያከማቻሉ የታተሙ መጣጥፍ አምጥተው በትነዋል ስለተባሉት ጉዳይ እንዲያስረዱ አሳስቧል።</p>

<p>አቶ ፅጌ ከውጭ አገር ሲመጡ ማን እንደከተተው ሳያውቁ በሻንጣቸው ውስጥ መጣጥፎቹ ተከተው ማግኘታቸውንና እርሳቸውም ለግላቸው አንብበው ከፉና ደጉን ነገር ለመገንዘብ ከመቻላቸው ውጭ ለማንም አሳልፈው እንዳልሰጡ ተናግረዋል።</p>

<p>ከ1998 ጀምሮ ተደራጁ ስለተባለው፣ በ2000 ዓ.ም በህቡዕ ተሰብስበው ነበር ስለተባለው፣ በአገር ውስጥም ይሁን በውጭ አገር አሉ ስለተባሉት የግንቦት ሰባት አባላት የመንግሥት መሥሪያ ቤቶችን ማፍረስ ስለተባለውም ሆነ ተከሰው በእስር ላይ ከሚገኙት ጋር ምንም ዓይነት ግንኙነት እንዳልነበራቸው አቶ ፅጌ ለፍርድ ቤቱ ተናገረዋል።</p>

<p>«ላማንም ገንዘብ አልሰጠሁም። አንዲት ሴት ልጅህን አንዳርጋቸውን አውቀዋለሁ» በማለት በስም ጠርታ ይህ የአደራ እቃ ነው በማለት በፌስታል የተጠቀለለ እቃ እንዲያስቀምጡላት ሰጥታቸው እንደነበር አቶ ፅጌ ገልፀዋል። ከዚህ ሌላ ለማንም የሰጡት ገንዘብ እንደሌለና እሳቸውም የተቀበሉት እንደሌለ ተናግረዋል።</p>

<p>ፍርድ ቤቱ፣ ተከሳሹ ኤሌክትሮኒክስ መሣሪያ እንደተገኘባቸው፣ ከሌሎች ተጠርጣሪዎች ጋር ግንኙነት እንዳላቸው፣ 100ሺ ብር ሲያከፋፍሉ እንደነበር በተጨባጭ ማስረጃ መረጋገጡን ተናግሮ፣ ይህንን ያደረጉት እያወቁ ነው? ወይስ ተሳስተው የሚለውን እንዲያስረዱት ጠይቋል።</p>

<p>«አቶ ፅጌ እኔ ከማኛውም ውስጥ የለሁም፤ እድሜዬም አይፈቅድም» በማለት አጭር መልስ ሰጥተዋል።</p>

<p>35ኛ ተከሳሽ (አቶ ጌቱ ውልዴ) አራት መከላከያ ምስክሮች እና የሰነድ ማስረጃ ያቀረቡ ሲሆን በቅድሚያ ተከሳሹ የምስክርነታቸውን ቃል ሰጥተው፣ የመከላከያ ምስክሮቻቸውን አሰምተዋል።</p>

<p>ተከሳሹ (አቶ ጌቱ) ከሐምሌ 30 ቀን 2001 ዓ.ም ጀምሮ በዋስ የተለቀቁ መሆናቸውን ገልፀው፣ ተጠርጥረው የተከሰሱት 28 ሺ 100 ዶላርና 4 ሺ 500 ዩሮ እጃቸው ላይ በመገኘቱ መሆኑን ተናግረዋል።</p>

<p>እንደ አቶ ጌቱ ገለፃ ገንዘቡ በእጃቸው ላይ የተገኘው ከፍተኛ የጉበት ህመም ስላለባቸውና ባንኮክ እየሄዱ እንደሚታከሙ፣ ለዚህም በሽታው ድንገት ስለሚነሳ ዶላሩን በእጃቸው አቆይተው ዘወትር እንደሚያደርጉት ለንግድ ባንክ በማቅረብ ትራቭለር ቼክ ለማሰራት ለመሄድ መሆኑን ገልፀዋል።</p>

<p>አቶ ጌቱ ጨምረው እንዳስረዱት በእጃቸው ላይ የተያዘውን ዶላር ወዲያው ወደ ባንክ ቢያስገቡት ባሁኑ ጊዜ የውጭ ምንዛሪ ቶሎ ማግኘት ስላማይቻል እንዳይቸገሩ በማሰብ መሆኑን ተናግረዋል። ዶላሩም የተገኘው ቤታቸውን የተከራየው የስሎቫኪያ ኤምባሲ ሠራተኛ መሆኑን ለፍርድ ቤት አስረድተዋል።</p>

<p>ፍርድ ቤቱ የተከሳሹን ቃል ከደመጠ በኋላ ምስክሮች የሚያሰሙት ጭብጥ እንዲያዝ ጠበቃቸውን ሲጠይቅ ስለቤት ኪራይና እንዴት እንድተከራዩ፣ ለማን እንዳከራዩና ማን እንደተከራየው የሚያሰረዳ መሆኑን ጠበቃው ሲገልፁ ዐቃቤ ሕግ ተከሳሹ የገለፁትን በድጋሚ ምስክሮች ሊገልፁ አይገባም ከማለቱም በተጨማሪ አንድ ዳኛም «ሊሰማ አይገባም፤ ተደጋጋሚ ነው፤ ጊዜ ማባከን ነው» በማለት በልዩነት መለየታቸውን ከገለፁ በኋላ ምስክሮቹ ቃላቸውን እንዲሰጡ ከተደረገና ከተሰሙ በኋላ የከሰዓት በፊቱ ችሎት አብቅቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 20 ቀን 2001</a></p>

</body>
</html>	
