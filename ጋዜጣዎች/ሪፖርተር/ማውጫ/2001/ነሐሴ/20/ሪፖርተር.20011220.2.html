<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በአተት ወረርሽኝ በአዲስ አበባና በክልሎች ሰዎች እየሞቱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአተት ወረርሽኝ በአዲስ አበባና በክልሎች ሰዎች እየሞቱ ነው</h2>


<p>በአዲስ አበባ በሁሉም ክፍለ ከተሞች ሰሞኑን የተከሰተው አጣዳፊ ተቅማጥና ትውከት ወረርሽኝ (አተት) በሽታ በክልሎችም በከፍተኛ ሁኔታ እየተዛመተ መሆኑን የደረሰን መረጃ ያሳያል።</p>

<p>በአዲስ አበባ ከተማ አስተዳደር ስር በሚገኙት ራስ ደስታ የካቲት 12 እና ዘውዲቱ ሆስፒታሎች ተዘዋውረን እንደተመለከትነው፤ የአተት ተጠቂዎች ቁጥር መጨመሩን ለማረጋገጥ ችለናል።</p>

<p>ከአንድ ዓመት ጀምሮ ሙሉ በሙሉ በመታደስ ላይ የሚገኘው የዘውዲቱ መታሰቢያ ሆስፒታል፣ ከድንገተኛ ህክምና የኤች አይ ቪ ምርመራና ምክር አገልግሎት በስተቀር ሌሎች ህክምናዎችን ሳይሰጥ የቆየ ቢሆንም ከነሐሴ 17 ቀን 2001 ዓ.ም ጀምሮ የአተት ተጠቂዎችን እንዲቀበል ተደርጓል።</p>

<p>ዘውዲቱ ሆስፒታል እስከ ትናንትና ድረስ ከአንድ ሺ 500 በላይ የበሽታው ተጠቂዎችን የተቀበለ ሲሆን፣ አንዲት መነኩሴና አንድ ህፃን ህይወታቸው ማለፉን የዓይን እማኞች ገልፀዋል።</p>

<p>የአተት ተጠቂዎች ቁጥር በየቀኑ እየጨመረ በመምጣቱና የማስተኛ ክፍሎች በመሙላታቸው (የሆስፒታሉ ኮሪደሮችና አንዳንድ ክፍሎች) በዘውዲቱ ሆስፒታል በሀራምቤና አምባሳደር አቅጣጫ ባለው ሰፊ ሜዳ ላይ በርካታ ድንኳኖች መተከላቸውን ተመልክተናል።</p>

<p>ራስ ደስታ ሆስፒታል ከዘውዲቱና የካቲት 12 ሆስፒታሎች ያነሱ የአተት ተጠቂዎች እንዳሉት ቢገልፅም እስከ ትናንትናው ዕለት ድረስ ከአንድ ሺ በላይ ታማሚዎችን ተቀብሎ እያስተናገደ መሆኑን ሥማቸው እንዲገለፅ ያልፈለጉ የሆስፒታሉ ሠራተኞች ተናግርዋል።</p>

<p>ራስ ደስታ ሆስፒታል የሚመጡ የአተት ተጠቂዎች አብዛኛዎቹ እናቶች መሆናቸውን የገለፁት ሠራተኞው እስከ ትናንትና ድረስ የሞተ ሰው አለመኖሩን ተናግረዋል።</p>

<p>በየካቲት 12 ሆስፒታል እስከ ነሐሴ 18 ቀን 2001 ዓ.ም ድረስ ከ75 በላይ ህፃናት በበሽታው ተጠቅተው መተኛታቸውን፣ በአጠቃላይ ከ300 በላይ ታካሚዎች እንደሚገኙና እስከ ትናንትና ድረስ አዳዲስ ታካሚዎች ወደ ሆስፒታሉ እየገቡ መሆኑን ለመረዳት ችለናል።</p>

<p>በሦስቱም ሆስፒታሎች ተገኝተን መረጃ ለማግኘት የሚመለከተውን አካል ስንጠይቅ «መረጃው የሚሰጠው በአዲስ አበባ ጤና ቢሮ ነው። በጤና ቢሮው የበሽታ መከላከል ንዑስ የሥራ ሂደት ባለቤት ዶ/ር አበራ ፉሌ ሁሉንም መረጃ ለሚዲያ ይሰጣሉ» ቢሉንም፣ የንዑስ ሥራ ሂደት ባለቤቱ ዶ/ር አበራ «ለመንግሥት ሚዲያዎች መረጃ ለመስጠት ፕሮግራም ተይዞልኝ እየሄድኩ ነው» በማለት መረጃውን ሊሰጡን ፈቃደኛ አልሆኑም።</p>

<p>በተያያዘ ዜና በሰሜን ሸዋ ዞን ሞጃና ወደራ ወረዳ ደብረምጥማቅ ፃድቃኔ ማርያም አካባቢ እስከ ሰኞ ነሐሴ 18 ቀን 2001 ዓ.ም ድረስ 1262 ሰዎች በአተት የተት የተጠቁ መሆናቸውን የዞኑ ጤና መምሪያ ኃላፊ አቶ እሸቴ ግርማ ገለፁ።</p>

<p>ኃላፊው አቶ እሸቴ ለሪፖርተር እንደገለፁት በደብረምጥማቅ ጻድቃኔ ማርያም ሕክምና ሲከታተሉ ከነበሩ 1262 ሰዎች በተጨማሪ በደብረ ብርሃን 210 ሰዎች ሕክምና በማግኘት ላይ ናቸው።</p>

<p>እስከ ሰኞ ዕለት በነበረው መርጃ መሠረት በሰሜን ሸዋ ዞን ብቻ 1472 ሰዎች በአተት የተጠቁ ሲሆን ከእነዚህም ውስጥ 21 ያህል ሰዎች የአተት ሕመም ምልክት አሳይተው ሞተዋል።</p>

<p>በዞኑ አተት መከሰቱን አስመልክቶ ሪፖርት ከቀረበበት ነሐሴ 6 ቀን 2001 ዓ.ም ጀምሮ በደብረምጥማቅ ፃድቃኔና በደብረ ብርሃን በተዘጋጀው የድንገተኛ ሕክምና መስጫ ጣቢያ ሕሙማኑ ሕክምና እያገኙ ሲሆን የተሻላቸውም ወደቤታቸው እየሄዱ ነው።</p>

<p>ባገኘነው መረጃ መሠረት እስካሁን ድረስ በበሽታው የተጠቁ ሕፃናት የሉም። አብዛኛው ተጠቂዎች ወጣቶች ናቸው።</p>

<p>አቶ እሸቱ እንደነገሩን የፍልስታ ፆምን አስመልክቶ ከሐምሌ 30 ቀን 2001 ዓ.ም ጀምሮ በደብረ ምጥማቅ ፃድቃኔ ማርያም 12ሺህ ሰዎች ሱባኤ የገቡ ሲሆን ከ5 እስከ 10ሺህ የሚሆኑት ደግሞ በገዳሙ ይኖራሉ። ሆኖም በአካባቢው ያለው መፀዳጃ አንድ ብቻ በመሆኑ አብዛኛው ሰው የሚፀዳዳው በየሜዳው ነው።</p>

<p>አሁን የተከሰተው አተት ወይም Arute watery diaherea Disease (AWDD) በባክቴሪያ፣ በቫይረስ፣ እንዲሁም፣ በቫይረስ አይነቶች የሚከስተ መሆኑን አቶ እሸቴ ተናግረው በደብረ ምጥማቅ ፃድቃኔ ማርያም አካባቢ አሁን ከተከሰተው አተት ውጪ በተለያዩ ሕመሞች ምክንያት በቀን በማካይ ከ2 እስከ 3 ሰዎች እንደሚሞቱ ጠቁመዋል።</p>

<p>ከሰሜን ሸዋ ዞን ጤና መምሪያ ያገኘነው መረጃ እንደሚያመለክተው አተትን ለመቆጣጠር ከንቲባውንና ሌሎች አካላትን ያካተተ የድንገተኛ አደጋ መከላከል ዝግጁነት ኮሚቴ ተቋቁሟል።</p>

<p>እሁድ ነሐሴ 17 ቀን ዶ/ር ቴዎድሮስ አድሃኖም የጤና ጥበቃ ሚኒስትር ወደ ደብረምጥማቅ ፃድቃኔ ማርያም በመሄድ ታማሚዎችን መጎብኘታቸውም ታውቋል።</p>

<p>ደብረምጥማቅ ጻድቃኔ ማርያም ከደብረብርሃን 72 ኪሎ ሜትር ከአዲስ አበባ ደግሞ 202 ኪሎ ሜትር ርቀት ላይ ይገኛል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 20 ቀን 2001</a></p>

</body>
</html>	
