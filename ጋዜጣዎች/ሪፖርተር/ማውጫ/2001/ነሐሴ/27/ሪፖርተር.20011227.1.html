<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መድረክ በፓርቲዎች ውይይት የመሳተፉ ጉዳይ አጠራጥሯል </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መድረክ በፓርቲዎች ውይይት የመሳተፉ ጉዳይ አጠራጥሯል</h2>


<p>በ2002 አገር ምርጫ ጋር በተያያዘ የገዢው ፓርቲ (ኢሕአዴግ) እና የተቃዋሚ ፓርቲዎች ሰኞ ዕለት በጀመሩት ስብሰባ እንዲራዘምለት መድረክ ለዴሞክራሲ ምክክር በኢትዮጵያ ጠየቀ። በዚሁ ጥያቄ መሠረት ስብሰባው ቢራዘምም መድረኩ ካቀረበው ጥያቄ ጋር በተያያዘ የቀጣይ ተሳትፎው ጉዳይ አጠያያቂ መሆኑን ምንጮቻችን ጠቁመዋል።</p>

<p>ከትላንት በስቲያ (ሰኞ ዕለት) የተጀመረው የሁለቱ ወገኖች ስብሰባ ያተኮረው በሞዳሊቲ ማለትም በድርድሩ አካሄድ፣ በስብሰባ አመራር፣ በሰንዶች አያያዝና ከመገናኛ ብዙሃን ጋር በሚኖር ግንኙነት ላይ ያተኮረ እንደነበር ምንጮች ለሪፖርተር ጋዜጣ አረጋግጠዋል።</p>

<p>በመጀመሪያው ቀን ውይይት ላይ የስምንት የፖለቲካ ፓርቲዎች እና የሁለት ግለሰቦች ስብስብ የሆነው መድረክ ከኢሕአዴግ ጋር በተናጠል ለመወያየት ፍላጎት ያለው መሆኑን በግልፅ አስታውቋል።</p>

<p>አንድ የመድረኩ አባል ስለሁኔታው ከሪፖርተር ጋዜጣ ማብራሪያ ተጠይቀው በሰጡት ምላሽ መድረኩ ከኢሕአዴግ ጋር ለብቻ ለመነጋገር ፍላጎት እንዳለውና ይህንኑ ማስታወቁን አረጋግጠዋል። «መድረኩ በተናጠል መወያየት የፈለገው ለምንድነው?» በሚል ለቀረበላቸው ጥያቄም «ተቀራራቢ አቋም፣ አጀንዳ የሌላቸው ፓርቲዎች በአንድ ላይ ተቀራርበው መወያየት ስለማይችሉ ጥያቄውን ለማቅረብ ተገደዋል» ሲሉ ምላሽ ሰጥተዋል።</p>

<p>መድረክ ለሶስት ቀናት ያህል ስብሰባው እንዲራዘምለት ጥያቄ ማቅረቡን ዶ/ር መረራ ጉዲና ለሪፖርተር ጋዜጣ አረጋግጠዋው በትላንቱ ስብሰባ ላይ ያልተሳተፈው በዚህ ምክንያት ነው ብለዋል።</p>

<p>«ከስብሰባው ራሱን አግልሏል ወይ?» ተብለው ተጠይቀው «እስካሁን እንዲህ ዓይነት ውሳኔ ላይ አልደረስንም። ወደፊት የደረስንበትን እናሳውቃለን» ሲሉ ተናግረዋል።</p>

<p>መድረኩ ካቀረበው ጥያቄ ጋር በተያያዘ በትላንትናው ዕለት መቀጠል የነበረበት ስብሰባ ሳይካሄድ ቀርቷል።</p>

<p>መድረኩ ያቀረበው ጥያቄ በገዢው ፓርቲ እና በሌሎች ተቃዋሚ ፓርቲዎች ዘንድ አዎንታዊ ምላሽ ካላገኘ የተሳትፎው ጉዳይ ሊያበቃለት እንደሚችል ምንጮቻችን ከውዲሁ ግምታቸውን አስቀምጠዋል።</p>

<p>ከዚህ ቀደም ከኤምባሲዎች ጋር በተደረጉ ውይይቶች መድረኩ በተለይ በአቶ ልደቱ አያሌው የሚመራው ኢዴፓ ባለበት አንሰበሰብም በሚል በግልፅ አቋሙን ማሳወቁ ይታወሳል። ለዚህም የሰጠው ምክንያት «ኢዴፓ በየመድረኩ የተቃዋሚዎችን ጥያቄዎች ያጣጥላል» በሚል ነው። ኢዴፓ በበኩሉ እንዲህ ዓይነት ሚና እንደሌለው በመግለፅ በወቅቱ ማስተባበሉ አይዘነጋም።</p>

<p>የአሁኑ የመድረኩ ጥያቄ ግን ከዚህ ጉዳይ ጋር በቀጥታ የተያያዘ ይሁን ወይም አይሁን የታወቀ ነገር የለም።</p>

<p>መድረክ ለዴሞክራሲያዊ ምክክር በኢትዮጵያ በተባለው ስብሰባ ውስጥ የኢትዮጵያ ሶሻል ዴሞክራቲክ ፓርቲ (ኢሶዴፓ) ፣ የደቡብ ኢትዮጵያ ሕዝቦች ዴሞክራሲያዊ ኅብረት (ደኢሕዴን) ፣ የኦሮሞ ሕዝብ ኮንግረስን (ኦህኮ)፣ የኦሮሞ ፌደራሊስት ዴሞክራሲያዊ ንቅናቄ (ኦፌዴን)፣ ዓረና ትግራይ ለዴሞክራሲና ለሉዓላዊነት (ዓረና) የሶማሌ ዴሞክራሲያዊ ኃይሎች ቅንጅት (ሶዴኃቅ)፣ የኢትዮጵያ ዴሞክራሲያዊ አንድነት ንቅናቄ (ኢዴአን)፣ አንድነት ለዴሞክራሲና ለፍትሕ ፓርቲ (አንድነት) አባል ድርጅቶች ሲሆኑ ከግለሰቦች መካከል የቀድሞ የኢፌድርሪ ፕሬዚዳንት ዶ/ር ነጋሶ ጊዳዳ፣ የቀድሞው የመከላከያ ሚኒስትር አቶ ስዬ አብርሃ ይገኙበታል።</p>

<p>ገዢው ፓርቲ እና ተቃዋሚዎች በመጪው ዓመት ምርጫ ጋር በተያያዘ በሥነ ምግባር ደንብ ላይ ለመወያየት ሰኞ ዕለት በጀመሩት ስብሰባ ላይ የተካፈሉት የመላው ኢትዮጵያ አንድነት ድርጅት (መኢአድ)፣ የኢትዮጵያዊያን ዴሞክራሲያዊ ፓርቲ፣ መድረክ ለዴሞክራሲያዊ ምክክር በኢትዮጵያ፣ የቅንጀት ለአንድነት ለዴሞክራሲ ፓርቲ እና የኢትዮጵያ ሕዝቦች አብዮታዊ ዴሞክራሲያዊ ግንባር (ኢህአዴግ) መሆናቸውን ስብሰባውን አስመልክቶ ለመንግሥት መገናኛ ብዙሃን ብቻ የተሰጠው መግለጫ ያስረዳል።</p>

<p>በእንግሊዝ ኤምባሲ አግባቢነት የኢሕአዴግ እና የተቃዋሚዎች በቀጣዩ አገር አቀፍ ምርጫ ሥነ ምግባር ደንብ ላይ ለመወያየት ሰኞ መስማማታቸውንና ስብሰባው ካለፈው ሰኞ ዕለት ጀምሮ እንደሚካሄድ መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 27 ቀን 2001</a></p>

</body>
</html>	
