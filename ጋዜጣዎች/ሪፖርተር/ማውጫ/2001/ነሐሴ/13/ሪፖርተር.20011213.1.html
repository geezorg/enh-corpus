<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title> የኢትዮ-ኤርትራ የካሣ ኮሚሽን ለኢትዮጵያ 174 ሚሊዮን ለኤርትራ 163.5 ሚሊዮን ዶላር ካሣ ወሰነ </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ-ኤርትራ የካሣ ኮሚሽን ለኢትዮጵያ 174 ሚሊዮን ለኤርትራ 163.5 ሚሊዮን ዶላር ካሣ ወሰነ</h2>


<p>የኢትዮ-ኤርትራ የካሣ ኮሚሽን ከኤርትራ ጋር ሲነፃፀር ለኢትዮጵያ 10.5 ሚሊዮን ዶላር ብልጫ ያለው ከ174 ሚሊዮን ዶላር በላይ የጉዳት ካሣ እንድታገኝ ውሣኔ ሰጠ። የውጭ ጉዳይ ሚኒስቴር ውሣኔውን አስመልክቶ ትላንት ባወጣው መግለጫ ኮሚሽኑ ኤርትራ በኢትዮጵያ ላይ ፈፅማለች በማለት ካሳለፈው የወራሪነት ወንጀ አንፃር ሲመዘን ካሣው እጅግ አነስተኛ መሆኑን ገልጿል። በሌላ በኩል ኤርትራ ውሣኔውን «ያለምንም ማቅማማት» ተቀብያለሁ ብላለች።</p>

<p>የካሣ ኮሚሽኑ ነሐሴ 11 ቀን 2001 ዓ.ም ያስተላለፈውን ውሣኔ ጠቅሶ የኢፌዲሪ የውጭ ጉዳይ ሚኒስቴር ለሪፖርተር ጋዜጣ በላከው መግለጫ ውሣኔው በርካታ የቴክኒክ ዝርዝር ጉዳዮችን የያዘ ቢሆንም ዋና ዋና ክፍሎቹን ለመጥቀስ ያህል ለኢትዮጵያ 174 ሚሊዮን 36ሺህ 520 የአሜሪካን ዶላር ሲወስን ለኤርትራ መንግሥት 161 ሚሊዮን 455 ሺህ የአሜሪካን ዶላር እና በግለሰቦች ስም ለቀረቡ አቤቱታዎች 2 ሚሊዮን 65 ሺህ 865 የአሜሪካን ዶላር የጉዳት ካሣ ክፍያ ወስኗል።</p>

<p>በዚሁ ስሌት መሠረት የኢትዮጵያ የጉዳት ካሣ ክፍያ ከኤርትራ ጋር ሲነፃፀር በ10 ሚሊዮን 515 ሺህ 655 የአሜሪካ ዶላር ከፍ ይላል።</p>

<p>የኤርትራ ውጭ ጉዳይ ሚኒስቴር ጠቅሶ አጃንስ ፍራንስ ፕሬስ ትላንት ማምሻውን ኤርትራ የካሣ ኮሚሽኑን ውሣኔ ያለ ምንም ማቅማማት መቀበሏን ማስታወቋን ዘግቧል።</p>

<p>የኤርትራ ውጭ ጉዳይ ሚኒስቴር በዚሁ መግለጫው የፍትሕ አስተዳደር ያጨናገፈውን ጣልቃ ገብነት ኤርትራ በሚገባ ትረዳለች። ይሄ ማለት ኢትዮጵያ የድንበር ኮሚሽኑን ውሣኔ አልቀበልም ማለቷን የሚያስታውስ መሆኑን ዘገባው ጠቁሟል።</p>

<p>ኤርትራ ለካሣ ኮሚሽኑ ባቀረበችው መከራከሪያ ማስረጃ የምናውቀው ቢሆንም ውሣኔውን በአልጀርሱ ስምምነት መሠረት ይግባኝ የማይባልበት በመሆኑ የምትቀበለው ያለ ምንም ማቅማማት ነው ብሏል።</p>

<p>የኢትዮ ኤርትራ የካሳ ኮሚሽን ባወጣው መግለጫ ለሁለት አገራት የተወሰነው ገንዘብ የማይናቅ መጠን ያለው ቢሆንም ሁለቱም ወገኖች የሚጠብቁትን ያህል አለመሆኑ ገልጾ ኮሚሽኑ ውሳኔውን ያሳለፈው የሁለቱ አገራትን የኢኮኖሚ ሁኔታ ከግንዛቤ በማስገባት መሆኑን ጠቅሷል።</p>

<p>የኢትዮ-ኤርትራ የካሣ ኮሚሽን በታህሳስ 1993 ዓ.ም የአልጀርስ ስምምነት መሠረት የተቋቋመ ሲሆን ከተቋቋመበት ጊዜ ጀምሮ በካሣ ይገባኛል ጥያቄ የግራ ቀኙን ክርክር ሲያዳምጥ ቆይቶ በርካታ የኀላፊነት/የተጠያቂነት ጉዳዮች የሚመለከቱ ውሣኔዎች ሠጥቷል። ከዚህ በኋላ የሚቀረው ጉዳይ በእያንዳንዱ አገር ላይ በተሰጠው የኀላፊነትና የተጠያቂነት ውሣኔ የማሳለፍ ጉዳይ ነበር።</p>

<p>በዚህ ረገድ ኮሚሽኑ የመጀመሪያ ዙር ክርክሩን ማድመጥ የጀመረው እ.ኤ.አ ኤፕሪል 2007 ሲሆን ሁለተኛው ዙር የተጀመረው ደግሞ በሜይ 2008 ነበር።</p>

<p>የኢትዮጵያና የኤርትራ የድንበር ግጭት በግንቦት ወር 1990 ዓ.ም የተቀሰቀሰ ሲሆን በወቅቱ ከሁለቱ ወገን በአሥር ሺዎች የሚቆጠሩ ሰዎች መሞታቸውን (እስካሁን በሁለቱም ወገኖች በኩል የሟቾች ቁጥር በይፋ የተገለፀ ነገር ባይኖርም) በዓለም አቀፍ መገናኛ ብዙሃን በወቅቱ መዘገቡ ይታወሳል። (የውጭ ጉዳይ ሚ/ር መግለጫ እንደሚከተልው ቀርቧል) የኢትዮ-ኤርትራ የካሣ ኮሚሽን የሰጠውን የመጨረሻ ውሣኔ በተመለከተ የተሰጠ መግለጫ የኢትዮ-ኤርትራ የካሣ ኮሚሽን በአልጀርስ የስላም ስምምነት መሠረት ከተቋቋመ አንስቶ ካስተላለፋቸው ውሣኔዎች መካከል በዋነኛነት የሚጠቀሰው የኤርትራ መንግሥት የተባበሩት መንግሥታት ቻርተርን አንቀጽ 2(4) በመጣስ በግንቦት ወር 1990 ዓ.ም በኢትዮጵያ ላይ ወረራ መፈፀሙ ነው።</p>

<p>ይህ የካሣ ኮሚሽን ነሐሴ 11 ቀን 2001 ዓ.ም ባስተላለፈው ውሣኔ ተልዕኮውን ማጠናቀቁ እና የመጨረሻውን የካሣ መጠን አከፋፈል ውሣኔ አስተላልፏል። ውሣኔው በርካታ የቴክኒክ ነክ ዋና ክፍሎችን ለመጥቀስ ያህል ለኢትዮጵያ የአሜሪካ ዶላር 174,036,520 በሌላ በኩል ደግሞ ለኤርትራ በመንግስት ስር ለቀረቡ የአሜሪካን ዶላር 161,455,000 እና በተወሰኑ ግለሰቦች ስም ለቀረቡ አቤቱታዎች የአሜሪካን ዶላር 2,065,865 የጉዳት ካሣ ገንዘብ ክፍያ ወስኗል።</p>

<p>ለኢትዮጵያ የተሰጠው የካሣ ክፍያ ገንዘብ መጠን መሠረት የሚደረገው ኤርትራ በኢትዮጵያ ላይ ወረራ መፈፀሟን በማረጋገጥ ኮሚሽኑ ባሳለፈው ውሣኔ ላይ ነው። በዚህ መሠረት ከተላለፉት የካሣ መጠን ውሣኔዎች መካከል በኢትዮጵያውያን ሰላማዊ ሰዎች ላይ የደረሱ የሞት፣ የአካል ጉዳት፣ የሕዝብ፣ የግል፣ የንግድ እና የሃይማኖት ድርጅቶችን ንብረት መዝረፍ፣ ማውደም፣ መፈናቀል፣ በጦር ምርኮኞች ላይ ጉዳት ማድረስ እንዲሁም በተቀበሩ ፈንጂዎች ሞትና የአካል ጉዳት ማድረስ የሚሉ ይገኙበታል።</p>

<p>ከዚህም በተጨማሪ ኮሚሽኑ ኤርትራ የቬየና የዲፕሎማቲክ ግንኙነቶች ኮንቬንሽንን በመጣስ በአስመራ የነበሩትን የኢትዮጵያን ጉዳይ ፈፃሚ በማሰርና በማገቷ፣ እንዲሁ የዲፕሎማቲክ መልዕክቶችን ልውውጥ በግልጽ በመጣስ እና የሚሲዮን ሥራ በማወኳ ለካሣ ክፍያ ኃላፊነቱ ተጠያቂ አድርጓታል። በዚህ ረገድ ለኤርትራም የዲፕሎማቲክ ሚሲዮንን መብት ተጥሷል በማለት የተሰጠ ካሣ የተወሰነላት ቢሆንም ኤርትራ የኢትዮጵያ ጉዳይ ፈፃሚን በማሰርና በማገት ከፈፀመችው ሕገ-ወጥ ተግባር ጋር የሚወዳደር አይድለም። ለኤርትራ የተወሰኑት ሌሎች ጉዳዮች በአብላጫው የሚመለከቱት ኢትዮጵያ የኤርትራን ወረራ ለመቀልበስ በወሰደችው የመልሶ ማጥቃት እርምጃ ደርሰዋል የተባሉት የንብረት ጉዳቶችን ይመለከታል።</p>

<p>ለሁለት አገሮች የተወሰኑት የገንዘብ ካሣ መጠኖች ሲሰሉ ለኢትዮጵያ የተወሰነው የካሣ መጠን ገንዘብ ከ10,000,000 የአሜሪካን ዶላር በልጦ ይገኛል። ይህ መጠን ኮሚሽኑ ራሱ ኤርትራ በኢትዮጵያ ላይ ፈፅማለች በማለት ካሳለፈው የወራሪነት ወንጀል ክብደት አንፃር እጅግ አነስተኛ መሆኑ እሙን ነው። ምንም እንኳን ይህ መጠን ኤርትራ ከፈፀመቻቸው ጥፋቶች ጋር የተመጣጠነ ባይሆንም ኤርትራ ዓለም አቀፍ ሕግን በመጣስ የፈፀመቻቸውን በርካታ ጥፋቶች በድጋሚ ገሀድ የሚያወጣ ነው። በተለይም ይህ ውሳኔ የተወሰነው ኤርትራ በአፍሪካ ቀንድ በምትፈፅማቸው የፀረ-ሰላም እና አካባቢውን የማወክ ድርጊቶች ማዕቀብ እንዲጣልባት የተባበሩት መግንሥታት ድርጅት የፀጥታው ምከር ቤት እየመከረ ባለበት ወቅት በመሆኑ ይህ ውሳኔ መተላለፉ የኤርትራን አጥፊነት ገሀድ የሚያደርግ ይሆናል።</p>

<p>የውጭ ጉዳይ ሚኒስቴር የውሳኔውን ዝርዝር ሁኔታ የሚያጠናውና ኤርትራ ለኢትዮጵያ መክፈል ያለባትን ቀሪ ክፍያ የምትፈፅምበትን ሁኔታ የሚከታተለው ይሆናል።</p>

<p>ይህ በእንዲህ እንዳለ የካሣ ኮሚሽኑ አስቀድሞ እንደወሰነው በኤርትራ ወረራ ምክንያት ሁለቱ አገሮች አላስፈላጊ ወደሆነ ጦርነት ውስጥ መግባታቸውን ማረጋገጡ መሠረታዊ ጉዳይ መሆን ሊሰመርበት ይገባል። ነሐሴ 12 ቀን 2001 ዓ.ም ውጭ ጉዳይ ሚኒስቴር</p>

<p>ለኢትዮጵያ የተወሰነው የካሣ መጠን 1. 11 ሚሊዮን ለኢትዮጵያ ሲቪል ዜጎች ሞት፣ አካላዊ ጉዳት፣ ደብዛ መጥፋት፣ የግዴታ ሥራና ምልመላ መዳረጋቸው፣ 2. 2 ሚሊዮን በኢሮብ በዳሉል እና በኤሊዳር ወረዳዎች የደረሰውን በታወቁና ባልታወቁ የግል ተበዳዮች ላይ የደረሰውን የአስገድዶ መድፈር መከላከል ባለመቻሉ፣ 3.13 ሚሊዮን 900 ሺ በቤቶች ላይ ለደረሰው ዘረፋ፣ ውድመትና አደጋ፣ 4. 20 ሚሊዮን 195 ሺ ዛላንበሳ ላይ ለደረሰው ጉዳት፣ ውድመትና ዘረፋ፣ 5. 2 ሚሊይን 500ሺ መቀሌ ላይ ለደረሰው ለሞት፣ ጉዳት እንዲሁም ንብረት ላይ ለደረሰው አደጋ፣ 6. 315ሺ በመንግሥት ሕንፃዎችና፣ መሠረተ ልማት ላይ ለደረሰው ዘረፋና ጉዳት፣ 7. 4 ሚሊዮን 500ሺ በሃይማኖታዊ ተቋማት ላይ ለደረሰው ዘረፋ፣ ጥፋትና ጉዳት፣ 8. 3 ሚሊዮን 216 ሺ ሳባ ዳይሜንሻል ስቶንስ ኩባንያ ላይ ለደረሰው ዘረፋ፣ 9. 7 ሚሊዮን 500 ሺ በኢትዮጵያ የጦር ምርኮኞች ላይ ለደረሰው መጉላላት፣ 10. 2 ሚሊዮን ኤርትራ ውስጥ የሚኖሩ ኢትዮጵያውያን ሲቪሎች ከሥጋትና ከነውጠኝነት ባለመከላከል፣ 11. 50 ሺ በኤርትራ የሚኖሩ ኢትዮጵያውያን ሲቪሎች በኤርትራ ዜጎች እኩል የሕክምና እንክብካቤ እንዳያገኙ በማድረግ፣ 12. 2 ሚሊዮን በኤርትራ እስር ቤቶች ውስጥ ኢትዮጵያውያን ሲቪሎችን አለአግባብ በማሰርና ለከፋ አያያዝ በማጋለጥ፣ 13. 1 ሚሊዮን 500 ሺ በሀውሻይት የእሥር ካምፕ ውስጥ ኢትዮጵያውያን ሲቪሎችን ለከፋ አያያዝ በማጋለጥ፣ 14. 10 ሚሊዮን የማይናቅ ቁጥር ያላቸውን ኢትዮጵያውያን ሲቪሎችን በግንቦት 1992 እና ከዚያም በኋላ አስሮ ለከፋ ሁኔታ በማጋለጥ፣ 15. 500 ሺ በዊኦ ካምፕ ውስጥ ለሞቱትና ጉዳት ለደረሰባቸው እሥረኞች፣ 16. 2 ሚሊዮን ከኤርትራ የተባረሩት እስረኞች ንብረት ለመጠበቅ ባለመቻሉ፣ 17. 1 ሚሊዮን የሌሎች ኢትዮጵያውያን ንብረት ለመጠበቅ አለመቻሉ፣ 18. 1 ሚሊዮን 100 ሺ ከኤርትራ የሚለቁ ኢትዮጵያውያንን ደህንነትና ስብዕና ለመጠበቅ አለመቻል፣</p>

<p>ለኤርትራ የተወሰነ የካሣ መጠን 1. 13 ሚሊዮን 500 በሰርህ፣ በሸናፌ፣ በከሰነይ፣ አልይዙር፣ ጉሉ፣ ተባልዲና፣ ገርጄኤፍ፣ ኦምሐጀር፣ ባረንቱ፣ ተኮምቢያ፣ ሞልቱ፣ በመሳሰሉት ክፍለ ዞን በደረሰው የንብረት ጉዳት፣ 2. 35 ሚሊዮን በማዕከላዊና በምዕራውባዊ ግንባር ላይ በሕንፃዎችና ባለቤቶች ላይ ለደረሰው ጉዳት፣ 3. 1 ሚሊዮን 500 ሺ በኤርትራ ሆስፒታሎችና የሕክምና ተቋሞች እንዲሁም የሕክምና አቅርቦቶች ላይ ለደረሰው ውድመት፣ 4. 100 ሺ በፆረና የአርበኞች መቃብርና በስቴላ ማታራ በተባለው የባህል ንብረት ላይ ለደረሰው ጉዳት፣ 5. 4 ሚሊዮን የጦር ምርኮኞች ያለ አግባብ በመያዝ፣ 6. 2 ሚሊዮን ሰንአፌ፣ ባሬንቱና ተሰነይ ላይ በታወቁና ባልታወቁ የግል ተበዳዮች ላይ የአስገድዶ መድፈር ባለመከላከል፣ 7. 1 ሚሊዮን 550 ሺ የአውጋሮን ሕዝብ አስገድዶ በማስወጣት፣ 8. 50 ሺ ያልታወቁ ነገር ግን ብዙ ቁጥር የሌላቸው የኤርትራና የኢትዮጵያ ዜጎች በሌላ ሶስተኛ አገር በሚኖሩበት ወቅት የኢትዮጵያ ዜግነታቸውን እንዲያጡ በመደረጋቸው ምክንያት ላጡት ንብረት፣ 9. 15 ሚሊዮን ቁጥራቸው ላልታወቀ ንገር ግን የማይናቅ ቁጥር ያላቸውን ድርብ ዜግነት የነበራቸውን ከኢትዮጵያ ያለ አግባብ በመባረራቸው ምክንያት፣ 10. 11 ሚሊዮን ከኢትዮጵያ ያለ አግባብ የተባረሩትን የኢትዮጵያ ዜጎች በመቀበል፣ እንክብካቤ በማድረግ፣ በማስፈር ላወጣችው ዋጋ፣ 11. 2 ሚሊዮን ከኢትዮጵያ የተባረሩትን ሰዎች ትክክለኛ አያያዝ ባለማድረግ፣ 12. 46 ሚሊዮን በኢትዮጵያ ተገቢ ያልሆነ ድርጊት ምክንያት የተባረሩ ሰዎች የጠፉባቸው ንብረት፣ 13. 24 ሚሊዮን 525 ሺ ኢትዮጵያዊያን ነዋሪ ያልሆኑ ዜጎች የወሰደቻቸውን መኪኖች ባለመመለሷ ወይም ካሣ ባለመክፈሏ፣ 14. 1 ሚሊዮን 500 ሺ ነዋሪ ያልሆኑ ሌሎች ኤርትራዊያን ለጠፋባቸው ንብረት፣ 15. 2 ሚሊዮን 600 ሺ ኤርትራውያን ሲቪሎችን በፀጥታ ምክንያት ወይም ባልታወቅ ምክንያት ተቀባይነት በሌለው ሁኔታ በማሠሯ፣ 16. 155ሺ የኤርትራን የዲፕሎማሲ አጥር ግቢና ንብረት በመድፈር፣</p>

<p>ከዚህ በተጨማሪ ስማቸው በዝርዝር በተጠቀሱ ግለሰቦች ስም በድምሩ 2 ሚሊዮን 65 ሺ 865 ዶላር ለኤርትራ እንዲከፈል ተወስኗል።</p>

<p>ይግባኝ በሌለው የካሣ ኮሚሽኑ ውሳኔ ሁለቱ አገራት በተወሰነባቸው መሠረት አንዱ ለሌላው የተጣለባቸውን የገንዘብ መጠን የሚከፍሉ ሲሆን ከወጪ ቀሪ ኢትዮጵያ 10 ሚሊዮን 515 ሺህ 655 የአሜሪካን ዶላር ይደርሳታል።</p>

<p>በኮሚሽኑ የካሣ ክፍያ ውስጥ በኤርትራ ወደቦች ንብረታቸው የተዘረፈባቸው ከ500 በላይ ነጋዴዎች እና የመንግሥት ተቋማት የካሣ ክፍያ ሽፋን አላገኘም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 13 ቀን 2001</a></p>

</body>
</html>	
