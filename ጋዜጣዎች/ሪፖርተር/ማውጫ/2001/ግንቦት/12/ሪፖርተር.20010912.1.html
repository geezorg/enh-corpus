<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የፌዴራል ዋና ኦዲተር ሪፖርት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፌዴራል ዋና ኦዲተር ሪፖርት</h2>


<p>መንግሥት በርካታ የአሰራር ችግሮች ያሉበት መሆኑን ዋና ኦዲተር መ/ቤት አስታወቀ። የግዢ አዋጅ ደንብና መመሪያ ሳይከበር በ27 ፌዴራል መስሪያ በቶች የብር 2 ቢሊዮንና 59.4 ሚሊዮን ዩሮ ግዢ ተፈፅሟል።</p>

<p>የፌደራል ዋና ኦዲተር የ2000 በጀት ዓመት የኦዲት ሪፖርት እና የ2001 በጀት ዓመት የዘጠኝ ወራት እቅድ አፈፃፀምን ትናንት በተወካዮች ምክር ቤት ባቀረበበት ወቅት እንደተገለፀው ጨረታ በማውጣት ወይም የዋጋ ውድድር ሳይደረግ የብር 2 ቢሊዮንና 59.4 ሚሊዮን ዩሮ ግዢ የተፈፀመ ሲሆን ከተጠቀሰው ሂሳብ ውስጥ1.9 ቢሊዮኑ በትምህርት ሚኒስቴር 94.1 ሚሊዮኑ ደግሞ የግብርናና ገጠር ልማት ሚኒስቴር የፈፀሟቸው ግዢዎች ናቸው።</p>

<p>በኦዲት ሪፖርቱ ላይ እንደተገለፀው በትምህርት ሚኒስቴር በአስቸኳይ ለሚፈለጉ የከፍተኛ ትምህርት ተቋማት የግንባታ ሥራ ጂ.ቲ.ዜድ.አይ.ኤስ በተባለው ድርጅት ሲከናወን መንግሥት የኢትዮጵያውያን ሥራ ተቋራጮች አቅም ለመገንባት አስፈላጊ በመሆኑ፣ በአቅም ግንባታ ሚኒስቴርና በገንዘብና ኢኮኖኢ ልማት ሚኒስቴር ስለታመበት በቀጥታ ለድርጅቱ ሥራው እንዲሰጥ መደረጉን የገለፁ ቢሆንም፣ የተጠቀሱት ሚኒስቴር መስሪያ ቤቶች በጋራ ያመኑበት ለመሆኑ የሚገልፅ ማስረጃ በኦዲቱ አልቀረበም።</p>

<p>የግዢ መመሪያን ሳይከተሉ የዕቃ ግዢን መፈፀም ተገቢ ስላልሆነ ወጪ፣ ለምዝበራ፣ ለጥፋትና ጉድለት የሚዳረግ መሆኑን የጠቆመው ሪፖርቱ የመንግሥትን የዕቃ ግዢ ደንብና መመሪያን አክብረው በማይሰሩ መስሪያ ቤቶች ላይ የተጠናከረ እርምጃ መውሰድ እንደሚያስፈልግ አስገንዝቧል።</p>

<p>የተሟላ የወጪ ማስረጃ ሳይቀርብ በወጪ ተመዝግቦ የተገኘ ሂሳብን በተመለከተም በ30 የፌዴራል መስሪያቤቶች ብር 844.3 ሚሊዮን የተሟላ ማስረጃ ሳይቀርብ በወጪ ተመዝግቦ ተገኝቷል። ከዚህ ውስጥ ትምህርት ሚኒስቴር ብር 813.1 ሚሊዮን በግብርናና ገጠር ልማት ሚኒስቴር የግብርና ኮሌጅ የህንፃና የመጠጥ ውሀ ግንባታ ብር 9.4 ሚሊዮን እና የአጠቃላይ ትምህርት ጥራት ማረጋገጫ ፈተናዎች ኤጀንሲ ብር 8.9 ሚሊዮን ጎላ ብለው የተገኙ ናቸው።</p>

<p>ሳይሟላ የተገኘው ይህ የሂሳብ ሁኔታ በአብዛኛው በባንክ በኩል ተልኮ ለተጠቃሚው ክፍል መድረሱን የሚገልፅ ማስረጃ ሳይቀርብ በወጪ ተመዝግቦ የተገኘ ሂሳብ ነው።</p>

<p>ወጪ የተደረጉ ሂሳቦች የፋይናስ አስተዳደር አዋጅ፣ ደንብና መመሪያን ተከትለው መፈፀማቸውን ለማጣራት ተሞክሮ በግብርና ሚኒስቴር የግብርና ቴክኒክና ሙያ ትምህርት ስልጠና ፕሮጀክት ለደመወዝና ሥራ ማስኬጃ ብር 11.8 ሚሊዮን ተገቢ የሆኑ ማስረጃዎች ተሟልተው ባለመገኘታቸው ምክንያት የወጪውን ትክክለኛነት ማረጋገጥ ሳይቻል መቅረቱን የኦዲት ሪፖርቱ ያስረዳል።</p>

<p>የንብረት ገቢ ደረሰኝን በተመለከተም በ14 የፌዴራል መስሪያ ቤቶች በብር 27 ሚሊዮን ለተገዙ ዕቃዎች የንብረት ገቢ ደረሰኝ ያልተቆረጠለት መሆኑ ታውቋል።</p>

<p>በሚኒስትሮች ምክር ቤት የፋይናንስ እስከ 40 በተደነገገው መሠረት የሠንድ ሂሳብ በወቅቱ መወራረዱ ሲጣራ በ32 የፌዴራል መስሪያ ቤቶች ብር 54.4 ሚሊዮን ውዝፍ የሰንድ ሂሳብ መገኘቱን፣ ከዚህ ውስጥ ከፍተኛውን ድርሻ የያዙት የትምህርት ሚኒስተር ብር 43.52 ሚሊዮን፣ የመከላከያ አስተዳደርና ፋይናስ አገልግሎት ብር 2.8 ሚሊዮን እና የደቡብ ኢትዮጵያ ስምጥ ሸሎቆ የቆላ ዝንብ ማጥፊያ ፕሮጀክት ብሔራዊ ማስተባበሪያ ፅህፈት ቤት ብር 2.5 ሚሊዮን መሆኑን የጠቆመው የኦዲት ሪፖርቱ የትምህርት ሚኒስቴር የሂሳብ ምንነት የማይታወቅና ማስረጃ የሌለው ስለሆነ እንደሚጣራ፣ የደብቡ ኢትዮጵያ የቆላ ዝንብ ማጥፊያ የተከፈለና በሰዎች መቀያየር ምክንያት ሰፋ ያለ ጊዜ ስለሚያስፈልግ ወደፊት የሚፈተሽ መሆኑን በላኩት መልስ መግለፃቸውን አስታውቋል።</p>

<p>ውዝፍ የሰንድ ሂሳብ በመስሪያ ቤቶች የሥራ ማስኬጃ ላይ ተፅዕኖ በማሳደር የሥራ እንቅስቃሴ የሚያዳክም መሆኑን የጠቆመው ሪፖርቱ ችግሩ ለብክለት በር የሚከፍቱ በመሆኑ መስሪያ ቤቶች የፋይናስ ደንብና መመሪያዎችን ተከትለው እንዲያወራርዱ አሳስቧል።</p>

<p>በሪፖርቱ የተገለፀው ሌላው ጉዳይ በአገር ውስጥ ገቢ ባለሥልጣን ሥር ባሉ በአራት ቅ/ጽ/ቤቶች ለተሰበሰበው የገቢ ሂሣብ ብር 187.2 ሚሊዮን ማስረጃዎች ተሟልተው ለኦዲት ባለመቅረባቸው የገቢውን ተክክለኛነት ማረጋገጥ አለመቻሉ ነው።</p>

<p>ከሚመለከታቸው የመንግሥት መ/ቤቶች የጥራት ማረጋገጫ ሳይቀርብ የቀረና ማስከፈያ ዋጋቸው በአዲስ አበባ ላጋር ጉምሩክ ብር 13 ሚሊዮን 654 ሺህ 427.12 ብር በድሬዳዋ ላጋር ጉምሩክ ብር 6 ሚሊዮን 818 ሺ 950.46 እና በናዝሬት ላጋር ጉምሩክ ብር 2 ሚሊዮን 745 ሺ 839.54 የሆኑ ልዩ ልዩ እቃዎች ወደ አገር ውስጥ እንዲገቡ ተደርገዋል። በተጨማሪም በአዲስ አበባ ላጋር ጉምሩክ ጽ/ቤት በአንድ ኢንቮይስ ላይ ሁለት እቃዎች የተለያዩ የታሪፍ ቁጥር እና የታሪፍ ምጣኔ እያላቸው፣ አንድ ምጣኔ ተሰልቶ የተሰበሰበ የቀረጥና ታክስ ብር 788 ሺ864 ብር ከ66 ሣንቲም ተገኝቷል።</p>

<p>ሀዋሳ ዩኒቨርስቲ ጤና ሳይንስ ኮሌጅ ሪፈራል ሆስፒታል እና መቀሌ ዩኒቨርሲቲ በተከታታይ ትምህርት የሚማሩ ተማሪዎች በየግዜው ክፍያ መፈጸማቸውን ለማጣራት ተሞክሮ፣ በበጀት ዓመቱ የከፈሉበትንና ያለባቸውን እዳ የሚያሳይ መዘክር ወይም የሒሳብ ቋት ባለመቋቋሙ የተሰበሰበውን ሂሳብ ትክክለኛነት ለማረጋገጥ እንዳልተቻለ የኦዲት ሪፖርቱ አመልክቷል።</p>

<p>የፌዴራል መ/ቤቶች የተሽከርካሪ አጠቃቀምና አያያዝ ሁኔታ ኦዲት ሲደረግ የታዩ ሁኔታዎችን አስመልክቶ ዋና ኦዲተሩ ያቀረበው ሪፖርት የተወካዮች ምክር ቤት አባላትን አስቋል። በአንድ የፌዴራል ቅርንጫፍ መ/ቤት የተሽከርካሪ ሊብሌ የቀረበለት ቢሆንም ተሽከርካሪው በአካል አልተገኘም። በአስር የፌዴራል መ/ቤቶችና ቅርንጫፎች 50 ተሽከርካሪዎች አካል ላይ የተገኘው የሻንሲና የሞተር ቁጥር ባለቤትነት መታወቂያ ላይ ከተመለከተው ቁጥር ጋር ልዩነት አለው። በሰባት የፌዴራል መስሪያ ቤቶችና ቅርንጫዎች የ28 ተሽከርካሪዎች የባለቤትነት መታወቂያ ለኦዲት ባለመቅረቡ በመኪናዎች አካል ላይ ያለውን የሞተርና የሻንሲ ቁጥር ማገናዘብ አልተቻለም።</p>

<p>መስሪያ ቤቶች የተፈቀደላቸውን በጀት በአግባብ መጠቀማቸውን ለማረጋገጥ በተደረገው ኦዲት፣ በ10 የፌዴራል መ/ቤቶች ብር 5.8 ሚሊዮን በዋና ዋና የወጪ ሂሳብ መደቦች በደንቡ መሠረት ዝውውር ሳያስፈቅዱ ከበጀት በላይ ወጪ አድርገዋል። በ22 የፌዴራል መስሪያ ቤቶች ደግሞ በዋና ዋና የወጪ ሂሳብ መደቦች ከተደለደለው በጀት ውስጥ ብር 546.9 ሚሊዮን ስራ ላይ ሳያውሉት ተገኝተዋል።</p>

<p>በሌላ በኩል ኢንቨስትመንት ኤጀንሲና ከሌሎች የክልል ኢንቨስትመንት ጽ/ቤቶች በተለያየ መስክ ኢንቨስት ለምድረግ ከ1997 እስከ 2000 በጀት አመት ድረስ የኢንቨስትመንት ፈቃድ የወሰዱ ሆኖ ካፒታላቸው በድምሩ ብር ፈቃድ የወሰዱ ሆኖ ካፒታላቸው በድምሩ ብር 418.9 ቢሊዮን የሆነ 24 ሺ 852 ባለሀብቶች ውስጥ፣ ከፒታላቸው በድምሩ 396.9 ቢሊዮን የሆኑ 22 ሺ516 (91 በመቶ) ባለሀብቶች ግንባታ አለመጀመራቸው በኦዲት ሪፖርቱ ተገልጿል።</p>

<p>ሪፖርቱ እንደሚያመለክተው ባለሀብቶች ለኢንቨስትመንት ተግባር ከቀረጥና ታክስ ነፃ እንዲያስገቡ የተፈቀደላቸውን እቃዎች ለመከታተል የሚያችል ስርአት ባለመዘጋቱና ባለሀቶች ላይ ተገቢው ክትትል አለመደረጉ ፈቃዳቸው ከተሰረዘ ባለሀብቶች መሰብሰብ የሚገባ የጉምሩክ ቀረጥና ታክስ የገንዘብ ልኩ ያልታወቀና በአዋጁ መሰረትም ገንዘቡ እንዲከፈል ያልተደረገ መሆኑ ተረጋግጧል። ኢንቨስትመንት ለማስፋፋት የተሰጡ ማበረታቻዎች ከጉምሩክ ቀረጥና ታክስ ነፃ፣ ለሊዝ ነፃ መሬት፣ አነስተኛ የሊዝ ዋጋና የችሮታ ጊዜ የመሳሰሉት በምትኩ ያስገኙት ጥቅምና ቢያንስ በአመት አንድ ጊዜ የውጭ ቀጥታ ኢንቨስትመንት በተጨማሪ ወደ አገሪቱ እንዲገቡ ያደረገው አስተዋፅዖ ሊገመገምና መረጃውም በአግባቡ ሊያዝ አለመቻሉም በሪፖርቱ ላይ እንደዋና ችግር ተገልጿል።</p>

<p>የኢንቨስትመንት ፈቃድ ከተሰጠ በኋላ የሚደረገው ክትትልና ቁጥጥር አነስተኛ በመሆኑ፤ ፈቃድ የወሰዱ ባለሀብቶች ፈቃዳቸውን የሚያድሱት በፈለጉት ጊዜ እንጂ በአዋጁ በተደነገገው መሠረት በየአመቱ አለመሆኑን፣ እንዲያሳድሱም በአዋጁ መሰረት የአንድ ወር ጊዜ እንደማይሰጥ፣ በወቅቱ ባለማደሳቸውም ፈቃዳቸው እንዲሠረዝ እንደማይደረግ የጠቆመው የዋና ኦዲተር ሪፖርት ፈቃዳቸው የተሰረዘባቸው ባለሃብቶች ቢኖሩም ፈቃዱ መሰረዙን የሚመለከታቸው መስሪያ ቤቶች የተፈቀደውን ማበረታቻ በመጠቀምም ባለሀብቶች ያገኟቸውን ጥቅሞች እንዲመልሱ እርምጃ ለመውሰድ ያላስቻለ መሆኑን ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 12 ቀን 2001</a></p>

</body>
</html>	
