<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያ ጦር ሶማሊያ ገባ» ዓለም አቀፍ የመገናኛ ብዙሃን «የፈጠራ ወሬ ነው» የኢትዮጵያ መንግሥት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኢትዮጵያ ጦር ሶማሊያ ገባ» ዓለም አቀፍ የመገናኛ ብዙሃን «የፈጠራ ወሬ ነው» የኢትዮጵያ መንግሥት</h2>


<p>የኢትዮጵያ መከላከያ ኃይል በአልሸባብ ጥቃት እየተሰነዘነበት ያለውን የሶማሊያ መንግሥት ለመደገፍ ወደ ሶማሊያ መመለሱን የዓለም አቀፉ የመገናኛ ብዙሃን ዘገቡ። የኢትዮጵያ መንግሥት ሪፖርቱን መሠረተ ቢስና የፈጠራ ወሬ ነው ሲል አጣጥሎታል።</p>

<p>ቢቢሲ፣ ፕሬስ ቲቪ፣ ሮይተርስ፣ ሲ.ኤን.ኤን፣ አሶሺየትድ ፕሬስ፣ አጃንስፍራንስ ፕሬስና ሌሎች ብዛት ያላቸው ሚዲያዎች የዓይን እማኞችን በመጥቀስ የኢትዮጵያ ጦር ሶማሊያ ተመልሶ መግባቱን ዘግበዋል።</p>

<p>ቢቢሲ ያነጋገረው ፋራህ አሕመድ የተባለው የአውቶብስ አሽከርካሪ የኢትዮጵያ መንግሥት ጦር ሶማሊያ ድንበር ውስጥ አስቁመው መኪናውን ፈትሸው እንደለቀቁት ገልጿል። ወታደሮቹም የኢትዮጵያ እንደሆኑ በዩኒፎርማቸውና በሚናገሩት ቋንቋ መለየቱን እንደገለፀለት ዘግቧል።</p>

<p>የኢትዮጵያ ጦር ከኢትዮጵያ ድንበር 22 ኪሎ ሜትር ርቀት ላይ የምትገኘውን ቃላበይር ከተማን መያዙንና ወታደሮቹም ምሽግ መቆፈር በመጀመራቸው በቶሎ ይወጣሉ ብሎ እንደማይገመት መናገሩ ተዘግቧል። የዓይን እማኞቹ ወታደሮች የጫኑ ከ12 በላይ ተሽከርካሪዎች ወደ ሶማሊያ ተመልሶ መግባቱንም ለቢቢሲ ገልፀዋል።</p>

<p>የኢትዮጵያ መንግሥት ጦር ወደ ሶማሊያ በመመለስ መንገዶችንና ተሽከርካሪዎችን በመቆጣጠር ምሽግ በመቆፈር ሥራ መጠመዳቸውን የዘገው ደግሞ የፈረንሳይ የዜና አገልግሎት (ኤ.ኤፍ.ፒ) ነው።</p>

<p>ይህንን ዘገባ ተከትሎ የኢትዮጵያ መንግሥት የውጭ ጉዳይ ሚኒስቴር ቃል አቀባይ አቶ ዋሕድ በላይ በሠጡት ምላሽ «ይህ መሠረተ ቢስና የፈጠራ ወሬ ነው። ወደ ሱማሊያ ተመልሰን ለመግባት ምንም ዓይነት ፍላጐትና እቅድ የለንም» ብለዋል። የመግሥት ኮሙኒኬሽን ጉዳዮች ጽህፈት ቤት ሚኒስትር ዴኤታ አቶ ኤርሚያስ ለገሠ በተለይ ለሪፖርተር ጋዜጣ እንደገለፁት በሶማሊያ የመንግሥትና አክራፊ ኃይሎች የሚያደርጉት ግጭት ከመሮሩ ውጭ የኢትዮጵያ መንግሥት ወደ ሶማሊያ ያመራበት ሁኔታ እንደሌለ ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 12 ቀን 2001</a></p>

</body>
</html>	
