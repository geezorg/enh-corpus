<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት ከቀረጥ ነፃ ዕቃዎች ከ11 ቢሊየን ብር በላይ ገቢ አጣሁ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥት ከቀረጥ ነፃ ዕቃዎች ከ11 ቢሊዮን ብር በላይ ገቢ አጣሁ አለ</h2>


<p>የገቢዎችና ጉምሩክ ባለሥልጣን በያዝነዝው በጀት ዓመት ዘጠኝ ወራት 11 ቢሊየን 360 ሚሊዮን ብር የቀረጥና ታክስ ግምት ያላቸው ዕቃዎች ከቀረጥ ነፃ ወደ አገር ውስጥ ገቡ። በአንፃሩ በዘጠኙ ወራት ከቀረጥና ታክስ በጠቅላላው 17 ቢሊዮን 397 700ሺ ብር ገቢ አግኝቷል።</p>

<p>አቶ ኤፍሬም መኮንን የባለሥልጣኑ የትምህርትና ግንኙነት ጊዜያዊ ዳይሬክተር በተለይ ለሪፖርተር ጋዜጣ እንደገለፁት ከሐምሌ 1 ቀን 2000 እስከ መጋቢት 30 ቀን 2001 ባሉት ዘጠኝ ወራት ባለሥልጣኑ ከቀረጥና ታክስ 22 ቢሊየን 240 ሚሊየን 730 ሺ ብር ለማግኘት አቅዶ 17 ቢሊየን 391 ሚሊየን 700ሺ ብር ወይም የእቅዱን 78.2 በመቶ አሳክቷል። ይህ አፈፃፀም ካለፈው ዓመት ተመሣሣይ ወቅት ጋር ሲነፃፀር በ22.48 በመቶ ዕድገት አለው።</p>

<p>እንደ አቶ ኤፍሬም ገለፃ ባለሥልጣኑ በተጠቀሰው ጊዜ ያገኘው ጠቅላላ ጊቢ በዝርዝር ሲታይ ከቀጥታ ታክስ 4 ቢሊየን 91 ሚሊየን 270ሺ ብር፣ ቀጥታ ካልሆነ ታክስ 4 ቢሊየን 219 ሚሊየን 920 ሺህ፣ ታክስ ካልሆኑ ገቢዎች 4.2 ሚሊየን ብር አግኝቷል።</p>

<p>ለኢንቨስትመንት፣ ከውጪ አገር ተመላሽ ኢትዮጵያዊያን በተሰጡ የቀረጥ ነፃ መብቶች በመጠቀም ባለፉት ዘጠኝ ወራት፣ በድምሩ 11 ቢሊየን 360 ሚሊየን ቀረጥና ታክስ ሊያስከፍሉ ይችሉ የነበሩ ዕቃዎች ባለመብቶቹ ከቀረጥ ነፃ አስገብተዋል።</p>

<p>የባለሥልጣኑ የዘጠኝ ወራት እቅድ አፈፃፀም ሊቀንስ የቻለው በአጠቃላይ በዘጠኝ ወራቱ የገቢ ዕቃዎች እድገት ቢያሳዩም እስከ ጥር ወር 2001 ባለው ጊዜ በየወሩ የዕቃ መጠን ቀንሶ መቆየቱን፣ ከየካቲት ወር ጀምሮ እየጨመረ ቢመጣም ዕድገቱ የታየው የቀረጥ ነፃ መብት ተጠቃሚዎች ላይ ብቻ በመሆኑ ነው ብለዋል። በተጨማሪም ወደ አገር ውስጥ የሚገቡት የቀረጥ ነፃ እቃዎች ቀረጥና ታክስ ከሚሰበሰብባቸው ዕቃዎች መብለጣቸው፣ ከውጪ ምንዛሪ እጥረት ጋር በተያያዘ ባለሥልጣኑ ቀረጥና ታክስ የሚሰበስብባቸው ዕቃዎች መግባት መቀነሳቸው በምክንያትነት ተጠቅሰዋል።</p>

<p>በተጨማሪም ከባለሥልጣኑ ግብር ከፋዮች 90 በመቶ ታህሉን የሚሸፍኑት ከፍተኛ ግብር ከፋዮች መካከል በምዕራብና በምሥራቅ ቅርንጫፍ ጽ/ቤቶች ውስጥ በርካታ ግብር ከፋዮች ኪሣራ፣ ከሬድትና ባዶ በማሳወቃቸው ለገቢ መቀነሱ አስተዋፅዖ አድርጓል።</p>

<p>ባለሥልጣኑ ከሚያውቃቸው 9ሺ 953 ከፍተኛ ግብር ከፋዮች መካከል 2ሺ 193 ያህሉ ወይም 22 በመቶ ኪሣራ አስታውቀዋል። በተጨማሪም ከ10ሺ 869 የተጨማሪ እሴት ታክስ ግብር ከፋዮች መካከል 2ሺ 626 ያህሉ ክሬዲት፣ 3ሺ 349 ያህሉ ባዶ (አለመሥራታቸውን) ማሳወቃቸውን አቶ ኤፍሬም ተናግረው የግብር ከፋዮቹ ትክክለኛነት ወደፊት በኦዲት የሚረጋገጥ ይሆናል ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 19 ቀን 2001</a></p>

</body>
</html>	
