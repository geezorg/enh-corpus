<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ የውጪ ንግድ ገቢ አሽቆለቆለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ የውጪ ንግድ ገቢ አሽቅለቆለ</h2>


<p>በዘንድሮው ዓመት ከወጪ ንግድ ዘርፍ 2.56 ቢሊዮን ዶላር ገቢ እንደሚገኝ የታቀደ ቢሆንም ባለፉት ዘጠኝ ወራት የተገኘው ገቢ የዓመቱን ዕቅድ 40 በመቶ ብቻ የሚሸፍን መሆኑ ተገለፀ። አፈፃፀም ላይ የታየው ጉድለት 803 ሚሊዮን ዶላር ደርሷል።</p>

<p>የንግድና ኢንዱስትሪ ሚኒስትር አቶ ግርማ ብሩ አርብ እለት በተወካዮች ምክር ቤት ተገኝተው የመሥሪያ ቤታቸውን የዘጠኝ ወራት ሪፖርት ለንግድና ኢንዱስትሪ ጉዳዮች ቋሚ ኮሚቴ ባቀረቡበት ወቅት እንደገለፁት ዘንድሮ ኢትዮጵያ ከወጪ ንግድ ዘፍ 2.56 ቢሊዮን ዶላር ታገኛለች ተብሎ ዕቅድ ቢያዝም በዘጠኝ ወራት ጊዜ ውስጥ የተገኘው ገቢ 1.02 ቢሊዮን ዶላር ብቻ ነው። በዓለም ዓቀፍ ደረጃ በተከሰተው የምርት ፍላጎት መቀዛቀዝ ምክንያት በዕቅድ አፈጻጸም ላይ የታየው ጉድለት 803 ሚሊዮን ዶላር መሆኑም የአገሪቱን ዓመታዊ የወጪ ንግድ ገቢ ጉድለት ያሰፋዋል የሚል ስጋት እንደፈጠረ ገልጸዋል።</p>

<p>የቡና ኤክስፖርት የዘንድሮ ዘጠኝ ወራት አፈጻጸም ከአምናው ተመሳሳይ ወቅት ከነበረው ጋር ሲነፃፀር በመጠንም ሆነ በገቢ እስከ 25 በመቶ የሚደርስ ቅናሽ ማሳየቱን የጠቆሙት አቶ ግርማ ያም ሆኖ ግን ዘንድሮም ቡና ከአጠቃላይ ገቢ 24.5 በመቶ ድርሻ በመያዝ ቀዳሚ መሆኑን አስረድተዋል። (ያለፈው ዓመት የቡና የወጪ ንግድ ድርሻ 32.8 በመቶ ነበር)</p>

<p>ሚኒስትሩ እንዳሉት ለቡና ኤክስፖርት መቀነስ ዋናው ምክንያት የዓለም ቡና ዋጋ መቀነስ ሳይሆን አንዳንድ ላኪዎች የኤክስፖርት ቡናን በአገር ውስጥ ገበያ መሸጣቸውና የዓለም ገበያ ዋጋ ሲጨምር ቡና ለበርካታ ወራት በክምችት መያዛቸው ነው።</p>

<p>ከቡናና ከቅባት እህሎች ቀጥሎ በሶስተኛ ደረጃ ለአገሪቱ የውጪ ምንዛሪ ገቢ የጎላ አስተዋጽዖ በማድረግ ላይ የሚገኘው የጫት ምርት ሲሆን ከአጠቃላዩ ገቢ የ10 በመቶ ድርሻ መያዙንና ዘንድሮ በዘጠኝ ወራት የተመዘገበውም አፈጻጸም በመጠንም ሆነ በገቢ ጭማሪ ማሳየቱን የሚኒስትሩ ሪፖርት ያመለክታል።</p>

<p>በማምረቻ ኢንዱስትሪዎች ምድብ የሚታዩት ዋና ዋና ምርቶች (ቆዳና የቆዳ ውጤቶች፣ ጨርቃ ጨርቅና አልባሳት፣ ስኳር እንዲሁም መጠጦች) በጥቅሉ ሲታይ አምና በተመሳሳይ ወቅት ካስገኙት የ101.3 ሚሊዮን ዶላር ዘንድሮ ገቢያቸው ወደ 93 ሚሊዮን (8 በመቶ ቅናሽ) ዝቅ ብሏል።</p>

<p>የጨርቃ ጨርቅ አልባሳት ኢንዱስትሪን በማስመልከት በሚኒስቴር መሥሪያ ቤቱ ሪፖርት ላይ እንደተገለጸው በ2001 በጀት ዓመት የመጀመሪያው ዘጠኝ ወር የጊዜ ማዕቀፍ ውስጥ ከዘርፉ የተጠበቀው ገቢ 29.9 ሚሊዮን የአሜሪካን ዶላር ቢሆንም በተጠቀሰው ጊዜ የተገኘው ገቢ ግን 10.8 ሚሊዮን ዶላር ብቻ ነው። በዚህም ዘርፍ ከፍተኛ የአፈጻጸም ክፍተት ካሳዩ የውጭ ምርቶች መካከል አንዱ ሆኗል።</p>

<p>የጨርቃ ጨርቅና የስፌት ኢንዱስትሪ ውጤቶች የዓለም የኤክስፖርት የንግድ ልውውጥ እስከ 700 ቢሊዮን የአሜሪካ ዶላር የደረሰ መሆኑን የዓለም የንግድ ድርጅት መረጃን መሰረት በማድረግ በሪፖርቱ ላይ የተጠቀሰ ሲሆን፣ ኢትዮጵያ በዘጠኝ ወራት ጊዜ ውስጥ ከዘርፉ ያገኘችው የውጭ ምንዛሪ 10.8 ሚሊዮን ዶላር መሆኑ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 23 ቀን 2001</a></p>

</body>
</html>	
