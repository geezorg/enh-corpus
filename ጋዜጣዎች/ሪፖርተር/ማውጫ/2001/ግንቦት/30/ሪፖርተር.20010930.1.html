<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወርጃ የተባለ የአሸባሪ ቡድን በቁጥጥር ስር ዋለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከወርጃ የተባለ የአሸባሪ ቡድን በቁጥጥር ስር ዋለ</h2>


<p>ከወርጃ የተባለ የአሸባሪ ቡድን በቁጥጥር ስር መዋሉን የፌዴራል ፖሊስ አስታወቀ። የኢትዮጵያ ፌዴራል ፖሊስ ዋና ዳይሬክተር አቶ ወርቅነህ ገበየሁ የመሥሪያ ቤታቸውን የ10 ወር ዕቅድ አፈጻጸም ሪፖርት ሐሙስ ዕለት ለቋሚ ኮሚቴ ባቀረቡበት ወቅት እንደተናገሩት ራሱን ከወርጃ ብሎ በመጥራት በሃይማኖት ሽፋን ሲንቀሳቀስ የነበረና የተለያዩ ሕገ ወጥ ድርጊቶች በመፈጸም ችግር ሊፈጥር ተዘጋጅቶ የነበረ አሸባሪ ቡድን ጥፋት ከማድረሱ በፊት በፖሊስ ቁጥጥር ስር ውሏል።</p>

<p>ዋና ዳይሬክተሩ እንዳሉት በሕገ ወጥ መንገድ በመደራጀት አባላቱ ሲንቀሳቀሱ ከያዙት ሕገ ወጥ የጦር መሣሪያ እና አክራሪነትን ከሚያራምዱ የፊልምና ሌሎች የስልጠና ዶክመንቶት ጋር 28 የሚሆኑ አመራሮቻቸውና አባሎቻቸው በቁጥጥር ስር በማዋል ለሕግ እንዲቀርቡ ተደረጓል።</p>

<p>በተመሳሳይ መልኩ የሕገ ወጥ መሣሪያ ዝውውርን ለመግታትና ለመቆጣጠር በተለያዩ ኬላዎችና ክልሎች በተደረጉ እንቅስቃሴዎች ብዛት ያላቸው ጦር መሣሪያዎችና ጥይት እንደተያዘ አቶ ወርቅነህ ጠቁመው በዚህም 1525 የተለያዩ ጠመንጃዎች፣ 26367 የተለያዩ ቦምቦችና 744 ካርታ፣ 127 የተለያዩ ሽጉጦች፣ 2 ብሬን፣ 35 የተለያዩ ቦምቦችና 1 መገናኛ ሬዲዮ መያዛቸውን ገልጸዋል።</p>

<p>ግጭቶችን ለማስወገድ የተከናወኑ ሥራዎችን በተመለከተ በሪፖርታቸው ላይ የገለጹት ዋና ዳይሬክተሩ ባለፉት አስር ወራት 12 የብሄር ብሄረሰብና የተለያዩ የጎሳ ግጭቶች መከሰታቸውንና ከየክልሉ አቅም በላይ በሚሆንበት ጊዜ ከየክልሉ በሚቀርብ ጥያቄ መሠረት የፌዴራል ፖሊስ አባሎች ወደ ግጭት ቦታዎች ፈጥነው በመድረስ ግጭቶችን ለመቆጣጠር እንደተቻለ አመልክተዋል።</p>

<p>በርካታ የፌዴራል ፖሊስ አባላት በየጊዜው ከሥራ የሚለቁበት ሁኔታ አስመልክተው አንድ የምክር ቤት አባል ላቀርቡት ጥያቄ ምላሽ የሰጡት አቶ ወርቅነህ በዲሲፕሊን የሚባረሩና የሥራ ባልደረባ አስቀየመን ብለው ሥታ የሚለቁ መኖራቸውን ጠቁመው ለፌዴራል ፖሊሶች መቀነስ ዋናው ምክንያት ግን አብዛኞች የፌዴራል ፖሊስ አባላት ክልል ወደሚገኙ ቤተሰቦቻቸው ለመሄድ መፈለጋቸው እንደሆነ ተናግረዋል።</p>

<p>መሥሪያ ቤታቸው በፖሊሶች ላይ ተቋማዊ በደል እንደማያደርስና ጥፋት አጥፍተዋል የተባሉ አባላትም የሚባረሩት በከፍተኛ አካል ውሳኔ መሆኑን የጠቆሙት ዋና ዳይሬክተሩ በራሳቸው ፈቃድ ከሥራ የሚለቁ የፖሊስ አባላትን አዲስ አበባ እንዲቆዩ ለማድረግ መሥሪያ ቤታቸው በ82 ሚሊዮን ብር ወጪ የመኖሪያ ቤት ግንባታ መፈራረሙን ተናግረዋል።</p>

<p>ፌዴራል ፖሊስ በዜጐች ላይ ሰቆቆ ይፈጽማል የሚል ቅሬታ እንደሚቀርብበት በመጥቀስ በጉዳዩ ላይ ማብራሪያ እንዲሰጣቸው ለጠየቁ የፓርላማ አባል ምላሽ የሰጡት የፌዴራል ፖሊስ ም/ዋና ዳይሬክተር አቶ ሀሰን ሽፋ በበኩላቸው መሥሪያ ቤታቸው እንደተቋም ምንም ዓይነት ሰቆቃ እንደማይፈጽም ተናግረዋል። እርሳቸው እንዳሉት ፌዴራል ፖሊስ ሰቆቃ መፈጸም ይቅርና ሰቆቃ መፈጸሚያ መሳሪያም የለውም።</p>

<p>አንዳንድ የፖሊስ አባላት በግለሰብ ደረጃ የሰብዓዊ መብት ጥሰት ሊፈጽሙ እንደሚችሉ የገለጹት አቶ ሀሰን እነዚህ አባላት ግን በተቋም ደረጃ እንደሚገመገሙና እንደሚባረሩ አንዳንዶችም እንደታሰሩ አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 30 ቀን 2001</a></p>

</body>
</html>	
