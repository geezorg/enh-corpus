<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«በየኤንባሲው ደጃፍ አቤት ባይ ስላላቸው ለወ/ት ብርቱካን የተለየ አስተያየት አይኖረንም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በየኤንባሲው ደጃፍ አቤት ባይ ስላላቸው ለወ/ት ብርቱካን የተለየ አስተያየት አይኖረንም»</h2>


<p>በይቅርታ ቦርድ ውሣኔ የእድሜ ልክ እሥራት የተፈረደባቸውና በአሁኑ ሰዓት በእሥር ቤት የሚገኙት ወ/ት ብርቱካን ሚደቅሳ በየኤምባሲው ደጃፍ አቤት ባይ ስላላቸው መንግሥት የተለየ አስተያየት እንደማያደርግ የፍትህ ሚኒስትሩ አቶ ብርሃነ ኃይሉ በተለይ ለሪፖርተር ጋዜጣ ገለጹ።</p>

<p>ወ/ት ብርቱካን ያታሰሩት የሕግ የበላይነት መረጋገጥ ስላለበት መሆኑን የገለጹት አቶ ብርሃነ «የፖለቲካ ፓርቲ አመራር ስለሆኑ ወይም ሴት ስለሆኑ ወይም ደግሞ በየኤምባሲው ደጃፍ አቤት ባይ ስላላቸው ለእርሳቸው የተለየ አስተያየት አይኖረንም» ብለዋል።</p>

<p>ወ/ት ብርቱካን ውጭ አገር ሄደው ባደረጉት ንግግር «በሕግ መሠረት የጠየኩትም የተሰጠኝም ይቅርታ የለም» ብለው መናገራቸውን የጠቆሙት አቶ ብርሃነ የፌዴራል ፖሊስ ዳይሬክተርሩ ሁለት ጊዜ ጠርተው እንዲያስተባብሉ ቢጠይቋቸውም ወ/ት ብርቱካን ዝምታን በመምረጣቸው የይቅርታ ቦርዱ ጉዳዩን መርምሮ ቀደም ብሎ ተወስኖባቸው የነበረው ተፈፃሚ እንዲህን የእድሜ ልክ እስራት ውሣኔ ማስተላለፉንና በፕሬዚዳንቱም መጽደቁን ተናግረዋል።</p>

<p>የቀድሞ የቅንጅት አመራሮች የፍርድ ውሣኔ ከተሰጣቸው በኋላ ለመንግሥት የይቅርታ ጥያቄ ማቅረባቸውንና ጠ/ሚኒስትር መለስ ዜናዊም ጉዳዩን ወደ ይቅርታ ቦርድ እንደመሩት ያስታወሱት የፍትህ ሚኒስትሩ የይቅርታ ቦርዱ አባላትም ቃሊቲ ድረስ በመሄድ እያንዳንዱን ይቅርታ ጠያቂ በአካል አግኝተው በማነጋገር ይቅርታ መጠየቃቸውን አረጋግጠዋል ብለዋል። የይቅርታ ቦርዱም የይቅርታ ጥያቄውን የመረመረውና ውሣኔ የሰጠውም ይህንን ማረጋገጫ ይዞ መሆኑን ገልጸዋል።</p>

<p>አቶ ብርሃነ እንደሚሉት የፍርድ ውሣኔ በተላለፈበት ግለሰብ የይቅርታ ውሣኔ ሊሰጥ የሚችለው በሕገመንግሥቱና በአዋጁ መሠረት የተቋቋመው የይቅርታ ቦርድ ነው። የመጨረሻ ውሣኔ የሚያስተላልፉት ደግሞ ፕሬዚዳንቱ ናቸው።</p>

<p>«ይህንን መካድ ማለት ሕገመንግሥታዊ ሥርዓቱንና የተቋቋመውን የይቅርታ ቦርድም መናቅ ነው» ያሉት የፍትህ ሚኒስትሩ ወ/ት ብርቱካን የእድሜ ልክ እሥራት የተፈረደባቸው የመጸጸት ምልክት ባለማሳየታቸው እና ቀርበው ባለማስተባበላቸው ነው ብለዋል።</p>

<p>«ወ/ት ብርቱካን ለሪፖርተር ጋዜጣ በላኩት ቃሌ በሚል ጽሑፋቸው ይቅርታ መጠየቄን አልካድኩም የሚል ምላሽ ሰጥተው ነበር። ይህ እንደማስተባበያ አይቆጠርም ወይ? በሚል ለቀረበላቸው ጥያቄ አቶ ብርሃነ ሲመልሱ «ፖሊስ ጋር ሄደው የገለጹት ነገር የለም ማስተባበያ አንዲሰጡ ጥያቄ ያቀረበው ሕጋዊ የመንግሥት አካል [ፖሊስ] ነው። እንዲያስተባብሉ ጥሪ ቢደረግላቸውም ያሳወቁት ነገር የለም» ብለዋል።</p>

<p>አቶ ብርሃነ እንደሚሉት የኢትዮጵያ ፖለቲካ ሁኔታ የሚወሰነው በኢትዮጵያ መንግሥታትና በኢትዮጵያ ሕዝብ እንጂ በአንድ ግለሰብ ባለመሆኑ የወ/ት ብርቱካን መታሰር በአገሪቱ የፖለቲካ ሁኔታ ላይ የሚያመጣው ለውጥ አይኖረም። «ግለሰቦች ሚና አላቸው ነገር ግን በሕግ ፊት ሁሉም እኩል መሆን አለባቸው።»</p>

<p>ታች ወርዶ አንድን ግለሰብ እንደዚህ ተናገርክ ብሎ እርምጃ መውሰዱ ከመንግሥት የሚጠበቅ አይደለም ሲሉ አንዳንድ አስተያየት ሰጪዎች ይናገራሉ። አቶ ብርሃኑ ግን በዚህ አስተያየት አይስማሙም። «ይህንን ጉዳይ አሳንሶ ማየት አይቻልም በግለሰቧ ላይ ፍ/ቤት ጉዳዩን መርምሮ የጥፋትኝነት ውሣኔ ሰጥቷል። ጉዳዩን መንግሥት አጢኖ ይቅርታ ቢሰጥ ይጠቅማል ብሎ በወቅቱ ወስኗል። አሁን ሲታይ ግለሰቧ አልተጸጸቱም። የሕግ የበላይነት መረጋገጥ አለበት። መንግሥት ስለፈለገና ስላልፈለገ አይደለም»።</p>

<p>በጉዳዩ ዙሪያ ያነገገርናቸው የአንድነት ፓርቲ ም/ሊቀመንበር አቶ ተመስገን ዘውዴ በበኩላቸው ይቅርታ የተደረገለት የአንድ ግለሰብ ይቅርታ ሊነሳ የሚችለው ይቅርታው የተገኘው በማጭበርበር ከሆነ ወይም ደግሞ በቅድመ ሁኔታ የተሰጠ ሲሆንና ያ ቅድመ ሁኔታ ሲጣስ ብቻ መሆኑን በሕገ መንግሥቱ መቀመጡን ገልጸው ወ/ት ብርቱካን ከሁለቱ አንዱንም ስህተት አለመፈጸማቸውን ተናግረዋል።</p>

<p>ወ/ት ብርቱካን ከመታሰራቸው በፊት በጋዜጦች ባወጡት ቃሌ የሚል ጽሑፍ «የኢትዮጵያን መንግሥትና የኢትዮጵያን ሕዝብ ይቅርታ ጠይቄያለሁ» ማለታቸውን ያስታወሱት አቶ ተመስገን ፣ ወ/ት ብርቱካን ይቅርታ የተጠየቁበትን ሂደት እንጂ ይቅርታ መጠየቃቸውን አልካዱም ብለዋል።</p>

<p>በአዋጁ 395/96 አንቀጽ 17 ንዑስ አንቀጽ 1 እና 2 ይቅርታ የተደረገለት ሰውዬ ይቅርታ ከመንሳቱ በፊት ሰውየው በጽሑፍ የዘጋቸውን መልስ ለይቅርታ ቦርዱ የሚያቀርብበት 20 ቀን ሊሰጠው እንደሚገባ የተገለጸ መሆኑን የጠቆሙት አቶ ተመስገን «ይህ ሕግ በወ/ት ብርቱካን ላይ ተግባራዊ አልሆነም» ብለዋል። አያይዘውም በሕገ መንግሥቱ ላይ ፖሊስ ዋና ተዋናይ የሚሆንበት ሁኔታ አለመገለጹን ነገር ግን በወ/ት ብርቱካን ጉዳይ ላይ ፖሊስ ዋና ተዋናይ መሆኑ እንዳስገረማቸው ተናገረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 24 ቀን 2001</a></p>

</body>
</html>	
