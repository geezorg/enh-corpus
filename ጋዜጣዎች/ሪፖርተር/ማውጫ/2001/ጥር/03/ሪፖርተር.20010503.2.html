<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤልፎራ በፕራይቬታይዜሽን በ6 ክልሎች 33 ድርጅቶችን ገዝቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤልፎራ በፕራይቬታይዜሽን በ6 ክልሎች 33 ድርጅቶችን ገዝቷል</h2>


<p>ኤልፎራ አግሮ ኢንዱስትሪ ከፕራይቬታይዜሽን ኤጀንሲ 15.486.84 ሄክታር ወይም 154 ሚሊዮን 868 ሺ 400 ካሬ ሜትር ቦታ ተረከቦ በመሬት ግብር ዕዳ ጭቅጭቅና ክስ እየተመሰረተበት ነው። ኤልፎራ ነትሌ በደረሰበት ተከታታይ ዝርፊያ የሠራተኛ ማህበሩ ስጋቱን ገልጿል።</p>

<p>በጥቅምት ወር 1990 ዓ.ም የሚድሮክ ኢትዮጵያ አግሮ ኢንዱስትሪ የገዛቸው 8 አግሮ ኢንዱስትሪዎች በኦሮሚያ በ13 የተለያዩ ቦታዎች በድምሩ 11,231.05 ሄክታር፣ በአማራ በ3 የተለያዩ ቦታዎች በድምሩ 2,291.06 ሄክታር፣ በደቡብ መልጌ ወንዶ 320.82 ሄክታር፣ በአፋር በ3 የተለያዩ ቦታዎች 2,291.06 ሄክታር ፣ በሶማሌ ክልል በ6 ቦታዎች 34.18 ሄክታር መሬት ስፋት ያላቸው ሲሆን በተመሳሳይ በአዲስ አበባ አስተዳደር 21.5 ሄክታር በድሬዳዋ 7.91 ሄክታር በድምሩ 15,486.64 ሄክታር ወይም 154 ሚሊዮን 868ሺ 400 ካሬ ሜትር ስፋት እንዳለው ከጠቅላይ ሚኒስትር ቢሮ የተላለፈው ለኤልፎራ የተላለፈው የመሬት ዝርዝር ኪራይ አከፋፈል ሁኔታ ሰንጠረዥ ያሳያል።</p>

<p>የአከፋፈል ዝርዝር መመሪያው ቢላክም ኤልፎራ ያለበትን ዕዳ ባለመክፈሉ በተለያዩ የኦሮሚያ ዞኖች ክስ እየተመሰረተበት፣ ማስጠንቀቂያ እየተሰጠውና ውሣኔ እየተላለፈበት መሆኑ አይዘነጋም። ከግብር ዕዳው በተጨማሪ በተለያዩ ቦታዎች ላይ ያጋጠሙትን ችግሮች አሳሳቢነት ስማቸው እንዳይጠቀስ የጠየቁ ሠራተኞች ተናግረዋል።</p>

<p>መቂ ዝዋይ ዱግዳ ወረዳ የሚገኘው ኤልፎራ ነትሌ እርሻ በተከታታይ ዝርፊያ ተፈፀመበት፣ ዝርፊያውን ተከትሎ ሕይወቱ ባለፈ በአንድ የአካባቢው ተወላጅ ምክንያት የተፈጠረውን አለመግባባት ፖሊስ እንደተቆጣጣረው ታውቋል።</p>

<p>ታኅሣሥ 17 እና 18 ቀን 2001 ዓ.ም በተከታታይ የተካሄደውን የሰብል ዝርፊያ ለዋናው መሥሪያ ቤት በደብዳቤ ያሳወቀው የአግሮ ነትሌ እርሻ ሥራ አስኪያጅ አቶ ዳንኤል ቴዎድሮስ ስለተፈጠረው ዝርሪያና በአካባቢው ነዋሪዎች ተፈጠረ ስለተባለው ችግር ተጠይቀው «ዋናው መሥሪያ ቤት መግለጫ እንድሰጥ አላዘዘኝም» የሚል መልስ ቢሰጡም የተጠየቁትን አላስተባበሉም።</p>

<p>ነትሌ እርሻ የበቆሎና የቦሎቄ ምርት እየወቃ ባለበት በአሁኑ ሰዓት እየተፈፀመበት ያለው ዝርፊያ እንዴትና በምን ምክንያት እንደሆነ መቂ የሚገኘው የዱግዳ ወረዳ ፖሊስ ተጠይቆ መልስ አልሰጠም።</p>

<p>የወረዳው ፖሊስ አባል ሳጂን መሐመድ ከድር እንዳስታወቁት ዝርፊያውን በተመለከተ ምርመራ የሚያካሂደው እርሻ ጣቢያው አካባቢ የሚገኘው የዱግዳ ወረዳ ፖሊስ መሆኑን ተናግረዋል።</p>

<p>ተኅሣሥ 24 ቀን 2001 ዓ.ም ከሌሊቱ 7፡00 ሰዓት አካባቢ በእርሻ ውስጥ በመኪና ተጨፍልቆ ሆስፒታል ክደረሰ በኋላ ሞተ ስለተባለው የአካባቢው ጐሣ አባል በተመለከተ አሽከርካሪውና ተሽከርካሪዋ በቁጥጥር ስር መዋላቸውን ለሪፖርተር ጋዜጣ በስልክ አረጋግጠዋል።</p>

<p>የድርጅቱ ሠራተኞች በሌሊት አሰሳ ሲደረግ ማሳ ውስጥ በመኪና ተጨፈለቀ የተባለውን የአካባቢውን ጐሣ አባል ሞት ተከትሎ የጐሣው አባላት ድርጅቱ ላይ ተቃውሞ መሰንዘራቸውን፣ በወቅቱ መኪናዋን ሲያሽከረክር የነበረው አሽከርካሪ መንጃ ፈቃድ እንደሌለው ተናግረዋል። ሳጂን መሐመድ የሟች ጐሣዎች ፈጥረውት የነበረው ረብሻ በወረዳውና በኦሮሚያ የፖሊስ ኀይል ድጋፍ መርገቡን ከመግለፅ ውጪ አሽከርካሪው መንጃ ፍቃድ የሌለው ስለመሆኑ የተናገሩት ነገር የለም።</p>

<p>በአካባቢው ጐሣዎች የተነሣውን ረብሻና በተከታታይ የተካሄደው ዝርፊያ እንዳሳሰበው በመግለፅ የኤልፎራ ነትሌ እርሻ ሠራተኛ ማህበር ለኢትዮጵያ ሠራተኞች ማህበር፣ ለእረሻዎች ፌዴሬሽንና ለዋናው መሥሪያ ቤት ደብዳቤ ፅፏል።</p>

<p>ማህበሩ ታኅሣሥ 27 ቀን 2001 ዓ.ም በቁጥር ኤስአማ/295/2001 ባሰራጨው ደብዳቤ የሠራተኛ ህልውና አደገኛ ሁኔታ ውስጥ ስለሚገኝ ደብዳቤው በአድራሻ የተላከላቸው አካላት ከሚመለከታቸው አካላት ጋር በመነጋገር የሠራተኛውን ህልውና እንዲታደጉ ተማፅኗል። የማህበሩ ሊቀመንበር አቶ ፈቃዱ ማሞ በስልክ ለሪፖርተር የገለፁት ይህንኑ ነው። ሊቀመንበሩ ዝርፊያው በተከታታይ የሚካሄድበትን ምክንያት ተጠይቀው መልስ አልሰጡም።</p>

<p>በተያያዘ ዜና በኦሮሚያ ክልል የገጠር መሬት ኪራይ በተመሳሳይ ቦታ የተለያየ የክፍያ ተመን እንደነበር የጠቆሙ አንዳንድ ባለሀብቶች ምንም እንኳን ውሳኔው የሚኒስትሮች ምክር ቤት ቢሆንም ፍትሃዊ እንዳልሆነ ገለፁ። ቅናሽ የተደረገው ለኤልፎራ አግሮ እንዱስትሪ ብቻ ነው።</p>

<p>«ሁሉም ዓይነት ባለሀብቶች በእኩል ደረጃ ሊታዩ ይገባል» ያሉት እነዚሁ በመቂ አካባቢ የሚገኙ ባለሀባቶች ከ1990 ዓ.ም እስከ 1998 ዓ.ም ኤልፎራ አግሮ ኢንዱስትሪ በተለያየ ክልሎች ለከበት ማደለቢያ፣ ለስጋ ምርትና ለከብቶች ማቆያ ከፕራይቬታይዜሽንና ከመንግሥት ልማት ድርጅቶች ተቆጣጣሪ ኤጀንሲ ለገዛቸው አግሮ ኢንዱስትሪዎች የገጠር መሬት ኪራይ በሄክታር 15 ብር እንዲከፍል መደረጉን መቂ የሚገኘውን ነትሌ ኤልፎራ እርሻን ጠቅሰው ተናግረዋል።</p>

<p>በጠቅላይ ሚኒስትር ጽ/ቤት ኀላፊና የካቢኔ ጉዳዮች ሚኒስትር አቶ ብርሃኑ አዴሎ ፊርማ ጥር 30 ቀን 1998 ዓ.ም በቁጥር ጠ80-አጠ59/01/04 «ሚድሮክ ኢትዮጵያ በፕራይቬታይዜሽን ፕሮግራም የገዛቸውን አግሮ ኢንዱስትሪዎች በሚመለከት ስለተከሰተው የአፈፃፀም ችግር» በሚል ርዕስ የአዲስ አበባንና የድሬዳዋን ጊዜያዊ አስተዳደር ጨምሮ ለኦሮሚያ፣ ለአማራ፣ ለደቡብና ለሱማሌ ብሔራዊ ክልል በተፃፈው ደብዳቤ ኤልፎራ ለገዛቸው አግሮ ኢኑስትሪዎች ድርጅቶቹ በመግንሥት የግብር እዳቸውን እንዲከፍሉ በነበረበት ተመን ታስቦ የግብር እዳቸውን እንዲከፍሉ ትዕዛዝ መሰጠቱን ያስታወሱት ባለሀብቶች «እኛ በሄክታር 135 ብር እየከፈልን ለአገርም ይሁን ለአካባቢው የተለየ ጥቅም ሲሰጥ ለማይታዩ የሥራ ዘርፎች ልዩ እንክብካቤ ማድረግ ቅሬታና በእኩል ያለመታየት ቅሬታን ይፈጥራል» ብለዋል።</p>

<p>ዝዋይና መቂ የአትክልት ምርት የሚመረትባቸው አካባቢዎች በመሆናቸው በግል ከአርሶ አደሮች መሬት ተከራይተው የሚያለሙ በዓመት በሄክታር እስከ 1 ሺህ ብር እንደሚከፍሉ በመቂ አትክልት የሚያለሙ ገልፀዋል።</p>

<p>ቀደም ሲል 948.6 በአሁኑ 928 ሄክታር ስፋት ያለውና ከመቂ ከተማ ዋና መንገድ 15 ኪሎ ሜትር ርቆ የሚገኘው የኤልፎራ ነትሌ እረሻ የሚያለማው መሬት ከ40 ሄክታር እንደማይበልጥ ስማቸው እንዳይጠቀስ የጠየቁ ሠራተኞች ገልፀዋል።</p>

<p>ቀደም ሲል 948.6 በአሁኑ 928 ሄክታር ስፋት ያለውና ከመቂ ከተማ ዋና መንገድ 15 ኪሎ ሜትር ርቆ የሚገኘው የኤልፎራ ነትሌ እርሻ የሚያለማው መሬት ከ40 ሄክታር እንደማይበልጥ ስማቸው እንዳይጠቀስ የጠየቁ ሠራተኞች ገልፀዋል።</p>

<p>ድርጅቱ በአሁኑ ሰዓት 33 የሚጠጉ ቋሚና የኮንትራት ሠራተኞች ያለው ሲሆን አጣዳፊ ሥራ ሲኖር በመቶ የሚቆጠሩ ጊዜያዊ ሠራተኞች ይቀጥራል። የድርጅቱ ሠራተኞች እንደገለፁት በግለሰብ አትክልት ሥራ የሚቀጠሩ ጊዜያዊና የቀን ሠራተኞች በቀን 25 ብር የሚከፈላቸው ሲሆን የኤልፎራ ነትሌ እርሻ ግን የሚከፍለው 9 ብር ነው ብለዋል።</p>

<p>የድርጅቱ አንዳንድ ሠራተኞች እንደገለፁት ሪፖርተር ጋዜጣ ስለ ኤልፎራ መፃፍ ከጀመረበት ጊዜ አንስቶ ጋዜጣው ሠራተኛው እጅ እንዳይገባ በማሳሰብ የሠራተኞች መረጃ የማግኘት መብት እየተገደበ መሆኑን ተናግረዋል።</p>

<p>በተመሳሳይ የዝዋይ ዱግዳ የገቢዎች ጽ/ቤት ኤልፎራ ነትሌ ከ1998 ዓ.ም ጀምሮ ያለበትን የግብር እዳ ካልከፈለ በእርሻው ውስጥ ያለውን ንብረት በመያዝ ጉዳዩን ወደ ፍርድ ቤት እንደሚወስደው ማስጠንቀቁን የድርጅቱ የአስተዳደር ሠራተኞች ገልፀዋል።</p>

<p>የሚኒስትሮች ምክር ቤት ውሳኔን ጠቅሶ ከጠቅላይ ሚኒስትር ቢሮ የተፃፈው ደብዳቤ ከ1998 ዓ.ም በኋላ ያለው የገጠር መሬት ኪራይ ከክልሎች ጋር በሚደረግ ስምምነትና በተሻሻለው ሕግ መሠረት እንዲከፈል ያሳስባል። ደብዳቤው ይህንን ቢልም ኤልፎራ በተለያዩ የኦሮሚያ ዞኖች በግብር ዕዳ ክስ የተመሰረተበት መሆኑ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 3 ቀን 2001</a></p>

</body>
</html>	
