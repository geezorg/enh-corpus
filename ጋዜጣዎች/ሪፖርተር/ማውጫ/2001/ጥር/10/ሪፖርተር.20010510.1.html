<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ የፒያሳውን ጨምሮ ታጥረው የተቀመጡ ይዞታዎች የግንባታ ፈቃድ ተከለከሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዲስ አበባ የፒያሳውን ጨምሮ ታጥረው የተቀመጡ ይዞታዎች የግንባታ ፈቃድ ተከለከሉ</h2>


<p>በአዲስ አበባ መሬት ተረክበውና የግናባታ ፈቃድ ወስደው ግንባታ ያላካሄዱ ባለሀብቶች በድጋሚ የሚጠይቁትን የግናባታ ፈቃድ እንዳማይሰጥ ታወቀ። ውሣኔው ፒያሳ መሀል የታጠረውንም ቦታ ያካትታል። የአዳማ ከተማ ከንቲባ በበኩላቸው ለአዳማ ሸራተን መገንቢያ የተሰጠው ቦታ ሊነጠቅ እንደሚችል አስጠነቀቁ።</p>

<p>በአዲስ አበባ አተዳደር የሊዝ ምክትል ሥራ አስኪያጅ የሆኑት አቶ ሚካኤል ጦቢያስ ለሪፖርተር ጋዜጣ እንደገለፁት የግንባታ ፈቃድ ወስደው፣ በራሳቸው ችግር ግንባታ ያልጀምሩና ጊዜ ያለፈባቸው በድጋሚ የግንባታ ፈቃድ እንዳይሰጣቸው የተወሰነው ቀደም ሲል በባለአደራ ቦርዱ ከጥር 1997 ዓ.ም ጀምሮ ሲሆን አዲሱ አስተዳደርም ይህንኑ ውሣኔ አፅንቶታል።</p>

<p>አዲሱ አስተዳደር የግንባታ ፈቃድ በመከልከል ብቻ ሳይሆን አስፈላጊውን እርምጃ ለመውሰድ ከክፍለ ከተሞች መረጃ እየተሰበሰበ መሆኑን አቶ ሚካኤል አመልክተዋል። ባለሀብቶች ሁሉ በእኩል ዓይን እንደሚታዩም ተናግረዋል። ኃላፊው ይህንን ቢሉም ቀደም ሲል የአሰራር ክፍተት እንደነበር ተስማምተዋል።</p>

<p>ቃላቸውን በመጠበቅ በገቡት ውል መሠረት ወደ ተግባር የማይሸጋገሩ ባለሀብቶች «ኪራይ ሰብሳቢዎች» እንጂ ልማታዊ ባለሀብት ሊባሉ እንደማይችሉ የገለፁት አቶ ሚካኤል ለአንድ አገር እድገት የእውነተና ባለሀብቶች ተሳትፎ እንደሚያስፈልግ ተናገረዋል።</p>

<p>የአዲስ አበባ አስተዳደር ሁሉንም ዓይነት ባለሀብቶች በእኩል እንደሚያይ ያመለከቱት አቶ ሚካኤል «ልዩነት ብናደርግም በባለሀብቱ የልማት ተሳትፎ መሠረት ብቻ ነው» ብለዋል።</p>

<p>ተሳትፎው የሚለካው እሰራለሁ ያሉትን ጊዜን ጠብቆ በመሥራት ብቻ እንደሆነ የተናገሩት አቶ ሚካኤል፤ በአስተዳደሩ የአፈፃፀም ችግር ግንባታ ያልጀመሩ ችግራቸው እንዲፈታ እንደሚያደርግ ሁሉ በራሳቸው ችግር ግንባታ ባልጀመሩት ላይ እርምጃ ለመውሰድ አስተዳደሩ በዝግጅት ላይ መሆኑን አስታውቀዋል።</p>

<p>እስከመቼ በዚህ መልኩ ይቀጥላል? በሚል ለተጠየቁት ከየክፍለ ከተማው መረጃ እየሰበሰበ መሆኑን ኀላፊው ገልፀው በቅርቡ ጉዳዩ ለአስተዳደሩ ከቢኔ ቀርቦ የመጨረሻ ውሣኔ እንደሚሰጥበት ተናግረዋል።</p>

<p>ልማት የሕዝብ፣ የአስተዳደርና የመንግሥት ጥያቄ መሆኑን የገለፁት አቶ ሚካኤል አንዳንድ ባለሀብቶች በከተማ ቁልፍ ቦታዎችን ከተረከቡ በኋላ እንሰራለን ያሉትን ባለመሥራታቸው መንግሥትና ሕዝብ መጐዳታቸውን አመልክተዋል። «በእንደዚህ ዓይነት ባለሀብቶችና ፕሮጀክቶቻቸው ላይ ርምጃ አለመውሰድ እንደገና ልማት እንዳይፋጠን መንገዱን መዝጋት ነው» ብለዋል።</p>

<p>በሌላ በኩል ሼህ መሐመድ ሁሴን አል አሙዲ ለአዳማ ሸራተን ማስገንቢያ የተረከቡትን ቦታ የማያለሙ ከሆነ እንደ ማንኛውም ባለሀብት መሬቱን እንደሚነጠቁ የአዳማ ከተማ ከንቲባ አስታወቁ። ለአዳማ ከተማ ስታዲዮም ግንባታ የተገባው ቃልም እስካሁን ተግባራዊ አልሆነም።</p>

<p>የአዳማ ከተማ ከንቲባ አቶ ሲሳይ ነጋሽ ለሪፖርተር እንደገለፁት «በርካታ ቃል የገቡትና ውል የፈፀሙ ባለሀብቶች ወደ ሥራ ስለገቡ ሼክ መሐመድም ወደ ሥራ መግባት አለባቸው» ብለዋል።</p>

<p>የአድማ ሸራተን ግንባታ ተግባራዊ እንዲሆን በተደጋጋሚ ባለሀብቱን ለማግኘት ያደረጉት ሙከራ እንዳልተሳካ የገለፁት አቶ ሲሳይ ወኪላቸውን አቶ አብነት ገ/መስቀልን አግኝተው መልዕክት ማስተላለፋቸውን ተናግረዋል።</p>

<p>«አቶ አብነት ዲዛይኑን የሚሰራው የሸራተን አዲስን ዲዛይን የሰራው አርክቴክት ነው» እንዳሏቸው የተናገሩት ከንቲባው የዲዛይን ሥራው ሊከብድ ቢችልም ወደ ሥራ የሚገባበት መንገድ ቢመቻች የተሻለ እንደሚሆን ተናግረዋል። ግንባታው ከተጓጐስ? ለተባሉት «ሌሎች ላይ እንደሚወሰደው እርምጃ መሬቱን ነጥቀን ለሌላ ባለሀብት እንሰጣለን» ብለዋል።</p>

<p>በሌላም በኩል ባለሀብቱ በአዳማ አንድ ዘመናዊ ስታዲየም ለመገንባት ቃል ቢገቡም እስካሁን ተግባራዊ አለማድረጋቸው ተገልጿል።</p>

<p>በመጀመሪያ 50ሺ ተመልካች እንዲይዝ ተደርጐ የተሰራው ዲዛይን ወጪው ከ800 ሚሊዮን ብር በላይ በመሆኑ 30 ሺ ሰው እንዲይዝ ተደርጐ ዲዛይን እንዲቀየር መደረጉን፣ ይህም የሆነው በባለሀብቱ ትዕዛዝ መሠረት እንደሆነ አቶ ሲሳይ አስታውቀዋል።</p>

<p>«30 ሺ ሰው የሚይዝ ስታዲየም ዲዛይን አሰርታችሁ ጨረታ አውጡና ንገሩኝ» በማለት ባለሀብቱ የግንባታውን ወጪ እንደሚሸፍኑ ገልፀው እንደነበር የገለለፁት አቶ ሲሳይ ይህንንም ለወኪላቸው መግለፃቸውን አስረድተዋል።</p>

<p>ግንባታው የማይሰራ ከሆነ የስታዲየሙን ግንባታ አስተዳደሩ በሚፈልገው መንገድ እንደሚሄድበት ከንቲባው ተናግረዋል።</p>

<p>ቀደም ሲል የኦሮሞ ባህል ለመገንባት ባለሀብቱ ቃል ቢገቡም ተግባራዊ ባለማድረጋቸው በክልሉ በጀትና በሕዝቡ ትብብር ግንባታውን ለማከናወን የክልሉ ካቢኔ በወሰነው መሠረት ፕሮጀክቱ ከሚድሮክ ተንጥቆ ለሌላ ኮንትራከተር መሰጠቱ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 10 ቀን 2001</a></p>

</body>
</html>	
