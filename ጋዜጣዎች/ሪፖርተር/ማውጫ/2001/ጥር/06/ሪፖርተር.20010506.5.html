<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ ዘመቻ ተሳክቷል?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሊያ ዘመቻ ተሳክቷል?</h2>


<p>የኢትዮጵያ ጦር በያዝነው ሣምንት መጨረሻ ከሶማሊያ ሙሉ በሙሉ ለቅቆ ይወጣል ተብሎ እየተጠበቀ ሲሆን፣ ለሶማሊያ የሽግግር መንግሥት የጦር መሳሪያ ለግሷል። የኢትዮጵያ መንግሥት በሶማሊያ የነበረውን ተልዕኮ ማሳካቱን ሲገልፅ አንዳንዶቹ የኢትዮጵያ ትልዕኮ አልተሳካም ይላሉ።</p>

<p>ለሁለት ዓመታት የሶማሊያን ሠላም ለማስከበርና የኢትዮጵያን ጥቅም ለማስከበር በሚል በሶማሊያ የቆየው የኢትዮጵያ ጦር ከአዲሱ የፈረንጆች ዓመት የመጀመሪያ ቀናት አንስቶ ግዳጄን ተወጥትቻለሁ በማለት ሶማሊያን በመልቀቅ ላይ ይገኛል። የጦሩ ከሶማሊያ መልቀቅ በሶማሊያ የእርስ በርስ ግጭቱ በከፋ ሁኔታ ይቀጥላል የሚሉ ሲኖሩ፣ የኢትዮጵያ ጦር መውጣት በሶማሊያ ሠላም ለማስፈን የተሻለ አማራጭ ያመጣል የሚሉም ይደመጣሉ።</p>

<p>የኢትዮጵያ ጦር ሶማሊያን መልቀቅ መጀመሩን ተከትሎ አክራሪ ቡድኖቹ እየተነቃቁ ነው። የአክራሪዎቹ መነቃቃት ደግሞ በራሱ ለመቆም ያልቻለውን የሶማሊያ የሽግግር መንግሥት ጦር ያሽመደምደዋል የሚል ከፍተኛ ስጋት ፈጥሯል። አልሻባብ ከአልቃይዳና ከሌሎች አገራት የሚያገኘውን ድጋፍ በመጠቀም በሶማሊያ የሽግግር መንግሥቱን ሊያፈርስ ይችላል የሚል ፍራቻም ነግሷል።</p>

<p>ይህ ሁሉ ለውጥ ያሳሰባት አሜሪካ የተባበሩት መንግሥታት ከየትም ይሁን ከየት የሠላም አስከባሪ ኃይል በቦታው እንዲያስፍር ጠይቃለች። የተባበሩት መንግሥታት የሚፈለገውን የሠላም አስከባሪ ኃይልና የፋይናንስ አቅም ማግኘት ተስኖታል። አሜሪካ ከትናንት በስቲያ እንዳስታወቀችው፣ የኢትዮጵያ ጦር መውጣት በሶማሊያ የከፋ ቀውስ ሊያስከትል ስለሚችል ጊዜውን የጠበቀ የዓለም አቀፉ ማኅበረሰብ ጣልቃ ገብነት ያስፈልጋል።</p>

<p>የኢትዮጵያ ጦር ሶማሊያ ሙሉ በሙሉ በመልቀቅ ለመውጣት ጥቂት ቀናት ቢቀሩትም የተለያዩ ጥቃቶች ከአክራሪ ኃይሎች እየተሰነዘሩበት እንደሆነም ዘገባዋች ያመለክታሉ። በመንገድ ላይ የተቀበሩ ፈንጂዎች በተሽከርካሪዎች ላይ ጉዳት ሲያደርሱ ህይወታቸው ያለፈ ወታደሮችም እንዳሉም ዓለም አቀፍ ሚዲያዎች ዘግበዋል። ጥቃቱን በመፈፀም የተጠረጠረው የተቃዋሚ ፓርቲ ኤ.አር.ኤስ በኢትዮጵያ ወታደሮች ላይ ምንም ዓይነት ጥቃት አለመፈፀሙንና ይህንን የፈፀሙትንም እንደሚቃወም አስታውቋል። በኢትዮጵያ ጦር ላይም ይሁን በሽግግር መንግሥቱ የተለያዩ የሽብር ጥቃቶች እንደፈፀመ የሚገልፀው በአልቃይዳና በኤርትራ መንግሥት የሚደገፈው አልሸባብ አስተያየት ከመስጠት ተቆጥቧል።</p>

<p>የኢትዮጵያ መንግሥት ከሶማሊያ መውጣቱን አስመልክቶ ባወጣው መግለጫ የኢትዮጵያ ጦር ተልዕኮውን አሳክቶ እንደተመለሰ ገልጿል። ኢትዮጵያ ተደቅኖባት የነበረውን የደህነት ስጋት ሙሉ በሙሉ እንደተቀረፈ የኢትዮጵያ መንግሥት ይገልፃል። ይህም የኢትዮጵያ መንግሥት ዋነኛ ተልዕኮ እንደነበርና ይህንንም ሙሉ በሙሉ ማሳካቱን ይገልፃል።</p>

<p>የኢትዮጵያ መንግሥት ተልዕኮውን ሙሉ በሙሉ መሳካቱን ቢገልፅም፣ አስተያየት ሠጪዎች ግን ያልተሳኩ ተልዕኮዎች እንዳሉ ያስረዳሉ። በሶማሊያ ማዕከላዊና ጠካራ መንግሥት ከጠፋ 18ኛ ዓመት ተቆጥሯል። የሽግግር መንግሥቱን ጠንካራ መንግሥት ለማድረግ ወደ ሶማሊያ ያቀናው የኢትዮጵያ ጦር ይህንን ማድረግ አልቻለም። ለዚህም ዋነኛ ተጠያቂ ሆነው የቀረቡት ራሳቸው የሶማሊያ የሽግግር መንግሥት ባለሥልጣናት ናቸው። የኢትዮጵያ መንግሥት ወደ ሶማሊያ ሲያመራ አክራፊ ቡድኖችን ሙሉ በሙሉ የማስወገድ አካሄድ ተከትሎ ነበር። ይሁን እንጂ የኢትዮጵያ ጦር ይህንን ማድረግ አልቻለም። የተሳካው የኢትዮጵያ መንግሥት ተልዕኮ የተኛው ነው በማለት የሚጠይቁ ስዎች አሉ።</p>

<p>የሶማሊያ ዘመቻ ኢትዮጵያ በአፍሪካ ቀንድ ኃያል አገር መሆኗን ያሳየችበት ስለመሆኑ የሚገልፁ አስተያየት ሰጪዎች፣ የኢትዮጵያ መንግሥት ተልዕኮ ተሳክቷል ከተባለ በሶማሊያ ሠላም ማምጣትና ማዕከላዊ መንግሥት እንዲቋቋም ከመረዳት አንፃር ሳይሆን ለዓለም አቀፉ ማኅበረሰብ፣ በአፍሪካ ቀንድ ላሉ አገራት ከሶማሊያ ለሚንቀስቀሱ አክራሪዎች ኃይልነቱን ማሳየቱን ነው። ከዚህ በተረፈ ግን የሶማሊያ ችግር በሶማሊያውያን ብቻ የሚፈታ መሆኑን ለመግለፅ ኢትዮጵያ ለሶማሊያውያን በጐውን በመመኘት ጦሩ ሶማሊያን ጥሎ እየወጣ ነው።</p>

<p>የኢትዮጵያ መንግሥት እንደሁልጊዜው ሁሉ በሶማሊያ ጠንካራ መንግሥት ተመስርቶ ማየት እንደሚፈልግ፣ የሶማሊያ ሕዝቦችም ሠላም እንዲያገኙ ኢትዮጵያ ድጋፏን አጠናክራ እንደምትቀጥል ጠቅላይ ሚኒስትር መለስ፣ በካርቱም የሠንዓ ጉባዔ ላይ ተናግረዋል።</p>

<p>የኢትዮጵያ ጦር ሶማሊያን ሙሉ በሙሉ ለቅቆ እየወጣበት ባለበት በዚህ ሠዓት የኢትዮጵያ ጦር ይገለገልባቸው የነበሩ የጦር መሳሪያዎች ውስጥ የተወሰኑትን ኢትዮጵያ ለሶማሊያ የሽግግር መንግሥት አበርክታለች። የኢትዮጵያን መንግሥት የጦር መሳሪያ ድጋፍ የተረከቡት የሽግግር መንግሥቱ ጠቅላይ ሚኒስትር ሁሴን ኑር አደም የኢትዮጵያ መንግሥት፣ የኢትዮጵያ የጦር ኃይልና የኢትዮጵያ ሕዝብ ለሶማሊያ ሠላምና መረጋጋት የከፈሉትን መስዋዕትነት አድንቀው በተሰጣቸው የጦር መሳሪያም የሶማሊያን የሽግግር መንግሥት አቅም ለማጠናከርና በአገሪቱ ሠላም ለማስፈን እንደሚጠቀሙበት ተናግረዋል።</p>

<p>የተባበሩት መንግሥታት ድርጅት በሶማሊያ የጦር መሳሪያ ማዕቀብ ከጣለ ዓመታት ቢቆጠሩም፣ ወደ ሶማሊያ ከኤርትራና ከየመን ከፍተኛ መጠን ያለው የጦር መሳሪያ እንደሚገባ ይገለፃል። ይህንን የጦር መሳሪያ ተቃዋሚዎችና አክራሪዎች ስለታጠቁ የኢትዮጵያ መንግሥት የጦር መሳሪያ ድጋፍ መስጠቱ የሽግግር መንግሥቱ የአክራሪ ቡድኖቹን በተሻለ ሁኔታ እንዳመቻቸው እና እንዳቋቋማቸው ይረዳል ተብሏል።</p>

<p>የኢትዮጵያ ጦር ኃይል ጠቅልሎ ሲወጣ በሶማሊያ ምን ይፈጠራል? ሶማሊያስ ለምን ያህል ጊዜ መንግሥት አልባ ሆና ትቀጥላለች? የሚሉና ሌሎች ብዙ ተያያዥ ጥያቄዎች ምላሽ ይጠብቃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 6 ቀን 2001</a></p>

</body>
</html>	
