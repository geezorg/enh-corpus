<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በረከት ስምኦን የመንግሥት ኮሙዩኒኬሽን ጉዳዮች ጽ/ቤት ሚኒስትር ሆነው ተሾሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በረከት ስምኦን የመንግሥት ኮሙዩኒኬሽን ጉዳዮች ጽ/ቤት ሚኒስትር ሆነው ተሾሙ</h2>


<p>የቀድሞው የማስታወቂያ ሚኒስትር አቶ በረከት ስምኦን የመንግሥት ኮሙዩኒኬሽን ጉዳዮች ጽ/ቤት ኃላፊ ሚኒስትር ሆነው ተሾሙ። ተቃዋሚዎች የአቶ በረክት ስምኦንን ሹመት ባይቃወሙትም በጽ/ቤት ደረጃ ለተቋቋመ መሥሪያ ቤት ሚኒስትር መሾም አስፈላጊ አለመሆኑን ገልጸዋል።</p>

<p>ከማስታወቂያ ሚኒስትርነት ስልጣናቸው ከተነሱ በኋላ በጠቅላይ ሚኒስትር ጽ/ቤት በሚኒስተር ማዕረግ የጠቅላይ ሚኒስትሩ የሕዝብ ግንኙነት አማካሪ ሆነው ሲያገለግሉ የቆዩት አቶ በረከት ስምኦን የሚሙዩኒኬሽን ጉዳዮች ጽ/ቤት ኃላፊ ሚኒስትር ሆነው የተሾሙት ጠቅላይ ሚኒስትር መለስ ዜናዊ ለተወካዮች ምክር ቤት የሹመት ጥያቄውን በትላንትናው ዕለት ካቀረቡ በኋላ ነው።</p>

<p>በቀረበው የሹመት ጥያቄ ላይ አስተያየት የሰጡት የኢዴአፓ-መድኅን ሊቀመነበር አቶ ልደቱ አያሌው የአቶ በረከት መሾም ፓርቲያቸው እንደማይቃወመው ገልጸው «በጽ/ቤት ደረጃ ያለን መሥሪያ ቤት ለምን በሚኒስቴር ደረጃ ማቋቋም አስፈለገ?» የሚል ጥያቄ አንስተዋል። በቀድሞው የማስታወቂያ ሚኒስቴርና በአሁኑ የመንግሥት ኮሙዩኒኬሽን ጉዳዮች ጽ/ቤት መካከል ያለው ልዩነትም እንዲብራራላቸው ጠይቀዋል።</p>

<p>አቶ ቡልቻ ደመቅሳ በሌሎች አገሮች ሚኒስትሮች ከመሾማቸው በፊት የተሿሚዎቹ ግለሰቦች የሕይወት ታሪክና ዝርዝር መረጃ ከአንድ ሣምንት በፊት ቀደም ብሎ እንደሚበተንና የፓርላማ አባላቱም ስለተሿሚዎቹ ቀደም ብለው መረጃ የሚያገኙበት መንገድ እንደሚመቻች ገልጸው በኢትዮጵያ ያለው ተጨባጭ ሁኔታ ግን ከዚህ የተለየ በመሆኑ የፓርላማ አባላት ስለተሿሚዎች በቂ መረጃ እንደማያገኙ አስረድተዋል።</p>

<p>አቶ ቡልቻ የአቶ በረከት ሹመት እንደማይቃወሙ ቢገልጹም እርሳቸው በአቶ በረከት ቦታ ቢሆኑ ኖሮ ሹመቱን እንደማይቀበሉት ተናግረዋል። «ክቡር አቶ በረከትን ብሆን ኖሮ ሹመቱን አልቀበለውም ነበር። እንዴት የጽ/ቤት ሚኒስትር እሆናለሁ?» ብለዋል።</p>

<p>ከተቃዋሚዎች ለቀረበው ጥያቄ ምላሽ የሰጡት በፓርላማ የመንግሥት ተወካይ አቶ ኃይለማርያም ደሳለኝ በሌሎች አገሮች የተሿሚዎች የሕይወት ታሪክ ሳይቀርብ የሹመት ጥያቄ የሚቀርብበት ሁኔታ መኖሩንና ብዙውን ጊዜ ኃላፊነት የሚጣለው ለሿሚው አካል መሆኑን ገልጸው ኢትዮጵያ ውስጥ ግን ከሌሎች በተለየ መልኩ ጉዳዩ ሰፋ ብሎ የተሿሚዎች የሕይወት ታሪክ እንዲቀርብ ሆኗል ብለዋል።</p>

<p>«በጽ/ቤት ደረጃ ላለመሥሪያቤት ሚኒስትር መሾም ለምን አስፈለገ?» ለሚለው ሲመልሱም «ዋናው ነገር ጽ/ቤት እና ኤጀንሲ መባሉ ሳይሆን የሚሰሩት ሥራ ነው» ብለዋል። እንደዚህ ዓይነት አሰራር እንደ ደቡብ አፍሪካ ባሉ አገሮችም እንደሚሰራበት ጠቁመዋል።</p>

<p>በአቶ በረከት ስምኦን የሹመት ጥያቄ በቀረበበት ወቅት አቶ ኃይለማርያም ደሳለኝ የተሿሚውን አጭር የሕይወት ታሪክ አንብበዋል። ከሕይወት ታሪኩ ንባብ ለመረዳት እንደቻልነው አቶ በረከት የመጀመሪያ ዲግሪያቸውን በኢኮኖሚክስ የያዙ ሲሆን በአሁኑ ሰዓት ደግሞ በለውጥ አመራር ሳይንስ ሁለተኛ ዲግሪያቸውን እየሰሩ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 6 ቀን 2001</a></p>

</body>
</html>	
