<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦፌዴንና ኦህኮ የመሰረቱት ቅንጅት ለሁለት ዓመት ይቆያል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኦፌዴንና ኦህኮ የመሰረቱት ቅንጅት ለሁለት ዓመት ይቆያል</h2>


<p>የኦሮሞ ፌዴራሊስት ዴሞክራሲያዊ ንቅናቄ (ኦፌዴን) እና የኦሮሞ ሕዝቦች ኮንግረስ (ኦህኮ) ፓርቲ ከትላንት በስቲያ ይፋ ያደረጉት ቅንጅት የሁለት ዓመታት ዕድሜ እንደሚኖረው አስታወቁ። የሁለት ፓርቲ ሊቀመንበሮች ዶ/ር መረራ ጉዲና እና አቶ ቡልቻ ደመቅሳ የቅንጅት የጋራ ሰብሳቢዎች ሆነው ተመረጡ።</p>

<p>ሁለቱ ፓርቲዎች «የኦሮሞ ፌዴራሊስት ኮንግረስ» በሚል ስያሜ ቅንጅት የፈጠሩት ለሚመጣው ምርጫ በአንድ ላይ ለመቅረብና እርስ በእርስ መወዳደርን ለማሰቀረት ታስቦ መሆኑን ለሪፖርተር ጋዜጣ የገለጹት አቶ ቡልቻ የቅንጅቱን መመሥረት ተከትሎም እርሳቸውና ዶ/ር መረራ የጋራ ሰብሳቢዎች ሆነው መመረጣቸውን ተናግረዋል።</p>

<p>አቶ ቡልቻ እንዳሉት በእርሳቸውና በዶ/ር መራራ መካከል ምንም የስልጣን ልዩነት አይኖርም። ምክትልና አንደኛ የሚባል ነገርም የለም። ከሁለቱ አንዱ በተገኘ ጊዜ ፊርማ ይፈርማል ስብሰባም መጥራት ይችላል።</p>

<p>«ሁለታችሁም ተመሳሳይ ስልጣን እንዲኖራችሁ መደረጉ በውሣኔ አሰጣጥ ላይ ችግር አይፈጥርባችሁም ወይ? ወደ ቅራኔስ ሊመራችሁ አይችልም?» በሚል ላቀረብንላቸው ጥያቄ አቶ ቡልቻ ሲመልሱ «ፓርቲያችንን እንደተጋባ ባልና ሚስት ቁጠረው። ችግር ላለመፍጠር መቶ በመቶ ተስማምተናል። እኛ ብቻ ሳይሆን ፓርላማ ውስጥ ያሉ አባሎቻችን በሙሉ አንድም ጥያቄ ላለማንሳት ተስማምተዋል» ብለዋል።</p>

<p>በጉዳዩ ላይ ያነጋገርናቸው ዶ/ር መረራ ጉዲና በበኩላቸው በአንዳንድ አገሮች አንድ ቅንጅት በጋራ ስብሰባዎች የሚመራበት ሁኔታ መኖሩንና አሰራሩ ችግር እንደማይፈጥር ገልጸው ምርጫ ቦርድ የሁለቱን ፓርቲዎች ቅንጅት ምስረታ ከተቀበለው የውስጥ ሕግና ደንብ በማውጣት አሰራሩን ቀላል ለማድረግ እንደሚሞክሩ አስታውቀዋል።</p>

<p>ከአቶ ቡልቻ ገለፃ ለመረዳት እንደተቻለው በኦፌዴንና በኦህኮ የተመሰረተው ቅንጅት የሁለት ዓመት እድሜ ይኖረዋል።</p>

<p>እርሳቸው እንደሚሉት ከኢሕአዴግ ጋር ንክኪ የሌለውና በሰላማዊ መንገድ የሚታገ ማንኛውም የኦሮሞ ድርጅት ቅንጅቱን ለመቀላቀል ከፈለገ ማመልከቻው ተቀባይነት ያገኛል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 6 ቀን 2001</a></p>

</body>
</html>	
