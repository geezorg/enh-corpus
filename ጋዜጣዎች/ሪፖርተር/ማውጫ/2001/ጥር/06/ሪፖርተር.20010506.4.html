<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሐይማኖት ግጭት ለመፍጠር ተንቀሳቅሰዋል የተባሉ ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሐይማኖት ግጭት ለመፍጠር ተንቀስቅሰዋል የተባሉ ተያዙ</h2>


<p>የፌዴራል ፖሊስ በሐይማኖት መካከል ግጭትን ለመፍጠር እየተንቀሳቀሱ ናቸው ያላቸውን ግለሰቦች ሰሞኑን በቁጥጥር ስር ማዋሉ ታወቀ። ግለሰቦቹ ለቅስቀሳ የተጠቀሙባቸውን ወረቀቶች አባዝተዋል የተባሉ ማተሚያ ቤቶችም ተይዘዋል።</p>

<p>አንድ የፌዴራል ፖሊስ ከፍተኛ ባለስልጣን ለሪፖርተር ጋዜጣ እንደገለፁት «ሐይማኖትን በማበላለጥ» ልዩነት የሚፈጥሩ ወረቀቶች በተለያዩ ቦታዎች መበተናቸውን ተከትሎ አስፈላጊው ክትትል ተደርጓል። በዚህም ድርጊቱን ሲፈጽሙ የነበሩ በቁጥጥር ስር ውለዋል።</p>

<p>የአይን ምስክሮች እንደገለፁት በአዲስ አበባ በመርካቶ ሀደሬ ሰፈር ተብሎ በሚጠራው ቦታ ባለፈው ሳምንት ማብቂያ የተበተኑት ወረቀቶች ሆን ተብሎ የሃይማኖት ግጭትን በመፍጠር ሁከትን ለማነሳሳት ያለሙ ነበሩ።</p>

<p>ከፍተኛ ባለስልጣኑ ስለተበተኑት ወረቀቶች ዝርዝር ከመናገር ቢቆጠቡም «ማንኛውም በሕገ ወጥ መንገድ ወረቀት በሚበትኑ፣ አንዱን በሌላው ላይ የማነሳሳት ተግባር በሚፈጽሙ ላይ ይቅርታ የሌለው ሕጋዊ ርምጃ ይወስዳል» በማለት መንግሥት ለጉዳዩ ትኩረት ሰጥቶ እየሰራ መሆኑን አስታውቀዋል።</p>

<p>ሰሞኑን በአዲስ አበባ በእምነት ማምለኪያ ቦታዎች ላይ የተበተኑት ወርቀቶች የሚባዙበት ምንጭ መታወቁን የጠቆሙት እኚሁ ከፍተኛ ባለስልጣን «...በየጎሬ ውስጥ ያሉ የሕትመት ሰራተኞችና የሕትመት መሳሪያዎች በቁጥጥር ስር ውለዋል» ብለዋል።</p>

<p>የፌዴራል ፖሊስ በቀጣይም በጉዳዩ ዙሪያ ትኩረት ሰጥቶ እንደሚሰራ ያስታወቁት ኃላፊ በሐይማኖት ስም አንዱን ከሌላው በማጋጨት የራሳቸውን ልዩ አጀንዳ ለማስፈፀም የሚንቀሳቀሱ የየትኛውም የሐይማኖት ተከታዮች ከእንደዚህ ዓይነት ተግባራቸው እንዲቆጠቡ አሳስበዋል።</p>

<p>በመርካቶ ሀደሬ ሰፈር የተበተኑት የቅስቀሳ መልዕክት ያላቸው በራሪ ወረቀቶች ተከትሎ ባለፈው ሳምንት የጁምአ ስግደት ላይ ከእስልምና ምክር ቤት ለሐይማኖቱ ተከታዮች ወረቀት ተሰራጭቷል።</p>

<p>በብተና የተሰራጨው ወረቀት በእስልምናና በክርስትና ሃይማኖት መካከል ግጭት ለማነሳሳት የሚንቀሳቀሱ ስላሉ የሙስሊሙ ኅብረተሰብ አስፈላጊውን ጥንቃቄ እንዲያደርግ የሚጠይቅ ነው።</p>

<p>ፖሊስ ከጉዳዩ ጋር በተያያዘ የተያዙ ሰዎች እና የሕትመት ድርጅቶች ብዛት ከመግለጽ ተቆጥቧል።</p>

<p>ቀደም ሲል የፌዴራል ፖሊስ ከአልሸባብ የአሸባሪዎች ቡድን ጋር በተያያዘ አዲስ አበባ ላይ አደጋ ለማድረስ ዝግጅት እየተደረገ መሆኑን እንደደረሰበት ገልፆ መግለጫ መስጠቱ አይዘንጋም።</p>

<p>ፖሊስ በመግለጫው እንዳመለከተው የአደጋው ስጋቶች ከስጋት አልፈው ጉዳት እንዳያደርሱ ህዝቡ አስፈላጊውን ትብብር እንዲያደርግ መጠየቁና መግለጫውን ተከትሎ በተደረገ የፖሊስ ሥራ የሽብር ስራው ተግባራዊ ናቸው የተባሉ በቁጥጥር ሥር መዋላቸውን ጠቅሰን መዘገባችን ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 6 ቀን 2001</a></p>

</body>
</html>	
