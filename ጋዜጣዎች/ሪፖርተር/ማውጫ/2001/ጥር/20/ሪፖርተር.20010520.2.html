<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድነት ፓርቲ - ዶ/ር ያዕቆብን ጨምሮ አባሎቹን ፖሊስ አስሯቸው እንደነበረ ገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድነት ፓርቲ - ዶ/ር ያዕቆብን ጨምሮ አባሎቹን ፖሊስ አስሯቸው እንደነበር ገለጸ</h2>


<p>በአማራ ክልል የተቋቋሙ የአንድነት ፓርቲ ጽ/ቤቶችን አለመጎብኘትና ሌሎችን ቢሮዎችም ለማቋቋም ወደ አካባቢው የተጓዘው በዶ/ር ያዕቆብ የሚመራው ቡድን በመርሳ ከተማ ለሰዓታት መታሰሩ ተገለፀ። በደቡብ ክልል ኡዲቲ በተባለው ሥፍራ ተቋቁሞ የነበረው የፓርቲው ጽ/ቤትም በክልሉ ባለስልጣናት መዘጋቱን የፓርቲው ም/ሊቀመንበርና የሕዝብ ግንኙነት ኃላፊ ዶ/ር ኃይሉ ለሪፓርተር ጋዜጣ አስታውቀዋል።</p>

<p>ዶ/ር ኃይሉ እንደገለጹት ቅዳሜ እለት ጉብኝቱን በደብረብርሃን የጀመረው በዶ/ር ያዕቆብ የሚመራው ቡድን ችግር የገጠመው መርሳ ሲደርስ ነው። ከአዲስ አበባ የተንቀሳቀሱ የፓርቲው አባላትና በመርሳ አካባቢ የሚኖሩ 10 የአንድነት ፓርቲ አባላት በቢሮ ውስጥ ስብሰባ ማድረጋቸውን የጠቆሙት ዶ/ር ኃይሉ ስብሰባው እየተካሄደ እያለ ፖሊሶች ስብሰባ ወደሚደረግበት ቦታ በመሄድ «የምታደርጉትን እንቅስቃሴ አላሳወቃችሁም» በሚል ዶ/ር ያዕቆብን ጨምሮ ሁሉንም ተሰብሳቢዎች ከቀኑ 9፡00 ሰዓት ጀምሮ እስከ 11፡30 ድረስ በእስር ቤት እንዳቆዩዎቸው ተናግረዋል። ከታሳሪዎቹ መካከልም አንዱ የፓርላማ አባል መሆናቸውን አክለው ገልፀዋል።</p>

<p>ዶ/ር ኃይሉ እንደሚሉት አቶ ብሩ በርመጃ የተባሉት የፓርላማ አባል መታሰር የሚያመለክተው ለተወካዮች ምክር ቤት አባላት የሚሰጠው የሕግ ከለላ በክልል ባለስልጣናት ዘንድ ተግባራዊ እንደማይሆን ነው።</p>

<p>በብሔራዊ ደረጃ የታወቀንና በምርጫ ቦርድ የተመዘገበን ፓርቲ አናውቅም በማለት የአንድነት ፓርቲ አባላት የቢሮ ስብሰባ እንዳያካሂድ የአካባቢው ባለስልጣናት መከልክላቸው እንዳስገረማቸው የገለፁት ም/ሊቀመንበሩ «በዞንና በወረዳ ያሉ የመንግሥት ባለስልጣናት ተገቢው የሕግ ግንዛቤ እንዲኖራቸው የበላይ ባለስልጣናት ጥረት ሊያደርጉ ይገባል» ብለዋል።</p>

<p>«መንግሥት የመድበለ ፓርቲ እንዲዳብር እንፈልጋለን ብሎ የሚናገረውን በተግባር ሲፈጽም ማየት እንፈልጋለን» ያሉት ዶ/ር ኃይሉ ይህንን እውን ለማድረግም በዞንና በወረዳ ያሉትን ባለስልጣናት መንግሥት ስርዓት ሊያስይዛቸው እንደሚገባ አስገንዝበዋል።</p>

<p>በተመሳሳይ መልኩ በአቶ ተመስገን ዘውዴ የሚመራው የአንድነት ፓርቲ ቡድን እስከ ትናንት ድረስ በደቡብ ክልል የሚገኙ 15 ጽ/ቤቶችን መጎብኘቱን ኡዲቲ የሚገኘው የፓርቲው ጽ/ቤት በክልሉ ባለሥልጣናት ትዕዛዝ ከመዘጋቱ ውጭ ያጋጠምው ችግር እንደሌለ ገልጸዋል። የአመራር ቡድኑ አባላት ጉብኝታቸውን አጠናቀው ወደ አዲስ አበባ ሲመጡም ባጋጠሙ ችግሮች ላይ ውይይት እንደሚካሄድና ለችግሩ መፍትሄ እንደሚፈለግ ተናግረዋል።</p>

<p>በሌላ በኩል በአሁኑ ሰዓት በእስር ቤት የሚገኙትን ወ/ሪት ብርቱካን ሚደቅሳን ለመተካት ምርጫ ማካሄድ የማይታሰብ ጉዳይ መሆኑን ዶ/ር ኃይሉ አስታውቀዋል። እንደ እርሳቸው ገለፃ የፓርቲው ዋና ሊቀመንበር በማይኖርበት ጊዜ ቀዳሚው ም/ሊቀመንበር ዋና ሊቀመንበሩን ተክቶ የሚሰራበት ሁኔታ በሕገ ደንቡ ውስጥ የተቀመጠ በመሆኑ ሌላ ሊቀመንበር መምረጥ አያስፈልግም። በአሁኑ ሰዓትም የፓርቲው ቀዳሚ ም/ሊቀመንበር ኢንጂነር ግዛቸው ሽፈራው የወ/ሪት ብርቱካንን ኃላፊነትና ተግባር እየተወጡ መሆኑን ዶ/ር ኃይሉ ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 20 ቀን 2001</a></p>

</body>
</html>	
