<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በናይሮቢ የኢትዮጵያዊው ዲፕሎማት ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በናይሮቢ የኢትዮጵያዊው ዲፕሎማት ተገደሉ</h1>

 
<p>በጎረቤት ሃገር ኬንያ የኢትዮጵያ ፌዴራላዊ ዴሞክራሲያዊ ሪፐብሊክ ኤምባሲ 1ኛ ፀሐፊ የነበሩት አቶ አሰፋ ገብረሥላሴ ናይሮቢ ከተማ ውስጥ በሃርሊንግሃም ሰፈር በሚገኘው መኖርያ ቤታቸው መግቢያ ላይ ባደፈጡ ሁለት ሰዎች በተሽከርካሪያቸው ውስጥ እንዳሉ በተተኮሰባቸው ጥይት መገደላቸውን ኔሽን የተሰኘው የሃገሪቱ ጋዜጣ ዘገበ።</p>

<p>ሁለቱ ጠመንጃ አንጋቾች ኢትዮጵያዊው ዲፕሎማት ላይ ተኩሱን የከፈቱባቸው የመኖሪያ ቤታቸው በር እስኪከፈት በመኪና ውስጥ ሆነው በመጠባበቅ ላይ እንዳሉ ሲሆን በሦስት ጥይቶች ሕይወታቸው ማለፉን ኔሽን አመልክቷል። ገዳዮቹ በማስከተልም በመኪናው ውስጥ የነበሩትን ሌላውን ዲፕሎማት በመኪናው ዕቃ መጫኛ ውስጥ እንዲገቡ እንዳዘዟቸው ገልጿል። የኢትዮጵያ ኤምባሲ ንብረት ከሆነችው ቶዮታ ኰሮላ መኪና ውስጥ የሟቹን ዲፕሎማት አስክሬን በማውረድ አውራ ጎዳና ላይ ጥለው ያመለጡት ጠመንጃ አንጋቾችን ከአንድ ሰዓት በኋላ አግተዋቸው የነበሩትን ሌላውን ዲፕሎማት ግርግር በሚበዛበት በኢስትሌይ ሰፈር ጥለዋቸው እንደሄዱና ተሽከርካሪው ወደ ጆጎ በሚወስደው አውራ ጎዳና ላይ ቆሞ መገኘቱን ኔሽን በዘገባው አመልክቷል።</p>

<p>ናይሮቢ ከተላኩ አንድ ወር ያህል በሚሆናቸው ዲፕሎማት ላይ ጠመንጃ አንጋቾቹ ጥቃቱን የፈፀሙት ባለፈው ረቡዕ ምሽት 4፡30 ላይ መሆኑን ያመለከተው ዘገባ የግድያው መንስዔ እንዳልታወቀ የጥቃት ሰለባ በሆኑት ኢትዮጵያውያን ዲፕሎማቶች ላይ ምንም አይነት ሥርቆት ያልፈፀሙባቸው መሆኑን አውስቷል።</p>

<p>ኢትዮጵያዊውን ዲፕሎማት ጨምሮ ባለፉት ሁለት ወራት በናይሮቢ ከተማ ውስት የተገደሉት የውጪ ዜጎች ቁጥር አምስት መድረሱን የገለፀው ኔሽን ጋዜጣ እ.ኤ.አ የካቲት 20 ቀን ብሪታንያዊው ጡረተኛ ፓሊስ ሮይ ቪቭርስ፣ መጋቢት 8 ቀን ሩስያዊቷ መምህር ስቬትላና ኰባልስኪ፣ መጋቢት 11 ቀን የጀርመን ዜግነት ያላቸው ስቴይን ማትዝ ጌርቲ፣ ከሁለት ቀናት በኋላ ደግሞ ሌላ የጀርመን ዜግነት ያላቸው የረድኤት ሰራተኛ ዶ/ር ጌርሃርድ ስቶር መገደላቸውን አውስቷል።</p>

<p>በናይሮቢ የኢትዮጵያ አምባሳደር ስለግድያው ከኬንያው የውጭ ጉዳይ ሚኒስትር ዶ/ር ቦነያ ጋር በስልክ መነጋገራቸውን የገለፁት የኤምባሲው ቃል አቀባይ ገዳዮችን የኬንያ መንግሥት በቁጥጥር ሥር እንደሚያውላቸውና ለፍርድ እንደሚያቀርባቸው ሚኒስትሩ ለአምባሳደሩ ማረጋገጫ የሰጧቸው መሆኑን ለጋዜጣው አስረድተዋል።</p>

<p>የኢትዮጵያን ኤምባሲ ቃል አቀባይ ዋቢ ያደረገው ኔሽን ስለተፈፀመው ግድያ የኬንያ ባለሥልጣናት ምን እያደረጉ እንደሆነ የኢትዮጵያው አምባሳደር የማወቅ ፍላጎት እንዳላቸው አውስቶ የፖሊስ ምርመራ ዘመቻ መጀመሩ ማረጋገጫ ስለተሰጣቸው ገዳዮቹ በቁጥጥር ሥር ይውላሉ የሚል ተስፋ ያደረባቸው መሆኑን ዘግቧል።</p>

<p>በዲፕሎማቱ ላይ የተፈፀመው ግድያ የፖለቲካ ጥቃት ወይም የወሮበላ ድርጊት አድርጎ ይገምት እንደሆነ ኤምባሲው ለቀረበለት ጥያቄ የፖሊስ ሪፖርት እስካልደረሰው ድረስ በመላምት መናገር እንደማይችል ቃል አቀባዩ መግለፃቸውን ጋዜጣው አመልክቷል።</p>

<p>እስከ አሁን በጀርመናዊው የረድኤት ሰራተኛ በዶ/ር ስቶር ላይ በተፈፀመ ግድያ በቁጥጥር ሥር የዋሉ እንደሌሉ የዘገበው ኔሽን ጋዜጣ በብሪታንያዊው ጡረተኛ ፖሊስ በሚስተር ቪቨርስ ግድያ ግን በርካታ ሰዎች መከሠሣቸውን በሌላዋ ጀርመናዊት የጥቃት ሰለባ በሚስ ጌርቲ ግድያ እንደዚሁ አንዲት ሴትና አንድ ወንድ ክስ የተመሰረተባቸው መሆኑን ገልጿል።</p>

<p>የጀርመናዊውን የረድኤት ሰራተኛ የዶ/ር ስቶርን ግድያ ለማጣራት ከተሰማሩት የኬንያ ፖሊሶች ጋር ሦስት ጀርመናውያን መርማሪዎች ዕገዛ እያደረጉ መሆናቸውን የገለፀው ኔሽን ጋዜታ በግድያው ጥልቅ ሃዘን የተሰማቸው በኬንያ የጀርመኑ አምባሳደር በየጊዜው በኬንያ እየጨመረ የመጣው የደህንነት ዋስትና ማጣት ሁኔታ የውጪ ዜጐችን ሥጋት ውስጥ እንደከተታቸው መግለፃቸውንም አውስቷል። የጀርመኑ አምባሳደር ሚስተር ጌርድት ስለድርጊቱ ኢንፎርሜሽን ለማግኘት ከኬንያ የወንጀል ምርመራ መምሪያ ዲሬክተር ከሚስረር ኖር አራፕቶ ጋር መገናኘታቸውንም ኔሽን ጋዜጣ አውስቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 28 ቀን 1990</a></p>


</body>
</html>	
