<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአፍሪካ ጋዜጠኛ በማሠር ኢትዮጵያ 2ኛ ናት ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በአፍሪካ ጋዜጠኛ በማሠር ኢትዮጵያ 2ኛ ናት ተባለ</h1>

 
<p>በአፍሪካ ከናይጄሪያ ቀጥሎ በሁለተኛ ደረጃ ብዙ ጋዜጠኞችን አሥራ የምትገኝ ሃገር ኢትዮጵያ ናት፣ ሲሉ ሚስተር ዊልያም ኦርሜ ጁኒየር ዋና መሥሪያ ቤቱ ኒውዮርክ የሆነው የፕሬስ ነፃነት መብት ተሟጋች ድርጅት (ሲፒጄ) ዋና ዲሬክተር ገለፁ።</p>

<p>ሚስተር ዊልያም ኦርሜ ይህን የገለፁት በዓለም ዙሪያ ስላለው የፕሬስ ነፃነት «ሴንተር ፎር ፕሮቴክሽን ኦፍ ጆርናሊስትስ» የተሰኘውን ድርጅት ዓመታዊ ሪፖርት ባለፈው ሐሙስ በንግግር ይፋ ባደረጉበት ወቅት መሆኑን የአሜሪካ ድምፅ ሬዲዮ ጣቢያ በአርብ ምሽት የአማርኛ ፕሮግራሙ ዘግቧል።</p>

<p>በአሁኑ ጊዜ በኢትዮጵያ 16 ጋዜጠኞች ታሥረው እንደሚገኙ የገለፁት ሚስተር ኦርሜ አፍሪካን በመጎብኘት ላይ ያሉት የዩናይትድ ስቴትስ ፕሬዝዳንት ዊልያም ጄፈርሰን ክሊንተን ለአህጉሪቱ የዴሞክራሲ ትኩረት መስጠታቸው ያስደሠታቸው መሆኑን ገልፀዋል። አያይዘውም ከዲሞክራስያዊ መርሆዎች አንዱና ዋና የሆነው ሃሳብን በነፃ የመግለፅ መብት ካልተከበረ የትኛውም ሃገር ዴሞክራሲያዊ እንዳልሆነ አስተዳደራቸው ግልፅ እንዲያደርግም መልዕክት አስተላልፈዋል። ሚ/ር ኦርሜ «ከዚህ ቀደም የትኛውም የዩናይትድ ስቴትስ ፕሬዝዳንት ለአፍሪካ የዴሞክራሲ ጥያቄ ያላደረገውን ትኩረት ሚስተር ክሊንተን ሲሰጡ በማየታችን ተደስተናል። ተስፋ የምናደርገው ደግሞ እንደ ኢትዮጵያ ያለች ጋዜጠኞችን በዘዴ የምታስር ሃገር ፕሬዝዳንቱ ራሳቸውም ሆነ ሌሎች የዩናይትድ ስቴትስን ፖሊሲ የሚያስተዋውቁ ባለሥልጣናት ዴሞክራሲያዊ ናት ልንል እንደማንችል ግልፅ ያደርጋሉ ብለን ነው። ታዲያ ግን እርስ በርስ የሚቃረን መልዕክት እንዳናስተላልፍ እንሰጋለን» በማለት መናገራቸውን ሬዲዮ ጣቢያው ዘግቧል።</p>

<p>ሲ.ፔ.ጂ ዋሺንግተን ዲሲ ውስጥ በሚገኘው ብሔራዊ የፕሬስ ክለብ ይፋ ባደረገው ዐመታዊ ዘገባ እ.ኤ.አ በ1997 በ24 ሃገሮች ውስጥ 26 መገደላቸውን 129 ደግሞ በእሥር ላይ የሚገኙ መሆናቸውን አጋልጧል።</p>

<p>ኣትታችክ ኢን ትሀ ፕረስስ ኢን 1997 በሚል ሲ.ፔ.ጂ ይፋ ያደረገው ባለ 433 ገፅ ዓመታዊ ሪፖርት የ117 ሃገሮችን የፕሬስ ነፃነት ዝርዝር ግምገማ ጨምሮ 6 ልዩ ሪፖርቶች ማካተቱ ታውቋል። የድርጅቱ በዚህ ሪፖርቱ ባለፈው ዓመት እጅግ አሳሳቢ አዝማሚያ ሆኖ ያገኘው በናይጄሪያ ታዳጊ ነፃ ሚዲያ ላይ ይደርሳል ያለው አሰቃቂ ጭቆና መሆኑን አስፍሯል።</p>

<p>ጄኔራል ሳኒ አባቻ በአሁኑ ወቅት 17 ጋዜጠኞችን ያሰሩ ሲሆን ከነዚህ መካከል የ1997 የሲ.ፒ.ጄን ዓለም አቀፍ የፕሬስ ነፃነት ሽልማት በአሁኑ ዓመት ደግሞ ጉሌሮሞ ካኑ የዓለም አቀፍ ፕሬስ ነፃነት ሽልማትን ያገኙት ጋዜጠኛ ክሪስቲን አርዳኖች እንደሚገኙበት አስፍሯል። በዓለም ዙሪያ ያለውን የፕሬስ ነፃነት ዝርዝር ሪፖርት ታዋቂው የሲ.ኤን.ኤን ጋዜጠኛና የሲፒጄ ቦርድ አባት ፒተር አርኔትና የድርጅቱ ዋና ዲሬክተር ዊልያም ኦርሜ ጂኒየር ይፋ ባደረጉበት ሥነ ሥርዓት ላይ በርካታ የሚዲያ ሰዎች ተገኝተዋል።</p>

<p>በናይጄሪያ በቱርክና በሌሎችም ሀገሮች የታሠሩ ጋዜጠኞችን ለማስፈታት ሲፒጄ የጀመረውን ዘመቻ እንዲያግዙ በመላው ዓለም ለሚገኙ ጋዜጠኞች ጥሪ ያቀረቡት ሚስተር ኦርሜ ድርጁ ባለፈው ዓመት የቱርክ ተልዕኮው 7 የጋዜጣ አዘጋጆችን ማስለቀቅ እንደቻለ አስረድተዋል። አፍሪካን በተመለከተ በአንደኛ ደረጃ ብዙ ጋዜጠኞችን አሥራ የምትገኘው ናይጄሪያ ክፉኛ በሪፖርቱ የተወገዘች ሲሆን የሃገሪቱ መሪ ሳኒ አባቻ በሚዲያ አያያዘቸው ብዙ መሻሻል ያደርጋሉ ብሎ ሲ.ፒ.ጄ እንደሚያምን ገልፀዋል።</p>

<p>የሲ.ፒ.ጄ ዓመታዊ ሪፖርት ባለፈው ዓመት በአፍሪካ 2 ጋዜጠኞች (1 ርዋንዳና አንድ ሴራሊዮን ውስጥ ተገድለዋል ይላል ከሠሀራ በታች ያሉ የአፍሪካ መንግሥታት ነፃውን ፕሬስ ለማፈን የሚጠቀሙበት ዋና ዘዴ ወንጀለኛ መቅጫ ህግ መሆኑን ሲ.ፒ.ጄ ይፋ አድርጓል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 21 ቀን 1990</a></p>


</body>
</html>	





