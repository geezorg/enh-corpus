<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥቱ ኃይለማርያም በሰሜን ኮሪያ ጥገኝነት አገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> መንግሥቱ ኃይለማርያም በሰሜን ኮሪያ ጥገኝነት አገኙ</h1>

 
<p>የቀድሞው የኢትዮጵያ ዓምባገነን መሪ ኮሎኔል መንግሥቱ ኃይለማርያም በሰሜን ኮሪያ የፖለቲካ ጥገኝነት ማግኘታቸውንና በማንኛውም ጊዜ ወደዚያ ሄደው ለመኖር ዝግጁ መሆናቸውን እንደደረሰበት ኢንዲፔንደንት የተሰኘው ጋዜጣ ሀራሬ ውስጥ ዘገበ።</p>

<p>ይህን ለጋዜጣው የነገሩት ምንጮች አያይዘውም በሰሜን ኮሪያ የፖለቲካ ጥገኝነት ለማግኘት ሀራሬ ከሚገኘው ኤምባሲዋ ድጋፍ ለማግኘት እየሞከሩ እንደነበር አውስቷል። ከኤምባሲው ተጨማሪ አስተያየት እንዳይጠየቅ ከሶስት ሳምንት በፊት ሀራሬ የሚገኘው የሰሜን ኮሪያ ኤምባሲ በይፋ በመዘጋቱ ዲፕሎማቶቹ አገር ለቀው መሄዳቸውንም ጋዜጣው አክሏል።</p>

<p>መንግሥቱ ኃይለማርያም የዚምባብዌ መንግሥት እንግዳ ሆነው በቅንጦት በኖሩባቸው ሰባት ዓመታት ለደህንነታቸው ጥበቃና ለሌላም አስቤዛ ያገሪቱን ግብር ከፋይ ህዝብ ከ50 ሚሊዮን ዶላር በላይ ወጪ እንደጠየቀው ተደርሶበታል።</p>

<p>ከዚምባብዌ የፖለቲካ ሁኔታ የቅርብ ወዳጃቸውን ግብረአበራቸው ፕሬዝዳንት ሮበርት ሙጋቤ ሥልጣን ሊለቁ ይችላል ከሚለው ስጋት የተነሣ መንግሥቱን በአገሪቱ ወደፊት ሊገጥማቸው የሚችለው ሁኔታ በጣም እንዳሳሰባቸው የደኅንነት ምንጮች ሰሞኑን ይፋ አውጥተውታል።</p>

<p>አንድ ምንጭ እንዳለው መንግሥቱ ከሙጋቤ ዘመን በኋላ በዚምባብዌ እኖራለሁ ብለው አያምኑም።</p>

<p>«ጥቁሩ ስታሊን» በሚል ቅጽል ስም የሚጠሩን የቀድሞው ዓምባገነን መሪ እጅ እንዲሰጠ የኢትዮጵያ መንግሥት በመጠየቁና በግንቦት 1983 በፖለቲካ ጥገኝነት እግራቸው መጀመሪያ የዚምባብዌን ምድር ከረገጠበት ጊዜ ጀምሮ በገጠማቸው ተቃውሞ የተነሳ ተይዘው ወደ ኢትይጵያ የመመለሳቸው ሥጋት ሁልጊዜም ሲያሳስባቸው ቆይቷል።</p>

<p>የዚምባብዌ መንግስት የፖለቲካ ጥገኝነቱን የሰጠሁት በኢትዮጵያ ይካሄድ ለነበረው የእርስ በርስ ጦርነት መቆም አስተዋፅኦ ለማድረግ ነው፤ በማለት ድርጊቱ አግባብ ያለው መሆኑን ለማሳመን ሲጥር መቆየቱ ይታወሳል።</p>

<p>ብዙዎቹ የዚምባብዌ ሰላማዊ ዜጎች ግን የመንግሥቱ በአገሪቱ መኖር ፓርቲው (ዥኣኝኡ-ጵፍ) የዓምባገነኖች ግብረ አበር መሆኑን ያሳያል፣ ይላሉ። ምንጮች እንዳሉት ሕዝቡ መንግሥቱ አገሩን ለቀው እንዲወጡ ያለማሰለስ መጠየቁ እ.ኤ.አ በ2ሺህ 2 የሥራ ዘመናቸው ሲያበቃ ወይም አሁን ባለው ግፊት ከዚያ በፊት ሥልጣን ከሚለቁት ከሙጋቤ ዘመን በኋላ እዚያ መኖር ያለመቻላቸው እንዲገባቸው አድርጎታል።</p>

<p>የዚምባብዌው ፕሬዝዳንት ሮበርት ሙጋቤ በቅይ ሽብር ያለቁ ብዙ ሺ ኢትዮጵያውያን ደም ዋና ተጠያቂውን መንግሥቱ ኃይለማርያም እጅ ለኢትዮጵያ እንዲሰጡ ካገር ውስጥና ከውጪ የቀረበላቸውን ጥያቄ በግትርነት ሳይቀበሉ ቆይተዋል።</p>

<p>በምሥጢራዊ ሁኔታ በግንቦት 1983 ወደ ሃራሬ ከኮበለሉበት ጊዜ ጀምሮ እስካሁን ከፕሬዝዳንት ሙጋቤ ና ከቀድሞው የውጪ ጉዳይ ሚኒስትራቸው ከናታን ሻሙያሪያ በስተቀር የመንግሥቱን ስም በደግ የሚያነሳ የዚምባብዌ ባለሥልጣን የለም።</p>

<p>ይህ በእንዲህ እንዳለ በስደት ላይ ያሉትን የቀድሞ የኢትዮጵያ መሪ ኮሎኔል መንግሥቱ ኃይለማርያምን ለመግደል ሞክረዋል ተብለው የታሠሩት ሁለት ሰዎች የሃሰት ቃል እንድንሰጥ በፖሊስ ተገደናል ሲሉ ለአንድ የዚምባብዌ ፍርድ ቤት ይግባኝ ማቅረባቸውን የአሜሪካ ድምፅ ሬዲዮ ጣቢያ በአርብ ምሽት የአማርኛ ሥርጭቱ ዘግቧል።</p>

<p>አብርሃም ጎይቶም፣ ክንፈ እና ሠለሞን ኃይሌ ገ/ሚካኤል እ.ኤ.አ በ1995 ሐራሬ ውስጥ ተይዘው የታሠሩት ከኮሎኔል መንግሥቱ ዘቦች ጋር የተኩስ ልውውጥ ካደረጉ በኋላ እንደነበር አይዘነጋም። አብርሃም ጎይቶም ኮሎኔሉን ለመግደል በማሴር 10 ዓመት፣ ሰለሞን ኃይሌ ደግሞ ፈቃድ የሌለውን ጦር መሣሪያ ይዞ በመገኘት ወንጀል 5 ዓመት ተፈርዶባቸው በእስር ላይ ይገኛሉ። ሁለቱም ግለሰቦች ኤርትራውያን መሆናቸውን የዘገበው የአሜሪካ ድምፅ ሬዲዮ በኮሎኔል መንግሥቱ አስተዳደር ወቅት እነዚህ ሰዎች በፀጥታ ኃይሎች በጊዜው ከባድ ሰቆቃ ተፈፅሞባቸዋል እንዲሁም ተይዘው ቃል በሠጡበት ወቅት በዚምባብዌ ፖሊሶች ተደብድበዋል ሲሉ ጠበቆቻቸው እንደሚከራከሩ ሬዲዮው አመልክቷል።</p>

<p>በግንቦት 1983 ወደ ዚምባብዌ የኮበለሉት ኮለኔል መንግሥቱ ለ17 ዓመታት ኢትዮጵያን ሲያስተዳድሩ ፍጅትና ሌሎችም ወንጀሎች ፈፅመዋል ተብለው በኢትዮጵያ መንግሥት የተከሰሱ መሆናቸው ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 21 ቀን 1990</a></p>


</body>
</html>	





