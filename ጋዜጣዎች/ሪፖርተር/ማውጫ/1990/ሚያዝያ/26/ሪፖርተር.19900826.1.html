<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሠማኮ በመንግሥት ላይ ቅሬታ አሰማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ኢሠማኮ በመንግሥት ላይ ቅሬታ አሰማ</h1>

 
<p>የኢትዮጵያ ሠራተኞች ማኅበራት ኮንፌዴሬሽን (ኢሠማኮ) የሠራተኛ ጥቅሞችና የሠራተኛ ማኅበራት መሪዎች ደህንነትን አስመልክቶ ለመንግሥት ያቀረበው አቤቱታ መልስ ባለማግኘቱ ቅሬታ ያሳደረበት መሆኑ የአሜሪካ ድምጽ ሬዲዮ በሚያዝያ 23/90 ዓ.ም ምሽት የአማርኛ ፕሮግራም ዘገበ።</p>

<p>ሚያዝያ 23 በመላው ዓለም የተከበረው የሠራተኞች ቀን ከመድረሱ ጥቂት ቀናት ቀደም ብሎ የኢሠማኮ ሥራ አስፈፃሚ ኮሚቴ በኢትዮጵያ ቴሌቪዥን በሰጠው መግለጫ የሠራተኛ ጉዳይ ዓዋጅ በተለያዩ ሰርኩላርና መመሪያዎች እየተሻረ ስለመሆኑ ብዛት ባላቸው ድርጅቶች የተወሰኑ ግለሰቦች በተደራራቢ የቦርድ አመራር ሊቀመንበር ሆነው መሰየማቸው በአሠራር ላይ ችግር ያስከተለ መሆኑንና በአመራሩ ሠራተኛው ተሳትፎ መነፈጉን ገልጾ እንደነበር ይታወሳል። ሥራ አስፈፃሚው በዚሁ መግለጫው በመንግሥት ይዞታ ሥር የነበሩ ድርጅቶች ወደግል ይዞታ በሚዛወሩበት ወቅት ሠራተኛው ዋስትና ማግኘት እንደሚገባው በማሳሰብ ለዚህም አፋጣኝ ምላሽ በመንግሥት እንዲሰጠው መጠየቁ አይዘነጋም።</p>

<p>አዲሱ የተቋቋመው ኢሠማኮ በአሁኑ ሰዓት ከባንክና መድን ሠራተኞች ፌዴሬሽን በስተቀር አብዛኛው የሃገሪቱን የሠራተኛ ማኅበራት ፌዴሬሽኖች በማቀፍ የተደራጀ ቢሆንም በስደት ከሃገር ውጪ ያሉት የቀድሞው ኢሠማኮ ሊቀመንበር አቶ ዳዊ ኢብራሂም ኮንፌዴሬሽኑ «የመንግሥት ተቀጥላ ነው» በማለት እንደሚኮንኑት ይታወቃል።</p>

<p>ኢሕአዴግ አዲስ አበባን ከተቆጣጠረ በኋላ ሜይዴይ ለሰባተኛ ጊዜ በማላ ሃገሪቱ መሥሪያ ቤቶች ተዘግተው ታስቦ ቢውልም የሜይዴይ በዓልን የሚዘክሩ ጎላ ያሉ የአከባበር እንቅስቃሴዎች በየትኛውም የሃገሪቱ ማዕዘን ስለመታየታቸው የመገናኛ ብዙሃን የዘገቡት አልነበራቸውም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 26 ቀን 1990</a></p>




</body>
</html>