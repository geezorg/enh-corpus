<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቀለበት መንገድ ላይ ዳግም አንዣቦ የነበረው አደጋ በቻይና ድጋፍ ተወገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በቀለበት መንገድ ላይ ዳግም አንዣቦ የነበረው አደጋ በቻይና ድጋፍ ተወገደ</h1>

 
<p>የአዲስ አበባ ከተማ ቀለበት መንገድ ሥራን ለመጀመር የሚያስችለውን የኮንትራት ውል ፊርማ ሊከናወን ሲል ያልተጠበቁ ቅድመ ሁኔታዎች በመጣላቸው በቀለበት መንገድ ሥራ ላይ አንዣቦ የነበረው አዲስ አደጋ የቻይና መንግስት ባሳየው ቅን አመለካከትና ከፍተኛ ትብብር ተወግዶ የስምምነቱ ፊሪማ ሊከናወን ችሏል።</p>

<p>ለሥራው የወጣውን ዓለም አቀፍ ጨረታ አሸናፊ የሆነውና የቻይና መንገዶችና ድልድዮች ኮርፓሬሽን (ጭሂና ሮአድ አንድ ብሪድገስ ጮርፖራቲኦን) የመልካም ሥራ ዋስትና ካቀረበ በኋላ ሥራውን ለመጀመር የሚያችለውን የኮንትራንት ውል ለመፈራረም ሲቀርብ በጨረታ ሰነዱ ላይ ከዚህ በፊት ያልተጠቀሱት ቅድመ ሁኔታዎች እንዲሟሉ በመጠየቁ የኮንትራንት ውሉ የመፈራረሚያ ቀን በተደጋጋሚ ተላልፎ እንደነበርም ታውቋል።</p>

<p>የኮንትራንት ውሉ ከመፈረሙ በፊት እንዲሟሉና በኮንትራንት ውል ሠነዱ ውስጥ እንዲካተቱ በቅድመ ሁኔታ መልኩ ቀርበው የነበሩ ጥያቄዎች 1ኛ አሸናፊው የቻይና ኩባንያ ውል መሠረት ሥራውን ማጠናቀቅ ባይችል በሥራውም ላይ ችግር ቢፈጥር ሊመደርሰው ጉዳት የቻይና መንግስት ዋስትና እንዲገባ 2ኛ. ከአርባ ዓመት በፊት በቀዳማዊ ኃይለ ሥላሴ ዘመን የቻይናና የኢትዮጵያ መንግስታት ባደረጉት የልማት ትብብር ውል መሠረት በኢትዮጵያ ውስጥ ለሚከናወኑ የልማት ሥራዎች የቻይና መንግስት በአነስተኛ ወለድ ለማበደር ቃል ከገባው የረጅም ግዜ ብድር በጥቅም ላይ ያልዋለው 108 ሚሊዮን የቻይና የን (አንድ መቶ ሚሊዮን የሚመጥን የኢትዮጵያ ብር) ለቀለበት መንገዱ ሥራ ለተጠየቀው ቅድሚያ ክፍያ እንዲውል የሚለው በጠቅላይ ሚኒስቴር ጽ/ቤት መወሰኑ መሆኑ ታውቋል። እነዚህም ቅድመ ሁኔታዎች በኮንትራት ውል ውስጥ እንዲካተቱ መባሉና የጨረታው አሸናፊ የሥራ ተቋራጭ በጉዳዩ ሊስማማ ባለመቻሉ የስምምነቱ መፈራረሚያ ቀን ከሦስት ጊዜ በላይ ተላልፎ እንደነበር ከቅርብ ምንጮች ያገኘነው መረጃ አመልክቷል።</p>

<p>የሥራ ተቋራጩ እነዚህን ቅድመ ሁኔታዎች ላለመቀበል እንደ ምክንያት ሊያቀርቡት የነበረው ምንም እንኳ ድርጅታቸው መንግሥታዊ ድርጅት ቢሆንም ራሱን ችሎ የሚንቀሳቀስ እንጂ የመንግስትን ዋስትና እያቀረበ የሚሰራ ባለመሆኑ ጥያቄው ተገቢ አይደለም የሚል ሲሆን ከሁለተኛ ደረጃ የቀረበው ቀደም ሲል የነበረው የልማት ስምምነት በሁለቱ መንግሥታት መካከል የተደረገ በመሆኑ እኛን የሚመለከት ባለመሆኑ እነዚህ ቅደመ ሁኔታዎች በኮንትራንት ውሉ ውስጥ ሊካተቱ አይገባቸውም የሚል ነበር።</p>

<p>በዚሁ ምክንያት በተፈጠረው የጊዜ መራዘም በፊርማው ሥነ ስርአት ላይ ለመገኘት ከቻይና አገር መጥተው የነበሩት የኮርፕሬሽኑ ከፍተኛ ባለሥልጣን በኢትዮጵያ ለ15 ቀናት ቆይታ ካደረጉ በኋላ በሥነ ሥርዓቱ ላይ ሳይገኙ ቀደም ብለው ወደ ሃገራቸው ለመመለስ እንደተገደዱ ለማወቅ ተችሏል።</p>

<p>በመጨረሻም የአዲስ አበባ መንገዶች ባለሥልጣን ቦርድና በተለይ በኢትዮጵያ የሚገኘው የቻይና መንግሥት ለሥራ ተቋራጩ ዋስትና ለመግባት በመስማማቱ እንዲሁም በሥራ ላይ ያልዋለው ቀሪ የልማት ብድር እንዲሁም በሥራ ላይ ያልዋለው ቀሪ የልማት ብድር ለዚህ ሥራ የቅድሚያ ክፍያ እንዲውል በመፈቀዱና ይህም በኮንትራት ውሉ ውስጥ እንዲካተት በመደረጉ ሚያዚያ 1 ቀን 1990 ዓ.ም የስምምነቱ ፊርማ መከናወኑን ለማወቅ ተችሏል።</p>

<p>ይህ ቅድመ ሁኔታ በመቀመጡ የቀለበት መነዱ ሥራ አሁም ሌላ እንቅፋት ሊገጥመው እንደሚችል በመገመት ከፍተና ሥጋት አድሮባቸው የነበሩ ለሥራው ቅርበት ያላቸው ወገኖች ስምምነት ተደርጎ ችግሩ በመቀረፉ ከፍተና እርካታን ከማግኘታቸውም በተጨማሪ በተለይም የቻይና መንግስት ለአሸናፊው የሥራ ተቋራጭ ዋስትና መግባቱ በቀለበት መንገድ ሥራ ላይ ከዚህ ቀደም የተከሠተው ዓይነት ችግር እንደማይከሰትና ሥራውም ከታቀደለት የጊዜ ገደብ ሊጠናቀቅ እንደሚችል እምነት አሳድሮባቸዋል።</p>

<p>የቀለበት መንገድ ሥራው 600-800 ሚሊዮን ብር ይፈጃል ተብሎ ፓርክ ማን በተባለው እንግሊዛዊ የቀለበት መንገድ ሥራ አማካሪ ድርጅት ተገምቶ የነበረ ሲሆን አሸናፊው የሥራ ተቋራጭ ግን በብር 515 ሚሊዮን ወጪ ሥራውን አጠናቆ ለማስረከብ ጨረታውን ማሸነፉ የሚታወስ ነው። ከተጠቀሰው ገንዘብ ላይ ደግሞ ብር 12% ቅናሽ ለማድረግ ቃል በመግባቱ ይህን ሥራ ለማጠናቀቅ የ459 ሚሊዮን ብር ወጪ ብቻ እንደሚያስፈልግ ታውቋል። ከዚህ ውስጥ አንድ መቶ ሚሊዮን ብር ብቻ ስለሚያስፈልገው ከፍተኛ ዕዳ እንደሚቃለልለት ተገምቷል።</p>

<p>አጠቃላይ ሥራውን በሦስት ዓመት አጠናቆ ለማስረከብ የሥራ ውሉን የተፈራረመው ይኸው የሥራ ተቋራጭ በሚቀጥሉት አራት ወራት የሚያከናውናቸው ዋና ዋና ሥራዎች ለሥራው የሚያስፈልጉትን የተለያዩ ማሽነሪዎች ተሽከርካሪዎች ሌሎች መሣሪያዎች የሰው ኃይል ማጓጓዝ መሆኑ ታውቋል። ድርጅቱ ከዚህም በተጨማሪ የቀለበት መንገዱ በሚያልፍባቸው ቦታዎች የሚያከናውናቸውን የቅየሳ ሥራዎች ሰሞኑን በጅማ መንገድ አካባቢ መጀመሩን ለሥራቅ ቅርበት ካላቸው ምንጮች ያገኘነው መረጃ ይጠቁማል። </p>


<p class="align-center"><a href="/Gazettas/Reporter/info/Reporter.sera.html">ከሪፓርተር ሚያዝያ 12 ቀን 1990</a></p>




</body>
</html>