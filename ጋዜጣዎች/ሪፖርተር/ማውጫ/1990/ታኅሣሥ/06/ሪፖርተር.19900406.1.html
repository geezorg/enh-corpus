<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ቀድሞ የነበረውን የትራንዚት ውክልና ደንብ የሚሽር መመሪያ አወጣች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ኤርትራ ቀድሞ የነበረውን የትራንዚት ውክልና ደንብ የሚሽር መመሪያ አወጣች</h1>
 

<p>የኤርትራ መርከብና ትራንዚት አገልግሎት ድርጅት እ.ኤ.አ ታህሳስ 8 ቀን 1997 በቁጥር 03/1/424/97 በአድራሻ ለኢትዮጵያ ባህር ትራንዚት አገልግሎት ድርጅት በፃፈው ደብዳቤ ቀደም ሲል ሲሰራበት የነበረውን የትራንዚት ወኪል ደንብ ሽሮ በአዲስ መተካቱን አስታወቀ።</p>

<p>የኤርትራ የወደብ ባለሥልጣን መርከብና ትራንዚት ወኪል አገልግሎት ድርጅት ለኢትዮጵያ አቻው ድርጅት ለባህር ትራንዚት አገልግሎት ድርጅት(ምጥጼ) በፃፈው ደብዳቤ በኤርትራ ውስጥ ብር ህጋዊ ገንዘብ በመሆኑ የተነሳ በሁለቱ ሃገሮች መካከል ስለሚኖረው የክፍያ ሥርዓት አስመልክቶ እ.ኤ.አ ታህሳአስ 18-19 በሁለቱ መንግሥታት ወኪሎች የተደረገውን የጋራ ስብሰባ አስታውሶ የወደብና የጉምሩክ ትራንዚት ወኪሎች አገልግሎት ደንብ እ.ኤ.አ ከታህሳስ 22/1997 ጀምሮ የኤርትራ መንግሥት ለመሻር መወሰኑን የኤርትራ ወኪሎች ለስብሰባው ማሳወቃቸውን ገልጿል።</p>

<p>ደብዳቤው በማያያዝም ከላይ በተገለፀው መሰረት የኤርትራው የመርከብና ትራንዚት አገልግሎት ድርጅት አቻ ለሆነው የአዲስ አበባ ባህርትራንዚት አገልግሎት ድርጅት እንዳሳወቀው እ.ኤ.አ ከጥር 1/1998 ጀምሮ ኢትዮጵያዊ ወይም ኤርትራዊ አስተላላፊ (አሰብ) ወደብ ለማሳረፍ የከፈለበትን ዋና ኮፒ ለኤርትራ መርከብና ትራንዚት ወኪል እያቀረበ ከኤርትራውም ሆነ ከኢትዮጵያው ድርጅት ጋር በመወዳደር የወደብና የጉምሩክ ክሊራንስ ለማስፈፀም የሚያስችል የማስረከቢያ ቅፅ (ዸሊቨርይ ኦርደር) ሊሰጠው እንደሚችል አስታውቋል።</p>

<p>የኤርትራው የመርከብና ትራንዚት አገልግሎት ድርጅት በተመሳሳይ እ.ኤ.አ ታህሳስ 8/1997 በአድራሻ ለኢትዮጵያ የባህር ትራንዚት አገልግሎት ድርጅት(ምጥጼ) በፃፈው ደብዳቤ በእርትራ ወደቦች ለሚገለገሉ ማናቸውም የጭነት መርኮቦች ህጋዊ የመርከብ ወኪል ኃላፊነት ዐቅም ያለው መሆኑን ገልፆ እ.ኤ.አ ከጥር 1/1998 ጀምሮ በመርከብ ተጭነው ወደ ውጪ ለሚላኩ የጭነት ሰነዶች በኤርትራ የመርከብና የትራንዚት አገልግሎት ድርጅት በኩል የሚዘጋጁ መሆናቸውን አስታውቋል።</p>

<p>የተዘጋጁት የጭነት ሰነዶችንም የመርከቡ ትራንዚት ኤጀንቶች ለሆኑ በተመሳሳይ ለኢትዮጵያው አቻ ድርጅትም አሰብ በሚገኘው አቀናባሪ ቢሮ አማካኝነት ለትራንዚት ወኪሉ እንደሚያቀርብ አስታውቋል። በተመሳሳይ ሁኔታ ወደ አሰብ ወደብ የሚገቡ ጭነቶች የተለያዩ ሰነዶችም የሚዘጋጁትና የሚሰራጩት በኤርትራው የመርከብና የትራንዚት አገልግሎት ድርጅት አማካኝነት መሆኑን ደብዳቤው አስታውቋል።</p>

<p>በአቶ አስፍሃ ተከስተ የኤርትራ መርከብና ትራንዚት አገልግሎት ድርጅት ዋና ሥራ አስኪያጅ የተፃፈው ደብዳቤ በግልባጭ ለሚመለከታቸው አካላት መተላለፉ ታውቋል።</p>

<p>የኤርትራው የመርከብ ትራንዚት አገልግሎት ድርጅት /ኤርጽጥኣጽ/ እና የኢትዮጵያው ባህር ትራንዚት አገልግሎት ድርጅት/ምጥጼ/ እስካለፈው ሳምንት ድረስ ማንኛውንም በኢትዮጵያ የማጣሪያና የማስተላለፊያ /ችለአሪንግ/ የንግድ ፈቃድ ያለው ኢትዮጵያዊ በኢትዮጵያው ማሪታይም ጽህፈት ቤት በኩል በማለፍ ከኤርትራ የመርከብ ትራንዚት አገልግሎት ድርጅት ጋር ሥራውን ሲያከናውን የቆየ ሲሆን የዚህ ሂደት መሰረቱ ደግሞ ሁለቱ መንግሥታትእ.ኤ.አ በ1993 የተፈራረሙት ውል ነበር።</p>

<p>ኢትዮጵያ ውስጥ የሚገኙ ከ60 በላይ የሚሆኑ ዕቃ አስተላላፊ ወኪሎች /ጭለአሪንግ አንድ ፎርዋርዲንግ አገንቺአስ/ ኤርትራ አሁን ካወጣችው አዲስ ደንብ አንፃር በማሪታይም በኩል ያካሂዱ የነበረውን የሥራ እንቅስቃሴ አቋርጠው አሰብ ከሚገኙ የግል ወኪሎች ጋር በመስማማት ወይንም ሌሎች ወኪሎች እስኪመሰረቱ ድረስ ከኤርትራው የመርከብና የትራንዚት አገልግሎት ድርጅት/ኤርጽጥኣጽ/ ጋር በቀጥታ መስራት እንደሚችሉ የሚያመለክት መሆኑ ታውቋል። የኢትዮጵያው ባህር ትራንዚት አገልግሎት ድርጅትም በአዲሱ ደንብ መሰረት ከሌሎች የግል ወኪሎች ጋር እኩል ተውዳድሮ እንዲንቀሳቀስ የሚያደርገው መሆኑ ለመረዳት ተችሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 6 ቀን 1990</a></p>


</body>
</html>	
