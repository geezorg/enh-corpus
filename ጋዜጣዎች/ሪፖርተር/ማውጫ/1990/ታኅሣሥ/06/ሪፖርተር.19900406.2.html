<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>13ኛው የኢትዮጵያ ዓለም ዓቀፍ ጥናት ጉባዔ በጃፓን ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">13ኛው የኢትዮጵያ ዓለም ዓቀፍ ጥናት ጉባዔ በጃፓን ተጀመረ </h1>
<h2 class="align-left">ኢትኦፕ አርት ትርዒቱን ማሳየት ቀጥሏል</h2>


<p>የጃፓን የውጪ ጉዳይ ሚኒስቴር፣ የተለያዩ ዩኒቨርሲቲዎችና ኩባንያዎች እንዲሁም በጃፓን የኢትዮጵያ ኤምባሲ ባደረጉለት ጥሪና ድጋፍ የባህል ልውውጥ ለማካሄድ ጃፓን የሚገኘው የኢትዮፕስ አርት ቡድን ባህላዊ የሙዚቃ ዝግጅቱን በማቅረብ ላይ ይገኛል።</p>

<p>ቡድኑ በተለያዩ የጃፓን ከተሞች የሚያደርገውን ዝግጅት ከመጀመሩ በፊት በጃፓን የኢትዮጵያ አምባሳደር መኖሪያ ቤት ውስጥ የአቀባበል ሥነ ሥርዓት ተደርጎለታል። በቶኪዮ ጃፓን ቴሌቪዥንም ሙሉ የቀረፃ ፕሮግራም አድርጓል። የኢትዮፕስ አርት ሥራ አስኪያጅ አቶ ሚካኤል መላከም ለቴሌቪዥን ጣቢያው ጋዜጠኞች ስለ ኢትዮጵያ ባህላዊ ሙዚቃና አጠቃላይ ሁኔታ ለቀረቡላቸው ጥያቄዎች ማብራሪያ ሰጥተዋል።</p>

<p>ንግሥተ ሳባ የሚል ሥያሜ የተሰጠው ይኸው የባህል ተጓዥ ቡድን የመጀመሪያ ዝግጅቱን ያቀረበው እ.ኤ.አ ታህሣስ 4/1997 በቶኪዮ ዋሴዳ ዩኒቨርስቲ ውስጥ ነው። ዝግጅቱን ተቀማጭነታቸው ቶኪዮ የሆነ የተለያዩ አገር አምባደደሮች የተለያዩ ምሁራን የውጪ አገር ሰዎችና በጃፓን የሚኖሩ በርካታ ኢትዮጵያዊያን ተመልክተዋል። ፕሮግራሙን በንግግር የከፈቱት በጃፓን የኢትዮጵያ አምባሳደር ክቡር አቶ አህመድ መሃዲ ናቸው። ለዝጅግቱ ሁኔታዎችን በማሳካት ረገድ ከፍተኛ ሚና በመጫወት ላይ የሚገኙት ፕሮፌሰር ሺንያ ያሲኮ እና ፕሮፌሰር ማዲሳ ሄሮችሚም ፕሮግራሙ እንዲሳካ ላደረጉት አካላት ሁሉ ምሥጋና አቅርበዋል።</p>

<p>ኢትዮፕስ አርት ሁለተኛ ዝግጅቱን ያቀረበው በጃፓን ትልቁ በሆነውና ኦሳካ በሚገኘው ኤትኖሎጂ ሙዚየም ውስጥ ነው። በዚህ የሙዚየም አዳራሽ ውስጥ በኢትዮጵያ ዙሪያ በርካታ ጥናትና ምርምር ያደረጉ ምሁራንን ጨምሮ የአካባቢው ነዋሪዎችና ኢትዮጵያዊያን ተገኝተው ዝግጅቱን ተመልክተውታል። እንዲሁም ጅእጭኣ የተባለው የጃፓን ተራድኦ ድርጅት ባደረገላቸው ጥሪ መሠረት ጃፓን የሚገኙ አንዳንድ የኢትዮጵያ የክልል መሪዎች ዝግጅቱን የመመልከት አጋጣሚ ተፈጥሮላቸዋል። ከእነዚህም ውስጥ የሐረሪ ሕዝብ ብሔራዊ ክልላዊ መንግሥት ርዕሰ መስተዳድር አቶ አብዱላሂ እንድሪስ የጋምቤላ ሕዝብ ብሔራዊ ክልላዊ መንግሥት ም/ርዕሰ መስተዳድር አቶ ጋች ሬስ ማጆክ እና የአፋር ክልል የማህበራዊው ዘርፍ ኃላፊ አቶ አብዱላሂ እንድሪስ ይገኙበታል መሪዎቹም በዝግጅቱ የረኩ መሆናቸውን ገልጠዋል።</p>

<p>የሙዚየሙ ኃላፊ ፕሮፌሰር ኤሴይ በዝግጅቱ ወቅት በሰጡን መግለጫ ኢትዮጵያን የማወቁ ሂደት በጥናታዊ ፅሑፎችና በተለያዩ መገናኛ ብዙሃን ቁንፅል ዘገባዎች ብቻ ሳይሆን በእንዲህ ያሉ ባህላዊ ልውውጦችም መካሄድ እንዳለበት አገራቸው እንደምታምን አስታውቀዋል። የዘንድሮ 13ኛ የኢትዮጵያ ዓለም አቀፍ የጥናት ጉባዔም በጃፓን እንዲካሄድ ጃፓን የመፈለጓ አካል መሆኑን ተናግረዋል።</p>

<p>የኢትዮፕስ ቡድን ዝግጅቱን በመቀጠል በተለያዩ ዩኒቨርስቲዎች የሕዝብ አዳራሾችና በኢትዮጵያ የጥናት ጉባዔ ላይ እንደሚያቀርብ አስተባባሪዎች አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 6 ቀን 1990</a></p>


</body>
</html>	
