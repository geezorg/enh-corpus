<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴሌና ኤሪክሰን የሞባይል ቴሌፎን ግዢ ተዋዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ቴሌና ኤሪክሰን የሞባይል ቴሌፎን ግዢ ተዋዋሉ</h1>
<h2 class="align-center"><em> ምዝገባ ግንቦት 24 ይጀመራል</em></h2>
 
<p>በአዲስ መልክ የተዋቀረው የኢትዮጵያ ቴሌኮሚኒኬሽን ኮርፖሬሽን /ኢቴኮ/ የተንቀሳቃሽ ቴሌፎን አገልግሎት ለመጀመር ኤሪክሰን ከተባለ የስዊድን ኩባንያ ጋር የግዢ ስምምነት ተፈራረመ።</p>

<p>ኮርፖሬሽኑ ይህንኑ የሞባይል (ሴሉላር) ቴሌፎን አገልግሎት በአዲስ አበባ በ1991 ዓ.ም የመጀመሪያዎቹ ወራት ለመጀመር ከኤሪክሰን ኩባንያ ጋር የተዋዋለ ሲሆን የአገልግሎት ተጠቃሚዎች ምዝገባን ከግንቦት 24/1990 ዓ.ም ጀምሮ በአዲስ አበባ የቴሌኮሚኒኬሽን መስሪያ ቤቶችና (ኢ.ሲ.ኤ የተመድ የአፍሪካ ኢኮኖሚክ ኮሚሽን ጽ/ቤት) በሚገኘው የቴሌኮሚኒኬሽን መስሪያ ቤት እንደሚያካሄድ ኮርፖሬሽኑ አስታውቋል።</p>

<p>የሞባይል ሴሉላር ቴሌፎን አገልግሎቱ መጀመሪያ በአ/አበባ ከዚያም በሌሎች ዋና ዋና የሃገሪቱ ከተሞች በመቀጠል መላ ሃገሪቱን መሸፈን የሚያስችል ዕቅድ የኢትዮጵያ ቴሌኮሚኒኬሽን ኮርፖሬሽን የነደፈ ሲሆን በቅርቡ የሚጀምረው ይህ የተንቀሳቃሽ ቴሌፎን አገልግሎት በ36 ሺህ መስመሮች የመጀመሪያውን ምዕራፍ እንቅስቃሴ እንደሚጀምርና እንደአገልግሎቱ ጠያቂዎች ብዛት ሁኔታ ወደፊት አስፈላጊ በሆነ ጊዜ አገልግሎቱ እየጨመረ የሚሄድ መሆኑን ኮርፖሬሽኑ ገልጿል።</p>

<p>ተንቀሳቃሽ ቴሌፎን እንደ መደበኛው የቴሌፎን አገልግሎት መስመር ለመስጠት አስቸጋሪነት የሌለው በመሆኑ የአገልግሎት ጥያቄ እስካለ ድረስ ቁጥሩን ለመጨመር እንደሚያዳግተው ኮርፖሬሽኑ ገልፆ ቅድሚያ ትኩረት የተሰጠው ተጠቃሚውን ማገልገል በመሆኑ ለተንቀሳቃሽ ቴሌፎን የሚከፈለው ክፍያ በሌሎች የአፍሪካ ሃገሮች ከሚታየው ክፍያ ያነሰ መሆኑን አመልክቷል።</p>

<p>በዚህም መሰረት ለደንበኝነት የሚከፈል ክፍያ ብር 597 ከ30 ሳንቲም ሲሆን ከዚሁ ውስጥ 30% ማለትም ብር 179 በቅድሚያ በመክፈል የአገልግሎቱ ተጠቃሚ ለመሆን እንደሚቻል ኮርፖሬሽኑ ገልፆ ይህ የስልክ ቀፎውን ዋጋ እንደማይጨምር አመልክቷል ይህ ዝቅተኛ ታሪፍም በርካታ ደንበኞችን ተጠቃሚ ያደርጋቸዋል የሚል እምነት እንዳለው አስታውቋል። የኢትዮጵያ ቴሌኮሚኒኬሽን ኮርፖሬሽን (ኢቴኮ) በተገቢ ደረጃ ተጠቃሚዎችን ለማገልገል እንዲቻልና የፍላጎቱ መጠንንም አስቀድሞ ለማወቅ እንዲያስችለው ግንቦት 24/1990 በሚጀምረው ምዝገባ ተጠቃሚ መሆኑ የሚፈልጉ አስቀድመው ቢመዘገቡ መጠኑን ለመረዳት እንደሚያስችለው አስታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 3 ቀን 1990</a></p>




</body>
</html>