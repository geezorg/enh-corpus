<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኤርትራ ወታደራዊ ዘመቻ መነሾ የኢኮኖሚ ችግሮቿ፣ ከጎረቤቶቿ ጋር...ትብብር መመሥረት ያለመቻሏ...የውስጥ ችግር ማዘናጋት ሊሆን ይችላል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የኤርትራ ወታደራዊ ዘመቻ መነሾ የኢኮኖሚ ችግሮቿ፣ ከጎረቤቶቿ ጋር...ትብብር መመሥረት ያለመቻሏ...የውስጥ ችግር ማዘናጋት ሊሆን ይችላል»</h1>
<h4 class="align-center">ኼይር አላህ አህመድ ኼይር አላህ የተባሉ ግለሰብ አል አክባር በተሰኘው የግብፅ ጋዜጣ የግንቦት 11/1990 እትም ላይ ያሰፈሩት (ትርጉም)</h4>

 
<p>በቅርቡ ኤርትራ ከኢትዮጵያ ጋር ያካሄደችው የድምበር ላይ መቆራቆስ አገሪቱ በ1985 (እ.ኤ.አ በ1993) ነፃነቷን ከተቀዳጀች (በይፋ ካወጀች) ጀምሮ የአሥመራው መንግሥት ከጐረቤቶቹ ጋር የሚከተለው ፖሊሲ ትክክለኛ ብሎ መፍረድን አስቸጋሪ አድርጐታል። ያለመግባባቱን በሠለጠነ መንገድ በመፍታት ፈንታ በኃይል ለመፍታት ያደረገው ቁርቋሶ የኤርትራ መንግሥት ለመስፋፋት ያለውን የስግብግብነት ስሜት አንፀባርቋል። የኤርትራ አመራር የሀኒሽን ደሴቶች ወሮ ሲያበቃ በአለቀ ነገር ላይ የእርቅ ስምምነት እንደጠየቀ ሁሉ ከኢትዮጵያም ላይ የፈለገውን በወረራ ከያዘ በኋላ የእርቅ ድርድር እንዲካሄድ መጠየቁ ቅንነት የጐደለው ነው። ድምዳሜው የአሥመራ መንግሥት የአካባቢው ፖሊስ ሚና ተጫዋች መስሎ እንዲታይ በሌሎች እንደታዘዘ ነው።</p>

<p>ኤርትራ ከቆዳ ስፋቷ የተለቀ ሚና እየተጫወተች ናት። ይህ ሚና ደግሞ የጤና አይደለም። ኤርትራ እየተጫወተች ካለቻቸው ሚናዎች ውስጥ ሊገባን የሚችል አንድ ጭብጥ ቢኖር በእርሷና በሱዳን መንግሥታት የተለያዩ ርዕዮቶች የተነሣ በመኻላቸው ያለው ጠብ ብቻ ነው። የካርቱም መንግሥት በበኩሉ በክፍለ አህጉሩ በሚጫወተው ሚና እየተወቀሰ ነው፣ ግን ኤርትራ ከየመን ጋር የተጋጨችበት ምክንያት ምንድነው? ከ1960ዎቹ ጀምሮ ኤርትራውያን ላካሄዱት ትግል የመናውያን ላደረጉላቸው እርዳታ ወሮታ ይሆን?</p>

<p>ባለፉት ዘመናት የመን ኤርትራን ብዙ ረድታታለች። ውጤቱ ግን የሀኒሽ ደሴቶች ወረራ ነበር። አሁን ደግሞ ተራው የኢትዮጵያን አምባገነን መንግሥት ከገለበጠ በኋላ ለ30 ዓመት የቆየው የኢትዮጵያና የኤርትራ ጦርነት እንዲያበቃ ማድረጉን የመረጠው የኢሕአዴግ መንግሥት ነው።</p>

<p>ኢሕአዴግ በኤርትራ የራስን ዕድል ለመወሰን ድምፅ እንዲሰጥ ተስማማ። ኤርትራውያን ነፃነትን መረጡ፣ እናም ኢትዮጵያ ይህን ተቀብላ በራሷ የኢኮኖሚ ልማት ላይ አተኮረች። ኤርትራ የሀኒሽ ደሴቶችን በመያዝ የመንን በወታደራዊ መልሶ ማጥቃት ወጥመድ ውስጥ ማስገባት ከተሳናት በኋላ በደሴቶቹ ጥያቄ ላይ የዓለም ፍርድ ቤት ብይን ሊሰማ ቀናት ብቻ ሲቀሩት የአሥመራ መንግሥት ሌላ አደገኛ የወታደራዊ ድፍረት ሥራ መሥራቱ ያስገርማል። በአፍሪካ ቀንድ አቅማቸውን አውቀው የሚኖሩ አገሮች እንዳሉ ሁሉ ትልልቅ ሚና ለመጫወት ብቃት እንዳላቸው አድርገው ራሳቸውን በማየት ቅዠት ውስጥ የገቡ አገሮች አሉ። የኤርትራ ወታደራዊ ዘመቻ መነሾ የኢኮኖሚ ችግሮቿ፣ ከጐረቤቶቿ ጋር በሁለቱም ወገኖች የጋራ ጥቅም ላይ የተመሠረት ትብብር መመሥረት ያለመቻሏ ሊሆን ይችላል። በተጨማሪም የገጠማትን ችግር ማዘናጋት (መፍታት ካለመቻል ለማምለጥ) ሊሆንም ይችላል። ዳሩ ግን ጦርነት ከፍተኛ የጦር ኃይል ብቻ ሳይሆን የተደላደለ የኢኮኖሚ መሠረት ይጠይቃል። ታዲያ ከዚህ አንፃር ኤርትራ ምን ትፈልጋለች?</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 17 ቀን 1990</a></p>




</body>
</html>