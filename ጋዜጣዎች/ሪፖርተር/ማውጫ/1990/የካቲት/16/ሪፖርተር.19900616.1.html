<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሼኽ አላሙዲ ሲመሰክሩ ጋዜጠኞች እንዳይገቡ ተከለከሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ሼኽ አላሙዲ ሲመሰክሩ ጋዜጠኞች እንዳይገቡ ተከለከሉ</h1>
<h2 class="align-center"> ሼኹ 16 ሚ. ዶላር ማበደራቸውን መሰከሩ</h2>
 
<p>ሼክ መሐመድ አላሙዲ ዓርብ የካቲት 13/1990 ዓ.ም በፌዴራል ጠቅላይ ፍርድ ቤት በዋለው ችሎት የምስክርነት ቃላቸውን በሰጡበት ወቅት ወደ ችሎቱ ለመግባት ከፍርድ ቤቱ ሕጋዊ መግቢያ ፈቃድ የተሰጣቸው በርካታ የውጪ ሚዲያ ወኪሎች፣ ያገር ውስጥ የመንግሥትና የግል ጋዜጠኞች ባልተለመደ ሁኔታ እንዳይገቡ ተከልክለው ከፍርድ ቤቱ አጥር ውጪ እንዳሉ እንዲመለሱ ተደረገ።</p>

<p>እስካሁን ድረስ የነበረውን የእነ አቶ ታምራት ክስ፣ የደርግ ባለሥልጣናት ክስና በቀይ ሽብር ወንጀለኝነት የተከሰሱትን ሰዎች ክስ ካለችግር ሲከታተሉ የነበሩ ጋዜጠኞችና ታዛቢዎች ባልታወቀ ምክንያት እንዳይገቡ ተከልክለዋል በማንና ለምን እንደተከለከሉ እንዲነገራቸው ከፈቃድ ሲጪው አካል እንዲገናኙና ለመግባትም እንዲፈቀድላቸውና ለረዥም ጊዜ በተደጋጋሚ ፀጥታ አስከባሪዎችን ቢጠይቁም አትገቡም! ከዚህ አካባቢ ራቁ ከመባል በስተቀር የተሰጣቸው መልስ አልነበረም።</p>

<p>በወቅቱ ይካሄድ የነበረው ጥበቃ በተለመደው የፍርድ ቤቱ ጥበቃ ኃይል ሳይሆን ጊዜያዊ ጥበቃውን ያስተዳድሩ በነበሩት ከሌላ አካል በመጡ የጥበቃ ኃይሎች ነበር። ካሁን በፊት ከነበረው በተለየ ጥበቃው የጠነከረና አጥሩ አጠገብ የነበረው የመኪና ማቆሚያም የተከለከለ ስለነበረ ለጋዜጠኞች የመግባት ጥያቄ ይሰጥ የነበረው ተደጋጋሚ መልስ ለጥበቃ ስለማያመቸን አትገቡም የሚል ነበር። አንዳንዶቹ ጋዜጠኞች ተስፋ ቆርጠው ቢበተኑም መግባት ከነበረባቸው ጊዜ በላይ ለአንድ ሰዓት ተኩል ዘግይተው ሲማፀኑ የነበሩት ጋዜጠኞችም እንዲገቡ ሳይፈቀድላቸው ቀርቷል። ከተጀመረ አንስቶ ጋዜጠኛ ተለይቶት የማያውቀው ችሎት ለመጀመሪያ ጊዜ አንድም ጋዜጠኛ ወደ ውስጡ መዝለቅ ይቅርና በአጥር ግቢውም ዝር ሳይል ተካሂዷል።</p>

<p>ጋዜጠኞች ብቻ ሳይሆኑ ከኤምባሲዎች የተወከሉ ጭምር ሳይቀሩ የመግባት እድል ተነፍጓቸዋል።</p>

<p>ይህ በእንዲህ እንዳለ የምስክርነት ቃል ከመሰማቱ በፊትና ዐቃቤ ሕጉ ምስክሩ የሚመሰክሩበትን ጭብጥ በማስያዝ ላይ እንዳሉ ከተከሳሽ ጠበቆች መካከል አንደኛው ከሁሉም ሌሎች ጠበቆች ጋር ቆመው በተከሳሾችና በተከሳሽ ጠበቆች ስም ለፍርድ ቤቱ የማቀርበው ጥያቄ አለኝ አሉ ብለው ሲያቀርቡም ፍርድ ቤቱ የዛሬውን ችሎት ዝግ ያለመሆኑ እየታወቀ ጋዜጠኞች እንዳይገቡ ተከልክለዋል አሉ። ስለዚህ ጠበቆች የምንናገረው ጋዜጠኞችን ወክለን ባይሆንም ጋዜጠኞች የተገኙበት ችሎት ማለት ግልጽ ችሎት ማለት ነው። ለትክክለኛ ፍርዱና ፍትሕ ዋስትና ነው። ሕዝብ አየው የሚባለውም በጋዜጠኞች አማካይነት ነው። አስፈላጊ ሆኖ ሲገኝ ከዚህ ቀደም ፍርድ ቤቱ ችሎቱ በቴሌቪዥን እንዳይቀረጽ እንዳደረገው ሁሉ ምክንያትና ትዕዛዝ ሲሰጥ አስፈላጊው ሊደረግ ይችላል እንጂ ከዚህ ውጪ የተደረገው አግባብ አይደለም ብለዋል። አክለውም እኛ ጠበቆች የምንቆመው ገንዘብ ለማግኘት ብቻ አይደለም። ለትክክለኛ ፍትሕም ጭምር ነው።</p>

<p>በፕሬስ አዋጁ መሠረት ጋዜጠኛ የተዛባ ዘገባ ሲያቀርብ ይጠየቃል እንጂ አይከለክልም በማለት ጋዜጠኞቹ እንዲገቡ ፍርድ ቤቱ ትዕዛዝ እንዲሰጥ ተማፀኑ።</p>

<p>ፍርድ ቤቱ በዚሁ ጉዳይ ላይ ዐቃቤ ሕጉ የሚለው ነገር ካለ፤ ብሎ ጠየቀ። ዐቃቤ ሕጉም የጋዜጠኞቹን መከልከል የሰማሁት አሁን ነው ካሉ በኋላ ቀጥለውም ነገር ግን ጠበቆች የጋዜጠኞች ውክልና የላቸውም። ውክልናቸው ለስምንቱ ተከሳሾች ስለሆነ የሁላችንም ክርክር በውክልናችን መሠረት ቢወሰን ይሻላል አሉ። የተነሣነው ጥያቄ ጋዜጠኞች ጥያቄ ሲያነሱ ውሳኔ የሚሰጥበት ይሆናል በሚል መልሳቸውን አጠቃለሉ።</p>

<p>በተነሣው የጠበቆች ጥያቄና በዐቃቤ ሕጉ መልስ ላይ ብይን ለመስጠት ፍርድ ቤቱ ከ8፡35 እስከ 9፡05 ድረስ ለ30 ደቂቃ ቆይታ ካደረገ በኋላ ተመልሶ ተሰየመ። ፍርድ ቤቱ በሰጠው ብይን ይህ ችሎት ከተከሳሾች ጠበቆች በስተቀር ሌሎችም የተከሳሾች ቤተሰቦች የሚገኙበት በመሆኑ እንደዝግ ችሎት የሚቆጠር አይደለም። ዝግ ችሎትም አይደለም። አያይዞም ፍርድ ቤቱ ትእዛዝ ሳይሰጥ ጋዜጠኞች እንዳይገቡ መከልከላቸው ጥያቄ ግን በሕጋዊ ሥነ-ሥርዓት በራሳቸው በጋዜጠኞች ጥያቄው ሲቀርብ የሚስተናገድ ይሆናል ብሎ ብይኑን ሰጠ።</p>

<p>ጋዜጠኞች ከፍርድ ቤቱ ግቢ ውጪ ሆነው ለምን ተከለከልን? ማነው የከለከለን? ብለው ለፀጥታ አስከባሪዎቹ ላቀረቡት ጥያቄ መልስ አለመገኘቱ ብቻ ሳይሆን በችሎቱ ውስጥም ቢሆን ማን እንደከለከለና ግልጽ መልስ ሳይገኝለት ቀርቷል።</p>

<p>ጋዜጠኞችና ታዛቢዎች መግባት በመከልከላቸው በችሎቱ የጋዜጠኞቹና የታዛቢዎች መደበኛ መቀመጫ ክፍት ሆኖ ውሏል።</p>

<p>የጋዜጠኞች ጉዳይ ብይን ከተሰጠበት በኋላ ዐቃቤ ሕጉ ሰባተኛው (የዓቃቤ ሕጉ) ምስክር ሼክ መሐመድ አላሙዲ ይመሰክሩበታል ያሉትን ጭብጥ አስመዘገቡ።</p>

<p>ያሰመዘገቡት ጭብጥም አንደኛ ተካሳሽ አቶ አታምራት ላይኔ ምስክሩ በወቅቱ የሚገኙበት አገር ከጂዳ ከሳዑዲ ዓረቢያ በስልክ የጠሯቸው መሆኑን መንግሥት በ32 ሚሊዮን ዶላር በዓለም ባንክ ላይ ተከሶ ከፍተኛ ችግር ላይ ወድቋልና 16 ሚሊዮን ዶላር ገቢ አድርጉልን ብለው ምስክሩን የጠየቋቸው ለመሆኑ ምስክሩም በኢትኮ (በኢትዮጵያ ትሬዲንግ ኮርፖሬሽን) ስም ለንደን በርክሌይ ባንክ ገቢ ያደረጉ መሆናቸውን ለዚሁም ቡና ይሰጥዎታል ቢባሉም ቡናውም ሆነ ገንዘብም እንዳልተመለሰላቸው በመጨረሻም ለአቶ ታምራት ደብዳቤ ጽፈው ገንዘቡ እንዲከፈላቸው የተማፀኑ መሆናቸውን ነው።</p>

<p>ዐቃቤ ሕጉ ይህን ጭብጥ ካስመዘገቡ በኋላ ምስክሩ ተጠርተው ወደ ችሎቱ ከመግባታቸው በፊት የአንደኛው ተከሳሽ ጠበቆች ምክስሩ ሊመሰክሩ አይገባም የሚል ተቃውሞ አሰሙ። ያሰሙት ተቃውሞ ለክሱ መሠረት ሆኖ የቀረበው የልዩ ወንጀለኛ መቅጫ አንቀጽ በግለሰብ ንብረት ወይም በመንግሥት ንብረት ላይ የደረሰ ጉዳይን የሚመለከት ሆኖ እያለ በክሱ መጨረሻ የመንግሥት ንብረት አላግባብ መጠቀምን ለይቶ አስቀምጧል። ስለዚህ በግለሰብ ንብረት ላይ ጉዳት መድረሱንየሚያመለክት ጭብጥ ዐቃቤ ሕጉ ስላስያዘ በግለሰብ ንብረት ላይ የሚቀርብ ምስክርነት ለክሱ አግባብነት የለውም ብሎ ፍርድ ቤቱ የምስክሩን ቃል አግባብ እንደሌለው ቆጥሮ ውድቅ እንዲያደርገው ጠበቆቹ ጠየቁ።</p>

<p>ፍርድ ቤቱም በክሱ ላይ ከሼኽ አላሙዲ ተወሰደ የተባለ ገንዘብ የተመዘገበ በመሆኑ በተሰጠው ጭብጥ ላይ የሚሰጠው ምስክርነት አግባብ የለውም አይባልም የሚል ብይን ሰጠ።</p>

<p>ምስክርነቱን የመስማት ሒደት ቀጠለ። መሐመድ አሊ ሁሴን አላሙዲ ነኝ- ዕድሜዬ 51 ሥራ-ቢዝነስ ማን ቋሚ አድራሻዬ- ሳዑዲ ዓረቢያ ብለው ካስመዘገቡ በኋላ ምስክርነታቸውን እንደሚከተለው ተናገሩ፦</p>

<p>በ1995 ዓ.ም (እ.ኤ.አ) አቶ ታምራት ጂዳ ድረስ ስልክ የደወሉላቸው መሆኑን ወዲያው ወደ አዲስ በባ እንደመጡ አምስት ሰዓት ላይ አዲስ አበባ ደርሰው ስድስት ሰዓት ከ30 ተጠርተው ወደ አቶ ታምራት ቢሮ መሄዳቸውን አቶ ታምራት አንድ ድርጅት 32 ሚሊዮን ዶላር ዕዳ እንድንከፍል ጠይቆአል ዓለም ባንክ ላይ ከሶናል። ዕዳው በሁለት ክፍያ መከፈል ስላለበት ግማሹን ማለት 16 ሚሊዮን ዶላር እዲያበድሯቸው አቶ ታምራት የጠየቋቸው መሆኑን አላሙዲም ለምን መቶ ሚሊዮን ዶላር አይሆንም ዝግጁ ነኝ ብለው የመለሱላቸው መሆኑን አቶ ታምራት አክለውም ለዚሁ በዓለም ዋጋ ተወዳድረህ ቡና ትወስዳለህ መባላቸውን በግማሽ ሰዓት ውስጥ ጄኔቫ ባንክ ደውለው ገነቡ እንዲተላለፍ ማድረጋቸውን መርድፍ የሚባለውን የአጎታቸውን ልጅ በቡናው ጉዳል ላይ ዝግጁ እንዲሆን ነግረው ተመልሰው መሄዳቸውን ተናግረዋል። አክለውም እንግሊዝ አገር የሚገኘው ተቀባይ ባንክ ተጠቃሚው ካልተጠቀሰ በስተቀር ገንዘቡን ገቢ አላደርግም ስላላቸው ተጠቃሚውን እንዲነግሯቸው አቶ ታምራትን እንደጠየቋቸውና አቶ ታምራት ተጠቃሚው (ኤጥጭ) እንደሆነ የነገሯቸው መሆኑን ሼክ አላሙዲ ገልፀዋል። ሼኽ አላሙዲ ምስክርነታቸውን በመቀጠልም የቡናውን ጉዳይ መደራደራቸውን ገልፀው የኢትዮጵያ የቡና ዋጋ ግን በወቅቱ ከነበረው የኒውዮርክ የቡና ዋጋ ግን በወቅቱ ከንበረው የኒውዮርክ ቡና ዋጋ በቶን 270 ዶላር የበለጠ ስለነበረ ቡናውን መተዋቸውን ገልፀው ገንዘባቸው እንዲከፈላቸው ዓመት ጠብቀው በተለመደው የግንኙነት መሥመራቸው ማለትም ስልክ ደውለው አቶ ታምራትን ስላጧቸው ከ32 ዓመት በኋላ ለመጀመሪያ ጊዜ በአማርኛ ጻፍኩ የሚሉትን ደብዳቤ በግል ለአቶ ታምራት ብለው በኢትዮጵያ ኤምባሲ በኩል በዲፕሎማቲክ ኩሪየር (መላላኪያ) የታሸገ ኤንቬሎፕ መላካቸውን ገልፀዋል። ሆኖም ምንም መልስ እንዳላገኙና ገንዘባቸውንም እጃቸው አለማስገባታቸውን ተናግርዋል።</p>

<p>አላሙዲ ከአቶ ታምራት ጋር ሲተዋወቁ የቻሉት በአብሮ አደግ ጓደኛቸው በአቶ ተከስተ መሆኑን ገልፀው ከዚያ በኋላ በተለያዩ የግብዣ ቦታዎች በወይዘሮ ሻእዲያ ባለቤት ቤትም ጭምር ይገናኙ እንደነበር አሳውቀዋል።</p>

<p>በአንድ ወቅት አቶ ታምራት ኢትዮጵያ ውስጥ አምበጣ ገብቷልና የምታውቀው የሚረዳ አገር ካለ ፈልግ ብለው ጠይቀዋቸው የሳዑዲን መንግሥት ጠይቀው እርዳታ እንዲገኝ ካደረጉ በኋላ ግንኙነታቸው እየተጠናከረ በአካልም ብዙ ጊዜ እንደተገናኙ አላሙዲ አስረድተዋል።</p>

<p>ዐቃቤ ሕጉ አላሙዲ ገንዘብ ወደ ለንደን ባንክ ሲያዛውሩ ለምን የአላሙዲ ስም አልተጠቀሰም? ብለው ጠይቀዋቸው ሲመልሱ በስዊስ ባንክ ረቀቅ ያለ አሰራር ስላለ መሐመድ ለአገሩ አበደረ እንዳልባል ፈርቼ ነው ብለዋል።</p>

<p>የተከሣሽ ጠበቆችም ለመንግሥት ለማበደርዎ ሌላ ማስረጃ አለዎት ወይ? ብለው ሲጠይቅዋቸው አላሙዲ ሲመልሱ ሌላ ማስረጃ የለም ይኸው ቃሌ ነው ብለዋል። ከዚህ በፊት ለመንግሥት አበድረው ያውቃሉ ወይ? ተብለውም ተጠይቀው ይህ የመጀመሪያዬ ነው በማለት መልሰዋል። እርሳቸው ራሳቸው ከባንክ ተበድረው እንደሆነ ለቀረበውም ጥያቄ እግዚአብሔር ይመስገን እስካሁን አልተበደርኩም ብለዋል።</p>

<p>እንግሊዝ አገር ያለውን በኤጥጭስም ገንዘብ የተላለፈበትን አካውንት ያውቁት እንደሆነ ተጠይቀው ሲመልሱ አላውቀውም ኤጥጭ የሚባለውን ድርጅትም አላውቀውም አካውንቱም የመንግሥት አካውንት ነበር የመሰለኝ ከማለታቸው በላይ ንጉሤን ካላዚያ ቀን (ዓርብ) በስተቀር እንደማያውቁት ገልፀዋል። አካውንቱ ራሳቸው አላሙዲ ለወይዘሮ ሻእዲያ ልጅ ለሁሴን ቃሲም የከፈቱት አይደለም ወይ? ተብለው ተጠይቀው የሒሳብ ቁጥሩን አላውቀውም እንደ ልጄ ስለማየው ውጭ አገር ልኬ ስላስተማርኩት ፓይለትነትም እንዲማር ያደርግኩት እኔ ስለሆንኩ ገንዘብ ሰጥቼው ይሆናል እንጂ ከዚህ ውጭ የባንክ አካውንት አልከፈትኩለትም ብለዋል።</p>

<p>ከተከሳሽ ጠበቆች በኩል ለምስክሩ የቀረበ ሌላ ጥያቄ ከዚህ ምስክርነት በፊት ቃል ሰጥተው ነበር ወይ? የሚል ነበር። አላሙዲ ሲመልሱም ካሁን በፊት ፍትሕ ሚኒስቴር ተገኝተው ለዐቃቤ ሕጉ ለአቶ መስፍንና ለሌላ ሰው ቃል መስጠታቸውንና ጊዜው ረዘም ያለና በ1997 (እ.ኤ.አ) እንደነበር ገልፀዋል። በግል ተበዳይነት አቤቱታ አቅርበው እንደነበርም በተከሳሽ ጠበቆች ተጠይቀው ካሁን በፊት አቅርበው እንደማያውቁ ተናግረዋል።</p>

<p>ይህ በእንዲህ እንዳለ በዕለቱ በተጠቀሰው ፌዴራል ፍርድ ቤት ይቀርባሉ ተብለው የተጠበቁትና መጥሪያም የደረሳቸው ሌላ ምስክር አቶ ብዱልረህማን ቦረህ ግን አልቀረቡም። ዐቃቤ ሕጉም መጥሪያ እንዳደረሱ ነገር ግን ወደ ኢትዮጵያ ለመምጣት ፈቃደኛ አለመሆናቸውን ገልፀው በሁለት ቋንቋ ውል አዋዋይ (ኖታሪ ፊት) በኩል ቃላቸውን የተቀበሏቸው ስለሆነ ይህንኑ ቃላቸውን ፍርድ ቤቱ በማስረጃነት ተቀብሎ እንዲያዝላቸው ዐቃቤ ሕጉ ጠይቀዋል። የተከሳሽ ጠበቆችም የዐቃቤ ሕጉን ጥያቄ በመቃወም አቶ አብዱረህማን ኢትዮጵያ ውስጥ ቤት እንዳላቸው እዚህ ሲሞቅ እዚህ እዚያ ሲሞቅ እዚያ እየተመላለሱ የሚኖሩና ከኢትዮጵያ ጋር ከፍተኛ ትስስር እንዳላቸው መረጃ ያላቸው መሆኑን ጠቅሰው ዐቃቤ ሕጉ በጠቀሱት የወንጀለኛ መቅጫ ሕግ ሥነ-ሥርዓት በቁጥር 145 መሠረት የምስክሩን ተአማንነት ጥያቄ ውስጥ ለማስገባት እንጂ በማስረጃነት እንዲያዝ አይደለም ብለዋል። ከዚህ አልፎ ዓቃቤ ሕግ እንዳለው በማስረጃነት ቢያያዝ ግን የተከሳሾች ሕገ መንግሥታዊና መሠረታዊ የምስክሩን ቃል የመጋተርና መስቀለኛ ጥያቄ የማቅረብ መብት የሚንድ ነው ብለው ተከራክረዋል። በዚሁም መሠረት የተከሳሽ ተከላካይ ጠበቆች ዓቃቤ ህጉ ያቀረቡትን ጥያቄ ፍርድ ቤቱም በዚህ ጉዳይ ብይን ለመስጠት ለየካቲት 20/1990 ዓ.ም ቀጥሮታል።</p>

<p>የተከሳሽ ተከላካይ ጠበቆች ከዚህ ቀደም በደረሷቸው የጽሑፍ ማስረጃዎች ላይ አስተያየት እንዲሰጡ ለየካቲት 20/1990 ዓ.ም ተይዞ የነበረው ቀጠሮ ማስረጃዎቹ ለተከሳሽ ጠበቆች የደረሱት ዘግይተው ስለሆነ ቀጠሮው እንዲራዘም ያቀረቡት ጥያቄ በፍርድ ቤቱ በኩል ተቀባይነት አግኝቶ መች ይሁን? የሚለው ግን በቀጣዩ ቀጠሮ የካቲት 20/1990 እንደሚወሰን ፍርድ ቤቱ ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 16 ቀን 1990</a></p>


</body>
</html>	
