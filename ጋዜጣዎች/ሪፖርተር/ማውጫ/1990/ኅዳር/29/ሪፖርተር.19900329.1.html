<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ የተቋቋመው «ሆርን ኢንተርናሽናል ባንክ» ሥራውን ሊጀምር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">አዲስ የተቋቋመው «ሆርን ኢንተርናሽናል ባንክ» ሥራውን ሊጀምር ነው</h1>


<p>አዲስ አበባ ውስጥ ሦስት ቅርንጫፎች የሚኖሩት «ሆርን ኢንትርናሽናል ባንክ» ሥራውን ለመጀመር የሚያስፈልገውን ዝግጅት አጠናቅቆ በያዝነው ዓመት ጥር ወር ሥራ እንደሚጀምር የባንኩ የቦርድ አመራር አባላት አስታወቁ።</p>

<p>በ50 ሚሊዮን ብር ካፒታል የመንቀሣቀስ እቅድ ያለው «ሆርን ኢንተርናሽናል ባንክ« እስከአሁን ድረስ በ85 የአክሲዮን አባልት በእቅድ ከያዘው ካፒታል 25 ከመቶ ማሰባሰብ እንደቻለና ሥራውንም በዚሁ የካፒታል መጠን መጀመር እንደሚችል የኢትዮጵያ ብሔራዊ ባንክ ደንብ እንደሚፈቅድ የባንኩ ቦርድ አባላት ገልፀዋል። ሣይሟላ የቀረው 75 ከመቶ ጠቅላላ ካፒታል እያንዳንዱ አክሲዮን ብር 100 እንዲሆን አድርጎ ባንኩ ያዘጋጀውን አክሲዮን ማንኛውም ኢትዮጵያዊ በሚችለው አቅም በመግዛት በሼር የባንኩ ባለቤት እንዲሆን በማድረግ ክፒታሉን የማሟላት እቅድ እንዳላቸውም የባንኩ የቦርድ አባላት ማንኛውም ኢትዮጵያዊ በገዛው የአክሲዮን መጠን በሚኖረው የባንኩ የባለቤትነት ድርሻ የትርፍ ተካፋይ እንደሚሆንም አሳውቀዋል።</p>

<p>ኢትዮጵያ ሠፊ ብዙ ሕዝብ የሚኖርባትና በተፈጥሮ ሀብት የበለፀገች አገር መሆኗን የጠቀሱት የ«ሆርን ኢንተርናሽናል ባንክ» የቦርድ አመራር አባላት አገሪትዋ በባንክ ሥራ ላይ በመሠማራት ትርፋማ ለመሆን የተመቻቹ ሁኔታዎች እንዳሏት ተናግረዋል። አያይዘውም በሀገሪቷ ውስጥ የሚገኘው የባንክ ቁጥር አሁን ካለው በሦስትና በአራት እጥፍ እንኳን ቢያድግ የባንክ አገልግሎት ተጠቃሚ እጥረት ይገጥመናል የሚል ሥጋት እንደሌለ ገልፀዋል።</p>

<p>«ሆርን ኢንተርናሽናል ባንክ» ሥራውን በሚጀምርበት ወቅት ለ70 ሰዎች የሥራ ዕድል እንደሚከፍትና ለወደፊትም ከባንኩ ዕድገት ጋር በርከት ላሉ ሰዎች የሥራ ዕድል መፍጠር እንደሚችል የቦርዱ አመራር አባላት አስረድተዋል።</p>

<p>አዲስ አበባ ውስጥ ሦስት ቅርንጫፎችን በመክፈት ሥራውን የሚጀምረው የ«ሆርን ኢንተርናሽናል ባንክ» ወደፊት በአፍሪካ ቀንድ አገሮች ውስጥ ሥራውን የማስፋፋት ዕቅድ እንዳለው ከባንኩ ቦርድ አባላት መግለጫ ለመረዳት ተችሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 29 ቀን 1990</a></p>


</body>
</html>	
