<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ የተጠየቀው የዶላር ምርጫ ውሳኔ አገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">በኢትዮጵያ የተጠየቀው የዶላር ምርጫ ውሳኔ አገኘ</h1>


<p>በኢትዮጵያና በኤርትራ መካከል ባለው የንግድና የአገልግሎት ክፍያ ልያ ሲያከራክር የሰነበተው የመገበያያ ገንዘብ ጉዳይ በኢትዮጵያ መንግሥት ምርጫ መሠረት በውጭ ምንዛሬ እንዲከናወን ተደረገ።</p>

<p>ግብይቱ በዶላር እንዲሆን በኢትዮጵያ በኩል ሲጠየቅ በኤርትራ በኩል የነበረው አቋም ግን በዶላር መሆኑ ጠቃሚ ስላልሆነ ብርና ናቅፋ በነፃ እንዲንቀሳቀሱ ተደርጎ በሁለቱ አገሮች መካከል ያለው የንግድ ልውውጥ በዶላር እንዲከፈል የሚል እንደነበር ታውቋል። ሁለቱን ተቃራኒ ሃሳቦች ለመፍታት ኅዳር 10 ቀን 1990 ዓ.ም ባካሄዱት አራተኛ የጋራ ኮሚሽን ስብሰባ ሁለቱም ወገኖች የኤክስፖርትና ኢምፖርት ንግዶች በዶላርና በሌሎች ተቀባይነት ባላቸው ገንዘቦች አማካኝነት እንዲከናወን የሚል ውሳኔ ላይ ደርሰዋል።</p>

<p>በዚህ ስምምነት ላይ የኢትዮጵያን ልዑካን ቡድን የመሩት የውጭ ኢኮኖሚ ትብብር ሚኒስትር የሆኑት አቶ ግርማ ብሩ ሲሆኑ 11 አባላት ባሉት በዚህ የልዑካን ቡድን ውስጥ የኢትዮጵያ ብሔራዊ ምክትል ገዢ አቶ ተክለወልድ የኢትዮጵያ ንግድ ባንክ ዋና ሥራ አስኪያጅ አቶ ጥላሁን አባይ እንዲሁም ከኢንሹራንስ ከንግድ ሚኒስትር ከሌሎች መ/ቤቶች የተወጣጡ ባለሥልጣኖች እንደነበሩ ለማወቅ ተችሏል። የኤርትራው ቡድን በፕሬዚዳንቱ ቢሮ የማክሮ ኢኮኖሚ ፖሊሲ ኃላፊ የሆኑት በአቶ ብርሃኔ አብርሃ የተመራ ሲሆን በኢትዮጵያ የኤርትራ አምባሳደር አቶ ግርማይ አስመሮም የኤርትራ መንግሥት ከፍተኛ የኢኮኖሚ አማካሪ ዶ/ር ወልዳይ ፍጡርና ሌሎች ባለሥልጣኖችም ያካተተ ነበር። </p>

<p>በዚህ ውሳኔያቸው ላይ ከሁለት ሺ ብር በታች የሚተመኑ የንግድ እንቅስቃሴዎች ካለውጭ ምንዛሪ በብርና በናቅፋ አማካኝነት እንደሚሆን ስምምነት ላይ መደረሱ ተገልጿል። ቡና፣ የቅባት እህሎች፣ ከብቶችና የኢንዱስትሪ ውጤቶች ልውውጥ ግን በዶላር እንደሚሆን ታውቋል።</p>

<p>የግብይት ዝውውሩን በማስመልከትም በምድር በኩል የሚደርጉ ልውውጦች በዛላ አንበሳ ራማ ሁመራ ሽራሮና የጉምሩክ መሥሪያ ቤቶች ወደፊት በሚወስኗቸው የጠረፍ ንግድ መውጪያና መግቢያ እንደሚሆን ተወስኗል።</p>

<p>ኅዳር 10 ቀን የኤርትራ ባለሥልጣኖች በቴሌቪዥን ግብይቱ በዶላር እንዲሆን መወሰኑን ለሕዝቡ ይፋ ያደረጉ ሲሆን ነጋዴውና ሌላው ጉዳዩ የሚመለከተው የሕብረተሰብ ክፍል ጉዳዩን ተረድቶት ውሳኔውን በማወቅ እንዲዘጋጁበት አሳስበዋል። በኢትዮጵያ በኩል ግን ግብይቱ በዶላር እንዲሆን የተወሰነው ኅዳር 10 ቢሆንም ውሳኔ እስከ ኅዳር 2 ምሽት ድረስ ለሕዝብ ሳይገለፅ ቆይቷል።</p>

<p>የንግድ ልውውጥና የአገልግሎት ክፍያዎች ከኅዳር 13 ቀን ጀምሮ በወጭ ምንዛሪ አማካኝነት እንዲያከናውኑ የተደረገበት ምክንያት ናቅፋ የኤርትራ ሕጋዊ መገበያያ ኖት መሆን የሚጀምርበት ኦፊሴያላዊ ጊዜ እስከ ቅዳሜ ኅዳር 13 ቀን ከቀኑ 10 ሰዓት ድረስ እንዲሆን በመመደቡና ከዚህ ቀንም በላይ ማራዘም የማይቻል እንደሆነ ለጉዳዩ ቅርበት ያላቸው ምንጮች ገልፀዋል።</p>

<p>ከኤርትራ የተገኙ አንዳንድ ምንጮች ከተቀመጠው የጊዜ ገደብ በኋላም ወደ ናቅፋ ያልተለወጡ ብሮች የመለወጥ ዕድል እንዲያገኙ ለማድረግ እስከ ፊታችን ዓርብ ድረስ ለአንድ ሳምንት ሊራዘም እንደሚችል ጠቁመዋል።</p>


<p class="align-center"><a href="/Gazettas/Reporter/info/Reporter.sera.html">ከሪፓርተር ኅዳር 15 ቀን 1990</a></p>


</body>
</html>	
