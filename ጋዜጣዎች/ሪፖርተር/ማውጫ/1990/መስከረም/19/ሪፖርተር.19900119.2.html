<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀይ ቀበሮ ቁጥር እየተመናመነ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የቀይ ቀበሮ ቁጥር እየተመናመነ ነው ተባለ</h1>


<p>በኦሮሚያ ክልል የባሌ ፓርክ ውስጥ የሚገኙ ቀይ ቀበሮዎች ለፓርኩ ተገቢው ጥበቃና እንክብካቤ ባለመደረጉ ምክንያት ቁጥራቸው እየተመናመነ መምጣቱን ከአካባቢው የተገኙ ምንጮች ገለፁ።</p>

<p>በየጊዜው ፓርኩ ውስጥ ከነከብቶቻቸው የሚገቡት የአካባቢው ገበሬዎች መበራከት ቀበሮዎቹን የተፈጥሮ መኖሪያ እያሳጣቸው መምጣቱንና ይህም ለቁጥራቸው መመናመን ዋነኛው ምክንያት ሆኖ መገኘቱን የደንና ዱር አራዊት ጥበቃ ባለሙያዎች ይናገራሉ። ሁኔታው በዚህ ከቀጠለ ይህ ብርቅዬ እንስሳ ጨርሶ እንዳይጠፋ ያሰጋል የሚሉት እነዚህ ባለሙያዎች በፓርኩ ውስጥ ወደ አምስት የሚጠጉና ከውሻ የተዳቀሉ ቀበሮዎች እንደተገኙ ጠቁመው ከቀይ ቀበሮ የተለየ ቀለም ያላቸው እነዚሁ ዲቃሎች ጥናት እየተደረገባቸው መሆኑን አስታውቀዋል። ባለሙያዎቹ በተጨማሪም እነዚህ ዲቃሎች የኢኮሎጂ መዛባት ሊያስከትሉ እንደሚችሉም አክለው ገልፀዋል።</p>

<p>የኢትዮጵያ የዱር አራዊት ጥበቃ ድርጅት ውስጥ የሚሰሩ አንድ ባለሙያ ከአንድ ዓመት ወዲህ በየክልሉ የሚገኙት ፓርኮች በየክልል መስተዳደሩ ይዞታ ሥር እንዲገቡ መደረጋቸውን ድርጅቱ በቀጥታ ፓርኮቹን ለመቆጣጠር እንዳይችል ያደረገው መሆኑን ገልፀዋል። ክልሎች የሰለጠነ የሰው ኃይል እጥረት እንዳለባቸው የጠቆሙት ባለሞያ ድርጅቱ ከሌሎች የሙያ ድጋፍ በተጠየቀ ጊዜ ዕርዳታ ለማድረግ የሚችል መሆኑንም ጠቁመዋል።</p>

<p>ይሁንና በዱር አራዊት ጥበቃና እንክብካቤ ስራ የተሰማሩ ሌሎች ባለሙያዎች እንደ ቀይ ቀበሮ ያሉ በኢትዮጵያ ብቻ የሚገኙና ዝርያቸው ለአደጋ የተጋለጠ የድር አራዊት የዓለም ቅርስ ጭምር ስለሆኑ እንደ አንድ ክልል ሀብት ብቻ ተቆጥረው ቸል ሊባሉ እንደማይገባ ይናገራሉ። በዚህ ፓርክ ውስጥ በሚገኙ እንስሳት ላይ የፈረንሳይና የአርጀንቲና ሳይንቲስቶች በተለያየ ጊዜ ጥናት ሲያደርጉ የቆዩ መሆናቸውም ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 19 ቀን 1990</a></p>


</body>
</html>	
