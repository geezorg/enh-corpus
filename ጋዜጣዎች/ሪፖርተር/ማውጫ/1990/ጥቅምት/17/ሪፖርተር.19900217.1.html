<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእነ አቶ ታምራት ላይኔ የ32.5 ሚሊዮን ብር የፍትሐብሄር ክስ ተመሠረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">በእነ አቶ ታምራት ላይኔ የ32.5 ሚሊዮን ብር የፍትሐብሄር ክስ ተመሠረተ</h1>

<h2 class="align-center">የቀረበባቸውን የወንጀል ክስ ካዱ</h2>

<h3 class="align-center">ዓቃቤ ሕግ ለፍርድ ቤት እና ለጠበቆች የሰጠው ሰነድ ልዩነት አለበት ተባለ</h3>


<p>ባለፈው ጥቅምት 11 ቀን በቀድሞው ም/ጠቅላይ ሚኒስትር አቶ ታምራት ላይኔ የቀድሞ ሲቪል ሰርቪስ ኮሚሽን ኮሚሽነር አቶ ጉልላት ሐይሉ ወ/ሮ ሻዓዲያ መሐመድና አቶ ንጉሴ ሐይሌን 32.5 ሚሊዮን ብር ለማስከፈል ዓቃቤ ሕግ የፍትሐ ብሄር ክስ መሰረተ።</p>

<p>መንግሥት ለኢትዮጵያ ትሬዲንግ ካምፓኒ (ለኢትኮ) የሚከፍለው ዕዳ ሳይኖርበት አቶ ታምራት ላይኔ መንግሥት ለኢትኮ ለመክፈል አስቧል በሚል ምክንያት 26,62,00 ብር የሚያወጣ 1000 ቶን ቡና ከሀገር እንዲወጣ በማድረግ ከሶስቱ ተከሣሾች ጋር በመሆን ያለ አግባብ መበልፀጋቸው በክሱ ላይ ተገልጿል።</p>

<p>በእነ ታምራት ላይኔ ላይ በቀረበው በዚህ ክስ ላይ በህገወጥ መንገድ ከአገር ውጭ ተሽጧል ከተባለው ቡና ዋጋ 26.4 ሚሊዮን ብር በተጨማሪ ለጉምሩክና ለትራንስፖርት ተከፋይ የሚሆነው ተዳምሮ 32,12,46 ብር አራቱም ተከሣሾች በአንድነትና በነጠላ እንዲከፍሉ መንግሥት ክስ አቅርቦባቸዋል።</p>

<p>በአቶ ታምራት ላይ የተከፈተው የፍትሃብሄር ክስ ለፌዴራል ከፍተኛ ፍርድ ቤት ሁለተኛ የፍትህ ብሄር ችሎት በ11/2/90 የቀረበ ሲሆን ችሎቱ ዓቃቤ ሕግ በቃለ መሃላ አስደግፎ ያቀረበውን የንብረት ዕግድ ማመልከቻም ላይ ትዕዛዝ መስጠቱ ታውቋል።</p>

<p>አቶ ታምራት በልጃቸው በብሌን ታምራት ስም ባንክ ተቀማጭ ያደረጉት ገንዘብ እንዲታገድ የተጠየቀ ሲሆን አቶ ታምራት በተቀመጠው ገንዘብ ላይ ማዘዝ መቻላቸውን ባንክ ሲያረጋግጥ ገንዘቡ እንዲታገድ ፍርድ ቤቱ ትዕዛዝ ሰጥቷል።</p>

<p>የወ/ሮ ሻዓዲያ መሐመድ መኪናዎች፣ የአቶ ንጉሴ ኃይሉ መኪናዎችና የኮካ ኮላ ፋብሪካ አረቦን (ሼር) እንዲሁም የአቶ ጉልላት መኖሪያ ቤት የንብረት ባለቤትነታቸው ተረጋግጦ ንብረቱ እንዲታገድ ፍርድ ቤቱ ማዘዙን ለማወቅ ተችሏል።</p>

<p>በተከሣሾቹ ላይ የቀረበው የፍትሕ ብሄር ክስ ማመልከቻና ማስረጃ ግልባጭ ከመጥሪያው ጋር በወህኒ ቤት እንዲደርሳቸው ፍ/ቤቱ ያዘዘ ሲሆን የተከሣሾቹን የክስ መልስ ለመቀበል መዝገቡ ለህዳር 29 ቀን 1990 ዓ.ም መቀጠሩን ለማወቅ ተችሏል።</p>

<p>በሌላ በኩል ባለፈው ሰኞ በፌዴራሉ ጠቅላይ ፍርድ ቤት የቀረቡት ተከሣሾች በዓቃቤ ሕግ የቀረበባቸው የወንጀል ክስ ለየግል ተነቦላቸው እምነት ክህደት በተጠየቁበት ወቅት አቶ ታምራት ላይኔ በቀረበባቸው በስልጣን አላግባብ የመገልገል ወንጀል ክስ ጥፋተኛ አይደለሁም ሲሉ ቀሪዎቹም ተከሣሾች በተመሣሣይ ክሱን በመካድ ጥፋተኛ አይደለንም ማለታቸው ታውቋል።</p>

<p>ክሱ በተሰማበት ዕለት ለተከሣሾች እንዲደርሳቸው በተደረገው የክስ ማስረጃ ዝርዝር መግለጫና ለፍርድ ቤቱ ቀደም ሲል የተሰጠው ዝርዝር መግለጫ ሊለያዩ የቻሉበትን ምክንያት እንዲያብራሩ ፍርድ ቤቱ ዓቃቤ ሕጉን የጠየቀው ሲሆን ለተከሣሾቹ የተሰጠው የክስ ማስረጃ መግለጫ ቀደም ሲል የተሰጠው ዝርዝር ከመሆኑ በስተቀር ልዩነት እንደሌለው ዓቃቤ ሕጉ አስረድተዋል። ለፍርድ ቤቱ የተሰጠው የማስረጃ መግለጫም ለተከሣሾቹ እንዲደርሣቸው ፍርድ ቤቱ ተጨማሪ ትዕዛዝ ሰጥቷል። የተከሣሽ ጠበቆች የዓቃቤ ሕጉን የምስክሮች ማስተባበል እንዲችሉ ምስክሮቹ ከመመስከራቸው በፊት ለፖሊስ የሰጡትን ቃል ግልባጭ እንዲሰጣቸው ወይም ከሬጅስትራር ፅ/ቤት ለመልከት እንዲፈቀድላቸው ጥያቄ ያቀረቡ ሲሆን በዚህ የተከሣሽ ጠበቆች ጥያቄ ላይ ጥቅምት 15 ቀን ብይን የሚሰጥ ሲሆን የምስክሮች ቃል ለመቀበል ግን ጉዳዩ ለህዳር 19 ቀን 1990 ዓ.ም ተቀጥሯል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 17 ቀን 1990</a></p>


</body>
</html>	
