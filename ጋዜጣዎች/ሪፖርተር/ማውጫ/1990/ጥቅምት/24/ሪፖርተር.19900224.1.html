<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አባይ ወደ ሲና ተጠለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">አባይ ወደ ሲና ተጠለፈ</h1>

<h2 class="align-center">1.5 ሚሊየን ህዝብ ሊሰፍርበት ነው</h2>


<p>የግብፁ ፕሬዚዳንት ሆስሚ ሙባረክ በረሃማውን የሲናይ ልሳነ-ምድር ለማልማት የሚያስቸለውን የናይል ውሃ ወደዚሁ ሥፍራ የሚወስድ አዲስ ካናል መርቀው ከፈቱ።</p>

<p>በዚሁ ወቅት ፕሬዚዳንቱ የውሃ መልቀቂያውን ቁልፍ በመጫን ውሃው ከስዊዝ ካናል ሥር በተሰሩ አራት ቦዮች ውስጥ በማለፍ ወደ ሲናይ በረሃ እንዲፈስ አድርገዋል። እቅድ አውጪ ባለሙያዎች እንደሚሉት በዚህ የመስኖ ውሃ ሁለት መቶ ሃምሣ ሺህ ሄክታር ሥፋት ያለው በረሃማ መሬት ሊለማበት እንደሚችልና ከናይል ሸለቆ መጥተው በዚህ አካባቢ ሊሰፍሩ የሚችሉ 1.5 ሚሊዮን ሰዎችን የማስተናገድ አቅም እንዳለው ጠቁመዋል።</p>

<p>ለዚህ ፕሮጀክት ማስፈፀሚያ ከዋለው ገንዘብ ከፊሉን የኩዌት መንግሥት እንደሸፈነ ሲታወቅ ለጠቅላላ ፕሮጀክቱ ማከናወኛ 62 ሚሊዮን ዶላር ወጪ ሆኗል።</p>

<p>የግብፅ የደም ሥር የሆነውን አባይን እየጠለፉ በርሃውን ለማልማት ከፍተኛ ፍላጎት ያላቸውን ፕሮጀክቶች የሙባረክ መንግሥት እያበረታታ ሲሆን 14 ሚሊዮን ሕዝብ እንደሚኖርባት እንደ ካይሮ ያሉትን ከተሞች በህዝብ ብዛት ከመጨናነቅ እንዲገላገሉ ለማድረግ የታሰበ እንደሆነ ዜናው ይጠቁማል። አገሪቱ በየጊዜው በእጥፍ እየጨመረ ከሚሄደው የሕዝብ ቁጥር ጋር ተመጣጣኝ የሚሆን ምርት ለማግኘት ከዚህ ሌላ አማራጭ የሌላት መሆኑን ዜናው ገልፆ በአሁኑ ጊዜ ሊለማ ከሚችለው ከአገሪቱ መሬት ውስጥ ታርሶ ምርት የሚሰጠው አምስት በመቶው ብቻ እንደሆነና ከዚህ የሚገኘው ምርት በቂ ባለመሆኑ በየዓመቱ ወደ ሦስት ሚሊዮን በሚጠጋ ገንዘብ የእህል ምርት ወደ አገርዋ እንደምታስገባ የሮይተርስ ዜና አስታውቋል።</p>

<p>ከሃምሳ ዓመታት በፊት የነበረው የህዝቧ ቁጥር ከአሁኑ ግማሽ ያንስ እንደነበርና በሚቀጥሉት ሃምሳ ዓመታት ውስጥ አሁን ካለው ቁጥር በግማሽ ሊጨምር እንደሚችል ዘገባው አክሎ ገልጿል። በግብፅ የሥራና የውሃ ሀብት ሚሚስቴር ውስጥ ከፍተኛ ባለሥልጣን የሆኑት ሁሴን አል አቲፍ «አሁን ለምርት አገልግሎት የዋለው መሬት 7.6 ሚሊዮን ሄክታር ሲሆን 2017 ዓ.ም (እ.ኤ.አ) በ1.36 ሚሊዮን እናሳድገዋለን» ሲሉ ለሮይተርስ በሰጡት መግለጫ ገልፀዋል።</p>

<p>«በፍጥነት እያደገ የመጣው የሕዝባችን ቁጥር አዳዲስ ከተሞችን እንድንመሠርት አስገድዶናል» ያሉት ደግሞ የመንግሥት ልዩ ብሔራዊ መማክርት አባል የሆኑት ሁሴን አልቃዲ ናቸው። በዚሁ በያዝነው ዓመት መጀመሪያ ፕሬዚዳንቱ የበረሃ ልማት ፕሮጀክት ሥራ እንዲጀምር በመፍቀዳቸው በግብፅ ደቡብ ምዕራብ አካባቢ ከሱዳን ድንበር አቅራቢያ የቶሻካ ፕሮጀክት ተጀምሯል። ለዚህ ሲባል ከአስዋን ግድብ በስተራጌ ቦይ በመቆፈር 216.103 ሄክታር መሬት መስኖ ለማልማት ታቅዷል። እንደዚሁም በበረሃ ከሚገኝ «የውሃ ጉድጓድ» ውሃ በመሳብ በሚሰራ መሥኖ ተመሣሣይ መጠን ያለው መሬት ለማልማት የሚያስችል እቅድ እንዳለ ተገልጿል። የአባይን ውሃ በአገሪቱ ሰሜን ምዕራብ አካባቢ ባለ በረሃ በመውሰድ 620.500 ሄክታር ለማልማት የሚቻል መሆኑም ተረጋግጦ ሥራው ተጀምሯል።</p>

<p>ግብፅ በቀይ ባሕር አካባቢ በሚገኝ ግዛትዋ ለመጠጥ ሊያገለግል የሚችል ውሃ ከአባይ በቧንቧ ለመሳብ የታቀደው ፕሮጀክት ባለፈው ወር መጠናቀቁን የሮይተርስ ዜና ገልጧል።</p>

<p>ከቁጥር የሚገባ ባይሆንም ግብፅ ከከርሰ ምድር ከምትስበው ሁለት ቢሊዮን ኪዩቢክ ሜትር ውሃ በተጨማሪ እንደ ክረምቱ የዝናብ ሁኔታ የሚለያይ ሆኖ በአማካይ በዓመት 55 ቢሊዮን ኪዩቢክ ሜትር ውሃ ከአባይ ወንዝ ታገኛለች።</p>

<p>አንዳንድ ባለሙያዎች እንደሚሉት አሁን ያለውን ውሱን የውሃ ሀበት ለሀገሪቱ ምርት በቂ ይሁን አይሁን መንግሥት ሳያረጋግጥ በጭፍን እንዲሁ ግዙፍ ፕሮጀክቶችን ለመጀመር መቻኮል የለበትም ሲሉ የአልሃራም የፖለቲካን የስትራቴጂክ ጥናቶች ማዕከል ባልደረባ የሆኑት ማግዲ ሶብሁ አሁን ያለው የውሃ ሃብትን አለቅጥ የማግበስበስ ዕቅድ ከአስፈላጊው በላይ ሄዶ እንደገና ለመቀነስ እንቸገራለን የሚል ግምት እንዳላቸው ገልፀው ያለውን እሩጫ ተችተዋል። አያይዘውም ባለፈው ዓመት ከአማካይ በላይ በነበረው የአባይ ውሃ ሳቢያ (ለመጀመሪያ ጊዜ) የአስዋን ግድብ እንዳይጎዳ ለማድረግ ውሃው ከናስር ሃይቅ በስተ ምዕራብ በሚገኘው የቶሽካ ዘብጥ እንዲፈስ ተድርጎ እንደነበር አስታውሰው ይህ ችግር በ1996 ዓ.ም ውሃው ከአማካዩ መጠን ከፍ በማለቱ ምክንያት የተፈጠረ ችግር መሆኑን በመጠቆም ይህም በአርባ ዓመታት ጊዜ ውስጥ አንድ ጊዜ ብቻ የሚከሰት እንደሆነ አስታውቀዋል።</p>

<p>«አሁን ችግር አይፈጠር ይሆናል። ምናልባትም ለሚቀጥሉት 10 ዓመታት ላንቸገር እንችላለን ግን ከዛ በኋላስ?» ሲሉ የጠየቁት ሶብሂ አክለው «ግብፅ ከ1979-1987 በነበሩት ተከታታይ ዓመታት የነበረውን ዝቅተኛ የውሃ መጠን መለስ ብላ ታስታውሰው» (በአፍሪካ ድርቅ በመከሰቱ የአባይ ወንዝ የቀነሰበትን ጊዜ) ብለዋል።</p>

<p>አል አቲፍ «አሁን በሥራ ላይ ያሉት ፕሮጀክቶች የግብፅን ዓመታዊ የውሃ አቅርቦት 10-11 ሚሊዮን በሚደርስ መጠን ከፍ ያደርጉታል ማለታቸውን ሮይተርስ ገልጿል። አቲፍ «ከሌሎች የአባይ ተፋሰስ አገሮች ጋር በመሆን ከፍተኛ መጠን ያልው የአባይ ውሃ እንዳይባክን ለማድረግ እንችላለን» ሲሉ ተናግረዋል። ይሁንና ግብፅ ከላይኛው የአባይ ተፋሰስ አገሮች ጋር በተለይም ከሱዳንና ከኢትዮጵያ ጋር በዚህ እጅግ አስቸጋሪ ጉዳይ ላይ ሥምምነት ለማድረግ ከፍተኛ ፈተና ይሆንባታል።</p>

<p>የኢትዮጵያው የውሃ ሃብት ሚኒስትር ሽፈራው ጃርሶ ባለፈው ዓመት የካቲት ወር ላይ የአባይ ተፋሰስ ሃገራት በአደረጉት ጉባዔ «አባይን በአግባቡ በጋራ ለመጠቀም አለመቻላችን አደጋ ሊያመጣ ይችላል።» ሲሉ አስጠንቅቀው እንደነበር ዜናው አስታውሶ «የአባይ አገሮች የውሃ ድርሻቸውን ለመጠቀም ካልተባበሩ ፉክክርና ግጭት ሊያስከትሉ ወደሚችሉ የውሃ አጠቃቀም የግድ ይሄዳሉ» በማለት አቶ ሽፈራው መናገራቸውን ሮይተርስ ጠቅሷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 24 ቀን 1990</a></p>


</body>
</html>	
