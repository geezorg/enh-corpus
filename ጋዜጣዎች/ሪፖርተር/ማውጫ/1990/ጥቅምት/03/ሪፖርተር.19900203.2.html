<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመካኒሳው የተኩስ ልውውጥ የኦሮሚያ ጠቅላይ ፍ/ቤት ሹም ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">በመካኒሳው የተኩስ ልውውጥ የኦሮሚያ ጠቅላይ ፍ/ቤት ሹም ተገደሉ</h1>

<h2 class="align-center">የኦዲትና የአስተዳደር ክፍል ኃላፊዎች ተነሱ</h2>


<p>የኦሮሚያ ክልል ጠ/ፍርድ ቤት የጠቅላላ አገልግሎት ክፍል ሃላፊ የነበሩት አቶ ተስፋዬ ኩምሲሳ ባለፈው ሳምንት አዲስ አበባ ውስጥ ቫቲካን ኤንባሲ አካባቢ በፖሊሶች መገደላቸው ታወቀ።</p>

<p>ሟች መስከረም 28 ቀን 1990 ዓ.ም ከምሽቱ 2 ሰዓት ላይ መካኒሳ እየተባለ በሚጠራው ሰፈር በተለየ ቫቲካን ኤንባሲ አካባቢ የአስተዳደር ሹሙ ሻምበል ጉዲሳ ኢንሳና ተርፋ ቁምቢ ከተባሉ ሌሎች ሁለት ግለሰቦች ጋር በመሆን ከፖሊስ ሃይሎች ጋር በተደረገ የተኩስ ልውውጥ መገደላቸውን የከተማው ፖሊስ አስታውቋል።</p>

<p>በመንግሥት መገናኛ ብዙሃን የተላለፈው በዚህ የፖሊስ መግለጫ ሟቾቹ «ኦነግ የተባለው ህገወጥ ድርጅት ቅሪቶች» መሆናቸው ተገልፆ ከአዲስ አበባ ተነስተው በተለያዩ አካባቢዎች የሽብር ተግባራትን ሲፈፅሙ መቆየታቸው ተጠቁሟል። ከሟቾቹ ጋር የነበሩ ሁለት ታጣቂዎች በሰላም እጃቸውን መስጠታቸውንም የፖሊስ መግለጫው አክሎ ገልጿል። መግለጫው ሻምበል ጉዲሳ የቀድሞ ሠራዊት መኮንን እንደነበሩ ሲጠቅስ የቀሩትን ሁለት ግለሰቦች መተዳደሪያ ስራ ሳይገልፅ ቀርቷል።</p>

<p>አቶ ተስፋዬ ኩምሲሳ ሕይወታቸው እስካለፈበት ጊዜ ድረስ በኦሮሚያ ጠቅላይ ፍርድ ቤት የጠቅላላ አገልግሎት ክፍል ሃላፊ በመሆን ይሰሩ እንደነበር ታውቋል።</p>

<p>በሌላ በኩል በስልጣናቸው አላግባብ ተገልግለዋል፤ ከፍተኛ አስተዳደር ፈፅመዋል የተባሉት የኦሮሚያ ጠቅላይ ፍ/ቤት የአስተዳደርና ፋይናንስ አገልግሎት ሃላፊ የሆኑት አቶ ሸዋንግዛው ሃሚሶ ጁላ እና ይዛመዷቸዋል የሚባሉት የኦዲትና ኢንስፒክሽን አገልግሎት ሃላፊ አቶ ሰንበቶ ጁላ ካለፈው ሃምሌ ጀምሮ ከሃላፊነት ወንበራቸው እንዲነሱ መደረጉን ለማወቅ ተችሏል።</p>

<p>ሁለቱ ሃላፊዎች ፈፅመዋቸዋል የሚባሉትን የአስተዳደር በደሎች ለማጣራት አንድ ጊዜያዊ ቡድን መቋቋሙን ለመረዳት ተችሏል። እላይ ከተጠቀሰው ሃላፊነታቸው በተጨማሪ የዳኞች አስተዳደር መምሪያ ሃላፊና የዳኞች አስተዳደር ጉባዔ ፀሐፊ በመሆን ሲሰሩ ቆይተዋል። አቶ ሰንበቶ ለያዟቸው ሃላፊነቶች ብቁ የሚያደርጋቸውን የሂሣብ አያያዝ ሆነ የኦዲት እንዲሁም የህግ ሙያ ስልጠና እንዳልነበራቸው የቅርብ ምንጮች ሲጠቁሙ በሃላፊነት ዘመናቸው አቤቱታዎች ውስጥም የህግ ትምህርትና እውቀት ሳይኖራቸው ለዳኞች የህግ ትምህርት ሰጥቻለሁ በማለት ፍሪድሪክ ኤበርት እስቱፍ ታንግ ከሚባል የበጐ አራጊ ድርጅት የሮያሌቲ ክፍያ ተቀብለዋል የሚል እንደሚገኝበት ሲጠቀስ የመስሪያ ቤቱን ሁለት ሴት ሠራተኞች ለዝሙት እቢሯቸው ውስጥ አስጠርተው ትንቅንቅ በመፍጠር ሠራተኞቹን ደብድበዋል የሚል ክስ እንደቀረበባቸው ለመረዳት ተችሏል። እንደዚሁም የወንድማቸው ልጅ ናቸው ከሚባሉት ከአቶ ሃሚሶ ጁላ ጋር በመተባበር ሁለት የመኖሪያ ቤቶችን ገምብተዋል በመባል መከሰሳቸውን ለመረዳት ተችሏል።</p>

<p>በሌላ በኩል አቶ ሸዋንግዛው ሃሚሶ ሰባት ያህል ሠራተኞችን ያለአግባብ ከሥራ አባረዋል የሚል ቅሬታ እንደቀረበባቸው ሲነገር ከዝሙት ጋር በተያያዘ ፍቃደኛ ያልሆኑ ሴት ሠራተኞችን አጉላልተዋል የመንግሥት ተሽከርካሪዎችን ለግላዊ አገልግሎት አውለዋል በመባል ክስ የቀረበባቸው መሆኑ ታውቋል። ለሠራተኛ ዕድገትና ምደባ ላይም አድሎ ፈፅመዋል የሚሉ ክሶች ቀርቦባቸው በአጣሪው ቡድን እየተመረመሩ መሆኑን የቅርብ ምንጮች ጠቁመዋል።</p>

<p>በስጋ ዝምድና የተሳሰሩ ሰዎች በአስተዳደር፤ በፋይናንስና ኦዲት ክፍሎች ሃላፊነት መመደባቸው ተገቢ እንዳልነበር ምንጮቹ ጠቁመው ሁለቱ ሃላፊዎች ለአንድ ወር ያህል ከስራና ሃላፊነታቸው ታግደው ከቆዩ በኋላ ለክትትል እንዲያመች በሚል በቅርቡ በተራ ሠራተኝነት እንዲቆዩ መደረጋቸውን ውስጥ አዋቂ ምንጮች ይጠቁማሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 3 ቀን 1990</a></p>


</body>
</html>	
