<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንግሊዝ ዜጎቿ በደቡብና በምስራቅ ኢትዮጵያ እንዳይንቀሳቀሱ አስጠነቀቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">እንግሊዝ ዜጎቿ በደቡብና በምስራቅ ኢትዮጵያ እንዳይንቀሳቀሱ አስጠነቀቀች</h1>


<p>በደቡብና በምሥራቅ ኢትዮጵያ የፀጥታ ችግር ስላለ እንግሊዛዊ ቱሪስቶች ወደ እነዚህ ቦታዎች እንዳይሄዱ በእንግሊዝ የውጭና የኮመንዌልዝ ቢሮ ከለንደን ባለፈው መስከረም ወር አጋማሽ ላይ ባወጣው መግለጫ አስጠነቀቀ።</p>

<p>ባለፉት ወራት በሐረር፤ በድሬዳዋ እና በአዲስ አበባ ህዝብ በሚበዛባቸው ሆቴሎች፤ ሬስቶራንቶችና መሰል ሥፍራዎች ብዙ ፍንዳታዎች መከሰታቸውን ያስታውቀው ይኸው መግለጫ እንዲህ ያሉ ጥቃቶች ከቁጥጥር ውጪ በመሆናቸው ሃገር ጎብኚዎቹ ጥንቃቄ እንዲያደርጉ አስታውቋል።</p>

<p>የሪፖርተር መጽሔት ዝግጅት ክፍል እንደዘገበው መግለጫው ባለፉት ዓመታት የተለያዩ አፈናዎች መካሄዳቸውን አመልክቶ በ1989 ሚያዝያ ወር ላይ አንድ ዴንማርካዊ የተራድኦ ድርጅት ሠራተኛ መገደሉን አስታውሷል። በነዚህ ምክንያቶች እንግሊዛዊ ጎብኚዎች ወደ ሶማሌ ክልል (ሐረር፤ ድሬዳዋና ጂጂጋን ጨምሮ) ወደ ደቡብ ባሌ (ሶፍ ዑመር ዋሻና የባሌ ተራራማ ቦታዎች) እንዲሁም ወደ ደቡብ ምሥራቅ ኢትዮጵያ (የአዋሽ ብሔራዊ ፓርክን ጨምሮ) እንዳይሄዱ መግለጫው አስጠንቅቆ በተጨማሪም በሶማሊያና በሱዳን ድንበሮች አካባቢ ባለው የፖለቲካ ውጥረት ሳቢያ ድንበሮቹን የሚያቋርጡ ቱሪስቶች አውራ ጎዳናውን መልቀቅ እንደሌለባቸውም ጠቁሟል።</p>

<p>መግለጫው አክሎ፦ ዝርፊያም የተለመደ ስለሆነ ጎብኚዎቹ ካሜራዎችንና ሌሎች ዋጋ ያላቸውን ዕቃዎች ሰውረው በመያዝ ንብረታቸውን ከዝርፊያ እንዲጠብቁ መክሯል። እንግሊዛውያኑ በጨለማ እንዳይሄዱና ከዋና ዋና ከተሞች እንዳይወጡ መግለጫው አሳስቦ በአካባቢዎቹ የተቀበሩ ፀረ ሰው ፈንጂዎች መኖራቸውን ጨምሮ ገልጿል።</p>

<p>መግለጫው፦ ወታደራዊ ሰፈሮችን፤ የመንግሥት ህንፃዎችንና በተለይም ደግሞ የአባይ ወንዝ ድልድይን ፎቶ ግራፍ እንዳያነሱና ጎብኚዎቹ ከወታደር የደንብ ልብሶች ጋር ተመሳሳይ የሆነ ልብስ መልበስ እንደማይገባቸውም አሳውቋል። በማጠቃለያው፦ ማንኛውም እንግሊዛዊ ጎብኚ አዲስ አበባ ሲገባ እንግሊዝ ኤምባሲ ሄዶ መመዝገብ እንዳለበት መግለጫው አሳስቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኞ ጥቅምት 3 ቀን 1990</a></p>


</body>
</html>	
