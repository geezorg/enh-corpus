<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ሠራዊት ያለውጊያ እጅ መስጠት ጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የኤርትራ ሠራዊት ያለውጊያ እጅ መስጠት ጀምሯል</h1>

 
<p>ሰሞኑን በዛላንበሳና በባድመ ግንባር የሚገኘው የኤርትራ ሠራዊት ካለውጊያ ከተሠለፈበት ጦር ግንባር እያመለጠ ለኢትዮጵያ መከላከያ ሠራዊት እጅ የሚሰጥበት ሁኔታ እየተከሰተ ነው። ምንም እንኳን ቀደም ብሎ በውጊያው ወቅት የኤርትራ ሠራዊት አባላት መማረካቸው የተለመደ ቢሆንም ውጊያው ጋብ ባለበት በአሁኑ ወቅት የኤርትራ መንግሥት በኢትዮጵያ ላይ የከፈተው ውጊያ ኢፍትሐዊነት በመረዳት በራሳቸው ጊዜ እያመለጡ እጃቸው መስጠት መጀመራቸውን በአካባቢው የሚገኘው ሪፖርተራችን ገልጿል።</p>

<p>በዚህም መሠረት ሪፖርተራችን ካነጋገራቸው እጃቸውን ከሰጡ የኤርትራ ወታደሮች መካከል አንዱ በአሁኑ ሠዓት የኤርትራ ሠራዊት ለምን እንደሚዋጋ መጠየቅና ማጉረምረም መጀመሩን ገልጿል። የኤርትራ መንግሥትም የሠራዊቱን ሞራልና ወኔ በመጠራጠር ወደ ማስፈራራት እንደተሸጋገረ በዚሁ ግንባር በፈቃደኝነት እጁን የሰጠ ሌላ የኤርትራ ሠራዊት አባልም አስረድቷል።</p>

<p>የኢትዮጵያ ሠራዊት ከዚህ ምሽግ ካለፈ ቀጥሎ የሚያርፈው አሥመራ ነው። ስለዚህ ያለን ብቸኛ አማራጭ ምሽጋችንን ቆፍረን ዙሪያውን በፈንጂ አጥረን በምሽጋችን ውስጥ በመከላከል መሞት ብቻ ነው። ለሽንፈትም ሆነ ለድል ወሳኙ የያዝነው ምሽግ ነው። የትም ማምለጥ አትችሉም ወደፊትም ወደኋላም የታጠረ ነው የሚል ማስጠንቀቂያ ለሠራዊቱ እየተሰጠው መሆኑን ያለውጊያ እጃቸውን የሰጡ ወታደሮች ገልፀዋል።</p>

<p>በአሁኑ ሠዓት አካባቢው በፈንጂ የታጠረ ቢሆንም ምሽት ለጥበቃ የሚወጡ የኤርትራ ወታደሮች ጨለማን ተገን አድርገው ለኢትዮጵያ ሠራዊት እጃቸውን እየሠጡ ናቸው። አልፎ አልፎ የኢትዮጵያ ሬዲዮ የማድመጥ ሁኔታ በመኖሩ የኢትዮጵያ መንግሥት ቦታውን ለቃችሁ ውጡና እንደራደር አለ እንጂ መች የኔ ነው አለ የሚሉ ጥያቄዎች በሠራዊቱ ውስጥ መነሣት መጀመሩን እነዚሁ እጃቸውን የሰጡ ወታደሮች ገልፀዋል።</p>

<p>ሪፖርተራችን እንደዘገበው በባድመ ተመሳሳይ እጅ የመስጠት ሁኔታ የተጀመረ ሲሆን ለወታደሮቹ ምሽጐቻችን የውድቀት ወይንም የአሸናፊነት የመጨረሻ ቁልፎቻችን ናቸው የሚል ተመሳሳይ ምክንያት እንደሚነገራቸው ታውቋል።</p>


<p class="align-center"><a href="/Gazettas/Reporter/info/Reporter.sera.html"> ከሪፖርተር ሐምሌ 6 ቀን 1990</a></p>

</body>
</html>	
