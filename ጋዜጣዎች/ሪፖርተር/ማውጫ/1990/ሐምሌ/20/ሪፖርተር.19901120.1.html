<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአቶ ታምራት ጋር ክስ የተመሰረተባቸው እነ አቶ ጉልላት ጥላሁን በነፃ ተሰናበቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከአቶ ታምራት ጋር ክስ የተመሰረተባቸው እነ አቶ ጉልላት ጥላሁን በነፃ ተሰናበቱ</h2>

 
<p>የእነአቶ ታምራት ላይኔን ክስ የሚያየው የፌዴራሉ ጠቅላይ ፍርድ ቤት ሁለተኛውን ተከሳሽ አቶ ጉልላት ጥላሁንን ጨምሮ አራት ተከሳሽ አቶ ጉልላት ዓቃቤ ሕግ ባቀረበባቸው ክስ፣ ተጠያቂ ይሆናሉ፤ ያላቸውን ቀሪ ተከሳሾች ደግሞ እንዲከላከሉ በየነ።</p>

<p>የፌዴራሉ ጠቅላይ ፍርድ ቤት ሐምሌ 17/1990 በዋለው ችሎት ዓቃቤ ሕግ ያቀረባቸውን ማስረጃዎች መርምሮ 2ኛውን ተከሳሽ አቶ ጉልላት ጥላሁንን 6ኛውን ተከሳሽ አቶ ዊሳም አብደላ፣ 7ኛውን ተከሳሽ ወይዘሪት ማርታ ገብረሕይወትን፣ በተከሱሰበት ወንጀል መከላከል ሳያስፈልጋቸው በነፃ ይሰናበታሉ ሲል በይኗል።</p>

<p>በእነዚህ ተከሳሾች ላይ ዐቃቤ ሕግ ያቀረበው ማስረጃ የተከሰሱበትን ወንጀል መፈፀማቸውን ስለማያረጋግጥ በነፃ እንዲሰናበቱ የፈረደው ይኸው ችሎት ተከሳሾቹ ብይኑ ከተሰማበት ዕለት ጀምሮ እንዲለቀቁ ማራሚያ ቤቱን አዟል።</p>

<p>አንደኛውን ተከሳሽ አቶ ታምራት ላይኔን ጨምሮ ቀሪዎቹ ተከሳሾች በተመለከተም የዐቃቤ ሕግ ማስረጃ ላቀረበባቸው ክስ ተጠያቂነት እንዳለባቸው እንደሚያረጋግጥ ገልፆ እንዲከላከሉ ወስኗል። ችሎቱ ሦስተኛዋ ተከሳሽ ወ/ሮ ሻዕዲያን ከተሰመረቱባቸው ሦስት ክሶች ውስጥ መከላከል ሳያስፈልጋቸው ከሁለተኛው ክስ ነፃ ያደረጋቸው ሲሆን በቀሪዎቹ ሁለቱ ክሶች ግን እንዲከላከሉ በይኗል።</p>

<p>ችሎቱ ዓቃቤ ሕግ ባቀረበው ማስርጃ ላይም የተከሳሾች ጠበቆች ባሰሙት ተቃውሞ ላይ ብይን ሰጥቷል። የተከሳሾች ጠበቆች ዓቃቤ ሕግ ያቀረባቸው ማስረጃዎች የተጣጣሙ ባለመሆናቸው ከፍርድ ቤቱ መዝገብ ጋር እንዳያያዙ በብርበራ የተገኙ ሰነዶች በሕጋዊ መንገድ ያልተገኙ በመሆናቸው ተቀባይነት እንዳይኖራቸው፣ ሲሉ ጠይቀው ነበር። ተከሳሾች ለፖሊስ የሰጡት ቃል በማስረጃነት ሊቀርብ እንደማይገባው፣ በማስረጃነት የቀረቡትን ሰነዶች ትክክለኛነት ለማረጋገጥ ስለማይቻል ተቀባይነት ሊኖራቸው አይገባም፣ ሲሉ አመልክተዋል። በተጨማሪም ከፍርድ ቤት ውጭ (በውጭ ሃገር ያለ ሰው በጅቡቲ ፖሊስ በኩል የተናገረው የምስክርነት ቃል) ከማህደሩ ጋር መያያዝ አይገባውም፣ የቀረቡት ሰነዶች አግባብነትና የማስረዳት ብቃት የላቸውም፣ የሚሉና የዐቃቤ ሕግ ሰነዶች በትክክል ተተርጉመው ባለመቅረባቸው ተቀባይነት አይኖራቸውም ሲሉ በማስረጃዎቹ ላይ ተቃውሟቸውን አቅርበው ነበር።</p>

<p>ችሎቱ የቀረቡትን ሰባት የተቃውሞ ነጥቦች አንድ ባንድ መርምሮ፣ አገናዝቦና ተችቶ ስድስቱ የተከሳሽ ጠበቆች በማስረጃው ላይ የሰጡትን አስተያየት ውድቅ ማድረጉን 1፡08 ደቂቃ ከፈጀው የውሳኔ ንባብ ለማወቅ ተችሏል። ዓቃቤ ሕግ ማስረጃ ሰነዶችን በትክክል ተርጉሞ አለማቅረቡን በሚመለከት ከእንግሊዘኛ ወደ አማርኛ ተተርጉሞ እንዲቀርብ አዟል።</p>

<p>በመሐል ዳኛው በአቶ መንበረ ፀሐይ ታደሰ፣ በዳኞች በአቶ ፍስሐ ወርቅነህ፣ በአቶ ፈጠነ ዱሬሳና በወ/ት መቅደስ ተስፋዬ የተሰየመው ችሎት የሰጠውን ብይና ትዕዛዝ ከማሰማቱ በፊት አምስተኛው ዳኛ አቶ መስፍን ገብረሕይወት በሕመም ምክንያት ሊገኙ አለመቻላቸውን ገልጿል። ይሁን እንጂ ውሳኔው ቀደም ብሎ የተፃፈና የተፈረመ በመሆኑ የዕለቱን ችሎት እንደማያስተጓጉለው አቶ መንበረ ፀሐይ ገልፀው ብይኑንና ትዕዛዙን ማሰማት ቀጥለዋል።</p>

<p>ከውሳኔው በኋላ እንዲከላከሉ የተበየነላቸው የተከሳሽ ጠበቆች እንደሚከላከሉና ማስረጃም እንደሚያቀርቡ ገልፀው ተለዋጭ ቀጠሮ ጠይቀዋል። በዚህ ጉዳይ ላይ ትዕዛዝ ለመስጠት አምስተኛው ዳኛ ስለጎደሉ ዳኞች በተሟሉበት ትዕዛዝ ለመስጠት ለሐምሌ 29/1990 ተቀጥሯል።</p>

<p>ችሎቱ ከተፈፀመ ከ10፡15 በኋላ በነፃ የተሰናበቱት ተከሳሾች ጠበቆች ዕለቱኑ ማስፈታት ይችሉ ዘንድ ለማረፊያ ቤት ትዕዛዝ ለማውጣት ሲጣደፉ ታይተዋል። በነፃ የተለቀቁት ተከሳሾችም ውሳኔውን ከሰሙ በኋላ በተከሳሽ የመቆሚያ ሥፍራቸው እንዳሉ ከሌሎች ተከሳሾች ጋር ተቃቅፈው በደስታ ሲሳሳሙ ታይተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 20 ቀን 1990</a></p>

</body>
</html>	
