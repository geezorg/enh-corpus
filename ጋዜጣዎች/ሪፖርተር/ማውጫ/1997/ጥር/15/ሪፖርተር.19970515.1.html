<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>600 ሚሊዮን ብር የሚያወጣው የ625 ሺ የቴሌ ሞባይል መስመር ጨረታ እያወዛገበ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">600 ሚሊዮን ብር የሚያወጣው የ625 ሺ የቴሌ ሞባይል መስመር ጨረታ እያወዛገበ ነው</h2>


<p>የኢትዮጵያ ቴሌኮሙኒኬሽን ኮርፖሬሽን ለ625 ሺ የሞባይል መስመሮች ያወጣው ጨረታ አሸናፊ ውጤት ውዝግብ እያስከተለና አቤቱታ እንዲቀርብ እያደረገ መሆኑን የኮርፖሬሽኑ ምንጮቻችን ገለጹ። የጨረታው ሂደትና አሸናፊው የተመረጡበት አሠራር ግልጽና ንፁህ አልነበረም፤ አይን ያወጣ አድልኦም አለበት የሚሉ ክሶች እየቀረቡ ናቸው።</p>

<p>የኢትዮጵያ ቴሌኮሙኒኬሽን ኮርፖሬሽን በሁለት ሳምንት ጊዜ ብቻ 1. ቢሊዮን ብር የሚያወጡ አስራ አራት ጨረታዎችን የሰጠ መሆኑ ሲታወቅ ከእነዚህ መካከል አንዱና ትልቁ 600 ሚሊዮን ብር ዋጋ ያለው የ625 ሺ የሞባይል መስመር ጨረታ ነው።</p>

<p>በዚህ ጨረታ ተወዳዳሪ ሆነው የቀረቡት ሰባት ድርጅቶች ሲሆኑ እነሱም የፊንላዱ ኖኪያ፣ የስዊድኑ ኤሪክሰን፣ የጀርመኑ ሲመንስ፣ የፈረንሳዩ አልካቴል፣ የአሜሪካው ሞቶሮላ እና የቻይናዎቹ ዜ.ቲ.ኤ እና ሁዋዊ ናቸው።</p>

<p>የኢትዮጵያ ቴሌኮሙኒኬሽን ኮርፖሬሽን ከእነዚህ ተጫራቾች መካከል አሸናፊ ናቸው ብሎ የመረጣቸው ኤሪክሰንና ኖኪያ እያንዳንዳቸው የ400 ሺ እና የ225 ሺ የሞባይል መስመሮችን እንዳቀማመጣቸው ተካፍለው እንዲሰሩ የመረጣቸውና የተፈራረሙ ቢሆንም የጨረታው ሂደት የተሰጠው ያለአግባብ መሆኑን የሚገልጹ ቅሬታዎችና አቤቱታዎች፣ በሁኔታው ውዝግብ እንዲነሳ አድርጎታል።</p>

<p>የሚቀርቡት አቤቱታዎችና ቅሬታዎች እንደሚያስረዱት አንደኛው የውዝግቡና የቅሬታው መንስዔ የጨረታው ገምጋሚ ኮሚቴ ሰብሳቢ የሆኑት ግለሰብ ከዚህ ቀደም ለ15 ዓመታት ያህል የኤሪክሰን ሠራተኛ የነበሩና አሁን በቴሌኮሙኒኬሽን ኮርፖሬሽን ተቀጣሪ ሆነው የጨረታ ገምጋሚ ኮሚቴ ኃላፊ ሆነው የሚሠሩ መሆናቸው ነው። በዚህም ምክንያት ጨረታው በኤሪክሰን በኩል እንዲዳላ ተደርጓል በማለት ቅሬታዎች ተነስተዋል።</p>

<p>ኮርፖሬሽን ውስጥ የሚገኙት ምንጮቻችን እንደሚገልጹት ኤሪክሰን እንዲያሸንፍ የተደረገው እጅግ በጣም አነስተኛ ዋጋ እንዲያቀርብ ባስቻለው የውስጥ ለውስጥ ስምምነት ነው። ምንጮቹ ይህንን ሲያብራሩም ይህን ማድረግ የተቻለው የጨረታ ሰነዱ የውሉ ሁኔታዎች አካል አድርገው የሚያቀርቧቸውን ሁሉ በመጣስና አይን ያወጣ ማሳሳት በመፈጸም በርካታ የግዴታ አስፈላጊ (mandatory) መሣሪያዎችን እንደተጨማሪ ወይም አማራጭ (optional)  መሣሪያዎች አድርጎ በማቅረቡ ነው።</p>

<p>ቅሬታ አቅራቢዎች ኤሪክሰን ሊያሸንፍ የቻለው አሁንም በጨረታ ሰነዱ ውስጥ የተጠቀሱ የውል ሁኔታዎችን በመርገጥ ኤሪክሰን ያቀረበው የፋይናንስ ፕሮፖዛል በጨረታው በግምገማ ውስጥ እንዲታይ በመደረጉ ነው ባዮች ናቸው።</p>

<p>የኢትዮጵያ ቴሌኮሙኒኬሽን ኮርፖሬሽን የፋይናንስ እርዳታ ፕሮፖዛልን የዚህ ጨረታ አካል አድርጎ ለማየት የዚህ ዓመት ዕቅዱ እንደሚያደርገው በግልጽ ማስታወቁን የሚገልጹት ቅሬታ አሰሚዎች ኤሪክሰን ያቀረበውና ከስዊድን ሲዳ የሚያገኘው የ50 ሚሊዮን ዩሮ የፋይናንስ ፕሮፖዛል የማሸነፍ አንድ ምክንያት መሆኑን ገልጸዋል።</p>

<p>ምንጮቻችን እንደሚገልጹት ከዚህ በፊት የነበረው የቴሌኮሙኒኬሽን የዕቃ ግዢ መመሪያ የተቀየረ መሆኑን፣ ሙሉ ስልጣኑ ለማኔጅመንቱ መሰጠቱን፣ በግዢ ጉዳይ ላይ ቦርዱ ሚና እንደሌለው ሲሆን የጨረታው ግምገማ ኮሚቴ መጀመሪያ አሸናፊ ያደረገው ኤሪክሰንን እንደነበረና ግዢ ኮሚቴና ማኔጅመንቱ ግን ኤሪክሰንና ኖኪያ ድርድር አድርገው እንዲካፈሉ ወስነው ኤሪክሰንና ኖኪያ በዚሁ መሠረት ውል መፈራረማቸውን አስረድተዋል።</p>

<p>የቴሌ ምንጮቻችን እንዳረጋገጡት በጨረታው ሂደት ቅሬታ ያደረባቸው ተጫራቾች ለኮርፖሬሽኑ የቦርድ ሰብሳቢና የገቢዎች ሚኒስትር አቶ ጌታቸው በላይ ቅሬታና አቤቱታቸውን እያቀረቡ ይገኛሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 15 ቀን 1997</a></p>

</body>
</html>
