<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ንግድ መርከብ አንድ የእንግሊዝ ኩባንያን በ31 ሚሊዮን ብር ከሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ንግድ መርከብ አንድ የእንግሊዝ ኩባንያን በ31 ሚሊዮን ብር ከሰሰ</h2>


<p>የኢትዮጵያ ንግድ መርከብ አክሲዮን ማህበር ፍሎትዴን ፓወር ፕሮጀክት ሊሚትድ በተባለ የእንግሊዝ ኩባንያ ላይ «አንድነት» በተባለች መርከብ የማጓጓዝ ስራ አብረው ለመስራት ከተስማሙ በኋላ መርከቧ ባጋጠማት ችግር የደረሰውን 31 ሚሊዮን ብር ኪሳራ ለመክፈል ፍቃደኛ አለመሆኑን በመጥቀስ ክስ መሰረተ።</p>

<p>በፌዴራል ከፍተኛ ፍርድ ቤት 1ኛ ፍትሃብሄር ቀጥታ ክስ በኢትዮጵያ ንግድ መርከብ የተመሰረተው ክስ እንደሚያስረዳው ፍሎትዴን ፓወር ፕሮጀክት ሊሚትድና የኢትዮጵያ ንግድ መርከብ ታህሳስ 8/1996 ዓ.ም በተዘጋጀ የማስጫኛ ሰነድ ውል ፈፅመዋል። በዚህ የጭነት ማስታወቂያ ደረሰኝ መሰረት ንብረትነቱ የኢትዮጵያ ኤሌክትሪክ ሃይል ኮርፖሬሽን የሆነ ለእንጨት መቀቀያነት የሚያገለግል ሰባት ኮንቴይነር አደገኛ ኬሚካል እንግሊዝ አገር ከሚገኝ ሚልድራብስ ወደ ጅቡቲ ወደብ ለማድረስ ንግድ መርከቡ ከፍሎትዴን ላይ ይረከባል።</p>

<p>እቃዎቹን የጫነችው መርከብ ታህሳስ 8/1996 ዓ.ም ጀርመን ከሚገኝ ብሬመን ከተባለ የመጫኛ ወደብ ተነስታ በመጓዥ ላይ እንዳለች ታህሳስ 12/1996 ዓ.ም ባጋጠማት የባህር ግፊት ምክንያት ከጫነችው ሰባት ኮንቴይነሮች ውስጥ ሶስቱ ባህር ውስጥ ሲወድቁ የሁለቱ ኮንቴይነር በሮች በመክፈታቸው በውስጡ ያሉት የአደገኛ እቃ በርሜሎች በመርከቡ ላይና ባህር ውስጥ መፍሰሳቸውን የኢትዮጵያ ንግድ መርከብ በክሱ ላይ ዘርዝሯል።</p>

<p>የክሱ መዘገብ አያይዞም ወደ ባህር የወደቁትን አደገኛ እቃዎች በጀርመን የብሬመን ወደብ ባለሥልጣናት ባለሞያዎችን አሰማርቶ ሊገኙ የቻሉትን ዕቃዎች ከባህር ውስጥ አውጥቶ የፅዳት ስራ ሰርቷል ለዚህም 31 ሚሊዮን 333 ሺህ 010.0 ብር መፍጀቱን በማመልከቻው ላይ ጠቅሷል።</p>

<p>የኢትዮጵያ ንግድ መርከብ በክሱ እንዳመለከተው የፅዳት ስራውን እንግሊዝ ከሚገኘው ፍሎትዴን ፓወር ፕሮጀክት ሊሚትድ ከተባለው አስጫኚ ድርጅት ጋር በጋራ ለመስራት በተደጋጋሚ ቢጠይቅም ኩባንያው ምንም ሃላፊነት እንደሌለበት በመግለጹ ክስ መመስረቱን አስፍሯል።</p>

<p>አያይዞም ንግድ መርከብ ከፍሎትዴን ጋር የመሰረቱት ውል እና የማስጫኛ ሰነዱ ውል የሚመራው በኢትዮጵያ ሕግ መሰረት ስለሆነ ማናቸውም ክርክር የሚዳኙት በኢትዮጵያ ፍርድ ቤቶች መሆኑን ጠቅሷል።</p>

<p>ንግድ መርከብ ባቀረበው ክስ መሰረት የአደገኛ እቃዎች ላኪ የሆነ ወገን እነዚህ እቃዎች ለሚያስከትሉ ማናቸውም ኃላፊነት፣ መጥፋት፣ ጉዳት ወይም ወጪ ኃላፊነት ስላለበት 31,333.10.0 ብር የፅዳት የወጪውን ዳኝነት ከተከፈለውና ልዩ ልዩ ወጪዎች ጋር ኩባንያው እንዲከፍለው ለፍርድ ቤቱ አመልክቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 15 ቀን 1997</a></p>

</body>
</html>	
