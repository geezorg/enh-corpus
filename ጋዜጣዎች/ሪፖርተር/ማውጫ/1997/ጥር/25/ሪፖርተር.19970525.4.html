<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሞኖፖሊን ይፈቅዳል የተባለው አዋጅ ያለማሻሻያ ፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሞኖፖሊን ይፈቅዳል የተባለው አዋጅ ያለማሻሻያ ፀደቀ</h2>


<p>አገሪቱ ከምትከተለው የነፃ ገበያ ፖሊሲ ውጪ ሞኖፖሊን ይፈቅዳል የተባለው አከራካሪ አዋጅ ያለ አንዳች መሻሻል በትላንትናው ዕለት ፀደቀ።</p>

<p>በተወሰኑ የውጪ ንግድ ዘርፎች ብቸኛ ውክልና ለመስጠት የወጣ አዋጅ ከሕገ መንግሥቱ ጋር የሚጋጭና ሞኖፖሊን የሚፈቅድ ነው ሲሉ አንዳንድ የም/ቤት አባላት እንዲሻሻል ሲጠይቁ ሌሎች ደግሞ ለአገሪቱ የተሻለ ገበያ የሚያስገኝ ነው በማለት ደግፈውታል።</p>

<p>ለም/ቤቱ የቀረበው የውሳኔ ሃሳብ እንደሚለው በተወሰኑ የንግድ ዘርፎች ላይ ብቸኛ ውክልና መስጠቱ ለአገሪቱ አዳዲስ ገበያዎችን ዘልቆ በመግባት ተጠቃሚ እንደሚያደርግ ገልጿል።</p>

<p>አንዳንድ የም/ቤት አባላት በሰጡት አስተያየት የአገሪቱን ትልቅ ሀብት ለአንድ ግለሰብ አሳልፎ መስጠትና ከሕገመንግሥቱ ውጪ ሞኖፖሊን የሚፈቅድ አሰራርን መዘርጋት ነው ሲሉ ተቃውመውታል።</p>

<p>የም/ቤቱ የበጀትና የፋይናንስ ጉዳይ ቋሚ ኮሚቴ ሰብሳቢን ጨምሮ ሌሎች የም/ቤት አባላት አዋጁ አገሪቱ ያለባትን የውጪ ገበያ ችግር የሚቀርፍ በመሆኑ ተቀባይነት ሊያገኝ ይገባል ሲሉ ገልጸዋል።</p>

<p>የአዋጁ ረቂቅ ታህሳስ 12 ቀን 1997 ዓ.ም ለም/ቤቱ በንባብ በቀረበበት ወቅት አገሪቱ ከምትከተለው የነፃ ገበያ ፖሊሲ የሚቃረንና ሞኖፖሊነትን የሚፈቅድ ነው በመባሉ ጉድዩ በዝርዝር እንዲታይ ለንግድና ኢንዱስትሪ ጉዳዮች ቋሚ ኮሚቴ ተመርቶ ነበር።</p>

<p>ኮሚቴው ጥር 2 ቀን 1997 ዓ.ም ባዘጋጀው የህዝብ አስተያየት መስጫ መድረክ የተደረገውን ውይይት አስመልክቶ በተደረገ ውይይት ላይ የተገኙ የተለያዩ አካላት መካከል አንዳንዶቹ ብቸኛ ውክልና መስጠት አገሪቱን ይጐዳል፤ የሥጋ ምርትና የቁም እንሰሳት ላኪዎች በነጻ ገበያ ኢኮኖሚ ከአገሪቱ የሥጋና የቁም እንሰሳት ሀብት ሙሉ በሙሉ የመጠቀም መብታቸውን አዋጁ ይገድባል፣ ብቸኛ ወኪል የሚለው ሕገመንግሥታዊ መሰረት ያለውን የነጻ ኢኮኖሚ ፖሊሲ ዓላማን ይንዳል ሲሉ መቃወማቸው ለም/ቤቱ በቀረበ ቃለ ጉባዔ ተጠቅሷል።</p>

<p>አዋጁ በተለያዩ ደረጃዎች በታየበት ጊዜ የቀረቡት የማሻሻያ ሃሳቦችና ተቃውሞዎች ተቀባይነት አጥተው አዋጁ ያለ አንዳች ማሻሻያ በ3 ተቃውሞ በ8 ድምፀ ተቃቅቦ ፀድቋል።</p>

<p>በአዋጁ ማንኛውም የኢትዮፕያ ላኪ ብቸኛ ውክልና በተሰጣቸው የውጪ ንግድ ዘርፎች ብቸኛ ውክልና በተሰጠው የውጪ ኩባንያ አማካይነት ካልሆነ በቀር መላክ አይቻልም የሚል ክልከላ ተቀምጧል።</p>

<p>የብቸኛ ውክልና ሥልጣን ለአንድ የውጪ ኩባንያ በአዋጅና በመመሪያ መስጠት ዓለምአቀፍ የንግድ መርሆዎችንና በህገ መንግሥቱ ነጻ የኢኮኖሚ ፖሊሲውን ተከትለው የወጡ ሕጎችን፣ ተገቢ ያልሆነ የኢኮኖሚ ውድድርንና የሞኖፖሊን መብቶችን የሚከለክሉ ሕጎችን የሚጻረር ነው የሚል አስተያየት ለኮሚቴው ተሰጥቶ ነበር።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 25 ቀን 1997</a></p>

</body>
</html>	
