<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኤርትራና ከሱዳን ድንበሮች ወደ ኢትዮጵያ የኮንትሮባንድ ዝውውር እየተስፋፋ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከኤርትራና ከሱዳን ድንበሮች ወደ ኢትዮጵያ የኮንትሮባንድ ዝውውር እየተስፋፋ ነው</h2>


<p>በኤርትራና በሱዳን ድንበር ወደ ኢትዮጵያ የሚገባ የኮንትሮባንድ ዝውውር እየተስፋፋ በመሆኑ ይህንኑ ከመከላከል ተጨማሪ የኃይል ጥያቄ መቅረቡን ከሰሜን ቀጣና ጉምሩክ ያገኘነው መረጃ አመለከተ።</p>

<p>የሰሜን ቀጣና ጉምሩክ ለኢትዮጵያ ጉምሩክ ባለሥልጣን በኤርትራና በሱዳን ድንበር አካባቢ አልፎ አልፎ መቀሌን ጨምሮ በቀጣናው የኮንትሮባንድ ዝውውር እየተስፋፋ በመሄዱ ተጨማሪ የፖሊስ ኃይልና የበረራ ተሽከርካሪ እንዲመደብለት ጥያቄ ማቅረቡን የሪፖርተር ምንጮች ገልጸዋል።</p>

<p>በሁመራ፣ በአላማጣ እና በዛላንበሳ ጉምሩክ መቆጣጠሪያ ጣቢያዎች ያሉት የጉምሩክ ፖሊሶች አነስተኛ በመሆናቸው ተጨማሪ ኃይሉ በፍጥነት እንዲመደብ ጥያቄ ቀርቧል። በሰሜን ቀጣና ጉምሩክ በመቀሌ እና ሁመራ የኮንትሮባንድ ዝውውር በስፋት የሚታይበት በመሆኑ 50 ፖሊሶች፣ 2 ተሽከርካሪ እና 5 መኮንኖች ያስፈልጋሉ ተብሏል። ለአላማጣ፣ ለዛላንበሳ፣ ለራማ እና ሽራሮ ጉምሩክ መቆጣጠሪያ ጣቢያዎች 48 ፖሊሶች፣ 5 መኮንኖችና 2 ተሽከርካሪዎች ተጠይቋል።</p>

<p>ከቀጣናው የተገኘው መረጃ እንደሚያመለክተው በሁመራ ስር ሶስት መቆጣጠሪያ ጣቢያዎች ቢኖሩም ከጊዜ ወደ ጊዜ ኮንትሮባንድ በአካባቢው እየተስፋፋ በመሆኡ በአሁኑ ወቅት በስፍራው የሚገኙት 9 ፖሊሶች በቂ አለመሆናቸውን የሪፖርተር ምንጮች ገልጸዋል።</p>

<p>ለአላማጣ ጉምሩክ መቆጣጠሪያ ጣቢያ የሰው ኃይል ያስፈልገው ከጅቡቲ የሚነሳው የኮንትሮባንድ ሸቀጥ በአፋር ክልል በጨርጨር አካባኢ አድርጎ ወደ ትግራይ፣ መቀሌ፣ ጎንደር፣ ደሴና አዲስ አበባ የሚሰራጭ በመሆኑ እንቅስቃሴውን ለመግታት መሆኑን እነዚሁ ምንጮች ጠቅሰዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 01 ቀን 1997</a></p>

</body>
</html>	
