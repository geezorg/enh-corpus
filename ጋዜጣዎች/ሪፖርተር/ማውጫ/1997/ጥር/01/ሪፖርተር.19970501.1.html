<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤፈርት ድርጅቶቹን እየሸጠ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤፈርት ድርጅቶቹን እየሸጠ ነው</h2>


<p>በኢንዶውመንት መልክ በመደራጀት በትግራይ ሕዝብ ንብረትነት በኢንዶውመንት መልክ አደራጅቼ እየመራሁ ነኝ የሚለው ኤፈርት ድርጅት አንዳንድ ድርጅቶችን እየሸጠና የአንዳንዶቹን ድርጅቶች አወቃቀርና አሰያየም በመቀየር ላይ እንደሚገኝ ምንጮቻችን ገለፁ።</p>

<p>ኤፈርት አዲስ መድሃኒት ፋብሪካ በአዲግራት ከተማ ሲኖረው የፋብሪካው ምርቶችና ከውጭ አገር የሚመጡ የተለያዩ መድሃኒቶች የሚሸጥባቸው ፋርማሲዎቹም በአዲስ አበባ ከተማ ይገኛሉ። ከነዚህም መድሃኒት ቤቶች በብሔራዊ ቲያትር አካባቢ የሚገኘው መስቀል አደባባይ የሚገኘው ሴንትራል መድሃኒት ቤትና ሂልሰን መድሃኒት ቤት በቅርቡ እንደተሸጡ የደረሱን መረጃዎች ይጠቁማሉ። </p>

<p>ፍየልና በግ በማርባት እና በመሸጥ እንዲሁም የምግብ ዘይት በማምረት የሚታወቀው የዚሁ የኤፈርት ራህዋ የተባለ ድርጅትም በቅርቡ እንደተሸጠ ታውቋል። የምግብ ዘይት ፋብሪካው ማሽኖች ቀደም ብለው ለሌላ ድርጅት ተሰጥተው ነበር። በአሁኑ ጊዜ የፍየልና የበግ እርባታ ድርጅቱ በመሸጡ ከኤፈርት ድርጅት ንብረትነት ወጥቷል።</p>

<p>ከዚህም በተጨማሪ «ደሳለኝ» የተባለ የእንሰሳት መድሃኒት ድርጅት ሽያጭን ለማጠናቀቅ በሂደት ላይ ይገኛል።</p>

<p>«ኢትዮጵያን እንወቅ» የተባለ የጉዞ ወኪል ድርጅትም የሽያጭ ሂደቱ እንደተጀመረ ምንጮቻችን ገልፀዋል።</p>

<p>ከሽያጭ በተጨማሪ አንዳንድ የኤፈርት ድርጅቶች አደረጃጀታቸውን በመቀየር ላይ እንደሚገኙ ታውቋል። ጉና የንግድ ድርጅት አክሲዮን ማህበር ሆኖ እስከ ቅርብ ጊዜ ይንቀሳቀስ ነበር። ከቅርብ ጊዜ ወዲህ ግን አክሲዮን ማህበርነቱ ቀርቶ ጉና ኃላፊነቱ የተወሰነ የግል ማህበር በሚል የግል ኩባንያ ስም ይዞ እየተንቀሳቀሰ ይገኛል።</p>

<p>ኤፈርት አንዳንድ ድርጅቶቹን በመሸጥ ላይ እያለ ሲሆን በሌላ በኩል ደግሞ በትጥቅ ትግል ወቅት በሕወኃት የተፈጠረ ማህበር (ማህበር ረድኤት ትግራይ) እየተባለ የሚታወቀው መንግሥታዊ ያልሆነ የዕርዳታ ድርጅት ኃላፊዎች የሚያንቀሳቀሱት ሌላ ደጀና ኢንዶውመንት የሚል ተቋቁሞ በመንቀሳቀስ ላይ ይገኛል።</p>

<p>ደጀና ኢንዶውመንት የወረቀት ፋብሪካ የወተት ኢንዱስትሪ በመሳሰሉ ፋብሪካዎች ላይ የሚያተኩር ሲሆን ዋና ትኩረቱ የእርሻ ውጤቶችን ማምረት ላይ ነው የእርሻ ውጤቶችን ንግድ በሚመለከት «ትግራይ አግሪካልቸራል ማርኬቲንግ ስፖርት ኤጀንሲ» በሚል ከተቋቋመ አዲስ ድርጅት ጋር ተባብሮ ይሠራል።</p>

<p>ይህ ኤጀንሲ በቅርቡ ከደጀና ኤንዶውመንት እና «ኢንተርናሽናል ዳየሪ ኮንስትራክሽን» ከተባለ ድርጅት ጋር በመሆን የወተት ኢንዱስትሪውን በሁመራ አካባቢ በመገንባት ላይ ይገኛሉ። ይህ የወተት ኢንዱስትሪ በቀን ከ20 እስከ 30 ሺህ ሊትር ያመርታል ተብሎ ይጠበቃል። በመቀሌ ተጨማሪ 12 ሺህ ሊትር በቀን የሚያመርት ኢንዱስትሪ ይከፈታሉ።</p>

<p>ይህ «ትግራይ አግሪካልቸራል ማርኬቲንግ ስፖርት ኤጀንሲ» ጽ/ቤት በመቀሌ ከተማ የሚገኝ ሲሆን ቢሮውም የሚገኘው መቀሌ በሚገኘው አዲሱ የሕወኃት ጽ/ቤት ከመሆኑ በተጨማሪ ኢ-ሜይል የሚጠቀመው በኤፈርት የኢ-ሜል አድራሻ ነው።</p>

<p>ኤፈርት በቦርድ ሊቀመንበርነት የሚመሩት የሕወኃት ምክትል ሊቀመንበር እና የውጭ ጉዳይ ሚኒስትር አቶ ስዩም መስፍን ሲሆኑ በዋና ስራ አስኪያጅነት የሚመሩት የሕወኃት የፖሊት ቢሮ አባል የሆኑት አቶ ስብሃት ነጋ ናቸው። የሕወኃት የማዕከላዊ ኮሚቴ አባላት ኤፈርትን በተለያዩ ደረጃዎች የሚመሩ ሲሆን በቻይና የኢትዮጵያ አምባሳደር የነበሩትና በቅርቡ ወደ ኢትዮጵያ መጥተው በኤፈርት የተመደቡት አቶ አዲስ አለም ባሌም የሕወኃት ማዕከላዊ ኮሚቴ አባል ናቸው። አቶ አዲስ አለም ከቻይና አምባሳደርነት ተነስተው በኤፈርት ቢመደቡም እስካሁን ድረስ ሹመታቸውን፣ ምድባቸውና የሥራ ኃላፊነታቸው በግልጽ ምን እንደሆነ አልታወቀም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 01 ቀን 1997</a></p>

</body>
</html>	
