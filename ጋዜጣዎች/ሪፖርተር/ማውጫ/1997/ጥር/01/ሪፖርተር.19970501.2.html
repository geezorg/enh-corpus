<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ንግድ ባንክ ማኔጅመንት በዋና ግምጃ ቤት የታየውን ሐሰተኛ ገንዘብ ጉዳይ በሚስጢር እንደተያዘ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ንግድ ባንክ ማኔጅመንት በዋና ግምጃ ቤት የታየውን ሐሰተኛ ገንዘብ ጉዳይ በሚስጢር እንደተያዘ ነው</h2>


<p>በኢትዮጵያ ንግድ ባንክ በዋናው ግምጃ ቤት እየተገኘ ያለውን ሐሰተኛ ብር (ፎርጅድ)፣ በተመለከተ ባንኩ ጉዳዩን በሚስጢር መያዙ ግራ እንዳጋባቸው የባንኩ ምንጮች ጠቆሙ። በግምጃ ቤቱ የታየውን ፎርጅድ ገንዘብ ተከትሎ ትክክለኛ መጠኑን ለማወቅ የሚደረገው የኢንስፔክተሮች ምርመራ የቀጠለ ሲሆን ባለፈው ከተገኘው ከ200 ሺ ብር በተጨማሪ ሰሞኑን 20ሺ ብር ሐሰተኛ ገንዘብ መገኘቱ ታውቋል።</p>

<p>በባንኩ አሠራር መሠረት ፎርጅድ ገንዘብ አንድ ቅጠልም ቢሆን ቢገኝ በኤግዚቢትነት ተይዞ ወዲያውኑ ለፖሊስ ሪፖርት እንደሚደረግና ባንኩም ከሐሰተኛ ገንዘብ ጋር ለተያያዙ ወንጀሎች ከፍተኛ ትኩረት ሰጥቶ ይከታተል እንደነበር አስታውሰው በአሁኑ ወቅት ግን ባንኩ ዋና የገንዘብ ካዝና የሆነው ግምጃ ቤት ውስጥ የእምነት ማጉደል ወንጀል ሲፈጸም በሚስጢር መያዙ ግራ እንዳጋባቸው ጠቁመዋል።</p>

<p>በኢትዮጵያ ንግድ ባንክ ከየቅርንጫፉ የሚሰበሰበው የዕለት ገቢና የባንኩ ሀብት የሚቀመጥበት ዋና ግምጃ ቤት በባንኩ ታሪክ ለመጀመሪያ ጊዜ ፎርጅድ ገንዘብ መግባቱ የተረጋገጠው ከአንድ ወር በፊት ከግምጃ ቤቱ ወጪ ሆኖ ለሠንጋተራ ቅርንጫፍ የተላከ ገንዘብ ውስጥ ሐሰተኛ ኖት ተቀላቅሎ በመገኘቱ ነው። ይህንኑ ክስተት ተከትሎ ባንኩ ወደ ግምጃ ቤቱ ኢንስፔክተሮችን በመላክ በተደረገ የጥቂት ቀናት ቆጠራ የፍርጅድ ገንዘብ መጠኑ ወደ 200 ሺህ ብር ከፍ ማለቱ ታውቋል። በቦታው የተመደቡት አምስት ኢንስፔክተሮች ቆጠራቸውን በቀጠሉ ቁጥር የፎርጅድ ገንዘቡ መጠን ከፍ እያለ የመጣ ሲሆን ባሳለፍነው ሳምንት በተጨማሪ 20 ሺ ብር ፎርጅድ ገንዘብ መገኘቱን ምንጫችን አረጋግጧል።</p>

<p>የኢትዮጵያ ንግድ ባንክ የበላይ አመራር አካላት በዋና ግምጃ ቤት የተፈጠረውን ችግር በዝምታ መያዛቸው አሳሳቢ ከመሆኑም በላይ ሠራተኛው ከቆጠራ በፊት ቤቱ በፖሊስ አሻራ እንዲነሳ ያቀረበው ጥያቄ ቸል መባሉ ማኔጅመንቱ ምን እየሠራ ነው ያሰኛል ብለዋል።</p>

<p>ምንጮቹ አያይዘውም በዋና ግምጃ ቤት ያለውን ሀሰተኛ ብር ከደህናው ለመለየት አምስት ኢንስፔክተሮች ብቻ መመደቡ ተገቢ አይደለም። ተጨማሪ ባለሙያዎች በባንኩ ሳይጠፉ እነዚህን ሰዎች አድካሚ ሥራ ውስጥ፡መክተቱ ሥራው በጥራትና በአጭር ጊዜ እንዳይጠናቀቅ ከመፈለግ የመነጨ እንዳይሆን ሥጋታቸውን ገልጸዋል።</p>

<p>በኢትዮጵያ ንግድ ባንክ ዋና ግምጃ ቤት የተገኘው ፎርጅድ ገንዘብ መጠን ቀደም ሲል የዘገብነውን ጨምሮ በአሁኑ ሰዓት 220ሺ ብር በላይ መድረሱን ምንጮቻችን አረጋግጠዋል።</p>

<p>በዋና ግምጃ ቤቱ የተገኘው ፎርጅድ ብር በተሠሩ ገንዘቦች መካከል መገኘቱ ሥራው በቅርብ ሰዎች በጥንቃቄ መከናወኑን ያሳያል ያሉት ምንጮቻችን ባንኩ ወንጀል መሠራቱን እያየ ለፖሊስ ማመልከት ተጠርጣሪዎችን አለማስያዙ አንድም ጉዳዩ በሚስጢር ለመያዝ ከመፈለግ ወይም ተጠርጣሪዎች እንዲሸሹ ዕድል ለመስጠት ታስቦ የተደረገ ነው በማለት ሁኔታውን ተችቷል።</p>

<p>በባንኩ በኩል ስለዚሁ ጉዳይ ለማጣራት ሞክረን ጉዳዩ እየተጣራ በመሆኑ ከመጠናቀቁ በፊት መግለጫ እንደማይሰጡ የሕዝብ ግንኙነት ክፍል ሥራ አስኪያጅ መናገራቸንው መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 01 ቀን 1997</a></p>

</body>
</html>	
