<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለዲያስፖራ አደባባይ የተሰየመው የአድዋ ድል አደባባይ ሊፈርስ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለዲያስፖራ አደባባይ የተሰየመው የአድዋ ድል አደባባይ ሊፈርስ ነው</h2>


<p>የአዲስ አበባ አስተዳድር የአፍሪካ ዲያስፖራ አደባባይ ሲሰይም በቅርብ ርቀት የሚገኘውን የአድዋ አደባባይ አስፈርሶ ነው።</p>

<p>«ታላቁ ተብሎ የሚጠራው ታሪካዊው የአድዋ ድል» አደባባይ መገናኛ ተብሎ በሚታወቀው ሰፈር የተሰየመለት የአድዋ መቶኛ ዓመት ላይ ነበር።</p>

<p>በመገናኛ አካባቢ የቀለበት መንገዱ ሲያልፍና ከታችም መተላለፊያ ሲሆን የአድዋ ድል አደባባይ የመሰረተ ድንጋዩ እንዲፈራርስ ተደርጓል።</p>

<p>ለዚህ ምትክ እንዲሆን የቀለበት መንገዱ ጫና የተሰራውና ሰፊ የሆነውን አደባባይ ከፈረሰው ከአድዋ ድል መታሰቢያ ከ200 ሜትር በማይበልጥ ርቀት ላይ ቢሆንም የአዲስ አበባ መስተዳድር የአድዋን አደባባይ ስያሜ ለመመለስ አልፈለገም። እዚያው አካባቢ የሚገኘውና የአድዋ ዘመቻ የታለፈበት መንገድ የአፍሪካ የዲያስፖራ አደባባይ እንዲሆን ከንቲባው መሰየማቸው ይታወሳል።</p>

<p>የአድዋ ድል አደባባይ የተሰየመው በአቶ አሊ አብዶ ከንቲባነት ጊዜ ሲሆን በአቶ አርከበ የከንቲባነት ዘመን እንዲፈርስና እንዳይተካ ተደርጓል።</p>

<p>ከንቲባ አርከበም ሆኑ አስተዳድሩ ለአድዋ ድል አደባባይ ወደፊት ታስቦ መሆኑንም አልገለፁም።</p>

<p>በዚህ ጉዳይ አስተያየት ከሰጡት በውጭ ሀገር የሚኖሩ ኢትዮጵያውያን መካከል አንዷ የታሪካችን ደርዝ የሆነው የአድዋ ድል አደባባይ ፈርሶ እኔን የሚመለከት አደባባይ በመቆሙ ያሳዝነኛል እንጂ አያስደስተኝም» ብለዋል።</p>

<p>«የቀድሞው አደባባይ ለመንገድ ሥራ ቢፈርስ አጠገቡ ያለውን አደባባይ ለውጦ መሰየም ሲገባ ለዲያስፖራ ተብሎ መሰየሙ የመስተዳድሩን አሳፋሪ የታሪክ አቋም ያመለክታል» ሲሉ አንድ የታሪክ ምሁር ቅሬታቸውን ገልፀዋል።</p>

<p>የአድዋ ድል አደባባይን አጥፍቶ በአቅራቢያው ያለውን አደባባይ ለሌላ የመሰየሙን ምክንያትና ሌላ የታሰበ አማራጭም ስለመኖሩ ለመጠየቅ ጉዳይ የሚመለክታቸውን የከንቲባው ጽ/ቤት የሕዝብ ግንኙነት ኃላፊ ጠይቀን ሊያነጋግሩን ፈቃደኛ አልሆኑም። የሰጡን ምክንያት የተንቀሳቃሽ ስልካቸው ባትሪ እያለቀ በመሆኑ ሊያነጋገሩን አለመቻላቸውን ነው።</p>

<p>የአድዋ ድል በ1988 ዓ.ም በአፄ ምኒልክ መሪነት ወራሪው የኢጣሊያ ጦር በሁሉም ብሔረሰብ አባላት ተሳታፊነት ድል የተመታበት ቀን መሆኑ ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 29 ቀን 1997</a></p>

</body>
</html>	
