<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የዓለም አቀፉ የወንጀል ፍርድ ቤት ስምምነት አባል እንድትሆን ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የዓለም አቀፉ የወንጀል ፍርድ ቤት ስምምነት አባል እንድትሆን ተጠየቀ</h2>


<p>ኢትዮጵያ በተለያዩ ዓለም አቀፍ ጉዳዮች በመሳተፍና የተባበሩት መንግሥታት ድርጅትን በመመስረት ጥሩ ታሪክ ያላት ቢሆንም የዓለም አቀፉ ፍርድ ቤት መስራች የሆነው የሮም ስምምነት አባል አለመሆኗ አሳዛኝ መሆኑ ተገለፀ። ስምምነቱን ዘጠና ስምንት የዓለም አገራት ፈርመውበታል።</p>

<p>አቶ ደበበ ኃ/ገብርኤል የአክሽን ባለሙያዎች ማህበር ዳይሬክተር ለሪፖርተር ጋዜጣ እንደገለፁት ኢትዮጵያ በሮም ስምምነት የተካተቱት የዓለም አቀፍ የወንጀል ፍርድ ቤቱ መዋቅርና ስልጣን በሚረቀቅበት ወቅት የነበረችበት ሲሆን ወደ ስምምነቱ ለመግባት የሚያስችለውን የ1998 እ.ኤ.አ የሮም ስምምነት ላይ ቅድመ ሁኔታ በማስቀመጥ አባል አገር ሳትሆን ቀርታለች ብለዋል። ኢትዮጵያ በወቅቱ ፍርድ ቤቱ የሚሰራበትን ረቂቅ አይቼ እፈርማለሁ በማለቷ ሳትፈርም ቀርታለች።</p>

<p>ለአለም አቀፉ የወንጀል ፍርድ ቤት ስልጣን የሰጠው የሮም ስምምነት ከ98 በላይ የሚሆኑ የተባበሩት መንግሥታት አባል አገራት ሲፈርሙት ኢትዮጵያ አለመፈረሟ ምንም ምክንያት ሊኖረው አይችልም ያሉት አቶ ደበበ ስለ ጉዳዩ ከተለያዩ የመንግስት አካላት ለመረዳትና ጫና ለማሳደር ባደረጉት ሙከራ መንግስት ዛሬ ነገ እንፈርማለን ከማለት በስተቀር በተግባር ፈቃደኝነቷን ሊያሳየን አልፈለገም ብለዋል።</p>

<p>የአለም አቀፉ የወንጀል ፍርድ ቤት በዘር ማጥፋት፣ በሰው ልጆች ላይ ወንጀል በመፈፀም፣ በጦር ወንጀለኝነት የተፈረጁ ግለሰቦችን ለመዳኘት የተቋቋመ ሲሆን ከአፍሪካም ላይቤሪያንና ቡሩንዲን ጨምሮ ብዛት ያላቸው አገራት ስምምነቱን ፈርመዋል።</p>

<p>አክሽን የባለሙያዎች ማህበር ኢትዮጵያም የዚህ ስምምነት አባል እንድትሆን መንግስትን ማሳመንና ስምምነቱን ማስፈረም ወንጀለኞችም በዚህ የፍርድ ስርአት የሚዳኙበት ሁኔታ እንዲመቻች ማድረግ እንደሚያስፈልግ ገልጿል። ለዚህም መንግሥታዊ ያልሆኑ ድርጅቶች፣ አለም አቀፍ ድርጅቶችና ዲፕሎማቶች፣ ሚዲያና ሌሎች ጉዳዩ የሚመለከታቸው አካላት በሙሉ በመተባበር መንግስት ወደ ስምምነቱ እንዲመጣ እንደሚያደርጉ ገልፀዋል።</p>

<p>ማህበሩ ይህም ስምምነት መፈረም ጊዜ የሚሰጠው ጉዳይ ባለመሆኑ ከተለያዩ ዓለም አቀፍ ድርጅቶች ጋር በመተባበር ኢትዮጵያ የሮም ስምምነት አባል አገር እንድትሆን እንደሚሰራ ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 25 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/መጋቢት/25/ሪፖርተር3.250797.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
