<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮሚሽነር እንወይ ገ/መድኅን ተነሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኮሚሽነር እንወይ ገ/መድኅን ተነሱ</h2>


<p>የፌዴራል የሥነ ምግባር የፀረ ሙስና ኮሚሽን ኮሚሽነር እንወይ ገ/መድኅን ባቀረቡት መልቀቂያ ተነስተው በምትካቸው የፍትህ ሚኒስተር ም/ሚኒስትር የነበሩት አቶ አሊ ሉሌይማን መሀመድ ኮሚሽነር ሆነው ትላንት በሕዝብ ተወካዮች ም/ቤት ተሹመዋል።</p>

<p>ጠ/ሚ/ር መለስ ዜናዊ ለሕዝብ ተወካዮች ም/ቤት በጻፉት ደብዳቤ በቅርቡ በተሻሻለው የፌዴራል የሥነ ምግባርና የፀረ ሙስና ኮሚሽን ማቋቋሚያ አዋጅ ቁጥር 433/97 አንቀጽ 14 ንዑስ አንቀጽ 2 (ሐ) መሰረት ኮሚሽነር እንወይ ገ/መድህን መልቀቂያ አቅርበዋል።</p>

<p>በተጠቀሰው አዋጅ አንቀጽ 10 ንዑስ አንቀጽ 1 መሠረት አቶ አሊ ሱሌይማን መሐመድ በትላንትናው ዕለት በም/ቤቱ ተሹመዋል።</p>

<p>«ሹመቱ ከቀረበ ይፀድቃል። ግን ኮሚሽነር እንወይ መልቀቂያ አቅርበዋል ተብሏል። የሾማቸው ይህ ቤት ስለሆነ ለምን የመልቀቂያ ደብዳቤያቸው ተያይዞ አልቀረበም» ሲሉ የጠየቁት የም/ቤቱ አባል የተከበሩ አቶ ደረጀ በቀለ ናቸው። የአዲሱ ኮሚሽነር ሥራ ከመቼ እንደሚጀመር እንዲገለፅም ጠይቀዋል።</p>

<p>የም/ቤቱ አፈጉባኤ የተከበሩ ዶ/ር ጴጥሮስ ኦላንጎ ሹመቱ ተግባራዊ የሚሆነው ም/ቤቱ ካፀደቀበት ቀን ጀምሮ መሆኑን ገልፀዋል። የኮሚሽነሯ መልቀቂያ ደብዳቤ ለአፈ ጉባኤ ጽ/ቤት መድረሱንና የለቀቁበትን ዝርዝር መግለጽ አስፈላጊ አይደለም ብለዋል።</p>

<p>በኮሚሽነርነት የተሾሙት አቶ አሊ ሱሌይማን የፍትህ ሚኒስቴር ም/ሚኒስትር ከመሆናቸው በፊት የአማራ ክልል ጠቅላይ ፍ/ቤት ፕሬዚዳንት፣ የክልሉ የፍትህ አስተዳደር ኮሚሽን ሊቀመንበር፣ በፌደራል ጠቅላይ ፍ/ቤት የተለያዩ የፍትህ ማሻሻያ ፕሮግራሞች በኮሚቴ አባልነት አገልግለዋል።</p>

<p>ኮሚሽነር አሊ ሱሌይማን በኢትዮጵያ ንግድ ባንክ፣ በኢትዮጵያ መንገዶች ባለስልጣን፣ በአዲስ ሞጂ የምግብ ዘይት ፋብሪካን በሌሎችም በቦርድ አባልነትና ሊቀመንበርነት መስራታቸው ተጠቅሷል።</p>

<p>በ1970 ከጂማ የመምህራን ማሰልጠኛ ዲፕሎማ የነበራቸው አቶ አሊ ሱሌይማን ከአዲስ አበባ ዩኒቨርስቲ ከሕግ ፋኩልቲ በሕግ ዲግሪ አግኝተዋል። የሶስት ልጆች አባትና ባለትዳር መሆናቸውም ለም/ቤቱ ስለሳቸው ከቀረበው የፅሁፍ መግለጫ ለመረዳት ይቻላል።</p>

<p>ከኃላፊነት የተነሱት ኮሚሽነር እንወይ ገ/መድህን በተለያዩ ጊዜያት ከመንግስት ባለስልጣናት ጋር መግባባት ውስጥ እንዳልነበሩና በተለይ የብአዴን ማዕከላዊ ኮሚቴ አባላት መካከል የተወሰኑት እንዲነሱ ሀሳብ ማቅረባቸውንና እንደሚነሱ ጠቅሰን ከዚህ ቀደም መጻፋችን አይዘነጋም።</p>

<p>የፌዴራል የሥነ ምግባርና ፀረ ሙስና ኮሚሽን ኮሚሽነር ቀድሞ በነበረው አዋጅ ወንጀል ካልሰራ፣ በሕመም ምክንያት ካልሆነ ከስልጣን አይወርድም ብሎ የህግ ጥበቃ የሚያደርግ ሲሆን በቅርቡ በህዝብ ተወካዮች ም/ቤት አዋጅ ሆኖ የወጣው አሁን የኮሚሽነሯ ጥያቄ ተቀባይነት ያገኘበትና ኮሚሽነር በተሾመበት አዋጅ ጠቅላይ ሚኒስትሩ ኮሚሽነሩን ሊያነሱት የሚችሉበት ስልጣን ተሰጥቷቸዋል። አዲሱ አዋጅን በማርቀቅ ሂደት ከተሳተፉት መካከል አቶ ሱሌይማን እንደነበሩበት ሲጠቀስ የቆየ ሲሆን በአንጻሩ ኮሚሽነሯ ስለ አዋጁ የሚያውቁት እንዳልነበር ተጠቅሶ በሪፖርተር ጋዜጣ መጻፉም ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/መጋቢት/28/ሪፖርተር2.280797.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
