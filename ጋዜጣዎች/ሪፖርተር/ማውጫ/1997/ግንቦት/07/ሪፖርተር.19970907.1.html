<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የምርጫ ታዛቢዎቻችን እየታሡ ነው፣ ለዛሬ በአስቸኳይ ይፈቱንልን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የምርጫ ታዛቢዎቻችን እየታሡ ነው፣ ለዛሬ በአስቸኳይ ይፈቱንልን»</h2>


<p>ቅንጅት ለአንድነትና ለዴሞክራሲ እና የኢትዮጵያ ዴሞክራሲያዊ ኃይሎች ኅብረት የምርጫ ታዛቢዎቻችን በሁሉም ክልሎች በገዢው ፓርቲ እየታሠሩ ነው በማለት መንግሥት በአፋጣን የማስተካከያ እርምጃ እንዲወስድ ጠየቁ።</p>

<p>ፓርቲዎቹ ትላንት ማምሻውን በጋራ በግሎባል ሆቴል በሰጡት ጋዜጣዊ መግለጫ እንዳመለከቱት የምርጫ ታዛቢዎቻችን ችግር ሊያጋጥማቸው ይችላል በሚል ሥጋት ቀደም ብለን ዝርዝራቸው አላሳወቅንም ነበር ሀሙስ እና ዓርብ ዕለት ተዘዋዋሪ የምርጫ ታዛቢዎቻችንን ስም ዝርዝር በየክልሉ ምርጫ ክልሎች መልቀቅ ስንጀምር ወዲያውኑ አሳድዶ የማሠር እርምጃ ተወስዶባቸዋል። መንግሥት ግለሰቦቹ የፈለገውን ያህል ወንጀል አለባቸው እንኳን ቢባል ለምርጫው ዴሞክራሲያዊነት ሲል እስራቱን ከምርጫው በኋላ ያድርግልን ሲሉ ጠይቀዋል።</p>

<p>ዶ/ር መረራ ጉዲና፣ ዶ/ር በየነ ጴጥሮስ፣ ዶ/ር ብርሃኑ ነጋ፣ ኢንጂነር ግዛቸው ሽፈራው በጋራ በሰጡት መግለጫ በአሁኑ ሰዓት በተለይ በ13 አካባቢዎች ምርጫ ታዛቢዎቻችን ታስረዋል፣ ለምርጫው ሲባል በአስቸኳይ እንዲፈቱልን እንጠይቃለን ብለዋል።</p>

<p>በጉራጌ ዞን ሶዶ፣ ሲዳም ዞን፣ አርሲ፣ አፋር፣ ሰሜን ኦሞ፣ ወላይታ፣ደሴ፣ ላይጋንት፣ እብናት፣ እስቴ፣ ፋርጣ፣ መርሀ ቤቴ፣ አዲስ ዘመንአምቦ የመሳሰሉት አካባቢዎች ከምርጫው ጋር በተያያዘ አስቸጋሪ ሁኔታዎች መኖራቸውን ተናግረዋል።</p>

<p>በኦሮሚያ ክልል በአብዛኛዎቹ አካባቢዎች የጦር ሠራዊት ፣ የፖሊስ፣ የሚሊሺያ እንቅስቃሴዎች በስፋት መኖሩን ይህ ሁኔታም ነፃና ዴሞክራሲያዊ ምርጫ ለማካሄድ አስቸጋሪ ሁኔታ መፍጠሩን ገልፀዋል።</p>

<p>የታዛቢዎች ስም ዝርዝሮችን ለምርጫ ቦርድ ጽ/ቤቶች እንደሰጠን ነው እስራቱ የቀጠለው የሚልት አመራሮቹ 95 በመቶ በሆነው የአገሪቷ የቆዳ ስፋት ውስጥ የሚካሄደው ፀረ ምርጫ እንቅስቃሴ ምርጫውን በነፃ ለማካሄድ ጨርሶ የማያስችል ነው ብለዋል።</p>

<p>ኢትዮጵያን ከምርጫው ነፃነት አኳያ ለሶስት የከፈሉት ተቃዋሚዎች እንደ አዲስ አበባ፣ ባህርዳር፣ አዋሳ፣ ድሬዳዋ የመሳሰሉት ከተሞች ውስጥ የሚካሄደው ፀረ ምርጫ እንቅስቃሴ ልንታገሰው የምንችለው ነው። ሁለተኛ ምርጫውን በነፃ ለማካሄድ እጅግ በጣም ከባድ የሆነበት ነው ያሉት ተቃዋሚዎች ለምሳሌ ምሥራቅ ጎጃምን ጠቅሰዋል።በዚህ አካባቢ ግድያ፣ እስራት አፈና እየታካሄደባቸው ሰባት መገደላቸንው፣ 30 መቁሰላቸውን 2 ሺህ መደብደባቸውን 1700 መታሰራቸውንና 2200 አገር ለቀው እንዲወጡ መደረጋቸውን ገልጸዋል።</p>

<p>በዚሁ መግለጫ ላይ ምርጫ ማካሄድ ፈጽሞ የማይቻልበት ባሉት ሦስተኛው የአገሪቱ አካባቢ ታዛቢዎቻቸው እየተለቀሙ መሆኑን ገልጸው ለዛሬ ብቻ ሲል እንዲፈቱላቸው ተማጽነዋል።</p>

<p>አቤቱታቸውን ለምን ለምርጫ ቦርድ እንደማያመለክቱ ከጋዘጠኞች ተጠይቀው «ምርጫ ቦርድ ቅንጅቱ ላቀረበው ከ200 በላይ አቤቱታ በከፍተኛ ጎትጎታ መልስ መስጠት የቻለው ለሦስቱ ብቻ ነው።ቦርዱ አቅምም፣ ችሎታም ብቃትም የሌለው ነው» ሲሉ አጣጥለውታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 07 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ግንቦት/07/ሪፖርተር1.070997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
