<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለኢትዮጵያ ሕዝብ ድምፅ መከበር ትግላችንን እንቀጥላለን» የአ.አ.ዩ. ተማሪዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">«ለኢትዮጵያ ሕዝብ ድምፅ መከበር ትግላችንን እንቀጥላለን» የአ.አ.ዩ. ተማሪዎች</h2>


<p>ለኢትዮጵያ ሕዝብ ድምፅ መከበር ትግላችንን አጠናክረን እንቀጥላለን ሲል በረሃብ አድማው ላይ የተሳተፉ የአዲስ አበባ ዩኒቨርስቲ ተማሪዎች ገለጹ፤ የረሃብ አድማውን አስተባብረዋል የተባሉ ተማሪዎች በዩኒቨርስቲው አመራሮች ተገስጸዋል።</p>

<p>ከዩኒቨርስቲው የተማሪዎች ኅብረት ጋር ግንኙነት ያላቸው መረጃዎች እንዳመለከቱት ቅዳሜ እለት በተለያዩ ግቢዎች በጠቅላላው ከግማሽ በላይ የሚሆኑ የዩኒቨሲቲው ተማሪዎች የረህብ አድማውን ተግባራዊ አድርገዋል።</p>

<p>የአድማው አላማም «የኢትዮጵያ ህዝብ ድምፅ ይከበር፣ የመንግሥት ስልጣንን በማጭበርበር ለመያዝ የሚደረግ ጥረት ይቁም» የሚል ሲሆን ያልታወቁ አስተባባሪዎች የሚያሰራጩት በራሪ ወረቀት ትግሉ በረሃብ አድማ ብቻ እንደማያበቃ ይገልጻሉ።</p>

<p>ከረሃብ አድማው በኋላ አስተባብረዋል ተብለው የተጠረጠሩ ተማሪዎች በዩኒቨስቲው አመራሮች ወቀሳ የደረሰባቸው መሆኑንም የዝግጅት ክፍላችን ለማወቅ ተችሏል።</p>

<p>በአሁኑ ወቅት የዩኒቨሲተው ተማሪዎች ቤተመጻሕፍት ማዘውተርን በመቀነስ ጋዜጦችንና ከውጭ ወደ አገር ውስጥ የሚተላለፉ የአማርኛ ቋንቋ የሬዲዮ ፕሮግራሞችን መከታተል ይዘዋል።</p>

<p>የዩኒቨስቲው አዝማሚያ የታወቀ ሲሆን በዚሁ ሁኔታ ከቀጠለ በጎ ያልሆነ ነገር ይከሰታል የሚል ስጋት እንዳለው ኅብረቱ ገልጿል።</p>

<p>ይህ በእንዲህ እንዳለ አንዳንድ ተማሪዎች የረሃብ አድማውን የተቃወሙ ሲሆን እንዴት በስማችን የፖለቲካ ሥራ ይሰራል ሲሉ ጠይቀዋል። ተቋውሟቸውንም የረሃብ አድማው የዩኒቨርስቲውን ተማሪዎች ሙሉ በሙሉ ሊወክል አይችልም የሚል ወረቀቶችን በመለጠፍ ገልጸዋል።</p>

<p>የተማሪዎች ኅብረት እንዴት በተማሪው ስም የፖለቲካ ስራ ሲሰራ ዝም ይላል ሲሉ አድማውን የተቃወሙ ተማሪዎች ኅብረቱን ወቅሰዋል።</p>

<p>ኅብረቱ ግን የተለያዩ አመለካከት ባላቸው የዩኒቨሲቲው ተማሪዎች ዘንድ ነፃ የሆነ አቋምን መያዝ የመረጠ ሲሆን የረሃብ አድማውን ተቃውመው ኅብረቱን ለወቀሱት ተማሪዎች ጠቅላይ ሚኒስትር መለስ በምርጫ ቅስቀሳ ወቅት ለአንዳንድ ተማሪዎች ያደረጉትን ንግግር በጠቅላላው የዩኒቨስቲው ተማሪዎች ስም ሲገለጽ ምንም ዓይነት አቋም እንዳልያዘ አስታውሶ ወቅሳውን ማጣጣሉን የደረስን መረጃ ያመለክታል።</p>

<p>የዩኒቨስቲው ፕሬዚዳንት ፕሮፌሰር እንድሪያስ እሸቴ ከአሜሪካ ድምፅ ጋር ባለፈው ሰኞ እለት ባደረጉት ቃለ ምልልስ በዩኒቨርስቲው ቅጥር ግቢ ምንም ዓይነት የረሃብ አድማ አልተካሄደም ሲሉ ገልጸዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 24 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ግንቦት/24/ሪፖርተር4.240997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
