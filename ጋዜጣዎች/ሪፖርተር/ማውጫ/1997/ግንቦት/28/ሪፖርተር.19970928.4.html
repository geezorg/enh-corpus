<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የትግራይ ሕዝብ አምኖ መርጦናል፤ አልነጠለንም» የሕወሃት ማ/ኮ አባል፤ «የትግራይ ሕዝብ ፈርቶ እንጂ ወዶ አልመረጣችሁም» ተሰብሳቢዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">«የትግራይ ሕዝብ አምኖ መርጦናል፤ አልነጠለንም» የሕወሃት ማ/ኮ አባል፤ «የትግራይ ሕዝብ ፈርቶ እንጂ ወዶ አልመረጣችሁም» ተሰብሳቢዎች</h2>

<p>አርብ ዕለት በመቀሌ ከተማ ሕወኃት የማዕከላዊ ኮሚቴ አባል አቶ አባይ ወልዱ በከተማው የሚገኙትን የቢሮና የመምሪያ ኃላፊዎችን ሰብስበው የምርጫው ሁኔታ ለመቃኘት ባካሄዱት ስብሰባ የተሰብሳቢው ሃሳብ ሊጣጣም አልቻለም። ሰብሳቢው የትግራይ ህዝብ አልነጠለንም ችግሬን ይፈቱልኛል ብሎ መርጦናል ሲሉ ከተሰብሳቢዎቹ የመጡ የተለያዩ አስተያየቶች ደግሞ እነሱን ካልመረጥኩ የት እገባለሁ በሚል፣ ባማራጭ ማጣትና አደጋ ይደርስብሃል የሚለው ቅስቀሳ የፈጠረው ፍርሃት እንደሆነ እንጂ ሕወሓት ችግሬን ሰምቶ ይፈታልኛል ብሎ እንዳልሆነ ገልፀዋል።</p>

<p>የሕወሃት የማዕካላዊው ኮሚቴ አባልና የስብሰባው መሪ አቶ አባይ ኢህአዴግ ባልተመረጠበት አካባቢ የነበረውን ችግር ሲያስረዱ ትምክህተኝነትና ጠባብነት ዋነኛው ችግር እንደነበር አስቀምጠዋል። በአዲስ አበባም ሆነ በተለያዩ ቦታዎች ኢሕአዴግ ያልተመረጠበት ምክንያት እነዚህ ሐይሎች ፀረ-ኢሕአዴግ ሆነው ስለቆሙ ነው ብለዋል።</p>

<p>ጠባብነትና ትምክህተኝነት ዋናው ጠላት ቢሆንም ኢህአዴግ እንዲሸነፍ በማድረግ ደግሞ በሲአርዴኤ የተመረጡት መንግሥታዊ ያልሆኑ ድርጅቶች ቅስቀሳ እንደሆነ ገልፀዋል።</p>

<p>ስራ አጥ ወጣቶች፣ የመንግሥት ሠራተኞች፣ አነስተኛ ነጋዴዎች፣ አንዳንድ አርሶ አደሮች እና ሌሎችም ከትምክህተኝነትና ከጠባብነት ቀጥሎ የተፈረጁ ችግሮች ነበሩ ሲሉ ሰብሳቢው ገልጸዋል።</p>

<p>በአዲስ አበባ ከ180 ሺ ያህል የሥራ ዕድል ቢፈጠርም 45 በመቶ ያህል ሥራ አጥነት ስላለ ከፍ ብሎ ከተዘረዘሩት ችግሮች በተጨማሪ ላለመመረጥም ምክንያት እንደሆነ በሰብሳቢው ተገልጿል።</p>

<p>ኢሕአዴግ ለችግሮቹ መፍትሄ የሚሆን የምርጫ ወቅት ታክቲክና ፕላን ስላልነበረው ቅስቀሳውንም በሚመለከት እርምጃ ስላልወሰደ ሽንፈቱ ሊመጣ ችሏል ብለዋል።</p>

<p>ተሰብሳቢዎቹ የቀረበውን ምክንያትና ማብራሪያ ሊቀበሉት በመቸገራቸው ለመሆኑ ኢሕአዴግ የፖሊሲ ስህተት አለኝ ብሎ ያምናል ወይ? ብለው ጠይቀዋል። እንደምሳሌም ስራ አጥነትን ይቀንሳል የተባለው የትምህርት ፖሊሲ ስራ አጥነትን መጨመሩን ጠቅሰዋል።</p>

<p>በተደጋጋሚ ከስብሰባው ሲገለፅ የነበረው የትምክህተኝነት አደጋም በጉራጌ በአርባምንጭ፣ በአዋሳ፣ በናዝሬት፣ ደብረዘይት በመሳሰሉት አካባቢዎች ኢሕአዴግ የተሸነፈው በትምክህተኝነት ምክንያት ነው ወይ? ሲሉ ተቃውመዋል።</p>

<p>ይህስ አደጋ እውነት ቢባል እናንት ተዋጋችሁት ወይስ አራገባችሁት ብለውም ጠይቀዋል።</p>

<p>በትግራይ ከነበረው ምርጫ የአማራው ክልል ምርጫ የተሻለና ዴሞክራሲያዊ እንደነበር ተሰብሳቢዎቹ ገልፀዋል። በአማራው ክልል ሕዝብ ሳይፈራ አንዳንድ ቦታ ተቃዋሚዎችን ሌላ ቦታ ኢሕአዴግን መርጧል።</p>

<p>በትግራይ ግን 99 በመቶ፣ በመቶ በመቶ ሕወሓት ኢሕአዴግ አሸነፈ የሚባለው ትርጉም የሌለው ምርጫ ነው ብለዋል። በርካታ ተሰብሳቢዎች የትግራይ ህዝብ በተለይም አርሶ አደሩ ኢህአዴግን ካልመረጥኩ እንዴት ያስቀምጡኛል፣ ያጠቁኛል ከሚል ፍራቻ፣ ሌላውም ይሰማውና ያዳምጠው የነበረውን አንዳንድ ቅስቀሳዎች በመፍራት እንጂ ሕወሓት ኢህአዴግ ችግሬን ይፈታልናል ያዳምጠኛል ብሎ እንዳልሆነ ገልፀዋል።</p>

<p>ከዚህ ጋር በተያያዘ የኢሕአዴግ አይነተኛና ዋነኛው ችግሩ የሚሰማውና መስማት የሚፈልገው መረጃ አንድ ወጥ መሆኑን አለማጣራት አለማረጋገጥ ሌላስ አለወይ ብሎ አለመጠየቅ፣ ግምገማውም ተመሳሳይ ችግር ያለበት መሆኑን ገልፀው አሁንም በዚህ ስብሰባ አንድ ዓይነትና የምትፈልጉትን ብቻ መረጃ ሰምታችሁ ለመሄድ አትፈልጉ ሌላም አለ፤ ሌላውንም ወገን ስሙ በማለት ህዝቡን እንዲለቁት፣ ነፃ እንዲያደርጉት ይህንን ቢያደርጉ ሁሉንም ዘርዝሮ እውነታውን እንደሚነግራቸው አስረድተው ወዶ ነው የመረጠን የሚለውን አስተያየታቸውን ተቃውመዋል።</p>

<p>በትግራይ ፍትህ እንደሌለ፣ ሕዝቡን ማድመጥ የሚባል ነገር እንደሌለ ውሳኔዎች ሁሉ ከበላይ ተወስነው የሚወጡ እንጂ ህዝብ እንዳማይሳተፍባቸው ገልፀዋል።</p>

<p>የሕዝብ ችግር ከማዳመጥ ይልቅ ሌላ ችግር መፍጠር የተለመደ መሆኑን ሲገልጹ የተንቤን ሕዝብ የመብራት ጥያቄ ሲያቀርብ መንግሥት ለሕዝብ ጥያቄ መልስ ከመስጠት ይልቅ ወደ ሌላ አቅጣጫና ጣጣ ገብቶ ማነው የቀሰቅውሰው ያስተባበረው ወደ ሚል ጉዳይ ተሂዶ ብዙ ችግር መፈጠሩን በምላሽነት ገልፀዋል።</p>

<p>በተሰብሳቢዎች በኩል ይህን የመሰሉ ሀሳቦችና ጥያቄዎች ቢቀርቡም ስብሰባው የተጠናቀቀው በትግራይ ኢሕአዴግ ሁለት ድል ማስመዝገቡን ትግራይ ውስጥ አለመነጠሉን ማረጋገጡንና ሕዝቡ የመረጠው ችግሬን ይፈታልኛል ብሎ ከልቡ በማመኑ ነው በሚል በሰብሳቢው ንግግር ነው።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ግንቦት/28/ሪፖርተር4.280997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
