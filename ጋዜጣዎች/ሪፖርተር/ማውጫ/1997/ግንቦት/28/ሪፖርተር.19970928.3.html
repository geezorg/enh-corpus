<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የምርጫ ቦርድ ጊዜያዊ ውጤቶችን የመግለፅ ሕጋዊ ሥልጣን የለውም» ቅንጅት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">«የምርጫ ቦርድ ጊዜያዊ ውጤቶችን የመግለፅ ሕጋዊ ሥልጣን የለውም» ቅንጅት</h2>

<p>ቅንጅት ለአንድነትና ለዴሞክራሲ የኢትዮጵያ ብሄራዊ ምርጫ ቦርድ «ጊዜያዊ በሚል ውጤት ለመግለፅ ሕጋዊ ሥልጣን የለውም ሲል ፍ/ቤት ክስ አቀረበ። ቦርዱ ሕጋዊ ድጋፍ አለኝ፣ እኛ ካላሸነፍን ምርጫው የተጭበረበረ ነው ማለት ተገቢ አይደለም ብሏል።</p>

<p>ቅንጅቱ ለፌዴራል ከፍተኛ ፍ/ቤት 1ኛ ፍትሀ ብሔር ቀጥታ ክስ ችሎታ ምርጫ ቦርዱ ላይ ያቀረበው ክስ ዓርብ ዕለት ፍ/ቤት በቀረበበት ወቅት እንደተገለፀው «በኢትዮጵያ የምርጫ ህግ አዋጅ ቁጥር 111/87 የምርጫ ውጤቶችን ስለመግለፅ ለቦርዱ የተሰጠው ሥልጣን የተረጋገጡ ውጤቶችን መግለፅ እንደሆነ «የምርጫ ውጤቶችን የማረጋገጥና በይፋ የማሳወቅ፣ «በአዋጅ አንቀፅ 5/1/በግልፅ ተደንግጓል። የዚህ ድንጋጌ ዓላማም ሳያረጋገጡ በሚገለፁ ውጤቶች በመራጩ ህዝብ ዘንድ ሊፈጠር የሚችለውን ግራ መጋባት እና አለመረጋጋት ለማስቀረት መሆኑ ግልፅ ነው» ብሏል።</p>

<p>ቅንጅቱ በ139 የምርጫ ክልሎች በገዢው ፓርቲ የማጭበርበር ተግባራት መፈፀማቸውን ቦርዱ ውሳኔ እንዲሰጥበት አቤቱታ አቅርቦ እያለ ባልተረጋገጠ ውጤት ላይ በመመስረት «ጊዜያዊ» እየተባለ በቦርዱ በኩል ውጤት እየተገለፀ መሆኑ ተገቢ አይደለም። ፍ/ቤቱ ውጤት መግለጽ እንዲቆም፣ የተገለፀውም ከአፈፃፀም ጋር በተገናኘ ቅሬታ የቀረበበት መሆኑና ወደፊት ጉዳዩ ተጣርቶ ውሳኔ እንደሚያገኝ ለህዝብ በይፋ ይገለፅልን ሲል አመልክቷል።</p>

<p>ምርጫ ቦርዱ በጠበቃው አማካይነት በሰጠው ምላሽ ቦርዱ ጊዜያዊ ውጤቶችን ለመግለፅ ሕግ እንደሚፈቅድለት፣ ውጤቱ ጊዜያዊ እየተባለ የሚገለፀው የዩኒቨርስቲ ተማሪዎች ውጤት ገና ወደፊት ስለሚደመርበት፣ ቅሬታ የቀረበባቸው ምርጫ ክልሎች ተጣርተው ውጤቱ ሊቀየር ስለሚችል መሆኑን፣ በይፋ የሚያሳውቀው በጊዜ ሰሌዳው መሠረት መሆኑን አስረድተዋል። አያይዘውም ጊዜያዊ ማሳወቅ እና አቀራረብና አካሄድ ቦርዱ ላይ ጫና ለማሳደር ያለመ ነው በማለት ተናግረዋል።</p>

<p>የከሳሽ (ቅንጅት) ጠበቆች በበኩላቸው ቦርዱ ይፋዊ መግለጫ ሊያሟላ የሚገባውን ይዘት ያሟላ መግለጫ በጊዜያዊ ውጤት ስም እየሰጠ መሆኑን በዌብሳይቱ ላይ የተቀመጠ ማስረጃ አለን። ቦርዱ ግልፅ (ትራንስፓረንት) ለመሆን ያደረገው ከሆነ ጊዜያዊ ውጤቱን ሲገልጽ አብሮ በቅንጅት በኩል ቅሬታ መቅረቡን ወደፊት ተጣርቶ እንደሚገለፅ አብሮ መግለፅ ነበረበት ሲሉ ተከራክረዋል።</p>

<p>ቅንጅቱ ተጭበርብረዋል በሚል ያቀረባቸው አቤቱታዎች ሳይጣሩ ጊዜያዊ እየተባለ እየተገለፀ ያለው ውጤት ሕዝቡን ውዥንብር ውስጥ የሚከት ነው ሲሉም ጠበቆቹ ለፍ/ቤቱ ገልፀዋል።</p>

<p>የተከሳሽ (የቦርዱ) ጠበቃ በበኩላቸው ቦርዱ በሕግ በተቀመጠለት መሠረት ይሠራል። ከሳሽ እያለ ያለው በህግ የተቀመጠልህን አትሥራ ነው። ፍ/ቤቱም በሕግ የተቀመጠውን አትሥራ ብሎ ሊወስን አይችልም። ክሱ ከህግ ጋር የማይጣጣም ስለሆነ ተቀባይነት የለውም ተብሎ ወጪና ኪሣራው ተከፍሎት እንድንሰናበት ሲሉ ፍ/ቤቱን ጠይቀዋል።</p>

<p>ፍ/ቤቱ ጉዳዩ የህግ ጉዳይ መሆኑን አረጋግጦ በሁለቱም በኩል የቀረበለትን ሰነዶች መርምሮ ውሳኔ ለመስጠት ተለዋጭ ቀጠሮ ሰጥቷል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ግንቦት/28/ሪፖርተር3.280997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
