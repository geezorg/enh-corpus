<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በጠ/ሚ መለስ ክስ ፍ/ቤቱ መሠረታዊ ጉዳይ ሳይመለከት ቀርቷል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 style="align-center">«በጠ/ሚ መለስ ክስ ፍ/ቤቱ መሠረታዊ ጉዳይ ሳይመለከት ቀርቷል»</h2>

<p>ቅንጅት ለአንድነትና ለዴሞክራሲ ጠ/ሚ መለስ ዜናዊ የአባላቶቼን፣ የደጋፊዎቼን ጥቅም በሚጎዳ መልኩ የመሰብሰብና ሰላማዊ ሰልፍ የማድረግ ነፃነት ላይ ገደብ ጥለዋል በሚል ለፌዴራሉ የመጀመሪያ ደረጃ ፍ/ቤት ያቀረበው ክስ የህገ መንግሥት ትርጉም ያሻዋል በመባሉ ጉዳዩ ለህገመንግሥት አጣሪ ጉባዔ እንዲተላለፍ ፍ/ቤት ትዕዛዝ ሰጠ። የቅንጅቱ ጠበቆች ፍ/ቤቱ መሠረታዊ የሕግ ጉዳይ ሳይመለከት ቀርቷል በሚል ይግባኝ እንደሚጠይቁ አስታውቀዋል።</p>

<p>የፌዴራል የመጀመሪያ ደረጃ ፍ/ቤት 2ኛ ፍትሀብሄር ችሎት ሐሙስ ዕለት ክሱን በተመለከተበት ወቅት ፍ/ቤት ከሻሽ (ቅንጅት) የክስ ምክንያት መኖር ወይም አለመኖሩን፣ ፍ/ቤት ክሱን የማየቱ ሥልጣን አለው ወይስ የለውም የሚለውን ጉዳይ እንዲያረጋጡ ጠይቋል። በዚሁ መሠረት የከሳሽ ጠበቆች ከሕገመንግሥቱ በተጨማሪ በአዋጅ ቁጥር 383 አንቀፅ 3 ንዑስ አንቀጽ 1 መሰረት ማንኛውም ግለሰብ ሠላማዊ ሠልፍ የማድረግ፣ የፓርቲ ስብሰባ የማዘጋጀትና የመሳተፍ መብት አለው። በዚሁ አዋጅ አንቀፅ 11 ላይ እንደተመለከተው ይህንን አዋጅ የሚፃረር ማናቸውም ደንብ፣ መመሪያ፣ ውሳኔ ተፈፃሚነት እንደማይኖረው ይደነግጋል ሲሉ አስረድተዋል።</p>

<p>አያይዘውም በአዋጅ ቁጥር 2588 አንቀፅ 3 ንዑስ አቀንጽ 1 መሠረት የፌዴራል ፍ/ቤቶች ሕገመንግሥቱን፣ የፌዴራል መንግሥቱን ሕጎች፣ ዓለም አቀፍ ስምምነቶች መሠረት አድርገው በሚነሱ ጉዳዮች ላይ የዳኝነት ሥልጣን ተሰጥቷቸዋል። በተጨማሪም በአዋጅ ቁጥር 250/93 መሠረት ፍ/ቤቶች አንድን ጉዳይ የህገመንግስት ትርጉም አስነስቷል በማለት ለህገመንግሥት አጣሪ ጉባዔ የሚመሩት ጉዳዩን ለመወሰን ህገመንግሥት መተርጎም ያስፈልጋል ብለው ሲያምኑ ብቻ ነው ይላል። እኛ የምንለው ጉዳዩን የመወሰን ደረጃ ላይ ስላልተደረሰ፣ ግራና ቀኝ ክርክሮች ስላልቀረቡ የሕገመንግሥት ትርጉም ጥያቄ ሊነሳ አይገባም ሲሉ ጠበቆቹ ለፍ/ቤቱ ገልፀዋል።</p>

<p>ፍ/ቤቱ ጉዳዩን መርምሮ ተገቢውን ብይን ለመስጠት በማግስቱ ዓርብ ግንቦት 26 ቀን 1997 ቀጠሮ ሰጥቷል።</p>

<p>አርብ ዕለት ፍ/ቤቱ ቅንጅት ያቀረበው ክስ ጠ/ሚንስትሩ ሕገመንግሥቱን በመጣስ ከግንቦት 8 ቀን 1997 ዓ.ም ጀምሮ ለአንድ ወር የሚቆይ ሠላማዊ ሰልፍና ከቤት ውጪ የሚደረግ ሕዝባዊ ስብሰባ ማድረግ መከልከሉን አስመልክቶ ጉዳዩ የሕገመንግሥት ጥያቄ የሚያስነሳ በመሆኑ ለሕገመንግሥት አጣሪ ጉዳይ እንዲላክ ፍ/ቤቱ ትዕዛዝ መስጠቱን ገልጿል።</p>

<p>የከሳሽ ጠበቆች ክሱ የምርጫ ጉዳይ በመሆኑ በአጭር ጊዜ ውስጥ ትርጉሙ ተሰርቶ እንዲላክ ፍ/ቤቱ ትዕዛዝ ይስጥልኝ ሲሉ ጠይቀው ፍ/ቤቱ ተስማምቷል።</p>

<p>የከሳሽ ጠበቆች የፍ/ቤቱን ትዕዛዝ አስመልክተው ለሪፖርተራችን እንደገለፁት ፍ/ቤቱ ማየት የነበረበት ሁለት መሠረታዊ ጉዳዮች ብቻ ነበር፡፡ ይኸውም አንደኛው ያስከስሳል ወይ የሚለውን እና የሚያስከስስ ጉዳይ ካለ ፍ/ቤት የማየት ሥልጣን አለው ወይስ የለውም የሚለውን ማየት ነበረበት። ከዚህ አልፎ የህገመንግሥት ትርጉም ያስከትላል ማለት የሚችለው ለተከሳሽ መጥሪያ ተልኮለት መልስ ይዞ ከቀረበ በኋላ ፍ/ቤቱ የግድ ጉዳዩ የሕገመንግሥት ትርጉም ያስፈልገዋል ብሎ ሲያምን የሚበይነው መሆኑን ነበረበት። ይህ መሠረታዊ ሂደት ፍ/ቤቱ ተላልፏል ሲሉ አስረድተዋል።</p>

<p>የቅንጅት ጠበቆች ይግባኝ ለመጠየቅ ግልባጭ እንዲሰጣቸው ቢጠይቁም መዝገቡ ዳኛው ጋር ነው መባሉን፣ ዓርብ ዕለት እስከ 11፡00 ሰዓት ድረስ ዳኛውን በቢሮአቸው ማግኘት ሳይችሉ መቅረታቸውን ተናግረዋል።</p>

<p>ቅንጅት በጠ/ሚኒስትሩ ላይ ያቀረበውን ይህንኑ ክስ ያስቻሉት የፌዴራሉ መጀመሪያ ደረጃ ፍ/ቤት ምክትል ፕሬዚዳንት የሆኑት አቶ ወልደ ሚካኤል መሸሻ ናቸው።</p>

<p>ጠ/ሚ መለስ ዜናዊ በቅርቡ ከራዲዮ ፋና ጋር ባደረጉት ቃለ ምልልስ ያወጡት መመሪያ የህገመንግሥት ጥያቄ ያስነሳ እንደሆነ ተጠይቀው ምንም ዓይነት ህገመንግሥታዊ ጥያቄ እንደሚያስነሳ፣ አሰራሩም በበለፀጉ ሀገሮች የተለመደ መሆኑን መናገራቸው ይታወሳል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ግንቦት/28/ሪፖርተር2.280997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
