<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኅብረቱ በትምህርት ቤት ዕድሜያቸው ለምርጫ ያልደረሱ ሕፃናትን ይቀሰቅሳል» ኢህአዴግ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">«ኅብረቱ በትምህርት ቤት ዕድሜያቸው ለምርጫ ያልደረሱ ሕፃናትን ይቀሰቅሳል» ኢህአዴግ»</h2>


<p>የኢትዮጵያ ዴሞክራሲያዊ ኃይሎች ኅብረት (ኢዴኃኅ) በት/ቤቶች አካባቢ ዕድሜያቸው ለምርጫ ያልደረሱ ሕፃናትን ጭምር ቅስቀሳ ያካሂዳል ሲል ኢሕአዴግ ገለጸ። ኅብረቱ በበኩሉ ይህ ተግባር የኔ ሳይሆን የኢሕአዴግ ነው ሲል አስተባብሏል።</p>

<p>ኢንተር አፍሪካ ግሩፕ ሚያዚያ 16/1997 ዓ.ም በአዳማ ምክር ቤት መሰብሰቢያ አዳራሽ «በፌዴራሊዝምና ያልተማከለ አስተዳደር» በሚል ርዕስ በኦሮምኛ ቋንቋ በተካሄደው ክርክር ኅብረቱ በትምህርት ቤት ሕፃናትን ኢሕአዴግን አትምረጡ እያለ መቀስቀሱን ኢሕአዴግ ሲገልጽ ኅብረቱ በበኩሉ አባላቱ በግፍ እየተገደሉና እየረገፉ መሆኑን ተናግረዋል።</p>

<p>በዕለቱ ኢሕአዴግን ወክለው የቀረቡት የኦሮሚያ ክልል ፕሬዚዳንት አቶ ጁነዲን ሳዶ ተቃዋሚዎች በምርጫው ለማደናገር ቢፈልጉም አንዲት ድምፅ ወደ ተቃዋሚዎች አታልፍም ብለዋል። አቶ ጁነዲን አያይዘውም የኦሮሞ ብሔራዊ ኮንግረስ ከመኢሀድ ጋር ኅብረት የመሠረት በመሆኑ የኦሮሞን ሕዝብ እንደገና በነፍጠኞች ለማስገዛት እየሠራ ነው ሲሉ ተናግረዋል። አቶ ጁነዲን «ቅንጅት ለአንድነትና ለዴሞክራሲ» በብሔሮች መብት ስለማያምን ስለ ኦሮሞ ሕዝብና ክልል ምንም ለመናገር የሞራል ብቃት የለውም ሲሉም ገልጸዋል።</p>

<p>በዕለቱ ኅብረቱን ወክለው የቀረቡት አቶ ገብሩ ገብረማርያም በበኩላቸው የኦሮሞም ሕዝብ ሆነ የኢትዮጵያ ሕዝቦች መብት በአጠቃላይ የሚከበረው ተከባብረንና ተፋቅረን ስንሠራ እንጂ ይኼ ነፍጠኛ ነው፤ አናብርም ማለት የትም አያደርስም ብለዋል። የበለፀገች ኢትዮጵያ የምትመሠረተው በመፈቃቀርና በኅብረት እንጂ በጥላቻ አይደለም። ስለዚህ በሕዝብ መሃል መቃቃርና ጥላቻ አታስፍኑ ሲሉ ምላሽ ሰጠዋል።</p>

<p>አቶ ገብሩ አያይዘውም ለምርጫ በምንቀሳቀስበት ሰዓት የኢሕአዴግ ካድሬዎች ሊያሠሩን አልቻሉም፤ ባንድ ወረዳም ወጣት ሴት አባላችን ክቤቷ ስትወጣ በጥይት ተመትታ ሞታለች ብለዋል። አቶ ገብሩ አይይዘውም ለሴትና ወጣት ቆሜአለሁ ከሚል ፓርቲ የማይጠበቅ ስራ ነው ካሉ በኋላ በትምህርት ቤቶች አካባቢም የቅስቀሳ ስራ አንሠራም፤ ይህንንም የሚያደገው ኢሕአዴግ ነው ሲሉ ተናግረዋል። </p>

<p>ቅንጅት ለአንድነትና ለዴሞክራሲ ሕዝቦች በአንድነት በዘር፣ በኃይማኖት፣ በቋንቋ ሳይከፋፈሉ በአገራቸው እኩል መብት ኖሯቸው መሥራት አለባቸው ብሎ እንደሚያምን የቅንጅቱ ተወካዮች በክርክሩ ወቅት ገልጸዋል።</p>

<p>የኦሮሞ ፌዴራሊስት ፓርቲ ተወካይ አቶ ደረጀ በቀለ በበኩላቸው የፌዴራል መንግሥቱ በኦሮሚያም ሆነ በሌሎች ክልሎች አላስፈላጊ ጣልቃ ገብነት ስለሚያበዛ የፌዴራል ስርዓት በኢትዮጵያ አለ ብሎ ፓርቲያቸው እንደማያምን አስረድተዋል።</p>

<p>በክርክሩ ላይ በተጋባዥነት የተገኙ ተሳታፊዎች «ፓርቲዎች ከምወነጃጀል ይልቅ በፕሮግራማቸው ላይ ቢከራከሩ ይሻላል፤ እኛ ማን ምን እያደረገ እንደሆነ እናውቃለን። የምንመርጠውንም እንወስናለን» ሲሉ ለሪፖርተር ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 19 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሚያዝያ/19/ሪፖርተር2.190897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
