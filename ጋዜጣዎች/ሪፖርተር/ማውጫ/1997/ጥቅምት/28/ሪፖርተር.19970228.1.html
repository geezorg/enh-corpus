<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በትግራይ ምርጫ እንደምናሸንፍ የታወቀ ነው» ህወሓት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በትግራይ ምርጫ እንደምናሸንፍ የታወቀ ነው» ህወሓት</h2>


<p>በጠ/ሚ መለስ ዜናዊ የሚመራው ሕዝባዊ ወያኔ ሓርነት ትግራይ (ህወሓት) በትግራይ በቀጣይ የሚካሄደው ምርጫ በዋነኛነት ከሚከተላቸው አቅጣጫዎች ወደ ሕዝብ ተወካዮች ምክር ቤት ህወሓትን ወክሎ የሚመረጥ የፓርላማ አባል ፕሮፌሽናል ፖለቲከኛ መሆን ስለሚኖርበት አርሶ አደሩ ለዚህ ፓርላማ ሊወክል እንደማይችልና፣ በትግራይ የህወሓት ማሸነፍ የታወቀ ስለሆነ ቀጣይ ጥረቱ ለማሸነፉ ሳይሆን ምርጫው ችግር የሌለበትና ዴሞክራሲያዊ መሆኑን ለማረጋገጥ መሆኑን አስታወቀ። </p>

<p>ህወሓት እየተንቀሳቀሰበት ያለው አርሶ አደርን የአወካከል አቅጣጫ እንደ አጋጣሚ የመጣ ሳይሆን በነሐሴ ወር 1996 ዓ.ም ለድርጅቱ 6ኛ ድርጅታዊ ኮንፈረንስ ማዕከላዊ ኮሚቴ ያቀረበው ሪፖርትን ተመስርቶ የፀደቀ አቅጣጫ ነው።</p>

<p>ህወሓት «የፌዴራል ፓርላማ ቋሚ አባል ነው። ሁል ጊዜ በሥራ ላይ የሚገኝ ነው። የፓርላማ አባል ቋሚ ደሞዝ የሚያገኝ አባል ነው። ስለዚህም ለዚህ ፓርላማ የተመረጠ ግለሰብ ከየት ይመረጥ ከየት በአጭር ጊዜ ውስጥ ፕሮፌሽናል ፖለቲከኛ መሆኑ የማይቀር ነው። ይህ የማይቀር ስለሆነም ከመጀመሪያው ጀምሮ እንደ ቋሚ ሥራው የፖለቲካ መሪ ሆኖ በተለያዩ ደረጃዎች ሊሰራ የሚችል ሰው መምረጥ ተገቢ ነው። ቢያንስ ቢያንስ ለፌዴራል ፓርላማ የምንመርጠው ደረጃው የወረዳ ፀሐፊ መሆን አለበት።» ይላል።</p>

<p>በህወሓት እምነት ለፌዴራል ፓርላማ ብቻ ሳይሆን ለክልል ምክር ቤትም የሚመረጠውም አርሶ አደር ለማድረግ አስቸጋሪ መሆኑን ይገልፃል።</p>

<p>«አርሶ አደር ተመርጦ ደመወዝተኛና ፕሮፌሽናል ሊሆን አይችልም። አርሶ አደር ሆኖ የአርሶ አደሩን አስተሳሰብና ጥቅም የሚወክል ሆኖ ነው የሚቀጥለው። ስለዚህ ለክልል ም/ቤት የምናዘጋጃቸው ሰዎችም ምርጫ ይህንን ግምት ውስጥ ያስገባ መሆን አለበት።» </p>

<p>ህወሓት በአሁኑ ጊዜ 38 ተመራጮች በፌዴራል ፓርላማ ሲኖረው ከእነዚህ 10 ያህሉ አርሶ አደሮች ናቸው። በአሁኑ የህወሓት አቅጣጫ ከሆነ በሚቀጥለው ፓርላማ የዚህ ዓይነት የአርሶ አደር ተወካይ አይኖርም። የፓርላማው ስታስቲክ እንደሚያሳየው ከሆነ ከብአዴን 137 ተመራጮችና ከኦህዴድ 178 ተመራጮች ከእያንዳንዱ 25 በመቶ አርሶ አደሮች ስለሆኑ የሕወሓት አአቅጣጫን ሌሎች የኢህአዴግ አባል ድርጅቶች የተቀበሉ ስለሆነ በፓርላማው ከሚገኝ የኢሕአዴግ ተወካይ 25 በመቶ የአርሶ አደር ተወካዮች በቀጣይ ፓርላማ እንደማይኖሩ አቅጣጫው ይጠቁማል።</p>

<p>ህወሓት በትግራይ ካለምንም ጥርጥር እንደሚያሸንፍ አስቀምጧል። «ህወሓት በትግራይ ተወዳድሮ እንደሚያሸንፍ ሁሉም ሰው የሚገምተው ስለሆነ ግባችን ምርጫን አሸንፎ መውጣት አይሆንም። የዘንድሮ ምርጫ በአሸናፊነት እንደምንወጣ የታወቀ አድርገን ወስደን ዋናው ትኩረታችን ምርጫው ምንም ችግር የሌለበት የጠራና ዴሞክራሲያዊ ምርጫ መሆኑን ሕዝባችንና መላው የዓለም ኅብረተሰብ እንዲያምን ማድረግ ነው።» ብሏል።</p>

<p>ህወሓት እንደ አቅጣጫ 30 በመቶ ተመራጮች ሴቶች እንደሚሆኑ አስቀምጧል። እነዚህን የተቀመጡ የምርጫ አቅጣጫዎች እውን ለማድረግ የህወሓት የድርጅትና የህዝብ ግንኙነት መዋቅሩን በጣምራ የምርጫ ኮሚቴ ሆነው እንዲንቀሳቀሱ ወስኗል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 28 ቀን 1997</a></p>

</body>
</html>	
