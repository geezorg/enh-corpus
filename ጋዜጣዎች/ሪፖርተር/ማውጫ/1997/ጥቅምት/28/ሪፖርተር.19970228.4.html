<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ኅብረት የኢትዮጵያን የምርጫ ሂደት የሚመረምር ቡድን ለማምጣት ፈቃድ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአውሮፓ ኅብረት የኢትዮጵያን የምርጫ ሂደት የሚመረምር ቡድን ለማምጣት ፈቃድ ጠየቀ</h2>


<p>የአውሮፓ ኅብረት በመጪው ግንቦት ለሚካሄደው ብሔራዊ ምርጫ የሚደረገውን ቅድመ ዝግጅት የሚመረምር ቡድን ለማምጣት የኢትዮጵያ መንግሥት እንዲፈቅድለት ጠየቀ።</p>

<p>በኢትዮጵያ የአውሮፓ ኅብረት ልዑክ መሪ ሚስተር ቲሞቲ ክላርክ ከሪፖርተር ጋዜጣ ጋር ባደረጉት ቃለ ምልልስ የምርጫውን ሂደት የሚታዘብ ቡድን ማምጣት ያስፈልጋል ወይስ አያስፈልግም የሚለውን ውሳኔ ለመወሰን የሚያስችል ጥናት የሚያካሂድ መርማሪ ቡድን እንዲያመጣ የኢትዮጵያ መንግሥት በጽሑፍ እንዲጋብዘው ጥያቄውን በውጭ ጉዳይ ሚኒስቴር በኩል ለጠቅላይ ሚኒስቴር ጽ/ቤት ባለፈው ሳምንት አቅርቧል።</p>

<p>መርማሪው ቡድን ከ6 እስከ 8 አባላት እንደሚኖሩት የገለጹት ሚ/ር ክላርክ ከቡድኑ አባላት መካከል ሁለቱ የምርጫ ኤክስፐርቶች ብራስልስ ከሚገኘው የኅብረቱ ጽ/ቤት፣ ሁለት ገለልተና አማካሪዎች (አንድ የምርጫ፣ አንድ የሎጂስቲክ ኤክስፐርት) ሲሆኑ የተቀሩት የአውሮፓ ኅብረት አባል ሃገራት ተወካዮች ይሆናሉ። ኅብረቱ ያቀረበው ጥያቄ በኢትዮጵያ መንግስት ተቀባይነት አግኝቶ ከጠቅላይ ሚኒስትር መለስ ዜናዊ የጽሁፍ ግብዣ ከደረሰው ቡድኑ በታህሳስ ወር ወደ ኢትዮጵያ በመምጣት ከመንግስት ባለሥልጣናት፣ ከብሔራዊ ምርጫ ቦርድ፣ ከፖሊስ እና ፀጥታ ሃይሎች፣ ከተቃዋሚ ፓርቲዎች፣ ከጋዜጠኞች እና ከሲቪል ማኅበረሰቡ ጋር በምርጫ እንቅስቃሴ ዙሪያ እንደሚወያዩ ከሚስተር ክላርክ ገለጻ ለመረዳት ተችሏል።</p>

<p>ቡድኑ ከአስር ቀናት ቆይታ በኋላ ያካሄደውን ግምገማ ውጤት እና የውሳኔ ሃሳብ ለኅብረቱ ዋና ጽ/ቤት እንደሚያቀርብ ታውቋል። የአውሮፓ ኅብረት አባላትም ቡድኑ የሚያቀርበውን የውሳኔ ሃሳብ ከተመለከተ በኋላ ታዛቢ ቡድን ይላክ ወይስ አይላክ የሚል ውሳኔ ያስተላልፋሉ። ህብረቱ ታዛቢ ቡድን እንዲመጣ ከወሰነ ቡድኑ ከምርጫው ቀደም ብሎ እንደሚመጣና የአባላቱ ቁጥር ከሃገሪቷ ስፋት ጋር የተመጣጠነ እንደሚሆን ታውቋል። የአውሮፓ ኅብረት ለምርጫው ሂደት ቀጥተኛ እና ተዘዋዋሪ ድጋፍ በማድረግ ላይ መሆኑን የገለጹ ሚ/ር ክላርክ ለምርጫ ትምህርት እና ሥልጠና 800,000 ዩሮ መለገሱን ጠቁመዋል። ኅብረቱ ከኢትዮጵያ ፈቃድ ውጪ ታዛቢ እንደማይሰጥ ገልጸው ታዛቢ እንዲልክ ቢፈቀድለትም ከታዛቢነት ውጪ በምንም ዓይነት መልኩ በምርጫ ሂደት ውስጥ ጣልቃ እንደማይገባ በአጽንኦት ገልጸዋል። </p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 28 ቀን 1997</a></p>

</body>
</html>	
