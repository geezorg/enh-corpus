<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሦስት ተቃዋሚ ፓርቲዎች የዕጩዎች ድጋፍ ማሰባሰቢያ ጊዜ እንዲራዘም ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሦስት ተቃዋሚ ፓርቲዎች የዕጩዎች ድጋፍ ማሰባሰቢያ ጊዜ እንዲራዘም ጠየቁ</h2>


<p>ኢዴአፓ - መድኅን፣ መኢአድ፣ ኢዴሊ ሰሞኑን የኢትዮጵያ ብሄራዊ ምርጫ ቦርድን የዕጩዎች የድጋፍ ፊርማ ማሰባሰቢያ የጊዜ ሰሌዳ በሁለት ወራት እንዲራዘምላቸው ጥያቄ አቀረቡ። ቦርዱ ጥያቄውን እንደማይቀበል ገልጿል።</p>

<p>ሻለቃ ጌታቸው መንግስቴ የመላው ኢትዮጵያ አንድነት ድርጅት (መኢአድ) ምክትል ፕሬዚዳንት ስለጉዳዩ ተጠይቀው በሰጡት ምላሽ ገዢው ፓርቲ በአባሎቻቸው ላይ ወከባና እስራት እያካሄደ ባለበት በዚህ ወቅት በተረጋጋና በሰከነ ሁኔታ የዕጩ ተወዳዳሪዎችን የድጋፍ ፊርማ ለማሰባሰብ አስቸጋሪ በመሆኑ ተጨማሪ የሁለት ወር ጊዜ እንዲጨመርላቸው ጠይቀዋል።</p>

<p>ዶ/ር አድማሱ ገበየሁ የኢዴአፓ -መድኅን ፕሬዚዳንት በበኩላቸው ለቦርዱ የዕጩ ድጋፍ ማሰባሰቢያው ጊዜ እንዲራዘምላቸው ጥያቄ ማቅረባቸውን አስታውሰው ሆኖም ምርጫ ቦርድ ጥያቄውን እንደማይቀበለው በመግለጽ በጽሁፍ ምላሽ መስጠቱን ተናግረዋል። ኢዴአፓ - መድኅን የጊዜ ይራዘምልን ጥያቄውን ያቀረበው በክልሎች በሰፊው ለመንቀሳቀስ የፋይናንስ አቅም እጥረት ያለበት መሆኑ ዋነኛ ምክንያት መሆኑን ዶክተሩ ጠቁመው ጊዜው በሁለት ወር ቢራዘም አቅማችንን አሳድገን ለመንቀሳቀስ ይረዳናል በማለት አስረድተዋል።</p>

<p>ኢዴአፓ - መድኅን ያቀረበው ጥያቄ ምላሽ እንዲያገኝ በድጋሚ ሁኔታውን አስረድቶ ደብዳቤ ለመጻፍ ማሰቡንም ዶ/ር አድማሱ ጠቁመዋል።</p>

<p>አቶ ቸኮል ጌታሁን የኢትዮጵያ ዴሞክራሲያዊን ሊግ (ኢዴሊ) ሊቀመንበር በተመሳሳይ ሁኔታ የድጋፍ ፊርማ ማሰባሰቢያው ጊዜ እንዲራዘም ባለፈው ሰኞ ቦርዱን በደብዳቤ መጠየቃቸውን ገልጸዋል።</p>

<p>በተያያዘ በዶ/ር መራራ ጉዲና የሚመራው የኢትዮጵያን ዴሞክራሲዊ ኃይሎች ኅብረት የምርጫው የጊዜ ሰሌዳ ማሻሻልን በተመለከተ ከኢህአዴግ ጋር ከተወያየባቸው ነጥቦች አንዱ መሆኑ ታውቋል።</p>

<p>ባለፈው ማክሰኞ ዕለት ኢህአዴግ እና የኅብረቱ መሪዎች ያካሄዱትን ውይይት አስመልክተው በሰጡት መግለጫ ላይ ዶ/ር መራራ የምርጫ ጊዜው እንዲራዘም የመጠየቅ ፍላጎት በኅብረቱ በኩል መኖሩን ጠቅሰዋል።</p>

<p>ኢህአዴግን በመወከል የተወያዩት የማስታወቂያ ሚኒስትሩ አቶ በረከት ስምኦን በኅብረቱ በኩል የምርጫ ጊዜ ይራዘምልን ጥያቄ ካለ ኢህአዴግም ለኅብረቱ ሲል አብሮ ለምርጫ ቦርድ ጥያቄውን ለማቅረብ ችግር የለብንም በማለት ተናግረዋል።</p>

<p>የኢትዮጵያ ብሔራዊ ምርጫ ቦርድ ከሶማሌ ክልል በቀረበው ጥያቄ መሠረት የድምፅ መስጫ ዕለት በአንድ ወር ጊዜ እንዲራዘም ሰሞኑን መፍቀዱ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 28 ቀን 1997</a></p>

</body>
</html>	
