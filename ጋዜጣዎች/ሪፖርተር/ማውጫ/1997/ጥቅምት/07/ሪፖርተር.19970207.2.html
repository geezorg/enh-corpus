<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፌዴራል ጉዳዮች ሚኒስቴር መዳከሙን አመነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፌዴራል ጉዳዮች ሚኒስቴር መዳከሙን አመነ</h2>


<p>በአቶ አባይ ፀሐዬ የሚመራው የፌዴራል ጉዳዮች ሚኒስቴር ባለፉት ሁለት የተሀድሶ ዓመታት የሚጠበቅበትን ተግባራት ለመፈጸም የወሰዳቸው እርምጃዎች ደካማ እና መሰረታዊ ለውጥ ያመጡ እንዳልነበሩ «የፌዴራል እገዛ አዲሱ አቀራረብ» በሚል ይፋ የወጣ የግምገማ ሪፖርት ጠቆመ።</p>

<p>«ሚኒስቴር መ/ቤቱ ባለፉት ሁለት የተሀድሶ ዓመት መልካም አስተዳደር ዙሪያ በተለያዩ መድረኮች ግምገማዎችን አካሂዷል። ግጭቶችን ለማብረድ የተለያዩ እርምጃዎች ወስዷል። ይሁን እንጂ ግምገማዎቹም ሆኑ የግጭት ማብረድ ሥራዎቹ ከልማት ሥራ ተነጥለው ይሠሩ ስለነበር የጭቅጭቅና የንንትርክ መድረኮች ከመሆን አላለፉም። መድረኮቹም የአፈሩት የአመራር ኃይል የለም። ምክንያቱም ውሳኔዎቹ ወደ ሕዝቡ ወርደው ወደልማትና የመዋቅር ማጥራት ስላልተሸጋገሩ ነው። በዋናነት በካቢኔና በሥራ አስፈፃሚው አካባቢ የሹምሽር እርምጃዎች ታጥረው ዴሞክራሲያዊ ኃይልና ከክልል እስከ ወረዳና ቀበሌ የተዘረጋ የአመራር አቅም ሳይፈጠር ቀርቷል» ብሏል ሪፖርቱ።</p>

<p>ሪፖርቱ አያይዞም የሚኒስቴር መ/ቤቱ የግጭት አፈታት ሥርዓቱም ቢሆን የእሳት ማጥፋት ሥራ እንጂ የቅድሚያ ማስጠንቀቂያ የአሰራር ሥርዓት ኖሮት አመፅና የሰው ሕይወት እንደዚሁም የህዝብ ንብረት ውድመት ከማስከተሉ በፊት የሚደርስ አልነበረም ብሏል። በአንዳንድ አካባቢዎች የህዝብ ውሳኔዎች ወደፊት መሄድ ጀምረው የነበሩት ወደኋላ መንሰራጨት እንደታየባቸው በእማኝነት ጠቅሷል።</p>

<p>በሚኒስቴር መ/ቤቱ የክልል ጉዳይ ዘርፍ አቅም ለመገንባትና የክልሎችን አቅም ለማገዝ ያደረገው ጥረት ደካማ ነበር ያለው ሪፖርቱ የዘርፉ ሚና ሲጤንም ከየክልሎቹ ነባራዊ ሁኔታ ያልተነሱ ስለነበሩ ያበጡ መዋቅሮች በመሆናቸው ክልሎቹ እንደገና እንዲከልሱዋቸው ተገደዋል። በዘርፉ ያለው ባለሙያ ራሱን ቴክኒካል ሰጪ አድርጎ በመውሰድ ክልሎች የማጥናት፣ የማቀድ፣ ሕዝብ የማነሳሳት፣ የመደራጀት፣ አገር አቀፍ ፖሊሲዎችና ልምዶች ቀምሮ የማስተላለፍ፣ የየክልሎቹ ተነፃፃሪ ብልጫዎች የመለየት፣ በየክልሉ ለልማትና የመልካም አስተዳደር ሥራ ተነሳሽነት ያላቸው ሰዎች በተግባራዊ እንቅስቃሴ መለየት ሲገባው ተልዕኮውን ሳይወጣ መቅረቱን በሪፖርቱ ተመልክቷል።</p>

<p>ሪፖርቱ አያይዞም ሚኒስቴር መ/ቤቱ በመልካም አስተዳደር ሥራ በግጭት እሳት ማጥፋት ሥራ ታጥሮ እንደቆየው ሁሉ የክልል ጉዳይ ሙያተኞች ከፌዴራል መንግስታት ሙያተኞች እንዲረዱ ሲጠብቅ ብዙ ጊዜ ባክኗል ብሏል።</p>

<p>የሚኒስቴር መ/ቤቱ ይኼ ሁሉ ድክመት መንስኤ የቅንጅት ወይም የሥራ ድርሻ ላይ ግልፅነት አለመኖር ሳይሆን «የቁርጠኝነት» ነበር ሲል ሪፖርቱ አመልክቷል።</p>

<p>በመሆኑም ሚኒስቴር መ/ቤቱ ከገባበት ደካማ አሰራር ለመላቀቅ በክልሎች መካከል የልምድ ልውውጥ ለማድረግ፣ የአጎራባች ክልሎች እገዛ አሟጦ ለመጠቀም፣ የክልሎችን ዕቅድና ሙያተኞች ማዕከል አድርጎ ለመስራት፣ ልማትና መልካም አስተዳደርን ላለመነጣጠል፣ እና የመሳሰሉትን መፍትሄዎች በቀጣይነት እንደሚከተል በሪፖርቱ ተጠቅሷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 7 ቀን 1997</a></p>

</body>
</html>	
