<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሌየርና የሙዳዩዋ ውስጥ መልዕክት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብሌየርና የሙዳዩዋ ውስጥ መልዕክት</h2>


<p>የእንግሊዝ ጠቅላይ ሚኒስትር ቶኒ ብሌየር መስከረም 27 ቀን 1997 ዓ.ም ደብረዘይት ተገኝተው በተለያዩ የኑሮ ደረጃ ያሉ ዜጎችን አነጋግረዋል።</p>

<p>አዲስ አበባ ለአፍሪካ ኮሚሽን ሁለተኛ ስብሰባ ይመጣሉ እንጂ ደብረዘይት እንደሚሄዱ ቀድሞ በይፋ የተነገረ ነገር ባለመኖሩ በጥቂቶች ዘንድ ብቻ በሚስጥር የተያዘ ጉብኝት ነበር። ከነዚህ ጥቂት ሰዎች መካከል ትርንጎ አብዶ አንዷ ሳትሆን አትቀርም።</p>

<p>ቶኒ ብሌየር ቀለል ባለ አለባበስ አስቀድሞ በተያዘና ብዙዎች ባልሰሙት ፕሮግራም ደብረዘይት በመገኘታቸው የዝቅተኛውን የህብረተሰብ ክፍል አባሎች ለማግኘት ችለዋል።</p>

<p>ቶኒ ብሌየር በደብረዘይት የኢየሩሳሌም የህፃናትና ማህበረሰብ ልማት ድርጅት ውስጥ ጎብኝተዋል።</p>

<p>ብሌየር ደብረዘይት ሲደርሱ የኢትዮጵያንና የብሪታንያ ባንዲራ በያዙ ሕፃናት ተቀብለዋቸዋል። ብሌየር በጉብኝታቸው ወቅት ስለ ህፃናቱ አስተዳደግና ኑሮ ጠይቀዋል። በከተማ ግብርና የሚሰለጥኑ ድሃ ሴቶችን አነጋግረዋል። ስለ ሲቪል ሶሳይቱ አስተዋጽኦ ጠየቁ። በግብረሰናይ ድርጅቱ የሚደገፉ በኤች.አይ.ቪ ወላጅ አልባ የሆኑ ህፃናትን አነጋግረዋል። በቆይታቸው የአዳአ ወረዳ ም/ቤት ተወካይ፣ የምሥራቅ ሸዋ ዞን ጤና ጽ/ቤት ኃላፊን እና አንዲት ከቫይረሱ ጋር የምትኖር ሴት አነጋግረዋል።</p>

<p>ከዚህች ሴት ሙዳይና በውስጡ ብሌር በማያነቡት ብሔራዊ ቋንቋችን የተጻፈ መልዕክት ተሰጣቸው። ሙዳዩም ተከፍቶ መልዕክቱ ለብሌየር እዚያው ተተርጉሞላቸዋል።</p>

<p>ትርንጎ አብዶ የተባለችው ከቫይረሱ ጋር የምትኖር ሴት ለብሌየር የጻፈቸው በድርጅቱ አማካይነት የሚደረገውን ድጋፍ አደነቀች። ወደፊት የሷን ዕድል ላላገኙ የኤች .አይ.ቪ በደማቸው ላሉ ወገኖች ህይወታቸው እስከ ጊዜው ለማራዘም በህይወት ቆይተው ልጆቻቸውን ለመንከባከብና ለማስተማር እንዲችሉ እነዚህ ወገኖችን እንድታስቧቸው የሚል ተማጽኖ አቀረበች።</p>

<p>ብሌየር ሙዳዩንም መልዕክቱንም «እስከመጨረሻው አስቀምጠዋለሁ። ከኔ ጋር ይኖራል። የምንችለውን ሁሉ እናደርጋለን» ብለዋል።</p>

<p>በድርጅቱ የከተማ እርሻ ሰርቶ ማሳያ ውስጥ ተዘዋውረው ጎብኝተዋል። በወቅቱ ብሌየር ያነጋገሯቸው ሴቶች አላወቋቸውም። ለአንዳንዶቹ የእንግሊዝ ጠቅላይ ሚኒስትር መሆናቸው ሲነገራቸው ደንግጠዋል ይባላል። ለብሌየር እነዚህ ሴቶች ቦታ ነበራቸውና ክብር አልተነፈጋቸውም። በእጃቸው የጎለጎሉበት ጭቃ አላስጠየፋቸውም። በአክብሮት ጨብጠው አነጋግረዋቸዋል።</p>

<p>ብሌየር የሚመሩት የአፍሪካ ኮሚሽን ሁለተኛ ስብሰባ በአዲስ አበባ በተደረገበት ወቅት አፍሪካውያን ከድህነት እንዲወጡ፣ መልካም አስተዳደር እንዲሰፍን እና የድሃ አገራት ዕዳ በበለጸጉ አገራት እንዲከፈል መጠየቃቸው አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 7 ቀን 1997</a></p>

</body>
</html>	
