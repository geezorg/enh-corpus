<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አትሌት ኃይሌ ገ/ሥላሴ ራሱን አገለለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አትሌት ኃይሌ ገ/ሥላሴ ራሱን አገለለ</h2>


<p>አትሌት ኃይሌ ገ/ሥላሴ ከብሔራዊ አትሌቲክስ ቡድን፣ ከማንኛውም ፌዴሬሽኑን ከሚመለከት ተግባር ሁሉ ላልተወሰነ ጊዜ ራሱን ማግለሉን የሚገልጽ ደብዳቤ ለፌዴሬሽኑ መጻፉ ታወቀ። አትሌት ቀነኒሳ በቀለ በበኩሉ የአትሌቶችን ኅብረት እንደሚደግፍ ይፋ አደረገ።</p>

<p>ጥቅምት 4 ቀን 1996 ዓ.ም ለፌዴሬሽኑ የተጻፈው ደብዳቤ እንደሚያመለክተው ኃይሌ የአትሌቲክስ ስፖርትን ይበልጥ ለማሳደግ ከታዋቂ አትሌቶች ጋር ያደረገውና በማድረግ ላይ ያለው እንቅስቃሴ በተሳሳተ መልኩ ተተርጉሟል። በዚህም የተነሳ ብሔራዊ አትሌትና የተቀናጀ ስልጠና እንዳይኖር፣ የኢትዮጵያ አትሌቲክስ ፌዴሬሽን ህልውና እንዲናጋ፣ አኩሪ የአትሌቲክስ ውጤታችን እንዲደክም ወዘተ... የሚደረግ እንቅስቃሴ እንደሆነ ተደርጎ መተርጎሙና የተዛባ ቅስቀሳ እየተሰራጨ በመሆኑ ከዚህ ውሳኔ ላይ ሊደርስ መቻሉን በደብዳቤው አስታውቋል።</p>

<p>በቅርቡ የአገሪቱን የአትሌቲክስ ስፖርት እንቅስቃሴ ያጠናክራል በሚል እንቅስቃሴ የጀመረው አትሌት ኃይሌ ፌዴሬሽኑ ያሉበትን ድክመቶች በሰላማዊ መንገድ በውይይት እንዲያርም፣ አትሌቶች የሚያገኙት አገልግሎት እንዲሰፋ፣ ታዋቂ አትሌቶች ልምዳቸውን ለተተኪ አትሌቶች ለማስተላለፍ የሚያስችል አመቺ ሁኔታና መድረክ ለመፍጠር የተደረገው ጥረት ከተለያዩ የፌዴሬሽኑ አመራር ጋር ውይይት ቢደረግም በቀናነት አለመታየቱ አትሌቱን እንዳሳዘነው ታውቋል። በተለይም ማንነታቸው በግልጽ ያልጠቀሱ ክፍሎች «የሸመገሉና ያረጁ አትሌቶች» በሚል ቅጥያ ኃይሌ ካበረከተው አስተዋጽኦና ለአገር ከሰራው ውለታ ጋር የሚጋጭ ተራ ጥቅም ፈላጊ አድርገው መግለጻቸው፣ ይህንኑ ስድብ አዘል ህሊና የሚነካ ትችት ለአትሌት ቀነኒሳ በቀለና በሌሎች ወጣት አትሌቶች ስም ለህዝብ ማድረሱ አትሌቱን ይበልጥ እንደጎዳው አንዳንድ አትሌቶች በቁጭት ተናግሯል።</p>

<p>ኃይሌ ከእሱ ጋር በመሆን የአትሌቶችን ማህበር ለማቋቋም የሚደረገውን እንቅስቃሴ በመቃወም ህብረቱ «የሽማግሌና ያረጀ አትሌቶች ስብስብ ነው»በማለት ተናግረሃል ተብሎ ለተጠየቀው «እኔም ነገ እድሜዬ ሲጨምር የሰራሁት ስራ ተረስቶ እንደዚህ ዓይነት ቅጽል ስም ይወጣልኛል» በማለት በተፈጠረው ሁኔታ ማዘኑን አትሌት ቀነኒሳ በቀለ አስታውቋል። ቀነኒሳ አያይዞም «ኃይሌን እንዲህ ብዬ የምዘልፍበት አንደበትም የለኝም» በማለት የእሱን ታዋቂነት በመጠቀም ከፌዴሬሽኑ አካባቢ በስሙ መግለጫ እንደተሰጠ አስታውቋል።</p>

<p>በፌዴሬሽኑ አካባቢ በርካታ ችግሮች አሉ። እነዚህን ችግሮች ለማቃለል መታገል ያስፈልጋል። ይህ እንዳይሆን የሚደረግ ጥረት አግባብ አይደለም። እኔ ለአትሌቱ መከበር ታዋቂ አትሌቶች ከያዙት አቋም የተለየሁ አይደለሁም። በሁሉም መስክ ከጎናቸው ነኝ ያለው ቀነኒሳ «ለመብት መታገል ችግር ነው። ጭራሹን መጥፋትም ይኖራል» በማለት ፍራቻ እንዳለው አስታውቋል። አያይዞም የፌዴሬሽኑ አመራሮች ከተለያየ ቦታ የተሰባሰቡ በመሆናቸው፣ አትሌቱ ደግሞ ከሩጫ ሌላ ምንም ውስጥ ጣልቃ መግባት የማያውቅ መሆኑ አትሌቱን ለሃሳብ መለያየት ሊዳርገው እንደሚችል ጠቁሟል። ህብረቱም ዓላማውን ተግባራዊ ከማድረግ ወደኋላ ሊል አይገባም ብሏል።</p>

<p>የኃይሌን ራሱን የማግለል ውሳኔ አስመልክቶ ቀነኒሳ «አላምንም፤ አይሆንም ኃይሌ ገና ብዙ መስራት ይችላል» ብሎ በጉዳዩ ዙሪያ ከኃይሌ ጋር መነጋገሩንም ገልጿል።</p>

<p>የኢትዮጵያ አትሌቲክስ ፌዴሬሽን ጽ/ቤት ኃላፊ አቶ ኪሮስ ነጋ በበኩላቸው ኃይሌ ጻፈ የተባለው ደብዳቤ እንዳልደረሳቸው ገልጸዋል። ደብዳቤው ሲደርሳቸውም ኃይሌን ቅር ባለው ጉዳይ ዙሪያ እናነጋግረዋለን። መስተካከል የሚገባው ጉዳይም ካለ እናስተካክላለን። አትሌቶች እንደማንኛውም አካል መደራጀት ይችላሉ። መደራጀት መብት እንደሆነ ፌዴሬሽኑ ያምናል ብለዋል።</p>

<p>አትሌት ኃይሌ ገ/ሥላሴን ራሱን ማግለሉን አስመልክቶ አስተያየት ሰጪዎች «ኃይሌ የተባለሸ ነገር ለማስተካከል ሲነሳ ምን ሊገጥመው እንደሚችል ማወቅ ነበረበት» ፕሮፖጋንዳ ተነዛብኝ ብሎ ወደኋላ ማፈግፈጉ ጥሩ ግምት ሊያሰጠው እንደማይችል አስተያየታቸውን ሰጥተዋል። አሁንም ቢሆን የጀመረውን ስራ ዳር በማድረስ ለቆመለት ዓላማ መታገል እንዳለበት አመልክተዋል።» ኃይሌ በቀጣይ ስለሚወስደው ርምጃ ተጠይቆ «አሁን አላውቀውም፤ በሆነው ነገር አዝኛለሁ። ለአትሌቱ ህብረት መከፋፈል ምክንያቱ እኔ ከሆንኩ ስፖርቱ ይብቃኝ» በማለት ተናግሯል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 7 ቀን 1997</a></p>

</body>
</html>	
