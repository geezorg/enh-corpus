<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለላይቤሪያና ለብሩንዲ ዘማቾች ከተመድ የተላከላቸው ገንዘብ ክፍያ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለላይቤሪያና ለብሩንዲ ዘማቾች ከተመድ የተላከላቸው ገንዘብ ክፍያ ተጀመረ</h2>


<p>ከላይቤሪያና ከብሩንዲ የሰላም ማስከበር ሥራ ፈፅመው ለተመለሱ የመከላከያ ሰራዊት አባላት ከተባበሩት መንግሥታት ድርጅት ከተላከላቸው ገንዘብ ላይ አርብ ዕለት ለሠራዊቱ ክፍያ ተጀመረ።</p>

<p>በመንግሥታቱ ድርጅት የሰላም ማስከበር ተግባር ሙሉ ለሙሉ ተልዕኮ ለፈጸሙ የላይቤሪያ ዘማቾችና በአፍሪካ ህብረት ስር በብሩንዲ ሲሳተፉ ቆይተው ለሁለት ወር በተመድ ስር ተልኮውን ለፈጸሙ ልዩነት ሳይደረግ ከተላከው አጠቃላይ ገንዘብ ለያንዳንዳቸው 25 በመቶ በስምምነት ከአርብ ዕለት ጀምሮ ክፍያ መጀመሩን ከሚኒስቴሩ ያገኘነው መረጃ ያመለክታል።</p>

<p>ከመከላከያ ሚኒስቴር በተገኘው መረጃ እንደሚያሳየው መከላከያ ሠራዊቱን ለማሰልጠን የወጣውን ወጪ ግምት ውስጥ በማስገባት ቀሪው ገንዘብ ለተቋሙ አቅም ግንባታ እንዲውል በስምምነት የተወሰነ ነው።</p>

<p>ለኢትዮጵያ ሰላም አስከባሪ አባላት በቆይታቸው ወቅት ደሞዛቸው ሳይቋረጥ ለቤተሰቦቻቸው ከመከላከያ ሲከፈል መቆየቱን ተመልክቷል። በቆይታቸው ከተመድ በቀን የ30 ዶላር የኪስ ገንዘብ እንደተሰጣቸው ተጠቅሷል። የ25 በመቶ እንዲከፋፈል ተወስኗል። አርብ የተጀመረው ክፍያ ቀጣይ መሆኑም ተገልጿል።</p>

<p>የክፍያው አሰጣጥ ከመጀመሩ በፊት ስለአከፋፈሉ የሠራዊቱ አባላት ቅር መሰኘታቸውን አስመልክቶ ጠይቀን በይፋ ቅሬታ አለኝ ያለ አንድም አባል አለመኖሩን መረጃው አመልክቷል። የነበረው ውይይት የሠራዊት አባላቱ ክፍያውን ከወሰዱ በኋላ በአግባቡ ራሳቸውንና ቤተሰባቸውን በሚጠቅም ተግባር ላይ እንዲያውሉት ምክር መሰጠቱም ተጠቁሟል።</p>

<p>የሠራዊቱ አባላት ላይቤሪያን ሆነ ብሩንዲ የሄዱት አገርን በመወከል በመሆኑ ለመከላከያ ወጪ ቀሪውን ገንዘብ እንዲውል መስማማታቸውን ያገኘው መረጃ ይጠቅሳል። ክፍያው ተፈጽሞ እንደተጠናቀቀ አባላቱ ወደ ክፍላቸው እንዲመለሱም ተጠቅሷል።</p>

<p>ከዚህ ቀደም በሰላም ማስከበር ላይ ተሳትፈው ለመጡት ለእነዚህ የሰራዊት አባላት የሜዳሊያና የምስክር ወረቀት ከመከላከያና ከተመድ መሰጠቱ አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 7 ቀን 1997</a></p>

</body>
</html>	
