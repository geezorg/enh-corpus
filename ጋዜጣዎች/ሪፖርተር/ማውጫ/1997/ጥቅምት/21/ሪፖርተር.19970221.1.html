<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ፓርላማው ረቂቅ የፕሬስ ሕጉን ያፀድቀዋል ብለን እናምናለን» አቶ በረከት ስምኦን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ፓርላማው ረቂቅ የፕሬስ ሕጉን ያፀድቀዋል ብለን እናምናለን» አቶ በረከት ስምኦን</h2>


<p>የማስታወቂያ ሚኒስቴር ሚኒስትር አቶ በረከት ስምዖን በቅርቡ ከአሜሪካው ቪ.ኦ.ኤ የትግርኛ ቋንቋ ፕሮግራም ጋር ባደረጉት ቃለ ምልልስ «ረቂቅ የፕሬስ ህጉ ቅን፣ ዓለም አቀፍ ደረጃውን የጠበቀ፣ የሕዝብን መብት የሚያስከብርና ለሕግና ለሥነ-ሥርዓት የቆመ ስለሆነ ፓርላማው ያፀድቀዋል ብለን እናምናለን። ያረቀቅነውም እንዲፀድቅ ነው» ብለዋል።</p>

<p>የቪ.ኦ.ኤ የትግርኛ ፕሮግራም ጋዜጠኛ ፓርላማው የኢሕአዴግ ነው። ስለሆነም ረቂቅ ሕጉን እንዳለ ተቀብሎ ሊያፀድቀው ይችላል። የኢሕአዴግ ነው ተብሎ የመጣለትን ሕግ ይቀበላል የሚል አባባል ስላለ በዚህ ላይ ያለዎት አስተያየት ምን ይመስላል በሚል ለቀረበላቸው ጥያቄ ሲመልሱ «ፓርላማ የሚያፀድቀው ከኢሕአዴግ ስለመጣ አይደለም። ከመንግስት ምክር ቤት የመጣ ሕግም ትክክለኛ መስሎ ካልተሰማው የሚቃወም ፓርላማ ነው ያለን። ሆኖም ግን ያረቀቅነው ሕግ ቅን፣ ዓለማቀፍ ደረጃውን የጠበቀ የሕዝብን መብት የሚያስከብርና ለሕግና ሥነ-ሥርዓት የቆመ ስለሆነ ፓርላማ ያፀድቀዋል ብለን እናምናለን» ሲሉ መልሰዋል።</p>

<p>አንዳንድ ማሻሻያዎች አድርገናል ትላላችሁ፤ ከዓለም አቀፍ የሚድያ ተቋማት ጋርም በተገናኛችሁበት ጊዜ ማሻሻያ ማድረጋችሁን ገልፃችኋል። እነዚህን ማሻሻያዎች ያካተተ ውይይት ይደረጋል የሚል ጥያቄ ቀርቦላቸው ሲመልሱ «ከአሁን በኋላ በረቂቅ የፕሬስ ህጉ ላይ የሚደረግ ውይይት የለም» ብለዋል። ሚኒስትሩ እስካሁን የተደረጉ ውይይቶች በቂ በመሆናቸው ረቂቁ ለሚኒስትሮች ምክር ቤት እንደሚላክ ገልፀዋል። ከአሁን በኋላ ውይይት የሚካሄደው በሚኒስትሮች ምክር ቤትና በፓርላማ ብቻ መሆኑንም ተናግረዋል። ሚኒስትሩ አክለውም «ረቂቅ ሕጉን ለፓርላማ ስናቀርብ ከሕብረተሰቡ አንዳንድ ዜጎችና ምሁራን ይጋበዛሉ። የሚጋበዙት ግን ጋዜጠኞች ያልሆኑ ናቸው» በማለት ገልፀዋል።</p>

<p>የማስታወቂያ ሚኒስትሩ በቅርቡ ከአንዳንድ ዓለም አቀፍ የሚዲያ ተቋማት ጋር ያደረጉት ውይይት በመረዳዳትና በስምምነት እንደተደመደመና የሚኒስቴሩ ረቂቅ ሕግም ተቀባይነት እንዳገኘም ተናግረዋል። ረቂቅ የፕሬስ ህጉ ወደ እግሊዝኛ ሳይተረጎም የውጭ የሚዲያ ሰዎች በጭፍን ተቃውመውን ነበር ያሉት አቶ በረክት «አሁን ግን ተገናኝተን ስናስረዳቸው ተግባብተናል፤ ሃሳባችንንም ተቀብለውታል» ብለዋል።</p>

<p>ሆኖም ግን ከማስታወቂያ ሚኒስቴር ጋር ተገናኝተው የሚዲያ ተቋማት ከስብሰባው በኋላ የተናገሩት ማስታወቂያ ሚኒስትሩ ጋር ተገናኝቶ መነጋገሩ መቀራረብን ይፈጥራል። ነገር ግን ሚኒስቴር መ/ቤቱ ማሻሻያ አድርጌአለሁ ብሎ ያቀረበው አቋማችንን ሊለውጠው አልቻለም። አሁንም በአቋማችን እንፀናለን። ረቂቅ የፕሬስ ህጉ መፅደቅ የለበትም ውድቅ መሆን አለበት ሲሉ አሁንም በተደጋጋሚ ይህን አቋማቸውን በመግለፅ ላይ ይገኛሉ።</p>

<p>አቶ በረከት ስምዖን ዘጠና አምስት ከሚሆኑ በኢትዮጵያ ከሚታተሙ ጋዜጦች 98 በመቶው መንግስትን የሚቃወሙ ሲሆኑ ሙያቸውንም ለማሻሻል አይፈልጉም በማለት በቪ.ኦ.ኤ ትግርኛ ቋንቋ ስርጭት ቃለ ምልልሳቸውን ላይ ተተናግረዋል።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 21 ቀን 1997</a></p>

</body>
</html>	
