<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጀርመን የንግድ ልዑክ አባል በኢሚግሬሽን ትዕዛዝ ከአገር እንዲወጡ ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጀርመን የንግድ ልዑክ አባል በኢሚግሬሽን ትዕዛዝ ከአገር እንዲወጡ ተደረገ </h2>


<p>ኢትዮጵያን በመጎብኘት ላይ ከነበሩ የጀርመኑ ሐምቡርግ ከተማ የንግድ ልዑካን መካከል ሚ/ር ጉንት ካሪሽን የኢሚግሬሽን እና የደህንነት ቢሮ በ5 ሰዓት ውስጥ ኢትዮጵያን ለቀው እንዲወጡ እንዳደረጉ አርብ ማምሻውን ገለፁ።</p>

<p>ለአንድ ወር የሚቆይና ወጥቶ መግባት የሚያስችል ቪዛ እንደተሰጣቸው ለሪፖርተር የገለፁት ሚ/ር ጉንት ካሪሽ ከአንድ ሳምንት የንግድ ጉብኝት በኋላ ሌሎች ደንበኞችን ለማግኘት ወደ ሰንዓ የመን ለመሄድ ዕቅድ ነበራቸው። ከዚያ ሲመለሱ በአዲስ አበባ በኩል ወደ ጀርመን በኖቬምበር 1፣ 2004 ለመመለስ ቢያቅዱም አርብ ጠዋት በአዲስ አበባ ንግድ ም/ቤት የተደረገውን የንግድ ውይይት ሲጨርሱ ከኢሚግሬሽን ባለሥልጣናት ስልክ ይደውልላቸዋል። በኢትዮጵያ ውስጥ ማድረግ ላሰብኩት ኢንቨስትመንት የ6 ወር ቪዛ ይሰጡኛል ብዬ ሳስብ ከ5 ሰዓት ባነሰ ጊዜ ውስጥ ኢትዮጵያን ለቀው እንዲወጡ መታዘዛቸውንና በቂ ምክንያት እንዳልተሰጣቸው ሚ/ር ካሪሽ ገልጸዋል።</p>

<p>ከኢትዮጵያ ኢሚግሬሽን በኩል ያጋጠመኝ ነገር ኢትዮጵያ የውጪ ኢንቨስትመንትን ለመሳብ ክፍት መሆኗንና ዝግጅቷን ሲገለጽልኝ ከከረመው ጋር ፍፁም የማይጣጣም ሆኖ ነው ያገኘሁት ያሉት ሚ/ር ካሪሽ የቪዛ ጥያቄን እንኳን በቅጡ ማስተናገድ ሳይቻል ሲቀርና በእንግድነት መጥተህ በዚህ ዓይነት መልኩ ስትባረር እንዴት ነው ኢንቨስት ልታደርግ የምትመለሰው? ይሄስ ወደ ኢትዮጵያ ለመምጣት ለሚያስቡት ኢንቨስተሮች ምን አይነት መልዕክት ነው የሚያስተላልፈው ሲሉ ጠይቀዋል። ከዚህ በፊትም ለሁለት አመት ተኩል ያህል ወደ ኢትዮጵያ ለመግባት ቪዛ እንደተከለከሉና በድንገት ደግሞ የቪዛ ጥያቄ ማቅረብ እንደሚችሉ በርሊን ከሚገኘው የኢትዮጵያ ኤምባሲ ስልክ እንደተደወላቸው የገለፁት ሚ/ር ካሪሽ ይህ ሁሉ ግን ለምን እንደሚሆን እንደማያውቁ ለሪፖርተር ገልጸዋል። ሚ/ር ካሪሽ በታዘዙት መሰረት አርብ ምሽት በችኮላ አዲስ አበባን ለቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 14 ቀን 1997</a></p>

</body>
</html>	
