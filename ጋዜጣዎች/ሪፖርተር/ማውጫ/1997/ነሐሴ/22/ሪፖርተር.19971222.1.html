<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከግብር ማሻሻያው በኋላ የአዲስ አበባ ገቢ በ37 ሚሊዮን ብር አሽቆለቆለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ከግብር ማሻሻያው በኋላ የአዲስ አበባ ገቢ በ37 ሚሊዮን ብር አሽቆለቆለ </h2>


<p>የአዲስ አበባ አስተዳደር ግብር ከፋይ ቁጥር ቀድሞ ከነበረው በ25 ሺህ ከፍ ቢልም የከተማዋ ገቢ በ37 ሚሊዮን ብር ማሽቆልቆሉ ተጠቆመ።</p>

<p>ከንቲባ አርከበ እቁባይ ሰሞኑን ለአማካሪ ምክር ቤቱ አባላት ባደረጉት ገለፃ ላይ አዲስ አበባ በ1996 ዓ.ም ሐምሌ ወር ላይ ከ76 ሺህ ግብር ከፋዮች 157 ሚሊዮን ብር ማግኘቷን አስታውሰው በዘንድሮው ዓመት የግብር ከፋዩ ቁጥር 105 ሺህ ቢደርስም የተሰበሰበው ገቢ ግን 120 ሚሊዮን ብር መሆኑን ተናግረዋል።</p>

<p>በ1996 ዓ.ም የተገኘው ገቢ በ38 ተቋማት አማካኝነት የተሰበሰበ ሲሆን በዘንድሮው ዓመት ግን ወደ 109 ከፍ ማለታቸውን ተናግረዋል። </p>

<p>የአስተዳደሩ ገቢ ሊቀንስ የቻለው በቅርቡ በአገር አቀፍ ደረጃ በተወሰደው የግብር ማሻሻያ መርሃግብር ምክንያት መሆኑን የገለፁት አቶ አርከበ እቁባይ የከተማዋ ገቢ ቢቀንስም በርካታ ነጋዴዎችን በማሻሻያው ግብር ከፋይ ማድረግ እንደተቻለና ይህም የህብረተሰቡን የግብር ሸክምን ያቀለለ መሆኑን አስረድተዋል።</p>

<p>አንዳንድ የተቃዋሚ ፓርቲ አመራሮች ግን የግብር ማሻሻያውን በመንቀፍ እና በከፍተኛ ደረጃ በመቃወም ርካሽ የፖለቲካ ጥቅም ለማግኘት መንቀሳቀሳቸው እንዳሳዘናቸው ገልጸው «የግብር ማሻሻያ ከመክፈል አቅማችን በታች ነው። መስተካከል አለበት» የሚሉ ነጋዴዎች እንዳሉ አድርገው መናገራቸው አመኔታ እንደሌለው ተናግረዋል።</p>

<p>በቅርቡ በቅንጅቱ የምክር ቤት አባላት ለከንቲባነት የተመረጡት ዶ/ር ብርሃኑ ነጋ ኢሕአዴግ አዲስ አበባ ላይ ከተሸነፈ በኋላ ያደረገውን የግብር ማሻሻያ ብዙ ግብር ከፋዮች እንዳልተቀበሉት ገልፀው ከሕዝብ ጋር በመወያየት ሊሻሻል እንደሚችል ፍንጭ ሰጥተዋል።</p>

<p>የስልጣን ዘመናቸው ሊያበቃ የአንድ ወር ከ15 ቀን ዕድሜ ብቻ የቀረው የጊዜያዊ አስተዳደር ከንቲባ አቶ አርከበ እቁባይ በቅርቡ ወደ ስልጣን የሚመጣው የቅንጅት ለአንድነትና ለዴሞክራሲ ፓርቲ ለከተማዋ ልማት የሚያስብ እንዳልሆነ ተናግረዋል።</p>

<p>ለዚህም በአብነት የጠቀሱት ጊዜያዊ አስተዳድሩ እያከናወነ ያለውን የሊዝ አስተዳደር በመቃወም በዚህ ወቅት መሬት የሚያገኙ ነዋሪዎች ፓርቲው ስልጣን በሚይዝበት ወቅት መሬት ያገኙበት ስርዓት ህጋዊ መሆንና አለመሆኑን በመገምገም ከደንብ ውጭ በተሰጣቸው ላይ እርምጃ እወስዳለሁ ማለቱ በነዋሪዎቹ ላይ ስጋት ፈጥሯል ብለዋል።</p>

<p>ፓርቲው ለከተማ ልማት ቢጨነቅ ኖሮ በነዋሪዎቹ ላይ ስጋት መፍጠሩን ትቶ የጊዜያዊ አስተዳደሩን ተግባር መደገፍ ይኖርበት ነበር ካሉ በኋላ ቅንጅት ስልጣን ከያዘ በኋላ የሚያደርጋቸውን ተግባሮች ላይ የሊዝ አፈፃፀምን ጨምሮ በፌዴራል ጉዳዮች ሚኒስቴር ቁጥጥር ሥር ይደረግበታል ብለዋል።</p>

<p>ከንቲባ አርከበ ለአማካሪ ም/ቤታቸው ይዘው የቀረቡት አጀንዳ የምርጫ የሠላምና የልማት ጉዳዮች ሲሆኑ የምርጫው ሂደት መጠናቀቂያ ከተያዘው ወር መዝለል እንደሌለበት እና ተቃዋሚዎች ለሰላም መስፈን እንዲተባበሩና ይህም ግዴታቸው መሆኑን ገልፀው የተጀመሩ የልማት ስራዎች በተጠናከረ መልኩ መስፋፋት እንዳለባቸው አስረድተዋል።</p>

<p>ከም/ቤት አባላት አብዛኞቹ የከተማዋ 99 ቀበሌዎች ስራ አስፈፃሚዎችን አስተዳደር አባላት የአስር ክ/ከተሞች አመራሮች፣ የከተማዋ የተለያዩ ኤጀንሲዎችና ቢሮዎች ስራ አስኪያጆች እና የመሳሰሉት ይገኙበታል።</p>


<p class="align-center"><a href="/Gazettas/Reporter/info/Reporter.html">ከሪፖርተር ነሐሴ 22 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/22/ሪፖርተር1.221297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
