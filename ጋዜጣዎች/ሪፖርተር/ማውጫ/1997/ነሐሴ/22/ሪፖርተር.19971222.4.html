<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ምርጫው በአብዛኛው ተጭበርብሯል» አምባሳደር ኸርማን ኮኸን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «ምርጫው በአብዛኛው ተጭበርብሯል» አምባሳደር ኸርማን ኮኸን </h2>


<p>የአሜሪካ ውጭ ጉዳይ ሚኒስቴር የቀድሞ የአፍሪካ ጉዳዮች ኃላፊ እና አምባሳደር ኸርማን ኮኸክ በኢትዮጵያ ተቃዋሚዎች ብዙ የፓርላማ መቀመጫ ማሸነፍ ቻሉ ማለት ትክክለኛ ምርጫ ተካሂዷል ማለት ትክክለኛ ምርጫ መካሄድን እንደማያሳይ ጠቅሰው ምርጫው በአብዛኛው ተጭበርብሯል ሲሉ ገለጹ።</p>

<p>አምባሳደሩ ከቪ.ኦ.ኤ ስትሪት ቶክ አፍሪካ ለተሰኘው የቴሌቭዥን ፕሮግራም ጋር ያደረጉት ቃለ ምልልስ ተጠቅሶ እንደቀረበው በኢትዮጵያ ምርጫው መጭበርበሩንም አስታውሰዋል።</p>

<p>የአሜሪካ ድምፅ ሬዲዮ የአማርኛው ክፍል ሐሙስ ምሽት የአምባሳደሩን ቃለ ምልልሱን ተርጉሞ እንዳቀረበው በስልጣን ላይ ያሉት ወገኖች በምንም አይነት መንገድ ፓርላማ ውስጥ ብዙውን መቀመጫ ለተቃዋሚዎች አስረክበው አነስተኛውን መቀመጫ ለመያዝ እንደማይፈልጉ ገልጸዋል።</p>

<p>ሻካ ሳሊ የተባለው ጋዜጠኛ በሥልጣን ላይ ያሉት ወገኖች ተቃዋሚዎች ብዙሃኑን መቀመጫ እንዲይዙ አይፈቅዱም ሲሉ የምርጫ ምህንድስና በሚባለው የማጭበርበር ዘዴ ተጠቅመውም ቢሆን ማለትዎ ነው ሲል ለቀድሞው አምባሳደር ጥያቄ አቅርቦ ነበር።</p>

<p>«ምርጫን በማምታታት ምህንድስና በማጭበርበር ወይም ድምፅን በመስረቅ ባለው በሌላ ዘዴ የፈለከውን ስም ልትሰጠው ትችላለህ የተለያዩ ዘዴ በመጠቀም ማለቴ ነው» ሲሉ የቀድሞው አምባሳደር ምላሽ ሰጥተዋል።</p>

<p>በኢትዮጵያ ግልጽነት ያለመኖሩና ዴሞክራሲያዊ አሰራር መጥፋቱ እና ተቃዋሚዎችን የማስፈራራቱ ሁኔታ ዓለም አቀፉን ኅብረተሰብ ክፉኛ እንዳሰጋው ባለሥልጣናቱ በመረዳታቸው የተወሰነ ደረጃ ለመክፈት ምርጫ መካሄዱን የጠቀሱት ኮኽን በዚህ ሂደት ተቃዋሚዎች ብዙ የፓርላማ መቀመጫ ማግኘታቸው ትክክለኛ ምርጫ ተካሄደ እንደማያሰኝ ገልፀዋል።</p>

<p>ጋዜጠኛው ለኮኸን «ከበርካታ ዓመታት በፊቲ እንደነበረው ዛሬ በቀድሞ ስልጣንም ላይ ቢሆኑ የወቅቱን የአፍሪካን ሁኔታ አስመልክቶ ያለዎትን አስተያየትና ሊወስዱ የሚገባቸውን ነጥቦች ቢጠየቁ ለዩናይትድ ስቴት ፕሬዚዳንትና ለውጭ ጉዳይ ሚኒስትሯ ምን መልስ ይሰጡ ነበር?» ሲል በጥያቄ አቅርቦላቸው «በግልጽ ልንነግራቸው ይገባ ነበር የምላቸው ምርጫው ዕድገት ቢያሳይም በጣም ጥሩ ነበር ብለን ግን አናስብም። ምርጫው ከተካሄደ በኋላ ድምፅ ለመቁጠር 60 ቀናት አያስፈልግም» ሲሉ ምላሽ ሰጥተዋል።</p>

<p>የቀድሞው አምባሳደር አያይዘውም በኢትዮጵያ አሰራሩ ግልጽ እስኪሆን ዴሞክራሲ በማስፈን፣ ሰብአዊ መብቶችን በማክበርና ኢኮኖሚያዊ ተሃድሶን በማካሄድ አንጻር ጥሩ የሰሩ አገሮች ብቻ የዕርዳታው ተጠቃሚ መሆን እንደሚገባው ጠቅሰው የኢትዮጵያ መንግስት ግን ታግዶ መቆየት እንዳለበት አሳስቦ ነበር ብለዋል።</p>

<p>አምባሳደር ኸርማን ኮኸን በ1983 ዓ.ም ኢሕአዴግ አዲስ አበባን ሲቆጣጠር ለንደን ላይ አደራዳሪ በመሆን ለፓርቲው ትልቅ ውለታ የሰሩ መሆናቸው አይዘነጋም።</p>

<p class="align-center"><a href="/Gazettas/Reporter/info/Reporter.html">ከሪፖርተር ነሐሴ 22 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/22/ሪፖርተር4.221297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
