<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት ካወያያቸው ነዋሪዎች ሁለት አማራጭ ቀረበለት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅንጅት ካወያያቸው ነዋሪዎች ሁለት አማራጭ ቀረበለት</h2>


<p>ቅንጅት ለአንድነትና ለዴሞክራሲ በወረዳ 17 በሚገኘው ሻላ አዳራሽ ባዘጋጀው ሕዝባዊ ስብሰባ የተገኘው አብዛኛው የአካባቢው ነዋሪ ፓርላማ መግባት ቅንጅትን የሕዝብ አመኔታ እንዲያጣ ያደርገዋል ሲሉ ገልጸዋል። የተወሰኑ ተሰባቢዎች በበኩላቸው ፓርላማ መግባት አስፈላጊ መሆኑን ጠቅሰዋል።</p>

<p>ፍ/ቤት መሄድም ሆነ ፓርላማ መግባት ለውጥ አያመጣም። ሰላማዊ የሆነ ሌላ የትግል አማራጭ ብትጠቀሙ ይሻላል በማለትም ብዙዎቹ አስተያየት ሰጥተዋል።</p>

<p>በውይይቱ ላይ ሁለት መሰረታዊ ሃሳቦች የቀረቡ ሲሆን አንደኛው ፍርድ ቤት ሂዶ የፍርድ ውጤት መጠበቅና ፓርላማ መግባት ሲሆን ሁለተኛው ደግሞ የምርጫውን ውጤት አንቀበልም ፍርድ ቤትም አንሄድም ፓርላማም አንገባም ብሎ ወደ ሰላማዊ የትግል አማራጭ መግባት የሚሉ ናቸው።</p>

<p>ለመጀመሪያ ጊዜ የተደረገውን ይሄንን ህዝባዊ ስብሰባ የመሩት በአካባቢው በከፍተኛ የድምፅ ብልጫ ያሸነፉት ኢንጂነር ግዛቸው ሽፈራው ሁለቱን መሰረታዊ ሃሳቦች አመዛዝኖ የተሻለው የቱ እንደሆነ ህዝቡ አስተያየቱን እንዲሰጥ አድርገዋል።</p>

<p>የስብሰባው ተሳታፊዎች በሁለቱ አማራጭ ሃሳቦች ላይ ሃሳባቸውን የገለፁ ሲሆን አብዛኛው ህዝብ ፓርላማ አትግቡ የሚል አስተያየት ሰጥቷል። ፓርላማ ገብታችሁ እንቀጥላለን ካላችሁ ከህዝብ እይታ ትርቃላችሁ፣ ኢሕአዴግም ነጣጥሎ ለመምታት ጊዜ ያገኛል ያሉት የሰብሳቢው ተሳታፊዎች ኢሕአዴግ የማይነጥፍ ጥይት ቢኖረውም እናንተ የማይነጥፍ የሕዝብ ድጋፍ አላችሁና ህዝቡን አስተባብራችሁ ሰላማዊን ትግል ለኩሱልን እኛ ከጎናችሁ አለን በማለት ሃሳቡን ሲገልጽም ተስተውሏል።</p>

<p>በሌላ በኩል ደግሞ ፓርላማ አለመግባት ለኢህአዴግ ፀሀይ እንዲወጣለት ማድረግ ነው፤ ለሱም ትልቅ ድል ነው የሚል አስተያየት ተሰንዝሯል። ከዚህ ቀደም ፓርላማ ውስጥ የነበሩት እነ ዶ/ር በየነ ጴጥሮስ፣ አቶ በድሩ አደምና ሻለቃ አድማሱ እውነተኛውን የህዝብ ብሶት እያስተጋቡ በግልሲሸነፉ ብናይም እናንተ ከመድረኩ ከጠፋችሁ ፓርላማው በድን ይሆናልና ገብታችሁ ህይወት ብትዘሩበት ይሻላል ሲሉ ጥቂቶች አስተያየት ሰንዝረዋል።</p>

<p>በመጨረሻም የቅንጅቱ የስብሰባው መሪ ኢንጅነር ግዛቸው ሽፈራው የፓርቲውን ዋና አላማ የህዝብን ድምጽ ማስከበር በመሆኑ ከሕዝብ ውሳኔ ያፈነገጠ እርምጃ አንወስድም፤ የቀረቡትን ሃሳቦችም ለቅንጅት ምክር ቤት አሳውቀን ከሌሎች የሃገሪቷ ሕዝቦች አስተያየት ጋር ደምረን ይበጀናል የምንለውን ውሳኔ በቅርብ ቀን እናሳውቃለን በማለት ቃል ገብተዋል። በተለያዩ ወረዳዎች ውይይቱ እንደሚቀጥል አስታውቀዋል።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 18 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/18/ሪፖርተር2.181297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
