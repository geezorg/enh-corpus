<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጅጅጋ 37 የምርጫ ካርድ በአንድ መራጭ እጅ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጅጅጋ 37 የምርጫ ካርድ በአንድ መራጭ እጅ ተገኘ</h2>


<p>በሶማሌ ክልል እሁድ እለት የተካሄደው የሕዝብ ተወካዮች እና የክልል ም/ቤት ምርጫ ከመጠነኛ ግድፈቶች በስተቀር በሰላም መጠናቀቁን የክልሉ ፖሊስ ኮሚሽን ገልጾ በአንድ ግለሰብ እጅ 37 ያህል የምርጫ ካርድ መያዙን አስታውቋል።</p>

<p>የክልሉ ፖሊስ የወንጀል ምርመራ ክፍል ኃላፊ ረዳት ኢንስፔክተር አህመድ ክላስ በሥፍራው ለተገኙት ሪፖርተሮቻችን እንደገለፁት በእሁድ ምርጫ የህብረተሰቡን ሰላምና ፀጥታ የሚያውኩ ተግባራት አለማጋጠማቸውን ጠቁመው ሆኖም በራስ ባልሆነ ካርድ ለመምረጥ መሞከር፣ ዕድሜያቸው ለመምረጥ ያልደረሱ ሕፃናት ካርድ ይዞ መገኘት አጋጥሞ ፖሊስ አጥፊዎችን በቁጥጥር ሥር መዋሉን ገልፀጿል። ከዚሁ ጋር በተያያዘ ሀሰን አብዲ ዑመር የተባለ የጅጅጋ ከተማ ቀበሌ 03 ነዋሪ የተለያዩ ሰዎች ስም የያዙ 37 የምርጫ ካርድ ይዞ በመገኘቱ በጥርጣሬ መያዙን ጨምረው አስታውቀዋል።</p>

<p>በጅጅጋ ከተማ ብቻ በ6 የምርጫ ማዕከላት ሥር 21 ምርጫ ጣቢያዎች ሲኖሩ ከ40ሺ በላይ ህዝብ በመራጭነት ተመዝግቧል። በዕለቱ የጅጅጋ መራጭ ህዝብ ከሌሊቱ 10 ሰዓት ጀምሮ ድምጽ ለመስጠት ሰልፍ የያዘ ቢሆንም በተለያዩ ችግሮች በሁሉም ምርጫ ጣቢያዎች ከንጋቱ 12 ሰዓት መጀመር የነበረበት እስከ ጧቱ 1፡30 ሰዓት ድረስ ዘግይቶ ታይቷል። የምርጫ አስተባባሪዎች ለዚህ ችግር በወቅቱ የሰጡት ምላሽ የፖለቲካ ፓርቲ ታዛቢዎች መዘግየት፣ የምርጫ ቁሳቁስ አለመሟላት ነው።</p>

<p>ከተማዋ በተለይ ከምርጫ ሒደት ጋር በተያያዘ የሽብር ዒላማ ልትሆን ትችላለች በሚል ሥጋት የ24 ሰዓት በፓትሮል የታገዘ የጥበቃ እገዛ ከፌዴራል መንግሥት ተደርጎለታል። በተለይ የታጠቁ የመከላከያ ሠራዊት አባላት ከክልሉ ፖሊስ ጋር በመሆን ስራቸውን በንቃት ሲያከናውኑ ተመልክተናል። </p>

<p>የምርጫው ዕለትም አልፎ አልፎ መንገደኛውን እያስቆሙ ድንገተኛ ፍተሻ ሲያካሂዱ የተስተዋሉ ሲሆን ትልልቅ ሆቴሎችም ተገቢውን ጥበቃ ሲደረግላቸው ሰንብቷል።</p>

<p>ቅዳሜ ዕለት ማምሻውን በጅጅጋ ከተማ የመብራት አገልግሎት በመቋረጡ የፀጥታ ኃይሎችንም ጭምር በርካታ ነዋሪዎች ስጋት ፈጥሮ ታይቷል። ሥጋቱ የተፈጠረው ጨለማን ተገን በማድረግ የሽብር ጥቃት ይሰራ ይሆናል ከሚል መነሻ የነበረ ቢሆንም የተፈራው ሳያጋጥም ቀርቷል።</p>

<p>በአንዳንድ ምርጫ ጣቢያዎች ከምሽቱ 12፡00 ሰዓት ምርጫው ባለመጠናቀቁ ተጨማሪ ጊዜ ወስደው ለመሥራት የተገደዱ ሲሆን ይህ ዜና እስከተጠናቀረበት ጊዜ ድረስ ዝርዝር ውጤቱ ባይታወቅም በበርካታ ጣቢያዎች የሶማሌ ህዝብ ዴሞክራሲያዊ ፓርቲ (ሶህዴፓ) እየመራ መሆኑ እየተገለጸ ነው። የሶማሌ ተቃዋሚ ፓርቲ 54 እጩዎች ራሳቸውን ከምርጫም መገለላቸውን ተከትሎ በጥቂቱም ቢሆን የነበረውን አማራጭ በማጥበቡ ገዥው ፓርቲ ሶህዴፓ የማሸነፉ ጉዳይ አጠራጣሪ አለመሆኑን ለማረጋገጥ ችለናል።</p>

<p>አቶ ኢብራሂም መሀመድ የክልሉ ምርጫ አስተባባሪ ከጥቂት ግድፈቶች በስተቀር ምርጫው ነጻና ዴሞክራሲያዊ በሆነ መንገድ ተጠናቋል ብለዋል።</p>

<p>የምዕራብ ሶማሌ ዴሞክራሲያዊ ፓርቲ (ምሶዴፓ) የክልል ም/ቤት ተወዳዳሪ አቶ ዓሊ ዩሱፍ ኢሴ በዕለቱ ምርጫው ዘግይቶ መጀመሩ ሆን ተብሎ የተደረገ እንጂ ምርጫ ቦርድ አስቀድሞ ተዘጋጅቶ በሰዓቱ መጀመር ይቻል ነበር። የፖለቲካ ፓርቲ ታዛቢዎች ስለዘገዩ ነው የተባለው በኛ በኩል አልዘገየንም፣ ተቀባይነት የሌለው ምክንያት ነው ብለዋል።</p>

<p>አቶ ዳውድ ካሣ በጅጅጋ ከተማ ቀበሌ 05 የቅንጅት ለአንድነትና ለዴሞክራሲ ታዛቢ በሰጡት አስተያየት በሰው ኃይል እጥረት ምክንያት መራጩ ሕዝብ እንዴት መምረጥ እንዳለበት ገለጻ አልተደረገለትም። በዚህ ሥጋታቸውን ገልጸዋል።</p>

<p>የቀበሌው ምርጫ አስተባባሪ ወ/ሮ ገነት ደባልቄ ግን ገለጻውን ራሳቸው እየሰጡ መሆኑን በመግለፅ ቅሬታቸውን አስተባብለዋል።</p>

<p>በጅጅጋ 1 ውስጥ 19 ምርጫ ማዕከላት፣ በጅጅጋ 2 ደግሞ 17 ምርጫ ማዕከላት ሲኖሩ ለተወካዮች ም/ቤት ሶህዴፓ 8፣ ምዕራብ ሶማሌ 1፣ ድንቢጢ 2፣ ቅንጅት 1፣ መኢብን 2 ዕጩዎችን ማቅረባቸው ታውቋል።</p>

<p>በክልሉ በተካሄደው ምርጫ 547 ዕጩዎች፣ 2 ሚሊዮን መራጭ የተመዘገበ ሲሆን 54 ዕጩዎች ራሳቸውን ማግለላቸው ታውቋል።</p>

<p>የእሁዱን ምርጫ የአውሮፓ ኅብረት ታዛቢዎች፣ የኢትዮጵያ ሰብዓዊ መብቶች ጉባኤ (የኢሠመጉ) የኢትዮጵያ መምህራን ማኅበር በየጣቢያው ተገኝተው መታዘባቸውን ለመረዳት ችለናል።</p>

<p>በክልሉ በፊቅ ዞን የሚገኙ አራት ወረዳዎች ከመራጮች ምዝገባ መዘግየት ጋር በተያያዘ የድምጽ መስጫው ዕለት በአንድ ሣምንት ተዝራሞ የፊታችን እሁድ እንዲካሄድ ምርጫ ቦርድ መወሰኑ ይታወሳል።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 18 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/18/ሪፖርተር1.181297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
