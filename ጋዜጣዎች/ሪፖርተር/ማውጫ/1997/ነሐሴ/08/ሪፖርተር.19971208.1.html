<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የቦርዱን ውሳኔ አንቀበልም፣ ፍርድ ቤት አንሄድም፣ በዳግም ምርጫው አንሳተፍም፤ ሌላ አማራጭ አለን»ቅንጅት እና ኅብረት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የቦርዱን ውሳኔ አንቀበልም፣ ፍርድ ቤት አንሄድም፣ በዳግም ምርጫው አንሳተፍም፤ ሌላ አማራጭ አለን»ቅንጅት እና ኅብረት</h2>


<p>ዋነኛ ተቃዋሚዎች የሚባሉት ቅንጅትና ኅብረት የምርጫ ቦርድን የመጨረሻ ውሳኔ እንደማይቀበሉ፣ ፍርድ ቤትም እንደማይሄዱ፣ በዳግም ምርጫው እንደማይሳተፉ ገልፀው አገሪቱ ላለችበት የፖለቲካ ቀውስ አዲስ አማራጭ ያሉትን የብሄራዊ አንድነት መንግስት እንዲመሠረት ጠየቁ። </p>

<p>ሁለቱ ተቃዋሚዎች ባለፈው ሀሙስ በሰጡት መግለጫ እንዳስታወቁት ቦርዱ የኢሕአዴግ የቀኝ እጅ ሆኖ ለአንድ ፓርቲ ከመሥራት የዘለለ አገራዊ ግዴታውን አልተወጣም። አብዛኛው ህዝብ ኢሕአዴግ ተሸንፏል ብሎ በሚያምንበት ሁኔታ ተፎካካሪ ፓርቲዎችም ተመሣሣይ ቅሬታ አቅርበው ቅሬታው ሳይፈታ ኢሕአዴግ አሸንፏል በሚል የተሰጠውን ውጤት አንቀበልም ብለዋል።</p>

<p>«ቦርዱ ላይ እንዲሁም በተገለፀው ውጤት ላይ ቅሬታ ካላችሁ ለምን ወደ ፍርድ ቤት አትሄዱም?» በሚል ለቀረበላቸው ጥያቄ የቅንጅቱ ሊቀመንበር የሆኑት ኢንጂነር ኃይሉ ሻውል «ይህ የልጅ ጨዋታ ነው» የሚል ምላሽ ሰጥተዋል። </p>

<p>«አንድ ተቋም ውስጥ ያለ ግለሰብ ካባ ለብሶ ዳኛ ነን በሚልበት ካባውን አውልቆ ደግሞ ሌላ ግለሰብ በሚሆንበት አሠራር ውስጥ ወደ ፍርድ ቤት መሄድ ፋይዳ የለውም» ብለዋል።</p>

<p>«በዳግም ምርጫው ትሳተፋላችሁ? በሚል ለቀረበላቸው ጥያቄ የቅንጅቱ ሊቀመንበር «ይህን ማድረግ የተለመደ ቀልድን መድገም ነው።በማጣራት ሂደቱ ወቅት ቦርዱ ምን እንደሰራ በገሃድ ታይቷል። በዚሁ ተቋም አስፈፃሚነት በዳግም ምርጫው ውስጥ መሳተፍ በጊዜ መቀለድ ነው» ሲሉ አቋማቸውን አስታውቀዋል።</p>

<p>ተቃዋሚዎቹ በጋራ በሰጡት መግለጫ አገሪቱ አሁን ያለችበት የፖለቲካ ሁኔታ አስከፊ ነው ። ይህ ሁኔታ ከመባባሱ በፊት ከሦስቱ ፓርቲዎች የተውጣጣ ነፃ በማድረግ በአጭር ጊዜ ውስጥ ድጋሚ ምርጫ እናድርግ የሚል አማራጭ ለጠቅላይ ሚኒስትሩ ማቅረባቸውን ተናግረዋል።</p>

<p>ከሳምንት በፊት ጠ/ሚኒስትር መለስ ዜናዊ ሁሉም ወገን የምርጫ ቦርድን ውጤት በፀጋ እንዲቀበል፣ ችግር ካለ ለፍርድ ቤት እንዲያቀርብ፣ ከዚህ ውጪ ያሉት መንገዶች ኢ-ህገመንግሥታዊ ናቸው በማለት ማስጠንቀቃቸው ይታወሳል።</p>

<p>በተቃዋሚዎች በኩል የሚታየው አካሄድ ግን ምርጫ ቦርድንም ፍርድ ቤቱንም እንደ ተቋም የማሰልጠን ውሳኔያቸውንም ያለመቀበል አዝማሚያ አለ። ይህ ህገወጥ እና ተቀባይነት የሌለው በመሆኑ መቆም አለበት ማለታቸው ይታወሳል።</p>

<p>ሕገመንግሥቱ አብላጫ ወንበር ያገኘ ፓርቲ ጥምር መንግስት ያቋቁማል የሚሉት ጠ/ሚ መለስ ኢሕአዴግ አጋር ቢያስፈልገው እንኳን ከቅንጅትና ከኅብረት ጋር አይመሰረትም በሚል በሩ ዝግ መሆኑን ገልፀዋል።</p>

<p>የኅብረቱ ሊቀመንበር ዶ/ር መረራ ጉዲና በዚህ ጉዳይ ላይ ተጠይቀው ኢህዴግ በሩን ቢዘጋም ደጋግመን እናንኳኳለን። ዘላለም በሩን እንደማይዘጋ ስለምናውቅ አንሰለችም ብለዋል።</p>

<p>እንኳን የኢሕአዴግ በር የአፄውም ሆነ የመንግሥቱ ኃ/ማሪያም በር ተከፍቷል። የዓለም ተሞክሮም ይህ ነው። ስለዚህ የኢህአዴግ ደንዳና ልብ አንድ ቀን ይለሰልሳል የሚል እምነታቸውን ገልፀዋል።</p>

<p>«ፓርላማ እንግባ/አንግባ ከሚል ውይይት ወደ ጥምር መንግስት ጥያቄ ተሸጋግራችኋል። አንዱን ሳትጨርሱ ወደ ሌላ የመሄድ ነገር ይታያል» በሚል ለቀረበላቸው ጥያቄ ዶ/ር በየነ ጴጥሮስ ሲመልሱ በተለያዩ አቅጣጫዎች የህዝባችንን ጥያቄ ለመመለስ የምናደርገው ትግል በመሆኑ ነው ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 8 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/08/ሪፖርተር1.081297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
