<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ከምርጫ ጋር የተያያዙ ችግሮች እንዲፈቱ አሜሪካንን ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች ከምርጫ ጋር የተያያዙ ችግሮች እንዲፈቱ አሜሪካንን ጠየቁ</h2>


<p>ቅንጅት ለአንድነትና ለዴሞክራሲ እና የኢትዮጵያ ዴሞክራሲያዊ ኃይሎች ህብረት በኢትዮጵያ የምርጫ ሂደት የተፈጠሩ ችግሮችን ለመፍታት የአሜሪካ መንግስት የበኩሉን ሚና እንዲወጣ ጠየቁ።</p>

<p>ሁለቱ ፓርቲዎች ከትላንት በስቲያ የአሜሪካ የህግ መወሰኛ ም/ቤት የዓለም አቀፍ ግንኙነት ኮሚቴ የአፍሪካ ሰብዓዊ መብቶች ንዑስ ኮሚቴ ሊቀመንበር ከሆኑት ሚስተር ክርስቶፈር ኤች.ስሚዝ ጋር ውይይት ባደረጉበት ወቅት በምርጫው ሂደት አሜሪካ ትክክለኛ አቋም በመውሰድ ለዴሞክራሲ ሂደት ቀጣይነት የበኩሏን እንድትወጣ ጠይቀዋል።</p>

<p>ዶ/ር በየነ ጴጥሮስ የኅብረቱ ም/ፕሬዚዳንት ስለውይይቱ ትኩረት ከሪፖርተር ጋዜጣ ተጠይቀው በሰጡት ምላሽ በተለይ ከምርጫው በኋላ አባሎቻችንና ደጋፊዎቻችን የማሰር፣ የማሳደድ፣ የመግደል ድርጊቶች በገዢው ፓርቲ መፈፀሙን፣ ሁኔታው ቂም በቀል እንደሚመስል ለአሜሪካኑ ባለሥልጣን ከነዝርዝሩ ማስረዳታቸውን ጠቁመዋል።</p>

<p>ዶ/ር በየነ አያይዘውም የብሄራዊ አንድነት መንግሥት የማቋቋም አማራጭ ሀሳብ ለገዢው ፓርቲ ማቅረባቸውን አስታውሰው ምንም ዓይነት ምላሽ አለማግኘታቸውን እንደገለፁላቸው ተናግረዋል።</p>

<p>ዶ/ር ብርሃኑ ነጋ የቅንጅቱ ከፍተኛ አመራር አባል በበኩላቸው ከምርጫ ጋር የተያያዙ ችግሮችን ለመፍታት ቀጣይ ውይይት ማድረግ አስፈላጊ መሆኑን መጠቆማቸውን ከዚህ ውጭ፣ በጉልበት ለመጨረስ መሞከር ሀገሪቱን ችግር ውስጥ የሚከት አደገኛ አማራጭ መሆኑን ለሚስተር ክርስቶፈር እንደገለፁላቸው አስረድተዋል።</p>

<p>የብሔራዊ አንድነት መንግሥት ምሥረታ ቀጣይ ሰላምን በሀገሪቱ በማረጋገጥ ረገድ የሚኖረውን ፋይዳ እንዳስረዱ ዶ/ር ብርሃኑ ጨምረው ገልፀዋል።</p>

<p>ሰኞ ዕለት ምሣ ሰዓት በኢትዮጵያ አሜሪካ አምባሳደር መኖሪያ ቤት በተደረገው ውይይት ላይ ከቅንጅቱ ኢንጂነር ኃይሉ ሻውል እና ዶ/ር ብርሃኑ ነጋ፣ ከኅብረቱ ደግሞ ዶ/ር መረራ ጉዲና እና ዶ/ር በየነ ጴጥሮስ ተገኝተዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር ነሐሴ 11 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/11/ሪፖርተር1.111297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
