<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በምርጫ ቦርድ ፍትሐዊ ያልሆነ አሠራር ራሳችንን ከምርጫው አግልለናል» የሶማሌ ክልል ተቃዋሚ ፓርቲዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «በምርጫ ቦርድ ፍትሐዊ ያልሆነ አሠራር ራሳችንን ከምርጫው አግልለናል» የሶማሌ ክልል ተቃዋሚ ፓርቲዎች </h2>


<p>በመጪው እሁድ የሚካሔደው የሶማሌ ክልል ምርጫ በቦርዱ ፍትሃዊ ያልሆነ አሰራር አደጋ ውስጥ የወደቀ በመሆኑ እራሳቸውን ከምርጫው እንዳገለሉ ሶስት የክልሉ ተቃዋሚ ፓርቲዎች ገለፁ።</p>

<p>የምዕራብ ሶማሌ ዴሞክራሲ ፓርቲ፣ የሶማሌ ዴሞክራሲያዊ ኃይሎች ቅንጅት እና የደልወቢ ህዝቦች ዴሞክራሲያዊ ንቅናቄ የተባሉ ፓርቲዎች ትላንት በኢትዮጵያ ሆቴል በሰጡት መግለጫ እንዳሳወቁት በአሁኑ ወቅት በክልሉ ያለው ሁኔታ እና ምርጫ ቦርድም ችግሩን ለመቅረፍ እርምጃ አለመውሰዱ ከምርጫው ራሳቸውን እንዲያገሉ አድርጓቸዋል።</p>

<p>በክልሉ ካሉት ችግሮች መካከል የገዢው ፓርቲ የኢህአዴግ አባል የሆነው የሶማሌ ዴሞክራሲያዊ ፓርቲ አባላት የምርጫ አስፈጻሚ ሆነው የሚሰሩበት ሁኔታ እንዳለ እና ለአብነትም የሸንሌ ዞን ምርጫ አስተባባሪ የሶህዴፓ የአይሻ ወረዳ ፀሐፊ መሆናቸውን ይናገራሉ።</p>

<p>በደገሀቡር ከተማ የመራጮች ምዝገባ በሚካሄድበት ወቅት አቶ ጀማል መሐመድ የተባሉ የክልሉ የፀጥታ ኃላፊ 10 ሺ ምርጫ ካርዶችን ከምርጫ አስተባባሪዎች በሃይል ነጥቀው ተሰውረዋል። ይህን ሁኔታ አስተባባሪው ለአቶ ተስፋዬ መንገሻ ቢገልፁም የመራጮች ምዝገባ እንዲቀጥል በመወሰናቸው በከተማው የሚወዳደሩ የሁለት ዕጩ ተወዳዳሪ ጎሳዎች ተጋጭተው የሰው ህይወት መጥፋቱን ገልፀዋል።</p>

<p>የደገሀቡር ከተማ የምርጫ አስተባባሪም ጠፋ የተባለው የምርጫ ካርድ 1ሺ 400 እንደሆነና ከዚህ ውስጥ 1 ሺ የሚሆነው በፀጥታ ኃይሎች ክትትል እንደተያዘ የሚገልፅ የቦርድ ማህተም ያለበት የማረጋገጫ ደብዳቤ ለፓርቲዎቹ ሰጥተዋል።</p>

<p>ተቃዋሚዎቹ ግን ከደገሀቡር በተጨማሪ በጎዴ፣ በጅጅጋ እና በቀላፎ የተመዘገቡ የመራጮች ካርድ በመኖራቸው በምርጫ ህጉ መሠረት ተሰርዘው ታዛቢዎች በተገኙበት ዳግም ምዝገባ እንዲካሄድ ለቦርዱ ነሐሴ 3 ቀን በፃፉት ደብዳቤ ጠይቀዋል።</p>

<p>ምርጫ ቦርድ ግን ለጥያቄያቸው ምላሽ ባለመስጠቱ ፓርቲዎች እራሳቸው ከሂደቱ እንዳገለሉ ተናግረዋል።</p>

<p>የቦርዱ ም/ፀሐፊ አቶ ተስፋዬ መንገሻ ከሪፖርተር ጋዜጣ ስለ ጉዳዩ ተጠይቀው ተሰርቋል ስለተባለው የምርጫ ካርድ ከፓርቲዎቹ ጋር ከስምምነት ላይ መድረሳቸውን፣ የሶህዴፓ ፓርቲ አባሎች የምርጫ አስተባባሪ ሆነው እየሰሩ ነው የሚለውም መሰረት ቢስ ነው ብለዋል።</p>

<p>በአጠቃላይ ቦርዱ ችግሮችን ለመፍታት አስፈላጊውን ጥረት የሚያደርግ መሆኑን ፓርቲዎቹ እንዲያወቁ እያስገነዘበ እራሳቸውን ከምርጫው በማግለላቸው ከፀኑ ግን መብታቸው መሆኑን አቶ ተስፋዬ መንገሻ አሳውቀዋል።</p>

<p>እራሳቸውን ካገለሉት ፓርቲዎች የምዕራብ ሶማሌ ዲሞክራሲያዊ ፓርቲ 23 ለህዝብ ተወካዮች እና 160 ለክልል ም/ቤት እጩዎችን ሲያቀርብ የሶማሌ ዲሞክራሲያዊ ሃይሎች ቅንጅት ለህዝብ ተወካዮች 6 ለክልል ም/ቤት 45 እጩዎችን አቅርቧል። የደልወቢ ሕዝቦች ዴሞክራስያዊ ንቅናቄ በበኩሉ 14 እጩዎችን ለህዝብ ተወካዮች እና 54 ለክልል ም/ቤት ለማወዳደር አቅደው ነበር።</p>

<p class="align-center"><a href="/Gazettas/Reporter/info/Reporter.html">ከሪፖርተር ነሐሴ 11 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/11/ሪፖርተር4.111297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
