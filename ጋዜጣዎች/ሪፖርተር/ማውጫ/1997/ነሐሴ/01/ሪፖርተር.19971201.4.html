<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ቴሌቭዥን 10 ጋዜጠኞች ሥራቸውን ለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የኢትዮጵያ ቴሌቭዥን 10 ጋዜጠኞች ሥራቸውን ለቀቁ </h2>


<p>ከኢትዮጵያ ቴሌቭዥን እና ሬዲዮ ድርጅት ባልደረቦች የሆኑ 10 ጋዜጠኞች ሥራቸውን ለቀቁ። ሦስቱ በድርጅቱ ውስጥ የሥራ ኃላፊዎች ናቸው።</p>

<p>በድርጅቱ ያሉ ምንጮች ለሪፖርተር እንደገለፁት ከአማርኛ፣ ከእንግሊዝኛ እና ከኦሮምኛ ፕሮግራም ክፍል ባለፉት ሁለት ወራት ጊዜ ውስጥ ጋዜጠኞች እየለቀቁ ሲሆን ስድስቱ በገዛ ፈቃዳቸው አራቱ ደግሞ ድርጅቱ ከሥራ ያሰናበታቸው ናቸው።</p>

<p>ሥራቸውን በገዛ ፈቃዳቸው ከለቀቁት የሥራ ኃላፊዎች መካከል የአማርኛ ማስተባበሪያ ኃላፊ የሆኑት ወ/ሮ ንግስት ሰልፉ፣ የእንግሊዝኛ ማስተባበሪያ ኃላፊ አቶ ሲሳይ ጎሳዬ እና የኢትዮጵያ ቴሌቪዥን እና ሬዲዮ ድርጅት የህዝብ ግንኙነት ኦፎሰርና የፀረ ሙስና መኮንን አቶ ገ/መድህን ገ/ዮሀንስ ናቸው።</p>

<p>የአማርኛ ማስተባበሪያ ኃላፊ ወ/ሮ ንግስትን ከሥራ የመልቀቅ ምክንያታቸው ምን እንደሆነ ጠይቀናቸው መልቀቂያ ማስገባታቸውን ብቻ ገልፀው የምክንያታቸውን ዝርዝር ጉዳይ ለመግለፅ ፍቃደኛ አለመሆናቸውን ተናግረዋል።</p>

<p>ከአማርኛ ዝግጅት ክፍል የፕሮግራም አዘጋጅ የሆነው ጋዜጠኛ እስክንድር ፍሬው ስራውን በገዛ ፍቃዱ የለቀቀ ሲሆን የፊልም ኤዲተር አስራት አድነው እንዲሁም በሪፖርተርነት የሚያገለግሉት አብነት በቀለናን ዘላለም ጉደታ ከስራቸው መሰናበታቸውን የሚገልጽ ደብዳቤ ከድርጅቱ ተሰጥቷቸዋል።</p>

<p>ከእንግሊዝኛ ፕሮግራም ክፍል ጋዜጠኛ ዑመር ረዲ እና ማህሌት ብርሃኔ በገዛ ፍቃዳቸው የለቀቁ ሲሆን ዑመር ረዲ ፍቃድ ወስዶ ከሥራ ከወጣ በኋላ ተመልሶ ወደ ሥራ አለመግባቱን ለማወቅ ተችሏል።</p>

<p>የኦሮምኛ ፕሮግራም ክፍል ረዳት አዘጋጅ ኖህአድሚን ቢቂላ ከኦነግ ጋር ግንኙነት አላት በሚል ተጠርጥራ ከሥራ እንድትሰናበት መደረጉን ምንጮቻችን ገልጸዋል።</p>

<p>ከድርጅቱ ከለቀቁት 10 ጋዜጠኞች በተጨማሪ የአማርኛና ፕሮግራም አዘጋጅ የሆነው ጋዜጠኛ ግርማ ያኒ ሁለት ፕሮግራሞች አዘግይቷል በሚል ከደሞዝ እና ከሥራው መታገዱን ምንጮቻችን ገልፀዋል።</p>

<p>እንደ እነዚህ ምንጮች ገለጻ የአማርኛ ፕሮግራም አዘጋጅ የሆነው ጋዜጠኛ እስክንድር ፍሬው ከስራው ሊለቅ የቻለበት ምክንያት ነው ያሉትን ሲገልጽ በኢትዮጵያ ቴሌቪዥን በተደረገው ግምገማ ላይ በሰጠው አስተያየት ያልተደሰቱት ኃላፊዎች ባደረጉት የሥራ ጫና ነው ብለውናል።</p>

<p>ጋዜጠኛ እስክንድር በግምገማው ላይ ሰጠ የተባለው አስተያየት ተመልካቾች ለድርጅቱ አስተያየት የሚሰጡበት ስልክ አጠገቡ በመሆኑና ብዙ አስተያየቶችን ስለሚቀበል «ህዝቡ በኢትዮጵያ ቴሌቪዥን ሥራ አረካም ሁሉም ሰው የሚሰጠው አስተያየት ተመሳሳይ ነው፡፡ ስለዚህ ይህን ተቀብለን ሕዝቡ በሚሰጠው አስተያየት መሰረት ፕሮግራሞቻችንን ካላሻሻልን አስተያየት መስጠት ለምትፈልጉ ተብሎ የሚጻፈው ስልክ ቁጥር ይቅር» የሚል ነበር። በዕለቱም የሱን ሃሳብን የደገፉ ጋዜጠኞች እንደነበሩ ምንጮቻችን ገልጸዋል።</p>

<p>ሆኖም ግን አስተያየቱን ያልተቀበሉት ኃላፊዎች በእሱና በተመሳሳይ ጋዜጠኞች ላይ ከፍተኛ የሥራ ጫናን የፈጠሩባቸው መሆኑን ምንጮች ጠቁመው ሞያና የፖለቲካ አስተሳሰብ ተለያይቶ ሊታይላቸው እንዳልቻለ አስረድተዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር ነሐሴ 1 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/01/ሪፖርተር4.011297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
