<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአቶ ልደቱ አያሌው አስተያየት ላይ ቅንጅቱ ዛሬ መግለጫ ይሰጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በአቶ ልደቱ አያሌው አስተያየት ላይ ቅንጅቱ ዛሬ መግለጫ ይሰጣል </h2>


<p>ቅንጅት ለአንድነትና ለዴሞክራሲ በአቶ ልደቱ የሰሞኑ አስተያየት ላይ ዛሬ መግለጫ እንደሚሰጥ አስታወቀ።</p>

<p>የቅንጅቱ አመራር አባል የሆኑ አቶ ልደቱ አያሌው ሰሞኑን ቅንጅትና ኅብረት ለጠ/ሚ መለስ ዜናዊ የጻፉትን ደብዳቤ በቅንጅት ወይም በኢዴፓ - መድኅን በኩል የማይታወቅ መሆኑን መግለጻቸውን ተከትሎ ሁኔታውን ግልፅ ለማድረግ መግለጫው እንደሚሰጥ ዶ/ር ብርሃኑ ነጋ ለሪፖርተር ጋዜጣ ገልጸዋል።</p>

<p> የቅንጅት ም/ቤቱ የአቶ ልደቱ አያሌው አስተያየት የተሳሳተ መሆኑን ለመግለፅና ከጠ/ሚ መለስ ጋር የተደረገው ውይይት በቅንጅቱ ም/ቤት የተወሰነ መሆኑን ለማወቅ ዛሬ መግለጫውን እንዲጠራ ተወስኗል ብለዋል።</p>

<p>ቅንጅትና ኅብረቱ ባለፈው ሣምንት መጨረሻ ለጠ/ሚ መለስ በፃፉት ደብዳቤ ላይ የብሄራዊ አንድነት መንግስት እንዲመሰረት ጠይቀዋል።</p>

<p>የዚህ ብሔራዊ አንድነት መንግሥት እድሜ የተወሰኑት አላማዎችን ለማሳካት በተለይም አዲስ ነጻና ፍትሃዊ ምርጫ እስኪደረግ ይሆናል።</p>

<p>የዚህ መንግስት አወቃቀር ሦስቱ ፓርቲዎቹ በግንቦት 7ቱ አገር ዓቀፍ ምርጫ በተገኙ ውጤቶች መሰረት የፓርቲዎቹ አባላት የካቢኔ ስልጣን ውስጥ ቦታ እንዲኖራቸው የሚያደርግ ነው። የአንድነት መንግስቱ ነፃ የሆነ የመገናኛ ብዙሃን፣ ገለልተኛ የምርጫ ቦርድ እንዲሁም ላለፉት 30 ዓመታት በፖለቲካ ምክንያት ለተፈፀሙ ወንጀሎች የእርቅና የሠላም ኮሚሽን እንዲቋቋም በፍጥነት ይሰራል።</p>

<p>ደብዳቤው በመንግስት የስልጣን ላይ ገደብ በማበጀት ፍርድ ቤቶችን ከሕግ አውጪና ከአስፈፃሚው አካል ነፃ ለማድረግ ይጥራል የሚሉና ሌሎችንም ሃሳቦች አካትቷል።</p>

<p>አቶ ልደቱ አያሌው ይህንን መልዕክት ያዘለ ደብዳቤ ጥምር መንግስት ለመመስረት በምክር ቤት ደረጃ የሚወሰንና የቅንጅት ምክር ቤት ያልመከረበት መሆኑን ለሪፖርተር ጋዜጣ ገልፀዋል። እርሳቸው እንደሚሉት የድርጅታቸው የኢዴፓ- መድህን ተወካዮቹን የሚያውቁት ነገር እንዳለ ጠይቀዋቸው ስለደብዳቤው የሚያውቁት ነገር አለመኖሩን እንዳስታወቋቸው ተናግረዋል። ስለዚህ ይላሉ አቶ ልደቱ «የጥምር መንግሥት ጥያቄ ቢያንስ ቢያንስ በኢዴፓ-መድኅን የሚታወቅ አይደለም»</p>

<p>«ኢህአዴግና ተቃዋሚዎች አንዳችም ተቀራራቢ የሚባል የፖለቲካ አስተያየት የሌላቸው በመሆኑ በምንም ተዓምር ጥምር መንግስት ሊፈጥሩ አይችሉም....» ይላሉ አቶ ልደቱ። በአሁኑ ወቅት መነሳት የሚገባውም የህዝብ ድምጽ በትክክል ተጠብቋል ወይ? የሚለው እንጂ የጥምር መንግሥት የመጠየቅ መሆን እንደሌለበት እምነታቸው መሆኑን ተናግረዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር ነሐሴ 4 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/04/ሪፖርተር3.041297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
