<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ምርጫ ቦርድ የማጣራት ሂደቱን የውሣኔ ሃሳብ ከልክሎናል» ቅንጅትና ህብረት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «ምርጫ ቦርድ የማጣራት ሂደቱን የውሣኔ ሃሳብ ከልክሎናል» ቅንጅትና ህብረት </h2>


<p>በምርጫው የግድፈት ማጣራት ውጤት ላይ ያለንን ቅሬታ ወደ ፍርድ ቤት ይዘን እንዳንሄድ ምርጫ ቦርድ የመጨረሻ ውሳኔውን ሊሰጠን አልቻለም፤ ሲሉ ኢዴኅህ እና ቅንጅት ወቀሱ። ኢዴኅህ የኢተያውን ዳግም ምርጫ እንደማይሳተፍ ሲያስታውቅ ቅንጅት ግን በድጋሚ ምርጫውን ላይ ለመሣተፍ ከውሳኔ አልደረሰም።</p>

<p>ወደ ፍርድ ቤቱ ለመሄድም በዳግም ምርጫው ለመሣተፍም አልወሰንም፤ የሚሉቱ የቅንጅቱ ከፍተኛ አመራር ዶ/ር ብርሃኑ ነጋ ለዚሁ ደግሞ ምክንያቱ ምርጫ ቦርድ የውሳኔ ሃሳቡን ሊሰጣቸው ባለመቻሉ መሆኑን ገልጸዋል። «ቦርዱ የገለፀልን ምርጫ የሚደገምባቸውን ቦታዎች ዝርዝር እንጂ ለምን እንደሚደገም ምክንያቱን ጠይቀን ማብራሪያ ሊሰጠን አልቻለም»።</p>

<p>የኢትዮጵያ ዴሞክራሲያውያን ኃይሎች ህብረት (ኢዴኅህ) ሊቀመንበር የሆኑት ዶ/ር መረራ ጉዲና ለሪፖርተር ጋዜጣ እንደገለፁት ከሣምንት በፊት ቦርዱ የደረሰበትን ውሳኔ እንዲያሳውቅ በደብዳቤ ብንጠይቅምን ምላሽ ሊሰጠን አልቻለም ብለዋል።</p>

<p>ቦርዱ ውሣኔውን ቢሰጥ ወደ ፍርድ ቤት እንደሚሄዱ የሚገልፁት ዶ/ር መረራ የፍርድ ቤቱ ውሳኔ ሳይታወቅ ዳግም ምርጫ ይካሄድ ማለት አግባብ አለመሆኑን አስረድተዋል።</p>

<p>«ቦርዱ ኢተያ ላይ ዳግም ምርጫ እንዲካሄድ የወስነው ኢሕአዴግን ባለሥልጣናት አቶ ጁነዲን ሳዶ እና አቶ አባዱላ ገመዳን መልሶ ስልጣን ላይ ለማስቀመጥ በማሰብ ነው» ሲሉ ተችተዋል።</p>

<p>በዚህ ምክንያት «ህብረቱን ወክሎ ኢተያ ላይ የተወዳደረው የኦሮሞ ብሔራዊ ኮንግረንስ (ኦብኮ) በዳግም ምርጫው አይሣተፍም» ሲሉ ዶ/ር መረራ አስታውቀዋል።</p>

<p>በሌሎች ምርጫ ክልሎች በተለይም የዳግም ምርጫው ጠቀሜታ ጎልቶ በሚታይበት አካባቢ እንደሚወዳደሩ የሚገልጹት ዶ/ር መረራ እንደ ወሊሶ (የንግድና ኢንዱስትሪ ሚኒስትሩ አቶ ግርማ ብሩ ባሸነፉበት) ምርጫ ክልል መወዳደሩ ጠቀሜታ የለውም። ምክንያቱም ህብረቱ ያቀረበው አቤቱታና በ9 የምርጫ ክልሎች ሲሆን ቦርዱ ግን በሦስቱ ላይ ብቻ ነው የወሰነው። በመሆኑም መሣተፋችን ውጤት አያመጣም ብለዋል።</p>

<p>የምርጫ ቦርድ ሊቀመንበር የሆኑት አቶ ከማል በድሪ በጉዳዩ ላይ ምላሽ እንዲሰጡን ብንጠይቅም ፈቃደኛ አልሆኑም። የቦርዱ የህዝብ ግንኙነት ባለሙያ አቶ ጌታሁን አሞኘም ምላሽ ከመስጠት ይልቅ ስልክ ጆሮአችን ላይ በመዝጋት ምግባራቸውን አሳይተውናል።</p>

<p class="align-center"><a href="/Gazettas/Reporter/info/Reporter.html">ከሪፖርተር ነሐሴ 4 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ነሐሴ/04/ሪፖርተር2.041297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
