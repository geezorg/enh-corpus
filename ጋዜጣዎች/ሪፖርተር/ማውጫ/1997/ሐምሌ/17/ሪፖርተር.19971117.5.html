<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፌዴራል ፖሊስ ለፍ/ቤት አልታዘዝ እንዳለ ፋይሉ ተዘጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ፌዴራል ፖሊስ ለፍ/ቤት አልታዘዝ እንዳለ ፋይሉ ተዘጋ </h2>


<p>ፌዴራል ፖሊስ ለፍርድ ቤት የበላይ አካል በሆነው ፌዴራል ጉዳዮች ሚኒስቴር ቢታዘዝም ፍርድ ቤቱ ይህንን ጉዳይ ሳይመለከት የክሱ ጭብጥ ጠፍቷል በሚል ፋይሉ እንዲዘጋ ወሰነ።</p>

<p>ግንቦት 29 ቀን ከአዲስ አበባ ዩኒቨርስቲ እና ከኮተቤ መምህራን ኮሌጅ ያሰራቸውን ዘጠኝ ተማሪዎች በ48 ሰዓታት ውስጥ ፍርድ ቤት አላቀረበም በሚል በተማሪዎቹ አመልካችነት ለተመሰረተው ክስ ፖሊስ በተደጋጋሚ ተማሪዎቹን በአካል በማቅረብ እንዲያስረዳ ቢያዝም ተፈፃሚ ሳይሆን የቀረ በመሆኑ የፖሊስ ኮሚሽነር ታስረው እንዲቀርቡ ትዕዛዝ ተሰጥቶ ነበር።</p>

<p>ኮሚሽነሩ ታስረው ያልቀረቡ ሲሆን ፖሊስም በድጋሚ ተማሪዎቹን ያላቀረበ በመሆኑና የሀሰት ማስረጃ በማቅረቡ ምክንያት ፍርድ ቤቱ ፌዴራል ጉዳዮች ሚኒስቴር የፖሊስን አልታዘዝ ባይነት ምክንያቱን እንዲያስረዳ ታዝዞ ነበር።</p>

<p>ይህንን ጉዳይ ለማስረዳት ባለፈው ሀሙስ የፌዴራሉ መጀመሪያ ደረጃ ፍ/ቤት ዘጠነኛ ፍትሀብሄር በዋለው ችሎት ላይ ፌዴራል ጉዳዮች ለፖሊስ አለመታዘዝ ምክንያት ሳይገልጽ ተማሪዎቹ በአሁኑ ወቅት ሙሉ ለሙሉ ተፈተዋል የሚል ምላሽ ሰጥቷል።</p>

<p>የከሣሽ ወገን ስለተማሪዎቹ መፈታት ተጠይቆ መፈታታቸውን አረጋግጧል።</p>

<p>የከሣሾች ጠበቃ ከሚኒስቴር መሥሪያ ቤቱ ምላሽ በኋላ ፌዴራል ፖሊስ በተማሪዎቹ ላይ በፈጠረው መጉላላት የፈተና ጊዜያቸው እንዲስተጓጐል አድርጓል፡፡ ስለሆነም በዚህ ጉዳይ ፖሊስ ሊጠየቅ ይገባል በሚል አመልክተዋል።</p>

<p>ፍርድ ቤቱ ግን ተማሪዎቹ ተበድለናል የሚሉ ከሆነ ካሣ የመጠየቅ መብት አላቸው። አካልን በማስለቀቅ በፖሊስ ላይ የተመሠረተው ክስ ግን በዚሁ አብቅቷል። በመሆኑም ፋይሉ ተዘግቷል በማለት ወስኗል።</p>

<p>የከሳሾች ጠበቃ አቶ ሰለሞን ደምሴ ፖሊስ ለፍርድ ቤቱ አልታዘዝ ያለበትስ ምክንያት በሚል ላቀረቡት ጥያቄ ችሎቱን ያስቻሉት ዳኛ ይሄይስ ገ/ፃዲቅ «ለፍርድ ቤቱ ጥብቅና ሊቆሙ አይችሉም» ጉዳዩ የፍርድ ቤቱ ስለሆነ አይመለከቶትም» የሚል ምላሽ ሰጥተዋል።</p>

<p>ጠበቃው አቶ ሰለሞን «እንዴት አይመለከተኝም?» በሚል ላቀረቡት ጥያቄ «እንደ አንድ ዜጋ ብቻ ሊመከትዎት ይችላል» ሲሉ ዳኛው መልሰዋል። «ታዲያ በህግ ስርዓቱ ላይ ምንድን ነው ዋስትናችን?» በሚል ላነሱት ጥያቄ «ከፍርድ ቤቱ ጋር አተካራ እየገጠሙ ነው?» የሚል ጥያቄ አዘል ኃይለ ቃል ተሰንዝሮባቸው አቤቱታቸውን አቋርጠዋል።</p>

<p>የዚህ ችሎት ውሎ ከተጠናቀቀ በኋላ የከሣሾች ጠበቃ የሆኑት አቶ ሰለሞን ደምሴ ከፍርድ ቤቱ ውጭ በፖሊስ ተይዘው መታሰራቸውን የደረሰን መረጃ ያመለክታል።</p>

<p>ጠበቃው የፍርድ ቤት ስራቸውን ካጠናቀቁ በኋላ ወደ አውቶቡስ ተራ የሄዱ ሲሆን በዚሁ አካባቢ ከታክሲ እንደወረዱ ከፖሊስ መኪና በወረዱ ሲቪል ፖሊሶች ተይዘው ታስረዋል።</p>

<p>ጠበቃው በፖሊሶች ተይዘው የተወሰዱት ወደ ፌዴራል ፖሊስ ወንጀል ምርመራ ዋና መምሪያ ኃላፊ ወደ ሆኑት አቶ ታደሰ መሠረት ቢሮ ሲሆን ክሱም የፖሊስን ስም በፍርድ ቤት ክርክር ወቅት አጥፍተዋል የሚል መሆኑን ምንጮቻችን ገልፀዋል።</p>

<p>ጠበቃው ጉዳዩን ለሚመከታቸው መርማሪ ቃላቸውን እንዲሰጡ ከተደረገ በኋላ በ5ሺህ ብር ዋስ ተፈተዋል፡፡</p>


<p class="align-center"><a href="/Gazettas/Reporter/info/Reporter.html">ከሪፖርተር ሐምሌ 17 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/17/ሪፖርተር5.171197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
