<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቅንጅት ምክር ቤት ውስጥ ቅንጅት ያልሆኑ ግለሰቦች ሰርፀው ገብተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በቅንጅት ምክር ቤት ውስጥ ቅንጅት ያልሆኑ ግለሰቦች ሰርፀው ገብተዋል </h2>


<p>በቅንጅት ምክር ቤት የየዕለት ስብሰባ፣ ውይይቶችና ግንኙነቶች ቃል በቃል «ኢፍቲን» በተባለ ጋዜጣ ላይ እየታተመ መሰራጨቱ በምክር ቤቱ ውስጥ ቅንጅት ያልሆኑና የስለላ ሥራ የሚያካሂዱ ግለሰቦችን መኖራቸውን ያሳያል ሲሉ አንድ ከፍተኛ አመራር ገለፁ።</p>

<p>16 አባላት የያዘውና ቅንጅትን ከመሰረቱት መኢአድ፣ ኢዴአፓ - መድኅን፣ ኤዴሊ፣ ቀስተ ደመና ፓርቲዎች አራት አራት ተወካዮች ያሉት የቅንጅቱ ምክር ቤት በተለይ ከምርጫው በኋላ በተከታታይ እየተገናኘ በወቅታዊ ጉዳዮች ላይ ሲወያይ ቆይቷል። በየስብሰባው የሚነሱ የሃሳብ ልዩነቶችን፣ እያንዳንዱ አባል የተናገረውን ጭምር «ኢፍቲን» በተባለ ጋዜጣ ላይ እየወጣ በቅንጅቱ ውስጥ መሰንጠቅ መኖሩን ለማሳየት በተደጋጋሚ መሞከሩን አመራሩ ገልፀዋል። በአንድ ፓርቲ ውስጥ የሃሳብ ልዩነት መንሸራሸሩ የሚያስደንቅ ባይሆንም ይህን ያህል ውስጣዊ ጉዳይ ላይ ትኩረት በመስጠት የቅንጅቱን አመራርና አባላት ለመከፋፈል መሞከሩ እንዳሳዘናቸው ገልፀዋል።</p>

<p>የቅንጅቱ ከፍተኛ አመራር አያይዘውም መረጃዎቹ የሚወጡት በቴፕ ተቀርፀው ሣይሆን ሰዎች የተፈፀመውን ነገር ማን ምን እንዳደረገ ጭምር ሪፖርት የሚያደርጉበት ሁኔታ ጋዜጣው ላይ ማንበባቸውን ተናግረዋል።</p>

<p>በቅንጅቱ ምክር ቤት ውስጥ በተለይ ከግንቦቱ ምርጫ በኋላ በዋነኛነት ሦስት ዓይነት ማለትም ከሂደቱ ራሳችንን እናግልል ፣ በርጋታ እንጓዝ የሚሉ እና ያገኘነው ይበቃናል የሚሉ የአቋም ልዩነቶች መኖራቸውን አመራሩ ጠቁመው ይህ ግን ቅንጅቱ የሚበጀውን ለመምረጥና አቋም ለመያዝ የሚበጀው ከመሆኑ ውጪ በውስጣችን ክፍፍል መኖሩን አያሳይም ብለዋል።</p>

<p>«ኢሕአዴግ በየዕለቱ በምናደርገው ስብሰባ መንግሥት ለመገልበጥ የምንዶልት ስለሚመስለው ሰላይ ከመመደብ ወደ ኋላ አይልም» ብለዋል አመራሩ። </p>

<p>ቅንጅቱ ከህዝብ የተደበቀ የተለየ ሚስጥር ባይኖረውም ውስጣዊ ስብሰባ እየሾለከ ለሌላ አካል የሚደርስበት አካሄድ ሕገወጥ በመሆኑ በዚህ ረገድ ድርብ ተልዕኮ የያዙትን የመለየት ሥራ መጠናቀቁን፣ በቅርቡም አስፈላጊው እርምጃ እንደሚወስድ ከፍተኛ አመራሩ ጠቁመዋል።</p>

<p>ከተመሠረተ ከአንድ ወር በላይ ያስቆጠረው «ኢፍቲን» ጋዜጣን በዋና ሥራ አስኪያጅነት የሚመሩት አቶ ዘሪሁን ተሾመ ናቸው። አቶ ዘሪሁን በኢህአዴግ ደጋፊነታቸው የሚታወቁ ሲሆን በቅርቡ ፕሬስን በተመለከተ ራዲዮ ፋና ባዘጋጀው የውይይት መድረክ ላይ ነፃውን ፕሬስ በማውገዝና በማንኳሰስ ለፓርቲው ያላቸውን ድጋፍ በግልፅ ማሳየታቸው የሚታወስ ነው።</p>

<p class="align-center"><a href="/Gazettas/Reporter/info/Reporter.html">ከሪፖርተር ሐምሌ 17 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/17/ሪፖርተር3.171197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
