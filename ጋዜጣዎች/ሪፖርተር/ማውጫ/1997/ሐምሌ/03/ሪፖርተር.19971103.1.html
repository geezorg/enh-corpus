<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፖሊስ ኮሚሽነሩ ታስረው እንዲቀርቡ ፍ/ቤት አዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የፖሊስ ኮሚሽነሩ ታስረው እንዲቀርቡ ፍ/ቤት አዘዘ </h2>


<p>የፌዴራል ፖሊስ ኮሚሽን ኮሚሽነር ወርቅነህ ገበየሁ ከአዲስ አበባ ዩኒቨርስቲና ከኮተቤ መምህራን ኮሌጅ ያሰሯቸውን ተማሪዎች ፍርድ ቤት በማቅረብ የማይለቁበትን ምክንያት እንዲያስረዱ በሚል የቀረበላቸውን የፍርድ ቤት ትዕዛዝ ባለማክበራቸው ታስረው እንዲቀርቡ ታዘዘ።</p>

<p>የፌዴራል መጀመሪያ ደረጃ ፍርድ ቤት ዘጠነኛ ፍትሐብሄር ችሎት ከትላንት በስቲያ በዋለው ችሎት የፌዴራል ፖሊስ ኮሚሽን ኮሚሽነር አቶ ወርቅነህ ገበየሁን ፖሊስ አስሮ ለነገ እንዲያቀርባቸው በጥብቅ አዟል።</p>

<p>በሰንዳፋ የፖሊስ እስር ቤት የሚገኙ ዘጠኝ የዩኒቨርስቲ ተማሪዎች በ48 ሰዓት ፍርድ ቤት የመቅረብ መብታችን አልተከበረም በሚል ያመለከቱ ሲሆን የአመልካቶቹ ጠበቃ አቶ ሰለሞን ደምሴ የተማሪዎቹን ጥያቄ መሠረት በማድረግ በፌዴራል ፖሊስ ላይ ክስ መስርተዋል።</p>

<p>ጠበቃው ሰኔ 22 ቀን 1997 ዓ.ም የመሠረቱት ክስ እንደሚያመለክተው ተጠርጣሪ ተማሪዎቹ ግንቦት 29 ቀን ከየትምህርት ተቋማቸው ታፍሰው ሰንዳፋ ውስጥ የታሰሩ ቢሆንም ፍርድ ቤት ሳይቀርቡ ቆይተዋል።</p>

<p>በ48 ሰዓት ፍርድ ቤት የመቅረብ ህገመንግሥታዊ መብታቸው ከተጣሰ በኋላ ሰኔ 17 ቀን 1997 ዓ.ም. ሰንዳፋ በሚገኝ ፍርድ ቤት ቀርበው በ800 ብር ዋስ እንዲለቀቁ ተወስኖ ግለሰቦቹም በዚያው ዕለት የተጠየቁትን ዋስትና አሟልተው ፍ/ቤት ከእስር እንዲፈቱ ትዕዛዝ ቢሰጥም ፖሊስ የተማሪዎቹን መብት ለ5 ቀናት ማገዱን የጠበቃው ክስ ያመለክታል።</p>

<p>ፍርድ ቤቱ ተማሪዎቹ የታሰሩት ከህግ ውጭ መሆኑን ተመልክቶ ፖሊስ ታሳሪዎቹን ፍርድ ቤት እንዲያቀርብ ትዕዛዝ እንዲሰጥና በፍብ/ሥ/ሥ/ሕ/ቁ 179/2/ መሠረት ከእስር እንዲለቀቁ ሲሉ ጠበቃው አመልክተዋል።</p>

<p>ፍ/ቤቱ ማመልከቻውን ከተመለከተ በኋላ ፖሊስ ተጠርጣሪዎቹን ፍርድ ቤት ይዞ በማቅረብ መልስ እንዲሰጥ ለሰኔ 27 ቀን ቢቀጥርም ፖሊስ በትራንስፖርት ችግር ምክንያት ተማሪዎቹን ማቅረብ አልቻልኩም በሚል የፅሑፍ ምላሽ ሰጥቷል።</p>

<p>ፍርድ ቤቱ የፖሊስ ምላሽን ውድቅ በማድረግ ለሰኔ 30 ቀን ተማሪዎቹን እንዲያቀርብ ቢያዝም ፖሊስ ተመሳሳይ ምክንያት ሰጥቶ ተማሪዎቹን ሳያቀርብ መቅረቱን እና የተማሪዎቹ ጠበቃ የፖሊስ ተጠሪ የሆኑት ኮሚሽነር ወርቅነህ ገበየሁ ታስረው እንዲቀርቡ በሚል ያነሱትን ጥያቄ ፍርድ ቤቱ ካገናዘበ በኋላ ኮሚሽነሩ ሀምሌ 1 ቀን በአካል በመቅረብ እንዲሁም ተማሪዎቹን ፍርድ ቤት በማቅረብ መልስ እንዲሰጡ አዞ ነበር።</p>

<p>ይሁን እንጂ ፖሊስ ለዚህ ትዕዛዝ የሰጠው ምላሽ ኮሚሽነሩ የፀጥታ ጉዳይ ላይ ከፍተኛ ስራ ስላላቸው ሊቀርቡ እንዳልቻሉ ነበር።</p>

<p>ችሎቱን ያስቻሉት ዳኛ ይሄይስ ገ/ፃዲቅ የተማሪዎቹን ጠበቃ መልስ ካዳመጡ በኋላ የፌዴራል ፖሊስ ኮሚሽነር ወርቅነህ ገበየሁ በአዲስ አበባ ፖሊስ ኮሚሽን ታስረው ለነገ እንዲቀርቡ በጥብቅ አዝዘዋል።</p>

<p>የተማሪዎቹ ጠበቃ አቶ ሰለሞን ደምሴ አገራዊ ግዴታዬን ለመወጣት በሚል ለተማሪዎቹ ነፃ የጥብቅና አገልግሎት እንደሚሰጡ ገልፀውልናል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 3 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/03/ሪፖርተር1.031197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
