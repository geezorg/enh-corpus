<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያ ክልል ከአዲስ አበባ አስተዳደር ምክር ቤት መቀመጫ ሊጠይቅ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የኦሮሚያ ክልል ከአዲስ አበባ አስተዳደር ምክር ቤት መቀመጫ ሊጠይቅ ነው </h2>


<p>የኦሮሚያ ክልላዊ መንግሥት በአዲስ አበባ ከሚያነሳቸው የጥቅማጥቅም ጥያቄዎች መካከል የምክር ቤቱን የተወሰነ መቀመጫ መጠየቅን እንደሚያካትት የታመኑ ምንጮች አረጋገጡ።</p>

<p>የህግ ባለሙያዎች እያጠኑት እንደሆነ የተገለፀው የኦሮሚያ ክልላዊ መንግሥት የጥቅም ጥያቄዎች መካከል ከአዲስ አበባ አስተዳደር ግብር እንዲከፈለው የሚጠይቀው ጥናት ጋር በተጓዳኝ የቋንቋ፣ የባህል፣ አዲስ አበባን በጋራ የማስተዳደርና ከኦሮሚያ የማዕድን ሃብት አስፈላጊውን ክፍያ ማግኘትን ያካትታል። በተለይም በአዲስ አበባ ዙሪያ ያሉቱ የክልሉ ነዋሪዎች ከአዲስ አበባ በሚወጣ ደረቅና ፍሳሽ ቆሻሻ ለብክለት በመጋለጣቸው የአዲስ አበባ አስተዳደር አስፈላጊውን ክፍያ እንዲፈፅም የሚያስችል መሆኑን ምንጮቹ ተናግረዋል።</p>

<p>ለግንባታ የሚውሉ አፈር፣ ድንጋይ፣ አሸዋና የአዲስ አበባ ነዋሪ የሚጠቀምበት የመጠጥ ውሃ ምንጭ ኦሮሚያ በመሆኑ ክፍያ ይጠየቅበታል፡፡ የአዲስ አበባ አስተዳደር ለሚያስተዳድረው ክልል ከሚከፍለው ኪራይ በተጨማሪ ከሚያገኘው ገቢ ኦሮሚያ ድርሻ ሊኖረው ይገባል የሚል ሃሳብ በጥናቱ ላይ ተካትቶ እንደነበር ከእነዚሁ ምንጮች ለማረጋገጥ ተችሏል።</p>

<p>የአካባቢ ብክለትን በተመለከተ በአዲስ አበባ ዙሪያ የሚገኙት የክልሉ ነዋሪዎች ከአዲስ አበባ በሚወጡ ቆሻሻዎች ለበሽታ ተዳርገዋል። የሚኖሩት በስቃይ ነው በሚል መነሻ የቆሻሻ መኪናዎች፣ በተለይ የመፀዳጃ ቤት መኪኖች ከአዲስ አበባ እያጋዙ የሚደፉት ከፍተኛ መጠንና ሽታ ያለው ቆሻሻ የሚያስከትለው አደጋ መፍትሄ የሚያስፈልገው ቢሆንም እስከዚያው ግን ከአዲስ አ በባ አስተዳደር ክፍያ የሚጠየቅበት ነው ተብሏል። በዚህ ጉዳይ አንድ ከፍተኛ ባለሥልጣን «በመርከብ ተጭኖ ለሚደፋ ቆሻሻ ክፍያ እንደሚጠየቅ ሁሉ የእኛም ጥያቄ አግባብ ነው» ማለታቸውን ምንጮቹ ጠቁመዋል።</p>

<p>አዲስ አበባን በጋራ የማስተዳደር ወይም ከአዲስ አበባ ምክር ቤት ለጊዜው ቁጥሩ ያልታወቀ መቀመጫ ለመጠየቅ የኢፌዴሪን ሕገመንግሥት መሠረት አድርጐ እየተዘጋጀ መሆኑ የሚነገርለት ይኸው ጥናት የኦሮምኛን ቋንቋና ባህል እንዲያከብሩ የሚጠይቅ ሲሆን ሌሎችም ተዛማጅ የክልሉን ጥቅም የሚያስከብሩ ጥያቄዎች ማካተቱን ለማወቅ ተችሏል።</p>

<p>ቀደም ሲል የአዲስ አበባ አስተዳደር ይሰራቸው የነበረውና ከፍተኛ ገቢ ያስገኙ የነበሩ የሥራ ዘርፎች ወደ ፌዴራል መንግሥት ገቢነት መዛወራቸው፣ በሌላ ጐን አዲስ አበባ ገቢዋ እየቀነሰ ወጪዋ እንዲጨምር መደረጉ ከምርጫው በኋላ አዲሱ የመነጋገሪያ ጉዳይ ሆኗል። በአዲስ አበባ ሙሉ በሙሉ ያሸነፈው ቅንጅት የኦሮሚያ ክልላዊ መንግሥት ያነሳቸዋል በተባለው ጥያቄ ዙሪያ ያለው ነገር የለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 3 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/03/ሪፖርተር2.031197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
