<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሬዚዳንቱ ጽ/ቤት የፍ/ቤት ትዕዛዝ ባለማክበሩ ተጠራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የፕሬዚዳንቱ ጽ/ቤት የፍ/ቤት ትዕዛዝ ባለማክበሩ ተጠራ </h2>


<p>የቀድሞው ፕሬዚዳንት የዶ/ር ነጋሶ ጊዳዳ ጥቅማ ጥቅም እንዳይቋረጥ በሚል በፍርድ ቤት የተጣለውን እገዳ የጣለበትን ምክንያት የኢፌዴሪ ፕሬዚዳንት ጽ/ቤት ቀርቦ እንዲያስረዳ ታዘዘ።</p>

<p>ፍ/ቤቱ የእግድ ትዕዛዙ የተጣለበት ምክንያትን የኢፌዴሪ ፕሬዚዳንት ጽ/ቤት እንዲያስረዳ ላለፈው ሀሙስ ቀጥሮ ያዘዘ ቢሆንም የጽ/ቤቱ ኃላፊ እረፍት ላይ ናቸው በሚል ምክንያት በዕለቱ ያልቀረቡ ሲሆን ጽ/ቤቱ ጥቅማ ጥቅሙ እንዳይቋረጥ የሰጠውን የእግድ ትዕዛዝ እንዲያነሳለት ፍ/ቤቱን በጽሑፍ ጠይቋል።</p>

<p>ዶ/ር ነጋሶ የፕሬዚዳንቱ ጽ/ቤት ደብዳቤ ከደረሳቸው በኋላ ጥቅማ ጥቅሙ እንዲቋረጥ የተወሰነው አላግባብ ነው። ሕገ መንግሥቱ የፖለቲካ ፓርቲ አባል ወይም ወገንተኛ እንዳልሆነ እንጂ በግሌ ፖለቲካ ውስጥ እንዳልሣተፍ አያግደኝም በሚል ክስ የመሰረቱ ሲሆን ጥቅማ ጥቅማቸውም እንዳይነካ ፍርድ ቤቱ የእግድ ትዕዛዝ እንዲሰጥ ጠይቀው ለተወሰነ ጊዜ የዕግድ ትዕዛዝ ተሰጥቶአቸው ሁለቱ ምክር ቤቶች ለሐምሌ 7 ቀን ለተመሰረተባቸው ክስ መልስ እንዲሰጡ አዝዞ ነበር። </p>

<p>ሁለቱ ምክር ቤቶች ለተመሰረተባቸው ክስ መልስ እንዲሰጡ የተሰጣቸው የጊዜ ቀጠሮ እስኪደርስ ባለው ጊዜ ውስጥ ግን ለዶ/ር ነጋሶ ይሰጥ የነበረው የዕለታዊ ወጪ ፍጆታዎች የተቋረጡ ሲሆን አድን ሹፌራቸውም ሥራውን እንዲያቋርጥ መደረጉን ዶ/ር ነጋሶ ይገልጻሉ።</p>

<p>ለነዳጅ ወጪም ለኤሌክትሪክ እና ለስልክ ክፍያ ከግላቸው እንደሚያወጡ ዶ/ሩ የገለጹ ሲሆን የፍርድ ቤቱ ትዕዛዝ ተጥሶ ጥቅማቸው መቋረጡን ለፍ/ቤቱ አቤት ብለዋል።</p>

<p>ፍ/ቤቱ ከከሳሽ የቀረበለትን ማመልከቻ ካየ በኋላ ለገንዘብና ኢኮኖሚ ልማት ሚኒስቴር እና ለሁለቱ ም/ቤቶች የእግድ ትዕዛዙ እንዲደርሳቸው አዝዞ የኢፌዴሪ ፕሬዚዳንት ጽ/ቤት ጥቅማ ጥቅሙን ያቋረጠበትን ምክንያት እንዲሁም ሁለቱ ም/ቤቶች ለክሱ መልስ ይዘው እንዲቀርቡ ተለዋጭ ቀጠሮ ሰጥቷል፡፡</p>

<p>የቀድሞው ፕሬዚዳንት ዶ/ር ነጋሶ ጊዳዳ ከሕገ መንግሥቱ ውጭ በፖለቲካ እንቅስቃሴ ውስጥ ወገንተኛ ሆነዋል በሚል በህዝብ ተወካዮችና በፌዴሬሽን ም/ቤት አፈ ጉባኤዎች ከመንግሥት የሚያገኙት ጥቅማ ጥቅም እንዲቋረጥ ተወሰኖባቸው የነበረ መሆኑ ይታወሳል።</p>

<p>የኢፌዴሪ ፕሬዚዳንት ጽ/ቤትም የሁለቱን ምክር ቤቶች ውሳኔ ተንተርሶ ዶ/ር ነጋሶ ከመንግስት የሚያገኙት ጥቅማ ጥቅም እንዲቋረጥና የመንግሥት ንብረቶችንም እንዲመልሱ በደብዳቤ ጠይቆ ነበር።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 10 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/10/ሪፖርተር4.101197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
