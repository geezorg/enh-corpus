<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምርጫ ግድፈቶችን በማጣራት ሂደት የታዩ ችግሮችን በጋራ ሊመለከቱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የምርጫ ግድፈቶችን በማጣራት ሂደት የታዩ ችግሮችን በጋራ ሊመለከቱ ነው </h2>


<p>ከተቃዋሚ ፓርቲዎች ቅሬታ እየቀረበበት ያለውን የምርጫ አፈፃፀም ግድፈቶች የማጣራት ሂደት ያጋጠሙ ችግሮችን ለመመርመር የሚያስችል የጋራ የውይይት መድረክ ለመመስረት አራቱ ፓርቲዎች ካለፈው ሰኞ ዕለት ጀምሮ እየተወያዩ መሆኑ ተጠቆመ።</p>

<p>ኤሪስ በተባለው የምርጫ ቦርድ አማካሪ ድርጅት ተረቅቆ በቀረበው ሰነድ ላይ ኢህአዴግ፣ ቅንጅት ለአንድነትና ለዴሞክራሲ፣ የኢትዮጵያ ዴሞክራሲያዊ ኃይሎች ኅብረት፣ የኦሮሞ ፌዴራላዊ ዴሞክራሲያዊ ንቅናቄ (ኦፍዴን) ከትላንት በስቲያ ጀምሮ በሰነዱ ላይ መወያየት መጀመራቸውን አቶ ጌታሁን አሞኘ የቦርዱ የህዝብ ግንኙነት ኃላፊ ለሪፖርተር ጋዜጣ ገልጸዋል።</p>

<p>በዚህ ሰነድ ላይ በማጣራቱ ሂደት የሚነሱ ችግሮችን እንዴት ማየት እንደሚቻል፣ ፓርቲዎቹ በየስንት ጊዜው ተገናኝተው መወያየት እንዳለባቸው፣ እና የመሳሰሉትን እንዳካተተና እስከትላንትናው ዕለት ድረስ በሰነዱ ላይ የሚያካሂዱትን ውይይት አጠናቀው ስምምነት ይፈርማሉ ተብሎ እንደሚጠበቅ ተናግረዋል። ሆኖም ለህትመት እስከገባበት ትላንት ማምሻውን ድረስ የደረሱበትን ማወቅ ሳንችል ቀርተናል።</p>

<p>ዶ/ር በየነ ጴጥሮስ የኅብረቱ ምክትል ሊቀመንበር ስለ ጉዳዩ ከሪፖርተር ጋዜጣ ማብራሪያ ተጠይቀው «ሰኞ ዕለት ተገናኝተን ስለማጣራት ሒደቱ አጀንዳ አስይዘን መነጋገር ጀምረናል። በማጣራቱ ሒደት ግልፅ የሆኑ ችግሮች እየታዩ ነው፡፡ የዓቃቤ ህግ ባለሙያዎች፣ የአስተዳደር አካላት በአጣሪ ኮሚቴ ውስጥ ገዢውን ፓርቲ አስገብቷል። ይህ መሆኑ በቀጣይነት አቤቱታ ቢኖረን ችግር ስለሚፈጥር እንዲስተካከል ካነሳናቸው ውስጥ ይገኝበታል» ብለዋል። </p>

<p>ቅንጅት ለአንድነትና ለዴሞክራሲ በምርጫ ሒደት የተከሰቱ በሚል ባለፈው ሣምንት በይፋ ካስታወቃቸው ችግሮች መካከል ለእያንዳንዱ ምርጫ ክልል አምት አምስት ምስክር መቅረብ ሲገባው የምርጫ ቦርድ ተወካዮች ይህን ለመቀበል አለመፈለጋቸው፣ የምርመራ ሂደት ዘገባና ድምፅ የተቀረፀባቸውን ቴፖች ቅጅ መከልከል፣ ቅንጅቱ እንዳይቀርፅ መከልከል፣ በሂደቱና በውጤቱ ያላቸውን ልዩነት ያላካተተ ሪፖርት የቅንጅቱ ተወካዮች እንዲፈርሙ ማስገደድ ይገኝባቸዋል። በተጨማሪም የውጪ ሀገር ታዛቢዎች በሌሉበት ምርመራ ማድረግ፣ የቅንጅቱን ምስክሮች ማዋከብና መደብደብ፣ የቦርዱ እና የኢሕአዴግ ተወካዮች በመተባበርና በማበር በአንድነትና ድምፅ መስጠት የሚሉት ያካትታል።</p>

<p>ኅብረቱም በተመሳሳይ መልኩ በማጣራቱ ሒደት ያለውን ቅሬታ የገለፀ ሲሆን በተለይ የቀበሌ፣ የወረዳ፣ የዞን ሹማምንት፣ ዓቃቤ ሕጎች፣ በገዢው ፓርቲ ተወክለው በአጣሪ ኮሚቴነት መሰየማቸው ሂደቱን በእጅጉ እንደሚጎዳው ሥጋቱን ገልጿል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 6 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/06/ሪፖርተር4.061197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
