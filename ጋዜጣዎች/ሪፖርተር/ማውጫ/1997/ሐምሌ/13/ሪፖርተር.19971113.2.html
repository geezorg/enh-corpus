<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅቡቲ ፓይለቶቹን አሳልፋ መስጠቷን አረጋገጠች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ጅቡቲ ፓይለቶቹን አሳልፋ መስጠቷን አረጋገጠች </h2>


<p>የጅቡቲ መንግሥት ባለፈው ወር የከዱትን ሁለት ኢትዮጵያዊያን ፓይለቶችን ለኢትዮጵያ መንግሥት አሳልፋ መስጠቷን በይፋ አረጋገጠች።</p>

<p>የጅቡቲ የአገር ግዛት ሚኒስትር ሚስተር ያሲን ኤልሚ ቦህ ለቢቢሲ እንደገለፁት ፓይለቶቹ ለኢትዮጵያ መንግሥት ባለፈው ሳምንት ተላልፈው መስጠታቸውን ጠቅሰው ይኽ ሊሆን የቻለው ፓይለቶቹ ወደሀገራቸው ለመመለስ በመስማማታቸው ነው ብለዋል።</p>

<p>ሦስተኛው የበረራ መሐንዲስ ግን ወደ ሀገሩ ለመመለስ ፈቃደኛ ባለመሆኑ አሁንም ጅቡቲ ውስጥ እንደሚገኝ ሚኒስትሩ አረጋግጠዋል።</p>

<p> የተ.መ.ድ የስደተኞች ጉዳይ ኮሚሽን እንደገለፀው ተላልፈው የተሰጡት ፓይለቶች በኢትዮጵያ ሕግ በሞት በሚያስቀጣው ሀገርን የመክዳት ክስ ሊመሰረትባቸው ይችላል የሚል ሥጋታቸውን ገልጸዋል።</p>

<p>አዲስ አበባ የሚገኙት የፓይለቶቹ ቤተሰቦች በበኩላቸው የጅቡቲ ሚኒስትር ፓይለቶቹ በራሳቸው ጥያቄ መልሰናቸዋል ያሉትን በማጣጣል በጭራሽ በፈቃዳቸው አለመመለሳቸውን ለቢቢሲ ተናግረዋል።</p>

<p> የጅቡቲው የአገር ግዛት ሚኒስትር አያይዘው ኢትዮጵያና ጅቡቲ በጣም የጠበቀ ግንኙነት ያላቸው ቢሆንም እንኳን ይህንን ግንኙነት ለመጠበቅ ሲባል ብቻ ሀገራቸው አለም አቀፋዊ የሰብዓዊ መብት ስምምነቶችን የመጣስ ምክንያት አይሆናትም ብለዋል።</p>

<p>የፓይለቶቹ ቤተሰቦች ተላልፈው የተሰጡት ፓይለቶች ደብረዘይት አየር ኃይል ግቢ ውስጥ ታስረው እንደሚገኙ ጠቁመው ጎብኚዎች እንዳያዩዋቸው ተከልክለዋል ሲሉ ለቢቢሲ ገልፀዋል።</p>

<p>የተ.መ.ድ ባለሥልጣናት እንዳረጋገጡት እነዚህ ግለሰቦች የስደተኝነት አቋም ይገባቸው እንደሆነ ለመወሰን ያደረጉት ሙከራ ሳይሳካ የቀረው እነዚህ ሰዎች ወደታሰሩበት ቦታ ለመግባት ወይም ለማግኘት ስላልተፈቀደላቸው መሆኑን አረጋግጠዋል።</p>

<p>የተ.መ.ድ የስደተኞች ጉዳይ ኮሚሽን ቃል አቀባይ ሚስተር ሮን ሬድዋንድ ዓርብ ዕለት ጄኔቫ ላይ እንደገለፁት ከሆነ የኢትዮጵያ መንግሥት ባለሥልጣናት ፓይለቶቹን መጎብኘት እንደምንችል ቀደም ሲል የሚያመለክቱ የእሺታ ምልክቶች ያሳዩን ቢሆንም እስካሁን ደረስ አግኝተን ልናነጋግራቸው አልቻልንም ብለዋል። አያይዘውም «ወደኢትዮጵያ የተመለሱት ከፈቃዳቸው ውጪ ነው» ሲሉ ተናግረዋል።</p>

<p>ሚስተር ከማል ማራዤን የተ.መ.ድ የስደተኞች ጉዳይ ኮሚሽን ረዳት ኮሚሽነር በበኩላቸው ለጅቡቲ የውጪ ጉዳይ ሚኒስትር ለሚስተር መሐመድ አሊ ዮሴፍ በፃፉት ደብዳቤ በፓይለቶቹ የወደፊት ዕጣ ፈንታ የተሰማቸውን ከፍተኛ ሥጋት ማንፀባረቃቸውን ቢቢሲ ጠቁሟል።</p>

<p>የቢቢሲ ዘጋቢ ወደኢትዮጵያ የውጪ ጉዳይ ሚኒስቴር በተደጋጋሚ በመደወል መረጃ ማግኘት ሞክሬ አልተሳካልኝም ብሏል።</p>

<p>ሁለቱ ኢትዮጵያዊያን ፓይለቶች አብዮት ማንጉዳይ እና በኃይሉ ገብሬ የሚባሉ ሲሆን የአውሮፕላን መሐንዲሱ ስም ለጊዜው ማወቅ አልተቻለም።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 13 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/13/ሪፖርተር2.131197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
