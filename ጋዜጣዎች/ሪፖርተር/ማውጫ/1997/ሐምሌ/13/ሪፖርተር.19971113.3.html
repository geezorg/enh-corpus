<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሌና በኦሮሚያ ክልል የተከሰተውን ግጭት ለመቆጣጠር ሠራዊት ተንቀሳቀሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በሶማሌና በኦሮሚያ ክልል የተከሰተውን ግጭት ለመቆጣጠር ሠራዊት ተንቀሳቀሰ </h2>


<p>በሶማሌና በኦሮሚያ ክልል አዋሳን ወረዳዎች ካለፈው ዓርብ ጀምሮ በተቀሰቀሰ ግጭት ሳቢያ የሕይወትና የንብረት ጉዳት ደረሰ። ሁኔታውን ለመቆጣጠር የመከላከያ ሠራዊት ወደ ስፍራው መድረሱን ከስፍራው ያገኘነው መረጃ ያመለክታል።</p>

<p>በመኢሶ በቦርዴድ ከተሞችና በዙሪያቸው ባሉ የገጠር ቀበሌዎች ምክንያት ባልታወቀ ሁኔታ በተቀሰቀሰ ግጭት ቁጥራቸው ያልታወቀ ሰዎች መሞታቸውንና በመንግሥት የተለያዩ ቢሮዎች ላይ ዘረፋ ጭምር መካሄዱን የአካባቢው የዓይን እማኞች አረጋግጠዋል።</p>

<p>አርብ ማምሻውን በተከሰተ ግጭት የተኩስ ልውውጥ በመደረጉና ሁኔታው ያስፈራቸው የመኢሶ ከተማ በርካታ ነዋሪዎች አካባቢውን ለቀው ወደ አሰበ ተፈሪ መሄዳቸውን መረጃው ያመለክታል። መሳሪያ የታጠቁ የግጭቱ ቀስቃሾችም እንደ ግብርና ጤና ቢሮ ባሉ የመንግሥት መ/ቤቶች ላይ ዘረፋ በማካሄድ የተለያዩ የቢሮ ቁሳቁሶችን፣ መድኃኒቶች፣ ሞተር ሳይክል ጭምር ዘርፈው መሰወራቸውን ምንጮቹ ጠቁመዋል።</p>

<p>በወረዳው አስተዳደር በኩል በተለይ ታጣቂዎች ተኩስ በመክፈት የፖሊስ ጣቢያና የፋይናንስ ቢሮን ለመዝረፍ ያደረጉትን ጥረት አክሽፎ ከዘረፋ መዳኑን መረጃው ጠቁሞ በግጭቱ ሶስት የወረዳው ፖሊሶች መቁሰላቸውን ጠቅሰዋል። ቀይ መስቀል በአካባቢው በመገኘት ሸሽተው በአስተዳደር ግቢ የተጠለሉ ሰዎችንና በግጭቱ የመቁሰል አደጋ ለደረሰባቸው ዕርዳታ መስጠቱን ገልጸዋል።</p>

<p>የመከላከያ ሠራዊት ከአርብ ምሽት ግጭቱ ከተከሰተ በኋላ በስፍራው ደርሶ ለማረጋጋት መሞከሩን የጠቀሱት የአካባቢው ምንጮች በመኢሶ ከተማ ዙሪያ ወረዳ ባገረሸው ግጭት ሳቢያ ተጨማሪ በሶስት ኦራል የተጫኑ የሠራዊት አባላት ትላንት በከተማዋ ገብተዋል። ከሠራዊቱ አባላት መግባት በኋላ በከተማዋ መጠነኛ መረጋጋት መስፈኑን ገልጸዋል።</p>

<p>በቦርዳዴም ተመሳሳይ ሁኔታ መከሰቱን የሚገልጹት ምንጮች በሁለቱም አካባቢዎች የደረሰው ጉዳት አስመልክቶ ለማጣራት ወደ ሶማሌ ክልል ደውለን ስለ ደረሰው ግጭት ለማወቅ እና ሁኔታውን ለማጥናት ከፀጥታ፣ ከአስተዳደርና ከአገር ሽማግሌዎች የተውጣጣ ቡድን ወደ ስፍራው መላኩን ገልጸዋል። ዝርዝር መግለጫ የሚሰጡት ወደፊት መሆኑን ተናግረዋል።</p>

<p>በትላንትናው ዕለት በተለይ ከሙሉ ከተማ ወጣ ብሎ በሚገኘው በአልታኔ ገበሬ ማኅበር በተመሳሳይ ግጭት እንደነበር እነዚሁ ምንጮች ጠቅሰዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 13 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/13/ሪፖርተር3.131197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
