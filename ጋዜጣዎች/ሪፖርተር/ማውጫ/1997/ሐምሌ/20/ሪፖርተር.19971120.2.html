<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግ 241፣ ተቃዋሚዎች 170</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ኢሕአዴግ 241፣ ተቃዋሚዎች 170 </h2>


<p>ኢህአዴግ ዋነኛ ተቃዋሚ የሚባሉት ቅንጅት ለአንድነትና ለዴሞክራሲ፣ የኢትዮጵያ ዴሞክራሲያውያን ኃይሎች ኅብረት እና የኦሮሞ ፌዴራሊስት ዴሞክራሲያዊ ንቅናቄ በድምር ካስመዘገቡት ውጤት በ71 ወንበር ልዩነት እየመራ ነው።</p>

<p>ምርጫ ቦርዱ ትላንት ይፋ ካደረገው አጠቃላይ ውጤት መሠረት ኢሕአዴግ 241 መቀመጫዎችን ሲያገኝ ከሦስቱ ዋነኛ ተቃዋሚ ፓርቲዎች ቅንጅት 108፣ ኅብረት 51፣ ኦፌዴን 11 ውጤቶችን አስመዝግበው በድምሩ በ170 ወንበር እየተከተሉ ነው።</p>

<p>ቦርዱ ትላንት በገለፀው ውጤት መሠረት የትኛውም ፓርቲ የሚቀጥለውን መንግስት ለመመሥረት የሚያስችል መቀመጫ በተናጠል አለማግኘቱን አመልክቷል።</p>

<p>አንድ ፓርቲ ብቻውን ወይም በጥምር መንግስት ለመመሥረት 274 መቀመጫዎች እንደሚያስፈልገው የሚታወቅ ነው።</p>

<p>ምርጫ ቦርድ በትላንትናው መግለጫው እስከ አሁን በድምሩ 435 የሕዝብ ተወካዮች ምክር ቤት ውጤቶችን ሲገልጽ 74 በመስክ ማጣራት ሂደት ላይ እንዳሉና በ15 የምርጫ ክልሎች ላይ ምርጫው እንደሚደገም አስታውቋል።</p>

<p>ነገር ግን ከላይ የተጠቀሰውን ውጤት የሚገልፁ እና ለጋዜጠኞች ከተበተኑ ወረቀቶች ውጪ የኢተያውና የአርሲ ነገሌውን ምርጫ እንደሚደገም የሚገልፅ አንድ ወረቀት መግለጫውን ከሚከታተሉት መካከል ተገኝቶ ስለሁኔታው የቦርዱ አመራሮች እንዲመልሱ ተጠይቀው ነበር።</p>

<p>የቦርዱ ሊቀመንበር የሆኑት አቶ ከማል በድሪ በኢተያው ምርጫ ላይ የተፈጠረውን ችግር ለማጣራት የሄደው ቡድን በምርጫ ክልሉ ድጋሚ ምርጫ የውሣኔ ሀሳብ ለቦርዱ ቢያቀርቡም ቦርዱ ከአጣሪ ቡድኑ ጠቅለል ያሉ መረጃዎችን ሰብስቦ ስላልወሰነ ተዘልሏል ብለዋል።</p>

<p>አርሲ ነገሌ ላይ ያሸነፈው የኦብኮ አባልም በመሞቱ ምክንያት ድጋሚ ምርጫ መካሄድ አለበት። ነገር ግን ይህ የሚሆነው ድጋሚ የእጩዎች ምዝገባ ከተካሄደ በኋላ በመሆኑ በዚህ መግለጫ ላይ አልተካተተም ሲሉ አቶ ከማል በድሪ ተናግረዋል።</p>

<p>የምርጫ ግድፈቶች በሚጣሩበት ወቅት ተቃዋሚዎች ችግር ተፈጥሮብናል፣ ቦርዱ ገለልተኛ አይደለም በሚል ቢገልፁም ከማጣራቱ ሂደቱ እስከነጭራሹ አልወጡም፣በአንድ ወቅት ግን ሂደቱን ጥለው ተመልሰው ነበር፡፡ ግን ቦርዱ ሂደቱ እንዲቀጥል በመወሰኑ ተቃዋሚዎች በሌሉበት ተከናውኗል። ውጤቱም ተቃዋሚዎችን ጐድቷል ብለዋል።</p>

<p>«ተቃዋሚዎች የማጣራቱ ሂደት በተገቢው መንገድ እየሄደ አይደለም እያሉ የማጣራት ስራው እንዴት እንዲቀጥል ወስናችሁ? ይህስ አግባብ ነው ወይ?» በሚል ለቀረበላቸው ጥያቄ «ይህ የቦርዱ መመሪያ ነው» የሚል ምላሽ ሰጥተዋል።</p>

<p>በድጋሚ ምርጫ እንዲካሄድባቸው የተወሰኑት 15 የምርጫ ክልሎች ከሶማሌ ክልል ምርጫ ጋር ነሐሴ 15 ቀን 1997 እንደሚካሄድባቸው ቦርዱ በመገለጫው አመልክቷል።</p>

<p class="align-center"><a href="/Gazettas/Reporter/info/Reporter.html">ከሪፖርተር ሐምሌ 20 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሐምሌ/20/ሪፖርተር2.201197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
