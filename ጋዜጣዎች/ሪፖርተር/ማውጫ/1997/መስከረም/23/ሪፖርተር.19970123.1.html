<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕገ መንግሥቱ ሊሻሻል ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሕገ መንግሥቱ ሊሻሻል ነው</h2>


<p>በኢፌድሪ ሕገ መንግሥት የሕዝብና ቤት ቆጠራ በየ10 ዓመቱ ይደረጋል የሚለው አንቀፅ በነገው ዕለት በፕሬዝዳንቱ በሚከፈተው በሕዝብ ተወካዮች እና በፌዴሬሽን ም/ቤት የጋራ መክፈቻ ስብሰባ ላይ ለሁለት ተጨማሪ ዓመት እንዲራዘም የማሻሻያ የውሳኔ ሀሳብ ቀረበ።</p>

<p>የውሳኔ ሀሳቡ ለሁለቱ ም/ቤት አባላት የተበተነ ሲሆን በነገው ስብሰባ በድምፅ እንዲያፀድቁት ይጠበቃል።</p>

<p>ለም/ቤት አባላቱ የተሰጠው የውሳኔ ሀሳብ እንደሚያመለክተው የሕዝብና ቤት ቆጠራ ኮሚሽን በሕገ መንግሥቱ አንቀጽ 103(5) መሰረት በ1997 ዓ.ም የሕዝብና የቤት ቆጠራ ማካሄድ ቢጠበቅበትም ምርጫ የሚደረግበት ዘመን በመሆኑ በጀት ለቆጠራው የለም።</p>

<p>ለሕገ መንግሥቱ ለማሻሻል ዋና ምክንያት ሆኖ የተጠቀሰው አገር አቀፍ ምርጫንና የሕብዝና ቤት ቆጠራን በአንድ በጀት አመት ለማካሄድ አይቻልም የሚል ነው። በዚህም ቆጠራው ወደ 1999 ዓ.ም እንዲሻገር የውሳኔ ሀሳቡ ይጠይቃል።</p>

<p>በሕገ መንግስቱ አንቀጽ 103(5) የህዝብ ቆጠራ በየ10 ዓመቱ ተካሂዶ በውጤቱ መሰረት የምርጫ ክልሎች ይከለላሉ ይላል። የዚህ ድንጋጌ በሕገ መንግሥቱ አንቀጽ 105(2) ሀ እና ለ መሰረት የሕዝብ ቆጠራ በየ10 ዓመቱ ተካሂዶ በውጤቱ መሰረት የምርጫ ክልሎች አከላለል ምርጫ ቦርድ በሚቀርበው መሰረት የፌዴሬሽን ም/ቤት ይወስናል። ቆጠራውን ለማካሄድ ሁለቱ ም/ቤቶች በጋራ ስብሰባ ካረጋገጡ የቆጠራውን ዘመን እንደ ሁኔታው ሊራዘም ይችላል ተብሎ መደንገጉን የውሳኔ ሀሳቡ ይጠቅሳል።</p>

<p>በሕገ መንግሥቱ መሻሻል ላይ የሚፀድቀው በሁለቱ ም/ቤት አባላት ሁለት ሦስተኛ የድምፅ ድጋፍ ሲያገኝ ነው።</p>

<p>በተያያዘም የፌዴሬሽን ምክር ቤት የባጀት ድጎማና የገቢዎች ጉዳይ ቋሚ ኮሚቴ የባንክ ተቀማጭ ገንዘብ ወለድ ገቢ ለፌዴራል መንግሥቱ እንዲሆን በቀረበው የውሣኔ ሃሳብ ላይ የሕዝብ ተወካዮችና የፌዴሬሽን ምክር ቤት በነገው ዕለት በጋራ ስብሰባቸው ተወያይተው ውሣኔ እንደሚሰጡበት ታውቋል።</p>

<p>የባጀት ድጎማና የገቢዎች ጉዳይ ቋሚ ኮሚቴ በወለድ ገቢ ግብር በመጣል በማሰባሰብና በግብሩ ባለቤትነት ላይ ባቀረበው የውሳኔ ሃሳብ ላይ እንደተመለከተው የሁለቱ ም/ቤቶች ኮሚቴዎች በጉዳዩ ላይ መወያየታቸውን፣ በኋላም በገቢዎች ሚ/ር በኩል ጥናት መካሄዱን ጠቅሷል።</p>

<p>በጥናቱ ግኝት መሠረት በማድረግ ኮሚቴው ባቀረበው የውሳኔ ሃሳብ እንደተመለከተው ለፌዴራል መንግሥቱ በሕገ መንግሥቱ ከተሰጠው የገንዘብ ፖሊሲ የማውጣትና የማስፈፀም ኃላፊነት ጋር ተያያዥነት ያለው በመሆኑ፣ ከታክስ አስተዳደር አመቺነት አኳያ ሲታይ በቀላሉ ተግባራዊ ማድረግ የሚቻለው በፌዴራል መንግሥት ነው ይላል። </p>

<p>የክልል መንግሥታት ሥልጣን ከሆነ ከወለድ የሚገኘው ገቢ ግብር መጠን የመወሰን ሥልጣን ስለሚያስፈልጋቸው ፌዴራል መንግስት ፈጣን የኢኮኖሚ እድገት ለማስመዝገብ የሚያወጣቸውን ፖሊሲዎችና ስትራቴጂዎች ለማስፈፀም እንዲሁም የዋጋ ግሽበትን ለመቆጣጠርና የተረጋጋ ማክሮ ኢኮኖሚ ለመፍጠር አያስችልም። ስለሆነም ፌዴራል መንግሥቱ የወለድ ገቢ ግብር መጠን የመሰብሰብና የገቢውን ባለቤትነት ይዞ ቢቀጥል ለአፈፃፀሙ ቀላልና አመቺ እንደሚሆን ኮሚቴው ባቀረበው የውሣኔ ሃሳብ አመልክቷል። </p>

<p>የኮሚቴው የውሳኔ ሃሳብ ሁለቱ ም/ቤቶች በነገው ዕለት በሚያደርጉት ስብሰባ ቀርቦ ይፀድቃል ተብሎ ይጠበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 23 ቀን 1997</a></p>

</body>
</html>	
