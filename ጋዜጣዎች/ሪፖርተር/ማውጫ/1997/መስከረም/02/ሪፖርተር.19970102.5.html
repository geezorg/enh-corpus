<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአትሌት ብርሃኔ እገዳ የተነሳው አትሌቶች ባደረጉት ጫና ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአትሌት ብርሃኔ እገዳ የተነሳው አትሌቶች ባደረጉት ጫና ነው</h2>


<p>የአትሌት ብርሃኔ አደሬ ቅጣት ተነሳ።ቅጣቱ የተነሳው አትሌቶች ባደረጉት ግፊት ነው። የኢትዮጵያ አትሌቲክስ ፌዴሬሽን የአትሌቷን ቅጣት እንዲያነሳ የተጠየቀው አትሌቷን ሊያስቀጣት የሚችል ምንም ዓይነት ጥፋት የለባትም በሚል መከራክሪያ ነው። ፌዴሬሽኑ ግን የአትሌቷን ቅጣት ለማንሳት አትሌቷ ወይም ጥያቄውን ያቀረቡት አትሌቶች በአትሌቷ ስም ይቅርታ እንዲጠይቅ ጠቅቆ ነበር። አልተሳካለትም።</p>

<p>ባለፈው ሰኞ በአዲስ አበባ የሚገኙ አትሌቶች አራራት ሆቴል ባደረጉት ስብሰባ የአትሌቷ እግዳ እንዲነሳ አንድ አቋም ይዘው ነበር። አትሌቶቹ በስብሰባቸው ብርሃኔ የተቀጣችው ስድስት ወር ሳይሆን አራት ዓመት ከስድስት ወር ነው። እንደዚህ ዓይነት በድል ሲፈፀም በዝምታ መመልከት «ነግ በእኔ» ነው ብለው ነበር።</p>

<p>በቀጣዩ ቀን የፌዴሬሽኑን አመራሮች በማስጠራት አራራት ሆቴል በደተረገው ስብሰባ አትሌቶቹ የተለያዩ ብሶታቸው ገልጸዋል። ቅድሚያ እልባት እንዲሰጠው የጠየቁት ግን የብርሃኔ እግድ የሚነሳበትን መንገድ እንዲመቻች ነበር። የፌዴረሽኑ የሥራ አስኪያጅ ኮሚቴ አባልና የተወካዮች ም/ቤት አባላት የሆኑት የተከበሩ አቶ አማኑኤል አብርሃም አትሌቶቹ ላቀረቡት ጥያቄ «አትሌቷ ለመንግሥት ጥሪዋን አቅርባለች። ጠ/ሚኒስትር መለስ ዜናዊም ሆኑ ፕሬዚዳንቱ በእኛ አሰራር ጣልቃ ገብተው ቀጭን ትዕዛዝ ማስተላለፍ አይችሉም። እኔ የፓርላማ አባል ነኝ» በማለት የሰጡት ማስፈራሪያ አዘል ምላሽ አትሌቶቹን እንዳሳዘናቸው ከስብሰባው በኋላ ገልጸዋል።</p>

<p>በስብሰባው ወቅት አትሌት ኃይሌ ገ/ሥላሴ፣ ገዛኸን አበራ፣ አሰፋ መዝገቡና ሌሎችም የአትሌቷ እግድ መነሳት እንዳለበት አጥብቀው በጠየቁበት ስብሰባ መከራከሪያ የነበረው «አትሌቷ ይቅርታ ትጠይቅ» የሚለው የፌዴሬሽኑ አመራሮች ጥያቄ ነበር። ይህም ካልሆነ አትሌቶቹ በብርሃኔ አደሬ ስም ይቅርታ እንዲጠይቁም ተጠይቀው ነበር። አትሌቶቹ ግን «እኛም ሆን ብርሃኔ ይቅርታ አንጠይቅም» በማለት አንድ አቋም በመያዝ አትሌት ኃይሌ፣ ገዛኸኝና አሰፋ መዝገቡን በመወከል ለጥያቄያቸው አስቸኳይ ውሳኔ እንዲሰጣቸው አሳስበው ነበር።</p>

<p>የተወከሉት አትሌቶች ብርሃኔ ይቅርታ ባትጠይቅም ለአለም አቀፉ አትሌቲክስ ፌዴሬሽን ደብዳቤ እንድትጽፍ እንዲገፋፉዋት በማድረጉ ብርሃኔ አደሬ ጳጉሜ 4 ቀን1996 ዓ.ም «ዶ/ር ወ/መስቀል ኮስትሬ በሽተኛ ይዜ ወደ አቴንስ አልሄድም» በማለታቸው ከሆቴል መውጣቷንና ይህም ሊያስቀጣት እንደማይችል ለዓለም አቀፍ አትሌቲክስ ፌዴሬሽን ካለችበት ከጀርመን በደብዳቤ አሳውቃለች። በግልባጭም ለኢትዮጵያ አትሌቲክስ ፌዴሬሽን አሳውቃለች።</p>

<p>ግልባጩ የደረሰው ፌዴሬሽን በአስቸኳይ በመሰብሰብ የአትሌቷ ቅጣት እንዲነሳ መደረጉን አትሌቶቹ ለወከሉት አትሌት አሰፋ መዝገቡ ተገልጾለታል። «ብርሃኔ ነገ ውድድር ካላት መሮጥ ትችላለች» ያሉት የፌዴሬሽኑ አመራሮች ጳጉሜ 4 ቀን 1996 ለደረሳቸው የፋክስ ደብዳቤ አስቸኳይ ምላሽ መስጠታቸው አብዛኞቹን እንዳስገረመ ለማወቅ ተችሏል።</p>

<p>ብርሃኔ ብሔራዊ አትሌት ነች፣ በብርሃኔ ላይ የተወሰነው ውሳኔ ቀደም ሲልም ህጋዊ አልነበረም።ወደፊት እነዚህን መሰል ጉዳዮች ላይ ጥንቃቄ መውሰድ አለበት ያሉቱ አትሌቶች ፌዴሬሽኑ ያለአግባብ ያሳለፈውን ውሳኔ ለማንሳት ያስቀመጠው ቅድመ ሁኔታ አስገራሚ እንደነበር አስታውሰዋል።</p>

<p>ኢትዮጵያ ኦሊምፒክ ኮሚቴ በአትሌቷ ላይ የተጣለው እገዳ ለመመርመር በተዘጋጀበት ወቅት ፕሬዚዳንት አቶ አሰፋ ማሞ ጀርመን በመደወል አትሌቷን አግኝተዋት ነበር። የጠየቋትም እግዱን ለማንሳት የሚሆን የመነሻ ደብዳቤ እንድትጽፍ ነው ያሉት አትሌቶች በስብሰባው ላይ የተገኙ አትሌቶች ስም ዝርዝር ስም «ከላይ ስማችን የተጠቀውሰው አትሌቶች በአትሌት ብርሃኔ ስም ይቅርታ እንጠይቃለን» በማለት ፊርማቸው እንዲያኖሩ በአራራቱ የውይይት መድረክ መጠየቃቸውን ይገልጻሉ።</p>

<p>«ይቅርታ የመጠየቁን ጉዳይ አናደርገውም» ያሉት አትሌቶች ብርሃኔ «በስሜ ምንም አይነት ይቅርታ እንዳይጠየቅ» ማለቷን አስረድተዋል። ለአገሬ አልወዳደርም አላልኩም» ማለቷን አስረድተዋል። አያይዘውም ይቅርታ እንዲጠየቅ የተፈለገው «አትሌቶች ከነገ ውድድር ይልቅ ለገንዘብ ውድድር ቅድሚያ ይስጣሉ» በሚል ህዝቡ ጥላቻ እንዲያድርበት ለማድረግ እንደሆነ አመልክተዋል።</p>

<p>ስሙ እንዳይጠቀስ የጠየቀ አንድ አትሌት «ብዙ መናገር ይቻላል። ነገር ግን የት ይኖራል» በማለት በብርሃኔ ላይ ለተጣለው እገዳ የፌዴረሽኑ አመራሮች አንቀጽ እንዲጠቅሱ ቢጠየቁም እርስ በእርሱ የሚጋጭ መልስ መሰጠቱን ይገልጻል። አክሎም ብርሃኔ አደሬ በልምምድ ተደርባለች፣ ብቃት የላትም፣ በአሁኑ ወቅት ባስር ሺህ ሜትር ተወዳዳሪ መሆን አትችልም በማለት የሚሰነዘረው አስተያየት ይፋ እንዳይሆንና አትሌቷ ምንነትዋን እንዳታሳይ እግዳው ሆን ተብሎ የተደረገ መሆኑን የፌዴሬሽኑ አመራሮች ሊቀበሉት እንደሚገባ መገለጹን ተናግሯል።</p>

<p>አትሌቶቹ በቅርቡ የራሳቸውን ማህበር ለማቋቋም እቅድ መያዛቸው ታውቋል። እንደ አትሌቶቹ ገለጻ ለህክምና ፊንላንድ የሄዱት አትሌት ኃይሌ ገ/ስላሴና ገዛኸኝ አበራ ሲመለሱ አዲሱን ማህበር የማቋቋሙ ሂደት ይፋ ይሆናል። ማህበሩ በአዲስ ሲዋቀር አትለቶች አግባብ ያለው ወኪላቸውን በመምረጥ ለፌዴሬሽኑ ኢንደሚያሳውቁም አስታውቀዋል። የዓለም አቀፉ አትሌቲክስ ፌዴሬሽንም በአትሌቷ እግድ ጉዳይ ማብራሪያ መጠየቁ የሚታወስ ነው።</p>

<p>በተያያዘ ዜና የአቴንስ ኦሊምፒክ ዝግጅት አሰላለፍ፣ ውጤትና ቅንጅት ላይ ግምገማ እንደሚደረግ ለማወቅ ተችሏል። በግምገማው ላይ ከፍተኛ ትኩረት የሚሰጠውና የቡድን መሪው ሪፖርት የሚጠበቀው በሴቶች አስር ሺህ ሜትር እና በማራቶን ተወዳዳሪዎች ዙሪያ በተሰራው ስራ ላይ ነው።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 02 ቀን 1997</a></p>

</body>
</html>	
