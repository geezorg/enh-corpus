<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያና የሶማሌ አጎራባች ቀበሌዎች ተጋጭተው የሰው ሕይወት ጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኦሮሚያና የሶማሌ አጎራባች ቀበሌዎች ተጋጭተው የሰው ሕይወት ጠፋ</h2>


<p>በኦሮሚያ ክልል የቦረና ጎጂና በሶማሌ ክልል የኢገኙ የገሪ ጎሳዎች መካከል መዲር በተሰኘች ከተማ በተቀሰቀሰ ግጭት የሰው ሕይወት ጠፋ።</p>

<p>ሁለቱ ጎሳዎች ግጭቱን ያነሱት ተዋሳኝ አካባቢዎች ወዴት እንደሚጠቀለሉ መፍትሔ ይሆናል በተባለው ሕዝበ ውሣኔ ምክንያት መሆኑ ከቦረና ዞን የተላለፈልን ዜና ያስረዳል።</p>

<p>ጳጉሜ 2 ቀን 1996 አሬና ዑደት መሐከል በምትገኝ መንደር ከተማ የተቀሰቀሰው ግጭት የዘጠኝ የሱማሌ ጎሳዎች ሕይወት ማጥፋቱን ተያይዞ የደረሰን ዜና ያመለክታል። የዕለቱን ግጭት በቅድሚያ ማን እንደጀመረው ለጊዜው ለማወቅ አልተቻለም።</p>

<p>በኦሮሚያና በሶማሌ ክልል አዋሳኝ ቀበሌዎች የቆየ አለመግባባት እንደነበርና ለችግሩ መፍትሔ ለማሰኘትም ሕዝበ ውሳኔ በዚህ ዓመት መጀመሪያ ወሮች እንደሚደረግ ሲነገር ቆይቷል። ይሁን እንጂ ሕዝበ ውሣኔው በአካባቢው ባሉ መስተዳድሮች ዘንድ ድጋፍ ስላልተሰጠውና ሕዝቡም ስለ ሁኔታው ባለመረዳቱ ቅራኔው ተባብሶ መቆየቱ ተገልጿል።</p>

<p>የኦሮሚያና የሶማሌ ክልል መስተዳድሮች ሕዝበ ውሣኔ ለማካሄድ በፌዴራል ጉዳዮች ሚኒስቴር አማካይነት ሐምሌ 19/1996 ተሰብስበው የጋራ እቅድ ያወጡ ቢሆንም አንድ ወር ባልሞላ ጊዜ ውስጥ ከስምምንቱ ውጭ በደል ተፈፅሞብኛል ሲል የኦሮሚያ ክልል በደብዳቤ አስታውቋል።</p>

<p>በኦሮሚያ ክልላዊ መንግሥት የአጎራባች ክልሎች ጉዳይ ለክልሉ ምክትል ፕሬዚዳንት ፍትሕና ፀጥታ ዘርፍ ጽ/ቤት ነሀሴ 12 ቀን 1996 በፃፈው ደብዳቤ የሶማሌ መዋቅር የኦሮሚያ እንቅስቃሴ የሚያደናቅፍ አፍራሽ ፕሮፖጋንዳ እንደሚያካሂድ ሪፖርት እንደደረሰው ገልጿል። በነሐሴ ወር 1996 መጀመሪያ ላይም «ከምዕራብ ሐረርጌ ዞን ደጋ ወረደከሮ፣ ፈረስ፣ ጭኒና ኩርፋ ዳገ፣ ኒኒ በሚባሉ አካባቢዎች ውስጥ ቁጥራቸው ከ140 የሚሆኑ ከመትረየስ እስከ ፋል (የነፍስ ወከፍ ምሣሪያ) የታጠቁ የሶማሌ ታጣቂዎች ሰላማዊ ሰዎች ገድለው 483 አባወራዎች ማፈናቀላቸውን...» አስታውቋል።</p>

<p>ከሌላ አካባቢ የሶማሌ ጎሳዎችን በማምጣት ህዝበ ውሳኔ ይካሄድባቸዋል በተባሉት አካባቢዎች እያስፈሩና መታወቂያ በስፋት እየሰጡ ናቸው በማለት ሪፖርት አድርጓል።</p>

<p>በሞያሌ ከተማና አካባቢዎች ከ2,500 የበለጠ መታወቂያ አሳትመው ዩ.ኤን.ኤች. ሲ. አር ከታላቋ ሶማሌና ኬንያ አሰባስቦ ላሰፈራቸው 29 ሺህ ሰፋሪዎች መታወቂያ አድሏል። የገሪ ጎሳ አባላት ላልሆኑ ከኬንያ ጥሪ ለተደረገላችው 45 ሺህ ሰፋሪዎችም መታወቂያ አዘጋጅቶ እየተጠባበቀ መሆኑን በሪፖርቱ ላይ ተጠቁሟል።</p>

<p>እነዚህንና ሌሎች «አደገኛ» ያላቸው ችግሮች ገልፆ «ሕዝበ ውሳኔው በእነዚህ ችግሮች ምክንያት ቢደናቀፍ ሊያስከትል የሚችለውን መዘዝ አደገኛ መሆኑን አበክረን እንገልፃለን» ብሏል።</p>

<p>በዚህ ጉዳይ የሶማሌ ክልልን ለመጠየቅ ስልክ ስንደውል «የሚመለከታቸው የሉም» በመባላችን ለጊዜው ልናገኛቸው አልቻልንም።</p>

<p>ቀደም ሲልም በሶማሌ ክልላዊ መንግሥት በምዕራብ ሐረርጌ ዞን በሚኤሶ ወረዳ የአርባ በርደዴ ቀበሌ ጽ/ቤት የእርዳታ ድርጅቶች ጥያቄ በተነሰባቸው አካባቢዎች ዕርዳታ እንዳይሰጡ አግዷል። የአርባ ቦርደዴ ቀበሌ 01 ፅሕፈት ቤት ለምዕራብ ሐረርጌ የከር ድርጅት በላከው የማስጠንቀቂያ ደብዳቤ ባካባቢያቸው ያሉት ጎሳዎች በቅድሚያ እርቅ ተደርጎ ሰላም ሳይወርድ የእህል ማከፋፈሉን እንዲያቆም በመጻፉ ኬር ተግባሩን ገትቷል።</p>

<p>የቀበሌው ደብዳቤ እንደሚያረጋግጠው በሶማሌ ክልል ሥር ባለው የአርቦ በርደዴ እህል ለመውሰድ በሚል ሰበብ በደጋ ያሉት የኦርሚያ ክልል ነዋሪዎች ወደ ሶማሌ ክልል ስለሚገቡ ያንን ለመቆጣጠር ነው።</p>

<p>የቀበሌው ደብዳቤ እንደሚያረጋግጠው በሶማሌ ክልል ሥር ባለው የአርቦ በርደዴ እህል ለመውሰድ በሚል ሰበብ በደጋ ያሉት የኦሮሚያ ክልል ነዋሪዎች ወደ ሶማሌ ክልል ስለሚገቡ ያንን ለምቆጣጠር ነው።</p>

<p>የቀበሌው ኃላፊ አቶ አሊ ኢሴ በደብዳቤያቸው እንደገለጹት ባለፈው ዓመት መጀመሪያ በተፈጠረው የብሔረሰቦች ግጭት፣ ሞት የሀብት ዝርፊያ የንብረት ውድመት ተከስቷል። የሶማሌ ብሄረሰብ ከብቶች እየተዘረፉ ተወስደዋል። ያንን ሁኔታ በእርቅ መጨረስ ቅድሚያ ሳይሰጠው ሁለቱን የብሔረሰብ አባላት ማገኛኘት የመበቃቀል አደጋ ሊያስከትል ይችላል የሚል ስጋት አለው። ሰለዚህ የደጋው ገበሬው ወደ አርባ ቦርደዴ ዘልቆ አደጋ ቢፈጠር ኃልፊነቱ ይህን እርምጃ መውሰዱ ላይ መሆኑን ገልፀዋል።</p>

<p>የፌዴራል ጉዳዮች ሚኒስትር ሕዝበ ውሳኔ እንዲደረግ እስማማለሁ ካለ በኋላ እክልል መስተዳድር ደረጃም ሆነ በሕበረተሰብ አባላቱ መቃቃሩ ከቀጠለ መፍትሔው አልታመነበትም ማለት ነው የሚል አስተያየት አስከትሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 02 ቀን 1997</a></p>

</body>
</html>	
