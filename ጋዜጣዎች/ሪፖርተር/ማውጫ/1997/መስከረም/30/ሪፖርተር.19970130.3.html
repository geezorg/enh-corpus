<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያና በሶማሌ ሕዝበ ውሣኔ አፋር ክልልም የይገባኛል ጥያቄ አነሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኦሮሚያና በሶማሌ ሕዝበ ውሣኔ አፋር ክልልም የይገባኛል ጥያቄ አነሳ</h2>


<p>የሶማሊያና የኦሮሚያ ክልሎች በ463 ቀበሌዎች የሚያካሂዱት የሕዝብ ውሣኔ በፌዴሬሽን ም/ቤት ከመፅደቁ በፊት የአፋር ክልል የይገባኛል ጥያቄ እንዳለው አስታወቀ።</p>

<p>መስከረም 10 ቀን 1997 ዓ.ም የአፋር ብሔራዊ ክልል ደብዳቤ መፃፉን በፌዴሬሽን ም/ቤት ባለፈው ረቡዕ ዕለት በተደረገ ስብሰባ ተጠቅሷል። ክልሉ በምዕራብ ሐረርጌ በኤረር 183 ኪሎ ሜትር ርቀት የሚሸፍን የይገባኛል ጥያቄ እንዳለው ጠቁሞ በኦሮምያና በሶማሌ ክልል የሚደረገው የሕዝበ ውሣኔ አፋርን ሳያካትት ም/ቤቱ ውሣኔ እንዳይሰጥ ጠይቋል።</p>

<p>የፌዴሬሽን ም/ቤት በበኩሉ የክልሉ ደብዳቤ ዘግይቶ የመጣ በመሆኑ ስለጉዳዩም ጥልቅ ጥናት ስላልተደረገበት የሶማሊያና የኦሮሚያ ክልሎች ጥያቄ በሪፈረንደም ከተፈታ በኋላ እንመለከተዋለን ብሏል። </p>

<p>ም/ቤቱ ለሁለት ቀናት ያህል በሶማሊያና በኦሮሚያ ክልል የይገባኛል ጥያቄ በሚካሄደው ሪፈረንደም ዙሪያ የተነጋገረ ሲሆን ክልሎቹ ተጨማሪ ቀበሌዎችን በይገባኛል መጠየቃቸውም ታውቋል። የሁለቱ ክልል ባለሥልጣናት በተገኙበት ከም/ቤቱ የህገመንግሥትና የክልል ጉዳይ፣ የበጀት ጉዳይ ኮሚቴዎች ጋር አፈ ጉባዔዎቹ የግማሽ ቀን ስብሰባ አድርገዋል። ከብዙ ክርክር በኋላ በ463 ቀበሌዎች ሕዝበ ውሣኔው እንዲደረግ መስማማታቸውና ከሕዝበ ውሣኔው በፊት ተጨማሪ የይገባኛል ጥያቄ ቢመጣ ተቀባይነት እንደሌለው በስብሰባው ወቅት ተመልክቷል።</p>

<p>ክልሎቹ ከዚህ መደምደሚያ ላይ ከመድረሳቸው በፊት የተለያየ ጥያቄ እንዳላቸው ከሕዝብ ውሳኔው በፊት ትጥቅ ያልተፈታባቸው ቀበሌዎች እንዳሉ ተጠቅሷል። አንዱ ክልል ቀበሌ ያለውን ሌላው በቀበሌነት አላውቀውም ብሏል። በስፍራው ያልተገኘ ቀበሌ በስም ብቻ ተጽፎ ተገኝቶ ተሰርዟ። አንድ ቀበሌ በሁለት የተለያየ ስያሜ የሚጠራበት ሁኔታ አጋጥሟል። የክልል ባለሥልጣናት ይሁንታ ቢያገኝም መሳሪያ በማስፈታቱ የወረዳና የቀበሌ አመራሮች በአንዳንድ አካባቢዎች ትብብር ሳያሳዩ እንደቀሩ ተጠቅሷል።</p>

<p>ሕዝበ ውሳኔው እንዲደረግ የፌዴሬሽን ም/ቤት በሦስት ተቃውሞ ከማፅደቁ ከቀናት በፊት የምርጫ ቦርድ የሕዝበ ውሳኔውን 15 ቀን እንደሚደረግ ይፋ አድርጓል። የፌዴሬሽን ም/ቤት በ463 ቀበሌዎች ላይ ህዝብ ውሳኔው ከተደረገ በኋላ በአስቸኳይ ስብሰባ ተገናኝቶ ውጤቱን ለማፅደቅ ቀጠሮ ይዟል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 30 ቀን 1997</a></p>

</body>
</html>	
