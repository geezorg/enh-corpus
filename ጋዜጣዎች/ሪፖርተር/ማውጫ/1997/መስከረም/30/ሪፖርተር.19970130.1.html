<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች የኢትዮጵያ ምርጫ ፍትሐዊ እንዲሆን ቶኒ ብሌየርን ድጋፍ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች የኢትዮጵያ ምርጫ ፍትሐዊ እንዲሆን ቶኒ ብሌየርን ድጋፍ ጠየቁ</h2>


<p>የእንግሊዙ ጠቅላይ ሚኒስትር ቶኒ ብሌየር በዚህ ዓመት የሚደረገው የኢትዮጵያ ሀገር አቀፍ ምርጫ ፍትሐዊና ዴሞክራሲያዊ እንዲሆን መንግሥታቸው ድጋፍ እንዲያደርግ ተቃዋሚ የፖለቲካ ድርጅቶች ጠየቁ።</p>

<p>ለአፍሪካ ኮሚሽን ሁለተኛ ስብሰባ አዲስ አበባ ከመጡት ጠቅላይ ሚኒስትር ቶኒ ብሌየር ጋር ለአጭር ቆይታ የተነጋገሩት አራት የተቃዋሚ ድርጅት አመራሮች የእንግሊዝ መንግሥት ምርጫው ነፃና ፍትሀዊ እንዲሆን ድጋፍ እንዲያደርግ ጠይቀዋል።</p>

<p>ባለፈው ሐሙስ ከኮሚሽኑ ስብሰባ ማብቂያ በኋላ አስቀድሞ በተያዘ ፕሮግራም የኢትዮጵያ ዴሞክራሲያዊ ኃይሎች ኅብረት፣ የኢትዮጵያውያን ዴሞክራሲያዊ አንድነት ፓርቲ፣ የአማራጭ ኃይሎችና የመላው ኢትዮጵያ አንድነት ድርጅት አመራሮች የእንግሊዙን ጠቅላይ ሚኒስትር አግኝተው ምርጫው ዴሞክራሲያዊ እንዲሆን ድጋፍ እንዲያደርጉ ጠይቀዋል።</p>

<p>ቶኒ ብሌየርን በስፍራው ተገኝተው ያነጋገሩት ዶ/ር መረራ ጉዲና ከኅብረቱ፣ አቶ ኃይሉ ሻውል ከመኢአድ፣ ዶ/ር አድማሱ ገበየሁ ከኢዴአፓ - መድኅን እና አቶ አለላ መንገሻ ከአማራጭ ኃይሎች ናቸው።</p>

<p>ቶኒ ብሌየርን በስፍራው ተገኝተው ያነጋገሩት ዶ/ር መረራ ጉዲና ከኅብረቱ፣ አቶ ኃይሉ ሻውል ከመኢአድ፣ ዶ/ር አድማሱ ገበየሁ ከኢዴአፓ - መድኅን እና አቶ አለሳ መንገሻ ከአማራጭ ኃይሎች ናቸው። </p>

<p>ቶኒ ብሌየር ከተቃዋሚዎቹ ጋር ስለመነጋገራቸው ባለፈው ሀሙስ ካነጋገሯቸው በኋላ በሰጡት ጋዜጣዊ መግለጫ ተጠይቀው እውነት መሆኑን ገልፀዋል።</p>

<p>ቶኒ ብሌየር ካነጋገሯቸው ተቃዋሚዎች መካከል ዶ/ር መረራ ጉዲና እንዳሉት ለጠቅላይ ሚኒስትሩ ቀጣዩ ምርጫ ለሀገሪቱ ወሳኝ በመሆኑ ነፃና ፍትሐዊ እንዲሆን ድጋፋቸውን እንዲሰጡ ጠይቀዋል። ጥያቄያችንም እንደተቀበሉት እምነት አለኝ ብለዋል። በኢትዮጵያ የእንግሊዝ አምባሳደር በስፍራው ስለነበሩም ጉዳዩን እሳቸው እንዲከታተሉም መጠየቃቸውን ገልጸዋል።</p>

<p>ዶ/ር አድማሱ ገበየሁ የኢዴአፓ - መድኅን ፕሬዚዳንትም እንዳሉት ቀጣዩ ምርጫ የተሻለና ዴሞክራሲያዊ እንዲሆን የእንግሊዝ ድጋፍ እንዲኖር ጠይቀዋል። ፕሮግራሙ በኤምባሲው በኩል ከጥቂት ቀናት በፊት ተይዞ ቶኒ ብሌየር እንደሚያነጋግሯቸው ተገልጾላቸው እንደነበር ጠቅሰዋል። ለምርጫው ፍትሐዊ መሆን አስፈላጊውን ጫና እንዲያደርጉም አመልክተዋል። በእንግሊዝ በኩል ገዢውን ፓርቲ ብቻ ሳይሆን ተቃዋሚዎችንም ማነጋገር መሰረታዊ ጉዳይ ተደርጎ መወሰዱን ያሳያል ብለዋል።</p>

<p>አቶ ኃይሉ ሻውል ለቶኒ ብሌየር በኢትዮጵያ ዴሞክራሲን ለማምጣት ችግር መኖሩን መግለጻቸውን ጠቅሰዋል። የእንግሊዝና የአውሮፓ ህብረት አስተዋጽኦ ለቀጣዩ ምርጫ ዴሞክራሲያው እንዲሆን ከፍተኛ መሆኑን ገልጸዋል። በዚህ ሀገር ውስጥ ሲቪል ማህበረሰቡ እንዳይደራጅ እየተደረገ ነው። አምባገነንትነትን ለመግታት የሲቪል ማህበረሰብ ካልተጠናከረ በፓርቲዎች ትግል ብቻ የሚካሄድ አለመሆኑን በመጥቀስ በአፍሪካ ኮሚሽን ጉዳዩ ትኩረት እንዲሰጠው መጠየቃቸውን ጠቅሰዋል። አቶ ኃይሉ «ፓርቲዎችና መንግሥት በየጊዜው ሕዝቡ እንዲህ አለ ይላሉ የኢትዮጵያ ሕዝብ በታሪኩ ተጠይቆ አያውቅም። ሕዝቡ መናገር የሚችለው በ97ቱ ምርጫ ነው።</p>

<p>በዚህ ምርጫ እንዲነገር ሁኔታው እንዲመቻችና እናንተም ድጋፍ እንደምታደርጉ ተስፋ አደርጋለሁ ማለታቸውን ጠቅሰዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 30 ቀን 1997</a></p>

</body>
</html>	
