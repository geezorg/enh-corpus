<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኤርትራ ወደቦች ንብረታቸው ለተዘረፈባቸው ነጋዴዎች መንግሥት ዋስትና ከለከለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከኤርትራ ወደቦች ንብረታቸው ለተዘረፈባቸው ነጋዴዎች መንግሥት ዋስትና ከለከለ</h2>


<p>በኤርትራ መንግሥት በአሰብና በምፅዋ ወደቦች ንብረቶቻቸው የተወሰዱባቸው ኢትዮጵያውያን ነጋዴዎች መንግሥት ዋስትና እንዲሰጣቸው ያቀረቡት ጥያቄ ተቀባይነት አጣ። የአዲስ አበባ ንግድ ምክር ቤት በጉዳዩ ላይ ከመንግሥት ጋር ቀጣይ ውይይቶች ለማድረግ ማቀዱን አስታውቋል።</p>

<p>በግንቦት ወር 1990 ዓ.ም በተቀሰቀሰው የኢትዮ-ኤርትራ ጦርነት ምክንያት ከአሰብን ከምፅዋ ወደቦች ንብረታቸው የተወሰደባቸው ነጋዴዎች በካሳ ኮሚሽኑ በኩል ተገቢው ውሣኔ እስኪገኝ ድረስ ለባንኮች ንብረቶቻቸው እንዳይሸጡባቸው ዋስትና እንዲሰጣቸው ጥያቄ አቅርበው በገንዘብና ኢኮኖሚ ልማት ሚኒስቴር ሰብሳቢነት ጉዳዩ በቀጥታና በተዘዋዋሪ የሚመለከታቸው መንግሥታዊ መ/ቤቶች በአባልነት የተሳተፉበት ኮሚቴ ጉዳዩን ሲያጠና መቆየቱን ምንጫችን አስታውሷል።</p>

<p>የተጎጂዎቹ ነጋዴዎች ጥያቄ ከሦስት ዓመት በፊት መንግሥት ለሀገር ውስጥ ባንኮች ከጉዳዩ ጋር በተያያዘ እንደሰጠው ዋስትና ለግሉ ዘርፍም እንዲሰጥ የሚጠይቅ ነበር።</p>

<p>ከኤርትራ ወደቦች ንብረት የተወሰደባቸው በመቶ የሚቆጠሩ ነጋዴዎች በሁለት የሚከፈሉ መሆናቸውን ምንጫችን አስታውሷል። እነሱም በራሳቸው እና ከተለያዩ ሰዎች በግል ገንዘብ ተበድረው ዕቃ ያስመጡ ነጋዴዎች እንዲሁም ከባንክ ኤልሲ ከፍተው 70 በመቶ ተበድረው ያስመጡ ነጋዴዎች ናቸው። እነዚሁ ነጋዴዎች ከአቅም በላይ በሆነ ምክንያት ባጋጠማቸው ሀገራዊ ችግር የደረሰባቸውን ጉዳት በመግለፅ ዋስትና እንዲሰጣቸው ጠይቀዋል። ሆኖም የገንዘብን ኢኮኖሚ ልማት ሚኒስትሩ አቶ ሶፊያን አህመድ የነጋዴዎቹን ተወካዮች ባነጋገሩበት ወቅት ቅድሚያ ሰጥተው ማየት የሚችሉት ከባንክ የተበደሩትን ብቻ መሆኑን በመጥቀስ በግላቸው ያስመጡት በቀጣይነት ይታያል የሚል ቃል ገብተው ጉዳዩ እንዲጠና በሰጡት መመሪያ መሰረት ሲጠና መቆየቱ ታውቋል።መንግሥት በኩል በወደቦች ላይ ያሉ ንብረቶች ወደብ ላይ መድረሱ ዶክመንት የመጣላቸው አንዳንድ ነጋዴዎች ፈጥነው ከባንክ እና ከወዳጅ ዘመድ ገንዘብ በመውሰድ ኤልሲ ለከፈቱበት ባንክ 70 በመቶ ገንዘብ በመክፈል እቃቸውን ለመረከብ ቢንቀሳቀሱም እቃቸውን ማግኘት ሳይችሉ ቀርተዋል። ቀሪዎቹ ለባንክ ያልከፈሉና እቃ ያስመጡ ነጋዴዎች ግን ባንኮች ዋስትና ሊሰጠን ይገባል በሚል ባቀረቡት አቤቱታ መሠረት ከእዳ ነፃ ሊሆኑ ችለዋል። «ይኸው የመንግሥት በጎ እርምጃ እኛንም ያካተተ ሊሆን ይገባል»በማለት ተጎጂ ነጋዴዎች ላለፉት ሦስት ዓመታት ሲታገሉ የቆዩ ቢሆንም የገንዘብና ኢኮኖሚ ልማት ሚኒስቴር ሰኔ 7 ቀን 1996 በአቶ ሶፍያን አህመድ ፊርማ ለአዲስ አበባ ንግድ ምክር ቤት በፃፈው ደብዳቤ የነጋዴዎቹን ጥያቄ አለመቀበሉን አስታውቋል። ሚኒስትሩ በዚሁ ደብዳቤያቸው ነጋዴዎቹ አማራጫቸው የካሳ ኮሚሽኑን ውሣኔ መጠበቅ ብቻ መሆኑን ገልፀዋል።</p>

<p>አቶ ኃይለመስቀል አበበ የአዲስ አበባ ንግድ ምክር ቤት ተ/ዋና ፀሀፊ ስለ ጉዳዩ ተጠይቀው በሰጡት ምላሽ «ንግድ ም/ቤቱ ኤርትራ ወደቦች ላይ የተዘረፈውን የሀገር ሀብት አስመልክቶ መንግስት ለባንኮች እንደሰጠው ዋስትና በተመሳሳይ ሁኔታ ለግለሰብ ነጋዴዎች ወይም ድርጅቶች እንዲሰጥ የሚል አቋም አለው። በዚሁ አቋሙ በመጽናት በቅርቡ ለ6ኛ ጊዜ በሚካሄደው የመንግሥትና የንግዱ ሕብረተሰብ የምክክር ጉባዔ ላይ ጉዳዩ በአጀንዳነት እንዲያዝ የኢትዮጵያ ንግድ ምክር ቤትን ጠይቋል። በዚህ መድረክ ተስፋ ሰጪ ምላሽ እናገኛለን ብለን እንገምታለን።» ብለዋል።</p>

<p>በአዲስ አበባ ንግድ ም/ቤት የአሰብና ምፅዋ ወደቦች ጉዳይ ኮሚቴ አንድ አባል በበኩላቸው «የመንግሥት ውሳኔ እንዳሳዘናቸው ጠቁመው ከአቅማችን በላይ በሆነ ችግር ምክንያት በባንክ ዕዳ ንብረታችን በመሸጡ ጉዳቱ ለምናስተዳድራቸው ሠራተኞች እና ለሀገርም ጭምር ነው። አብዛኛው ነገዴ ከመንግሥት ዋስትና በማታቱ ምክንያት የነጋዴው ባልሆነና የሀገር ችግር ምክንያት ንብረቱ በባንክ ይሸጣል የሚል ሥጋት ውስጥ ወድቋል» በማለት የሁኔታውን አሳሳቢነት አስረድተዋል።</p>

<p>«የካሣ ኮሚሽኑ ተገቢውን ውሳኔ እስኪሰጥ ድረስ መንግሥት ልክ ለባንኮች እንዳደረገው ሁሉ ለእኛም ዋስትና ሰጥቶን ሰርተን ሀገራችንን ጭምር እንድናበለፅግ ይረዳናል ብለን ስንጠብቅ የዚህ ዓይነቱ ተስፋ አስቆራጭ ውሳኔ በመሰጠቱ በእጅጉ አዝነናል» ብለዋል።</p>

<p>አንድ የጉዳቱ ሰለባ የሆኑና ስማቸው መግለፅ ያልፈለጉ ነጋዴውም «የተጎዳው በሀገር ላይ በመጣ ችግር ምክንያት በመሆኑ መንግሥት ጉዳታችንን ሊካፈለን ይገባል። ኢንቨስትመንትን ማበራታታት ማለት ትርጉሙም ነጋዴው ከአቅም በላይ የሆነ ችግር ሲገጥመው እንዳይወድቅ መደገፉ ካልሆነ ምን ሊሆን ይችላል። ችግሩን ወደንና ፈቅደን ያመጣነው ባለመሆኑ መንግስት ውሳኔውን እንደገና ያጥኔዋል የሚል እምነት አለን» ሲሉ ተናግረዋል።</p>

<p>የገንዘብና ኢኮኖሚ ልማት ሚኒስቴር የሕዝብ ግንኙነት አገልግሎት ስለ ጉዳዩ ተጨማሪ አስተያየት እንዲሰጠን በተደጋጋሚ ያደረግነው ሙከራ «የሚመለከታቸው ኃላፊዎች የሉም» በሚል ምላሽ ለመስጠት ፈቃደኛ ሳይሆን ቀርተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 30 ቀን 1997</a></p>

</body>
</html>	
