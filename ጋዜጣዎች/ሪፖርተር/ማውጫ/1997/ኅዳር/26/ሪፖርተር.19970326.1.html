<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መሬት ሰጥተን ለምን አንገላገልም?» ለመከላከያ ሠራዊት አባላት የቀረበ ሰነድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«መሬት ሰጥተን ለምን አንገላገልም?» ለመከላከያ ሠራዊት አባላት የቀረበ ሰነድ</h2>



<p>የኤርትራ መንግስት በፍ/ቤት ተወስኖልኛል የሚለውን መሬት ከወሰደ በኋላ ዘላቂ ሰላም የሚገኝ ቢሆንም ኖሮ ያለአንዳች ማመንታት መሬቱን አስረክቦ መገላገል እንደሚቻል ለመከላከያ ኃይል አባላት ከመንግሥት ስለ አዲሱ የሰላም ሀሳብ ለማብራራት የተበተነ ሰነድ አመለከተ።</p>

<p>ለአዲሱ የሰላም ሃሳብ መሰረት ነው ያለውን ፖሊሲ የሚያብራራው ሰነድ «መሬት ሰጥቶ መገላገል ያልመረጥነው እሱን በማድረጋችን ዘላቂ ሰላምን ልናረጋግጥ ስለማንችል ብቻ ነው» በማለት በኢትዮጵያና ኤርትራ መካከል ያለው የሰላም ጉዳይ መሬት ከመስጠት ወይም ካለመስጠት በላይ ከባድ እና የተወሳሰበ መሆኑን ጠቁሟል። መንግስት ጉዳዩን በመረዳት ወደ አዲሱ የሰላም ሀሳብ ትግል ለመግባት መወሰኑን ያትታል።</p>

<p>የመከላከያ ኃይሉ በጉዳዩ ላይ ተፈላጊውን ግልፅነትና የጠራ አቋም በመያዝ ለተግባራዊነቱ መረባረብ ማስፈለጉ የጠቀሰው ሰነድ በሰላም ሀሳቡ የመንግስት እንቅስቃሴ የተሳካ የሚሆነው በሠራዊቱና በቀረውም ህዝብ በትክክል ግንዛቤ ሲያገኝ መሆኑ ተጠቅሷል።</p>

<p>ለሰራዊቱ አባላቱ የቀረበው የማብራሪያ ሰነድ የሰላም ሀሳቡን የፖሊሲ መሰረት ሲያስረዳ ከኤርትራ ጋር ያለው አለመግባባት ትላንትም ሆነ ዛሬ የመሬት ሳይሆን የህጋዊነት ጉዳይ መሆኑን ጠቁሞ የኤርትራ መንግስት መሬት ብቻ በመውሰዱ ዘላቂ ሰላም የምናገኝ ቢሆን ኖሮ ያለ አንዳች ማመንታት መሬቱን አስረክበን በተገላገልን ነበር በማለት ይገልጻል።</p>

<p>በፍ/ቤት የተወሰነለትን ስናስረክብ የሚጐዳ የሕብረተሰብ ክፍል ሊኖር ይችላል የሚለው የፖሊሲ ማብራሪያ ሆኖም ሕዝቡን ሌላ ቦታ ላይ በማስፈር ኑሮውን አሻሽሎ እንዲገባ ማድረግ እንደማያስቸግር ገልጾ ዋናው ችግር የተባሉትን መሬቶች ካስረከቡ በኋላ ዘላቂ ሰላም የማይገኝ መሆኑ ነው በማለት የችግሩንና የወረራውን ዋነኛ መንስኤ ይዘረዝራል።</p>

<p>በሰነዱ ላይ እንደተጠቀሰው የኤርትራ መንግስት ወረራ ዋነኛ መንስኤ የንግድ ግንኙነትን፣ የወደብ አጠቃቀምን እና የኤርትራን ገንዘብ ከማሳተም ጋር የሚያራምደው የጋራ ጥቅምን የሚፃረር ጥገኛ አመለካከት በመሆኑ ይህ መሰረታዊ ችግር ሳይፈታና የችግሮቹ ምንጮች ሁሉ ስናነጥፍ ድንበር ብናካልልም ሌላ ሰበብ ፈልጎ ሰላማችንን ማደፍረሱ አይቀርም።</p>

<p>«ችግሩን ከድንበር ባሻገር ካሉ ምንጮች ጋር አያይዘን ከስር መሰረቱ በመፍታት ዘላቂ ሰላምን የሚያረጋግጥ አቅጣጫ ይዘን ልንታገልና ልንፈታው ይገባል» ያለ ለሠራዊቱ የተበተነው ሰነድ ውጤታማ መፍትሔ ከኤርትራ ጋር መልካም ጉርብትና የመፍጠር ግብ አንግቦ መንቀሳቀስ መሆኑን ጠቅሷል።</p>

<p>ይኸው ሰነድ ጨምሮም ከመከላከያ ሠራዊቱ የሚጠበቁ ያላቸውን ሶስት አበይት ተግባራት ዘርዝሯል። ሠራዊቱ 1ኛ- የመንግስት የማይታጠፍ ቋሚ የሰላም ስትራቴጂና ስትራቴጂውን ለማስፈፀም የሚወጡ ስልቶችን በጥልቀት መረዳት ይኖርበታል። 2ኛ- ሠራዊቱ እነዚህን በማስፈፀም ከፍተኛ ድርሻ የሚጫወት የሰላም ኃይል በመሆኑ ይህንን ለማረጋገጥ ብቁ ፖለቲካዊና ወታደራዊ ዝግጁነት ሊያደርግ ይገባል። 3ኛ- ይህንን ትክክለኛ ስታራቴጂ ስልት ሁሉም ሰው በደስታ ይቀበለዋል ማለት እንደማይቻል ጠቅሶ «መላ ሠራዊታችን የሻዕቢያን እና የጥገኛ ኃይሎች የማደናገር እንቅስቃሴ በብቃት እየመከተ መሰረት ሊያሳጣው ይገባል» በማለት ከሠራዊቱ የሚጠበቀውን በዝርዝር አስቀምጧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 26 ቀን 1997</a></p>

</body>
</html>	
