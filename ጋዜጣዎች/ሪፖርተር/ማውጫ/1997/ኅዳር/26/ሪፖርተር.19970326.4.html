<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ ለኖርማላይዜሽን ኮሚቴ ግማሽ ሚሊዮን ዶላር ርዳታ ሊሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ ለኖርማላይዜሽን ኮሚቴ ግማሽ ሚሊዮን ዶላር ርዳታ ሊሰጥ ነው</h2>


<p>የዓለም አቀፉ እግር ኳስ ማኅበር (ፊፋ) እግር ኳስ ፌዴሬሽንን እንዲያስተዳድር ኃላፊነት ለተሰጠው የኖርማላይዜሽን ኮሚቴ የግማሽ ሚሊዮን ብር ርዳታ ሊያደርግ ነው። ርዳታው የዘገየው የፌዴሬሽኑ የባንክ ሂሳብ ቁጥር በሚኒስቴር መስሪያ ቤቱ በመታሸጉ ነው።</p>

<p>የኢትዮጵያ እግር ኳስ ፌዴሬሽን እንዳስታወቀው የወጣቶች ስፖርትና ባህል ሚኒስቴር የፈዴሬሽኑን የቀድሞ የባንክ ሂሳብ እንዳይንቀሳቀስ ያገደበትን ደብዳቤ እንዲያነሳ ጥያቄ ቢያቀርብም የሚኒስቴር መስሪያ ቤቱ ጥያቄውን ባለመቀበሉ ፌዴሬሽኑ ኅዳር 23 ቀን 1997 ዓ.ም የራሱን የባንክ ሂሳብ ለመክፈት ተገዷል።</p>

<p>ፊፋ ርዳታ ለመስጠት የፈቀደው ከሳምንት በፊት ነበር። ፌዴሬሽኑ የባንክ ሂሳብ ቁጥሩን እንዲያሳውቅ ጠይቆ መልስ ባለማግኘቱ ርዳታው ሊዘገይ ችሏል በማለት የፌዴሬሽኑ ጸሐፊ አቶ ልዑልሰገድ በጋሻው አስታውቀዋል። አሁን ግን ፌዴሬሽኑ የራሱን የባንክ ሂሳብ ቁጥር በማሳወቁ ፊፋ ርዳታ ይሰጣል ተብሎ ይጠበቃል ሲሉ አቶ ልዑልሰገድ አስታውቀዋል።</p>

<p>በሌላ ዜና የምስራቅና መካከለኛው አፍሪካ እግር ኳስ ፌዴሬሽን «አል አምኡዲ ሲኒየር ቻሌንጅ ካፕ» ውድድር ሼህ መሀመድ ሁሴን አላሙዲ ካበረከቱት 500,000 ዶላር በተጨማሪ በጎ አድራጊዎች ዝግጅቱ በተሳካ ሁኔታ እንዲካሄድ በማገዝ ላይ መሆናቸውን ፌዴሬሽኑ አስታውቋል። የቅዱስ ጊዮርጊስ ስፖርት ክለብ ፕሬዚዳንት አቶ አብነት ገ/መስቀል ኅዳር 22 ቀን 1997 ዓ.ም 200ሺህ ብር ለዩኒፎርም፣ ለመጽሔት ዝግጅትና ለተለያዩ የማስታወቂያ ስራዎች ይረዳ ዘንድ ለዶ/ር አሸብር ወ/ጊዮርጊስ የኢትዮጵያ እግር ኳስ ፌዴሬሽን ፕሬዚዳንት አስረክበዋል።</p>

<p>በተጨማሪም ካቤ ኃ/የ/የግል ማህበር፣ /ብርጅስቶን/ ናሽናል ኦይል ካምፓኒ፣ ፋርሚዩክዩር የተባሉት ኩባንያዎች እያንዳንዳቸው 160,000 ብር በመክፈል የሴካፋ ውድድር ስፖንሰር አድርገዋል በማለት የእግር ኳስ ፌዴሬሽን ገልጿል።</p>

<p>የኢትዮጵያ እግር ኳስ ፌዴሬሽን እንዳስታወቀው ቃል የተገባውን ገንዘብ ጨምሮ እስከ ሦስት ሚሊዮን ብር ገቢ ይገኛል ተብሎ ይጠበቃል። በሌላ በኩል ታህሳስ 1 ቀን 1997 ዓ.ም በሸራተን ሆቴል በሚካሄደው የእራት ግብዣ ጨረታ ላይ ጠርቀም ያለ ገቢ ይሰበሰባል ተብሎ የሚጠበቅ ሲሆን ከቲኬት፣ ከቴሌቪዥን ማስታወቂያ ከሚገኘው ተጨማሪ ገንዘብ ጋር ፌዴሬሽኑ ከአምስት ሚሊዮን ብር በላይ ገቢ እንደሚገኝ የገንዘብ አሰባሳቢ ኮሚቴው ገምቷል። ይህ ገቢ ከተሳካ በኢትዮጵያ ታሪክ የመጀመሪያ ይሆናል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 26 ቀን 1997</a></p>

</body>
</html>	
