<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መብቴ ካልተጠበቀ፣ የጥቅም ጥያቄዬ መልስ ካላገኘ አልሠራም» ዶ/ር ወ/መስቀል ኮስትሬ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«መብቴ ካልተጠበቀ፣ የጥቅም ጥያቄዬ መልስ ካላገኘ አልሠራም» ዶ/ር ወ/መስቀል ኮስትሬ</h2>


<p>የኢትዮጵያ አትሌቲክስ ብሔራዊ ቡድን አሠልጣኝ ዶ/ር ወ/መስቀል ኮስትሬ መብታቸው ካልተከበረና ያቀረቡት የጥቅማ ጥቅም ጥያቄ ካልተመለሰ የማሰልጠኑን ሥራ ለመሥራት እንደሚቸገሩ በተለይ ለሪፖርተር ገልጹ።</p>

<p>ዶ/ር ወ/መስቀል ይህንን ያስታወቁት በአምስት ሺህ ሜትርና በአሥር ሺህ ሜትር የ1997 ዓ.ም አሠልጣኝ ሆኖ መመደባቸውን አስመልክተው የተሰማቸውን ቅሬታ እንዲያስረዱ ተጠይቀው ነው።</p>

<p>የብሔራዊ አሠልጣኝ ተብሎ ስመደብ ጥሩ ከሠራሁ ልመሰገን ካጠፋሁ እንድወቀስ የሚያደርግ ከፌዴሬሽኑ ጋር መዋዋል እፈልጋለሁ። «የኢትዮጵያ እግር ኳስ አሳድጋለሁ» በሚል ከፍተኛ ገንዘብ የሚከፈላቸው አሠልጣኞች አንድም የሠሩት ሥራ የለም። ነገር ግን በአምስት ሺህና በአሥር ሺህ ሜትር ተደጋጋሚ አስደሳች ውጤት ስናስመዘግብ የተሰጠ ክብርና ሙገሳ በገንዘብ አከፋፈሉ ላይ ተግባራዊ ሊሆን ካልቻለ ፌዴሬሽኑ የራሱን ውሳኔ ይወስን «እኔ ግን የጥቅማ ጥቅም ጥያቄዬ ካልተከበረ ለመሥራት እቸገራለሁ» በማለት በቀለም ልዩነት ቅድሚያ መስጠቱ እንዳሳዘናቸው ዶ/ር ወ/መስቀል ገልፀዋል።</p>

<p>ይህንኑ ጥያቄዬን ለፌዴሬሽኑ ጽ/ቤት ኃላፊ በጽሑፍ አቅርቤያለሁ ያሉት ዶ/ር ወ/መስቀል ቀደም ሲል ይከፈላቸው በነበረው ደሞዝ መሥራት አልችልም ብለዋል። ፌዴሬሽኑ ለዚህ ጥያቄ ምላሽ ካልሰጠ «ምርጫው የራሱ ነው» በማለት አስጠንቅቀዋል። አያይዘውም ዋና አሠልጣኝ ተብዬ እስከ ተመደብኩ ድረስ ረዳቶቼን የመመደብ፤ ለብሔራዊ ቡድን የሚመጥኑ አትሌቶችን የመምረጥ ሙሉ መብት የሚያጎናፅፍ ውል እንዲሰጣቸው እንደሚፈልጉ ዶክተሩ አስታውቀዋል።</p>

<p>«ማሰልጠን በስምምነት የሚሠራ የህብረት ሥራ ነው» ኢትዮጵያ የምትታወቅበት አምስትና አሥር ሺህ ሜትር አሠልጣኝ ሆኜ ስመደብ ለሥራዬ የማይመቹ፣ ሠርተው የማያሠሩ፣ ከሥልጣናቸው በስተጀርባ የተለያየ ዓላማ የሚያራምዱ ረዳቶች ተመድበውልኝ መስራት አልችልም። በዚህም አሠራር ውጤት ቢበላሽ ተጠያቂ አልሆንም የሚሉት ዶ/ር ወ/መስቀል «እገሌ ካላሰለጠነኝ አገራዊ ኃላፊነቴን አልወጣም» በሚል እየቀረቡ ያሉት ምክንያቶች የዚሁ መገለጫ መሆናቸውን አመልክተዋል።</p>

<p>በምርጫም ረገድ አትሌት ብርሃኔንና ኃይሌን ጨምሮ ለብሔራዊ ቡድን የሚመጥኑ አትሌቶችን በመምረጥ ለፌዴሬሹ ቴክኒክ ኮሚቴ አሳውቄያለሁ። በወጣው መስፈርት መሠረት የመጨረሻ ምርጫ ይካሄዳል። የምንሠራው በእቅድ ነው። በአንድ ኦሊምፒክ ዓመት እቅድ ውስጥ የሚዘልቀውና የማይዘልቀው አትሌት የሚለየው ባለው ወቅታዊ ብቃት ነው። ከዚህ ውጪ በዝናና ባለፈ ታሪክ መመረጥ ሊኖር አይገባም። ይህንን ለማድረግ ጣልቃ ገብነት አይደገፍም። እንደ ኃላፊነቴ የመምረጥ፣ የማሠልጠንና ረዳቶቼን የመመደብ ሙሉ መብት ካልተሰጠን የጥቅም ጥያቄዬ ቢመለስም ለመስራትና ሕዝብ የለመደበውን ድል ለማስመዝገብ ቃል ለመግባት እቸገራለሁ በማለት ዶ/ር ወ/መስቀል ከሚሰጣቸው ኃላፊነት ጋር ሙሉ ነፃነት ሊሰጣቸው እንደሚገባ አስታውቀዋል። ከዚህ ቀደም በአቴንስ ኦሊምፒክ የተፈጠረው ዓይነት ችግር እንዳይፈጠር ይህ አሠራር ተግባራዊ መሆን እንዳለበት አሳስበዋል።</p>

<p>በተያያዘ ዜና አትሌት ቀነኒሳ በቀለና ብርሃኔ አደሬ ለብሔራዊ ቡድን መመረጣቸውን ተቀብለው በዶ/ር ወ/መስቀል መሠልጠን እንደማይፈልጉ መግለፃቸው ተሰምቷል። ምክንያታቸውን ግን ይፋ አላደረጉም። ከዶ/ር ወ/መስቀል ጋር በአሥር ሺህና አምስት ሺህ ሜትር የተመደቡት ሻምበል ቶለሣ ቆቱ «ለፌዴሬሽኑ ብቁ ነህ በማለት እንዳሰለጥን መድቦኛል። እኔም ሥራዬን ጀምሬአለሁ። ምርጫው የዶ/ር ወ/መስቀል ሳይሆን የፌዴሬሽኑ ነው» በማለት ተናግረዋል።</p>

<p>የ1997 ዓ.ም የብሔራዊ አትሌቶች ምርጫ ቁጥር ከመብዛቱ ውጪ በየርቀቱ የተመደቡ አሠልጣኞችን ያላሳተፈ በመሆኑ ቅነሳ ሲካሄድ ጸብ ሊያስነሳ ይችላል በማለት አስተያየት የሰጡ አሉ። ምርጫው አትሌቶች ተወካዮቻቸውን ለመምረጥ አዲስ አቋም የያዙበት ወቅት በመሆኑና የቀድሞው አትሌት ተወካይ በቂ ደጋፊ እንዲኖራቸው ሆን ተብሎ የተደገፈ ምርጫ ነው በማለት አሰልጣኞችና አትሌቶች በይፋ ተናግረዋል።</p>

<p>በዶ/ር ወ/መስቀል ስላቀረቡት አቤቱታ የተጠየቁት የፌዴሬሽኑ ጽ/ቤት ኃላፊ አቶ ኪሮስ ነጋ «ዶ/ር ወ/መስቀል የፃፉት ማመልከቻ አልደረሰኝም» በማለት መልሰዋል። ቅሬታ ካላቸው ግን በፅሁፍ መግለፅ ይችላሉ ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 19 ቀን 1997</a></p>

</body>
</html>	
