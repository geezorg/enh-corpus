<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን ስለውሳኔው ምን ይላሉ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራውያን ስለውሳኔው ምን ይላሉ?</h2>


<p>«ሠላምን አልቀበልም ማለት ለኤርትራ ሕዝብም ሆነ መንግስት አይጠቅምም» ዶ/ር ኪዳኔ የተጋድሎ ሓርነት ኤርትራ የሃገራዊ ጉባዔ ሊቀመንበር።</p>

<p>በአሁኑ ጊዜ ከአራት ሌሎች ተቃዋሚ ድርጅቶች አጋር ግንባር በመፍጠር ላይ ናቸው። አዲስ አበባ አግኝተናቸው በጸደቀው የሠላም ሃሳብ ላይ አስተያየታቸውን ሰጥተውናል።</p>

<p>ጠቅላይ ሚኒስትር መለስ ያቀረቡትን የሠላም ሃሳብ ለረጅም ጊዜ ስንጠብቀው ነበር። ሊደገፍ ይገባል። የሚደገፍ ሃሳብ ነው። ሠላም ፈላጊዎች ሁሉ ይደግፉታል። አስመራ የምትገኘው መንግሥታዊ ስርዓት ህግና መንግሥት ተከትሎ የሚሄድ አይደለም። መንግሥት አለ ለማለት ያስቸግራል። ሠላምን አልቀበልም ማለት ለኤርትራ ሕዝብም ሆነ መንግስት አይጠቅምም። ይህንን ሃሳብ አልቀበልም የሚል በኢትዮጵያና ኤርትራ መልካም ግንኙነት ተጠቃሚ አልሆነም ብሎ የሚፈራ ብቻ ነው። እኛ እንደ ተቃዋሚ ፓርቲ ተቀብለነዋል። አንዳንድ ተቃዋሚዎች ደግፈነዋል ብለው መግለጫ አውጥተዋል፤ ሠምቻለሁ። ለምሳሌ እነ ስዩም ዕቁባይ እዝጊ ተቀብለነዋል ብለዋል። የሻዕቢያ አመራር አካል የነበሩ ተቃዋሚዎች እስካሁን ድረስ ምን አቋም እንደወሰዱ አላወቅሁም። የኤርትራ ሕዝብ ክፉኛ በሻዕቢያ ፕሮፖጋንዳ የተጠቃ ሕዝብ ነው። ኢትዮጵያ እንደገና ልትወረን ስለፈለገች ተነስ፣ ታጠቅ እያለ ሲያደናግረው ነበር። አሁን ግን ኢትዮጵያ ይህንን አቋም መያዟ የሻዕቢያ የማደናገር ዕቅድን እየዘጋ የሚሄድ ይመስለኛል።</p>

<p>ሌላው የሕዝባዊ ግንባር ዋና ጸሐፊ አቶ አል አሚን መሃመድ ሰዳት ደግሞ በኢትዮጵያ በኩል የቀረበውን ሃሳብ ኤርትራ በጭራሽ እንደማትቀበለው ገልጸዋል።</p>

<p>በሌላው በኩል ደግሞ «ያለው ችግር የሚፈታው የሄግ ውሳኔ ሲከበር ነው። ስለዚህ ከውይይትና ከማንኛውም ነገር በፊት ድንበሩ መካለል አለበት። በሄጉ ውሳኔ መሠረት ኢትዮጵያ ውሳኔውን ተቀብያለሁ ብላ፣ ሠራዊቷን ከኤርትራ መሬት አስወጥታ ድንበር መካለሉ እውን ሲሆን ሰላም ይመጣል» በማለት ዋና ጸሐፊው ተናግረዋል።</p>

<p>በዚህ ውይይት ኢትዮጵያ ያቀረበችው ሃሳብ ትክክለኛ ሃሳብ ነው ብሎ አቶ ሕሩይ ተድላ አቅርበው ነበር። ሆኖም አቶ አል አሚን ተቃዋሚ ፓርቲዎች ኤርትራ ውስጥ ሆነው መንቀሳቀስ ይችላሉ። የመድብለ ፓርቲ ስርዓት አለ። ሕገመንግስቱ ይፈቀድላቸዋል። ኢትዮጵያ ውስጥ ሆነው የኤርትራ ተቃዋሚዎች ነን የሚሉት የወያኔ ቅጥረኞች ናቸው። እነሱ ተቃዋሚ ሳይሆኑ ራሳቸውን በገንዘብ የሸጡ ናቸው በማለት ተናግረዋል።</p>

<p>«ከማካለሉ በፊት ውይይት መደረግ አለበት» ያሉት ደግሞ አቶ ሕሩይ ተድላ የኤርትራ ብሔራዊ ትብብር መሪ ናቸው። ያላቸውን አስተያየት ተጠይቀው ሲመልሱም፤ በጠቅላይ ሚኒስትሩ የቀረበውን የሠላም ሃሳብ እንደ አንድ ትልቅ እርምጃ አድርጌ እቆጥረዋለሁ። የኤርትራ ሕዝብ ደርሶበት ካለው ከፍተኛ ውድቀት የባሰ እና የከፋ ውድቀት እንዳይደርስበት፣ ወደ አልተፈለገ ሁኔታ እንዳይገባ፣ አምባገነኑ የኢሳያስ መንግስት በስፋትና በጥልቀት የቀረበውን የሠላም ሃሳብ አጥንቶ ሊቀበለው ይገባል እንላለን። ኢሳይያስ ይቀበለዋል ወይ ብለው ያስባሉ ተብለው ለተጠየቁት ጥያቄ ሲመልሱም መጀመሪያ አልቀበለውም ይላል። በኋላ ግን ይቀበለዋል። ምክንያቱም ሻዕቢያ የሚያካሂደው የትዕቢት ፖለቲካ ቢሆንም ኤርትራ ምንም የቀራት ነገር የለም። ሠራዊቱ ራሱ ስደተኛ ሠራዊት ሆኗል። የቀረውም ቢሆን እንደገና አዲስ ጦርነት ውስጥ መግባት አይፈልግም። ስለዚህ ጦርነት ቢፈልግም የሚዋጋለት ስለማይኖር የኋላ ኋላ ኢሳይያስም ቢሆን መቀበሉ አይቀርም። አልቀበለውም ብሎ መግለጫ ቢያወጣም ሁሉም በር ግን አልተዘጋም። ምክንያቱም መግለጫው የወጣው በኤርትራ የማስታወቂያ ሚኒስቴር በኩል እንጂ ኢሳይያስ ራሱ በአፉ አልቀበለውም አላለም። ሙሉ በሙሉም በሩ ስላልተዘጋም ማስታወቂያ ሚኒስቴር የተናገረውን ወደጎን ትቶ ተቀብዬዋለሁ ለማለት ይችላል። በሩ ክፍት ነው።</p>

<p>ሪፖርተር ለመሆኑ የሻዕቢያ ተቃዋሚ ድርጅቶች የቀረበውን ሃሳብ ትቀበሉታላችሁ ወይ? ብሎ ለጠየቃቸው ሲመልሱ በቅርቡ ስብሰባ ይኖረናል። አቋማችንን ግልፅ እናደርጋለን። ነገር ግን የኛ ፓርቲ ለሠላም የቆመ ነው። ይቀበለዋል። ምናልባት ሌሎቹ በእነ መስፍን ሃጐስ፣ በእነ ስዩም ዕቁባእዝጊ የሚመሩት ምን እንደሚሉ አላውቅም። ነገር ግን የማይቀበሉት ከሆነ ትልቅ የፖለቲካ ኪሣራ ይደርስባቸዋል። የቀረበው ሃሳብ ለተቃዋሚ ኃይሎች ሰፊና አመቺ መድረክ ፈጥሮላቸዋል። ሊጠቀሙበት ይገባል እላለሁ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 19 ቀን 1997</a></p>

</body>
</html>	
