<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ኤርትራውያን የመንግስት ሰራተኞች ወደ ስራቸው እንዲመለሱ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ኤርትራውያን የመንግስት ሰራተኞች ወደ ስራቸው እንዲመለሱ ጠየቁ</h2>


<p>የኢትዮ-ኤርትራ ግጭትን ተከትሎ ከመንግስት ስራ የተባረሩት ኤርትራዊያን ወደ ሥራ የመመለስ ጥያቄ አቀረቡ።</p>

<p>ከ50 በላይ በትውልድ ኤርትራዊ የሆኑና ቀደም ሲል በኢትዮጵያ መንግስት መ/ቤቶች በአብዛኛው በዝቅተኛ የሥራ መደብ ይሰሩ የነበሩ እነዚሁ ኤርትራዊያን ጥያቄውን ለአቅም ግንባታ ሚኒስቴር ያቀረቡት በቅርቡ የኢትዮጵያ መንግስት ያወጣውን የዜግነት ሕግ ተከትሎ ነው።</p>

<p>እነዚሁ አቤቱታ አቅራቢዎች ከሥራ በመባረራቸው ምክንያት በራሳቸውና በቤተሰባቸው ላይ የደረሰውን ጉዳት በመጥቀስ በኤርትራ ሕዝበ ውሳኔ ድምፅ ባለመስጠታቸው፣ በዜግነት ህጉ የሚጠበቅባቸውን በማሟላታቸው ወደ ሥራቸው እንዲመለሱ አቤቱታ ማቅረባቸውን ምንጮች ለሪፖርተር ጋዜጣ ገልፀዋል።</p>

<p>ከደህንነት ኢሚግሬሽንና ስደተኞች ጉዳይ ባለሥልጣን የተገኘ መረጃ እንዳመለከተው የኤርትራዊያንን አኗኗር ለመወሰን በወጣው መመሪያ መሰረት መስፈርቱን ያሟሉ ኤርትራዊያን ኢትዮጵያዊ ዜግነት ማግኘት የሚችሉ ቢሆንም ባለሥልጣኑ እስካለፈው ሳምንት መጨረሻ ድረስ ለኤርትራዊያን የኢትዮጵያ ዜግነት መታወቂያ መስጠት አለመጀመሩ ታውቋል። </p>

<p>የኤርትራዊያን አኗኗር ለመወሰን በወጣው መመሪያ መሰረት ኤርትራዊ ዜግነት ያላቸው ዜጎች የመንግስት ሥራን ላይ መሰማራት የሚችሉት እንደማናቸውም የውጪ ዜጎች በተደነገገው ሕግ መሰረት ሲሆን ከፀጥታ ጋር ሊያያዙ ከሚችሉ የግል ሥራዎች በስተቀር በሌሎች የግል ሥራዎች ግን እንደማንኛውም ኢትዮጵያዊ ሊሰሩ እንደሚችሉ ደንግጓል።</p>

<p>ሆኖም የኢትዮጵያ ዜግነት የሚፈቀድላቸው ኤርትራዊያን ለአቅም ግንባታ አቤቱታ ያቀረቡት ኤርትራዊያን ጉዳይ የመጨረሻ ውሳኔ ማግኘት የሚችለው በጠቅላይ ሚኒስትሩ ፅ/ቤት በኩል በመሆኑ ጉዳዩ ወደዚያው እንደሚመራ ምንጮቻችን ጠቅሰዋል።</p>

<p>ለጉዳዩ ቅርበት ያላቸው ምንጮቻችን በጉዳዩ ላይ በሰጡት አስተያየት «መንግስት ኤርትራዊያን ለነበሩ ግለሰቦች የኢትዮጵያ ዜግነት የሚሰጥ ከሆነ ወደ ሥራቸው የመመለስ ግዴታ ስለሚኖርበት ጥያቄው አግባብ ነው» ብለዋል።</p>

<p>የአቤቱታ አቅራቢዎች ጥያቄ በመንግስት በኩል ተቀባይነት ካገኘ ከስድስት ዓመት በላይ ደመወዝና ጥቅማጥቅም መክፈል ስለሚጠበቅበት መንግስት ላልታሰበ ከፍተኛ ወጪ ሊዳርገው እንደሚችል እነዚሁ ምንጮች ጨምረው ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 05 ቀን 1997</a></p>

</body>
</html>	
