<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለምስ/መካ/ አፍሪካ ዋንጫ ዝግጅት የሚኒስቴር መስሪያ ቤቱ ትብብር አደርጋለሁ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለምስ/መካ/ አፍሪካ ዋንጫ ዝግጅት የሚኒስቴር መስሪያ ቤቱ ትብብር አደርጋለሁ አለ</h2>


<p>ኢትዮጵያ እንድታዘጋጀው የተፈቀደውን የምስራቅና መካከለኛ አፍሪካ አገሮች ዋንጫ የሚኒስቴር መ/ቤቱ እንደሚደግፍ በደብዳቤ ማረጋገጡን እግር ኳስ ፌዴሬሽን ገለጸ። ቀደም ሲል ውድድሩን ለማዘጋጀት አንችልም የተባለው በመንግስት ትዕዛዝ ወይስ በሌላ የሚል ጥያቄ አስነስቷል።</p>

<p>የሚኒስቴር መስሪያ ቤቱ የውድድሩን መዘጋጀት እንደሚደግፍ ይፋ ያደረገው ፌዴሬሽኑን በቅርቡ የተረከበው የኖርማላይዜሽን ኮሚቴ ባቀረበው ጥያቄ መሠረት ነው።</p>

<p>በሼህ መሀመድ አላሙዲ ስም የተሰየመው የምስራቅና መካከለኛው አፍሪካ ዋንጫ አዲስ አበባ ቢዘጋጅ ትብብር እናደርጋለን በማለት ደብዳቤውን የጻፉት የወጣቶች ስፖርትና ባህል ምክትል ሚኒስትር አቶ መላኩ ጴጥሮስ መሆናቸውን ከፌዴሬሽኑ የተገኘው መረጃ ያስረዳል።</p>

<p>ለዚሁ ውድድር ለአባል አገሮች የተለያዩ የውድድር ጥሪ ደብዳቤ መጻፉን የገለጸው የኢትዮጵያ እግር ኳስ ፌዴሬሽን ሁሉም አባል አገሮች ይሳተፋሉ የሚል እምነት እንዳለው አስታውቋል።</p>

<p>ሙሉ የውድድሩ ወጪ የሚሸፈነው በዞኑ ፌዴሬሽን (ሴካፋ) ነው። አዘጋጅ አገሮች ወጪያቸውን ለመሸፈን የተቻለውም ዋንጫው በስማቸው የተሰየመላቸው ባለሃብት በሰጡት ለሦስት ዓመት የሚያበቃ በጀት ነው።</p>

<p>ከኤርትራ በስተቀር ዘጠኝ አገሮች በሚሳተፉበት በዚህ ውድድር የኢትዮጵያ እግር ኳስ ፌዴሬሽን ምንም ዓይነት ወጪ ሳያወጣ እስከ ሁለት ሚሊዮን የሚጠጋ ትርፍ ያገኛል ተብሎ ተገምቷል። በውድድሩ መካሄድ የተደሰቱ፣ ነገር ግን ጠንካራ ቡድን ላይኖር ይችላል የሚል ስጋት ያላቸው ክፍሎች እንደገለጹት ውድድሩን ለማዘጋጀት ቀደም ብሎ ስምምነት ላይ መደረሱ ይፋ ቢሆን ጠንካራ ቡድን መስራት ይቻል እንደነበር ተናግረዋል።</p>

<p>የወጣቶች ስፖርትና ባህል ሚኒስትር አቶ ተሾመ ቶጋ ካይሮ ሆነው ውድድሩን ለማዘጋጀት እንደማይቻልና ውድድሩን በሁለተኛ ደረጃ እንድታዘጋጅ ለተመረጠችው ሩዋንዳ ለማስተላለፍ ተገደናል በማለት የሴካፍ ጸሐፊ ሚ/ር ኒኮላስ መግለጻቸው ይታወሳል።</p>

<p>የኖርማላይዜሽን ኮሚቴ ጽ/ቤቱን ከተረከበ በኋላ ለሩዋንዳ የተሰጠውን ውድድር ተመልሶ እንዲመጣ አድርጓል።የሴካፋ ባለሥልጣናትንም አዲስ አበባ በማስጠራት የውድድሩን መርሃ ግብር ይፋ አድርጓል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 12 ቀን 1997</a></p>

</body>
</html>	
