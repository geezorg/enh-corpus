<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ንግድ ባንክ ዋና ግምጃ ቤት ሀሰተኛ ገንዘብ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ንግድ ባንክ ዋና ግምጃ ቤት ሀሰተኛ ገንዘብ ተገኘ</h2>


<p>የኢትዮጵያ ንግድ ባንክ ዋናው ግምጃ ቤት (Issue account) ከ200 ሺህ ብር በላይ ሀሰተኛ ገንዘብ (ፎርጅድ) መገኘቱን ምንጮች አመለከቱ። ጉዳዩ በኢንስፔክተሮች እየተጣራ መሆኑን ባንኩ አስታውቋል።</p>

<p>የኢትዮጵያ ንግድ ባንክ ቅርንጫፎች የዕለት ገቢ ተሰብስቦ ገንዘቡ በማሽን ጭምር ተቆጥሮ፣ የሚመለከታቸው ኃላፊዎች ተፈራርመውበት ወደ ዋና ግምጃ ቤቱ እንደሚገባ፣ ቅርንጫፍ ባንኮች ገንዘብ ሲያስፈልጋቸው ጥያቄ አቅርበው ከግምጃ ቤቱ ወጪ ሆኖ በተመሳሳይ መልኩ ገንዘቡ እንደሚላክላቸው ምንጮቻችን ጠቁመዋል። ሆኖም ኅዳር 22 ቀን 1997 ዓ.ም ከግምጃ ቤቱ ወጥቶ ለሰንጋተራ ንግድ ባንክ ከተላከው ገንዘብ ውስጥ 40 ሺ 200 ብር ሃሰተኛ ገንዘብ ሆኖ መገኘቱን የጋዜጣው ምንጮች ጠቁመዋል።</p>

<p>የቅርንጫፍ ባንኩ ባለሙያዎች ፎርጅድ ገንዘቡ የተረከብነው ከዋናው ግምጃ ቤት ነው በማለታቸው ምክንያት ከኅዳር 27 ቀን 1997 ዓ.ም ጀምሮ ባንኩ ኢንስፔክተሮችን በመላክ በግምጃ ቤት ያለውን ገንዘብ ማጣራት ጀምሯል። እንደምንጮቻችን ገለፃ ከሆነ የኢንስፐክተሮቹ ሥራ ባይጠናቀቅም እስካሁን ከግምጃ ቤቱ ከ180 ሺህ ብር በላይ ፎርጅድ ገንዘብ መገኘቱን፣ ለሰንጋተራ ባንክ ከተላከው ጋር ሲደመር ሀሰተኛ ገንዘቡ ከ200 ሺ ብር በላይ መሆኑን ማረጋገጣቸውን ገልጸዋል። ምናልባትም ኢንስትፔክተሮቹ ሥራቸውን ሲያጠናቅቁ ሊገኝ የሚችለው ፎርጅድ የገንዘብ መጠን ከዚህ የላቀ ሊሆን እንደሚችል ተናግረዋል።</p>

<p>ከዋናው ግምጃ ቤት ፎርጅድ ገንዘብ እንዴት ሊገኝ ቻለ?» የሚለው አጠያያቂና የባንኩን ሰራተኞችን ግራ ያጋባ ክስተት ነው የሚሉት ምንጮቻችን የባንኩ የመጨረሻ እምነት ያረፈበት ግምጃ ቤት እንዲህ ዓይነት ሁኔታ መታየቱ በራሱ አስደንጋጭ ያደርገዋል ብለዋል።</p>

<p>ከየቅርንጫፎች ወደ ዋናው ግምጃ ቤት ገንዘብ ሲላክ በማሽን ተቆጥሮ፣ እማኞች ባሉበት ታይቶ ርክክብ የሚፈጸም በመሆኑ ሀሰተኛ ገንዘቡ ሊገባ የሚችለው ቅርበት ባላቸው ሰዎች አማካይነት ብቻ መሆኑን ምንጮቹ ግምታቸውን አስቀምጠዋል። በተለይ ለሰንጋተራ ቅርንጫፍ የተላከው ገንዘብ ውስጥ በየመካከሉ ሀሰተኛ ብሩ እንደሚቀመጥ መደረጉ ሆን ተብሎ ጊዜ ተወስዶበት የተሰራ ተግባር መሆኑን ያረጋግጣል ብሏል።</p>

<p>አቶ ደሴ ሙሉዓለም የባንኩ የሕዝብ ግንኙነት ሥራ አስኪያጅ ከሪፖርተር ጋዜጣ በስልክ ተጠይቀው በሰጡት ምላሽ «መጠነኛ የሆነ ችግር አጋጥሟል። ሁኔታው ግን ከቁጥጥር ውጪ አይደለም።ችግሩን ለማጣራት ኢንስፔክተሮች ተመድበው ምርመራ እያካሄዱ ስለሆነ ምርመራው ሳይጠናቀቅ መግለጫ መስጠት ሒደቱን ያዛባል።» ብለዋል።</p>

<p>«ከጉዳዩ ጋር በተያያዘ በቁጥጥር ሥር የዋሉ ሰራተኞች ወይም ኃላፊዎች አሉ ወይ?» በሚል ለቀረበላቸው ጥያቄ «የሉም» የሚል አጭር ምላሽ ሰጥተዋል። የኢትዮጵያ ንግድ ባንክ የሰንጋ ተራ ቅርንጫፍ ስራ አስኪያጅ ስለሁኔታው ተጠይቀው «መረጃ ማግኘት የሚቻለው በሕዝብ ግንኙነት ክፍሉ ብቻ ነው» በማለት መረጃ እንደማይሰጡ ገልፀዋል።</p>

<p>የኢትዮጵያ ንግድ ባንክ የሚሰበሰበው የህዝብ ገንዘብ እና ወርቆች በዚሁ ግምጃ ቤት እንደሚቀመጡ ምንጮቻችን ጠቅሰው በግምጃ ቤቱ የዚህ አይነቱ ችግር ሲያጋጥምም ይህ የመጀመሪያው ነው ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 03 ቀን 1997</a></p>

</body>
</html>	
