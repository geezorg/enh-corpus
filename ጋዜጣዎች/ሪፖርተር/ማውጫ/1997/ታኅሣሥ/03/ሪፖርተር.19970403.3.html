<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዲኃህ ለምርጫ የድጋፍ ፊርማ እንደማያሰባስብ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዲኃህ ለምርጫ የድጋፍ ፊርማ እንደማያሰባስብ አስታወቀ</h2>


<p>ምርጫ ቦርድ ባወጣው ፕሮግራም መሰረት የምርጫ ድጋፍ ማሰባሰቢያ ጊዜ በአንድ ወር ቢራዘም የኢትዮጵያ ዴሞክራሲያዊ ኃይሎች ኅብረት የምርጫ ህጉን ለማሻሻል ከኢህአዴግ ጋር በተስማማው መሰረት የዕጩ ድጋፍ ፊርማ እንደማያሰባስብ አስታወቀ። ቦርዱ በበኩሉ ስለ ህጉ መሻሻል የሚያውቀው ነገር እንደሌለ በመጥቀስ ፓርቲዎች ያለውን ሕግ አክብረው እንዲንቀሳቀሱ አሳስቧል።</p>

<p>ዶ/ር መረራ ጉዲና የኅብረቱ ሊቀመንበር በተለይ ከሪፖርተር ጋዜጣ ጋር ባደረጉት ቃለ ምልልስ እንደገልፁት ኅብረቱ በቅርቡ ከኢሕአዴግ ጋር ባደረገው ውይይት እንዲሻሻሉ ካቀረባቸው በርካታ ጉዳዮች መካከል የምርጫ ሕጉን ማሻሻል በኢሕአዴግ በኩል ስምምነት ማግኘቱን አስታውሰዋል። በዚሁ መሰረት የፓርቲዎች ዕጩ ተወዳዳሪዎች 500 የድጋፍ ፊርማ ማሰባሰብ እንዳለባቸው የሚደነግገው አንቀጽ የምርጫውን ሚስጢራዊነት ስለሚጎዳ እንዲቀር ስምምነት ባለመገኘቱ ኅብረቱ ምርጫ ቦርዱ ባወጣው ፕሮግራም መሰረት የዕጩ ድጋፍ ፊርማ እያሰባሰበ አለመሆኑን አስታውቀዋል።</p>

<p>«የምርጫ ሕጉ ለሚመለከተው አካል ቀርቦ ሳይፀድቅ ወደ አፈፃፀሙ መግባታችሁ ችግር አይኖረውም ወይ?» ተብለው ለተጠየቁት ሲመልሱ «እኛ የምንፈልገውን እንዲሻሻል አቅርበናል፣ የተስማማንባቸውን ነጥቦች በመያዝ የማፅደቅ ስራ የገዢው ፓርቲ ነው። በቅርቡ ለፓርላማ ቀርቦ ይፀድቃል ብለን እንገምታለን» ብለዋል።</p>

<p>አቶ ተስፋዬ መንገሻ የብሄራዊ ምርጫ ቦርድ ምክትል ዋና ፀሀፊ ስለጉዳዩ አስተያየት ተጠይቀው በሰጡት ምላሽ «የምርጫ ሕጉ መሻሻል ጉዳይ በይፋ ለቦርዱ የቀረበ ነገር የለም። ኅብረቱ ከኢህአዴግ ጋር ቢወያይም ሕጉ እስከሚሻሻል ባለው ህግ መስራት ስለሚኖርብን እየሰራን እንገኛለን። ሕጉ የሚሻሻል ከሆነም ፕሮግራማችንን ከዚያ ጋር አጣጥመን መሄድ ግዴታችን ይሆናል።</p>

<p>ቦርዱ አሁን እየሰራበት ባለው ሕግ መሰረት የጊዜ ሰሌዳ አውጥቶ እየተንቀሳቀሰ መሆኑን አቶ ተስፋዬ አስታውሰው ፓርቲዎች ይህን አክብረው ሊንቀሳቀሱ ይገባል ብለዋል።</p>

<p>ኅብረቱ ከኢህአዴግ ጋር በተወያየበት ወቅት ትልቁ የልዩነት አጀንዳ የነበረው ምርጫ ቦርዱ ፈርሶ በገለልተኛ ወገኖች ይተካ የሚለው ሀሳብ በኢሕአዴግ በኩል ስምምነት ማጣቱ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 03 ቀን 1997</a></p>

</body>
</html>	
