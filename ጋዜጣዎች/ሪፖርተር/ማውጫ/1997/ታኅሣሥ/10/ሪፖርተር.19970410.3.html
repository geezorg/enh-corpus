<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በአየር ሰዓት ድልድሉ ካልተግባባን ኢህአዴግ 87 በመቶውን ለመውሰድ ይገደዳል» አቶ በረከት ስምኦን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በአየር ሰዓት ድልድሉ ካልተግባባን ኢህአዴግ 87 በመቶውን ለመውሰድ ይገደዳል» አቶ በረከት ስምኦን</h2>


<p>በመጪው ምርጫ የተወዳዳሪ ፓርቲዎችን የመገናኛ ብዙሃን አጠቃቀም ለመወሰን የወጣው መመሪያ ለውይይት በቀረበበት ወቅት በአየር ሰአት ድልድሉ ኢሕአዴግ የበለጠ ተጠቃሚ ሆኗል በሚል ለቀረበው ተቃውሞ በድልድሉ መግባታ ካልተቻለ ኢህአዴግ ህግ የሚፈቅድለትን 87 በመቶውን የአየር ጊዜ ለመውሰድ ይገደዳል በማለት የማስታወቂያ ሚኒስትሩ አቶ በረከት ስምኦን አስጠንቅቀዋል። ተቃዋሚ ፓርቲዎች በበኩላቸው ሚኒስትሩ ስልጣናቸውን በመጠቀም ለማስገደድ መሞከራቸው ተገቢ አለመሆኑን አስታውቀዋል።</p>

<p>ባለፈው ሀሙስ በምርጫ ቦርድ የመሰብሰቢያ አዳራሽ በተካሄደው ውይይት በክልልና በፌዴራል ደረጃ ለሚወዳደሩ ፓርቲዎች ከጥር 11 ቀን 1997 ዓ.ም ጀምሮ ተግባራዊ የሚሆን 248. ሰአታት ነፃ የአየር ጊዜ መመደቡ ተገልጿል። በክልል ደረጃ ለሚወዳደሩ ፓርቲዎች ደግሞ 22. ነፃ የአየር ሰዓት ተመድቧል። በድልድሉ መሠረት በፓርላማ መቀመጫ ለሌላቸው ፓርቲዎች አጠቃላይ ከተመደበው ነጻ የአየር ሰአት ውስጥ 10 በመቶ ለኢህአዴግ፣ ለኢዴኃህ እና ለቅንጅት ለአንድነት ለዴሞክራሲ ፓርቲዎች እኩል የሚካፈሉት 63 በመቶ እንዲሁም ቀሪውን 27 ከመቶ ፓርቲዎች በፓርላማ ውስጥ ባላቸው መቀመጫ መሰረት እንዲካፈሉት ተደልድሏል።</p>

<p>ፓርቲዎች ፓርላማ ውስጥ ባላቸው ውክልና መሰረት እንዲከፋፈል የወሰነውን 27 በመቶ የአየር ጊዜ ኢህአዴግ በፓርላማ ውስጥ ባለው ያልተመጣጠነ ውክልና ምክንያት ጠቅልሎ ለራሱ ያደርገዋል በማለት ተቃዋሚ ፓርቲዎች እንደማይስማሙበት ገልጸዋል።</p>

<p>የማስታወቂያ ሚኒስትሩ አቶ በረከት ስምኦን ፓርቲዎቹ ላቀረቡት ተቃውሞ በሰጡት ምላሽ በሳንቲም ደረጃ እየመነዘርን መደራደር ከጀመርንና ለመግባባት የማንችልበት ሁኔታ ከተፈጠረ ኢህአዴግ ህግ በሚፈቅድለት መሰረት ከተመደበው የአየር ሰዓት ውስጥ 87 በመቶው ለመውሰድ እንደሚገደድ አስታውቀዋል።</p>

<p>ያለው ሁለት አማራጭ ብቻ ነው ያሉት አቶ በረከት ስምኦን አንድም የወጣውን ድልድል መቀበል ወይም ህጉ በሚፈቅደው መሰረት በፓርላማ ውስጥ ባለው አብላጫ ውክልና መሠረት ነፃ የአየር ሰአቱን መከፋፈል እንደሆነ አመልክተዋል።</p>

<p>በኢትዮጵያ የብሮድካስት አዋጅ ወጥቶ ከአምስት ዓመታት በላይ ተግባራዊ አለመሆኑ ኢህአዴግ የመንግስት መገናኛ ብዙሃንን በሚፈልገው መልኩ ለምርጫ ውድድር መልእክት ማስተላለፊያ ለመደልደል አመቺ ሁኔታን እንደፈጠረለት ተቃዋሚ ፓርቲዎቹ ገልጸዋል። የመንግስት መገናኛ ብዙሃንን ለፓርቲው የፕሮፖጋንዳ ሥራ መጠቀሚያ እያደረጋቸው መሆኑንም አስታውቀዋል።</p>

<p>ኢህአዴግ የመንግስት መገናኛ ብዙሃንን ለፓርቲው የፕሮፖጋንዳ መጠቀሚያ አድርጎታል የሚለውን ቅሬታ እንደማይቀበሉ አቶ በረከት ገልፀዋል።፡በቴሌቪዥንም ሆነ በሬዲዮ ከሚተላለፉት ፕሮግራሞች መንግስት የሚመራውን ሥራ ከመናገር ውጪ የገዥው ፓርቲ የልማት ውጤት እንደሆነ ተደርጎ የሚዘገብበት አሰራር አለመኖሩን ተናግረዋል። ኢህአዴግ በመንግሥት የመገናኛ ብዙሃን በዚህ መልክ ያስተላለፈው ዘገባ መኖሩ በማስረዳት ከተረጋገጠ ተጠያቂ ለመሆን ዝግጁ መሆናቸውን አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 10 ቀን 1997</a></p>

</body>
</html>	
