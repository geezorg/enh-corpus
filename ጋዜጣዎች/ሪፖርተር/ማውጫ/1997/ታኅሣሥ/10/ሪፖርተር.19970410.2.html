<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግ «ለነፃና ፍትሃዊ ምርጫ ምቹ ሁኔታ መፍጠር» በሚል ርዕስ አልወያይም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሕአዴግ «ለነፃና ፍትሃዊ ምርጫ ምቹ ሁኔታ መፍጠር» በሚል ርዕስ አልወያይም አለ</h2>


<p>በኢንተር አፍሪካ ግሩፕ አዘጋጅነት ታህሳስ 16 እና 17 በተባበሩት መንግስታት የስብሰባ ማዕከል ሊካሄድ ታቅዶ በነበረው «የነጻ እና የፍትሀዊ ምርጫ ምቹ ሁኔታዎችና እና የመገናኛ ብዙሃን ሚና» ላይ ኢህአዴግ የምወያይበት ርዕሰ ጉዳይ አይደለም ማለቱን ምንጮች ለሪፖርተር ገለፁ። ተቃዋሚ ፓርቲዎች ኢሕአዴግ ባይሳተፍም ውይይቱ በሌለበት ሊካሄድ ይገባል ሲሉ ኃሳብ አቅርበዋል።</p>

<p>መጪውን ውይይት በሚመለከት በዝግ ስብሰባ ባለፈው ዓርብ ምሽት የኢትዮጵያዊያን ዴሞክራሲያዊ ኃይሎች ቅንጅት፣ የኢትዮጵያዊያን ዴሞክራሲያዊ ኃይሎች ህብረት፣ መላው ኢትዮጵያ ዲሞክራሲ ፓርቲ የተወያዩ ሲሆን በኢሕአዴግ በኩል የማስታወቂያ ሚንሲትሩ አቶ በረከት ስምኦን በተለይ ከምርጫ ጋር በተያያዘ የምንነጋገርበት ርዕሰ ጉዳይ የለም በማለት ውይይቱ እንደማያስፈልግ በመጥቀስ መከራከሪያ አቅርበዋል።</p>

<p>በተቃዋሚ ፓርቲዎቹ በኩል ደግሞ ለገዢው ፓርቲ ታማኝ የሆነው ምርጫ ቦርድ ፈርሶ እንደገና የማደራጀት ጉዳይ፣ የምርጫ ሕግ ማሻሻል ጉዳይ፣ የነፃና ፍትሃዊ ምርጫ አካሄድ፣ የመራጮች እና የታዛቢዎች ጉዳይ ትኩረት ሰጥተን ልንወያይባቸው ከሚገቡት አንገብጋቢና ትኩረት የሚሹ በመሆናቸው ኢሕአዴግ ሊገኝ ይገባል የሚል ሃሳብ አቅርበዋል።</p>

<p>ተቃዋሚዎች በተለይ አንዳንድ አባላቶቻቸው በገዢው ፓርቲ ካድሬዎች እስራት ይፈፅምባቸዋል። ሕዝቡም ለመምረጥ ዕጩዎችም ለመወዳደር የሚፈሩበት ሁኔታም ስላለ የውይይቱ መካሄድ ትልቅ ጠቀሜታ እንደሚኖረው አስረድተዋል።</p>

<p>አንዳንድ ፓርቲዎቹ ኢሕአዴግ በውይይቱ ላይ አልገኝም ካለ መብቱ መሆኑን በመጥቀስ ሌሎች ፓርቲዎች በውይይቱ አልተገኙም ተብሎ እንደሚታለፈው ሁሉ ኢሕአዴግም ካልተገኘ ተቃዋሚ ፓርቲዎች በርዕሰ ጉዳይ ላይ ብቻቸውን ሊወያዩ ይገባል በማለት ኃሳብ አቅርበዋል።</p>

<p>በመጨረሻም ከዚሁ ርዕሰ ጉዳይ ጋር በተያያዘ በድጋሚ ከኢሕአዴግ ጋር ለመወያየት ቀጣይ ቀጠሮ መያዙን ምንጮቻችን አመልክተው በዚሁ ምክንያት ለታህሳስ 16 እና 17 ተይዞ የነበረው ውይይት ላልተወሰነ ጊዜ መራዘሙ የግድ መሆኑን ገልጸዋል።</p>

<p>ኢንተር አፍሪካ ግሩፕ አውጥቶት በነበረው ፕሮግራም መሰረት ታህሳስ 16 ቀን የመገናኛ ብዙሃን ባለሙያዎች ታህሳስ 17 ቀን ደግሞ ፓርቲዎች ከምርጫ ጉዳይ ጋር በተያያዘ የሚወያዩበት እንደነበር ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 10 ቀን 1997</a></p>

</body>
</html>	
