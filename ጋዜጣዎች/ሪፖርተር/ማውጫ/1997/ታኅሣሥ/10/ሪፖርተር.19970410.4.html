<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ቡድን የዋንጫ ጉዞ እየሰመረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ቡድን የዋንጫ ጉዞ እየሰመረ ነው</h2>


<p>በምስራቅና መካከለኛው አፍሪካ ዋንጫ ውድድር የኢትዮጵያ ብሔራዊ ቡድን ሁለተኛ ድሉን አስመዘገበ። ቡድኑ ሐሙስ እለት ታንዛንያን ሁለት ለባዶ በማሸነፍ ወደ ሁለተኛ ዙር ለማለፍ እድሉን አስፍቷል። ዋንጫ የመሳም ግምት ተሰጥቶታል። </p>

<p>የተወዳዳሪ ቡድን አሰልጣኞች ኢትዮጵያና ብሩንዲ ለዋንጫ ይደርሳሉ የሚል አስተያየት ሰጥተዋል። በሌላ በኩል የኢትዮጵያ ብሔራዊ ቡድን አሰልጣኞች ቡድናቸው ተረጋግቶ እንዲጫወት ማንኛውም የጎል ሙከራ ሲደረግ መጀመሪያ የበረኛ አቋቋም፤ በሁለተኛ ደረጃ የጎሉን ክፍተት አይተው ኳስን እንዲመቱ በመሃላ እንዲነግሯቸው በርካታ ተመልካቾች መክረዋል። አንድ ተመልካች ሊታመኑ የማይችሉ ጎሎች ሲስቱ አይተው አጥቂዎቻችን «ጎሉን ሳላይ ኳስ አልመታም። ጎሉን ሳላይ ጎል አልሞክርም» በማለት አንድ ሺህ ጊዜ እንዲጽፉ ቢደረግ ምናልባት ልባቸው ውስጥ ይታተም ይሆናል በማለት ተናግረዋል።</p>

<p>የኢትዮጵያ ቡድን የዋንጫ ባለቤት እድሉን እያለመለመ መሆኑ ከአፍሪካ እግር ኳስ ኮንፌዴሬሽን በስተቀር ሁሉንም ወገኖች አስደስቷል።</p>

<p>አዲስ አበባ እየተካሄደ ባለው 28ኛው የምስራቅና መካከለኛው አፍሪካ አገሮች (ሴካፋ) ውድድር የኢትዮጵያ ብሄራዊ ቡድን የዋንጫ ባለቤት ከሆነ ለቡድኑ ኮከብ ተጫዋች የአሜሪካን አገር ጉብኝት እንደሚዘጋጅ አቶ ታዬ ወግ ደረስ ለሪፖርተር ገለፁ።</p>

<p>በዋሽንግተን ዲሲ የላሊበላ ሬስቶራንት ባለንብረትና ነዋሪ የሆኑት አቶ ታዬ ይህንን ያስታወቁት የኢትዮጵያ ቡድን ከሩዋንዳ ጋር ያደረገውን ጨዋታ ከተከታተሉ በኋላ ነው። ቡድኑ ከሩዋንዳ ጋር ባደረገው ጨዋታ ያለ ጐል ባዶ ለባዶ ቢለያይም በቀሪ ጨዋታዎች በማሸነፍ የዋንጫ ባለቤት ከሆነ አሜሪካን አገር ለሽርሽር የሚጋበዘው ተጨዋች የመጓጓዣ፣ የሆቴል፣ በአሜሪካን ቆይታው የሚያስፈልጉትን ማንኛውንም ነገሮች ያሟሉለታል። </p>

<p>አቶ ታዬ የተረሱ የቀድሞ ብሔራዊ ቡድን ተጫዋቾችን ወደ አሜሪካ በመውሰድ ይታወቃሉ። ከሁለት ዓመት በፊት በመኪና አደጋ እግሩ ተሰብሮ የነበረውንና ከነቤተሰቦቹ ችግር ላይ የወደቀውን ሙሉጌታ ብርሃኔና ሙሉዓለም እጅጉን ሙሉ ወጪያቸውን በመቻል አሜሪካ ወስደዋል።የሁለቱም ተጫዋቾች ኑሮ ተቀይሮ ቤተሰቦቻቸውን መርዳት ጀምረዋል። ሰለሞን መኮንንም (ሉቼ) ይህንኑ እድል አግኝቷል። ወደ አገር ቤት ለመመለስ ችግር ገጥሞት የነበረውን ሻምበል ምሩፅ ይፍጠር ካናዳ በመሄድ ወደ አሜሪካን በማስመጣት የአስር ዓመት ቪዛ አሰጥተውታል።</p>

<p>አቶ ታዬ እንዳስታወቁት እነዚህን ነባር ዝነኛ ተጫዋቾች በመርዳታቸው የሚደሰቱ ሲሆን አስፋው ባዩን፣ ገዛኸኝ ማንያዘዋልን፣ ክብሮም ተወልደ መድኅና ጐሹ ወልዴን የመሰሉ ድንቅ ተጫዋቾች በኑሯቸው መሻሻል ሳያሳዩ ሕይወታቸው ማለፉ እንደሚያሳዝናቸው አስታውቀዋል። በመጨረሻም የኢትዮጵያ ቡድን የሚለብሰውን ማሊያ የአገሩ ባንዲራ ቢሆን ጥሩ ነው ብለዋል። ይህንንም ለማመቻቸት ዝግጁ ነኝ ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 10 ቀን 1997</a></p>

</body>
</html>	
