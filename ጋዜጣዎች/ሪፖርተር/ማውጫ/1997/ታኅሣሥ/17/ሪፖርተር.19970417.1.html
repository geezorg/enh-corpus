<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከጦርነቱ በፊት ድርብ ዜግነት የሰጠቻቸውን ጦርነቱ ሲጀመር ዜግነት አልባ አድርጋቸዋለች - የካሳ ኮሚሽን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከጦርነቱ በፊት ድርብ ዜግነት የሰጠቻቸውን ጦርነቱ ሲጀመር ዜግነት አልባ አድርጋቸዋለች - የካሳ ኮሚሽን</h2>


<p>የኢትዮጵያንና የኤርትራን ጉዳይ የሚመለከተው የካሳ ኮሚሽን ኢትዮጵያ ውስጥ የሚኖሩ ኤርትራውያን ኢትዮጵያዊ ዜጋ ናቸው። በሪፈረንደሙ መሳተፋቸውና ጦርነቱ መነሳቱ ኢትዮጵያዊ ዜግነታቸውን አላቋረጠም ሲል ሰሞኑን ወሰነ።</p>

<p>በዚህ መሰረት ከአገር የተባረሩትን፣ ኢትዮጵያ ውስጥ የቀሩትን፣ በኤርትራና ሌላ ሶስተኛ አገር ውስጥ የሚኖሩትን ሰዎች የኢትዮጵያ ዜግነት ማጣት ሕጋዊነት መርምሮ ውሳኔ የሰጠው በጦርነት ሁኔታ ውስጥ የሚገኝ አገር የጠላት ዜጋ ጭምር የሆኑትን ሰዎች ሌላ ዜግነት በዘፈቀደና ህግን በሚጥስ መንገድ ከዜግነት ሊነቅል አይችልም ከሚል መነሻ ነው።</p>

<p>በአልጀርሱ ስምምነት መሰረት የመጨረሻ ይግባኝ የማይባልበትና አስገዳጅ በሆነው በዚህ ውሳኔ መሰረት ኢትዮጵያ ለኤርትራውያን ድርብ የኢትዮጵያ ዜግነት ሰጥታለች። ይህንንም ጦርነቱ እስከተነሳበት ጊዜ ድረስ እንዲቀጥልና እንዲቆይ አድርጋለች ጦርነቱ ከተነሳ በኋላ የማይናቅ ቁጥር ያላቸውን ሰዎች ኤርትራውያን ናቸው በማለት ዜግነት የሌላቸው ሰዎች እንዲሆኑ አድርጋለች ሲል በውሳኔው ገልጿል።</p>

<p>ጥምር ዜግነትን በተመለከተ ኮሚሽኑ የሰጠው ውሳኔ እንደሚገልፀው «ኤርትራ የምትባል አዲስ አገርና መንግሥት ከመፈጠሯ ጋር ተያይዞ የተከሰተውን ያልተለመደ እንግዳ የሽግግር ሁኔታ እንዲሁም እ.ኤ.አ ከ1993 ውሳኔ ሕዝብ በፊትና በኋላ ሁለቱም ሀገሮች የተከተሉትን አፈጻጸም ከቁጥር በማስገባት እነዚያ በውሳኔ ህዝቡ ለመሳተፍ ቅድመ ሁኔታውን ያሟሉት ሁሉ ድርብ ዜግነት አግኝተዋል... ኢትዮጵያም የገዛ ራሷ ዜጐች አድርጋ መቁጠሯን ቀጥላበታለች» ሲል ወስኗል። </p>

<p>ኮሚሽኑ ይህንን ውሳኔውን ያጠናከረው እ.ኤ.አ በ1996 የሁለቱ አገሮች ከፍተኛ ባለሥልጣናት በኢትዮ-ኤርትራ አራተኛው የጋራ ኮሚሽን ስብሰባ ላይ ባደረጉ ስምምነት ኤርትራውያን ኢትዮጵያውያንም ጭምር ሆነው ወደፊት በፈቃዳቸው አንዱን እስኪመርጡ ድረስ በዚሁ ሁኔታ እንዲቀጥሉ መስማማታቸውን ተመርኩዞ መሆኑን ገልጿል።</p>

<p>ኢትዮጵያ ውስጥ የሚገኙትን ነገር ግን ያልተባረቱትን ኤርትራውያን አስመልክቶ ኮሚሽኑ በሰጠው ውሳኔ እነዚህ ሰዎች ኢትዮጵያዊ ዜግነታቸውን እንዲያጡና በውጭ አገር ዜግነት እንዲመዘገቡ የተደረገው ለኢትዮጵያ ደህንነትና ፀጥታ አስጊ ስለመሆናቸው ወይም ይህን የመሰለ ሌላ ምክንያት ስለመኖሩ የቀረበ ማስረጃ ሳይኖር ነው ብሏል። ልዩ አስተያየት የሚያስፈልጋቸው ሰዎች ቢኖሩ እንኳን ይህን ማድረግ የሚያስችል የማጣራት ዘዴ አልነበረም በማለት ወስኗል።</p>

<p>በአንፃሩም ኤርትራ ኢትዮጵያዊ ዜግነታቸውን እንዲያጡ የተደረጉት ኤርትራውያን በሙሉ ኢትዮጵያዊ ዜግነታቸው እንዲመለስላቸው ያቀረበችው ጥያቄና እንዲሁም ኢትዮጵያ ውስጥ የሚኖሩ ተመሳሳይ እርምጃ ያልተወሰደባቸው ሰዎች ይኸው እርምጃ እንዳይወሰድባቸው ከወዲሁ ውሳኔ ይሰጥልኝ ስትል ያቀረበችውን ጥያቄ ከስልጣኔ ውጭ ነው ብሏል። ለዚህ የሰጠው ምክንያት በአልጀርሱ ስምምነት መሠረት የተሰጠው ስልጣን እነዚህን ጉዳዮች በዚህ መልክ እንዲያስተናገድ የሚያስችለው ባለመሆኑ እንደሆነ ጠቅሷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 17 ቀን 1997</a></p>

</body>
</html>	
