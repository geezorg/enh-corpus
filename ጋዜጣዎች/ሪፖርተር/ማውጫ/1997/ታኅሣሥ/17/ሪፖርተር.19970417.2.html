<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲሱ የፀረ ሙስና አዋጅ ማሻሻያ በማረሚያ ቤት ያሉትን አይመለከተም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዲሱ የፀረ ሙስና አዋጅ ማሻሻያ በማረሚያ ቤት ያሉትን አይመለከተም</h2>


<p>አዲሱ የፌዴራል የሥነ ምግባርና ፀረ-ሙስና ኮሚሽን ልዩ የስነ ሥርዓትና የማስረጃ ሕግ ማሻሻያ በእስር ላይ ያሉትን እንዳይመለከት ተደርጐ ሲደነገግ የኢትዮጵያ የህግ ባለሙያዎች ማህበርና ሌሎች የህግ ባለሙያዎች በህገ መንግስቱ መሰረት እንዲሻሻሉ የጠየቋቸው የረቂቁ ክፍሎች ተቀባይነት ሳያገኝ ሕጉ ሀሙስ እለት ጸድቋል።</p>

<p>በአዋጁ ማሻሻያ እንደተጠቀሰው «አዋጅ ቁጥር 235/93 በሥራ ላይ ከመዋሉ በፊት ተፈጽመው ምርመራቸው በሌሎች አካላት በጅምር ወይም በሂደት ላይ ያለም ሆነ የተጠናቀቁ ወይም በፍርድ ቤት በመታየት ላይ ያሉ የሙስና እና ከሙስና ጋር የተያያዙ የወንጀል ጉዳዮች በነበሩበት ሁኔታ ቀጥለው ውሳኔ ያገኛል» ይላል።</p>

<p>የአዋጁ ማሻሻያ ለም/ቤቱ ለውሳኔ ባለፈው ሐሙስ በቀረበበት ወቅት በሕዝብ አስተያየት መስጫ መድረክ ከኢትዮጵያ የህግ ባለሙያዎች ማህበር እና ከአዲስ አበባ ዩኒቨርስቲ የዋስትና መብት የዜጐች ሕገመንግስታዊ መብት በመሆኑ ስልጣኑም የፍ/ቤት ነው፣ በሙስና የተጠረጠር ሰው ንብረት በሙሉ ይታገዳል መባሉና ያለ ፍርድ ቤት ትዕዛዝ ስልክ የሚጠለፍበት ሒደትን ቢቃወሙም ተቀባይነት ሳያገኝ ቀርቷል።</p>

<p>በዕለቱ የኮሚሽኑ ተጠሪነት ለጠ/ሚ/ሩ መሆን የለበትም ሲሉ የተቃወሙት የተከበሩ አቶ አኔቦ ወ/ጊዮርጊስ የጠቅላይ ሚኒስትሩ ደሞዝ፣ የጉዞ አበል አለመታወቅ፣ የአንዳንድ ሚኒስትሮች የግል ቤታቸውን እያከራዩ በመንግሥት ቤት እንደሚኖሩ በመጥቀስ ተቃውመዋል። ኮሚሽኑ ለም/ቤቱ ተጠሪ እንዲሆን ጠይቀዋል። ያለ ፍርድ ቤት ትዕዛዝ በሙስና ተጠረጠረ የተባለ ሰው የስልክና የደብዳቤ ግንኙነት መጥለፍ አግባብነት የለውም ብለዋል። የተጠረጠረ ሰውን ንብረት በሙሉ ማገድም ፍትሐዊ እንዳልሆነ ጠቅሰዋል።</p>

<p>ሻለቃ አድማሱ መላኩ መንግስት ሙስናን ለመታገል ቁርጠኝነት እንደሌለው ጠቅሰዋል። ቁርጠኝነት ቢኖር በሙስና ድርጊት ተሳትፈውናል የሚሉ የገዢው ፓርቲ አባላትን በግምገማ አማካይነት ነፃ ማውጣት አግባብ አለመሆኑን ጠቁመዋል።</p>

<p>የም/ቤቱ የህግና አስተዳደር ጉዳይ ቋሚ ኮሚቴ ሰብሳቢ በበኩላቸው መንግሥት ከማንኛውም በላይ ሙስናን የሚዋጋ ኃይል መሆኑን ጠቅሰው የሚቀርበው ተቃውሞ ሙስናን ለመዋጋት የሚደረገውን ትግል የሚያደናቅፍ መሆኑን ገልጸዋል።</p>

<p>ሌላው የም/ቤቱ አባል አቶ ደረጀ በቀለ አገሪቱ የተያያዘችው ሙስናን የመዋጋት ጥረት በጥሩ ሁኔታ ላይ የሚገኝ መሆኑን ጠቁመው ገዢው ፓርቲ ሙስናን ለመዋጋት ቁርጠኝነት የታየበት እንደሆነም አመልክተዋል።</p>




<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 17 ቀን 1997</a></p>

</body>
</html>	
