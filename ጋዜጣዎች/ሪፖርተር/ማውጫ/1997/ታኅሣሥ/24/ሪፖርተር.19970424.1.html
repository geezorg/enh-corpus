<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚድሮክ በ68 ሚሊዮን ብር የቀረጥ ዕዳ ተከሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሚድሮክ በ68 ሚሊዮን ብር የቀረጥ ዕዳ ተከሰሰ</h2>


<p>ሚድሮክ ኢትዮጵያ ለሸራተን አዲስ ሆቴል ግንባታ የሚያገለግሉ እቃዎችን በተለያዩ ጊዜያት ያለቀረጥ ሲያስገባ ከቆየ በኋላ «ልንከፍል የሚገባን ቀረጥ ታክስ ቢኖር ለመክፈል ግዴታ የምንገባ መሆናችንን እንገልጻለን» በማለት በደብዳቤ ግዴታ የገባ ቢሆንም የሚፈለግበትን 68 ሚሊዮን ብር ግን ለመክፈል ፈቃደኛ አልሆነም በማለት የኢትዮጵያ ጉምሩክ ባለሥልጣን በታህሳስ 18/1997 የፍትሐብሔር ክስ መሠረተ።</p>

<p>ጉምሩክ በፌዴራል ከፍተኛ ፍርድ ቤት 1ኛ ፍትሐ ብሄር ችሎት ቀጥተኛ ክስ የመሠረተበት የማመልከቻ ሰነድ እንደሚያስረዳው ሚድሮክ ኢትዮጵያ እቃዎቹን ቀረጥና ታክስ ሳይከፍል ሊያስገባ የቻለው የቀረጥ ነጻ መብቱን የኢትዮጵያ ኢንቨስትመንት ኮሚሽን እስከሚያጸድቅለት ድረስ እንደሆነ በደብዳቤ ገልጾ ይህ ሳይሆን ቀርቶ የሚፈለግበት ክፍያ ካለ እንደሚከፍል ግዴታ ገብቶ መሆኑን ይዘረዝራል።</p>

<p>ሚድሮክ ኢትዮጵያ እቃዎቹን ያስገባው በሸራተን አዲስ ግንባታ ብሎ ሲሆን ሆቴሉ ተጠናቆ ስራ ከጀመረ ደግሞ አመታትን አስቆጥሯል። ሆኖም ግን ለግንባታው የሚያገለግሉት ዕቃዎች የገቡበት ሰነዶች ሳይዘጉ በእንጥልጥል እንዲቆዩ ከማድረጉ በተጨማሪ መንግስት ሊያገኝ የሚገባውን ቀረጥና ታክስ ያለአግባብ እንዲጓተት አድርጓል በማለት ጉምሩክ በክሱ ማመልከቻ አስፍሯል።</p>

<p>የቀረጥና ታክሱን አከፋፈል በሚመልከት ሚድሮክ በእንጥልጥል ሳይዘጉ የቀሩትን ሰነዶች እንዲዘጋ ነሐሴ 22 ቀን 1992 ዓ.ም በደብዳቤ መጠየቁን ጉምሩክ በማመልከቻው ገልጾ ለተጻፈው ደብዳቤ ሚዲሮክ በሰጠው ምላሽ የተጠየቀውን ቀረጥ አምኖ ነገር ግን ለኢንቨስትመንት ባለሥልጣን ያቀረቡት አቤቱታ ታይቶ ውሳኔ እስከሚሰጥ ድረስ እንድንጠብቃቸውና በዱቤ ዋስትና መስተናገዳቸው እንዲቀጥል ጠይቀዋል በማለት በማመልከቻው ጠቅሷል።</p>

<p>ሚድሮክ ያለበትን የቀረጥ ሂሳብ እንዲከፍል ሚያዝያ 13 ቀን 1996 ዓ.ም በተጻፈ ማስጠንቀቂያ በድጋሚ መጠየቁን ጉምሩክ በክሱ ማመልከቻ ገልጾ ሆኖም ግን ተመሳሳይ መልስ በማግኘቱ ከዚህ በላይ መታገስ ስለማይችል ክስ ለመመስረት መገደዱን ገልጿል።</p>

<p>ጉምሩክ እንዲከፈለው የጠየቀው በዲክላራሲዮን ተመዝግበው ያለቀረጥ ለገቡ እቃዎች 68,475,101.0 ብር እንዲሁም እያንዳንዱ እቃ ከአገር ውስጥ ከገባበት ቀን አንስቶ ከሚታሰብ ወለድ እና ወጪና ኪሳራ ጨምሮ እንደሆነ ማመልከቻ ያስረዳል።</p>

<p>የፌዴራል ከፍተኛ ፍርድ ቤት 1ኛ ፍትሐብሔር ችሎት ቀጥተኛ ክስ በታህሳስ 22/1997 ዓ.ም መዝገቡን መርምሮ ተከሳሾቹ መልስ ፅፈው እንዲያቀርቡ በማለት ትዕዛዝ አስተላልፎ ቀጠሮ ሰጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 24 ቀን 1997</a></p>

</body>
</html>	
