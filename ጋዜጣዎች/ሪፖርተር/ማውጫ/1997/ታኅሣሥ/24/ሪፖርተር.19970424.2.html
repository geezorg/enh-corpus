<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአሰብና ምፅዋ ንብረታቸው የተወረሰባቸው የመንግስት ዋስትና ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከአሰብና ምፅዋ ንብረታቸው የተወረሰባቸው የመንግስት ዋስትና ጠየቁ</h2>


<p>ከአሰብና ምፅዋ ንብረታቸው የተወረሰባቸው ነጋዴዎች ዕዳቸውን ለባንኮች ባለመክፈላቸው ንብረታቸው እየተሸጠ በመሆኑ መንግሥት ዋስትና እንዲሰጣቸው ጠየቁ። መንግስት ባንኮቹን ማዘዝ እና ዋስትና መስጠት የማይችል መሆኑን ገለፀ።</p>

<p>6ኛው የመንግስትና የንግዱ ህብረተሰብ የጋራ ምክክር መድረክ ላይ ንብረታቸው ከወደቦቹ የተወረሰባቸው ነጋዴዎች ተወካይ አቶ ማርቆስ ከበደ ባቀረቡት ጥያቄ ሰባት ዓመት ሙሉ ለመንግስት ጥያቄ በማቅረብ ላይ መሆናቸውን ገልፀው ከባንክ ተበድረው ያመጡት ንብረት በመወረሱ ባንኮች ንብረታቸውን በመሸጥ ላይ በመሆናቸው የመንግስትን ዋስትና ጠይቀዋል።</p>

<p>ንብረታቸው የተወረሰባቸው ነጋዴዎች ተወካይ በስብሰባው ላይ እንደተናገሩት ባንኮች በዕዳ ንብረታቸውን እየሸጡ በመሆኑ መንግስት ጥበቃ ሊያደርግላቸውና ፋታ ሊሰጣቸው እንደሚገባ ገልፀዋል።</p>

<p>የብሔራዊ ባንክ ባወጣው መመሪያ መሰረት ንብረታቸው ተዘርፎ ዕዳ ባለመክፈላቸው ተጨማሪ ብድር እንደማይሰጣቸው ተወካዩ ገልፀው በባንኮቹ እርምጃ ንብረታቸው እየተሸጠና እየወደቀ መሆኑን ጠቁመዋል።</p>

<p>የንግድና ኢንዱስትሪ ልማት ሚኒስትር አቶ ግርማ ብሩ በወቅቱ በሰጡት ምላሽ ከአሰብ ላይ የተወሰደው ንብረት የመንግስት ጭምር ነው። መንግስት ካሳ መክፈልም ሆነ ባንኮችን ተዋቸው ማለት እንደማይችል ገልፀዋል። ዋስትናም እንደማይሰጥ ተናግረዋል።</p>

<p>«መንግስት ለባንኮች የተለየ ትዕዛዝ የሚሰጥ ከሆነ ችግሩ ሲፈጠር ከነበረው ሁኔታ የበለጠ ውስብስብነት ይፈጠራል» ያሉት አቶ ግርማ አዲስ አሰራር የማይፈጠር መሆኑን በመግለፅ የካሳ ኮሚሽኑን ውሳኔ መጠበቅ እንደሚሻል ጠቁመዋል።</p>

<p>ከውጭ ጉዳይ ሚኒስትር የመጡ ባለሙያ በስብሰባው ላይ ስለ ጉዳዩ እንዳብራሩት በአልጀርሱ ስምምነት መሰረት ለካሳ ኮሚሽኑ ከቀረቡት 8 ክሶች በ3ቱ ላይ ውሳኔ ተሰጥቷል። አሁን እየታዩ ካሉት 5 ክሶች ውስጥ አንዱ ንብረታቸውን ከአሰብና ምፅዋ ወደብ የተወረሱትንም የሚመለከት መሆኑንም ገልፀዋል። ንብረታቸው የተወረሰባቸው ነጋዴዎች የአቤቱታ ቅፅ እንዲሞላ መደረጉንም አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 24 ቀን 1997</a></p>

</body>
</html>	
