<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦፌዴን ምርጫ ቦርድን በፍ/ቤት ረታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ኦፌዴን ምርጫ ቦርድን በፍ/ቤት ረታ </h2>


<p>የኦሮሞ ፌዴራሊስት ዴሞክራሲያዊ ንቅናቄ (ኦፌዴን) ምርጫ ቦርድ የሰጠውን ውሳኔ በመቃወም በፍ/ቤት ባቀረበው ክስ ቦርዱን ረታ። ቦርዱ ይግባኝ እንደሚጠይቅ ታውቋል።</p>

<p>ኦፌዴን ለፌዴራል ከፍተኛ ፍ/ቤት 1ኛ ፍትሐብሄር ችሎት በተለያዩ መዝገቦች በአምስት ምርጫ ክልሎች ላይ ላቀረበው ክስ ፍ/ቤቱ በሰጠው ውሳኔ በአራቱ ምርጫ ክልሎች የቦርዱን ውሳኔ ሽሯል።</p>

<p>የኦፌዴንን የፍርድ ቤት ጉዳዮችን እንዲከታተሉ የተወከሉቱ የህግ ባለሙያ አቶ መሐመድ ኑር እንደገለጹት ፍ/ቤቱ በተለያዩ መዝገቦች የቀረቡትን የይግባኝ ማመልከቻዎች መርምሮ ሰኞ እና ማክሰኞ በሰጠው ውሳኔ የብሔራዊ ምርጫ ቦርድ በአራቱ የምርጫ ክልሎች የሰጠውን ውሳኔ ሽሯል። ቦርዱ ታሰሩ የተባሉትን የምርጫ ጥፋቶች አጣርቶ ውሳኔ እንዲሰጥ ሲል በአንዱ የምርጫ ክልል ላይ የቦርዱን ውሳኔ አጽንቷል።</p>

<p>ፍ/ቤቱ የቦርዱን ውሳኔ ሽሮ የተፈፀሙ የምርጫ ጥፋቶች እንዲጣሩ የወሰነባቸው አርሲ ባሌ፣ ደቡብ ምዕራብ ሸዋ ዓለም ገና ቁጥር 2፣ ኢሊ ባቡር ቢሎ ኖጳ እና የዓለም ጤና የምርጫ ክልሎች ናቸው። በጅማ ጨቃጨቆርሳ ቦርዱ የሰጠውን ውሳኔ ፍ/ቤቱ በድምጽ ብልጫ አፅንቶታል።</p>

<p>ቦርዱ በተጠቀሱት የምርጫ ክልሎች ላይ የምርጫ ማጣራት ሂደት አያስፈልግም ሲል የሰጠውን ውሳኔ ኦፌዴን ስህተቶቹ በአግባቡ መጣራት አለባቸው ማጣራቱን ቦርዱ በተደጋጋሚ ውድቅ ስላደረገ ውጤቱ ተሰርዞ ዳግም ምርጫ ይደረግ ሲል ለፍ/ቤቱ ከአሥራ አምስት ቀን በፊት ክስ መመስረቱ ይታወሳል።</p>

<p>የፍርድ ቤቱን ውሳኔ ተከትሎ ከብሄራዊ ምርጫ ቦርድ ጠበቆች መካከል አቶ መብራቱ ዮሀንስን ጠይቀን ቦርዱ ይግባኝ እንደሚጠይቅ ገልፀውልናል።</p>

<p>ዶ/ር ያዕቆብ ኃይለማርያም «የምርጫውን ውጤት የማትቀበሉት ከሆነ ወደ ፍ/ቤት የመሄድ ኃሳብ አላችሁ ወይ?» በሚል ተጠይቀው «ፍ/ቤት በተደጋጋሚ ሞክረነው ተስፋ አስቆራጭ ሁኔታ ገጥሞናል፡፡ ከአሁን በኋላ ወደ ፍ/ቤት የምንሄድበት ሁኔታ የለም።» ብለዋል።</p>

<p>አቶ ጆሴፍ ኑር የምሥራቅ ሶማሌ ዴሞክራሲያዊ ፓርቲ ሊቀመንበር አቶ ቡህ ሁሴን የሶማሌ ዴሞክራሲያዊ ኃይሎች ቅንጅት ሊቀመንበር፣ አቶ ጀማል ባር የድልወዚ ህዝቦች ዴሞክራሲያዊ ንቅናቄ ሊቀመንበር በጋራ ለሪፖርተር ጋዜጣ በሰጡቱ መግለጫ የሶማሌን ክልል ምርጫ ቦርዱ ተቀብሎ እውቅና መስጠቱን ኮንነዋል። ምርጫ ቦርዱ ከምርጫው ራሳችንን አግልለናል ብለን በይፋ ካሳወቅን በኋላ ዕጩዎቻችንን ማወዳደሩ የአሰራር ግድፈቱን ያሳያል፡፡ ቦርዱ የሚያውቀው ፓርቲዎችን እንጂ ተወዳዳሪዎችን አልነበረም ሲሉ ጠቅሰዋል።</p>

<p>«የክልሉ ምርጫ ነፃና ፍትሃዊ በሆነ መልኩ አልተካሄደም» ያሉቱ አመራሮቹ «አንድ ሰው 500 ጊዜ ተመላልሶ ለመምረጡ መረጃ አለን። በተጨማሪም በህገወጥ መንገድ ለሽያጭ የቀረበ 45 ሺ የመራጮች ካርድ ገዝተን ለመረጃ በእጃችን ይገኛል። በዚሁ ሁኔታ የተካሄደ ምርጫ ተቀባይነት የለውም» በማለት ገልጸዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር ጳጉሜን 2 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ጳጉሜን/02/ሪፖርተር2.021397.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
