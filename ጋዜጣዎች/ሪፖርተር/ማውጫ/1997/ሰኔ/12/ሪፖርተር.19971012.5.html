<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጎንደር ዩኒቨርስቲ ተማሪዎች ትምህርት ለማቋረጥ ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የጎንደር ዩኒቨርስቲ ተማሪዎች ትምህርት ለማቋረጥ ተስማሙ </h2>


<p>በጎንደር ዩኒቨርስቲ በጂ.ኤስ.ኤም ካምፓስ የተማሪዎች ማደሪያ ላይ ሐሙስ ዕለት ቃጠሎ ከደረሰ በኋላ ተማሪዎቹ ትምህርታቸውን ለማቋረጥ ተስማሙ።</p>

<p> በዩኒቨርስቲው ማራኪ፣ ልደታ እና ጂ.ኤስ.ኤም የሚባሉ ካምፓሶች የሚገኙ ሲሆን ሐሙስ ዕለት በግምት ከጠዋቱ 4፡30 አካባቢ መነሻው ባልታወቀ ምክንያት በጂ.ኤስ.ኤም የተማሪዎች ማደሪያ ላይ በተነሳ ቃጠሎ 10 ማደሪያዎች የሚገኙበት አንደኛው ብሎክ ሙሉ በሙሉ ሲወድም ቀሪዎቹ ሦስት ብሎኮች በከፊል ጉዳት እንደደረሰባቸው ታውቋል። ቃጠሎውን ለመቆጣጠር ተማሪዎች እና አስተዳደሩ ከፍተኛ ጥረት ያደረጉ ሲሆን በወቅቱ የጣለው ዝናብ እሳቱ ቶሎ በቁጥጥር ሥር እንዲውል አስተዋጽኦ ማድረጉን ስማቸው መግለጽ ያልፈለጉ ተማሪዎች ለሪፖርተር ጋዜጣ ገልጸዋል።</p>

<p>በአደጋው ከ400 በላይ ተማሪዎች ንብረት ሙሉ በሙሉ የወደመ ሲሆን ለተጎጂ ተማሪዎች የብርድ ልብስና የአንሶላ አልባሳት ዕርዳታ ተደርጎላቸዋል።</p>

<p>ከአደጋው በኋላ ዓርብ ዕለት በዩኒቨርሲቲው ትምህርት የተቋረጠ ሲሆን በዕለቱ ከሰዓት በኋላ በተማሪዎች መማክርት ሰብሳቢነት ተማሪዎች ስብሰባ አካሂደው የወቅቱ የሰላም ሁኔታ አሳሳቢ መሆኑን ተነጋግረው ሁኔታዎች እስኪረጋጉ ድረስ ትምህርታቸውን ለማቋረጥ ተስማምተዋል። ይህንኑ አቋማቸውን በመፈራረም ለዩኒቨርሲቲው ለማቅረብ መስማማታቸውን ተማሪዎቹ ገልፀዋል።</p>

<p>በሌላ በኩል ከዩኒቨርሲቲው አስተዳደር ጋር ዓርብ ዕለት የተወያዩት የተማሪዎች ተወካዮች በተለይ የትምህርት ማቋረጥ ጥያቄ ከዩኒቨርሲቲው አቅም በላይ መሆኑ እንደተገለጸላቸው አስረድተዋል።</p>

<p>ተማሪዎቹ በተለይ ሐምሌ 1 ቀን 1997 የሚገለጸው የምርጫ ውጤት ወደ ባሰ ብጥብጥ ሊከተን ይችላል የሚል ስጋት በማሳደር ሁኔታዎች እስኪረጋጉ ድረስ ወደ ቤተሰቦቻቸው ሄደው ለማሳለፍ ስምምነት ላይ ደርሰዋል።</p>

<p>ቃጠሎው ከመከሰቱ በፊት ማራኪ እና ልደታ ካምፓስ ተማሪዎች ተመሳሳይ ጥያቄ በዩኒቨርስቲው አስተዳደር አቅርበው ጥያቄያቸው ተቀባይነት ሳያገኝ ቀርቷል።</p>

<p>በጂ.ኤስ.ኤም ካምፖስ ብቻ ከ1500 የማያንሱ ተማሪዎች ትምህርታቸውን እየተከታተሉ መሆኑን ተማሪዎቹ ጠቁመዋል።</p>

<p>«በጥያቄያችሁ ዩኒቨርሲቲው ባይሳማማ ምን ታደርጋላችሁ?» በሚል ለቀረበላቸው ጥያቄ «ተማሪው እንደገና የሚወያይበት ይሆናል» የሚል ምላሽ ሰጥተዋል።</p>

<p>በጉዳዩ ላይ የዩኒቨርስቲውን ምክትል ፕሬዚዳንት ለማነጋገር በተደጋጋሚ ሞክረን «ስብሰባ ላይ ናቸው» በመባሉ ሳናገኛቸው ቀርተናል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 12 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/12/ሪፖርተር5.121097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
