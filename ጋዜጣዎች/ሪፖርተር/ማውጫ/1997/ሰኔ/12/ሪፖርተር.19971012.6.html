<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫ ቦርድ ከ299 ቅሬታዎች የ148ቱን ውድቅ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምርጫ ቦርድ ከ299 ቅሬታዎች የ148ቱን ውድቅ አደረገ </h2>


<p>የብሄራዊ ምርጫ ቦርድ አቤቱታ ሰሚ ኮሚቴ ከተለያዩ የፖለቲካ ፓርቲዎች ቅሬታ ከቀረበባቸው 299 ምርጫ ክልሎች 151 ያህሉን ለማጣራት መወሰኑንና የቀሪዎቹን የ148 ምርጫ ክልሎች ውድቅ ማድረጉን ተጠቆመ። ስለ ውሣኔው ቅንጅት እና ኅብረቱ ምንም የሚያውቁት ነገር እንደሌለ ትላንትና ገልፀዋል።</p>

<p>አቶ ጌታሁን አሞኘ የቦርዱ የህዝብ ግንኙነት ኃላፊ ስለ ጉዳዩ ለሪፖርተር እንደገለፁት ቦርዱ ቅሬታ ከቀረበባቸው 299 መካከል አቤቱታ ሰሚ ኮሚቴው የ151 ያህሉን ሊያጣራ መሆኑን ጠቅሰው አቤቱታ ተጣራ ማለት ግን ችግር ነበረባቸው ወይም ስህተት ነው ማለት እንዳልሆነም ጠቁመዋል።</p>

<p>ከቀረበው ማስረጃ ጋር ሲታይ ቅሬታ ከቀረበባቸው 299 የምርጫ ክልሎች 151 የሚሆኑት በቦርዱ የአቤቱታ ሰሚ ኮሚቴ እንዲጣሩ መወሰኑንና ቀሪዎቹ አቤቱታዎች ግን በኮሚቴው ዘንድ ተቀባይነት ስላላገኙ ውድቅ መደረጋቸውን አቶ ጌታሁን ጠቅሰዋል። ሆኖም በኮሚቴው ውሳኔ ቅር የሚሰኝ ፓርቲ ካለ በ48 ሰዓታት ውስጥ እንዲታይለት አቤቱታ ማቅረብ እንደሚችል ተናግረዋል።</p>

<p>በተያያዘ ብሔራዊ ምርጫ ቦርድ የ524 የሕዝብ ተወካዮች ም/ቤት መቀመጫዎችን ጊዜያዊ ውጤት ከገለፀ ከቀናት በኋላ ባለፈው አርብ የክልል ም/ቤቶችን ጊዜያዊ ውጤት መግለጹ ምን ያህል ተቀባይነት አለው የሚለውን ጠይቀን መልሰዋል።</p>

<p>«ጊዜያዊ ውጤቱን በተመለከተ ቦርዱ መግለፅ አይችልም ተብሎ ፍ/ቤት የወሰነውን አሳግደናል» የሚሉት የህዝብ ግንኙነት ኃላፊው ጊዜያዊ ውጤቱን መግለፁን ፍ/ቤት ይግባኝ እስካሉ ድረስ ጊዜያዊ ውጤቱን ከመግለፅ የሚያግዳቸው እንደሌለ አመልክተዋል።</p>

<p>ጊዜያዊ ውጤት የመግለፁ ህጋዊነት ጉዳይ በፍ/ቤት የተያዘ ቢሆንም በህዝቡ ውስጥ ላለመረጋጋት ምንጭ እንዳይሆን የሚሉ ወገኖችን አስተያየት እንዴት እንደሚመለከቱት ተጠይቀው በሰጡት ምላሽ ምርጫ ቦርዱ እየሰራ ያለው ከህግ አኳያ ብቻ መሆኑን ጠቅሰዋል።</p>

<p>በውጤቱ መገለፅ የሚደሰትም ሆነ የሚከፋ መኖሩን በማስታወስ በጊዜያዊነት ለህዝብ ተወካዮች ም/ቤት ውጤት ከተገለፀላቸው 524 መቀመጫዎች 299 ላይ ቅሬታ ሲቀርብም ጉዳዩን ለማጣራት መረጃ ማሰባሰቡ ቁጥሩ ምን ያህል ነው ባይባልም ሊቀየር የሚችል ውጤት መኖሩን የሚያሳይ መሆኑንም ገልፀዋል።</p>

<p>ብሄራዊ ምርጫ ቦርድ ባለፈው ሐሙስ ገዢው መቀመጫ ደምሮ ጊዜያዊ ውጤቱን መግለፁ አይዘነጋም።</p>

<p>ኢንጂነር ግዛቸው ሽፈራው የቅንጅት ለአንድነትና ለዴሞክራሲ አመራር አባል ስለ ጉዳዩ ከሪፖርተር ጋዜጣ ተጠይቀው ከቦርዱ ምንም የተገለፀላቸውና የሚያውቁት ነገር እንደሌለ ተናግረዋል።</p>

<p>ዶ/ር መረራ ጉዲና የኢትዮጵያ ዴሞክራሲያዊ ኃይሎች ኅብረት ሊቀመንበርም በተመሳሳይ ሁኔታ ከቦርድ የተገለፀላቸው ነገር አለመኖሩን አስታውቀዋል። የቀረቡትን 299 ቅሬታዎችን የመጀመሪያ ደረጃ ማጣራት (ስክሪን) ለማድረግ መስማማታቸውን በዚህ ላይ ቅሬታ ያለው ፓርቲ ቅሬታውን ከማስረጃ ጋር አቅርቦ በድጋሚ እንዲታይለት ስምምነት እንዳለ አስታውሰው ይህንንም ለማድረግ የቦርዱ ውሳኔ መታወቅ አለበት ሲሉ አስረድተዋል።</p>
<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 12 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/12/ሪፖርተር6.121097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
