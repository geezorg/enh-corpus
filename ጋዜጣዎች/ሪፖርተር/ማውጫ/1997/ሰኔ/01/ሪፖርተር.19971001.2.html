<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሁለት ቀን ተቃውሞ ፖሊስ ከተማሪዎችና ከሠራተኞች ጋር ተጋጩ አዲስ አበባ፣ አዋሳ፣ አለማያ፣ ጅማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በሁለት ቀን ተቃውሞ ፖሊስ ከተማሪዎችና ከሠራተኞች ጋር ተጋጩ አዲስ አበባ፣ አዋሳ፣ አለማያ፣ ጅማ</h2>

<p>በአዲስ አበባ ዩኒቨርስቲ ተማሪዎች የተጀመረው አመፅ ከትላንት ወዲያ መቆጣጠሩን የገለፀው ፖሊስ ትናንትም በተግባረ ዕድ ትምህርት ቤት ዘልቆ በመግባት የታሰሩት የዩኒቨርስቲ ተማሪዎች እንዲፈቱ የሚጮሁ ተማሪዎችን አሰረ። በሜክሲኮ የሚገኘው የሚድሮክ የፌዴራል ፖሊስ ሳይት ድንጋይ ወደ ፖሊሶች በመወርወሩ ሳቢያ ሙሉ ቀን ታግተው የዋሉ ሰራተኞች ማምሻውን ታስረዋል።</p>

<p>የአድማ በታኝ የሆኑ ፖሊሶች ወደ ትምህርት ቤቱ ገብተው የፕላስቲክ ጥይት ተኩሰዋል። የተግባረ ዕድ ተማሪዎች ሰኞ እለት የታሰሩ የዩኒቨርስቲ ተማሪዎች እንዲፈቱ ተሰባስበው በሚጠይቁበት ወቅት አድማ በታኝ ፖሊሶች የተወሰኑትን ተማሪዎች ከበው አስረዋል።</p>

<p>በአካባቢው ባለ ሕንፃ ላይ የሚሰሩ የሚድሮክ የፌዴራል ፖሊስ ሳይት የኮንስትራክሽን ሰራተኞች ተማሪዎቹን በከበቧቸውና በቆመጥ በደበደቧቸው ፖሊሶች ላይ ድንጋይ ወርውረዋል ተብለው በፖሊስ ታስረዋል። እነዚህ ሰራተኞች ሙሉ ቀን ሥራ አቋርጠው በዚያው እንዲቆዩ ተደርጎ ምሽት ላይ በፖሊስ ተሽከርካሪ ተጭነው መወሰዳቸውን የዓይን እማኞች ገልጸዋል።</p>

<p>የተግባረ ዕድ ተማሪዎች ረብሻ እንደተሰማ ዋቢ ሸበሌ ሆቴል ጐን የሚገኘው የቅድስተ ማሪያም ኮሌጅ ተማሪዎች ዋቢ ሸበሌ ሆቴል በር ላይ በመሰባሰብ ተቃውሟቸውን በጩኸት አሰምተዋል። ፖሊስ በፍጥነት በመድረስ ሁኔታውን ተቆጣጥሮታል።</p>

<p>ከቀኑ 6፡00 ላይ ኮድ 0044 ፖሊስ የሚል ሰሌዳ የለጠፈ ኦራል የወታደር መኪና በተግባረ ዕድ ትምህርት ቤት በር ላይ ተጠግቶ ከጊቢው ውስጥ ተማሪዎችን በመጫን የሄደ ሲሆን ይኸው መኪና ከቀኑ 6፡15 ደቂቃ ላይ ተመልሶ መጥቷል።</p>

<p>ሁለት የአውሮፓ ሕብረት ታዛቢዎች በበሩ አካባቢ በመቆም ሁኔታውን ሲከታተሉ ቢቆዩም ጋዜጠኞችም ሆኑ ታዛቢዎች ወደ ጊቢው መጠጋት ተከልክለው ነበር።</p>

<p>ከኢትዮጵያ ሬዲዮና ቴሌቪዥን ድርጅት የመጣ አንድ ጋዜጠኛ መታወቂያውን አሳይቶ እንዲጠጋ ሲፈቀድለት የአውሮፓ ሕብረት ታዛቢዎች እሱን ተከትለው ጥያቄ አቀረቡ። እኛም እሱን ተከትለን ወደ ጊቢው ተጠጋን፡፡</p>

<p>የትምህርት ቤቱ ጊቢ በር ሲከፈት ግራና ቀኝ የተቀመጡ 12 የትምህርት ቤቱ ተማሪዎች እራሳቸውና እና እጆቻቸው ላይ የቁስል ፋሻዎችና ጨርቆች አድርገው የፌዴራል ፖሊስ ስሌዳ በለጠፉ ላንድ ክሩዘር መኪና ከጊቢ ውስጥ ሲወጡ ለመመልከት ችለናል።</p>

<p>ላንድ ክሩዘሩን ተከትሎ ባለ ሁለት ጋቢናን ፒካፕ የፌዴራል መኪና ሦስት በተመሳሳይ ሁኔታ ያሉ ተማሪዎች የወጡ ሲሆን ከጥቂት ደቂቃዎች ቆይታ በኋላ የግቢው በር ተከፍቶ ተማሪዎች ከፌዴራል ፖሊስ ጋር በመሆን መውጣት ጀመሩ፡፡</p>

<p>ከጊቢው ሲወጡ ያነጋገርናቸው ተማሪዎች እንደገለፁት የተወሰኑ ተማሪዎች «የታሰሩት ይፈቱ በሚል መፈክር ማሰማት ሲጀምሩ በጊቢው ያሉ ተማሪዎች ተቀላቅለዋቸዋል።</p>

<p>የፌዴራል ፖሊስ ወደ ጊቢው ሲገባ ራሳቸውን ለመከላከል ድንጋይ መወራወራቸውን የገለፁት ተማሪዎቹ ፖሊሶች ወደ ጊቢው ከገቡ በኋላ ግን በታጣቂዎች ዱላ መደብደባቸውን በእንባ ገልፀዋል።</p>

<p>ተማሪዎቹ ለጋዜጠኞችና ለአውሮፓ ህብረት ታዛቢዎች ገለፃ ሲያደርጉ በድጋሚ ከአካባቢው እንዲርቁ በኃይል ትዕዛዝ ሲሰጣቸውና የስድብ ናዳ ሲወርድባቸው ተመልክተናል።</p>

<p>በተያያዘ ዜና ቅ/ጳውሎስ ሆስፒታል ውስጥ ያለውና በአዲስ አበባ ዩኒቨርስቲ ሥር የሚገኘው የነርሶች ኮሌጅ 4፡00 ጩከት በማሰማት ከፓስተር የላቦራቶሪ ሳይንስ ተማሪዎች ጋር ለመገናኘት ሞክረዋል። ከአንዳንድ መረጃዎች እንደታወቀው ጩከቱ የታሰሩት ልጆች ይፈቱ የሚል ነበር።</p>

<p>የጩከቱ ድምፅ ሲበረክት የፌዴራል ፖሊስ ኃይል ቅጥር ግቢው ውስጥ ለመግባት ሲሞክር የሆስፒታሉ ሰራተኞች በሙሉ በመውጣት በር ዘግተው አትወስዷቸውም፣ አትገቡም በማለት የፖሊስን ኃይል ግቢ ውስጥ እንዳይገባ ከልክለዋል።</p>

<p>በጅማ፣ በደቡብና በአለማያ ዩኒቨርስቲዎች ተቃውሞ ያቀረቡ ተማሪዎች ታሰሩ</p>

<p>በጅማ፣ በደቡብ እና በአለማያ ዩኒቨርስቲ የአዲስ አበባ ዩኒቨርስቲ ተማሪዎችን መታሰርና የምርጫው ውጤት ሲጭበረበር አይገባም ሲሉ ተቃውሞ ያሰሙ ተማሪዎች ከፖሊስ ጋር ተጋጭተው በግምት ቁጥራቸው ከ4 በመቶ በላይ የሚሆኑ ተማሪዎች መታሰራቸውን የየአካባቢው የጋዜጣው ምንጮች ገልጸዋል። መንግሥት ሁኔታውን ማረጋጋቱን ገልጿል። የጅማ ዩኒቨርሲቲ የውጭ ግንኙነትም በ22 ተማሪዎች ላይ ቀላል የመቁሰል አደጋ መድረሱንና ከተያዙት 166 ተማሪዎች 144 መፈታቸውን ገልጸዋል።</p>

<p>በጅማ ዋናው ዩኒቨርስቲ ሰኞ ሌሊት ላይ በአዲስ አበባ ዩኒቨርሲቲ ተማሪዎች ላይ የተወሰደውን እርምጃና የተጭበረበር የህዝብ ድምፅ ይከበር የሚል ተቃውሞ ካሰሙ ተማሪዎች መካከል 166 ያህሉ በጅማ ፖሊስ መምሪያ በእስር ላይ እንደሚገኙና ሁለት የተማሪዎች ሕብረት አመራር አባላት መያዛቸውን ከስፍራው ያገኘነው መረጃ ያመለክታል። የዩኒቨርስቲው አመራር አልተፈቱም ያላቸው ተማሪዎች ለጥያቄ በፖሊስ የሚፈለጉ መሆናቸውን ገልጿል።</p>

<p>ከታሰሩት ተማሪዎች መካከል 58 ሴት የቀሩት ወንድ ተማሪዎች መሆናቸውን የገለጹት የጋዜጣው ምንጮች ለተቃውሞው መነሻ ምክንያት የሆነው በዩኒቨርስቲ ተማሪዎች ላይ የተወሰደውን እርምጃ ከመቃወም በተጨማሪ ትናንት ጠዋት ምግብ አንበላም እና እንበላለን ባሉ ተማሪዎች መካከል በተነሳ መጠነኛ ግጭት ጥቂት ተማሪዎች በድንጋይ መቁሰላቸውን ከዚያ በኋላ የፌዴራል ፖሊስ ወደ ግቢ ገብቶ ማሰር መጀመሩን እነዚሁ ምንጮች ጠቁመዋል።</p>

<p>ትናንት ማለዳ ፖሊስ ተማሪዎችን ካሰረ በኋላ የተማሪዎች ሕብረት የተወሰኑ አመራር አባላት ከዩኒቨርሲቲው አመራር ጋር ለታሰሩት ተማሪዎች ተገቢው ጥበቃ እንዲደረግ መጠየቃቸውን እነዚሁ ምንጮች ጠቅሰዋል።</p>

<p>የዩኒቨርስቲ ተማሪዎች ሕብረት ፕሬዚዳንትና አንድ ሥራ አስፈጻሚ ትናንት ከቀኑ ዘጠኝ ሰዓት ገደማ ከዩኒቨርሲቲ ፖሊሶች ጋር በመሆን የታሰሩትን ለመጐብኘትና የጅማ ፖሊስ መምሪያ ኃላፊዎችን ለማነጋገር ሲሞክሩ በቁጥጥር ሥር ውለው ዋና አንቀሳቃሾች ናችሁ በሚል ፍ/ቤት ይቀርባሉ መባሉን ከስፍራው ያገኘነው መረጃ ያመለክታል።</p>

<p>ከጅማ ዋናው ግቢ ምን ያህል ተማሪዎች በፖሊስ እንደተደበደቡ እና የጉዳቱን መጠን ለጊዜው ከነፃ ወገን ማጣራት አልተቻለም።</p>

<p>በደቡብ ዩኒቨርስቲ ዋናው ግቢ የአዲስ አበባ ዩኒቨሲቲ ተማሪዎች የወሰዱትን ተቃውሞች የተወሰደውን እምርጃ በመንግሥትና በዓለም አቀፋ መገናኛ ብዙሃን ካደመጡ በኋላ ሌሊቱን የተቃውሞ ድምፅ ማስማታቸውን ገልጸዋል። የተማሪዎቹ ዋነኛ ተቃውሞ የታሰሩት የአዲስ አበባ ዩኒቨርስቲ ተማሪዎች ይፈቱ፣ የተጭበረበረ የሕዝብ ድምፅ በአግባቡ ይከበር የሚል እንደነበርም ጠቁመዋል።</p>

<p>ፖሊስ የደቡብን ዩኒቨርስቲ ከቦ ካረፈደ በኋላ ከእኩለ ቀን በኋላ ወደ ግቢው በመግባት ተቃውሞን ባሰሙ ተማሪዎች ላይ ድብደባ መፈጸሙንና በቁጥጥር ሥር ማዋሉን የገለጹት የጋዜጣው ምንጮች መጠነኛ የመቁሰል አደጋ የደረሰባቸው ተማሪዎች ወደ ሆስፒታል በአምቡላንስ ሲሄዱ ማየታቸውን ጠቅሰዋል። ቁጥራቸው በግምት ከ150 በላይ ይሆናሉ የተባሉ ተማሪዎች በፖሊስ ተይዘው ወደ ብላቴ የጦር ማሰልጠኛ ካምፕ ተጓጉዘዋል።</p>

<p>በተያያዘም ከትላንት በስቲያ ሌሊት 10 ተማሪዎች ከአለማያ ዩኒቨርስቲ በመወሰዳቸው ረብሻ መነሳቱን ከስፍራው ያገኘነው መረጃ ይጠቁማል።</p>

<p>የጊቢው ተማሪዎች አዲስ አበባ ላይ የታሰሩ የዩኒቨስቲ ተማሪዎች እንዲፈቱላቸው በመፈክር ጥያቄያቸውን እስከ ቀኑ 5፡00 ሰዓት ሲያሰሙ ከቆዩ በኋላ ፌዴራል ፖሊሶች ጊቢው በመግባታቸው ረብሻው ሊቆም ችሏል።</p>

<p>የፌዴራል ፖሊሶች ጊቢውን ከተቆጣጠሩ በኋላ እና ሌሊት ላይ በተማሪዎቹ ላይ ድብደባ የደረሰ ሲሆን ተጎጂዎቹ ሀረር ከተማ በሚገኘው ሕይወት ፋና ሆስፒታል ተወስደው ሕክምና ተደርጐላቸዋል።</p>

<p>ተማሪዎቹ እስከ 7፡30 ድረስ ታግተው ከቆዩ በኋላ የፖሊስ ሰሌዳ የለጠፉ ኦራል መኪኖች እስከ 200 የሚሆኑ ተማሪዎችን ጭነው እንደወሰዷቸው ለማወቅ ተችሏል።</p>

<p>ማተሚያ ቤት እስከገባበት ሰዓት ድረስ የዩኒቨርስቲው በሚገኝበት ባቴ የተባለ የገጠር ቀበሌ ጫካዎች ውስጥ በጊቢው በር ላይ የታጠቁ ፖሊሶች እና ኦራል መኪኖች በየጥጋጥጉ ተሰማርተው መገኘታቸውን ለማወቅ ችለናል። ከዚህ በተጨማሪ ያለውን ሁኔታ ዝርዝር ከሪፖርተር ዌብ ሳይት ላይ ያገኙታል። አድራሻው ፦ <a href="http://www.ethiopianreporter.com/">www.ethiopianreporter.com</a> ነው።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 1 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/01/ሪፖርተር2.011097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
