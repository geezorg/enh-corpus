<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አመፅ የሚፈልጉትና የማይፈልጉት ጎራ ተደባልቋል፣ ለዩ» ጠ/ሚ/ር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «አመፅ የሚፈልጉትና የማይፈልጉት ጎራ ተደባልቋል፣ ለዩ» ጠ/ሚ/ር መለስ ዜናዊ </h2>


<p>በጠቅላይ ሚኒስትር መለስ ዜናዊ በተቃዋሚ ፓርቲዎች ውስጥ አመፅ የሚፈልጉ እና የማይፈልጉ ኃይሎች የጎራ መደበላለቅ በመኖሩ መለየት ይኖርበታል ሲሉ አሳሰበ። ቅንጅቱ ሕጋዊና ሠላማዊ አመፅ የሚደገፍ ነው ሲል ኅብረቱ የተደበላለቁትን ኃይሎች መጥተው ይለዩልን፤ እና ህጋዊና ሰላማዊ ትግል እንደምናካሂድ ነው የምናውቀው ብሏል።</p>

<p>ጠቅላይ ሚኒስትሩ ዓርብ ምሽት ከኢትዮጵያ ቴሌቪዥን ጋር ባደረጉት ቃለ ምልልስ እንዳስታወቁት በተቃዋሚ ፓርቲዎች ውስጥ የብጥብጡን አጀንዳ በሙሉ ልብ የሚደግፉና የሚያንቀሳቅሱ የመኖራቸው ያህል በእንዲህ አይነት አጀንዳ እርግጠኛ ሆኖ ለመራመድ ያልወሰኑ ኃይሎች አሉ ብለዋል። ትልቁ ችግር የጎራ መደበላለቅ ነው። አመፅ የሚፈልገውም፣ አመፅ የማይፈልገውም ጎራቸው ለይተው የተሰለፉበት ሳይሆን የተደበላለቁበት ሁኔታ ነው ያለው። ስለዚህ የሠላም ሃይሎች ነን የሚሉ በማያሻማ ሁኔታ ከአመፅ ኃይሎች ራሳቸውን ማራቅ አለባቸው። ሁለቱን አማራጮች እያጣቀሱ መሄድ አይቻልም ብለዋል።</p>

<p>ዶ/ር መረራ ጉዲና የኢትዮጵያ ዴሞክራሲያዊ ኃይሎች ኅብረት (ኢዴኅህ) ፕሬዝዳንት በጉዳዩ ላይ በሰጡት አስተያየት «እኛ በሕጋዊ መንገድ ተመዝግበን፣ በምርጫ የተወዳደርን፣ ህጋዊና ሠላማዊ አማራጮችን እየተከተልን ያለን ለመሆናችን ህዝባችንም ሆነ የዓለም ኅብረተሰብ የሚያውቀው ጉዳይ ነው። ጠቅላይ ሚኒስትሩ አመፅ ያራምዳሉ የሚሉት ሰው እኛ ጋር ካለ መጥተው ቢለዩልን ጥሩ ነው ብለዋል።</p>

<p>ዶ/ር ኃይሉ አርአያ የቅንጅት ለአንድነትና ለዴሞክራሲ የህዝብ ግንኙነት ኃላፊ በበኩላቸው «በእነ አቶ መለስ እና በእነ አቶ በረከት ትርጓሜ መሠረት ሁከትና አመፅ ለመቀስቀስ በቅንጅቱ የተሰለፈ ግለሰብም ሆነ ቡድን የለም። የቅንጅቱ መሠረተ ሠላም ነው። ነገር ግን ሕዝብን መብቱን ለማስከበር ህጋዊና ሠላማዊ በሆነ መንገድ ማመፅ፣ ተቃውሞውን መግለፅ ህገመንግሥታዊ መብቱ ነው። አመፅ እንደ ሕገወጥ ተግባር ብቻ አድርጎ በማቅረብ የማደናገር ሁኔታ ገዥው ፓርቲ እያሳየ ነው። ይህ ተገቢ አይደለም። በዚህ ጉዳይ ላይ ማብራሪያ ለሕዝብ መስጠት እንዳለብን እናምናለን» ሲሉ ተናግረዋል።</p>

<p>ጠቅላይ ሚኒስትር መለስ በቃለ ምልልሳቸው የተቃዋሚ ፓርቲ አባል ወይም ደጋፊ በመሆኑ የታሰረ ሰው የለም ብለዋል። የተቃዋሚ ፓርቲ አመራሮች አባባሉ ሀሰት መሆኑን በመጥቀስ በርካታ አባሎቻቸው ሆን ተብሎ ከየቦታው እየተለቀሙ መታሠራቸውን፣ መገደላቸውን ገልፀዋል።</p>

<p>ጠቅላይ ሚኒስትሩ እንደጠቀሱት «የተቃዋሚ ፓርቲ አባል ወይም ደጋፊ በመሆኑ ምክንያት የታሠረ የለም። ነገር ግን በወንጀል ድርጊት ተሳትፈው ከተያዙ በርካታ ሰዎች መካከል የተቃዋሚ ፓርቲ አባላትና ደጋፊዎች ሊኖሩበት ይችላሉ። በማለት አረጋግጠዋል።</p>


<p>«በምርጫው ማጣራቱ ሂደት የሰዎቹ መታሰር ችግር አይፈጥርም ወይ?» ተብለው ለተጠየቁት በሰጡት ምላሽ «ምርጫ ቦርድ በሚያዘው መሠረት ሰዎቹ በሚፈለጉበት ጊዜ እንዲቀርቡ ማዘዝ ይችላል። መታሠራቸው ምንም ዓይነት የሚፈጥረው እንቅፋት የለም» በሚል ምላሽ ሰጥተዋል።</p>

<p>የቅንጅቱ የህዝብ ግንኙነት ኃላፊ ዶ/ር ኃይሉ አርአያ «አባሎቻችንና ደጋፊዎቻችን ከየቤታቸውና ከየቢሮአቸው እየተለቀሙ ታስረዋል። የኢዴአፓ - መድኅን ፀሀፊ የነበረችው ወ/ት አዜብ አማራ አብረን ከቢሮ እየወጣን ከጎኔ ነጥለው ነው የወሰዷት። በአሁኑ ሰዓት መግለጫዎች ሁሉ ሲወጡ የነበሩት ከቢሮ እየተፃፉ ነው ብለሽ ቃልሽን ስጪ እያሉ የሀሰት መረጃ ለማግኘት እየጣሩ ነው። በአመፅ ያልተሳተፉ ንፁሃን ሰዎች መታሰራቸውን በግሌ አውቃለሁ፡፡ ጠቅላይ ሚኒስትሩ በኢትዮጵያ ሬዲዮና ቴሌቪዥን ከሚነገረው ምንም የተለየ ነገር አልተናገሩም» በማለት ኃሳባቸውን ሰጥተዋል።</p>

<p>ዶ/ር ኃይሉ አያይዘውም እስከ ትላንትናው ዕለት ድረስ የቅንጅቱ አባላትና ደጋፊዎች የሆኑ 451 ሰዎች በእሥር ላይ መሆናቸውን ከምርጫው በፊትና በኋላ በርካታ አባሎቻቸው በየክልሉ በታጣቂዎች መገደላቸውን አስታውሰዋል።</p>

<p>የኅብረቱ ሊቀመንበር ዶ/ር መረራ ጉዲና በበኩላቸው «ጠቅላይ ሚኒስትሩ ራዲዮና ቴሌቪዥን ከሚለው ምንም የተለየ ነገር አልተናገሩም። ኢህአዴግ በመንግስት መገናኛ ብዙሃን ሲፈልግ የሠላም ስምምነት መፈረሙ ጥሩ ነው ይለናል። ሌላ ጊዜ ደግሞ ተቃዋሚዎች፣ የሕገ መንግሥት ሥርዓቱን በኃይል ለመናድ እየሞከሩ ነው ብሎ በጠላትነት ይፈርጀናል። ይህ መንታ ካሄድ ነው። ሰዎች ዴሞክራሲ ሳይመች ጠመንጃ እያፈራረቁ ለመጠቀም መሞከር የሚያስኬድ አይደለም። ከኦብኮ ብቻ ከ20 በላይ ሰዎች ከምርጫ ጋር በተገናኘ ተገድለዋል። አንድ ለፓርላማ የተመረጠ አባላችን ተገድሎ ወንጀል ፈፃሚዎቹ የት እንዳደረሷቸው እንኳን አናውቅም። በርካታ አባሎቻችን በአሁኑ ሰዓትም በእሥር ላይ ናቸው።» በማለት አስረድተዋል።</p>

<p>አያይዘውም «ኢህአዴግ ስፋት ባላቸው አካባቢዎች ጉልበቱን ተጠቅሞ ምርጫውን አጭበርብሯል። ይህ በዓለም አቀፍ ታዛቢዎች ጭምር የተረጋገጠ ነው» ብለዋል።</p>

<p>አቶ መለስ «ምርጫው ተጭበርብሯል» የሚባለው የሕዝብ ድምፅ እንዳይነጠቅ ታስቦ ሳይሆን ለሁከትና ለብጥብጥ መነሻ እንዲሆን የተቀየሰ ነው። ሥልቱ በድብቅ ሣይሆን በግልፅ የዛሬ ዓመት የተቀየሰ ነው በማለት የተቃዋሚዎችን ክስ አጣጥለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 26 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/26/ሪፖርተር2.261097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
