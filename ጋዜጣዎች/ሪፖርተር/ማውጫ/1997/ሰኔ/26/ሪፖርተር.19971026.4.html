<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በቂ መረጃ ሣይኖራችሁ በፃፋችሁት ደብዳቤ ቅር ተሰኝቻለሁ» ጠ/ሚ መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በቂ መረጃ ሣይኖራችሁ በፃፋችሁት ደብዳቤ ቅር ተሰኝቻለሁ» ጠ/ሚ መለስ ዜናዊ </h2>


<p>የአሜሪካ ኮንግረስ አባላት ደብዳቤ የፃፉት በተፈጠረው ሁኔታ ላይ በቂ ግንዛቤ ሣይኖራቸውና የአንድ ወገን መረጃን የተቀበለና ሚዛናዊ ያልሆነ ነው ሲሉ ጠቅላይ ሚኒስትር መለስ ዜናዊ መልስ ሰጡ።</p>

<p>ጠቅላይ ሚኒስትር መለስ ዜናዊ ለአሜሪካ ኮንግረስ በፃፉት የመልስ ደብዳቤ እንደገለፁት የአሜሪካ ኮንግረስ አባላት የኢትዮጵያ ጉዳይ አሳስቧቸው ደብዳቤ በመፃፋቸው ሊመሠገኑ እንደሚገባ ገልፀው «አዕምሮአችሁን» አሣምናችሁ ደብዳቤ ከመፃፋችሁ በፊት ግን እንደ ኢትዮጵያ ወዳጅነታችሁ ከሁለቱም ወገን በቂ መረጃ ማግኘት ነበረባችሁ ብለው እንደሚያምኑ ተናግረዋል። ይህ ሣይሆን በመቅረቱም ቅር ተሠኝቻለሁ ሲሉም በጠቅላይ ሚኒስትሩ በደብዳቤቸው ገልፀዋል።</p>

<p>ጠቅላይ ሚኒስትሩ በደብዳቤቸው መግቢያ እንደገለፁት የኮንግረስ አባላቱ የኢትዮጵያንና አሜሪካን የጋራ ጥቅም ለማስከበር ኢትዮጵያ ፀጥታዋ የተከበረ፣ የተረጋጋችና የበለፀገች መሆኗ አስፈላጊ መሆኑን ስላረጋገጠችሁልን ደስታ ተሰምቶኛል፤ እረፍትም ሰጥቶኛል ብለዋል።</p>

<p>«በኢትዮጵያ ዴሞክራሲያዊ ስርዓት እንዲሠፍን የምንጥረው ማንንም ለማስደሰት ወይም ለማስከፋት ሳይሆን ያለ ዴሞክራሲ ሠላምና ብልፅግና ሊመጣ ስለማይችል ነው» ያሉት ጠቅላይ ሚኒስትር መለስ የግንቦት 7ቱ ምርጫ የተካሄደውም በአገሪቱ ዴሞክራውሲያዊ ስርዓቱን ለማስፈን በተደረገው ጥረት ነው በማለት ለኮንግረስ አባላቱ በጻፉት ደብዳቤ አብራርተዋል። </p>

<p>ጠቅላይ ሚኒስትሩ አንዳንድ የአሜሪካ ኮንግረስ አባላት እንዲሁም ተቃዋሚ ፓርቲዎቹ ምርጫው ፍትሃዊና ዴሞክራሲያዊ ላይሆን ይችላል የሚል ስጋት እንደነበራቸው ገልፀው «ሁሉም ታማኝነት ያላቸው የአገር ውስጥና ዓለም አቀፍ ታዛቢዎች የምርጫው ሂደት የምርጫውን ቀን ጨምሮ ነጻ፣ ፍትሃዊና ግልፅ እንደነበርና፤ ይህም በኢትዮጵያና በአፍሪካ ደረጃ ሳይሆን በዓለም አቀፍ ደረጃም ላይ የሚወሣ ምርጫ ነው ሲሉ ምስክርነት ሰጥተዋል» በማለት ጠቅላይ ሚኒስትሩ በመልስ ደብዳቤአቸው ለአሜሪካ ኮንግረስ አባላት ፅፈዋል። </p>

<p>ዋነኛ ተቃዋሚዎቹ በግልፅ ለሕዝቡ እንዳስታወቁት ፍላጎታቸው የፓርላማ መቀመጫ ማሸነፍ ሳይሆን በምርጫው በመጠቀም ህገ መንግሥታዊ ሥርዓቱን ለመናድ መንቀሳቀስ ነው በማለት በጠቅላይ ሚኒስትሩ በደብዳቤአቸው አስታውቀዋል። «እንደ አሜሪካ ሁሉ ሕገ መንግሥታዊ ስርዓቱን ለመናድ የሚደረግ ወንጀል የወንጀሎች ሁሉ የበላይ ነው፤ በመሆኑም ተቃዋሚ ፓርቲዎቹ ይዘውት የተነሱት አጀንዳ በፖለቲካዊና በምርጫ ሂደቶች እንዲታረቅ የተቻለንን ጥረት እያደረግን ነበር» ሲሉ አቶ መለስ በደብዳቤአቸው ገልፀዋል። </p>

<p>አቶ መለስ ለኮንግረሱ በፃፉት ደብዳቤ ተቃዋሚ ፓርቲዎች ያሰቡት እቅድ ለአገሪቱ የሚበጅ ባለመሆኑ ምርጫውን ነፃ፣ ፍትሃዊና ዴሞክራሲያዊ በማድረግ የተቻላቸውን ሁሉ ጥረት እንዳደረጉ ገልጸዋል፤፡ ይህንንም ለማረጋገጥ ገዢው ፓርቲ ከእቅዱ ውጪ ብዙ መንገድ ተጉዞ ተቃዋሚዎቹን እንደተቀበለ ጠ/ሚሩ ለኮንግረሱ በደብዳቤአቸው ገልጸዋል።</p>

<p>«ለሕዝብ በግልፅ እድነተናገሩት ሁሉ ተቃዋሚ ፓርቲዎች ስልታን ለመያዝ ሕገመንግሥቱን ለመናድ መዘጋጀታቸውን እናውቅ ነበር» ያሉት ጠቅላይ ሚኒስትር መለስ ለዚህም ያቀዱት «የፅጌሬድዳ» እና የብርቱካናማው» አብዮት በሚል የዩኒሬና የጂርጂያን ስልት ለመጠቀም ነው በማለት ለኮንግረሱ በፃፉት ደብዳቤ አስታውቀዋል።</p>

<p>«በያዙት እቅድ መሠረትም የምርጫ ቆጠራው እንዳይጠናቀቅና ምርጫው እንዲደናቀፍ ከማለም አልፈው ስልታን በሃይል ለመያዝ ጥረት አድርገዋል» ሲሉ ጠቅላይ ሚኒስትሩ ለአሜሪካው ኮንግረስ ተቃዋሚ ፓርቲዎች ወንጅለዋል።</p>

<p>የምርጫውን ፍትሃዊነት እስከ መጨረሻው ለማዝለቅ ባለን ቁርጠኝነትም የምርጫ መጭበርበሮችን የምርጫ ቦርድ በሚያጣራበት ው እቅትም ዓለም አቀፍ ታዛቢዎች እንዲሳተፉ ፈቅደናል በሚል የገለጹት ጠ/ሚ መለስ የምርጫ ማጣራቱ ሂደት ግልጽና ፍትሃዊ በሆነ መልኩ እንዲካሄድም የተቻለንን እያደረግን እንገናለን በማለት ለኮንግረሱ በፃፉት ደብዳቤ አስረድተዋል። እንደ ጠቅላይ ሚኒስትሩ ደብዳቤ አገላለፅም ተቃዋሚዎች ለማናድ እንደማይችሉ ተረድተዋል።</p>

<p>«በምርጫው ሂደትና ውጤት ላይ እንከን በማውጣት የተካኑት ተቃዋሚ ፓርቲዎችም ምርጫው ነፃና ፍትሃዊ በመሆኑ ባለመደሠታቸውያሰቡትን አብዮት ለማምጣት የሰኔ 1 ቀኑን አመፅ ቀስቅሰዋል» በማለትም ጠቅላይ ሚኒሲትሩ በአዲስ አበባ ለተከሰተው ችግር ተጠያቂ በማድረግ ተቃዋሚ ፓርቲዎችን ፈርጀዋል።</p>

<p>የኮንግረስ አባላቱ ለጠ/ሚ መለስ ቀደም ሲል በፃፉት ደብዳቤ ብዛት ያላቸው ተቃዋሚዎች ማሸነፋቸው ለገዢው ኢሕአዴግ መራራ ሽንፈት ነው ያሉት ትክክል አለመሆኑን አቶ መለስ ገልጸው «ይልቁንም ገዢው ፓርቲ ቆርጦ የተነሣው በኢቲዮጵያ ዴሞክራሲያዊ ለውጥ እንዲመጣ በመሆኑ ፓርቲው ታላቅ ድል ያገኘበት ዓመት ነው እንጂ የምናዝንበት አይደለም» በማለት ምላሽ ሰጥተዋል።</p>

<p>ገዢው ፓርቲ ኢሕአዴግም በአገሪቱ የተገኘው ዴሞክራሲያዊ ስርዓት ዋነኛ አንቀሳቃሽ በመሆኑ ከፍተኛ ኩራት እንደሚሰማቸው አቶ መለስ በደብዳቤአቸው ገልጸዋል።</p>

<p>በደብዳቤችሁ ላይ «የአዲስ አበባ ከተማ ነዋሪ መስራት አልቻለም፣ ምግብ መግዛት የኤሌክትሪክ አቅርቦት ማግኘት አልቻለም፣ ይህም የሆነው በከተማዋ ዋና ዋና መንገዶች ላይ በተከሰተው አመፅ ነው» በማለት የፃፉችሁት ከእውነታው እጅግ የራቀ ነው የሚለው የአቶ መለስ ደብዳቤ «እኔ ብሆን እንደዚህ ዓይነቱን አረፍተ ነገር በደብዳቤው አላካትትም፤ ምክንያቱም ይህንን የሚሉት በአሜሪካ ምድር ያሉ የተቃዋሚ ፓርቲዎችን በገንዘብ የሚደግፉ፣ በደርግ መንግሥት በሰው ልጆች ላይ ባደረሱት የሰብአዊ መብት ረገጣ በኢትዮጵያ ፍርድ ቤት ክስ የተመሠረተባቸው ናቸው» ሲል ገልጿል።</p>

<p>ጠቅላይ ሚኒስትሩ «ከእናንተ የቀረበ በመሆኑ ብቻ ምላሽ መስጠት ይገባኛል» በማለትም በአዲስ አበባ እንደዚህ ዓይነት የከፋ ችግር እንዳልተፈጠረ ለኮንግረስ አባላቱ ገልፀዋል።</p>

<p>ኢትዮጵያ እንደ አሜሪካ ያሉ አገራትን ድጋፍ ትፈልጋለች በመሆኑም ሃሳባችንን ልትረዱልን ይገባል ብለው በአሁኑ ሠዓትም ኢትዮጵያ ሰላማዊና የተረጋጋች መሆኗን ላረጋግጥላችሁ እወዳለሁ ሲሉ ለኮንግረስ አባላቱ በደብዳቤአቸው አስረድተዋል።</p>

<p>ጠቅላይ ሚኒስትሩ ለኮንግረስ አባላቱ እንዳረጋገጡት በምርጫው ሂደት መጭበርበር ተከስቷል በተባለባቸው ቦታዎች ግልፅ ማጣራት በማካሄድ በሰላም እናጠናቅቃለን ብለው መስተካከል ያለባቸው ውጤቶች የሚኖሩ ከሆነም እንደሚስተካከል ለኮንግሬሱ በፃፉት ደብዳቤ ገልጸዋል። «በአገሪቱ የሕግ የበላይነት እንዲሠፍን ሕገመንግሥቱም እንዳይናድ የመጠበቅ ግዴታችንንም እንወጣለን» በማለት የመልስ ደብዳቤ የፃፉት ጠ/ሚ መለስ በመንገዳችን ላይ ብዙ እንቅፋት ቢገጥመንም ዴሞክራሲያዊ ስርዓታችንን ከመዘርጋት ወደኋላ አንልም ብለዋል።</p>

<p>ጠቅላይ ሚኒስትሩ በከፍተኛ ትጋትና ትኩረት ለመስራት ፈቃደኛ መሆናቸውንና ይህንንም «ክቡራን የአሜሪካ ኮንግረስ አባላት» እንዲቀበሉላቸው እና እንዲረዱላቸው ጠይቀዋል። </p>

<p>የአሜሪካ ኮንግረስ አባላት ጠቅላይ ሚ/ር መለስን የጣሉትን ሠላማዊ ሠልፍ የማድረግና የመሰብሰብ ገደብ እንዲያነሱ ለጠየቁት ጥያቄ ምላሽ ሳይሰጡበት አልፈዋል። ጠቅላይ ሚኒስትሩ በአሜሪካ ኮንግረስ የተጠየቁትን የሰኔ 1/1997 ዓ.ም. ግድያ ማጣራት ሂደት ሳይመልሱ ወደ ጎን ትተውት አልፈዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 26 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/26/ሪፖርተር4.261097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
