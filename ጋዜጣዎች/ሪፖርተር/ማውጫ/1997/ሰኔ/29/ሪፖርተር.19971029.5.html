<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው ነገ የቀሩ አዋጆችን አፅድቆ ይበተናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ፓርላማው ነገ የቀሩ አዋጆችን አፅድቆ ይበተናል </h2>


<p>የሕዝብ ተወካዮች ም/ቤት በነገው ዕለት የቀሩ አዋጆችን በማፅደቅ እንደሚበተንና አስቸኳይ የሆነ ጉዳይ ካለ ሊጠራ እንደሚችል በመግለፅ ሥራውን የሚያጠናቅቅ መሆኑ ተገለፀ። ጠ/ሚ/ር መለስ ዜናዊ የዓመቱን የመንግሥትን የሥራ ሪፖርት ፓርላማው ሳይበተን ማቅረባቸው አጠራጣሪ ሆኗል።</p>

<p>የም/ቤቱ አፈ ጉባዔ አቶ ዳዊት ዮሐንስ ትናንት ለአባላቱ እንደገለጹት ፓርላማው ነገ የቀሩ አዋጆች በሙሉ ቀርበውለት የመጨረሻ መደበኛ ስብሰባውን በማካሄድ ስራውን ያጠናቅቃል። አስቸኳይ ጉዳይ ካለ በሕገ መንግሥቱ መሰረት እስከ ጥቅምት 1 ቀን 1998 ዓ.ም ድረስ ስልጣን ስላለው እንደሚጠራም ገልጸዋል።</p>

<p>«ሐሙስ ማታ በቤተ መንግሥት የመሰናበቻ ዝግጅት ይኖራል» ያሉት አፈ ጉባኤ ዳዊት አባላቱ በቀጣዩ አንድ ወር ጊዜ ውስጥ እንደየዝግጅታቸው ወደ መረጣቸው ሕዝብ እንደሚመለሱ አመልክተዋል።</p>

<p>አፈ ጉባኤው በነገው ዕለት የቀሩ አዋጆችን ሁሉ አቅርበን መደበኛ ስብሰባው ይጠናቀቃል ቢሉም የቀሩት አዋጆች ምን እንደሆኑ አልገለፁም።</p>

<p>በተያያዘም ጠ/ሚ/ር መለስ ዜናዊ ፓርላማው የዓመቱን ሥራውን አጠናቆ ከመበተኑ በፊት ዓመታዊ የመንግስትን ሪፖርት ለፓርላማ ያቀረቡ የነበረ ሲሆን በነገው ስብሰባ ይህን መፈጸማቸው አጠራጣሪ መሆኑን አንዳንድ የፓርላማ አባላት ገልፀዋል። በሕጉ መሰረት የሥራ ሪፖርታቸውን ቢያቀርቡ ኖሮ እንዲያውቁ እንደሚደረግ የጠቀሱት እነዚህ የም/ቤት አባላት የሪፖርቱ መቅረብ አጠራጣሪ መሆኑን ጠቅሰዋል።</p>

<p>የቀጣዩ ዓመት በጀት ረቂቅ ሰኔ 14 ለም/ቤቱ በቀረበበት ወቅት አንድ የም/ቤቱ አባል ከፓርላማው አባላት ከ90 በመቶ በላይ ተመልሰው የማይመጡ በመሆኑ ከም/ቤቱ የተያዘው በጀት ለዕቃ ማጓጓዣ ብቻ ስለሆነ መቋቋሚያ ጭምር ሊታሰብ እንደሚገባ፣ የጡረታ ጊዜያቸው ሁለትና ሶስት ዓመት የቀረውም ጡረታ እንዲወጡ፣ ሌሎቹ ደግሞ የሥራ መፈለጊያ እንዲሰጥ መጠየቃቸውን መዘገባችን አይዘነጋም።</p>

<p>በተያያዘ የፌዴራል መንገድ ትራንስፖርት ባለሥልጣን ከዚህ ቀደም ሲል የነበረውን የአዲስ አበባ ከተማ አስተዳደር ትራንስፖርት ባለሥልጣን ስልጣንን ሙሉ በሙሉ ከትናንት ጀምሮ በአዋጅ ተረከበ።</p>

<p>የህዝብ ተወካዮች ም/ቤት ትራንስፖርትን ለመቆጣጠር በሚል ከ15 ቀን በፊት የቀረበለትንና በውስጡ የአዲስ በባ ከተማ አስተዳደር ትራንስፖርት ባለሥልጣንን ስልጣን ሙሉ በሙሉ ወደ ፌዴራል የሚያዘዋውረውን ረቂቅ አዋጅ ትናንት አዋጅ ቁጥር 463/97 በሚል በሙሉ ድምፅ አፅድቆታል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 29 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/29/ሪፖርተር5.291097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
