<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግና ተቃዋሚዎች የሰላም ድርድሩን ለማምጣት በነበራቸው ሚና አልተማመኑም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሕአዴግና ተቃዋሚዎች የሰላም ድርድሩን ለማምጣት በነበራቸው ሚና አልተማመኑም</h2>


<p>በገዢው ፓርቲና በተቃዋሚዎች መካከል የሰላም ድርድሩን ለማምጣት በነበራቸው ሚና ዙሪያ አንዱ ግፊት አድርጌ ያመጣሁት እኔ ነኝ ሲል ሌላው ዋነኛው ተዋናይ እኔ ነኝ በማለት በየበኩላቸው ከሚሰጡት ገለጻ አለመተማመናቸውን ለመረዳት ተቻለ።</p>

<p>ይህ የተገለፀው ከትላንት በስቲያ የፖለቲካ ፓርቲዎች የጋራ መድረክ ላይ ተቃዋሚዎች እንደገለፁት የምርጫውን ግድፈቶች የማጣራቱ ሂደት በህጋዊ መንገድ ተግባራዊ ለማድረግ ኅብረቱና ቅንጅቱ ሃሳቡን አመንጭተው ኢህአዴግ እራሱ እንዳመነጨ አድርጐ ማቅረቡ እንዳሳዘናቸው ገልፀዋል።</p>

<p>የኢህአዴግ ተወካይ አቶ ታደሰ ካሳ ኢህአዴግ የሁሉንም ፓርቲዎች ተሳትፎ ተቀብሎ፣ ፓርቲዎች መደራጀታቸውን አምኖ፣ በተናጠልም፣ በጋራም ተጠናክረው ለኢትዮጵያ ሕዝብ አማራጭ ማቅረብ የሚችሉበትን ዴሞክራሲያዊ ሁኔታ በአፅንዎት ተቀብሎ ለዚህም ሲታገል መኖሩን ገልጸዋል።</p>

<p>አያይዘውም ኢህአዴግ በዚህ ሁኔታ በቀጣይ ለመሥራት እቅድ ይዞ እያለ ሁለቱ ፓርቲዎች ለተፈጠረው ችግር ዋነኛ ተዋንያኖች በመሆናቸው ኢህአዴግ ለመጀመሪያው ስምምነት ጥረትና ግፊት አድርጐ የዓለም አቀፍ ማኅበረሰብም በጉዳዩ እንዲገቡበት ግፊት አድርጐ ስምምነት ላይ መድረሱን አብራርተዋል።</p>

<p>የተቃዋሚ ኃይሎች ኅብረት ም/ፕሬዝዳንት ዶ/ር በየነ ጴጥሮስ በጋራ መድረኩ ላይ እንደገለጹት ለሰላም እንደራደር ብለው ኢሕአዴግን ሲጠይቁ የኢህአዴግ አንድ ከፍተኛ ባለሥልጣን እንዳልተቀበሏቸውና ከእነሱ ጋር መደራደር እንደማይፈልጉ መግለጻቸውን አመልክተዋል።</p>

<p>የኢዴኃኅ ተወካይ ዶ/ር በየነ አያይዘው እንደተናገሩት የኢህአዴግ ተወካይ የተናገሩት ፈፅሞ ስህተትና ከእውነት የራቀ መሆኑን ገልፀው የምርጫውን ግድፈቶች የማጣራቱ ሂደት ተግባራዊ ለማድረግ የመጀመሪያውን ሰነድ ቅንጅቱና ኅብረቱ ሃሳብ አመንጭተው «ይህን እባካችሁ ለኢሕአዴግ ውሰዱልን» በማለት ለዲፕሎማቶች እንዳቀረቡ አስረድተዋል።</p>

<p>በመድረኩ የተካተቱት 31 የፖለቲካ ፓርቲዎች ሆነው እያለ ቅንጅት፣ ኅብረት እና ኢህአዴግ አቤቱታዎች ለማጣራት መደረግ ያለበትን አካሄድ ተስማምተው መምጣታቸውን ሌሎች ፓርቲዎች በዕለቱ የተቃወሙ ሲሆን ሦስቱም ፓርቲዎች በጉዳዩ ላይ መልስ ሰጥተዋል።</p>

<p>አቶ ታደሰ ለቀሩት የፖለቲካ ፓርቲዎች እንደገለፁት ኢሕአዴግ ስምምነቱ ሁለቱ ፓርቲዎች እንዲስማሙ ግፊት ሲያደርግ የነበረው የሌሎችን ፓርቲዎች ህልውና ለመጣስ አስቦ ሳይሆን በጉዳዩ ላይ በዋነኛነት ተሳታፊ የሆኑትን ፓርቲዎች ለማስታገስ እንደሆነ ሊታወቅ እንደሚገባ አስረድተዋል።</p>

<p>እውነቱ ይህ ሆኖ እያለና የማጣራቱን ሂደት ወደ ሕጋዊ መንገድ አምጥቶ ተግባራዊ የሚያደርገውን ሰነድ ኢሕአዴግ እንዲቀበለው ዲፕሎማቲክ ማኅብረሰብ በመሃል ገብተው እንዲያስማሙ ቅንጅቱና ኅብረቱ ጥረት በማድረግ ወደ አንድ አቅጣጫ ቀርበው እያለ ኢሕአዴግ እንዳሳዘናቸው ዶ/ር በየነ ገልፀዋል።</p>

<p>የመጀመሪያውን ስምምነት ለማድረግ ኢሕአዴግን ጠይቀው «ያሰማራችሁትን ውሾች ለቅመን እስከምንጨርስ አንደራደርም።» የሚል መልስ ከኢህአዴግ ባለሥልጣን ተሰጥቶ እያለ 31 ፓርቲ ያልተሳተፈበትን አቤቱታ የቀረበባቸውን የምርጫ ክልሎች እንዴት ይጣሩ የሚለውን ሰነድ ሲነሳ ኢሕአዴግ ይህን ማድረግ የመረጥኩት ሁለት ወንጀለኛ ድርጅቶች ስላሉ እነሱን ለማስታገስ ነው የሚል መልስ መስጠቱን ፈፅሞ ስህተት የሆነ ነገር ነው ሲሉ ዶ/ር በየነ አብራርተዋል።</p>

<p>ቅንጅቱን በመወከል በዕለቱ የተገኙት ኢንጂነር ግዛቸው በበኩላቸው ቅንጅቱ ማንኛውም የፖለቲካ እንቅስቃሴ መደረግ ያለበት በዴሞክራሲያዊና በሰላማዊ መንገድ ነው ብሎ እንደሚያምን ገልፀው ስምምነቱ በጋራ መድረኩ ላይ ይቅረብ ብለው እንደነበር አብራርተዋል።</p>

<p>ኢንጂነር ግዛቸው እንደገለፁት ቅንጅቱ ማን እንደሚበትናቸው ሳይታወቁ የሚበተኑት ሕዝቡን የሚያደናግሩ ወረቀቶች በመቃወም መግለጫን አውጥቶ እያለ እንዲሁም እሱን ተከትሎ ገዢው ፓርቲ ያደረገው ግድያ፣ እስራት አፈና መቆም አለበት ብሎ ውጤቱን ለማስመርመር የቀረቡት አቤቱታዎች በሕጋዊ መንገድ ይጣሩልኝ እያለ ኢህአዴግ አሁንም የሚያደርገው የፕሮፖጋንዳና የስም ማጥፋት ዘመቻ እንዳሳዘናቸው ገልፀዋል።</p>

<p>የብሄራዊ ምርጫ ቦርድ ሰብሳቢ አቶ ከማል በድሪ ሦስቱ ፓርቲዎች ከቦርዱ እና ከለጋሽ አገሮች ጋር ስምምነት ያደረጉት ሌሎች ፓርቲዎች ወክለው ሳይሆን ራሳቸው ስላቀረቡት አቤቱታ ነው። ሌሎች ፓርቲዎች አቤቱታ ካላቸው በቀረበው የማጣራት ሂደት ሊጣራላቸው እንደሚችል ገልፀዋል።</p>

<p>በፓርቲዎቹ ከቀረቡት 426 አቤቱታዎች ውስጥ ከ21 በስተቀር የቅንጅት፣ የኢሕአዴግ እና የኅብረቱ ሲሆኑ ከ21 አቤቱታዎች ውስጥ ደግሞ 13 አቤቱታዎች የቀረቡት በኦሮሞ ፌዴራሊስት ዴሞክራሲ ንቅናቄ (ኦፌዴን) ነው። ስምንት አቤቱታዎች የቀረቡት በተቀሩት 27 የፖለቲካ ፓርቲዎች መሆኑን በዕለቱ ተገልጿል።</p>

<p>በጋራ መድረኩ ተገኝተው ሦስቱ ፓርቲዎች ከእኛ እውቅና ውጭ ስምምነት ላይ ደርሰዋል በማለት የተቃወሙት ስምንት ቅንጅት፣ ኅብረትና ኢህአዴግ የቀረቡት አቤቱታዎች እንዴት መጣራት እንዳለባቸው ተስማምተውበት የነበረውን ሰነድ ነው።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 15 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/15/ሪፖርተር2.151097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
