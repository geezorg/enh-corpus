<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጠቅላይ ሚኒስትር ክስ ጉዳይ ቅንጅት ያቀረበው ይግባኝ ተሰማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጠቅላይ ሚኒስትር ክስ ጉዳይ ቅንጅት ያቀረበው ይግባኝ ተሰማ </h2>


<p>ጠቅላይ ሚኒስትር መለስ ዜናዊ ከግንቦት 8 ቀን 1997 ዓ.ም ጀምሮ ለአንድ ወር ሰልፍ እና ከቤት ውጪ የሚደረግ ህዝባዊ ስብሰባ እንዳይደርግ ያወጡትን ክልከላ በመቃወሙ ክስ አቅርቦ የሕገመንግሥት ትርጉም ያስፈልገዋል፣ በማለት ለፌዴሬሽን ምክር ቤት እንዲተላለፍ የሰጠውን ውሳኔ በመቃወም ቅንጅት ለፌዴራሉ ከፍተኛ ፍ/ቤት የአንደኛ ፍትሃብሔር ይግባኝ ሰሚ ችሎት ይግባኝ አቀረበ።</p>

<p>ቅንጅት በይግባኝ ማመልከቻው ጠቅላይ ሚኒስትር መለስ ዜናዊ ያወጡት መመሪያ አዋጅ ቁጥር 3/83 የሚቃረን ስለሆነ ተፈፃሚነት የለውም ተብሎ ውሳኔ እንዲሰጥለት የሚጠይቅ አንቀፅ 37(1) መሰረት በዳኝነት ሊታይ የሚገባው ጉዳይ ነው። የሥር ፍ/ቤት ግን ይህን ይግባኝ በቀረበበት ብይን ላይ ተከሳሹ ቀርበው በክርክር መልስ ሊያነሱት የሚገባ ነጥብ ካነሳ በኋላ ተከሳሽ ያወጡት መመሪያ የሕገ መንግሥት ትርጉም የሚያስነሳ ነው በማለት ለሕገመንግሥት ጉዳዩን አጣሪ ጉባኤ መምራቱ ከውጤት አኳያ በዳኝነት ሊታይ የሚገባውን ጉዳይ ላለማየት የሕገመንግሥት አጣሪ ጉባኤ እንዲመለከተው አድርጓል። ይህ እጅግ መሰረታዊ ስህተት ስለሆነ ይግባኝ ሰሚው ፍ/ቤት ሊያርመው ይገባል ሲል አመልክቷል።</p>

<p>በአዋጅ ቁጥር 205/93 አንቀፅ 21(2) መሰረት ፍ/ቤቶች አንድን ጉዳይ ወደ ሕገመንግሥት አጣሪ ጉባኤ የሚልኩት የተከራካሪ ወገኖች ክርክር ሰምተው ጭብጥ መስርተው ጉዳዩን የመወሰን ደረጃ ላይ ሲደርሱ መሆኑን በይግባኙ ላይ ተጠቅሷል። የሥር ፍ/ቤት ግን ተከሳሽን ሳይጠራ እና ጉዳዩን የመወሰን ደረጃ ላይ ሳይደርስ የከሳሽን አቤቱታ የሕገመንግሥት ጥያቄ ያስነሳል ማለቱ ስህተት ነው። ፍ/ቤት ወደ ጉባኤው መላክ የሚገባው ነጥብ የሚያገኘው እና ሲልከውም የሚገባው ጉዳዩን የመወሰን ደረጃ ላይ ሲደርስ ብቻ ነው ብሏል።</p>

<p>ይግባኝ ባይ አያይዞም የሥር ፍ/ቤት ብይን የዳኝነት ስልጣን ለሌለው አካል በሕገ መንግስት ትርጉም ሽፋን በጉዳዩ ላይ የመጨረሻ ውሳኔ እንዲሰጥ የሚያደርግ ስለሆነ የፌዴራሉ የመጀመሪያ ደረጃ ፍ/ቤት ግንቦት 26 ቀን 1997 ዓ.ም የሰጠውን ብይን መልስ ሰጪን መጥራት ሳያስፈልግ ተሽሮ ለሥራ ተከሳሽ መጥሪያ እንዲላክና ክርክሩ እንዲሰማ ተብሎ ውሳኔ እንዲሰጥለት ጠይቋል። </p>

<p>የፌዴራሉ ከፍተኛ ፍርድ ቤት 1ኛ ፍትሀ ብሔር ይግባኝ ሰሚ ችሎት ትላንት በጉዳዩ ላይ የቅንጅትን ጠበቆች አንዳንድ ማብራሪያ ከጠየቀ በኋላ ብይን ለመስጠት ለዛሬ ተለዋጭ ቀጠሮ ሰጥቷል።</p>

<p>የፌዴሬሽን ምክር ቤት የህግ መንግስት አጣሪ ጉባዔ የጠቅላይ ሚኒስትሩ መመሪያ ሕገመንግሥታዊ ነው ወይስ አይደለም የሚለውን ጉዳይ አስመልክቶ በዛሬው ዕለት መግለጫ ይሰጣል ተብሎ ይጠበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 8 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/08/ሪፖርተር3.081097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
