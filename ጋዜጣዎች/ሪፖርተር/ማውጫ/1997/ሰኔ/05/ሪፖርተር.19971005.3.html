<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትር መለስ የተወሰደው እርምጃ ትክክል ነው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠቅላይ ሚኒስትር መለስ የተወሰደው እርምጃ ትክክል ነው አሉ </h2>


<p>የኢትዮጵያ ጠቅላይ ሚኒስትር እረቡ እለት ወታደሮችና የፀጥታ ኃይሎች በአዲስ አበባ ነዋሪ ላይ የሰነዘሩት የጥቃት እርምጃ ትክክለኛና ተገቢ ነው ሲሉ ገለፁ።</p>

<p>ጠቅላይ ሚ/ሩ በመንግሥት መግለጫ መሰረት ከ26 በላይ ዜጎች የተገደሉበትንና ከ1 መቶ በላይ በጥይት የቆሰሉበት የፀጥታ ኃይሎች እርምጃ የተወሰደው ሁኔታዎች ከቁጥጥር ውጭ በመሆናቸው ነው፣ ሲሉ ባለፈው አርብ የመንግስታቸውንና የታጠቁ ኃይላቸውን ርምጃ ትክክለኛነት ለሮይተርስ ዜና ወኪል ተናግረዋል።</p>

<p>እንደነዚህ ዓይነት አመፅ እንዳይነሳ የመከላከል ስራ ሲሰሩ እንደነበር የተናገሩት አቶ መለስ በደረሰው አደጋ ቢያዝኑም ወታደሮቹ የወሰዱት እርምጃ ትክክለኛና ተገቢ መሆኑን ገልፀው «የከፋው አመፅ አሁን ከኋላችን ቀርቷል፣ አብቅቷልም» ብለዋል።</p>

<p>ከ3 ሚሊዮን ሕዝብ በላይ በሚኖርበት አዲስ አበባ ውስጥ ሲያንዣብብ ለቆየው የፀጥታ አደጋ መንግሥታቸው «የመከላከል እርምጃ» ያሉትን ለመውሰድ ዝግጁ ሆኖ ይጠባበቅ እንደነበር አቶ መለስ ገልፀዋል።</p>

<p>ከአዲስ አበባ እና ምናልባትም ከአንድ እና ሁለት ሌሎች የአገሪቷ ከተሞች በስተቀር ኢትዮጵያ ውስጥ ይህም መሰል አጠቃላይ አደጋና ስጋት እንደሌለ አስታውቀዋል።</p>

<p>ከግንቦት 7 ቀን ጀምሮ የፀናውና አንድ ሳምንት ያህል ብቻ የቀረው አዲስ አበባ ላይ የታዘዘው የስብሰባና የሰልፍ ክልከላን ከዚህ በላይ ያራዝሙት እንደሆነ የተጠየቁት ጠቅላይ ሚኒስትሩ «ኃላፊነት የጎደለው አሰራር የሚሆነው ይህንኑ ባናደርገው ነው። አሁን በማጥናት ላይ ያለነው የምናራዝመው ለምን ያህል ጊዜ ነው? ለወር ወይስ ለሳምንት? የሚለውን ነው» በማለት መልሰዋል።</p>

<p>አቶ መለስ ችግሩ የአዲስ አበባ ብቻ ነው ወደሌላው የኢትዮጵያ ክፍል መሰራጨት የሚችል አመፅ አይኖርም። ከዚህም አይዘልም ካሉ በኋላ አገሪቷ ከዴሞክራሲ «ፊቷን አታዞርም» የግንቦቱ ምርጫም ሂደቱ አለመቀልበሱን የሚያረጋግጥ «ግድብ» እርምጃ ማስመዝገባችንን አስረግጧል፤ በማለት ለሮይተርስ ተናግረዋል።</p>

<p>እንደነዚህ ዓይነቱ አመፅ ለአገሪቱ ዴሞክራሲያዊ ስርዓት የሚበጅ አይደለም ያሉት አቶ መለስ በአገሪቱ ያለው ዴሞክራሲ እየበሰለ መምጣቱንም ይናገራሉ።</p>

<p>በሌላ በኩል አቶ በረከት ከቢቢሲ ጋዜጠኛ እንዲህ ያለ ችግር (ሞትና ግድያው) ተፈፅሞ ሲገኝ ባብዛኛው አገሮች ሌላው ቢቀር መርማሪ አካል ይቋቋማሉ። ይህን ያህል (ከ20 በላይ) ቁጥር ያለው ሰው እንዴት ሊገደል ቻለ? ተብሎ ማጣራት ይደረጋል? እናንተስ ጉዳዩ እንዲጣራ እንዲመረመር ታደርጋላችሁ? በሚል ለቀረበላቸው ጥያቄ ሲመልሱ «በእርግጥ እንጂ» የአንድ ሰው ሕይወትም ቢሆን ያሳዝናል።» ብለዋል። «ሆኖም ግን የዚህ ግጭት አራማጆችና ተጠያቂዎች ተቃዋሚዎች ናቸው ምክንያቱም ሕጋዊ መንግስት በኃይል ለመገልበጥ የተሳሳተ አቅጣጫና ምርጫ ይዘው የተነሱ እነሱ ናቸው። መንግስት አስፈላጊውን ምርመራ ማድረግ ያለበት ስለመሆኑ ከአንተ ጋር አስማማለሁ ተገቢውን ምርመራ ያደርጋል። ኃላፊ ሆኖ የተገኘ ማንኛውም ሰው ተጠያቂ ይሆናል» በማለት መልሰዋል።</p>

<p>የቢቢሲ ጋዜጠኛ ፖሊሶችና የፀጥታ ኃይሎችንም ለፍርድ ታቀርባላችሁ? ብሎ ለጠየቃቸውም «ፖሊሶችንም ጨምሮ ስለዚህ ምርመራ የሚካሄድ ስለመሆኑ እርግጠኛ ነኝ። ሆኖም ግን እንዲህ አይነት ቀውስ ሲያጋጥም መንግስት እጁን አጣጥፎ አቅመቢስ ሆኖ ዝም ብሎ እንዲያይ መጠበቅ የለበትም። ይህ ለማንም ግልፅ መሆን አለበት» ሲሉ አቶ በረከት ምላሽ ሰጥተዋል።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 5 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1997/ሰኔ/05/ሪፖርተር3.051097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
