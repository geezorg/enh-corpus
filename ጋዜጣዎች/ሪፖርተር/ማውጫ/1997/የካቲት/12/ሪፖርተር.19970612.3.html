<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መንፈሴ እንደ ድሮው ጠንካራና ብርቱ ነው» አርቲስት ጥላሁን ገሠሠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«መንፈሴ እንደ ድሮው ጠንካራና ብርቱ ነው» አርቲስት ጥላሁን ገሠሠ</h2>


<p>ኢትዮጵያዊው የሙዚቃ ዋርካ፣ ጥላሁን ገሠሠ፣ ሕክምናውን ከሚከታተልበት ከደቡብ አፍሪካ ሲመለስ አሁንም መንፈሱ ፅኑ መሆኑን ለሚወደው ሕዝብ አረጋገጠ።</p>

<p>ወደ ሙዚቃ ከገባ ጀምሮ ከ40 ዓመታት በላይ ገዝፎና ደምቆ የኖረውና፣ ታዋቂና ተወዳጅ የሆነው ድምፃዊ ጥላሁን ገሠሠ በሕመም ምክንያት በደቡብ አፍሪካ ሆስፒታል ቀኝ እግሩ ተቆርጦ ለመጀመሪያ ጊዜ ሃገሩ ሲደርስ ሕዝቡ እንደወትሮ በፀሎት እንዲያስበውና መንፈሱም ያልደከመ መሆኑን ተናግሯል።</p>

<p>ጥላሁን ዓርብ ዕለት ከምሽቱ 4፡00 ግድም አዲስ አበባ ሲገባ የአዲስ አበባ አስተዳደር የባህልና ሙዚቃ ቡድን አቀባበል ቢያደርጉለትም የቦሌ አየር ማረፊያ የፀጥታ ሃላፊዎች ለጋዜጠኞች ጭምር ዝግ በማድረጋቸው አፍቃሪውና በጉጉት ሲጠብቀው የከረመው ሕዝብ በደማቅ ሁኔታ ሊቀበለው አልቻለም።</p>

<p>ድምፃዊ ጥላሁን ገሠሠ በሕክምና በነበረበት ወቅት በደቡብ አፍሪካ የሚገኙ ኢትዮጵያውያን አርፎበት የነበረውን የኢንተር አፍሪካ ኮንትኔንታል ሆቴል አጨናንቀውት ሰንብተዋል።</p>

<p>ጥላሁን በሆስፒታል በነበረበት ወቅት ከተለያዩ ሃገሮች በርካታ ኢትዮጵያዊያን ከሀገር ውስጥና ከውጭ ሃገር በስልክና በአካል ተገኝተው አፅናንተውታል። ከነዚሁም ውስጥ ከውጪ አስቴር አወቀ፣ ከሀገር ውስጥ አርቲስት መሀመድ አህመድ፣ ሚኒልክ ወስናቸውና ሌሎች አርቲስቶች በስልክ ያበረታቱት መሆኑ ታውቋል። ከታዋቂ ሰዎችም መካከል ፕሮፌሰር መስፍን ወልደማርያም፣ አቶ ሃይሉ ሻልውና ሌሎች ታዋቂ ሰዎች እንደሚገኙበት መረዳት ችለናል።</p>

<p> ዘግይቶ የደረሰን ዜና እንደሚያመለክተው የባህል ሚኒስትር ተሾመ ቶጋ ወደ አዲስ አበባ በሚመለስበት ቀን በኤምባሲው በኩል የማፅናኛ መልዕክት ልከውለታል።</p>

<p>በደቡብ አፍሪካ የጥላሁንን መታመም ከሰሙት ወዳጆቹ መካከል ከአሜሪካ ድረስ ተጉዘው ከጎኑ ተገኝተው ያበረታቱት መኖራቸውን ያገኘነው መረጃ ያመለክታል።</p>

<p>አርቲስት ጥላሁንን ከአሜሪካ ድረስ ሄደው ያፅናኑት፣ አርቲስት ዓለም ፀሐይ ወዳጆ፣ አርቲስት ዓለም ፀሀይ ወዳጆ፣ አርቲስት ታማኝ በየነ፣ አርቲስት ንዋይ ደበበና የሙዚቃና አሳታሚ የሆነው አብርሃም ብዙነህ ናቸው።</p>

<p>«ጥላሁን ለብዙዎቻችን ስሜት ደስታ ሲፈጥር ኖሩዋል። ዛሬ ደግሞ እኛ አብረነው መሆን አስፈላጊያችን ነው» ሲል አርቲስ ታማኝ በየነ ረጅም ርቀት ተጉዘው የጠየቁበትን ምክንያት ገልጿል።</p>

<p>የዚህን የሀገር ባለውለታና ብዙዎቹን ወደ ሙያው እንዲገቡ አርአያ የሆነውን አርቲስት ጥላሁንን በችግሩ ጊዜ መገኘት አስፈላጊ መሆኑን የገለጸው አርቲስት ታማኝ አፍቃሪው የሆነው የኢትዮጵያ ሕዝብ እንደተለመደው አብሮት እንደሚሆን ያለውን እምነት ለሪፖርተር ጋዜጣ በስልክ ተናግረዋል።</p>

<p>አርቲስ ታማኝ እንደሚለው በሆስፒታሉ ሲደርሱ ሁሉም በሃዘን ውዥንብር በመገረፋቸው በለቅሶ ማንባታቸውን ያስታውሳል።«ይሁንና ግን ወዲያው መንፈሱ መጠንከር ጀመረ» ሲል ታማኝ ገልጿል።</p>

<p>ጥላሁን ከሕክምናው በኋላ በደቡብ አፍሪካ በቆየበት ወቅት መንፈሱን ማጠንከር መጀመሩንና «ይኽ አዲስና በእኔ የተጀመረ አይደለም» ማለቱና አርቲስቱ ታማኝ ተናግሩዋል።</p>

<p>አዲስ አበባ በገባበት ምሽት ወደቤቱ ሄደን እንዳየነው ጥላሁን ደከም ከማለቱ በቀር የተረጋጋ መሆኑ ይታያል። ሁልጊዜም መልካም ለሚያስብለት ሕዝብ የምስጋናና የፀልዩልኝ መልዕክቱን አስተላልፏል።</p>

<p>ጥላሁን ለሪፖርተር ጋዜጣ እንደገለፀው «መንፈሴ እንደ ድሮው ጠንካራና ብርቱ ነው» ብሏል።</p>

<p>ስመጥሩው አርቲስት ጥላሁን በሶስት መንግሥታት ውስጥ ያለውን እንቅፋት ሁሉ በማለፍ ዝናውን ተክሎ የኖረ የጥበብ ሰው ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 12 ቀን 1997</a></p>

</body>
</html>	
