<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ78 የፖለቲካ ፓርቲዎች ዕጩ ያቅረቡት 13 ብቻ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከ78 የፖለቲካ ፓርቲዎች ዕጩ ያቅረቡት 13 ብቻ ናቸው </h2>


<p>ለመጪው ምርጫ የዕጩ ተወዳዳሪዎች ምዝገባ ሊጠናቀቅ አራት ቀናት በቀሩት በአሁኑ ወቅት በአጠቃላይ ካሉት 76 የፖለቲካ ፓርቲዎች ለውድድር ዕጩዎቻቸውን እያስመዘገቡ ያሉት ኢሕአዴግን ጨምሮ 13 ፓርቲዎች ብቻ ናቸው።</p>

<p>ኢሕአዴግ አዲስ አበባ ላይ በትላንትናው ዕለት ዕጩዎቹን አስመዝግቦ አጠናቋል። ሌሎች 11 ፓርቲዎችም ዕጩዎቻቸውን በማቅረብ ላይ እንደሚገኙ ከምርጫ ቦርድ የተገኘ መረጃ አመልክቷል። ሆኖም የኢትዮጵያዊያን ዴሞክራሲያዊ ኃይሎች ኅብረት በቀጣዮቹ ቀናት እንደሚያቀርብ ሊቀመንበሩ ዶ/ር መረራ ጉዲና ለሪፖርተር ጋዜጣ ተናግረዋል።</p>

<p>በኢትዮጵያ ብሔራዊ ምርጫ ቦርድ የተመዘገቡ የፖለቲካ ፓርቲዎች አሀዝ 76 ያህል ሲሆን ወደ 18 ያህሉ ሕብረ ብሔራዊ አደረጃጀት የያዙ ሲሆን ቀሪዎቹ ክልላዊ ናቸው።</p>

<p>አንዳንድ እንደ ኢሕአዴግ፣ የኢቲዮጵያ ዴሞክራሲያዊ ኃይሎች ኅብረት፣ ቅንጅት ለአንድነትና ለዴሞክራሲ በውስጣቸው ከአራት በላይ ሕጋዊ የፖለቲካ ፓርቲዎች ያቀፉ ቢሆንም የእነዚህ ተደማምሮ ግማሽ ያህሉ እንኳን እንደማይወዳደሩ አሀዙ ያሳያል ሲሉ ምንጮች ለሪፖርተር ጠቁመዋል።</p>

<p>የምርጫ ቦርድ የፖለቲካ ፓርቲዎች ምዝገባ ጽ/ቤት ተ/ሬጅስትራር አቶ መኮንን ወንድሙ ስለ ሁኔታው ተጠይቀው በሰጡት ምላሽ «ቦርዱ ሁሉም ፓርቲዎች ይወዳደራሉ የሚል እምነት ነው ያለው። ፓርቲዎቹም ፈቃድ ሲወስዱ አንድ ዓላማቸው በምርጫ መወዳደር መሆኑ ይታወቃል። በርግጥ በራሳቸው ውስጣዊ ችግሮች ጥቂት የማይወዳደሩ ሊኖር ቢችሉም ይኽን ያህል የተጋነነ አይደለም» በማለት አስተባብለዋል።</p>

<p>በተያያዘ ዜና የኢቲዮጵያ ሕዝቦች አብዮታዊ ዴሞክራሲያዊ ግንባር (ኢህአህአዴግ) በመጪው ምርጫ ለሕዝግ ተወካዮች እና ለክልል ም/ቤቶች የሚወዳደሩ 161 ዕጩዎጭን ለምርጫ ቦርድ አቅርቦ አስመዝግቧል። ሌሎች 11 ተቃዋሚ ፓርቲዎች ዕጩዎቻቸውን እያስመዘገቡ መሆኑን ከምርጫ ቦርድ የተገኘ መረጃ አመልክቷል።</p>

<p>ኢሕአዴግ ካቀረባቸው ዕጩዎች መካከል አብዛኛዎቹ አዳዲስ ዕጩዎች ሲሆኑ በትምህርታቸው ቢያንስ የመጀመሪያ ዲግሪ ያላቸው እንደሚበዙ ለመረዳት ተችሏል። ግንባሩ ለህዝብ ተወካዮች ም/ቤት ካቀረባቸው ዕጩዎች መካከል አቶ ተፈራ ዋልዋ ባለፈው ምርጫ በተሸነፉበት ወረዳ 18 ላይ ዕጩ ሆነው በድጋሚ ቀርበዋል። በተጨማሪም የማዕድን ሚኒስቴር ዲዔታ ወ/ሮ ስንቅነሽ ዓለሙ በወረዳ 19፣ አቶ ጌታቸው በላይ የገቢዎች ሚኒስትር በወረዳ 23፣ ወ/ሮ ገነት ዘውዴ በወረዳ 21 ይገኙበታል።</p>

<p>ግንባሩ ካቀረባቸው መካከል በአዲስ አበባ ብቻ 23 ያህል ለሕዝብ ተወካዮች ም/ቤት የሚወዳደሩ ሲሆን የተቀሩት ለክልል ም/ቤት የሚወዳደሩ ናቸው።</p>

<p>በተጨማሪም ከተቃዋሚ ፓርቲዎች መካከል እስከትላንት ድረስ በአዲስ አበባ ዕጩዎቻቸውን አቅርበው ያስመዘገቡ ፓርቲዎች መኢአድ፣ ኢዴአፓ-መድኅን፣ ቀስተ ደመና፣ ፓን አፍሪካ፣ ኦሮሞ ፌዴራል ዴሞክራሲዊ ንቅናቄ፣ ገዳ ሥርዓት አራማጅ ፓርቲ፣ የኦሮሞ ነፃነት ብሔራዊፓርቲ፣ መኢዴፓ፣ የኢቲዮጵያ ዲሞክራሲ አንድነት ፓርቲ፣ የኢትዮፕያ ዴሞክራሲያዊ ሊግ ግንባር፣ የግርሬ ወርጂ መሆናቸውን ለማረጋገጥ ተችሏል።</p>

<p>በተጨማሪ በግል ለመወዳደር የድጋፍ ፊርማ ካሰባሰቡት መካከል እስከትላንትናው ዕለት ድረስ 80 ያህል ለፓርላማ፣ 9 ያህል ለክልል ም/ቤት መመዝገባቸው ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 02 ቀን 1997</a></p>

</body>
</html>	
