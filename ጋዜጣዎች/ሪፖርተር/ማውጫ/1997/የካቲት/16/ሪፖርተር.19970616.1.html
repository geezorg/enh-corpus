<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ብቻቸውን ይወዳደራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መለስ ብቻቸውን ይወዳደራሉ</h2>


<p>በትግራይ ክልል በአድዋ አካባቢ በመጪው ግንቦት ወር በሚካሄደው የሕዝብ ተወካዮች ምክር ቤት ምርጫ ጠ/ሚ መለስ ዜናዊ በሕወሓት ተወክለው የቀረቡ ሲሆን ከእሳቸው ጋር ለመወዳደር በፓርቲም ሆነ በግል የቀረበ ሌላ ዕጩ አለመኖሩን ከኢትዮጵያ ብሔራዊ ምርጫ ቦርድ የተገኘ መረጃ አመለከተ።</p>

<p>አቶ መለስ በአድዋ አካባቢ ቢቀርቡም ሌሎች ተቃዋሚ ፓርቲዎች እና የግል ተወዳዳሪዎች በዚህ አካባቢ ለውድድር አለመመዝገባቸውን፣ ያልተመዘገቡበትንም ምክንያት እንደማያውቅ ቦርዱ ይፋ አድርጓል።</p>

<p>በሌሎቹ የትግራይ ማዕከላዊ፣ ምስራቃዊ፣ ደቡባዊ ዞኖች እንዲሁም በመቀሌ ከተማ ቅንጅት ለፓርላማ 17፣ ለክልል 35፣ የኢትዮያ ዴሞክራሲያዊ ኃይሎች ኅብረት ለፓርላማ 18፣ ለክልል 34፣ በግል ለፓርላማ 10፣ ለክልል ም/ቤት 1 የቀረቡ ሲሆን በምዕራባዊ ዞን ህወሓት በብቸኝነት ዕጩዎጭን ማቅረቡን የቦርዱ መረጃ ይጠቁማል።</p>

<p>አቶ ቸኮል ጌታሁን የቅንጅት ለአንድነትና ለዴሞክራሲ የዕጩ ምልመላና ምደባ ኃላፊ በአድዋ አካባቢ ለምን ዕጩ እንዳላቀረቡ ተጠይቀው በሰጡት ምላሽ «ኢሕአዴግ የሥነ ምግባር ደንብ አውጥቻለሁ ብሎ በአንዳንድ አካባቢዎች ተወዳዳሪዎችን አትንኳቸው የሚል መመሪያ ሰጥቷል። ነገር ግን የሥነ ምግባር ደንቡ በይፋ የወጣና ሕዝብ የሚያውቀው ባለመሆኑ በስፋት ሲሰራበት አይታይም። በትግራይ በተለይም በአድዋ አካባቢ ህዝቡ ጭምር እናንተን ብንመርጥና በኋላ ችግር ቢገጥመን ምን ታደጉልናላችሁ የሚል ጥያቄ በቀጥታም ሆነ በተዘዋዋሪ ያነሳል። ዕጩ ተወዳዳሪዎችም ስጋት አለባቸው። ለዚህ ደግሞ ዋስትና ለመስጠት አቅሙ የለንም። ሌሎችም በርካታ ምክንያቶች ቢኖሩም ይሄ ዋነኛው ምክንያት ነው። ለምሳሌ በደቡብ ዕጩ ተወዳዳሪ የሆነ አባላችን በካድሬዎች ወከባ ራሱን ከምርጫ አግልሏል፤» በማለት ተናግረዋል።</p>

<p>ዶ/ር መረራ ጉዲና የኢትዮጵያ ዴሞክራሲያዊ ኃይሎች ኅብረት ሊቀመንበር በበኩላቸው «እነ አረጋዊ በርሄ (የትግራይ ዴሞክራሲያዊ ትብብር) እንዲገቡ ብንስማማ ኖሮ እነሱን እናቀርብ ነበር። ኅብረቱ ካሉት 14 አባል ድርጅቶች ከኢሕአዴግ ጋር ባደረግነው ድርድር ውጪ ያሉት እንዲገቡ ስምምነት ላይ መድረስ አልቻልንም። የኅብረቱ አባል ድርጅቶችን በሙሉ እንዲወዳደሩ ብንስማማ ኖሮ በኢትዮጵያ ቁመት ልክ ዕጩዎች ማቅረብ እንችል ነበር። አሁን ውድድር ውስጥ የገባነው የኅብረቱ አምስት ዓባል ድርጅቶች ብቻ ነን። በአብዛኛው የሀገሪቱ ክልሎች ዕጩዎቻችንን አቅርበናል። ግን ከኢሕአዴግ ጋር የነበረን ድርድር ቢሳካ ኖሮ የበለጠ ማቅረብ እንችል ነበር» ሲሉ ምላሽ ሰጥተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 16 ቀን 1997</a></p>

</body>
</html>	
