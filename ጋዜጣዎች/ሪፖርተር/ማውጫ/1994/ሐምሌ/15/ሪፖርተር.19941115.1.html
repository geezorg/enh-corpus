<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢሳያስ ለደረሰበት ኪሳራ አሰብን ለአሜሪካ እንደማካካሻ አቅርቧል" ፕሮፌሰር በረከት ኃብተሥላሴ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢሳያስ ለደረሰበት ኪሳራ አሰብን ለአሜሪካ እንደማካካሻ አቅርቧል" ፕሮፌሰር በረከት ኃብተሥላሴ</h2>


<p>የኤርትራው መሪ ኢሳያስ አፈወርቂ አሜሪካ ኢራቅን ለመደብደብ የአሰብን ወደብ እንደጠቅላይ ጦር ሰፈር አድርጋ እንድትጠቀምበት መፍቀዱ ለደረሰበት ፖለቲካዊ፣ ኢኮኖሚያዊና ማኅበራዊ ቀውስ እንደማገገሚያ አድርጐ የያዘው ዓላማ ነው ሲሉ ኤርትራዊው ምሁር ፕሮፌሰር በረከት ኃበተሥላሴ ገለፁ።</p>

<p>ፕሮፌሰር በረከት በቅርቡ "አሜሪካ ከኤርትራ ጋር የፈፀመችው ወታደራዊ ስምምነት ኢሳይያስ በዴሞክራሲና በፍትህ ላይ የጀመረውን ጦርነት ሊሸፍነው አይችልም" በሚል ርዕስ በአዋቴ የመረጃ መረብ አማካኝነት ባሰራጩት ሐተታ እንደገለፁት "ከፀረ ሽብርተኛ ኃይሎች ጋር በማበር ሽብርተኛነትን እዋጋለሁ የሚለው ፕ/ት ኢሳያስ በሀገሩ ሕዝብ ዘንድ ግን ዋና ሽብርተኛ ሆኖ መፈረጁን አሜሪካ አልተገነዘበችም ለማለት አይቻለኝም" ብለዋል። እንደ ፕሮፌሰር በረከት ገለፃ "ካለአንዳች ቅድመ ሁኔታ አሜሪካ ወታደራዊ ሕብረት ከኤርትራ ጋር መመስረቱዋ የኤርትራ ሕዝብ ላይ የጀመረውን የአፈና ጦርነት አሳንሶ እንደተራ ነገር እንደማየት የሚቆጠር ነው ብለዋል። አሜሪካ ይህን ወታደራዊ ሕብረት ከኤርትራ ጋር ከመመስረቱዋ በፊት ቢያንስ ካለፍርድ አስሮ የሚያሰቃያቸውን ሰዎች እንዲፈታ፣ ያገደውን የነፃ ፕሬስ ሥራ እንዲጀምርና ያሰራቸውንም ጋዜጠኞች እንዲለቅ፣ በ1997 እ.ኤ.አ ሀገሪቱ ያፀደቀችውን ሕገ-መንግሥት እንዲያከብር፣ ባለሀብቶች በሀገሪቱ ኢኮኖሚ እንዲሳተፉ የእሱ ፓርቲ በሞኖፖል የያዘውንም እንቅስቃሴ እንዲያቆም ማድረግን እንደቅድመ ሁኔታ ልታስቀምጥለት ይገባ ነበር።</p>

<p>"እኛ ኤርትራዊያን አሜሪካ ለራሷ ስትራቴጂ በአሰብ ወደብ ላይ ያላትን ሕጋዊ ፍላጐት ብናከብርም ሁለት ስህተት ተደምሮ ግን አንድ እውነት ሊወጣው እንደማይችል እንገነዘባለን" በማለት ፕሮፌሰር በረከት በሐተታቸው ካሰፈሩ በኋላ "አሜሪካ እንደ ኢሳይያስ አፈወርቂ ያለውን 30 ዓመቱ የአርነት ትግል እንኳን አብረውት በመዋደቅ ለዚህ ላበቁት የትግል ጓዶቹ ያልታመነውን ሰው የማይገባውን ክብር ዛሬ ልትሰጠው አይገባም" ብለዋል።</p>

<p>ፕሮፌሰር በረከት በሐተታቸው ውስጥ አበክረው እንደገለፁት "ኢሳይያስ የኤርትራን ሕገ መንግሥት ጥሶ በአምባገነንነት ሥልጣን ላይ የተቀመጠ ሰው መሆኑን አሜሪካ ታጣዋለች ብዬ አልገምትም። ከእንዲህ ዓይነቱ አምባገነን መሪ ጋር ወታደራዊ ስምምነት መፈፀምም በራሱ ሕገወጥ ነው" በማለት አሜሪካ በአሰብ ወደብ ላይ የጀመረችውን የጦር ሠፈር ምስረታ እንቅስቃሴ ነቅፈዋል።</p>

<p>አሜሪካ ካለፈው ሣምንት ጀምሮ በአሰብ ወደብ ላይ የጦር ሠፈር ምስረታ እንቅስቃሴ መጀመሯን የተለያዩ የዜና አውታሮች በሰፊው እየዘገቡት ይገኛሉ።ይኸው አዲሱ የጦር ሠፈር ለአሜሪካ አየር ኃይልና ባህር ኃይል እንደመንደርደሪያ እንደሚያገለግልም ሲታወቅ በተለይም ባለፉም ጥቂት ቀናት ብዛት ያላቸውና ታርጋ ያልለጠፉ የአሜሪካ የጦር መኪናዎች በወደቧ ከተማ በብዛት እየታዩ መሆኑን መረጃዎች ይጠቁማሉ። ከአሰብ ወደብ በስተሰሜን የምትገኘውን የአየር ማረፊያም አሜሪካያውያኑ በሳዑዲ አረቢያ መንግሥት ለተከለከሉትና በግዙፍነቱና በውስብስብነቱ ለሚታወቀው የልዑል ሱልጣን አየር ኃይል ማረፊያ እንደማካካሻ ያደረጉት ይመስላል።</p>

<p>ይኸው አዲሱ የመንደርደሪያ ሥፍራ ታላላቅ ቦምብ ጣይ አውሮፕላኖችን እንዲሁም የማጓጓዣና ተዋጊ ጀቶችን ሁሉ ለማስተናገድ የሚችል ሲሆን ዋና ዓላማውም ሙሉ ኢራቅ ወይም የባግዳድን ከተማና አካባቢውን ነው። በኤርትራም ሰሜናዊ አቅጣጫ ሌላው የአሜሪካ የአየርና ባህር ኃይል መነሻ ሆኖ የሚያገለግለው በቀይ ባህር በስተምዕራብ የሚገኙት የዳህላክ ደሴቶች ናቸው።</p>

<p>የአሜሪካ ጦር በዳህላክ ደሴቶች መስፈር ቀይ ባህርን፣ የስዊስ ካናልና የሰናይ ባህረ ሰላጤ ሙሉ ለሙሉ እንዲቆጣጠረው ከማስቻሉም በላይ በሻርም ኤል ሼይክ ከሚገኘው የአሜሪካ ጦር ሠፈር ጋርም በቀጥታ የሚያገናኘው ይሆናል። ይህ አሜሪካ በአሰብ ወደብ ላይ የከፈተችው አዲስ ጦር ሰፈር አሜሪካ በፔርሺያ ሰርጥና በሜድትራኒያን ላይ ካላት የአየር ኃይል ጋር ሲደመር የኢራቅን የአየር ክልል ሙሉ ለሙሉ እንድትቆጣጠር እንደሚያስችላት ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 15 ቀን 1994</a></p>

</body>
</html>	















