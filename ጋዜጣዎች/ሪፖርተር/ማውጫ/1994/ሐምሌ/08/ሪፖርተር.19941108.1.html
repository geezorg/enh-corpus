<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባንኮች የሸጡትን ንብረት ባለቤትነት ሲያዛውሩ ከታክስና ከዕዳ ጋር የተያያዘ ጥያቄ እንዳይቀርብላቸው ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባንኮች የሸጡትን ንብረት ባለቤትነት ሲያዛውሩ ከታክስና ከዕዳ ጋር የተያያዘ ጥያቄ እንዳይቀርብላቸው ተወሰነ</h1>


<p>ባንኮች በዋስትና የያዙትን ንብረት ሸጠው ባለቤትነቱ ወደ አዲሱ ገዢ እንዲዘዋወር ሲጠይቁ ከቀድሞ የንብረቱ ባለቤት ጋር የተያያዙ ሌሎች የታክስና ተመሳሳይ ዕዳዎች አለመኖራቸውን አረጋግጡ የሚለው ቅድመ ሁኔታ እንዲነሳላቸው የገንዘብና ኢኮኖሚ ልማት ሚኒስቴር ወሰነ። ከሽያጭ የሚገኘው ገቢም በቅድሚያ ለባንኩ ብድር መሸፈኛ ይውላል።</p>

<p>በሚኒስትሩ በአቶ ሱፊያን አህመድ ፊርማ ለፌዴራል ገቢዎች ሚኒስቴር፣ ለፌዴራል ጉዳዮች ሚኒስቴር ለሁሉም ክልላዊ መንግሥታት ምክር ቤቶች የተጻፈው ደብዳቤ ማስረጃዎች በታክስ ሰብሳቢ አካላት ባንኮች ለብድር ዋስትና የያዙትን ንብረት ሲሸጡ የሚጠየቁት ታክስ ወይም ሌላ የመንግሥት ዕዳ መጠን አብዛኛውን ጊዜ ከተገኘው ገቢ በላይ ወይም የማይተናነስ ሆኖ መገኘቱን ጠቅሷል። ለእነዚህ ችግሮች በተሰጠው ውሳኔ መሠረት ባንኮች በዋስትና የያዙትን ንብረት ሸጠው የሚመለከታቸውን አካላት የንብረቱን ባለቤትነት እንዲያዘዋውሩ ሲጠይቁ የተሸጠውን ንብረት ወይም የቀድሞ ባለቤት የሚመለከት ከታክስ ዕዳ ነጻ መሆኑን የሚያረጋግጥ ደብዳቤ ከሌላ አካል እንዲያመጡ ሳይጠይቁ ወይም ከታክስ ጋር የተያያዘ ሌላ ቅድመ ሁኔታ ሳያስቀምጡ የባንኮቹን ጥያቄ እንዲያስተናግዱ ተወስኗል።</p>

<p>በባንክ በመያዣ የተያዘ ንብረት ሲሸጥም ከሽያጩ የተገኘው ገቢ በቅድሚያ የባንክ ዕዳ ለመሸፈን እንዲውል በፍትሐብሔር ሕግ የተወሰነ በመሆኑ ይኼው እንዲፈፀም ታዟል። በዚህም መሠረት በንብረት ሽያጭ የተገኘው ገቢ የባንኮቹን ብድር ለመሸፈን እንዲውልና ቀሪ (ትርፍ) ገንዘብ ከኖረ ብቻ "ለካፒታል ዋጋ ዕድገት ወይም ለሌላ ታክስ ወይም ለሌላ የመንግሥት ዕዳ ክፍያ እንዲውል" ተወስኗል።</p>

<p>ባንኮች በአዋጅ ቁጥር 97/1990 መሠረት ለብድር በዋስትና የያዙትን ንብረት ብድሩን ለማስመለስ ከሸጡ በኋላ ባለቤትነቱ ለማዞር ሲጠይቁ ከተለያዩ ተቋማት የሚቀርብላቸው የግብርና ዕዳ ነጻ ደብዳቤ ቅድመ ሁኔታ አዋጁን ከማስፈጸምና ዕዳቸውን ለመሰብሰብ እያደናቀፋቸው በመሆኑ ከዚህ በኋላ እንዳይጠየቁ አዟል።</p>

<p>አዋጁ በባንኮች በወቅቱ ያልተከፈሉ ብድሮቻቸውን በዋስትና የያዙትን ንብረት በመሸጥ እንዲሰበሰቡ ለማስቻል መታወጁን ደብዳቤው አስታውሷል። በነበረው አሠራር ባንኮች በዋስትና የያዙትን ንብረት ሸጠው የንብረቱ ባለቤትነት ወደ አዲሱ ገዢ እንዲዛወር የሚመለከታቸውን የመንግሥት አካላት ሲጠይቁ የተሸጠው ንብረት ወይም የቀድሞው የንብረቱ ባለቤት ከማንኛውም ያልተከፈለ ውዝፍ ታክስ ወይም የመንግሥት ዕዳ ነጻ መሆኑን የሚያረጋግጥ ደብዳቤ ከመንግሥት ታክስ ሰብሳቢ አካላት እንዲያመጡ ይታዘዙ ነበር። ከመንግሥት አካላቱም መካከል ማዘጋጃ ቤቶችና የትራንስፖርትመገናኛ ቢሮዎች ተጠቅሰዋል። "የመንግሥት ታክስ ሰብሳቢ አካላት በበኩላቸው ከተሸጠው ንብረት ወይም ከቀድሞ ባለቤቱ ጋር በተያያዘ ያልተከፈለ ውዝፍ ታክስ ወይም የመንግሥት ዕዳ ካለ ሙሉ በሙሉ ሽያጩን በፈጸመው ባንክ ወይም በአዲሱ ገዢ እንዲከፈል" ይጠይቃሉ። በካፒታል ዋጋ ዕድገትላይ በሚገኝ ጥቅም ታክስ (ቻፒታል ጋኢን ታሽ) በአዋጅ ቁጥር 108/87 መሠረት ታስቦ ካልተከፈለ ለስም ማዛወሪያ ባንኮች የሚጠይቁትን ደብዳቤ እንደማይሰጡም መታወቁን የሚኒስትሩ ደብዳቤ ያትታል።</p>

<p>እስከአሁን በነበረው አሠራር ባንኮች የሸጡትን ንብረት ባለቤትነት በቀላሉ ለማዘዋወር ባለመቻሉና ቀደም ሲል በተጠቀሰው የዕዳ ክፍያ ጥያቄ የተነሣ በርካታ ንብረቶች ለአዲስ ገዢዎቻቸው ሳይዘዋወሩና አገልግሎት ሳይሰጡ መቆየታቸው ይታወቃል። ይህ አሁን የተላለፈው መመሪያ በንብረት ባለቤትነት ዝውውር ላይ የሚገጥመውን መጓተት ሊያቃልል ቢችልም ውዝፍ የታክስም ሆነ ሌሎች የመንግሥት ዕዳዎች ያለጠያቂ የሚቀሩበት ሁኔታ እንዳይፈጠር ያላቸውን ስጋት ባለሙያዎች ገልጸዋል። ተበዳሪዎች ብድራቸውን መክፈል ሲያቅታቸውም ሆን ብለው ተመሳሳይ የግብርና መሰል ዕዳዎችን እንዳያስቀምጡ ይህን የሚከላከል አሠራር ካልተፈጠረ የዕዳዎች ክምችት እየጨመረ ሊሄድ እንደሚችል አስረድተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 8 ቀን 1994</a></p>

</body>
</html>	














