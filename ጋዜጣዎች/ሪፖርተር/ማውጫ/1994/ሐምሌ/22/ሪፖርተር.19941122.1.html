<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግብር ይግባኝ ሰሚ ጉባኤ ራሱን የቻለ መሆኑ ቀረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የግብር ይግባኝ ሰሚ ጉባኤ ራሱን የቻለ መሆኑ ቀረ</h1>


<p>የግብር ይግባኝ ሰሚ ጉባኤ ራሱን የቻለ ባለበጀት መስሪያ ቤትና የፌዴራል መንግሥት አካል መሆኑ ቀርቶ ለፍትህ ሚኒስትር ተጠሪ እንዲሆን ተደርጐ የቦርድ አባላት ክፍያና የቤት ሰራተኞች ደመወዝ ከግብር ነፃ ሆነ። ስጦታና እርዳታ በወጪ ተይዞ እንዳይወራረድ ተደረገ።</p>

<p>ከሐምሌ 1/94 ዓ.ም ጀምሮ ተግባራዊ በሆነው በአዲሱ የገቢ ግብር ሥርዓት እንደተገለፀው የግብር ይግባኝ ጉባኤ ከ40 ዓመት በላይ ባለበጀትና ራሱን የቻለ መስሪያ ቤት ሆኖ ሲሰራ የቆየ ቢሆንም አሁን በፍትህ ሚኒስቴር ስር እንዲሆን ተደርጓል።</p>

<p>በቀድሞው የግብር ይግባኝ ሰሚ ጉባኤ ከንግዱ ሕብረተሰብ የሚወከሉ አባላት የነበሩት ሲሆን አሁን ግን አባላቱ የሚመረጡት በፍትህ ሚኒስቴር፣ በከተማ መስተዳድር፣ በክልል፣ በዞንና በወረዳ ሥራ አስፈፃሚ አካላት ተመርጠው የሚሾሙ ሆነዋል።</p>

<p>የግብር ይግባኝ ሰሚ ጉባኤው ራሱን የቻለ መሆኑ ቀርቶ በፍትህ ሚኒስቴር ስር መሆኑ በተጣለባቸው ግብር ቅሬታ ባላቸው ላይ የሚሰጠውን ውሳኔ ነፃነቱን የሚያጠብ ሊሆን ይችላል ሲሉ ቅሬታቸውን ይገልፃሉ። የንግዱ ሕብረተሰብ ይወከልበት የነበረው ጉባኤ አሁን ግን በፍትሕ ሚኒስቴር ወይም በመስተዳድሮች መልካም ፈቃድ የሚመረጡ አባላት የሚገኝበት ጉባኤ መሆኑ ጉዳዩ በቀጥታ የሚመለከተውን ነጋዴ ያስገለለ በመሆኑ ነቅፈውታል። በተለይም በአዋጁ "ከግብር ጋር በተገናኘ ጥፋት ካልፈፀሙ ሰዎች ተመርጠው" የሚሰየሙ መሆናቸው መገለፁ የነጋዴውን ሕብረተሰብ ከጉባኤ አባልነቱ ጨርሶ ሊያገለው ስለሚችል ነቅፈውታል።</p>

<p>በአዲሱ የገቢ ግብር አዋጅ መሰረት የቦርድ አባላትና የቤት ሠራተኞች ከገቢ ግብር ነፃ ሆነዋል። ከግብር ነፃ የሆኑበት ምክንያት ለማህበራዊ፣ አስተዳደራዊና ኢኰኖሚያዊ ጉዳዮች መሆናቸው ጠቅሷል። ጉዳዩን የተከታተሉት ባለሙያዎች በቤት ሰራተኞች ላይ የተጠቀሰው አስተዳደራዊ ምክንያት የማያከራክር ቢሆንም ለቦርድ አባላት የተሰጠው ማህበራዊ ይሁን አስተዳደራዊ ወይም የኢኮኖሚያዊ ምክንያት ግን ግልጽ አይደለም ብለውታል።</p>

<p>የገቢ ግብር አዋጁ ስጦታና እርዳታ ግብር የሚከፈልበትን ገንዘብ ለማስላት ወጪያቸው ተቀናሽ እንደማይሆን ይደነግጋል። የወጪ ተቀናሽ ማለት ግብር ከሚከፈልበት ገቢ በወጭነት የተመዘገቡና ተቀናሽ ተደርገው የተወሰዱ ሃሳቦችን ነው። በዚህ መሰረት ለርዳታና ለስጦታ የወጣ ገንዘብ ወጪያቸው ሳይሰላ በገቢ ግብር እንደከፈሉ ከተደረገ ለስጦታና ለእርዳታ የማያደፋፍር አሰራር ይሆናል የሚል ስጋት እንደሚፈጥር ባለሙያዎች ገልፀዋል።</p>

<p>በገቢ ግብር አዋጅ ቅጣት የተጠናከረ ከመሆኑም አንፃር የተካተቱትን ወንጀል በመፈፀም የተፈረደባቸው ሰዎች ስም ዝርዝር ከአድራሻቸውና የወንጀሉ ዓይነት.... በዕለታዊ ጋዜጦች ታትሞ እንዲወጣ ሥልጣን ተሰጥቶታል። ይህ የወንጀለኛን ሥም ዝርዝር በጋዜጦች እንዲወጣ የማዘዝ ሥልጣን የፍርድ ቤቶች ሆኖ ትዕዛዝም የሚተላለፈው "የፍርዱ ለሕዝብ መገለፅ ለጠቅላላው ለሕዝብ ጉዳይ ጠቃሚ" ነው ብሎ ሲታመንበት ነበር።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 22 ቀን 1994</a></p>

</body>
</html>	














