<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊው በሳውዲ ጀርመን ሆስፒታል የህክምና ስህተት ተፈፀመባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያዊው በሳውዲ ጀርመን ሆስፒታል የህክምና ስህተት ተፈፀመባቸው</h1>


<p>ሳዑዲ ጀርመን ሆስፒታል ለሕክምና የሄዱት ኢትዮጵያዊ በሕክምና አድራጊዎቻቸው ስህተት ሰውነታቸው የማይታዘዝላቸው (ፓራላይዝ) በመሆኑ ሆስፒታሉ ክስ የተመሰረተበት መሆኑን ጅዳ ያለው የኢትዮጵያ ቆንሲላ ፅ/ቤት አስታወቀ።</p>

<p>አቶ ከማል ዘካርያ የተባሉት የ52 ዓመት ዕድሜ ያላቸው ኢትዮጵያዊ ሳዑዲ አረቢያ በሚገኘው የሳውዲ ጀርመን ሆስፒታል የተላኩት በደረሰባቸው የግድግዳ ግጭት በጀርባ አጥንታቸው አካባቢ በተፈጠረ ችግር ምክንያት የተሻለ ሕክምና ለማግኘት ተብሎ መሆኑን አቶ ከማል ገልፀዋል።</p>

<p>አቶ ከማል በጥቁር አንበሳ ሆስፒታል ያሉ ሃኪሞች ባዘዙት መሰረት በሳውዲ ጀርመን ሆስፒታል 20 ሺ ሪያል (40 ሺ ብር) ከከፈሉ ሙሉ ጤነኛ እንደሚሆኑ ከሆስፒታሉ ጋር ባደረጉት ውል መሰረት ነው። ይሁንና ሕክምናውን ከጀመሩ በኋላ ስህተት ተፈጠረ ተብሎ በእግራቸው ሄደው ሆስፒታል ገብተው ፓራላይዝ ሊሆኑ መቻላቸውን ሆስፒታሉም ማመኑን የቆንሲላው የማህበራዊ ጉዳዮች ኃላፊ ገልፀዋል።</p>

<p>አቶ ከማል ለሁለት አመት ከሰባት ወር በሳዑዲ ጀርመን ሆስፒታል የተኙ ቢሆንም ስህተቱን ለማረም ተብሎ ድጋሚ ኦፕራሲዮን ከተደረገላቸው በኋላ በባሰ ሁኔታ በሽታው እንደፀናባቸው ተናግረዋል።</p>

<p>በጂዳ ያለው የኢትዮጵያ ቆንሲላ ጉዳዩን እንዲከታተል የውጭ ጉዳይ ሚኒስቴር ደብዳቤ የፃፈ ሲሆን በሳዑዲ ጀርመን ትሰራ በነበረች ኢትዮጵያዊት አማካኝነት ስለአቶ ከማል መረጃው ቀድሞት ደርሶት ክትትል ማድረጉ ተገልጿል።</p>

<p>አቶ ጌታሁን ተወልደመድህን በቆንሲላው ፅህፈት ቤት የማህበራዊ ጉዳዮች ሃላፊ እንደሚሉት ደብዳቤው እንደደረሰው ክስ ለመመስረት አስቦ እንደነበረና አቶ ከማል ግን በመከልከላቸው ባለመፈለጋቸው ለጊዜው ሊዘገይ ችሏል። አቶ ከማል በበኩላቸው በወቅቱ ሆስፒታሉ በደንብ ይንከባከባቸው ስለነበረ ነገር ላለማባባስ ብለው እንዲዘገይ መፈለጋቸውን ገልፀዋል።</p>

<p>የሳዑዲ ጀርመን ሆስፒታል አቶ ከማልን ሲያክም ከቆየ በኋላ ቤተሰብና ጠያቂ በሌለበት ቆንሲላውንም ሳያማክር በድብቅ ወስዶ ከፊሊፒንሶች ቤት እንደጣሏቸው ሕመምተኛው ይናገራሉ።</p>

<p>የሳዑዲ ጀርመን ሆስፒታሉ ከሆስፒታሉ አውጥቶ በኪራይ ቤት እንዳስቀመጣቸው የቆንሲላ ፅህፈት ቤት እንደደረሰበትና ከሆስፒታሉ ውጭ በሚፈልጉበት ቦታ ታማሚውን ለማስቀመጥ ቢፈለግም አቶ ከማል ወደሃገራቸው ለመግባት በመቁረጣቸው ውክልና ተቀብሎ ጉዳዪን እየተከታተለው መሆኑን አቶጌታሁን ተናግረዋል።</p>

<p>በአሁኑ ጊዜ ውክልና የተቀበለው የቆንሲላ ፅ/ቤት ጉዳዩ የመጨረሻ ውሳኔ በሚሰጠው አካል እጅ መድረሱንና ውሳኔ እየተጠባበቁ መሆኑን ገልጿል። እንደ አቶ ጌታሁን ገለፃ የሳዑዲ ጀርመን ሆስፒታል የህክምና ስህተት መፈፀሙን ያመነ ሲሆን ቆንሲላውም የተለያዩ ማስረጃዎችን ሰብስቧል።</p>

<p>ከዚህ ሁሉ ውጣ ውረድ በፊት የሳዑዲ ጀርመን ሆስፒታል የካሣ ክፍያ እንዲፈፅም ጠይቀው እንደነበረ የሚናገሩት አቶ ጌታሁን ሆስፒታሉ ግን አቶ ከማል ሁለት ዓመት ከሰባት ወር ተኝተው የታከሙበት 700 ሺ ሪያል መፍጀቱንና ወደ ሀገር ቤት ሲመለሱም ቁጥሩ ያልተገለፀ ገንዘብ መስጠቱንና ጋሪ መግዛቱን በመጥቀስ ጥያቄውን አለመቀበሉን ገልፀዋል።</p>

<p>የሕክምና ስህተት ሲፈጠር በዓለም ደረጃ የሚሰራበት ሕግ መኖሩንና ግለሰቦች ባላሰቡት መንገድ አደጋ ላይ ሲወድቁ (ፐርማነንት ዲስብሊቲ) ተቋሞች የመርዳት ግዴታ እንዳለባቸው ዶ/ር አደም አሊ በአ.አ. ዩኒቨርሲት የቀዶ ሕክምና ክፍል ተጠባባቂ ፕሮፌሰር ያስረዳሉ። በዚህ መሰረት ለአቶ ከማል የካሣ ክፍያ እንደሚያስፈልግ ገልፀዋል።</p>

<p>በሳውዲ ዓረቢያ የሚገኘውን ሳውዲ ጀርመን ሆስፒታልን ለማነጋገር ባንችልም፤ ኢትዮጵያ ውስጥ ግን "ኢትዮ ሳውዲ ጀርመን" ሆስፒታል ለመገንባት 145 ሺህ ካሬ ሜትር ቦታ በነፃ የወሰደውን "ኢትዮ ሳውዲ ጀርመን" ሆስፒታልን ለማነጋገር ሞክረናል።</p>

<p>ስማቸውም ሆነ ማንነታቸው እንዳይጠቀስ የፈለጉት ተወካይ ስለጉዳዩ እንደሚያውቁ፤ የአቶ ከማል ዘካርያ ጉዳይም በፍርድ ቤት የተያዘ መሆኑንና ሆስፒታሉ ሕግ የፈረደውን ውሳኔ ሙሉ በሙሉ እንደሚቀበል እምነት እንዳላቸው ገልፀዋል፤ በሳውዲ ጀርመን ሆስፒታል ፕሬዝዳንት ግርማ ወልደ ጊዮርጊስን ጨምሮ በርካታ የሀገራችን ባለስልጣኖች የታከሙበት ሆስፒታል መሆኑን፤ በርካታ መድሀኒቶችንና የህክምና መርጃ መሳሪያዎችንም መርዳቱን፤ የህክምና ቡድንም መጥቶ የነፃ ህክምና አገልግሎት መስጠቱን ጨምረው አስረድተዋል። አክለውም በአቶ ከማል ዘካርያ ጉዳይ በመቶ ሃያ ሚልዮን ዶላር ይሰራል የተባለው ትልቅ ሆስፒታልና ማሰልጠኛ ተቋም ትልቅ ኢንቨስትመንትና ሀገር የሚጠቅም ስራ ስለሆነ በሆስፒታሉ ላይ አፍራሽ ዕይታ እንዳይኖር አሳስበዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 23 ቀን 1994</a></p>

</body>
</html>	














