<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዬ መለስን በሀገር ክዳትና በሙስና ከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስዬ መለስን በሀገር ክዳትና በሙስና ከሰሱ</h1>


<p>አቶ ስዬ አብረሃ አቶ መለስ ዜናዊን በሀገር ክዳት (ናሽናል ትሪዝን)ና በከፍተኛ የሙስና ወንጀል ከሰሱ። በምስክርነት የተቆጠሩባቸውን የህወሐት/ኢህአዴግ አባላት ለምስክርነት የሚበቁ አይደሉም አሉ። የቀረበባቸውን ክስ የፖለቲካ ስብዕናዬን ለማጥቆርና የፖለቲካ ልዩነቴን ትርጉም ለማንኳሰስ የታለመ ነው ሲሉ ባቀረቡት የቅድመ ክስ ፅሑፍ አመለከቱ።</p>

<p>ለፌዴራሉ ጠቅላይ ፍ/ቤት አቶ ስዬ ባቀረቡት የመጋቢት 3/1994 ዓ.ም. የቅድመ ክስ ዝግጅት የጽሁፍ መግለጫቸው ጠቅላይ ሚንስተር መለስ ከሻዕቢያ ጋር በተደረገው ጦርነት የውጊያ አይሮፕላን መግዣ የሚውል ገንዘብ ቢኖርም አይ ኤም ኤፍ ገደብ ጥሎበታል በማለት ለገዢው ተግባር እንዳይውል ጥረት ያደርጉ እንደነበር ጠቅሰዋል። ዓደጋ ፎርቶና አምባሳይራን የተቆጣጠረው የኢትዮጵያ ሰራዊት አደቀይህና ሰንዐፌ መካከል ሲደርስ ለምን እንደተገታ አሁንም ያልተፈታ እንቆቅልሽ ነው ያሉት አቶ ስዬ፣ አቶ መለስ ምንም ስትራቴጂካዊ ጠቀሜታ የሌላቸውን ውጊያዎች በማካሄድ በመንፏቀቅ እንድንቆይና ክረምት ላይ የሚደረገው የአፍሪካ አንድነት ስብሰባ የሚመጣውን አስታራቂ ሃሳብ ለመቀበል ሃሳብ እንደነበራቸው ገልፀዋል። እነዚህና የተለያዩ "የሀገር ጠቀሜታ ሲባል" ባሏቸው ጉዳዮች ልዩነታቸው እየሰፋና በማዕከላዊ እዙ ስብሰባ ውስጥም በነበራቸው ግጭት ስብሰባ እስከማቋረጥ ተደርሶ እንደነበር ገልፀዋል።</p>

<p>የቀረቡባቸው ክሶች የመንግስት ባለሥልጣንና የሙስና ወንጀል በሚለው የአዋጁ ትርጉም ሊሸፈን አይችልም የሚል መከራከሪያ አቅርበው ይልቁንስ የሙስና ወንጀል የፈፀሙት አቶ መለስ ናቸው ብለዋል። አቶ መለስ የኢትዮጵያ ንግድ ባንክ ለኤርትራውያን ነጋዴዎች ገንዘብ ክፈሉ የሚል አስገዳጅ ስምምነት እንዲገባ በማድረግና ከአንድ ቢሊዩን ብር በላይ የሀገሪቱ ንብረት እንዲዘረፍ አድርገዋል። ይህም የክህደት (ትሪዝን) ወንጀል ነው። መንግስት በመደበለት መደበኛ በጀት በሚተዳደር ቤተመንግስት መገልገላቸው ሳይበቃ ከሁለት ሚሊዮን ብር የሚበልጥ የማይወራረድ ልዩ በጀት እንዲተከልላቸው አድርገው ላለፉት አሥር ዓመታት ይፋ ያልሆነ የሁለት ሚሊዮን ብር ደመወዝ በዓመት ሲያገኙ ቆይተዋል በማለት አቶ መለስን ከሰዋል።</p>

<p>ከታሰርኩበት ጊዜ ጀምሮ በማላውቃቸውና ባልዋልኩባቸው ጉዳዮች "ወንጀል ለመፈብረክ" "የሀሰት ምስክሮች ለመመልመል" ከርመዋል ያሏቸውንና "አሣሪዎቹ" የሚሏቸውን "የህወሐት/ኢህአዴግ መሪዎችና አባላት ገሚሱ ከሳሽ ገሚሱ መርማሪ ገሚሱ ደግሞ ምስክር ሆነው" ሊሰለፉ ይችላሉ በማለት ለምስክር አይበቁም ሲሉ ተቃውመዋል።</p>

<p>አቶ ስዬ ለፍርድ ቤቱ ያቀረቡትን የቅድመ ክስ ምርመራ የጽሁፍ መግለጫና የአቶ ስዬን የጽሁፍ መግለጫዎች ሙሉ ቃል ዌብ ሳይታችን ላይ ያገኙታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 9 ቀን 1994</a></p>

</body>
</html>	














