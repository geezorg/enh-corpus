<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአትሌቲክስ መንደር በቴሌቶን ከተሰበሰበው 27 ሚሊዮን 7 ሚሊዮን ለማስታወቂያ ድርጅት ይከፈላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለአትሌቲክስ መንደር በቴሌቶን ከተሰበሰበው 27 ሚሊዮን 7 ሚሊዮን ለማስታወቂያ ድርጅት ይከፈላል</h2>


<p>በሰንዳፋ ለሚመሠረተው የአትሌቲክስ መንደር ሥራ በሸራተን አዲስ ከተዘጋጀው ቴሌቶን ገቢ ላይ ከመቶ ሃያ አምስት በመቶ ለኢትዮ ኢንቨስትመንት ፕሮሞሽን ሰርቪስ መከፈሉ ቅሬታ ማስከተሉን ዘገባዎች እያመለከቱነው።</p>

<p>የካቲት 24 ቀን 1994ዓ.ም በሸራተን አዲስ በተካሄደው የገቢ ማሰባሰቢያ ቴሌቶን ዝግጅት ላይ ብቻ ከተገኘው አጠቃላይ ገቢ ሃያ አምስት በመቶ የሚሆነው (ቢያንስ 6. ሚሊዮን ብር) ለኢትዮ ኢንቨስትመንት ፕሮሞሽን ሰርቪስ እንዲከፈል የሚያስገድድ ውል በአትሌቲክስ ፌዴሬሽንና በማስታወቂያ ድርጅቱ መካከል የተፈረመ መሆኑ ታውቋል።</p>

<p>አትሌቲክስ ፌዴሬሽን ሥራውን መሥራት ሲችል ለሌላ ወገን አሳልፎ መስጠቱ አግባብ አይደለም ያሉት ቅሬታ አቅራቢዎች ዝግጅቱ የተካሄደበት ሸራተን ሆቴል፣ ለዕለቱ መገናኛ የስልክ መስመር የዘረጋው የኢትዮጵያ ቴሌኮሙዩኒኬሽን፣ ዝግጅቱን ያስተላለፈው የኢትዮጵያ ቴሌቪዥን ድርጅት፣ ብሔራዊ ሎተሪና አትሌቶች ማለያቸውን በነፃ ሰጥተው እያለ የኢትዮ ኢንቨስትመንት ፕሮሞሽን ሰርቪስ ኮሚሽን ሊወስድ አይገባም በማለት የተለያዩ ወገኖች ቅሬታቸውን በማሰማት ላይ ይገኛሉ። በተለይ ለበጎ ተግባር የሚሰጥ ገንዘብ ትርፍና ኪሣራ ስለሌለው ኮሚሽን መስጠት አያስፈልግም የሚሉት ቅሬታ አቅራቢዎቹ እንደማስረጃ የሚያቀርቡት ባለሀብቱ የአበበ ቢቂላን ፎቶግራፍ በግማሽ ሚሊዮን ብር የገዙት ለንግድ ሳይሆን ቴሌቶኑ የያዘውን ዓላማ በመደገፍ ሆን ብሎ ለመርዳት ማሰባቸውን ነው። የተለያዩ የክልል ልማት ማኅበሮች ቴሌቶን አዘጋጅተው በሚሊዮን የሚቆጠር ገንዘብ ያገኙት ኮሚሽን ከፍለው እንዳልሆነ አስታውሰዋል።</p>

<p>የኢትዮ ኢንቨስትመንት ፕሮሞሽን ሰርቪስ ዋና ሥራ አስኪያጅ አቶ ፀጋዬ ገብረወልድ ይህን ቅሬታ አስመልክተው ሲመልሱ የገቢ ማሰባሰቢያ ሥራውን ሃሳቡን ፕሮፖዛልና ጥናቱ የተሰራው በድርጅታቸው መሆኑን ጠቅሰው፣ ማንንም በዚህ ጉዳይ ላይ ጣልቃ ሳያስገቡ በመሥራታቸው የተገኘው ገቢ የድርጅታቸው ውጤት መሆኑን አስረድተዋል። ቴሌቶኑ ውጤታማ ይሆናል ብለው ያላሰቡ ወገኖች ኢትዮጵያውያንን ቀስቅሰን የሁሉም ስሜት የሚነካበት ዝግጅት አድርገን፣ ከፍተኛ ገንዘብ ስለተገኘ ከመቶ ሃያ አምስት ክፍያ ተጋኗል ብለው ቅሬታ ማቅረባቸው ተገቢ አይደለም በማለት አልተቀበሉትም።</p>

<p>ከአትሌቲክስ ፌዴሬሽን ጋር ያላቸው ግንኙነት አሁንም ጤናማ በመሆኑ በውላቸው መሠረት የገንዘብ ማሰባሰቡ ሥራ በቅርቡ በአውሮፓ፣ በአሜሪካና በሩቅ ምሥራቅ እንደሚቀጥል አስገንዝበዋል።</p>

<p>የሰንዳፋ አትሌቲክስ መንደር አሠሪ ብሔራዊ ኮሚቴ አባልና የተወካዮች ምክር ቤት አባል የሆኑት አቶ በድሩ አደም በበኩላቸው ስለጉዳዩ በሰጡት አስተያየት፣ ሥራውን ለማሰራት ከተለያዩ ድርጅቶች የተጠየቀው ኮሚሽን ከዚህ ከፍ ያለ እንደነበር አመልክተው ኢትዮ ኢንቨስትመንት ፕሮሞሽን ሰርቪስ ዝቅ ያለ ዋጋ አቅርቦ ሊመረጥ መቻሉን ተናግረዋል። ይህም ውል የተፈጸመው በግንቦት 1993 ሲሆን በውሉ ላይም የማስታወቂያ ድርጅቱ ከመቶ ሃያ አምስት እጅ ማግኘት እንዳለበት በግልጽ መመልከቱንና በሕግም ባለመብት መሆኑን አስታውቀዋል። በኮሚሽን መሥራቱ ይህን ያህል ሊያስደንቅ አይገባም ያሉት አቶ በድሩ፣ ከተለያዩ ወገኖች ቅሬታ በመነሳት አንዳንድ የማስተካከያ ጥረቶች በመደረግ ላይ መሆናቸውንም ጠቁመዋል።</p>

<p>እንዲህ ዓይነቱን ቀጥተኛ የሆነ የገንዘብ ማሰባሰብ (የልመና) ሥራ የሚሠራው በበጎ ፈቃደኞች መሆኑን ያመለከቱት አንዳንድ አስተያየት ሰጪዎች፦ አዘጋጆቹም፣ መሪዎቹም፣ ዝግጅቱን የሚቆጣጠሩትም በበጎ ፈቃድ ላይ የተመሠረተ ነፃ አገልግሎት ሰጪዎች መሆን እንዳለባቸው አስገንዝበዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 2 ቀን 1994</a></p>

</body>
</html>	














