<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲሱ የሊዝ ረቂቅ አዋጅ ከጸደቀ አደጋ አለው በማለት የሕግ ባለሙያዎች ተቃወሙት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዲሱ የሊዝ ረቂቅ አዋጅ ከጸደቀ አደጋ አለው በማለት የሕግ ባለሙያዎች ተቃወሙት</h2>


<p>የከተማ ቦታ በኪራይ ስለመያዝ የወጣውን የ1986 ዓ.ም አዋጅ ለመተካት የተረቀቀውና ለፓርላማና ለህዝብ ውይይት የቀረበው አዲሱ የሊዝ አዋጅ ከጸደቀ የፍርድ ቤቶችን የዳኝነት ሥልጣን የሚያሳጣ፣ የህዝብ "ጥቅም" ማለትን የመሰለ ከፍተኛ ጉዳይ ለክልልና ለከተማ የመስተዳድር አካል የዘፈቀደ ውሳኔ ያጋለጠ አደጋ እንዳለው ባለሙያዎች ስጋታቸውን ገለፁ።</p>

<p>የረቂቁን አዋጅ ውይይት አስመልክቶ ሪፖርተር ያነጋገራቸው የሕግ ባለሙያዎች ረቂቅ አዋጁ ከፀደቀ በንብረት የይዞታ መብት ላይ ያነጣጠረ አደጋን ለፍርድ ቤት በዳኝነት እንዳይቀርብ የሚከለክልና መብቱን በአስተዳደር አቤቱታ ብቻ የሚወስን ነው ብለዋል። እንደባለሙያዎቹ ይህ ሕገ መንግስታዊውን የዜጐች የንብረት ነፃነትና ዳኝነት የማግኘት መብትን የሚያሳጣ የፍ/ቤቶችን የዳኝነት ሥልጣን የሚሸረሽርና ነፃነታቸውን የሚጋፋ መሆኑን ይገልፃሉ።</p>

<p>አዲስ ሊፀድቅ በዝግጅት ላይ ባለው ረቂቅ አዋጅ መሰረት የህዝብ ጥቅም የሚባለውና መንግስት በሕገ መንግስት በተሰጠው ሥልጣኑ መሰረት የግል ሀብትን ካሳ ከፍሎ መውሰድ የሚችልበትን ሁኔታ ከታወቀው የህዝብ ጥቅም ትርጉም በላይ እንዲሰፋና በአስተዳደራዊ ውሳኔ እንዲወሰን የሚያደርግ ነው በማለት ይቃወሙታል።</p>

<p>በአዲሱ ረቂቅ አዋጅ መሰረት የህዝብ ጥቅም ማለት "በቀጥታ ወይም በተዘዋዋሪ መንገድ ህዝቦች በመሬት ላይ ያላቸውን ተጠቃሚነት ለማረጋገጥናየከተማ ልማትን በቀጣይነት ለማጐልበት አግባብ ያለው አካል በመሪ ፕላን ወይም በልማት ዕቅድ መሰረት የህዝብ ጥቅም ብሎ የሚወስነው ነው"። አግባብ ያለው አካል ማለትም በረቂቅ አዋጅ መሰረት "የከተማ ቦታን ለማስለቀቅ፣ በሊዝ ለመፍቀድና ለአስተዳደር ሥልጣን የተሰጠው የክልል ወይምየከተማ አስተዳደር አካል ነው"።</p>

<p>ባለሙያዎቹ እንደሚሉት በዚህ አዋጅ አፈፃፀም መሰረት የህዝብ ጥቅም የሚባለው የከተማው መስተዳድር የህዝብ ጥቅም ነው ብሎ የሚወስነው ይሆናል፤ አይደለም የሚል ሰው ካለ ክርክሩን የሚያዳምጠው ፍርድ ቤት መሆኑ ይቀራል።</p>

<p>የባለሙያዎቹ ስጋት በዚህ ብቻ የተወሰነ አይደለም። አዋጁ ከፀደቀ ቀደም ሲል በሊዝ ወይም በሌላ ሁኔታ ከተያዘ ከዚያም በኋላ በሚፈቀድ ቦታ ላይ ተፈፃሚ ስለሚሆን እስካሁን ድረስ ወደሊዝ ይዞታ ስሪት ያልገባ ቦታም ጭምር የከተማ መስተዳድር በሚወስነው ጊዜና ሁኔታ ተፈፃሚ ሊሆን ስለሚችል "አግባብ ያለው አካል ለህዝብ ጥቅም ይውላል ብሎ በሚወስነው መሰረት ለሚመለከተው ሰው የማስለቀቂያ ትዕዛዝ በጽሑፍ በመስጠት የሚፈለገውን የከተማ ቦታ ማስለቀቅና መረከብ ይችላል"። ይህ ማለት ከዚህ ቀደም በሊዝ የተሰጠና መሬት "ለህዝብ ጥቅም" ብሎ በማስለቀቅ እንደገና በሊዝ መስጠት ይቻላል፤ ይህንንም በሊዝ ለ"ህዝብ ጥቅም" የተሰጠ መሬት ለሌላ የ"ህዝብ ጥቅም" አስለቅቆ መስጠት ይችላል የማለት ያህል ከፍተኛ አደጋ አለው ሲሉ ባለሙያዎች ያብራራሉ። </p>

<p>የባለሙያዎቹ ሌላው ስጋት ይህንን የህዝብ ጥቅም ብሎ የሚወስነውን "አግባብ ያለው አካል" ውሳኔና እርምጃ ከአስተዳደር አቤቱታ በላይ በዳኝነት ለፍርድ ቤት ማቅረብ አለመቻል ደግሞ ሌላው ከፍተኛ አደጋ ነው ይላሉ።</p>

<p>ጉዳዩ ገና በተወካዮች ምክር ቤት እጅ ያለ መሆኑንና አለመጽደቁን የመጨረሻ ተስፋ አድርገው እንደሚቆጥሩት የገለፁልን ባለሙያዎች የተወካዮች ምክር ቤት ጊዜ ወስዶ ቀስ ብሎ መክሮ ዘክሮ ሕገ መንግስታዊ መብቶችና መርሆች ላይ ያለውን እንደምታ መዝኖ የህዝብ አደራውን ካልተወጣ በስተቀር የተባለውን ኢንቬስተር ጭምር ከሩቁ የሚያባርር ተጨማሪ አደጋይኖረዋል ሲሉ ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 5 ቀን 1994</a></p>

</body>
</html>	














