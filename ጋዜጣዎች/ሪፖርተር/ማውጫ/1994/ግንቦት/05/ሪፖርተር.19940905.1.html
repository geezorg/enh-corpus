<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ባድመ የማን መሆኗ በውል የሚለየው በወሰኑ ላይ ችካል ሲቸከል ነው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ባድመ የማን መሆኗ በውል የሚለየው በወሰኑ ላይ ችካል ሲቸከል ነው"</h2>


<p>ባድመ በየትኛው ሀገር እንደሆነች የሚታወቀው በማካለሉ ሂደት ላይ ችካል በሚቸከልበት ወቅት መሆኑን አቶ ክፍሌ ወዳጆ ገለጹ።</p>

<p>በሄግ ላይ በተደረገው የኢትዮጵያና የኤርትራ የድንበር ክርክር ለሀገራቸው በአማካሪነት የተጠቀሱት አቶ ክፍሌ ወዳጆ ባድመ የት ናት ለሚለው ጥያቄ ዓለም አቀፍ ፍርድ ቤት የሰጠው ውሳኔ ምንነት የሚታወቀው ችካል በሚጣልበት ወቅት መሆኑን ተናግረዋል።</p>

<p>አብዛኛውን ጊዜ በመጀመሪያ ደረጃ በሚካሄደው ማካለያ ጊዜ የውሉን መስመር ማስቀመጥና መሬት ላይ መትከል የነበረበት ሲሆን ነገር ግን ካርታው ላይ ትክክለኛ ቦታው ስላጠራጠራቸው በሁለተኛ ደረጃ የማካለል ሂደት ላይ እንዲታይ ማድረጋቸው አቶ ክፍሌ ገልፀዋል።</p>

<p>ባድመን አሁን እዚህ ቦት ነች ብሎ ለመወሰን የሚያስቸግር ሲሆን በማካለል ሂደቱ ቀጥሎ በሚካሄደው ችካል መትከል ላይ እንደሚገለጽ አመልክተዋል።</p>

<p>እስከዛሬ ድረስ ባለው ሕጋዊ አሰራር ወሰን ከተከለለ በኋላ ችካል ሲተክሉ አንዳንድ ለውጥ ለማድረግ እንደሚችሉ አቶ ክፍሌ ጠቁመዋል። ይኸም አንድ ኮሙዪኒቲ ካለ ያንን ላለመከለልና ወንዝም ካለ ላለመቁረጥ በመሳሰሉ ሁኔታዎች የሚታይ መሆኑን ጠቁመዋል። ይሁንና ወሰኑ ተከልሎ ችላሉን ለሚቸክሉት ሰዎች ለቀቅ ያለ ኃላፊነት ከተሰጠም ለአንዳንድ ክርክር በር ሊከፍት እንደሚችል ተናግረዋል።</p>

<p>ፍርድ ቤቱ በዚህ ሁኔታ የተወው በቂና ትክክለኛ የሆነ ካርታ ያለመኖሩና ከሁለቱም ወገን የቀረበውን ክርክር ለውሳኔ ያደረሱት በአሥር ወርጊዜ ውስጥ ብቻ በመሆኑ ነው። የተባበሩት መንግሥትና የፀጥታ አስከባሪ ኃይል በመግባቱና ወጭውም የተመድ በመሆኑ ያንን ለማቃለል ፈጠን ብለው በመስራታቸው እያንዳንዱን ቦታ ለይተው ለማየት ጊዜ ሊያንሳቸው እንደሚችል አቶ ክፍሌ ገልፀዋል።</p>

<p>በሌላ በኩል የአሰብን ጥያቄ በራሱ ሊነሳ የሚችልበት ሁኔታ እንዳለው አቶ ክፍሌ አመልክተዋል። በዓለም ዐቀፍ ሕግ እስካሁን ድረስ ውሳኔ ያገኘ አስተሳሰብም ባይሆን የባህር መውጫ የሌላቸው ሀገሮች መውጫ የማግኘት መብት እንዲኖራቸው የሚለው አስተሳሰብ ሕጋዊ እየሆነ መምጣቱን አቶ ክፍሌ አስረድተዋል።</p>

<p>ከዚህ ውጭ የድንበር ማካለሉን ክርክር አስታኮ የአሰብ ጥያቄን ማንሳት አይቻልም ብለዋል። ምክንያቱም የኮሚሽኑ ማንዴት የድንበር ማካለልና ችካል የመቸከል ብቻ እንጂ የአሰብን ሁኔታ የሚያካትት አይደለም። እንደ አቶ ክፍሌ አባባል ከሆነ የአሰብን ጥያቄ በአልጀርሱ ስምምነትም ላይ ማንሳት አይቻልም። በውሉ መሰረት ሁለቱ አገሮች የሚካለሉበት ዘዴ ማፈላለግ እንጂ አሰብ የት ነው? አሥመራ የት ነው? መቀሌ የት ነው? የሚል ባለመሆኑ የአሰብ ጥያቄ ለማንሳት የማይመች እንደነበረ አቶ ክፍሌ ለሪፖርተር ጋዜጣ በሰጡት ቃለ ምልልስ አስገንዝበዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 5 ቀን 1994</a></p>

</body>
</html>	














