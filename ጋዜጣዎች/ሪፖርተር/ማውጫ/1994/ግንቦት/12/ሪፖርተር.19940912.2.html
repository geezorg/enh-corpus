<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካው የንዋያተ ቅድሳት ጨረታ ቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካው የንዋያተ ቅድሳት ጨረታ ቆመ</h1>


<p>ባለፈው ሳምንት በአሜሪካ - ካሊሮርኒያ 91 የኢትዮጵያ ንዋያተ ቅድሳትና ቅርሶች ለሽያጭ የቀረቡበት ጨረታ ቆመ። የጨረታው ማስታወቂያም ከአጫራቹ ድርጅት የመረጃ መረብ ከረቡዕ ዕለት ጀምሮ ተነስቱዋል። የኢትዮጵያ ኦርቶዶክስ ተዋሕዶ ቤተክርስቲያን በበኩሏ ሐሙስ ዕለት ለውጭ ጉዳይ ሚኒስቴር ማሳሰቢያ አቅርባለች።</p>

<p>የኢትዮጵያ ኦርቶዶክስ ተዋሕዶ ቤተክርስቲያን ፓትሪያርክ ብፁዕ ወቅዱስ አቡነ ጳውሎስ ሀሙስ ዕለት ለኢፌዴሪ የውጭ ጉዳይ ሚኒስትር በጻፉትደብዳቤ ኤምባሲውም ሆነ ሚኒስቴሩ "እስከ መጨረሻው ድረስ በሕግ ተከታትሎ ቅርሶቹና ንዋያተ ቅድሳቱ ወደ ሃገራቸው መንበረ ክብር እንዲመለሱ ሁኔታዎችን በማመቻቸት ለውጤት እንዲያበቃ" በቤተክርስቲያኒቱና በመላው ሕዝብ ስም አሳስበዋል።</p>

<p>ስለጉዳዩ ባለፈው ሳምንት ሪፖርተር ጋዜጣ ከዘገባ በኋላ የሰሙት በአሜሪካ የኢኦተቤ ሀገር ስብከት ሊቀ ጳጳስ ብፁዕ አቡነ ማትያስም ለጠቅላይ ቤተክህነት በጻፉት ደብዳቤ ጉዳዩን እየተከታተሉ መሆናቸውን ገልጸዋል።</p>

<p>በሌላ በኩል የአጫራቹ ድርጅት የሕዝብ ግንኙነት ኃላፊ ሌቪ ሞርጋን ለሪፖርተር ጋዜጣ በሰጡት ምላሽ ስብስቦቹ በደቡብ አፍሪካ ከ1997 (እ.ኤ.አ) ጀምሮ ለሁለት ዓመታት፣ በሲያትልም እስከ 1997 ለሕዝብ እይታ ቀርበው በነበረበት ጊዜ ሁሉ ከማንኛውም አካል ተቃውሞ ቀርቦ እንደማያውቅ ገልጸዋል። ይህ መረጃ ደግሞ በደቡብ አፍሪካና በአሜሪካ የሚገኙት የኢትዮጵያ የዲፕሎማሲ መልዕክተኞች እንዲሁም የኢትዮጵያ ኦርቶዶክስ ተዋሕዶ ቤተክርስቲያን ኃላፊዎችና ምእመናን ለምን ድምጻቸውን ሳይሰሙ ቀሩ?ለመሆኑ ስለኤግዚቢሽኑ ያውቁና ይከታተሉ ነበር ወይ? የሚሉ ጥያቄዎች የሚጋብዝ ሆኗል። አስተያየት ሰጪዎች እንደሚሉት በሁለቱ አገሮች የሚገኙት ኤምባሲዎች ጉዳዩን ማወቅና ቢያንስ ለውጭ ጉዳይ ሚኒስቴር በማሳወቅ ክትትል ማድረግ ይገባቸው ነበር። በጉዳዩ ላይ ከውጭ ጉዳይ ሚኒስቴርእስከአሁን የተባለ ነገር አለመኖሩ ሚኒስቴሩ መረጃ እንደሌለው የሚያሳይ ነው።</p>

<p>የአብዛኞቹ ቅርሶችና ንዋያተ ቅድሳት ቀጥተኛ ባለቤት ናት የምትባለው ቤተክርስቲያንም ስብስቦቹ ለሕዝብ እይታ በቀረቡባቸው ሀገሮች ሀገረስብከቶች ያሏት ቢሆንም ለዓመታት ድምጿን ሳታሰማ መቆየቱዋ ስሕተት ነው ተብሏል።</p>

<p>በተያያዘ ሌቪ ሞርጋን ቅርሶቹን ቀደም ሲል ለኢትዮጵያ መንግስት ለመሸጥ ያደረጉት ጥረት ስለመኖኑ ላቀረብንላቸው ጥያቄ በሰጡት መልስ "በተርፊልድስ አክሽነር" የስብስቦቹ ባለቤት አለመሆኑን በቅድሚያ በመግለጽከባለቤቱ ጋር የሚሰሩ ወኪሎች ግን በተመድ የሚገኙ የኢትዮጵያ ዲፕሎማቶችን ማነጋገራቸውንና "የኢትዮጵያ መንግሥት ስብስቦቹኑ ወደ አገር ቤት ለመመለስ ፈቃደኝነቱን አለማሳየቱን" እንደሚያውቁ፣ በዝርዝር ጉዳዩላይ ግን መረጃ እንደሌላቸው ጠቁመዋል። የአጫራቹ ካምፓኒ የኤትኖራፊ ዳይሬክተር ጂም ሃስ በበኩላቸው በተመድ ዋና ጸሐፊ ኮፊ አናን በኩል ለኢትዮጵያ ዲፕሎማቶች ጥያቄ ቢያቀርቡም አጥጋቢ መልስ የሚሰጣቸው እንዳላገኙ ገልጸዋል።</p>

<p>ይህን መሰል ስብስቦችን "በጨረታ ማቅረብን የሚከለክል ሕግ የለም" ያሉት የሕዝብ ግንኙነት ኃላፊው ጉዳዩ አንድን ሃይማኖት፣ ዘር ወይም ቀለም ለማንኳሰስ እንደተደረገ መታየት እንደማይኖርበት በአጽንኦት ገልጸዋል።</p>

<p>ከነሀስ፣ ከብረት፣ ከድንጋይና ከእንጨት የተሠሩት እነዚህ መስቀሎች፣ ቅዱሳት ስዕላት፣ የብራና መጻሕፍትና ጥንታዊ ካርታዎች ብዛታቸው 91 ሲሆን ከ600 ዓመት በላይ እድሜ ያላቸው መሆኑን፤ ከእነዚህም መካከል ታቦታት እንደሚገኙበት ባለፈው እትማችን መዘገባችን ይታወሳል። ዘግይቶ የደረሰን ዜና እንደሚያመለክተው ግን ለሽያጭ ከቀረቡት ንዋየ ቅዱሳት ውስጥ ታቦታት እንደሌሉ ተረጋግጧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 12 ቀን 1994</a></p>

</body>
</html>	














