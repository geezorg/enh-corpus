<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ጅቡቲና ኬንያ በሶማሊያ የሰላም ሂደት ሳይስማሙ ተለያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ጅቡቲና ኬንያ በሶማሊያ የሰላም ሂደት ሳይስማሙ ተለያዩ</h1>


<p>በመጪው ሐምሌ ወይም ነሐሴ በናይሮቢ ይካሄዳል የተባለውን የሶማሊያ የሰላምና የእርቅ ጉባኤ ለማዘጋጀት የተሰየመው የቴክኒክ ኮሚቴ በመርህና በፖለቲካ ጉዳዮች ሳይስማማ ተጠናቀቀ።</p>

<p>በሌላ በኩልም ግንቦት 11ና 12 በናይሮቢ የተካሄደውና ኢትዮጵያ፣ ጅቡቲና ኬንያ በአባልነት የሚገኙበት የቴክኒክ ኮሚቴ ስብሰባ የሶማሊያ የእርቅ ጉባኤ ስለሚካሄድበት ሁኔታ፣ ስለተሳታፊዎቹ ማንነትና ስለሚጠበቀው ውጤት ከስምምነት ላይ የመድረስ እቅድ ቢኖረውም ሳይሳካ ቀርቷል።</p>

<p>ሦስቱ አገሮች የሶማሊያ አንጃዎች ለሚያነሱዋቸው የተለያዩ ጥያቄዎችተመሳሳይ መልስና አቋም ለማሳየት ቢስማሙም ጉዳዮቹ በዝርዝር ቀርበው በተነጋገሩበት በዚህ ስብሰባ ላይ ተመሳሳይ አቋም ሊይዙ አለመቻላቸው ተዘግቧል።</p>

<p>የጅቡቲ የውጭ ጉዳይ ሚኒስቴር ከፍተኛ ባለስልጣንና የልኡኩ አባል የሆኑት መሐመድ ዚያድ ዱዋሌ፣ አይሪን (እርእኝ) ለተባለው የተመድ የዜና ወኪል እንደተናገሩት "በዋነኛ ፖለቲካ ጉዳዮች" ላይ መስማማት አልቻሉም። ሌላው ቀርቶ በጉባኤው ዓላማ ላይ ያላቸውን ልዩነት ለማጥበብ አለመቻላቸውን እኚሁ ባለሥልጣን አክለው ተናግረዋል።</p>

<p>ዘገባዎች እንደሚጠቁሙት ጅቡቲና ኢትዮጵያ በጉባኤው አካሄድ ላይ ሰፊ የአቋም ልዩነት አሳይተዋል። ኢትዮጵያ የጅቡቲ የሰላም ሂደት እንደ አዲስ መጀመር አለበት፤ የሶማሊያ ብሔራዊ የሽግግር መንግስትም እንደ አንድ ቡድን በጉባኤው መሳተፍ አለበት የሚል አቋም ይዛለች። በተቃራኒው ጅቡቲ የሰላም ሂደቱ እስከአሁን ከተደረሰበት በተለይም በአርታው ኮንፍረንስ ውጤት ላይ ተንተርሶ መቀጠል አለበት እያለች ነው። "እስከአሁን ባደረግነው ጥረት ያገኘነውን ውጤት የበለጠ በማጠናከር ሁሉንም ቡድኖች ያካተተ መንግስት ያለቅድመ ሁኔታ መመሥረት እንፈልጋለን" ያሉት የጅቡቲው ልኡክ ይህንን አካሄዳቸውን አአድም፤ ኢጋድም ሆነ ተመድ እንደሚደግፈው ተናግረዋል።</p>

<p>ለሕትመት እስከገባንበት ጊዜ ድረስ ከኢትዮጵያ በኩል ስለቴክኒክ ኮሚቴው ስብሰባ የተባለ ነገር የለም። ይሁንና ጅቡቲና ኢትዮጵያ የሶማሊያ የሽግግር መንግስትም ሆነ በጉባኤው አካሄድ ላይ ያላቸው ልዩነት በጣም የተራራቀ በመሆኑ የእርቅ ጉባኤው የተያዘለት ፕሮግራም መካሄዱ አጠራጣሪ ሆኗል። የጅቡቲው መሪ ፕሬዚዳንት ጌሌህ በቅርቡ በሪፖርተር መጽሔት "የሶማሊያ የሽግግር መንግስት አሸባሪ ነው የምትለውና የምትቃወመው ኢትዮጵያ ብቻ ነች" ማለታችው ይታወሳል። በአንጻሩ ኢትዮጵያ በዚህ አቋሟ ላይ ለውጥ አላሳየችም።</p>

<p>በተያያዘ ዜና ሶማሊያ "ድንበሬን ጥሳ ገብታለች፤ የተመድን ውሳኔ በመጣስም የጦር መሣሪያ ትሰጣለች" ባለቻት በኢትዮጵያ ላይ ተመድ ማዕቀብ እንዲጥልባት ጥያቄ አቅርባለች። በተመድ የሶማሊያ የሽግግር መንግስት ልኡክ አምባሳደር አብዲ ሐሺ የኢትዮጵያ ወታደሮች ካለፈው ሚያዝያ ጀምሮ የሶማሊያን ድንበር በመጣስ ደጋግመው መግባታቸውን ጠቅሰው ይኸውም በርካታ ሶማሊያውያን ወደ ኬንያ እንዲሰደዱ ማድረጉን ተናግረዋል።</p>

<p>"ኢትዮጵያ የተመድን የመሣሪያ ማዕቀብ በመጣስ የጦር መሳሪያ ወደ ሶማሊያ ታስገባለች" ያሉት አምባሳደሩ ኢትዮጵያ "ሶማሊያን በየጎጡ በመከፋፈል ልትቆጣጠር ትሻለች" ብለዋል።</p>

<p>ማክሰኞ ዕለት ጋዜጣዊ መግለጫ የሰጡት በተመድ የኢትዮጵያ አምባሳደር አምባሳደር አቡዱል መጅድ ሑሴን በበኩላቸው መንግስታቸው ለኮሪ አናን ደብዳቤ መላኩን ገልጸዋል። አምባሳደር አቡዱል መጅድ እንዳሉት የሶማሊያ የሽግግር መንግስት ክስ "በኬንያ ከሚካሄደው የእርቅ ጉባኤ ራሱንለማግለል የተጠቀመበት ሰበብ" ነው። አምባሳደሩ አያይዘውም ጌዶ በተባለው የሶማሊያ ጠረፍ በቅርብ የተካሄደው ግጭት በጊዚያዊ መንግሥቱና የሶማሊያ መልሶ ግንባታና መቋቋም በተባለው ድርጅት መካከል የተከሰተ መሆኑን ገልጸዋል። በግጭቱ ኢትዮጵያ "አንዳችም ዓይነት ተሳትፎ" አለማደጓንም አረጋግጠዋል። የሽግግር መንግስቱን ክስም "የተለመደና ተስፋ ሲቆርጥ የሚያደርገው የልብ ወለድ ወሬ" በማለት አጣጥለውታል።</p>

<p>ሐሙስና ዓርብ በአዲስ አበባ በተካሄደው የምስራቅና የደቡባዊ አፍሪካ አገሮች የጋራ ገበያ ሰባተኛ የመሪዎች ስብሰባ ላይ የተገናኙት የኢትዮጵያ፣ የጅቡቲና የኬንያ መሪዎች ስለሱማሊያ ስለመነጋገራቸው የተገለጸ ነገር የለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 19 ቀን 1994</a></p>

</body>
</html>	














