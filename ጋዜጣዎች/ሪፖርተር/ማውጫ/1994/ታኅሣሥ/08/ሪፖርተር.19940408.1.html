<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጠ.ፍ.ቤት ችሎት ላይ ዳኞች አተካር ገጠሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጠ.ፍ.ቤት ችሎት ላይ ዳኞች አተካር ገጠሙ</h1>


<p>በእነ አቶ ስዬ አብርሃ ላይ የፀረ ሙስና ኮሚሽን ያቀረበውን ክስ ለማየት የተቀመጡት የፌዴራሉ ጠቅላይ ፍርድ ቤት ዳኞች ባልተለመደ ሁኔታ አተካራ ገጥመው ታዩ። ሁኔታው የዳኝነት ተግባርን፣ የዲሲፕሊንና የሥነ ምግባር ደንቦችን የጣሰ ነው ሲሉ የህግ ባለሙያዎች ነቀፉት።</p>

<p>ታህሳስ 5/1994 በፌዴራሉ ጠቅላይ ፍርድ ቤት ለዋለው ችሎት አቶ ታምራት ላይኔ ያቀረቡትን አቤቱታ ተከትሎ በስብሳቢው ዳኛና በአራተኛዋ ዳኛ መሐከል አተካራ መሰል ምልልስ በችሎቱ ላይ ታይቱዋል። ቀጠሮ በተያዘለት የክስ መቃወሚያው ለመወሰን በተሰጠው ትዕዛዝ የሃሳብ ልዩነቶቻቸውን ያስመዘገቡት 4ኛዋ ዳኛ ወ/ሮ ሆሳዕና ነጋሽ በአቶ ታምራትና በመሐል ዳኛው በአቶ ፍስሐ ወርቅነህ መሐከል የተደረገውን ምልልስ አስመልክተው አስተያየታቸውን ያሰማሉ። በዚህ ጊዜ የመሐል ዳኛው ዳኛዋን በቀጥታ እየተመለከቱ መገሰፅ በሚመስል ፊት መልስ ሲሰጡ ታይተዋል። ከዚሁም ጋር በንቅናቄና በስሜት በዳኞቹ መሐከል የታዩት እንቅስቃሴዎች ችሎቱን በሙሉ አክብሮት ይመለከቱት ለነበሩት ችሎተኞች ሁሉ አስደንግጧል። በቦታው የተገኙ የሕግ ባለሙያዎችም ሁኔታውን በሃዘን ማየታቸውን ለሪፖርተራችን ተናግረዋል። ዳኞች ዕርስ በርስ ተግባብቶ ተከባብሮ መስራት አለመቻላቸውን መደበቅ አልቻሉበትም ብለውታል።</p>

<p>ዳኞች ልዩነታቸውንና አለመግባባታቸውን የሚያስተናግዱበት አሰራር እያላቸው ያንን አሰራር የጣሰ የሚመስል ድርጊቶች መታየታቸው የዳኞቹ ሁኔታ የማይገባ ነው ብለዋል። የእለቱ ፍርድ ቤት ውሎ በአሰራሩና በችሎት አመራሩ የፍርድ ቤቱ ሞገስ መጠበቅ ያልቻለበት፣ ዳኞች ርስ በርስ ተግባብቶና ተከባብሮ መስራት አለመቻላቸውን መደበቅ ያልቻሉበት ነው ብለውታል።</p>

<p>አተካራው የተፈጠረው አቶ ታምራት ላይኔ ከፍርድ ቤት የተሰጠው ትዕዛዝ ግልፅ እንዳልሆነላቸውና ፍርድ ቤቱ እንዲያብራራላቸው በጠየቁበት ጊዜ ነው። ለዚህ የአቶ ታምራት ጥያቄ መሐል ዳኛ ፍስሐ ወርቅነህ ይህ የፍርድ ቤቱ ሥራ አይደለም በማለት መልሰውላቸዋል። «ማንን ልጠይቅ የመጠየቅ መብቴን ማን ያስክብርልኝ?» ሲሉ አቶ ታምራት ላቀረቡት ጥያቄ መሐል ዳኛው «ጠበቃ ያማክሩ» ብለዋቸዋል። አቶ ታምራት ጠበቃ እንደሌላቸው ሲገልፁም ጠበቃ «ይመደብልኝ ብለው እንዲያመለክቱ» ለዳኛ ፍስሐ ነግረዋቸዋል። አቶ ታምራት ያለጠበቃ መከራከር መብታቸው እንደሆነ ገልፀው «ነገ መልስ የምሰጥበት ስለሆነ መልስ ይሰጠኝ። ፍርድ ቤቱ ያዳምጠኝ ብለው ማመልከታቸውን ሲቀጥሉ ዳኛው አብቅተናል ብለው ዘጉ። ይኽን ምልልስ ሲያዳምጡ የቆዩት ዳኛ ሆሳዕና ነጋሽ ማዳመጥ ይገባናል በሚመስል አገላለፅ ወደ መሐል ዳኛው ቀረብ ብለው በመናገራቸው አተካራው ሊነሳ ችሏል።</p>

<p>ቀደም ሲል አቃቤ ሕግ ለክሱ መሠረት የሆኑትን መሠረታዊ ፍሬ ነገሮች፣ ለፍሬ ነገሩ የሚጠሩትን ምስክሮች፣ ኢግዚቢቶችና ሌሎች የሰንድ ማስረጃዎች የያዘ የፅሑፍ መግለጫ ለፍ/ቤትና ለተከሳሾች እንዲያቀርብ ትዕዛዝ ተሰጥቱዋል።</p>

<p>ትዕዛዙ የተሰጠው አራት ለአንድ በሆነ የድምፅ ብልጫ ነው። በድምፅ ተለይተው አነስተኛውን ድምፅ የሰጡት ዳኛ ሆሳዕና ነጋሽ ባስመዘገቡት የሃሳብ ልዩነት የቅድመ ክስ ዝግጅት አስገዳጅነት የለውም፤ ቢኖረውም እንኳ መካሄድ ያለበት መደበኛው ክስ ከመጀመሩ በፊት ነው፤ አሁን በተያዘው ጉዳይ ክሱ ተጀምሯል፤ ተነቧል፤ መቃወሚያ ተስምቱዋል፤ያደረው ለምርመራ መቃወሚያውን ለማስወሰን ነው፤ ይኼ ሁሉ ከተደረገ በኋላ ቅድመ ክስ ምርመራ ማድረግ ማለት ወደኋላ መመለስ ነው፤ ሥነ-ሥርዓታዊ አይደለም፤አግባብ አይደለም በማለት «በሃሳብ ተለይቻለሁ» ብለዋል።</p>

<p>በተሰጠው አዲስ ትዕዛዝ መሰረት በሚቀጥለው ቀጠሮ አቃቤ ሕግ ለክሱ መሰረት የሆኑ ፍሬ ነገሮችን፤ የሚጠሩትን ምስክሮች በጠቅላላ ጉዳዩን የሚመራበትን ማስረጃ በሙሉ ለፍ/ቤቱና ለተከሳሾቹ ያቀርባል። በዚህ ረገድ የተከሳሾቹ መብት የሚጠበቅ መሆኑ ቢታወቅም በዚህ የቅድመ ክስ ዝግጅት ወቅት ተከሳሾች ገና ሳይመሰከርባቸው ተመሣሣይ ግዴታ ያላባቸው መሆኑ በሕጉ ስለተደነገገ የተሰጠው ትዕዛዝ ወደኋላ «መመለስ» በመሆኑ ብቻ ሳይሆን ኢ-ሕግመንግሥታዊ በመሆኑ ጭምር እንደማይደግፉት ያነጋገርናቸው ባለሙያዎች አስተያየታቸውን ሰጥተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 8 ቀን 1994</a></p>

</body>
</html>	














