<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተመላሽ ኢትዮጵያውያን ስለሚያስገቡዋቸው ቁሳቁስ የተሻሻለ መመሪያ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተመላሽ ኢትዮጵያውያን ስለሚያስገቡዋቸው ቁሳቁስ የተሻሻለ መመሪያ ወጣ</h2>


<p>«በልዩ ልዩ ምክንያት ውጭ አገር ቆይተው የሚመለሱ ኢትዮጵያውያን የግል መገልገያ ዕቃዎች በፍራንኮ ቫሉታ ከቀረጥ ነጻና ቀረጥ ተከፍሎባቸው ስለሚያስገቡት ሁኔታ» የተሻሻለ መመሪያ ወጣ። የጉምሩክ ባለሥልጣን በሥራ ላይ እንዲያውለው መመሪያ ደርሶታል።</p>

<p>ውጭ ቆይተው የሚመጡ ኢትዮጵያውያን በተደጋጋሚ ስሞታ የሚያቀርቡበትን ጉዳይ ያሻሽላል ተብሎ የወጣው ይህ «የተሻሻለ መመሪያ» የመብቱ ተጠቃሚዎች ሊሆኑ ይችላሉ ያላቸውን ዜጎች «በልዩ ማዕረግ፣ በሥራ ኃላፊነት፣ በሥራ ተልዕኮና የቆይታ ዘመን» መመዘኛነት በአምስት ምድቦች ከፍሏቸዋል። በዚህም መሠረት በምድብ አንድ በኢትዮጵያ ኤምባሲዎች በዲፕሎማትነት ደረጃ ሥራቸውን አጠናቀው የሚመለሱ፣ ኢትዮጵያ አባል በሆነችባቸው ዓለም አቀፍና አህጉራዊ ድርጅቶች በዲፕሎማት ደረጃ የተመደቡ እንዲሁም ራሳቸው ተቀጥረው የዲፕሎማቲክ ማዕረግ ያላቸውና የሥራ ጊዜያቸውን ጨርሰው የሚመለሱ፣ የዲፕሎማቲክ ፓስፖርት የተሰጣቸው በውጭ ጉዳይ ሚ/ር ዕውቅና ባገኙ ተቋማት ተመድበው ሲሰሩ የነበሩ እና በመንግሥት ጥሪ የመጡ ኢትዮጵያውያን ናቸው።</p>

<p>በምድብ ሁለት ከተካተቱ ውስጥ በኢትዮጵያ መንግሥት ቅርንጫፍ ጽ/ቤት ሦስት ዓመትና ከዚያም በላይ አገልግለው የሥራ ጊዜያቸውን ጨርሰው የሚመለሱ፣ በውጭ ያፈሩትን ሀብት በአገራቸው ኢንቨስት ለማድረግ የመጡና የኢንቨስትመንት ፈቃድ የተሰጣቸው፣ ቢያንስ ለ«አንድ የትምህርት ዘመን» የከፍተኛ ትምህርት ተከታትለው ትምህርታቸውን አጠናቀው የሚመለሱ፣ ሦስት ዓመትና ከዚያም በላይ በውጭ አገር ቆይተው የሚመለሱ ተመላሾችና ስደተኞች ይገኙበታል።</p>

<p>በምድብ ሦስት የተደለደሉት ከሦስት ዓመት በታችና ከአንድ ዓመት በላይ በውጭ አገር ቆይተው የሚመለሱ ስደተኞች፣ ተመላሾች፣ የቅርንጫፍ መ/ቤቶች ሠራተኞች፣ የዲፕሎማቲክ ማዕረግ የሌላቸው የአለም አቀፍና አህጉራዊ ድርጅቶች ባልደረቦች ናቸው። በምድብ አራት ካሉት ከአንድ ዓመት በታች እንዲሁም ከሦስት ወርና ከዚያ በላይ ለሥራ፣ ለሴሚናር፣ ለትምህርት፣ ለጉብኝትና ለህክምና ቆይተው የሚመለሱ ይገኙበታል። አምስተኛው ምድብ በትምህርት፣ በመንግሥት ሥራ በህክምና እና በጉብኝት ከሦስት ወር በታች ውጭ አገር ቆይተው የሚመለሱ ናቸው።</p>

<p>መመሪያው ከምድብ አንድ እስከ ምድብ ሦስት ያሉ ባለመብቶች ሕጋዊ የጋብቻ መረጃ ሲያቀርቡ ወደ አገር ከገቡበት ቀን ጀምሮ እስከ አንድ ዓመት ባለው ጊዜ «አንድ ተጨማሪ የግል አውቶሞቢል ሊያስገቡ ይችላሉ» በማለት «ተጨማሪ መብት» ሰጥቷቸዋል። የኢትዮጵያ መንግሥት ወይም የመንግሥት መሥሪያ ቤቶችን በመወከል ወደ ውጭ ለሥራ ሄደው የሚመለሱ የመምሪያ ኃላፊዎችና ከዚያ በላይ ያሉ የመንግሥት ሠራተኞችም ቴሌቪዥን፣ ሲዲ፣ ዴክ፣ ኮምፒውተር፣ ላብቶፕና የመሳሰሉትን ከቀረጥ ነጻ እንዲያስገቡ ተጨማሪ መብት ተሰጥቷቸዋል።</p>

<p>በውጭ አገር እንዳሉ የሚሞቱ ኢትዮጵያውያን ሕጋዊ ወራሾችም የሟቾቹ መብቶች እንዲጠበቅላቸው መመሪያው ያዛል። ነገር ግን ወራሾቹ የዚህ መብት ተጠቃሚ የሚሆኑት ውጭ አገር የሚኖሩ ከሆነ ጠቅልለው ወደ ኢትዮጵያ ሲመለሱ ብቻ ነው። ከምድብ አንድ እስከ አራት ያሉት ባለመብቶች መመሪያው በዝርዝር ያስቀመጣቸውን ዕቃዎች ወደ አገር ውስጥ ማስገባት የሚችሉት ወደ ኢትዮጵያ ከገቡበት ጊዜ ጀምሮ እስከ አንድ ዓመት ጊዜ ብቻ መሆኑን መመሪያው ያሳስባል።</p>

<p>በክቡር ሚኒስትሩ በአቶ ጌታቸው በላይ ፊርማ የጸደቀው ይህ መመሪያ ተመላሾቹ እንዲያስገቡ የተፈቀደላቸውን 73 የግል መገልገያ ዕቃዎች ዓይነትና ብዛት በሰንጠረዥ አስቀምጧል። እያንዳንዱ ምድብ እንዲያስገባ የተፈቀደለት ዕቃና ብዛት የሚለያይ ሲሆን በምድብ አንድና ሁለት ያሉት ተመላሾች ከሚያስገቡት ዕቃ ብዛት ልዩነት በስተቀር ሰባ ሦስቱንም ዕቃዎች እንዲያስገቡ ተፈቅዶላቸውል። ዝርዝሩ ካካተታቸው ዕቃዎች ውስጥ ጀበና፣ መጥበሻና፣ ብረት ድስት፣ የፍራፍሬ መጭመቂያ (ለቤት ውስጥ የሚሆን)፣ ፍሪጅ፣ ቴሌቪዥን፣ ቪዲዮ፣ ሲዲ ማጫወቻ፣ ሲዲ ከነስክሪኑና ፕሪንተሩ፣ ቪዲዮ ካሜራ፣ ሞተር ሳይክል፣ የመጋረጃ ጨርቅ፣ የልጆች አሻንጉለቱ፣ የግድግዳና የጠረጴዛ ሠዓት፣ የኮፒውተር ጠረጴዛ ከአንድ ወንበር ጋር፣ ሲጋራና ትንባሆ ጥቂቶቹ ናቸው።</p>

<p>ከምድብ አንድ እስከ ሦስት ያሉት ባለመብቶች የግል አውቶሞቢል ከቀረጥ ነፃ እንዲያስገቡ የተፈቀደ ሲሆን ኮምፒውተር ደግሞ ለምድብ አራቶችም ጭምር ያለቀረጥ እንዲገባ ተፈቅዷል። ለትምህርትና ጥናቶች የተቀረጹባቸው የቪዲዮ ክሮች፣ የካሴት ክሮች፣ ዲስኬቶችና የትምህርት መጻሕፍት በመመሪያ ያለብዛት ገደብ «በሙሉ» እንዲገቡ ከተፈቀዱት ውስጥ የሚጠቀሱ ናቸው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሳስ 29 ቀን 1994</a></p>

</body>
</html>	














