<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰሎሜ ታደሰ የሥራ መልቀቂያ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሰሎሜ ታደሰ የሥራ መልቀቂያ አቀረቡ</h1>


<p>የኢትዮጵያ ቴሌቪዥንና ሬዲዮ ዋና ሥራ አስኪያጅ የሆኑት ወ/ት ሰሎሜ ታደሰ ከያዙት ሥራ በገዛ ፈቃዳቸው ለመሰናበት የሥራ መልቀቂያ ወረቀት ለቦርዱ አቀረቡ።</p>

<p>ወ/ት ሰሎሜ የሥራ መልቀቂያ ያቀረቡት ታህሣሥ 12/94 ዓ.ም ሲሆን መልስ እንደሚሰጣቸው ከቦርዱ የተነገራቸው መሆኑ ታውቋል። ዋና ሥራ አስኪያጅ ወ/ት ሰሎሜ ታደሰ መልቀቂያ ያቀረቡበት ምክንያት ለጊዜው ባይታወቅም ችግሩ ከእነ አቶ በረከት ስምዖን የማስታወቂያ ሚኒስትር መሆንና የቴሌቪዥንና ሬዲዮ የቦርድ ሊቀመንበር ከመሆን ጋር የተያያዘ ሊሆን እንደሚችል ምንጮቻችን አስተያየታቸውን ሰጥተዋል።</p>

<p>ባለፈው ሳምንት የሕዝብ ተወካዮች ምክር ቤት የማስታወቂያ ሚኒስትሩንና ሚኒስትር ዴኤታዎ ለቦርድ ሊቀመንበርነት ቀርበው ውድቅ ሲያደርገው እነ ወ/ት ሰሎሜ ታደሰን ተጠያቂ ማድረግና ጥላቻ መፍጠር ሁኔታውን እንዳባባሰው ተነግሯል።</p>

<p>የኢትዮጵያ ቴሌቪዥናና ሬድዮ ድርጅት ባልደረቦችን ስለጉዳዩ አነጋግረን የቅሬታው ምንጭ ምን እንደሆነ ባያውቁም ወ/ት ሰሎሜ በዋና ሥራ አስኪያጅነታቸው አመታት አዳዲስ ፕሮግራሞችን በመክፈት ያደረጉትን እንቅስቃሴ እንደሚያደንቁ ገልፀዋል። እነዚህንና ሌሎችንም እንቅስቃሴዎቻቸውን በመጥቀስ ወ/ት ሰሎሜ ከጭፍን የካድሬ ሰበካ ይልቅ ሙያዊ የጋዜጠኛነት አሰራር እንዲለመድ የሚጥሩ እንደነበሩ ተናግረዋል። የርሳቸው መልቀቅ ያሳዘናቸው ባለሙያዎች መንግሥት ሃገር ውስጥ ያለውን ለማሰራት የማይወድ ከውጭ የሚመጡትንም የማይፈቅድ ከሆነ ከማን ጋር አብሮ ሊዘልቅ ይችላል በማለት ይጠይቃሉ።</p>

<p>ወ/ት ሰሎሜ ከሻዕቢያ ጋር በተደረገው ጦርነት ቃል አቀባይነቱን ደርበው ይሰሩ በነበረበት ጊዜ ታዋቂነት ያገኙ ሲሆን ለግል ጋዜጦች ከመንግሥትና ከድርጅት መገናኛ ብዙሃን እኩል መረጃ እንዲደርሳቸው በሚያደርግ አሰራራቸው ተወድሰዋል።</p>

<p>ወ/ት ሰሎሜ ሩሲያ በሚገኝ ዩኒቨርስቲ የጋዜጠኛነት ትምህርት ለአራት አመት ተከታትለው በዓለም ዐቀፍ ግንኙነት የመጀመሪያ ዲግሪያቸውን ከአሜሪካ፣ የማስተርስ ዲግሪያቸውን ደግሞ ከአምስተርዳም ዩኒቪርስቲ አግኝተዋል። በአሜሪካ የኢትዮጵያ ኤምባሲ ለሁለት አመታት የፕሬስ አማካሪ፣ ለአራት ዓመታት የፖለቲካ አማካሪ ሆነው የሰሩ ሲሆን ከ1990 ዓ.ም ወዲህ በኢትዮጵያ ቴሌቪዥንና ሬዲዮ ድርጅት በዋና ሥራ አስኪያጅነት ሰርተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 15 ቀን 1994</a></p>

</body>
</html>	














