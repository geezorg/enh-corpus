<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኢትዮጵያ አየር መንገድ 850 ሚሊዮን ዶላር ዋስትና ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለኢትዮጵያ አየር መንገድ 850 ሚሊዮን ዶላር ዋስትና ተሰጠ</h1>


<p>በአሜሪካ የደረሰውን አደጋ ተከትሎ የኢትዮጵያ አየር መንገድ ለሚያደርጋቸው በረራዎች የነበረው የጠለፋና የጦርነት ዋስትና በከፊል በመሰረዙ የኢትዮጵያ መድን ድርጅትና የኢትዮጵያ መንግሥት እስከ 850 ሚሊዮን ዶላር የሚደርስ ዋስትና ሰጡ።</p>

<p>ከአቪዬሽን ሪ-ኢንሹረርስ አስቀድሞ የነበረው የአንድ ቢልዮን ዶላር ዋስትና በአሜሪካ በደረሰው ክስተት የተነሳ ወደ50 ሚሊዮን ዶላር በአንዴ በመውረዱ እንደሆነ የኢትዮጵያ መድን ድርጅት ለሪፖርተር በሰጠው መግለጫ ገልጿል። አየር መንገዱ በበረራ ወቅት በሦስተኛ ወገን ላይ ሊያደርስ ይችላል ለሚባለው የጉዳት ዋስትና መንግሥትና መድን ድርጅት ለመስጠት የተገደዱበት ምክንያት 50 ሚልዮን ዶላር ወርዶ የነበረውን ዋስትና ከሪ-ኢንሹረርሶች ጋር በመነጋገር ወደ150 ሚሊዮን ዶላር እንዲያድግ ካደረጉ በኋላ ነው።</p>

<p>ከ150 ሚልዮን እስከ 1 ቢሊዮን ዶላር ድረስ ያለውን ክፍተት መንግሥትና መድን ለመሸፈን የተገደዱት አየር መንገዱ በ150 ሚልዮን ዶላር ዋስትና በማናቸውም የአውሮፓም ሆነ በሌሎች ሀገሮች የአየር ማረፊያዎች ለማረፍ የሚያስችል ዋስትና በቂ ሳይሆን በመቅረቱ እንደሆነ ተገልጿል። ከዓለም ሪ-ኢንሹረርሶች የደረሰውን ማስጠንቀቂያ የጠቀሰው መድን ድርጅት ለ7 ቀናት ማለትም ከመስከረም 17 እስከ 24 ቀን 2001 ድረስ በከፊል የተጠላው የዋስትና ስረዛ መነሳቱን ጠቅሶ አዲስ ውል መግባት ስለሚያስፈልግ ድርድሮች ከተለያዩ ሪ-ኢንሹረርሶች ጋር መያዙን ተናግሯል። አየር መንገዱ በአሁኑ ወቅት ከመንግስትና ከመድን ድርጅት የተሰጠውን ሰርተፊኬት ይዞ በየትም ሃገር አየር ማረፊያ ማረፍ እንደሚችል የገለፀው መግለጫው መንግሥትና መድን ድርጅት በወቅቱ በጋራ ባደረጉት ርብርቦሽ አየር መንገዱ ለኪሳራ እንዳይዳረግ ለማድረግ መቻሉን አመልክቷል።</p>

<p>ከዚሁ ጋር ተያይዞ ለጊዜው በመድን ድርጅት ላይ መጠኑ የማይታወቅ ኪሣራ መድረሱና የኪሳራውም መጠን እየተሰላ መሆኑን ተገልጽውል። ኪሥራው የደረሰው ከነዚህ ሪ-ኢንሹረርሶች ጋር ስለጉዳዩ ለመነጋገር በተደረጉ ጥረቶችና በዓለም የደረሰውን የአቪየሽን ሥራ መስተጓጐል ተከትሎ በሚደረገው መጠነኛ የፕሪሚየም ተጨማሪ ክፍያ መሆኑ ተጠቅሷል።</p>

<p>በጠለፋና በጦርነት የተነሳ በሦስተኛ ወገን ላይ ለሚደርሰው ጉዳት እስከ 1 ቢሊዮን ዶላር ዋስትና የሚጠይቁ አየር ማረፊያዎች ሲኖሩ በአውሮፓ ከ750 ሚልዮን ዶላር በላይ የሪ-ኢንሹረርስ ዋስትና ማቅረብ እንደሚጠይቅ መግለጫው ያስረዳል። ከአሜሪካው ክስተት ጋር ተያይዞ በዓለም የአቪየሽን ኪሳራ በመከሰቱ እስካሁን ከመቶ ሺህ በላይ ሰዎች ከስራቸው መፈናቀላቸውን መግለጫው አያይዞ ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 21 ቀን 1994</a></p>

</body>
</html>	
