<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካው አደጋ በኢትዮጵያ ኢኮኖሚ ላይ ተፅዕኖ አለው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካው አደጋ በኢትዮጵያ ኢኮኖሚ ላይ ተፅዕኖ አለው</h1>


<p>በዩናይትድ ስቴትስ ኦፍ አሜሪካ የደረሰው የአሸባሪዎች ጥቃት የፈጠረው የኢኮኖሚ ቀውስ በኢትዮጵያም ላይ ተፅዕኖ የሚያደርግ መሆኑ ተነገረ።</p>

<p>በአደጋው ምክንያት የአገሪቱን ኢኮኖሚያዊ ሁኔታዎች ሊያዛቡ የሚችሉት ሁኔታዎች መከሰታቸውን አቶ ብርሃኑ መዋ የኢትዮጵያና የአዲስ አበባ ንግድ ም/ቤቶች ፕሬዝዳንት ለሪፖርተር ጋዜጣ ገልፀዋል። አቶ ብርሃነ እንደሚሉት በአሜሪካና በሌሎች አገሮች ሊደረጉ የታሰቡ የንግድ ስብሰባዎች ተሰርዘዋል። ከተሰረዙት መካከል በአፍሪክና በአሜሪካ መካከል ያለውን የንግድ ግንኙነት ያጠናከራል ተብሎ የታሰበው ጥሀ ኣፍሪቻን ኣመሪቻን ቡሲነስስ ጹምሚት ለሌላ ጊዜ እንዲተላለፍ ተደርጓል። በቀውሱ ምክንያት የዚህ ስብሰባ መራዘም በአሜሪካና በአፍሪካ መካከል የተጀመረውን የንግድ ሥርዓት ማለትም ከቀረጥ ነፃ የሆኑ ሸቀጦች በአሜሪካን ገበያ የሚሸጡበትን ሁኔታ የማመቻቸት ሁኔታ ያጠላበታል ኢትዮጵያም ወደዚህ ገበያ ለመግባት እንቅስቃሴ ላይ ባለችበት ወቅት ችግሩ መፈጠሩ ጐጂ ነው ተብሏል።</p>

<p>ይኼ በውጪ ገቢ ንግድ ላይ ችግር የፈጠረው አደጋ በዓለም ላይ ያሉ የኢንሹራንስ ድርጅቶች የሚሰጡት የጠለፋ ዋስትናንና ጦርነትን ከጥያቄ ውስጥ ከተዋል። ሰሞኑን ከወደአውሮፓ የኢንሹራንስ ድርጅቶች እንደተሰማው በጦርነት ለሚፈጠረው ማንኛውም ችግር የጠለፋ ዋስትና የመስጠት ያለመስጠት ሁኔታ ላይ ሲወዛገቡ ከርመዋል። ችግሩ ከአውሮፓ ወደተለያዩ ሀገሮች አምርቷል።</p>

<p>አሁን የተፈጠረው ችግር ከአቪየሽን ፖሊሲ ጋር የተያያዘ በመሆኑ በተለያዩ ሀገሮች ኢትዮጵያን ጨምሮ የዚህ ሰሞን አሳሳቢ አጀንዳ ሆኗል። ኢንሹራንሶች ራሳቸው በትላልቆቹ የዓለም ኢንሹራንሶች የገቡ በመሆናቸው በጦርነት ወቅት ለሚከሰተው የጠለፋ ዋስትና ያለመስጠት ዝንባሌ አሰራራቸውን እንዲለወጡ ሳያደርጋቸው አይቀርም።</p>

<p>በኢትዮጵያ ኢንሹራንሶች በኩል ጉዳዩ እየተጠና ሲሆን አሰራራቸው ከተለወጠ ከኢትዮጵያ አየር መንገድ በጦርነት የሚፈጠር ችግር ቢኖር የጉዳት ዋስትና ለመስጠት አስቸጋሪ ሊሆንባቸው እንደሚችል ሥጋት አሳድሯል። በቀውሱ ወቅት ወደአሜሪካ መሄድና ከአሜሪካ መምጣት ያለባቸው የባንክ ሂሳቦች ሳይመጡ ቀርተዋል። ይኸ ደግሞ ከኢትዮጵያ በሚወጡና ወደኢትዮጵያ በሚገቡ ዕቃዎች ላይ አሉታዊ ተፅዕኖ አሳድሯል። በኢትዮጵያ ፖስታ አገልግሎት በኩል መሄድና መምጣት ያለባቸው የንግድ ልውውጥን ለመፍጠር የሚውሉ መረጃዎች በመዘግየታቸው በእንቅስቃሴው ላይ አሉታዊ ተፅዕኖ ማሳደራቸው ተገልጿል።</p>

<p>የኢትዮጵያ አየር መንገድ በኒውዮርክና በዋሽንግተን በደረሰው ችግር ምክንያት ሁለት በረራዎች የሰረዘ መሆኑ ቢታወቅም ኪሣራ ግን አልደረሰብኝም ሲል አስታውቋል። አሜሪካ ጉዞ ደርሶ መልስ ማግኘት የነበረበትን ገቢ ሌሎች በረራዎች በማድረግ ማካካሱን የአየር መንገድ የሕዝብ ግንኙነት ባልደረባ የሆኑት አቶ ጌታቸው ለሪፖርተር ጋዜጣ ገልፀዋል።</p>

<p>አንዳንድ ታዛቢዎች ግን በዚህ አባባል አይስሙም። አየር መንገዱ ከመድን ሰጪዎች በኩል ሊቀርብለት የሚችለው የጠለፋና የጦርነት ዋስትና አለመስጠት ጉዳይ ችግር እንደሚፈጥርበት እየታወቀ የአሜሪካ ጥቃት ተፅዕኖ አላደረገብኝም ማለቱ አግባብ አይደለም ይላሉ።</p>

<p>በሌላ በኩል በሁለት የደርሶ መልስ በረራዎች የደረሰበትን ኪሣራ በሌላ በረራ አካካስኩ ማለቱ የበረራዎች መቋረጥ ለኪሣራ አይዳርግም ወደሚል ከቢዝነስ አመለካከት የራቀ ድምዳሜ ላይ መድረሱን ያጤነ አይመስልም ሲሉ አስተያየታቸውን ሰጥተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 14 ቀን 1994</a></p>

</body>
</html>	
