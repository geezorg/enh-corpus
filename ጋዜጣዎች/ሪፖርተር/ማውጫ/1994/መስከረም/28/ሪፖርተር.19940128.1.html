<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ ፕሬዝዳንትና አፈጉባዔ ይመረጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲስ ፕሬዝዳንትና አፈጉባዔ ይመረጣል</h1>


<p>የኢፌዴሪ ፕሬዝዳንት ከሥልጣን ከወረደ በኋላ የሚኖርበትን አኳኋን ፓርላማው የዚህ ዓመቱን የሥራ ዘመን በሚጀምርበት ሰኞ መስከረም 28/94 ዓ.ም ይወስናል ተብሎ ይጠበቃል። አዲስ ፕሬዝዳንትና አፈጉባዔም ይመረጣል።</p>

<p>የሃገሪቱ ፕሬዝዳንት ከሥልጣን ከወረዳ በኋላ ግላዊ ኑሮው በፖለቲካዊ ጉዳዮች የመሳተፉ ሁኔታ የሚያገኛቸው ጥቅሞችን በተመለከተ ህግ ሳይወጣለት በመቆየቱ የፕሬዝዳንት ነጋሶ ጊዳዳን ከሥልጣን መውረድ ተከትሎ ደንብ ይፀድቅለታል ተብሏል። ደንቡ ሕጉ ከመውጣቱ በፊት የነበሩትን ፕሬዝዳንት ነጋሶን የሚመለከት ይሁን አይሁን ለጊዜው ለማወቅ አልተቻለም። ዶ/ር ነጋሶም ደንቡን ይቀበሉት አይቀበሉት እስካሁን የተገለፀ ነገር የለም። በተለይም ወደፖለቲካ መግባት የለበትም የሚል ድንጋጌ ካለ ፕሬዝዳንት ነጋሶ ከመመረጣቸው በፊት ባልነበረ ደንብ ላለመገዛት ሳያንገራግሩ እንደማይቀር ተገምቷል።</p>

<p>ዶ/ር ነጋሶ ለስድስት ዓመት የኢፌዴሪ ፕሬዝዳንት ሆነው ከቆዩ በኋላ ሰኞ መስከረም 28/94 እንደሚወርዱ ታውቋል። ምንም እንኳ ለሁለተኛ ተርም ለመመረጥ ደንቡ የሚፈቅድላቸው ቢሆንም ፓርቲያቸው ከነበረው ኦህዴድና ከኢህአዴግ ጋር በተፈጠረው መቃቃር ከቦታው ሊነሱ እንደማይችሉ ታውቋል። ከፕሬዝዳንትነት የመነሳታቸውን ጉዳይ እርሳቸውም ሆእን ኢህአዴግ እንደሚፈልጉት የፖለቲካ ተንታኞች ይናገራሉ። ካለፈው ዓመት አጋማሽ ወዲህ በፈነዳው የኢህአዴግ አባል ድርጅቶች አባሎች አንጃ ግራንጃ ፕሬዝዳንት ነጋሶ በያዙት አቋም ፕሬዝዳንት ሆነው ለመቀጠል እንደማይፈልጉ አመላካች ክስተቶች መታየታቸው አይዘነጋም።</p>

<p>ፕሬዝዳንት ነጋሶ ቀድሞ የኦነግ አባል ሆነው የቆዩ ቢሆንም ከ1983 ወዲህ የኦህዴድ ሥራ አስፈፃሚ ሆነው ነበር። በመንግሥት ሥራ በኩልም የማህበራዊ ጉዳይ ሚኒስትር፣ የማስታወቂያ ሚኒስትር ሆነው በተጨማሪ የሕገ መንግሥት አርቃቂ ጉባዔ ሰብሳቢ ሆነው ሰርተዋል። ሥልጣናቸውን በሚያስረክቡበት በሰኞው የፓርላማው መክፈቻ ንግግራቸው ቀደም ብለው ለፓርላማው የተቃውሞ ደብዳቤ የፃፉበትንና በአግባቡ መልስ ያልተሰጠበትን የጄኔራሎችን አሿሿምና አሻሻር ያነሱታል ተብሎ ይጠበቃል። ፕሬዝዳንት ነጋሶ ጄኔራሎች ሲሾሙና ሲሻሩ አለማወቃቸው በሕገ መንግሥቱ የተሰጣቸውን ስልጣን እንደተጣሰ ለፓርላማውና ለኦህዴድ ፅፈው እንደነበረ ተጠቅሷል።</p>

<p>ፕሬዝዳንት ነጋሶ ከመጨረሻው የፕሬዝዳንት ስልጣናቸውን ቀን በኋላ የሚቀመጡበት ቤት እያፈላለጉ ነው የሚባለውን ያህል መንግሥት እያዘጋጀላቸው መሆኑም ይሰማል። ፕሬዝዳንት ነጋሶን የሚተካውን ፕሬዝዳንት ለመምረጥ የኢህአዴግ ባለሥልጣናት እየተጨነቁበት መሆኑ ተሰምቷል።</p>

<p>በሌላ በኩል የፌዴሬሽን ምክርቤት አዲስ አፈጉባዔም እንደሚመርጥ ታውቋል። ከሰዓት በኋላ የጋራ ስብሰባ ያለው የፌዴሬሽንና የተወካዮች ምክር ቤት ከሰዓት በፊት ለየብቻ በሚያደርገው ስብሰባ ወ/ሮ አልማዝ መኮን የሚተካ አፈጉባዔ ይመርጣል ተብሎ ይጠበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 28 ቀን 1994</a></p>

</body>
</html>	
