<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ንግድ ባንክ ፕሬዚዳንት ሹመት ከመመሪያ ውጪ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ንግድ ባንክ ፕሬዚዳንት ሹመት ከመመሪያ ውጪ ነው</h1>


<p>አቶ ገዛኸኝ ይልማ የኢትዮጵያ ንግድ ባንክ ም/ፕሬዚዳንት ሆነው መሾማቸው የብሔራዊ ባንክ ፕሬዚዳንት ሆኖ ለመሾም የሚያበቃውን መመሪያ የሚጥስ መሆኑ ተገለፀ።</p>

<p>የኢትዮጵያ ንግድ ባንክ ፕሬዚዳንት ሆኖ ለመሾም የሚያበቃው መመዘኛ የብሔራዊ ባንክ ቁጥር ጽጽብ1/94 ባወጣው መመሪያ መሰረት የተደነገገ ሲሆን አቶ ገዛኸኝ ይልማ ግን መመዘኛውን እንደማያሟሉ ምንጮቻችን ገልፀዋል። በብሔራዊ ባንክ የወጣው መመሪያ እንደሚለው አንድ የባንክ ፕሬዚዳንት ፕሬዚዳንት ሆኖ ለመሾም በባንኩ ውስጥ ቢያንስ አስር ዓመት በከፍተኛ ኃላፊነት ማገልገል አለበት። ከባንክ አካባቢ ካገኘነው መረጃ መረዳት እንደሚቻለው አቶ ገዛኸን ይኸንን ደንብ አያሟሉም።</p>

<p>ምንጮቻችን እንደሚሉት አቶ ገዛኸኝ በኢትዮጵያ ንግድ ባንክ በከፍተኛ የኃላፊነት ቦታ ያገለገሉት ለሁለት ዓመት ተኩል ብቻ ነው። ቀድሞ በተራ ኦፊሰርነት ለስድስት ዓመት ካገለገሉ በኋላ ወደ ሌላ መስሪያ ቤት ሄደው ነበር። በጊዜው ወደባንኩ እንደገና ለመመለስ ቢያመለክቱም ሳይሳካላቸው ቀርቶ ከሁለት ዓመት በፊት ለመመለስ በቅተዋል። ወደ ኢትዮጵያ ንግድ ባንክ ከተመለሱ በኋላ ፕሬዚዳንት ሆነው እስከተሾሙ ድረስ በረዳት ም/ፕሬዚዳንትነት ሲሰሩ ቆይተዋል።</p>

<p>ሹመቱ በባንክ አካባቢ ቅሬታ የፈጠረ ሲሆን ብሔራዊ ባንክ ራሱ ያወጣውን መመሪያ ጥሶና ድርጊቱምን በመሸፋፈን ሹመቱን በመቀበሉ ተተችቷል። ከዚህ በመንሳት የአሁኑ ፕሬዚዳንት ሹመት እንደተለመደው የፖለቲካ ሹመት ነው አለዚያም ሦስተኛ እጅ አለበት ሲሉ በባንክ አካባቢ የተፈጠረውን ስሜት ያገናዘቡት ምንጮቻችን አስተያየታቸውን ሰጥተዋል።</p>

<p>የኢትዮጵያ ንግድ ባንክ ሹመት ሕግን በሚመለከት አነጋጋሪ በመሆኑ በብሔራዊ ባንክ መመሪያውን ለማግኘት ያደረግነው ጥረት አልተሳካልንም። የሕዝብ ሰነድ የሆነውንና መመሪያ ተብሎ የተበተነውን ሰነድ ብሔራዊ ባንክ ሊሰጠን ፈቃደኛ አለመሆኑ ግልፅነት የጎደለበት አሰራር መኖሩን ያመለክተናል። ቢትዮጵያ ንግድ ባንክ የፕሬዚዳንት አሿሿም ላይ መመዘኛው አለመሟላቱን ለማረጋገጥ እንዲረዳን መመሪያውን ለማግኘት የሱፐርቪዥን ኃላፊ የሆኑትን አቶ ላቀውን ጠይቀን ጥያቄው በሕዝብ ግንኙነት በኩል ብቻ መቅረብ አለበት ሲሉን የሕዝብ ግንኙነት ኃላፊው ደግሞ በራቸውን ዘግተው ወደ ስብሰባ መሄዳቸው ተነገረን። ተስፋ ባለመቁረጥ በብሔራዊ ባንክ የሱፐርቪዥን ባለሙያዎች አስታያየታቸውንና መመሪያውን እንዲሰጡን በማሰብ የሱፐርቪዥን ዋና ክፍል የሆኑትን አቶ ጌታሁንን ጠይቀን ሰንዱ የሕዝብ ዶክመንት መሆኑንና ለብዙዎች የተሰራጨ በመሆኑ መስጠት እንደሚገባቸው አምነው ነገር ግን ማዕከላዊነት ለመጠበቅ ሲባል በሕዝብ ግንኙነት በኩል መጠየቅ እንደሚያስፈልግ በመግለፅ ከልክለውናል። የሕዝብ ግንኙነት ግን በቢሮዋቸው ልናገኛቸው አልቻልንም። ይህ የብሔራዊ ባንክ አሰራር ግልፅነትን የሚፃረርና ነገሮች ተሸፋፍነው እንዲቀሩ ያለውን ፍላጎት ያመለክታል። ምንም እንኳን ከብሔራዊ ባንኩ በኩል ትብብር ቢነፈገንም ከግል ባንኮች አካባቢ መመሪያውን ለማግኘት ችለናል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 13 ቀን 1994</a></p>

</body>
</html>	














