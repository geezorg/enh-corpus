<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሌ ክልል ፕሬዚዳንት ምክትል ፕሬዚደንቱን አገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሶማሌ ክልል ፕሬዚዳንት ምክትል ፕሬዚደንቱን አገዱ</h1>


<p>የሶማሌ ብሔራዊ ክልላዊ መንግሥት ፕሬዚደንት ሦስት የስራ አስፈፃሚዎችን ሲያግዱ ርሳቸውም ከሱህዴፓ ምክትል ሊቀመንበርነታቸው ታገዱ።</p>

<p>የሶማሌ ክልላዊ መንግሥት ፕሬዚደንት አቶ አብዱል ረሺድ ዱለኒ ሦስቱን የሥራ አስፈፃሚ አባላትን ያገዱት የክልሉን ሰላም አስተማማኝ ለማድረግና የክልሉን ደህንነት ለመጠበቅ አስበው መሆኑን ገልፀዋል። ከሥራቸው የታገዱት አቶ አደም አብዱአላሂ ቃላብ የክልሉ መንግሥት ምክር ቤት ም/ፕሬዚዳንት፣ አቶ አብዱ አሊ ሸጋ የፕላንና ፋይናንስ ዘርፍ ሃላፊ፣ አቶ አብዱ ራሁ የማህበራዊ ጉዳይ ዘርፍ ሃላፊ ሲሆኑ በተጨማሪ የማረሚያ ቤት ሃላፊው ከሥራቸው እንዲሰናበቱ መደረጉን ከጅጅጋ ያገኘነው ዜና ያመለክታል።</p>

<p>የክልሉ መንግሥት ፕሬዚዳንት እግዱን ካስተላለፉ በኋላ ርምጃቸውን በመንቀፍ ከሱማሊያ ሕዝብ ዴሞክራሲያዊ ፓርቲ ከሱህዴፓ ም/ሊቀመንበርነታቸው በፓርቲው ሊቀመንበር በአምባሳደር መሐመድ ድሪር ታግደዋል። አምባሳደር መሐመድ ርምጃውን የወሰዱት የፓርቲውን ሕገ ደንብ የጣሰ ድርጊት ተፈፅሟል ብለው ሲሆን ተጣሰ የተባለው ደንብ ግን አለመገለፁን የዜና ወኪላችን ገልጿል። ፕሬዚዳንቱ በበኩላቸው ከፓርቲ ሃላፊነታቸው በጥቂት ሰዎች ፍላጐት ብቻ ሊታገዱ እንደማይችሉ ገልፀዋል።</p>

<p>የታገዱት ሥራ አስፈፃሚዎችም ሆኑ ፕሬዚዳንቱ የሱህዴፓ አባል ሲሆኑ የአሁኑ ልዩነታቸውና የተወሰደው ርምጃ በፓርቲው ውስጥ መከፋፈል መኖሩን ያመለክታል ተብሏል። ቀደም ሲል የክልሉ ካድሬዎች ባደረጉት የተሃድሶ ስብሰባ ሦስቱን ሥራ አስፈፃሚዎችንና ሌሎች አምስት የማዕከላዊ ኮሚቴ አባላትን ገምግሞ ድክመት በማሳየታቸው ተጠያቂነታቸውን እንዲያምኑ ወስኖ ቢለያይም እንደፕሬዚደንቱ አቶ አብዱላ ረሽድ አባባል «የተወሰኑ የማዕከላዊ ኮሚቴ አባላት» የካድሬውን ውሳኔ አንቀበልም በማለታቸው ልዩነቱ እንደተፈጠረ የደረሰን ዜና ያመለክታል።</p>

<p>ይኸንኑ የማዕከላዊ ኮሚቴ ውሳኔ በመንቀፍና ካድሬዎቹ ወስዶ የፕሬዚደንቱን ርምጃ በመደገፍ በጅጅጋ፣ በዋርዴር፣ በሸኒሌ፣ በአፍዴርና በደገሃቡር ተከታታይ ሰላማዊ ሰልፎች እየተደረጉ መሆኑን ተያይዞ የደረሰን ዜና ያመለክታል።</p>

<p>በጅጅጋ ከተማ ጥር 1/1994 እና ጥር 3/1994 በተደረገው ሰላማዊ ሰልፍ በሁለቱም ቀናት ከ20ሺህ እስከ 30 ሺህ ሕዝብ መካፈሉ ታውቋል። ሰላማዊ ሰልፈኞቹ «ፓርቲው ምሽግ ያደረጉ ፀረ ሰላም ሃይሎች ይውደሙ» «ለሕዝብ ጥቅም ቅድሚያ ይሰጥ» «የካድሬዎችን ውሳኔ እንደግፋለን» የሚሉ መፈክሮችን ያነገቡ እንደነበር ታውቋል። በዋርዴርና በሌሎች ወረዳዎችም የተደረጉት ሰላማዊ ሰልፎች ተመሳሳይ ይዘት ያላቸው መሆኑ ተገልጿል።</p>

<p>በሶማሊያ ክልል የተፈጠረው ችግር ለመፍታት ከፌዴራል መንግሥቱ የተላከ ቡድን ወደስፍራው ማምራቱ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 6 ቀን 1994</a></p>

</body>
</html>	














