<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአይ.ኤም.ኤፍ ለኢትዮጵያ የሚለቀቀው ብድር ዘገየ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአይ.ኤም.ኤፍ ለኢትዮጵያ የሚለቀቀው ብድር ዘገየ</h1>


<p>ሰሞኑን የዓለም ዓቀፍ የገንዘብ ድርጅት (አይ.ኤም.ኤፍ) ቦርድ ባደረገው ስብሰባ የኢትዮጵያን ብድር በሚመለከት ከመረመረ በኋላ አብዛኛው አባል ሀገሮች ብድሩን ላለመልቀቅ በድምፀ ተዓቅቦ አልፈውታል።</p>

<p>በድምፀ ተዓቅቦ ያለፉበትም ምክንያት ኢትዮጵያ ኢኮኖሚውን ለቀቅ (ሊራላይዝ) ለማድረግ ከአይ.ኤም.ኤፍ ጋር የተስማማችባቸውን እርምጃዎች ተግባራዊ ስላላደረገች ነው በሚል ምክንያት መሆኑን የዲፕሎማሲ ምንጮቻችን ከላኩልን ዜና መረዳት ተችሏል።</p>

<p>መወሰድ ከነበረባቸውና ያልተወሰዱ እርምጃዎች ብለው ከጠቃቀሷቸው ምክንያቶች አንዳንዶቹ የፕራይቬታይዜሽን ሂደት ተጓቱዋል፤ በባንክ በኩል ይመጣሉ የተባሉት መሻሻሎች አልተካሄዱም፤ የልማት ባንክ እንደገና ይዋቀራል፣ ኮንስትራክሽን ባንክ ይሸጣል የተባለው ተግባራዊ አልሆነም፤ የሙስና ዘመቻውም ከጊዜ ወደ ጊዜ በሕዝብ ዘንድ ያለው አመኔታ እየቀዘቀዘ ነው፤ ይመለሳል የተባለው ብድር እንኳን ሊመለስ ይበልጥ እየተካማቸ ነው፤ እስካለፈው መስከረም ድረስ ይመለሳል የተባለው ገንዘብ መጋቢትና ሚያዚያ ድረስ አልተመለሰም የሚሉ ናቸው። </p>

<p>አይ.ኤም.ኤፍን በቅርቡ የሚከታተሉ አንዳንድ የውጭ ባለሙያዎች አነጋግረን በሰጡን አስተያየት ብድሩ እንዳይሰጥ ለማዘግየት የተፈለገው የኢኮኖሚ እርምጃው ባለመውሰድ ብቻ ሳይሆን ኢትዮጵያ የዘሔግ ፍርድ ቤት የድንበር ኮሚሽን በወሰነው ውሳኔ ላይ አንዳንድ ጥያቄ ስላቀረበች ጥያቄዎቿን ትታ አሜን ብላ እንድትቀበለው ጫና ለማሳደር ታስቦ ሳይሆን እንደማይቀር ገልጸዋል።</p>

<p>ከዚህ በፊትም የአልጀርስ ስምምነት ካልፈረመች ተብሎ ገንዘቡ ሳይለቀቅ ቆይቶ እንደነበር ይታወሳል።</p>

<p>አይ.ኤም.ኤፍ ኢትዮጵያ አንዳንድ እርምጃዎች እንድትወስድ ለማድረግና ጫና ለማሳደር በዚህ ዓመት ሦስት ጊዜ አባሎቹን መላኩ ታውቋል። አይ.ኤም.ኤፍ ከሚጠይቀው አንዱ የታክስ ሲስተም እንዲሻሻል በመሆኑ ሰሞኑን በተደጋጋሚ የሚሰማው የታክስ አይነት ይህንኑ የአይ.ኤም.ኤፍ ጥያቄ ለማሟላት ተብሎ መሆኑንም ጉዳዩን የሚከታተሉ ባለሙያዎች ይናገራሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 17 ቀን 1994</a></p>

</body>
</html>	














