<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትግራይ የዐቃቤ ሕግ ነፃነት አከራከረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በትግራይ የዐቃቤ ሕግ ነፃነት አከራከረ</h1>


<p>በመቀሌ ከተማ ከሰኔ 8 ለሦስት ቀናት በተካሄደውና በትግራይ ያለውን የፍትህ አካላት አሠራር በገመገመ አውደ ጥናት ዐቃቤ ሕግ ነፃ ሆኖ መደራጀት አለበት የሚል ሃሳብ በመቅረቡ ጉዳዩ አከራካሪ ሆኗል።በዚሁ አውደ ጥናት ላይ በክልሉ ፖሊሲ ኮሚሽን፣ በጠቅላይ ፍ/ቤትና በዐቃቤ ሕግ ጽ/ቤት የትግራይ የፍትህ አካላትን እንቅስቃሴ አስመልክቶ ጽሁፎች ቀርበዋል።</p>

<p>በዚህ አቶ መንበረ ፀሐይ ታደሰ የፌ/ጠ/ፍ/ቤት ም/ፕሬዚዳንት አቶ ሀጐስ ወልዱ የፌደራል ጠ/ፍ/ቤት ዳኛ፣ አቶ መብራሃቱ ዮሐንስ፣ አቶ ዮሴፍ ገ/እግዚአብሔር እና አቶ ኪዳነ ማርያም ሀጐስን የመሳሰሉ የክልሉ ተወላጅ የሆኑ የሕግ ባለሙያዎች፣ የክልሉ ፕሬዚዳንት አቶ ጸጋዬ በርሄና ሌሎች የክልሉና የም/ቤቱ ከፍተኛ ሹማምንት በተገኙበት በዚህ ስብሰባ የአቃቤ ሕግ ባለሥልጣናትንም ጭምር ያለፍርሀት መክሰስ እንዲችል አንጻራዊ የሆነ ነፃነት ሊኖረው ይገባል የሚል ጥናታዊ ጽሁፍ ቀርቧል።</p>

<p>ይህ ጥናታዊ ጽሁፍ ዐቃቤ ሕግ ነፃ ሆኖ ሕግን ለማስከበር እንዲችል ከፍትህ ቢሮ ቁጥጥር ነፃ እንዲሆን፣ ግንኙነቱም ከፕሬዚዳንቱ ጽ/ቤት ጋርእንዲሆን የሚል ሀሳብ ቀርቧል። ይህ ጉዳይ የክልሉ ፕሬዚዳንትን ጨምሮ ሌሎች የህግ ባለሙያዎች ነጻ ሆኖ መደራጀት ለምን ያስፈልገዋል ብለው ሲቃወሙት ውይይቱን የመሩት አቶ ዮሴፍ ገ/እግዚአብሔር አንጽኣራዊ ነፃነት የሚለውን ሃሳብ ደግፈዋል።</p>

<p>አቶ ዮሴፍ ሀሳቡን በማዳበር የዐቃቤ ሕግ ከፍትህ ቢሮ ወጥቶ ተጠሪነቱ ለፕሬዚዳንቱ ሳይሆን ለህዝብ ተወካዮች መሆን አለበት ብለዋል። በመጨረሻ የአውደ ጥናቱ አዝማሚያ በሌሎች ክልሎች እንደሚታየው አንጻራዊ ነጻነቱን በሚያረጋግጥ ሳይሆን እንደነበረው እንዲቀጥል የሚል አመለካከት የበላይነት የያዘበት ሆኗል።</p>

<p>ስለዚህ ጉዳይ ያነጋገርናቸው የሕግ ባለሙያዎች አንጻራዊ ነፃነት ይኑር የሚለው ሀሳብ በሕግ ብቻ ሳይሆን በፋይናንስም፣ በአስተዳደርም ነፃ ሆኖ እንዲሰራ ማድረግን ማካተት ያለበት ካሉ በኋላ ባጠቃላይ ግን በትግራይ ክልላዊ መስተዳድር የሕግ የበላይነት እስካልተረጋገጠ ድረስ የዐቃቤ ሕግ የብቻው ነጻነት እውን ሊሆን አይችልም ብለዋል።</p>

<p>ቀደም ብሎ የክልል ከተሞች እንዴት ይተዳደሩ የሚል ጥናት ሲካሄድ አስተያየታቸውን የሰጡት ሰዎች ከተሞች ከፖለቲካ አስተዳደር ነጻ ሆነውይመሩ የሚል ሃሳብ ቀርቦ ነበር። ይህ ሃሳብ ተጨምቆ ለውይይት ለትግራይህዝብ ይቀርባል የሚል ም/ቤቱ ወሰኖ ነበር። ነገር ግን ከፖለቲካ ነፃ የሆነ የከተሞች መስተዳድር የፖለቲካ አመራርን ያጣጥላል በሚል ፍራቻ ለህዝብ ውይይት ይወረዳል የተባለው ጉዳይ እስካሁን ድረስ ሳይወርድ መቅረቱን ለመረዳት ተችሏል። ይህም ከህግ የበላይነት ይልቅ የፖርቲ የበላይነት ቅድሚያ ስለሚሰጠው ነው ሲሉ አስተያየታቸውን ሰጥተዋል።</p>

<p>ይህ በእንዲህ እንዳለ ውይይቱ ሲጠናቀቅ ከአዲስ አበባ የሄዱት አንዳንድ ከፍተኛ የህግ ባለሙያዎች በስብሰባው የተሳተፉትን በክልሉ የሚገኙአንዳንድ ጠበቆች በመሰብሰብ የክልል የጠበቆች ማህበር ለመመስረት የሚያደራጁ ሰዎች እንዲመርጡ ሃሳብ ቢያቀርቡም ጠበቆቹ አጠቃላይ የትግራይክልል ጠበቆች ሐምሌ ወር ስለሚሰበስቡ ጉዳዩ ያንጊዜ ሁሉም ባሉበት እንዲነሳ ሃሳብ አቅርበዋል። ከዚህ ቀደም የትግራይ የልማት ማህበር (ቲዲኤ) የሕግ ባለሞያዎችን ስብስቦ ማኅበር አቋቁሙ ብሎ እንደነበር ባነሱ ሰዎችም ሁለት ማህበር ሊሆን ነው የሚል ሃሳብም ቀርቦ እንደነበር ይሁን ለነዚህ ጥያቄዎች በቂ ምላሽ ሳይሰጥ ማህበሩን የሚያደራጁ ግለሰቦች መመረጣቸው ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 10 ቀን 1994</a></p>

</body>
</html>	














