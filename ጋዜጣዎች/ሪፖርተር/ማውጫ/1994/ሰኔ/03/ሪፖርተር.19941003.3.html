<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለኢትዮ-ኤርትራ ድንበር ኮሚሽን ያቀረበችው አቤቱታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ለኢትዮ-ኤርትራ ድንበር ኮሚሽን ያቀረበችው አቤቱታ</h2>


<p>ኢትዮጵያ ለኢትዮ-ኤርትራ የድንበር ኮሚሽኑ የትርጉም የእርምትና የምክክር ጥያቄዋን ሜይ 13/2002 ላይ ያቀረበችው ውሳኔው በተሰጠ በአንድ ወር ጊዜ ውስጥ ነው። ይህ የትርጉም፣ የእርምትና የምክክር ጥያቄ የቀረበው ሁለቱ ሀገሮች በግልግል እንዲያልቅ ጉዳያቸውን ለኮሚሽኑ ባቀረቡበት ሂደት ውስጥ ሁለቱን ወገኖችና የኮሚሽኑን አሰራር በሚወስነው የሥነ ስርዓት ደንብ መሰረት ስለመሆኑ የኢትዮጵያ አቤቱታ ይገልፃል።</p>

<p>የኢትዮጵያ አቤቱታ በአምስት ክፍሎች የተከፋፍለ ነው። የመጀመሪያውመግቢያው ሲሆን ሁለተኛው የትርጉም፣ የእርምት ወይም የምክክር ጭብጦችን የሚዘረዝረውና ምናልባትም ዋነኛው የሚባለው ነው። ሶስተኛው ክፍል ራሱን የቻለ የባለጉዳዮችን ማለትም የኢትዮጵያንና የኤርትራን "ምክክር" የሚለው ነው። ይህም የምክክር ሥርዓት፣ የችግር አፈታትን፣ በአጠቃላይ በድንበር መቸከሉ ሂደት ውስጥ ስለሚኖረው አሰራር የሚያወሳው ነው። አራተኛው ክፍል ስለየግዛት ርክክብና የመንግስት ሥልጣን ዝውውር ይመለከታል። አምስተኛው ክፍል መደምደሚያው ነው።</p>

<p>ይህንን ኢትዮጵያ ለኮሚሽኑ ያቀረበችውን የትርጉም፣ የእርማትና የምክክር ጥያቄ ጨምቀንና አስፈላጊ በሆነ ቦታም ማብራሪያ አክለን እንደሚከተለው አቅርበነዋል።</p>

<p><span class="bold underline">1. ጠቅላላ</span></p>

<p>የኢትዮጵያ አቤቱታ በድንበር ኮሚሽኑ የሥነ ሥርዓት ደንብ መሠረት አንቀፅ 28፣ 29ና 30 የቀረበ መሆኑ ይገልፃል። ይህም ማለት ስለ ትርጉም፣ ስለእርማት፣ ስለምክክር በሚገልፀው የኮሚሽኑ የሥነ ሥርአት ደንብ መሠረት ማለት ነው። በዚህ ደንብ መሰረት ውሳኔ በተሰጠ በ60 ቀን ውስጥ የትኛውም ወገን ሌላውን ወገን ከማስታወቅ ጋር ኮሚሽኑ ውሳኔውን እንዲተረጉምለት ወይም ውሳኔው ውስጥ የሚገኝ ስህተት እንዲታረምለት ሊጠይቅ ይችላል። ጥያቄው የቀረበው ይህ የጊዜ ገደብ ጁን 12/2002 ማለትም ሰኔ 5/1994 ዓ.ም. ከማለቁ በፊት ሜይ 13/2002 ከአንድ ወር በኋላ መሆኑ ነው።</p>

<p>ትርጉም የሚባለው ያልተብራሩ፣ የሚያሻሙ በሆኑ ጉዳዮች ላይ የሚቀርብ ጥያቄ ሲሆን በዚህ ላይ ኮሚሽኑ ጥያቄው በደረሰው በ45 ቀን ውስጥ መስጠት ያለበት ውሳኔ የዋናው ውሳኔ አካል ሆኖ የሚቆጠር የመጨረሻና ይግባኝ የማይባልበት ይሆናል።</p>

<p>የማረም ጥያቄ ማለት ደግሞ ውሳኔው ውስጥ የሚገኝ የስሌት፣ የአፃፃፍ ስህተት ወይም የቁጥር አፃፃፍ ያልታሰበና ባለማስተዋል የተዘለለ ድንገተኛ የቃል ስህተት እንዲታረም የሚቀርብ ጥያቄ ሲሆን ይህንንም ኮሚሽኑ ጥያቄው በቀረበለት በ30 ቀን ውስጥ ውሳኔ የሚሰጥበትና የዋናው ውሳኔአካል የሚሆን ነው።</p>

<p>የምክክር ጥያቄ የሚባለው በሥነ ሥርዓተ ደንቡ እንደተወሰነው በኮሚሽኑ፣ በሁለቱ ወገኖችና በተባበሩት መንግስታት ድርጅት መካከል የኮሚሽኑን ውሳኔ በመተግበርና ወሰኑን በመቸከል ሂደት ጋር የተያያዘ ጉዳይ ነው።</p>

<p>ኢትዮጵያ በአቀረበችው አቤቱታ ላይ በርካታ ዋና ዋና ጉዳዮች በኮሚሽኑ የሚያዝያ 5 /1994 ውሳኔ ላይ እንደተወሰነው በድንበር መቸከሉ ሂደት ውስጥ የሚታዩ መሆናቸውን ገልፆ እነዚህ ጉዳዮች በሚገባ ሊወሰኑ የሚችሉት የሁለቱ ወገኖች አስተያየት ከቁጥር ከገባ በኋላ፣ ከመስክ የተሰበሰበ መረጃ ከተገኘ በኋላ መሆኑ እንደተገለፀ አስታውሳ የነዚህ ጉዳዮች ከድንበር ማካለሉ ምዕራፍ ወደ ድንበር መቸከሉ ምዕራፍ በቀጠሮ እንዲያድሩ መደረጋቸው ተገቢ መሆኑን ትገልፃለች። አክላም ኢትዮጵያ ይህ የኢትዮጵያ የኮሚሽኑ ውሳኔ ግንዛቤ ማለትም የአንዳንድ ጉዳዮች እልባት ማግኘት በድንበር መቸከሉ ሂደት ጊዜ እንዲታይ መባሉ ስህተት ቢሆን ይህ ጥያቄ የቀረበው በሥነ ሥርዓት ደንቡ የትርጉምና የእርምት ድንጋጌዎች መሰረት ውሳኔ እንዲሰጥበት ነው በማለት አቤቱታዋን ታቀርባለች።</p>

<p>የኢትዮጵያ አቤቱታ በመግቢያው ላይ እንደሚገልፀው ይህ አቤቱታ የቀረበው የትርጉምና የእርምት ውሳኔ ሊሰጥባቸው በሚገቡ ጉዳዮች ላይ መሆኑንና እንዲሁም በድንበር መቻከሉ ጊዜ የሚነሱ ጥያቄዎችን በሥነ ሥርዓቱ ደንብ እንደተገለፀው ከወዲሁ ለመቋጨት ስለዚህም ለመመካከር የሚያስችል ሥርዓት እንዲኖር ለማገዝ ነው።</p>

<p>ኢትዮጵያ በአቤቱታዋ እንደገለፀችው የእነዚህ ጭብጦች ሁሉ እልባት ማግኘት የኮሚሽኑን ውሳኔ ትክክለኛና ዘላቂ ተፈጻሚነት ያገኛል፤ ተፈፃሚነቱም የሁለቱን ባለጉዳዮች የዓለም አቀፉን ህብረተሰብ ድጋፍ ይጐናፀፋል። ይህ እንዲሆን ደግሞ የመቸከሉ ጉዳዩ ጥያቄ በማያስነሳ ብቃት፣ ሞያ፣ እርግጠኝነትና ትክክለኝነት ሊካሄድ ይገባል የምትለው ኢትዮጵያ አካሄድና አተገባብሯም የየትኛውንም አገር ዜጐች ጥያቄ ማስነሳት በማያስችል ሁኔታና ለሁለቱም ወገኖች ግልፅ በሆነ መንገድ መሆን አለበት ትላለች።</p>

<p>ኢትዮጵያ በዚሁ አቤቱታዋ ላይ በአፅንኦት የምትገልፀው ሚያዝያ 5 በተሰጠው ውሳኔ የተደረሰበት የድንበር ማመላከት ውሳኔ በተግባር ሲተረጎም ኮሚሽኑ ሊከተላቸው ይገባል የምትላቸውን ሦስት ዓላማዎች አስፍራለች።</p>

<p>1ኛ. የድንበር ማካለሉ ወይም መቸከሉ ሂደት ጥንቃቄ የተደረገበት ፣ ትክክለኛ የሆነና ግልፅነት ያለው መሆን አለበት የምትለው ኢትዮጵያ በዚህ መንገድ ብቻ ነው የሁለቱም ሀገሮች ዜጎች ምንም እንኳ በአንዳንድ ባህሪዎቹ ላይ ላይስማሙ ቢችሉም ውሳኔውን ሊረዱትና ሊደግፉት የሚችሉት።</p>

<p>2ኛ. አልጀርስ ላይ የተፈረመው 2000 ዓ.ም. ውሳኔ ግብ በማድረግ በአዋሳኝ ወይም በድንበር አካባቢዎች የሚገኙ ህዝቦች ሕይወትና ድህንነት በመቸከሉ ሂደት ውስጥ የመጨረሻ ከፍተኛውን ቅድሚያ ሊያገኙ ይገባል ትላለች።</p>

<p>3ኛ. ኢትዮጵያ የኮሚሽኑ አላማ ወይም ግብ መሆን አለበት የምትለው አግባብ ያላቸው ስምምነቶች እንደሚወስኑት በአዋሳኝ አካባቢዎች ላይ የማካለሉ/መቸከሉ ሥራ እስኪጠናቀቅ ድረስ ምንም አይነት የመንግስት አስተዳደር ለውጥ መኖር እንደሌለበት ነው።</p>

<p><span class="bold underline">2. የትርጉም፤የእርምት ወይም የምክክር ጥያቄ የቀረበባቸው ጉዳዮች</span></p>

<p>በኢትዮጵያ አቤቱታ በዚህ ሥር የቀረቡት ጥያቄዎችና የተነሱት ነጥቦች መንደርደርያ የሆነው የሚያዝያ 5ቱን ውሳኔ በርካታ አይነተኛ ጉዳዮችላይ ውሳኔውም የተሰጠበትን ሁኔታ እንዲሁም ውሳኔው በማካለሉ ሂደት ውስጥ የሚፈፀምበትን ወይም የሚተገበርበትን አካሄድ በሚመለከት ከትክክለኛው ትርጉማቸውና ከአፈፃፀም ወሰናቸው አኳያ በርካታ አሻሚ ነገሮች በውጤትነት ማስከተላቸውን ነው።</p>

<p>በዚህም መሰረት ኢትዮጵያ በተለያዩ ርዕሶች የተከፋፈሉ ነጥቦች ታነሳለች።</p>

<p>ሀ. ወሰን ላይ የሚገኙትን ከተሞችና መንደሮች በሚመለከት ኢትዮጵያ ከሁሉም በፊት ኮሚሽኑን በወሰነው ድንበር ላይ የሚገኙ ከተሞችንና መንደሮችን አያያዝ አስመልክቶ ኮሚሽኑ መረህ ያልስቀመጠ (አይደንቲፋይ ያላደረገ) መሆኑን እንደተገነዘበች ገልፃ ኢትዮጵያ ውሳኔውን ካጠናች በኋላ በተለይም በምዕራቡና በማዕከላዊው ግንባር የሚገኙ ከተሞችና መንደሮች እንዳሉ እንደምታምን ጠቅሳ ከነዚህ ከተሞች አኳያ የተከራካሪ ወገኖች ድህረ የቅኝ ግዛት ስምምነት የባህሪ አረማመድ ከቁጥር መግባት እንዳለበት ትገልፃለች። ከዚህ አኳያ የአንድ አገር የባህሪ አረማመድ ሕግ የማውጣት፣ አስተዳደራዊ ወይም የዳኝነት ሥልጣን ጭቅጭቅ ባስከተለው ቦታ ላይ ማረጋገጡን ኮምሽኑ ለውሳኔው መንደርደሪያ ማድረጉን የምትገልፀው ኢትዮጵያ ኮሚሽኑ በሚይዝያ 5ቱ ውሳኔ አንቀፅ 3.9 ላይ የገለፀውን መርህ በመጥቀስ ይህ የድህረ ስምምነት የተከራካሪ ወገኖች የባህሪ አረማመድ መርህ በአንድ ወጥ እንዲተረጎምለት የቀረበው ማስረጃ በኢትዮጵያ ይተዳደሩ እንደነበር የሚያረጋግጥላቸውን በድንበር አካባቢ የሚገኙ ቦታዎች ሊያካትት የሚችል ሁኔታ እንዲፈፀምላት ከኮሚሽኑን ጠይቃ ይህን በማድረግ ኮሚሽኑ ብዙ ቁጥር ያለው ህዝብ መፈናቀልን ሊገታ የሚችል እርምጃ ይወስዳል ስትል በአፅንኦንት ትገልፃለች።</p>

<p><span class="bold underline">ለ. የወንዞች መገናኛ ነጥቦችን በሚመለከት</span></p>

<p>ከዚህም አኳያ የኮሚሽኑ ውሳኔ የወንዝ መጋጠሚያ ነጥቦችን መወሰን የሚያስችል መርህ አለማቋቋሙ፣ ጉዳዩ ደግሞ ወሳኝና ልዩ ጠቀሜታ ያለው መሆኑን ትገልፅና በተለይም በምዕራብ ግንባር ኮሚሽኑ አግባብነትና ፋይዳአላቸው ያላቸው የሰቲትና የማይቶምሳ፣ የመረብና የማይ አንበሳ መገናኛዎችን ታነሳለች። አክላም ኮምሽኑ የነዚህ የሁለቱን መገናኛ ነጥቦች ከኦርዲኔቶች (ምድረ ፅፋዊ ግንኝት) መሰጠቱን ታስታውስና ኢትዮጵያ እንደሚገባት ውሳኔው ውስጥ የተገለፁት ከኦርድኔቶች ሁሉ ተጨማሪ መረጃዎች በሚገኙበት በመቸከሉ ምዕራፍ ሂደት ውስጥ እንደገና እንደሚወሰኑ ነው።</p>

<p>ይህንንን መሰረት በማድረግ ኢትዮጵያ ውሳኔው ውስጥ የተገለፀው የሰቲትና የማይቶምሳ ወንዝ መገናኛዎችና የዚህ ነጥብ ከኮኦርዲኔት እርስ በእርሳቸው የማይሰማሙ መሆናቸውን ጠቅሳ እነዚህ ጉዳዮች ሁሉ በድንበር ማካለሉ/መቸከሉ ሂደት ውስጥ እንዲታዮላት ኮሚሽኑን ትጠይቃለች። ጨምራም ጥንቃቄ የተሞላበት የመስክ ሥራ እንዲሰራና አግባብ ያላቸው ወንዞችና ጅረቶች በሚገባ ተለይተው እንዲታወቁ ትጠይቃለች።</p>

<p>የኢትዮጵያ አቤቱታ ጂኦግራፊያዊ አካባቢዎችን አስመልክቶ ባቀረበው ሌላ ጥያቄ በኮሚሽኑ ውሳኔ ላይ በየቦታው እንደተገለፀው የመቸከሉ ምዕራፍ ድረስ ወሳኝ ካርታ ሊኖር እንደማይችል መገለፁን በማውሳት ለኮሚሽኑ የሚያቀርበው ሌላም ጥያቄ አለ። የኮሚሽኑ ውሳኔ ጆኦግራፊያዊ አካባቢዎችን ለይቶ ማወቅ ከፍተኛ ፋይዳ እንዳለው እና ድንበር የማመላከቱም ስራ በዚህ ላይ የተመሰረተ መሆኑን የሚገልፀው የኢትዮጵያ ጥያቄ እንደ ኢትዮጵያ ግንዛቤ ኮሚሽኑ ከባለሙያዎች እና ከተከራካሪዎች ጋር በመስራት ለማመላከቱ ስራ ፋይዳ ያላቸውን ጂኦግራፊያዊ አካባቢዎች ለመለየት የሚያስችሉ ጥንቃቄ የተሞላበት የመስክ (ጸርቫይ) ስራ ይሰራል ብሎ ያምናል።</p>

<p><span class="bold underline">ሐ. ፎርት ካዶርናን በሚመለከት</span></p>

<p>ማዕከላዊውን የወሰን ግንባር በሚመለከት በውል ስምምነቱ ላይ የተመሰረተው ድንበር መስተካከሉን በዚሁ መሰረት ፎርት ካዶርና ኤርትራ ውስጥ እንዲሆን መደረጉን፣ ይህ ማስተካከያ የተደረገውም ከጆኦግራፊያዊ ስህተት መሆኑን የሚገልፀው የኢትዮጵያ አቤቱታ ትክክለኛው የፎርት ካዶርና ቦታ በግልፅ ይታወቃል በማለት ዝርዝሩን ይገልፃል። በውል ስምምነቱ መሰረት የተወሰነውን ድንበር ኮሚሽኑ ያስተካከለበት ምክንያት ኢትዮጵያ መከላከያ አቤቱታዋ ላይ ፎርት ካዶርና ኤርትራ ውስጥ ነው ብላ መግለጿ መሆኑን የሚያስታውሰው ይህ አቤቱታ ምንም አይነት ማስተካከያ ማስከተል አይገባውም ነበር፤ አልነበረበትምም በማለት ምክንያቱን ይገልፃል። ምክንያቱም ፍሮት ካዶርና ከውል ስምምነቱ የድንበር መስመር በስተሰሜን እና በድንበር ማመላከቱ ክርክር ሂደት ኢትዮጵያ ይገባኛል ካለችው ግዛት ውጭ ነበርና ነው። ፎርት ካዶርናን ኮሚሽኑ በውሳኔው ካርታው ላይ የኤርትራን በማስረጃ ያልተደገፈ ጥያቄ መሰረት አድርጎ መወሰኑን የኮሚሽኑ ካርታ እንደሚያሳየው ደግሞ ፎርት ካዶርና ኤርትራ በማመላከቱ ክርክር ሂደት ውስጥ ይገባኛል ብላ ባልጠየቀች አካባቢ እንዲገኝ ያደረገ መሆኑን የሚገልጸው የኢትዮጵያ አቤቱታ ኮሚሽኑ ከአቤቱታ ባሻገር ወስኗል በማለት የፎርት ካዶርንና የካርታ ላይ ቦታ እንዲታረምላት ጥያቄዋን ታቀርባለች።</p>

<p>መ. የፆረናን ዛላንበሳን በሚመለከት ኢትዮጵያ የኮሚሽኑ ውሳኔ ዛላንበሳን እና አካባቢውን ለኢትዮጵያ ፆረናን እና አካባቢውን ለኤርትራ የሚደረግበትን አካሄድ እና የወሰኑን የማመላከት ስራ በግልፅ በድንበር መቸከሉ ምዕራፍ እንዲታይ በቀጠሮ ማሳደሩን በማስታወስ በተለይም የወቅቱም የዛላንበሳ የውጭ ጫፍ ድንበር በማካለሉ ሂደት እንደሚወሰን ውሳኔው ላይ መገልፁን በማውሳት ኢትዮጵያ ኮሚሽኑ ከወዲሁ የአንድ ከተማ ውጫዊ ጫፍ ምን ማለት እንደሆነና ትርጉሙን የሚወስን መመዘኛ እንዲያስቀምጥ ትጥይቃለች።</p>

<p><span class="bold underline">መ. እንደሌን በሚመለከት</span></p>

<p>ኢትዮጵያ ባቀረበችው በዚህ አቤቱታ ይህንን አካባቢ አስመልክታ ባቀረበችው ጥያቄ በዚህ አካባቢ የነበራት አስተዳደራዊ እንቅስቃሴዎች የውል ስምምነቱን መስመር ማስተካከል የሚያስችል ጠንካራ ማስረጃ የቀረበበት መሆኑን፣ ሆኖም ግን የኮሚሽኑ ውሳኔ መሰረት የኢትዮጵያ እንቅስቃሴ ደከም ያለ እና ኤርትራ ግን በሰሜናዊውና ምዕራባዊው የእንደሊ ዳርቻላይ ጠንክር ያለ መሆኑ ነው። በሰሜናዊው እና በምዕራባዊው የእንደሌ ዳርቻ የሚለውን የኮሚሽኑን ውሳኔ የምታሰምርበት ኢትዮጵያ ውሳኔው በዚህ መሰረት ሊስተካከል እንደሚገባ እና አክላም ውሳኔው ውስጥ የኢሮብ ወሰን አገላለፅ አሻሚ እንደሆነ ትጠቅሳለች።</p>

<p><span class="bold underline">ሠ. ቡሬን በተመለከተ</span></p>

<p>ምሥራቃዊውን የወሰን ግንባር አስመልክቶ ኮሚሽኑ የቡሬን ለጊዜው የሚያገለግል ኮኦርዲኔት (ምድረ ፅፋዊ ግኝት) አለመስጠቱን፣ ውሳኔው የቡሬ ኮኦርድኔት በድንበር መቸከሉ ጊዜ ይወስናል ማለቱን የሚያስታውሰው የኢትዮጵያ አቤቱታ ነጥብ 40 ማለትም የቡሬ (በኢትዮጵያና በኤርትራ ቡሬላይ ባላት ሁለቱ ኬላዎች መካከል ያለው የድንበር) መስመር ሲወሰን ኮሚሽኑ ከሁለቱ ወገኖች ጋር እንዲመካከር ትጠይቃለች።</p>

<p><span class="bold underline">3. በሁለቱ ወገኖች ጋር ስለመመካከር </span></p>

<p>በዚህ ርዕስ ስር ኢትዮጵያ ያቀረበችው ጥያቄ ቀላልና ቀጥተኛ ኮሚሽኑ፣ ሰራተኞቹ እና እያንዳንዱ ተከራካሪ የሚከተሉት በድንበር መቸከሉ ሂደት ውስጥ የሚነሱ ጥያቄዎች የሚስተናገዱበት የምክክር ስርዓት እንዲዘጋ የምትጠይቅበት እና ከዚህ አኳያም ለዚህ የሚያገግሉ ዘዴዎችንና አሰራሮችን የምትጠቁምበት ክፍል የተስተናገደበት ነው። ይህ ኢትዮጵያ ከወዲሁ እንዲዘጋ የምትጠይቀው የምክክር ስርአት በስምምነት የሚወሰነው በስምምነት ስምምነት የማይገኝበት በኮሚሽኑ እንዲወሰን የሚያደርግ መሆኑን በመግለፅ ይህ አሰራር፣ የእንዲህ አይነት አካሄድ መኖር ለኢትዮጵያ ከፍተኛ ፋይዳ ያለው ነው። ይህ ሲሆን ነው ዜጎቿ በመቸከል ምዕራፍ ውስጥ የተነሱት አይነተኛ እና አጨቃጫቂ ጉዳዮች በራሱ በኮሚሽኑ መወሰናቸውና ማረጋገጥ ሲችል በማለት ፋይዳውን ታሰምርበታለች። አክላም የእንዲህ አይነት አሰራር የተለመደና የነበረ መሆኑን ለመግለፅ ምሳሌዎችን ታቀርባለች።</p>

<p><span class="bold underline">4. የግዛት ቁጥጥርን እና የመንግስት ስልጣንን ስለማስተላለፍ</span></p>

<p>ኢትዮጵያ ከሚይዝያ 5 በኋላ የኮሚሽኑን ውሳኔ ውጤት አስመልክቶ በተለይም በግዛት ላይ ያሉ ቁጥጥርን እና የመንግስት ስልጣን ከማስተላለፍ አኳያ ጥያቄዎች መነሳታቸው መነሻ በማድረግ ኮሚሽኑ እንዲወስናቸው አስተያየቱዋን ታቀርባለች።</p>

<p>ይህ የግዛት አስተዳደርን እና የመግስት ስልጣንን የማስተላለፍ ጥያቄ ከአንዱ ተከራካሪ ወገን ወደሌላው ተከራካሪ ወገን ሊተላለፍ የሚችል ግዛት ወይም አካባቢ ቢኖር እዚህ ውስጥ የሚኖሩትን ሰዎች አስመልክቶ ከሚኖረው ውጤት አኳያ በጣም ከፍ ያለ ቦታ ሊሰጠው የሚገባ ነው ብላ እንደምታምን ኢትዮጵያ ገልፃ አግባብ ያላቸው ስምምነቶች ሁሉ ይህንን ከፍተኛ ጉዳይ አስቀድመው እንደተገነዘቡት አስታውሳ ይህ የመንግስት አስተዳደር ለውጥን የሚመለከተው ጉዳይ ግን በኮሚሽኑ ማንዴት ስር የሚወድቅ አይደለም በማለት ይህ ጉዳይ የድንበር መቸከሉ ጉዳይ እስኪጠናቀቅ ድረስ በቀጠሮ ማደር ያለበት መሆኑን ትጠይቃለች። ይህንኑም ታስገንዝባለች</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 3 ቀን 1994</a></p>

</body>
</html>	
