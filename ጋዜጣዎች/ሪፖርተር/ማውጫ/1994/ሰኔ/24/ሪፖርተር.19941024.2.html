<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለዳኞች፣ ለሕዝብ ተመራጮችና ለአሳታሚዎች የወጣው የስነምግባር ደንብ ተነቀፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለዳኞች፣ ለሕዝብ ተመራጮችና ለአሳታሚዎች የወጣው የስነምግባር ደንብ ተነቀፈ</h2>


<p>በሲቪል ሰርቪስ ማሻሻያ ፕሮግራም የስነምግባር ንዑስ ፕሮግራም ተግባራዊ እንዲሆኑ ያቀረባቸው የሕዝብ ተመራጮች፣ የዳኞችና የአሳታሚዎች የሥነ ምግባር ደንቦች ኢ-ሕገመንግሥታዊ ሥነ ምግባር የጎደላቸው ናቸው ሲሉ የህግ ባለሙያዎች ነቀፉ።</p>

<p>የአስፈፃሚው ዘርፍ ለሚያካሂደው የአቅም ግንባታ ፕሮጀክት የዳኞች፣ የሕዝብ ተመራጮች፣ የጋዜጠኞችንና አሳታሚዎች የሥነምግባር ደንቦች ማውጣቱ ካስፈፃሚው ዘርፍ ስልጣን ውጭ፣ ከይዘት አንፃር ደግሞ በበርካታ መሰረታዊ የሕግ መርሆዎች ጋር የሚጋጭ ነው ሲሉ አንዳንድ ባለሙያዎቹ ተችተዋል።</p>

<p>በሥነምግባር ማሻሻያ ንዑስ ፕሮግራሙ፣ ለሕዝብ ተመራጮች፣ ለዳኞችና፣ ለአሳታሚዎች ጭምር የተዘጋጀው ቀድሞ በጠቅላይ ሚኒስትር ቢሮ አሁን ደግሞ በአቅም ግንባታ ሚኒስትር ስር በሚተዳደረው ሲቪል ሰርቪስ መሆኑ አስፈፃሚው አካል የማይመለከተውን የባለሙያዎች ሥነምግባር የማውጣት ኃላፊነት በመንጠቅ ለመጫን እንዲያመቸው የተደረገ ነው ሲሉ ባለሙያዎቹ አስተያየታቸውን ሰጥተዋል።</p>

<p>የሥነ ምግባር ደንብ የማዘጋጀትና የሲቪል ሰርቪስ ማሻሻያ ፕሮግራሙ ሚና በመንግስት የአስፈጻሚው አካልና በሲቪል ሰርቪስ ክልል ውስጥ ለተጠሩት የመንግስት ሠራተኞች ብቻ እንጂ የአስፈጻሚው አካል ራሱን የፈጠረውን፣ ከሁሉም የላቀ ከፍተኛ ሥልጣን ያለውን የተወካዮች ምክር ቤትን ተመራጮችና የአስፈፃሚ አካል ልጓም ሆኖ እንዲያገለግል የተቋቋመውን የነፃውን ፍርድ ቤት ዳኞች እንደማይመለከት ባለሙያዎች ይገልፃሉ። ባለሞያዎች "የሥነ ምግባር ደንቦቹ ከተዘጋጁ በኋላ በደንቦቹ ላይ የበላይ አመራር ውሳኔ ማግኘት አለመቻል" ተብሎ እንደችግር የተጠቀሰው ጉዳይ እንዳስገረማቸው አብራርተዋል።</p>

<p>የህዝብ ተመራጮችና የፌዴራል ፍ/ቤቶች ዳኞች የሥነምግባር ደንቦች ተብለው በንዑስ ፕሮግራሙ የሥራ አፈጻጸምና የቀጣይ ተግባራት ሪፖርት ጥራዝ 2 ክፍል አንድ ውስጥ ከተካተቱት ረቂቆች ፈራሚዎች ለመረዳት እንደሚቻለው አውጭው ባለሥልጣን ዳዊት ዮሀንስ (የሕዝብ ተወካዮች ም/ቤት አፈጉባዔ) እና ከማል በድሪ (የፌዴራል ዳኞች አስተዳደር ጉባዔ ሰብሳቢ) ናቸው። </p>

<p>እነዚህ ከ1993 ዓ.ም ጀምሮ እንዲፀኑ ሆነው የተዘጋጁት ረቂቅ ደንቦች "ከተዘጋጁ በኋላ በደንቦቹ ላይ የበላይ አመራር ውሳኔ ማግኘት አለመቻል" ማለት ምን ማለት ነው ብለው የሚጠይቁት ባለሙያዎቹ የሲቪል ሰርቪስ ማሻሻያ ፕሮግራም የበላይ አካል (ጠ/ሚኒስቴር ጽ/ቤት፣ የሚኒስትሮች ም/ቤት) ማለት ነው ወይስ የሕግ አውጭውና የሕግ ተርጓሚው አካላት? በማለት ይጠይቃሉ።</p>

<p>እንደባለሞያዎቹ የሥነ ምግባር ማሻሻያ ንዑስ ፕሮግራምም ሆነ የሲቪል ሰርቩሱ ማሻሻያ ፕሮግራም የበላይ አካላት የገዛራሱን የሥነምግባር ደንብ የማውጣት ሥልጣን በተሰጠው የዳኝነት አካሉ ላይ የሚጭነው የስነምግባር ደንብ ሊኖር አይችልም፣ የጋዜጠኞችንም ሥነምግባር የማውጣት ሥልጣን በተሰጠው የዳኝነት አካሉ ላይ የሚጭነው የስነምግባር ደንብ ሊኖር አይችልም፣ የጋዜጠኞችንም ሥነምግባር ለማውጣት የተገባ አይደለም በማለት ነቅፈዋል። ረቂቁ የዳኞች የሥነምግባር ደንብ ይፀድቃል ተብሎ በተገመተበት በ1993 ላይም ከጥር 16 ቀን 93 ዓ.ም ጀምሮ የፀና የዳኞች አስተዳደር ጉባዔ በአዋጅ ቁጥር 24/88 አንቀጽ 5/3 በተሰጠው ሥልጣን መሠረትየወጣ የሥነምግባር ደንብም አለ። ተጠሪነቱ ለተወካዮች ም/ቤት የሆነው አካልም ለ"ፈጣሪው" የሥነምግባር ደንብ አያወጣም።</p>

<p>የሲቪል ሰርቪስ የሥነ ምግባር ማሻሻያ ፕሮግራሙ አዘጋጅቶ ያቀረባቸው ወደፊት የሚሰራው ቀሪ ሥራ ደንቦቹ እንዲሰርፁ ማድረግ ነው የሚላቸውደንቦች ባለሞያዎቹ የሚነቅፏቸው ከአውጭው ባለሥልጣናት ከባለቤቱና ከባለመብቱ አካል አንጻር ብቻ አይደለም። ዋናውና መሠረታዊው ጉዳይ ይኸኛው ቢሆንም ከዚሁ ያልተናነሰ የይዘት ችግር እንዳለባቸው፣ ይህም ችግር መሠረታዊ ህገ መንግስታዊና የህግ መርሆዎችን እንደሚጻረር ያስረዳሉየህዝብ ተመራጮችና የዳኞች የሥነ ምግባር ደንቦች ሁለቱም ተጠሪነቱ ለጠቅላይ ሚኒስትሩ የሆነውን የስነ ምግባርና የፀረ ሙስና ኮሚሽንን ባለመብት በማድረግ ነጻነታቸውንና የውስጥ አሠራራቸውን የሚጋፉ ናቸው። ዳኞች ስላከናወኗቸው ሥራዎች ሪፖርት እንዲያቀርቡ አስፈላጊውን ማብራሪያ እንዲሰጡ ይጠይቃሉ። የዳኞችንና የህዝብ ተመራጮችን ድህረ ቅጥር ሥራ በደፈናው ይከላከላሉ፤ የአስተዳደር ጉባዔውን ፈቃድ ሳያገኙ መቅጠርን ክልክል ያደርጋሉ፤ የነሱንም ፈቃድ ለዘፈቀደ አሠራር ይዳርጋሉ ይላሉ ባለሞያዎች።</p>

<p>የአሳታሚዎች የሥነ ምግባር ደንብ "በአሳታሚነት ሙያ የተሰማሩ ግለሰቦች ሆኑ ድርጅቶች ለሚያሳትሟቸውና ለሚያሰራጯቸው የህትመት ውጤቶች ኃላፊነት ያለባቸው" መሆኑ መወሰኑ በጣም እንዳስገረማቸው የሚገልጹት ባለሞያዎች ከሞያው ውጭ የሥነ ምግባር ደንብ አውጭ ባለሥልጣን እንዲኖር ማድረግ በራሱ ትክክልም፤ ሥነ ምግባራዊ አይደለም። የጽሁፍን ይዘት ህጋዊነት የማረጋገጥ ግዴታ ያለበት አሳታሚው ሳይሆን አዘጋጁ ሆኖ ማለፉ ታላቅ ስህተት መሆኑንና ይህ በመላው ዓለም የተቋቋመ የሰለጠነ አሠራር በፕሬስ ህጉም የተደነገገ ነው ሲሉ ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 24 ቀን 1994</a></p>

</body>
</html>	














