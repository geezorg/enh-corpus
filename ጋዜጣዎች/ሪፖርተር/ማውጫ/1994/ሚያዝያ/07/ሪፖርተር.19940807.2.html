<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባድመ - አልጀርስ - ሄግ ልዩ ዘገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባድመ - አልጀርስ - ሄግ ልዩ ዘገባ</h1>


<p>ኢትዮጵያና ኤርትራ ከፍተኛ የህይወት፣ የአካልና የንብረት ጉዳት ካስከፈለ ጦርነት በኋላ ወደ ሕግ መድረክና ወደ ሄግ ዳኝነት የሄዱት ታህሳስ 2/1992 አልጀርስ ላይ በፈረሙት ስምምነት መሠረት ነው።</p>

<p>በዚህ ስምምነት መሠረት ሶስት ጉዳዮች በዳኝነት እንዲታዩላቸው ተስማምተዋል። የመጀመሪያውና ብዙም ለህዝብ ያልተገለፀው የግጭቱን መንስኤዎች መመርመርና መወሰን የሚለው ነው።</p>

<p>የሚያዚያ 28/1990 ግጭትና ከዚያም በፊት ለሁለቱ አገሮች አለመግባባትአስተዋፅኦ ያደረጉትን ሁኔታዎች መመርመር አንዱ ጉዳይ ነበር። በዚህ መሠረት የአፍሪካ አንድነት ድርጅት ዋና ፀሀፊ ከተመድ ዋና ፀሀፊ እና ከሁለቱ ወገኖች ጋር በመመካከር የሚያቋቁመው/የሚሰየመው ገለልተኛ አካል ማጣራቱን ያካሂዳል ይላል። ይህ ሁኔታ እስካሁን እምን ላይ እንደደረሰ ለህዝብ የተገለፀ ነገር ግን የለም።</p>

<p>ሌሎቹ ሁለት ጉዳዮች የድንበር ኰሚሽኑና የይገባኛል (ጭላኢምስ) ኰሚሽኖች ዳኝነት ስልጣን ስር የሚወድቁት ሁለት ጉዳዮች ናቸው። ለአሁኑ ጉዳያችን በድንበር ኰሚሽኑ የመቋቋም ስምምነት ስልጣን የስራ ጊዜ ሰሌዳና በዚህ ሂደት ውስጥ ኢትዮጵያ እንደተከራካሪ ወገን ሚናና አሠራር እንመልከት። </p>

<p>ሁለቱም አገሮች አለማቀፍ የሰብአዊነትን ሕግ በተለይም የ1949 ዓ.ም የጄኔሻ ኰሎቬንሽኖችን መሠረት አድርገው ሳይዘገዩ የጦር ምርኰኞችንና ሌሎች በጦርነት ግጭቱ ምክንያት የታሠሩትን ሰዎች ሊለቁና መልሰው ሊልኩ ተስማምተዋል። ቀደም ሲልም በሁለቱ አገሮች መካከል የተፈረሙትን የማእቀፍ ስምምነትና የግጭት ማቆሚያ ስምምነቶችን መሠረት አድርገው የ1964 የአ.አ.ድ የካይሮ ጉባኤ ውሳኔ (ረሶሉቲኦን ኣጝሕ/ረስ/ 16(1)) ሊያከብሩዋቸውና ሊገዙላቸው ተስማምተዋል። ገለልተኛው የድንበር ኰሚሽኑ የተቋቋመውም በዚህ ውሳኔ መሠረት ነው።</p>

<p>በስምምነቱ አንቀፅ 4/2 መሠረት የኰሚሽኑ ማንዴት/ስልጣን ድንበሩን በቅኝ ግዛት አግባብ ያላቸው ውሎችና ተፈፃሚነት ባላቸው አለማቀፍ ሕጐች መሠረት (1900፣ 1902ና1908) ድንበሩን መወሰንና ማካለል ነው። በኰሚሽኑ ስልጣን ውስጥ ከተካተቱት አበይት ቁም ነገሮች መካከል በአንቀፅ 4/2 የተጠቀሰውንና ኰሚሽኑ "ርትዕን (አቁኢትይ) ምክንያት በማድረግ አስተያየትየማድረግ ስልጣን የለውም" የሚል ነው።</p>

<p>ከዚህ ፊርማ በኋላ ስምምነቱ ውስጥ በተካተተውና የስምምነቱ አካል በሆነው የጊዜ ሠሌዳ መሠረት ሁለቱ ወገኖች የሚያሟሉዋቸው የሚፈፅሙዋቸው ቅድመ ሁኔታዎችና ግዴታዎች ነበሩ። የመጀመሪያው ስምምነቱ በተፈረመበ45 ቀናት ውስጥ ሁለቱም ወገኖች ለተባበሩት መንግስታት ድርጅት ዋና ፀሐፊ በተፃፈ ደብዳቤ ሁለት ሁለት የግል ዳኞች (ኰሚሽነሮች) መሾም ነበረባቸው። በዚህ ጊዜ ውስጥ ሁለቱንም ወይም አንዱንም ዳኛቸውን ሳይመርጡ ቢቀሩ ዋና ፀሀፊው ዳኞቹን ራሱ ይመርጣል። የመጨረሻው የግልግል ዳኛከተሰየመበት ቀን ጀምሮ በ30 ቀናት ውስጥ ሁለቱ ወገኖች የመረጡዋቸው ዳኞች በስምምነት ሰብሳቢያቸውን መምረጥ ካልቻሉ የተመድ ዋና ፀሐፊ ሰብሳቢውን የመምረጥ ስልጣን ተሰጥቶታል።</p>

<p>ይህ የጊዜ ገደብ የሚጠናቀቀው ጥር 18/1993 ላይ ሲሆን በዚያ ጊዜ ውስጥ የኢትዮጵያ የግልግል ዳኛ አድርጋ እነማንን እንደመረጠች እንደባለጉዳይም እንደዜናም የተሰማ ነገር የለም። ከዚያ በኋላ ዘግይቶ እንደተሰማው በኢትዮጵያ በኩል የተመረጡት ልዑል ቦላ አዴሱምቦ አጂ ቦላ እና ክብር አርትር ዋትስ መሆናቸውን፣ የኰሚሽኑም ስብሰባ ክቡር ኤሊሁ ለውተርፓሽት ሆነው መሾማቸው ታውቋል።ያም ቢሆን ሰብሳቢውን በሁለቱ ወገኖች የተመረጡ የግልግል ዳኞች በስምምነት ስለመምረጣቸውም ሆነ በዋናው ፀሐፊ ስለመሰየማቸው የተሰማ ነገር የለም።</p>

<p>በጊዜ ሰሌዳው መሠረት መከናወን የሚገባው ሌላው ጉዳይ የግራቀኙ አቤቱታና ማስረጃ የሚቀርቡበት የጊዜ ገደብ ነው። ይህም የጊዜ ገደብ ስምምነቱ በተፈረመ ከ45 ቀናት በኋላ ይጠናቀቃል። የኰሚሽኑ ፀሐፊ ሆኖ የሚያገለግለው የመንግስታቱ ድርጅት ካርቶግራፈር የግራ ቀኙን አቤቱታና ማስረጃ በ45 ቀናት ውስጥ የድንበሩን ጉዳይ አስመልክቶ ግራቀኙ የተስማሙበትንና ያልተለያዩበትን፣ከተለያዩበት ለይቶ ከኳሚሽኑ መርምሮ የሚያቀርብበት ጊዜ ነው። በዚህ ጊዜ ውስጥ (እስከ ጥር 18 2001) ተከራካሪ ወገኖችየጊዜ ገደቡን አክብረው ማመልከቻቸውን ለማቅረባቸው ያቀረቡት ማመልከቻና ማስረጃ ምን እንደሆነ እስካሁን አልተገለፀም።</p>

<p>በዚህ ረገድ የሚታወቅ ነገር ቢኖር ከታህሳስ 1-12/1994 ድረስ ሁለቱ ወገኖች የፅሁፍ ማመልከቻዎቻቸውንና መከራከሪያዎቻቸውን አቅርበው ማጠናቀቃቸውን ነው። ይህንንም የሰማነው ከሌላ ከሶስተኛ ወገን እንጂ ከባለጉዳዩ አይደለም። በዚህም መሠረት የኢትዮ-ኤርትራ የድንበር ኰሚሽን ሰኞ ታህሳስ 1 ቀን 1994 ስራውን መጀመሩን፣ የቃል ክርክራቸውንም እስከ ታህሳስ 12/1994 ድረስ መስማት መቀጠሉን፣ ነገሩም የተሰማው በዝግ መሆኑን፣ የሁለቱም ወገኖች የፅሁፍና የቃል መከራከሪያዎች ኰሚሽኑ ወደፊት ከሁለቱም ተከራካሪ ወገኖች ጋር ተመካክሮ ተለዋጭ ትዕዛዝ እስኪሰጥ ድረስ ሚስጢር ሆነው የሚቆዩ መሆናቸውን፣ ይህም የሆነው በሁለቱ መንግስታት ስምምነት መሠረት እንደሆነ ከኮሚሽኑ ፅ/ቤት የተገኘ መረጃ ያረጋግጣል። ያም ሆኖ ግን በስምምነቱ አንቀፅ 4/13 መሰረት ኮሚሽኑ የምሰጠው ውሳኔ ለአአድ እና ለተመድ ዋና ፀሐፊዎች ለህትመት ጭምር እንደሚተላለፍ መረጃው ጨምሮ ያስረዳል።</p>

<p>የካሳ/ጉዳት ጉዳዮችን የሚመለከተው ኰሚሽንም ሁኔታው ከፍ ሲል ከጠቃቀስናቸው ነጥቦች የተለየ ነገር የለም አይደለም። በኢትዮጵያ በኩል ለዚህ ኮሚሽን የተመረጡት ሚ/ር ጆርጅ አልድሪችና በ1960ዎቹ አጋማሽ ላይ የአዲስ አበባ ዩኒቨርስቲ የሕግ ፋካልቲ ዲን የነበሩት ጀምስ ፓል መሆናቸውንም የሰማነው እንደባለጉዳይ ከባለጉዳዮቹ አይደለም።</p>

<p>በተመሳሳይ ሁኔታ ኢትዮጵያውያን አገራቸው የመረጠቻቸውን ዳኞች ጉዳዩዋን የሚያጉድላትን የኮሚሽኑን አባላት ብቻ ሳይሆን ተከራካሪ ነገር ፈጆቿንም ጭምር አናውቅም ነበር። እጅግ በጣም ብዙ ልምድ ያካበቱ እንዲህ ባለ የክርክር መድረክ ተሟግተው የሚረቱ መሆናቸው ተነግሮ ማንነታቸው የተገለፀው፣ የጠበቆቻችን ወሬ የተሰማው ሰሞኑን ጉዳዩ ለውሳኔ ካደረ በኋላ ነው። ያም ቢሆን የጠበቆቹ ቡድን ለመንግስት አስፈፃሚ አካላት መግለጫ ማቅረቡና ዜና ሆኖ ሲነገር አድምጠናል፤ የክርክሩን ይዘት ተቀንጭቦ የሰማነው ውሳኔው ሊገለፅ 48 ሰአት ያህል ሲቀረው ነው።</p>

<p>መረጃዎችን በማጠናቀር ረገድ የአዲስ አበባ ዩኒቨርስቲና ሌሎች መንግስታዊ ድርጅቶች አስተዋፅኦ ማድረጋቸውን፤ ለንደን ፓሪስና ሮም የሚገኙ የሰነድ ክምችቶች በመርጃ ምንጭነት ማገልገላቸውን አቶ ክፍሌ ወዳጆ፣ፕሮፌሰር መርዕድ ወልደ አርጋይ፣ ዶ/ር አዳነ ኃይሌ አቶ ሽፈራው በቀለ፣ አቶ ፀጋዬ በርሄ፣ አቶ ሀድጉ ገ/መድን የተባሉት ኢትዮጵያውያን የአማካሪ ኰሚቴው አባል መሆናቸውንየሰማነው በተመሳሳይ ሰዓት በውሳኔው መግለጫ ዋዜማ ዕለት ነው።</p>

<p>ማስረጃዎች የተሰባሰቡለትን አካባቢዎችና ምንጮች ከዚያ አኳያ እርዳታ ያደረጉትንና ምስጋና የተቸራቸውን ግለሰቦች በተጨማሪም በማስረጃነት በቴሌቪዥን የታዩትን ጭብጦችና መከርከሪያዎች የተመለከቱና ያዳመጡ ብዙ ሰዎቹ ጉዳዩ በምስጢርነት በመያዙ ምክንያት ልናበረክት እንችል የነበረውን ነገር ሳናበረክት እንድንቀር አድርጐናል ብለውም ቁጭት ያደረባቸው ክፍሎች አሉ።</p>

<p>ከመንግስት የአሰራር ግልፅነት አኳያ የደረሰብን ጉዳት፣ ሳናውቀውም ሳናበረክት በቀረውም ጉዳዮች ብቻ የሚወሰን አይደለም የሚሉ ወገኖች አሉ። ከመርህ አኳያ ባለጉዳዮች ነን፤ ጉዳያችንን፣ ክርክራችንን ምን እንደሚመስል ከሆነ በኋላ ሳይሆን ከጅምሩ ማወቅ ይገባን ነበር። የምንመክረው በድህነት ቅነሳ ስትራቴጂ ሰነድ ላይ ብቻ ሳይሆን ለጠበቆቻችን በምንሰጣቸው የክርክር ጭብጥ ማመላከቻ ነጥቦች (ተርም ኦፍ ረፈረንቸስ) ላይም ጭምር መሆን አለበት። እኛ ለመንግስት መንግስት ለጠበቆቹ፣ ጠበቆች ለፍርድ ቤቱ በሚያቀርቧቸው ጉዳዮች ላይ ምክክርና ቁጥጥር ሊኖር ይገባው ነበር። ክርክሩ ውስጥ መካተት የሚችለው ከማይችለው የሚለይበት አገር ሲመክር ነበር። እርስበርስም ተከራካሪ ወገን የሚያስፈልገው አይነትየመንፈስና የስነልቦና ድጋፍ ለመስጠት እንኳ በቂ መረጃ አልነበረንም። የሌላው ወገን የክርክሩን ምንነት አለማወቅ ብቻ ሳይሆን መንግስት እንዲያውም ከኤርትራ መንግስት ጋር ሳይሆን ከኢትዮጵያ ህዝብ ጋር የሚከራከር መስሎ ይታይ ነበር የሚል ቅሬታ የሚያቀርቡም በርካታ ናቸው።</p>

<p>በዚህ ሂደት ውስጥ የተሰማው ሌላ የህዝብ ቅሬታ መንግስት በፍትህ የመርህ ጉዳይ ላይ ጥንድ መለኪያ/ መስፈሪያ አለው የሚል ነው። ይህንንም ሲያብራሩ የሄግ ፍርድ ቤት ውሳኔ ሲሆን የፍርድ ቤትን ውሳኔ የግድ አክብሮ ስለመቀበል መስበኩን፣ የራሱ ፍርድ ቤት የሚሰጡትን ውሳኔ ግን አለማክበሩን፣ የአገር ውስጥ ፍርድ ቤቶች የያዙትን ጉዳይ አስመልክቶ በመግለጫና ፍርድ አከል አስተያየት የሚሰጡ ባለስልጣናት ሄግ የተያዘውን ጉዳይ እና የኢትዮጵያ መከላከያ ምን እንደሆነ ሲጠየቁ ይህ በዳኞች ላይ ተፅእኖ ያሳድራል የሚል ምላሽ መስጠታቸውን ይጠቅሳሉ።</p>

<p>በኢትዮጵያና በኤርትራ መካከል በተካሄደው የድንበር ውዝግብና በተካሄደው መራር ጦርነት በህይወትና ንብረት ላይ የደረሰው ጉዳት መጠኑንና ግዝፈቱን እስካሁን በይፋ አልሰማነውም። በሕግ መድረክ የተደረገው ትግል ፍትህ ተገኘበትም አልተገኘበትም ወጪ የሚደረግበት ነው። የዳኞች፣ የጠበቆች፣ ወዘተ ወጪ የሚናቅ ባለመሆኑ ከመርህ አኳያ ህዝብ ይህንን የማያውቅበት ምክንያት የለም።</p>

<p>ከመንግሥት የአሰራር ግልፅነት ተጠያቂነት አኳያ በጦርነቱና በክርክሩ ሂደት ጊዜያት ብቻ ሳይሆን ከዚያም በፊት በነበሩ ድብብቆሾችና ግልፅያልሆኑ አሰራሮች ላይ ትችቶች ይቀርባሉ። ብዙዎቹንና "ፖለቲካ" ነክ የሚባሉትን ትተን ግንቦት 1990 ላይ ግጭቱ ሲፈነዳ ስለሰማነው የሁለቱ አገሮች የጋር ድንበር ኰሚሽን ህልውና የሚሰጠው አስተያየት ማቅረብ ይቻላል።</p>

<p>የድንበር ኰሚሽን/ኰሚሽነሮች ድንበር ነክ ጥያቄዎች ይነሳሉ ሲባል የሚቋቋሙ ብቻ ሳይሆን እንዲህ ዓይነት ነገር ቀድሞውኑም ቢሆን እንዳይከሰት ለመከላከል የሚቋቋሙ ናቸው። ይህ ጐረቤት /ወሰንተኛ አገር እስካለ ድረስ፣ ያለና የሚኖር አሰራር ነው። ከኤርትራ ጋር ያለንን ወሰን በተመለከተ ብቻ ሳይሆን ከሌሎቹም አዋሳኝ አገሮች ጋር ያለውን ጉዳይ የሚመለከት ይሆናል። ከዚህ አኳያ ባለሙያዎች በህግና በሕገ መንግሥት የተወሰነ የአገርና የግዛት ክልል የሚቆጣጠርና የሚያስፈፅም ተቋም የሚያስፈልገው ችግር ሲፈጠር እሳት ሲቀጣጠል ብቻ አይደለም ይላሉ።</p>

<p>ክርክራችንን እንደ ባለ ጉዳይ በግልፅ እንድናውቀው ባይደረግም መከራከሪያችንን ከሌላው ወገን መከራከሪያ አኳያ ምን እንደሚመስል ሙሉ ምስል ባይኖረንም፣ የኢትዮጵያ መንግስት የመከራከሪያ ስትራቴጂ ከዚህ የተሻለ አማራጭ ሊኖረው ይችል እንደሁ መረጃው ባይኖረንም ውሳኔው ባለፈው ቅዳሜ ለሁለቱ አገሮች ወኪሎች ተገልፆዋል ውሳኔው ይግባኝ የሌለው ነው። ከውሳኔው ጋር እንዴት እንኖራለን፣ ከውሳኔው በኋላስ ምን እንሆናለን የሚሉ ጥያቄዎችን የተለያዩ ሰዎች ከተለያዩ አቅጣጫዎች ይመለከቱታል።</p>

<p>መንግስት ውሳኔው የሰላም መሠረት ነው፣ የዴሞክራሲና የእድገት ጐዳና ያለሰላም የማይታሰብ ነው እያለ ለውሳኔው ሲያዘጋጀን ጭምር ቆይቱዋል። ሌሎች ውሳኔውን ተከትሎ ስለሚከሰቱ ሁኔታዎች የየራሳቸውን አስተያየቶች ይሰጣሉ። አለም አቀፍ ድርጅቶችና ምዕራባውያን መንግስታት ተጨማሪ ድጋፍና እርዳታ ለኢትዮጵያ መንግስት እንደሚሰጡ ቃል መግባታቸው፣ አሰብ ነፃ ወደብ ሆና ለኢትዮጵያ አገልግሎት እንደምትታወጅ፣ የወደቡ መልሶ ግንባታ በአፋጣኝ እንደሚጀመር፣ መንገዶች እንደሚጠገኑ ምናልባትም ኢትዮጵያውያን ሕጋዊ የባለቤትነት ጥያቄያቸውን እስኪረሱና ጉዳዩን እስኪለምዱት ድረስ የአሜሪካ መንግስት ወጪውን እንደሚሸፍን ይገልፃሉ።</p>

<p>የኢትዮጵያ መንግስት በበኩሉ ወደብ ወሳኝ አይደለም፤ ያለወደብ ያደጉ፣ ወደብ ኖሮዋቸው ያላደጉ አገሮች አሉ። ወሳኙ የውስጥ ሰላምና መረጋጋት ነው ይላል። ሌሎቹ ሚያዚያ 5 የድልም የሽንፈትም መጨረሻ አይደለም፤ ተከታይ ችግሮችም አሉት፤ ይህንን ለመቋቋም በሰላማዊና በህጋዊ መንገድ መታገል ይኖርብናል ይላሉ።</p>

<p>ከፍ ሲል እንደተጠቀሰው መንግስት ለክርክሩ ያቀረበው መረጃና ጭብጥ አካሄዱም ግልፅ ባይደረግም የድንበር ማካለሉን በኤርትራ ላይ ከተገኘውወታደራዊ ድልና የበላይነት የመነጨ አድርጐ ነው የሚቆጥረው። ባለፈው ሰሞን አቶ ስዩም መስፍን ለህዝብ ተወካዮች ምክር ቤት ባደረጉት ንግግር"የፖለቲካና የዲፕሎማሲ ጣልቃ ገብነት ከሌለ በድንበሩ ውሳኔ ኢትዮጵያ ታሸንፋለች" ብለዋል።</p>

<p>ሰሞኑን በኢቲቪና ሬዲዮ ከማስታወቂያ ሚኒስቴር የሚወጡ ዘገባዎች ደግሞ የድንበሩን ውሳኔ ሰጥ ለጥ ብሎ መቀበል እንደሚገባና ተቃዋሚ የፖለቲካ ድርጅቶችና የነፃው ፕሬስ አካላት መሠረተ ቢስ የሆነ ዜና የሚያናፍሱት ከመቼውም በላይ ለልማት የተነሳሳንበትን ሁኔታ ለማደናቀፍ ነው ሲል ይከሳል። መንግስት የበኩሉን ቢያቀርብም፣ ተቃዋሚዎቹም ያላቸው የተቃውሞ ሀሳብ ቢገልፁም፣ ህዝቡ በጉዳይ ካለመጠየቁና ካለመወያየቱ ጋር ሁኔታው በንቃት እየተከታተለው ያለ ይመስላል።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዚያ 7 ቀን 1994</a></p>

</body>
</html>	














