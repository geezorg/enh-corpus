<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሄግ የተረጋገጠው የሕግ የበላይነት በአገር ውስጥም ሌሎች ጉዳዮችም ይረጋገጥ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሄግ የተረጋገጠው የሕግ የበላይነት በአገር ውስጥም ሌሎች ጉዳዮችም ይረጋገጥ!</h1>


<p>የኢትዮ-ኤርትራ ድንበር ጭቅጭቅ ውሳኔ አግኝቷል። በተግባር መሬት ላይ የማካለሉ ጉዳይ ቀርቷል እንጂ የሄግ ፍርድ ቤት በቀረበለት ማስረጃ መሠረት ባድመ፣ ዛላንበሳ፣ ኢሮብ፣ ዓሊተና፣ ባዳና ዓደምሩግ እና የመሳሰሉት የኢትዮጵያ መሬት እንዲሆኑ ወስኗል። ትክክለኛ ውሳኔ ነው። እሰየው የሚያሰኝ ነው።</p>

<p>ይህ ለኢትዮጵያ ይገባል የተባለውና የተወሰነው መሬት ኢትዮጵያ ከረዥም ጊዜ ጀምሮ ስታስተዳድረው የነበረ ነው። ዕድሜ ልኩን የኤርትራም ሆኖ አያውቅም። ስለዚህ በነበረበት ይርጋ እንደተባለ ይቆጠራል። ለዘመናት የኢትዮጵያ ግዛት የነበረ አካባቢ አሁንም በዚህ መቀጠል ይገባዋል በመባሉ ምን ያህል መደሰትና በምን ደረጃ እንኳን ደስ አለህ መባባል እንዳለብን ግራ ይገባናል። የፈሰሰው ደም ከንቱ አለመቀረቱ ያፅናናናል እንጂ የተሰጠን የራሳችንና የእኛው በመሆኑ አዲስ ነገር አይደለም።</p>

<p>የራሳችንን መሬት፣ ከ1900 ዓ.ም ጀምሮ በውል ያሰፈርነውን መሬት ቀጥሉበት መባሉ ብዙ ባያስፈነድቀንም የሻዕቢያ የሚጭበርበር ሂደትና ጦረኝነት መጋለጡ፣ የሕግ የበላይነት መረጋገጡ ያስደስተናል። በሕግ እንድናምንም ይገፋፋናል። ነገር ግን ሻዕቢያ ትምህርት ያገኛል ብለን አንገምትም፤ አንጠብቅምም። እርግጥ የኤርትራ ሕዝብ ከዚሁ ውሳኔ የመማር ዕድል ተከፍቶለታል። የኤርትራ ሕዝብ ሻዕቢያ በተለይም ፕሬዚዳንት ኢሳያስአፈወርቂ ምን ያህል ለሞት፣ ለውርደት፣ ለሽንፈን እንደዳረጉት ከዚህ ውሳኔ ከዚህ ወቅት የበለጠ ማስረጃ ሊያገኝ አይችልም።</p>

<p>ሻዕቢያ እነዚህን አካባቢዎች ለማግኘት ፈልጐ አለማግኘቱና ማጣቱ ድርብ ሽንፈትና ውርደት አግኝቶታል ለማለት ይችላል።ነገር ግን በዚህ ባንኩራራና ራሳችንን ባናታልል ይበጃል። ሕዝብም፣ ኢህአዴግም፣ መንግስትም፣ ሻዕቢያ ወረራ ያካሄደው ዋናው ምክንያት ድንበር አይደለም ብለው በተደጋጋሚ የገለጹት ነገር ነው። ትክክል ነው። ሻዕቢያ ኢትዮጵያን የኢኮኖሚ ምንጩ አድርጐ ለመጠቀም ፈልጐ የምኞቱ ተግባራዊነት ሲጨልምበት ወደ ጦር ገብቶአል። ስለዚህ ድንበር ምክንያትና ሽፋን እንጂ ዋነኛው ምክንያት አልነበረም።ድንበር ማጣቱ የሻዕቢያ ዋነኛ ችግር እንዳልሆነ መርሳት የለብንም። ፕሬዚዳንት ኢሳያስ በአንድ ወቅት "ዛላንበሳ ዓሊቴና የገባንበት ምክንያት ለወታደራዊ ስትራሬጂ እንጂ መሬታችን ነው ብለን አይደለም" ብለው ነበር።</p>

<p>ስለዚህ በድንበር ተሸነፉ ብለን አጠቃላይ የሻዕቢያ ኢትዮጵያን የማናጋትና የመቆጣጠር ስትራቴጂ ተሸንፈ ብለን አናታልል። ይልቁንስ አሁንም ኢትዮጵያን ለማዳከም ለማፈራረስ ለመቆጣጠርእያደረገው ያለ እንቅስቃሴ ንቁ ሆነን እናስተውለው፣ እንመክተው!</p>

<p> መንግስት በተለይም አፈቀላጤን ቃል አቀባይ ነኝ የሚለው የማስታወቂያ ሚኒስቴር "ከአገር ውስጥ ጉዳይ ሚኒስቴር" በማይተናነስ መልኩ በየቀኑ ለሕዝብ መግለጫ እያወጣ ይገኛል። ይህ የመንግስት መግለጫ ስለሆነ በይዘቱና በአቀራረቡ ላይ ያየናቸው ጉድለቶች ይታረሙ ዘንድ ለመናገር አስፈላጊ መስሎ ታይቶናል። </p>

<p>በመጀመሪያ ደረጃ መንግስት እያወገዘ ያለው ምኑን ነው? ተቃውሞውን? ስብሰባውን? ሰላማዊ ሰልፉን? ሃሳብ ማንሳቱን? አንቀበልም መባሉን? ነው ወይስ ምኑን?</p>

<p>ውሳኔውን አንቀበልም ተብሎ ኃይል መጠቀም ጦርነት መቀስቀስ፣ ዝርፊያን ግድያ ማካሄድ አይገባም የሚል ከሆነ የኢትዮጵያ ሕዝብም ከጎኑ ይቆማል። በዚህ ላይ ችግር የለም። ግድያና ዝርፊያ የሚፈልግና የሚመርጥ የለምና። የአምናው ሚያዚያ ዓይነት ምስቅልቅል እንዲደገም መልካም ሥነምግባር ያለው ዜጋ ሁሉ አይፈልገውም። እንዲያውም በብርቱ ሊቃወመው ያስፈለጋል።</p>

<p>ነገር ግን ከመንግሥት መግለጫ እንደምንረዳው ከሆነ እየተወገዘ ያለው ይህ ብቻ አይደለም። መንግስት፣ ተቃዋሚዎች አሰብን መጠየቃቸው፣ ኢትዮጵያ የባህር በር ይኑራት ብለው ማስተጋባታቸው፣ በቅኝ ግዛት ውሎች ልንዳኝ አይገባንም ማለታቸውን ማውገዝ ብቻ ሳይበቃው "በፊርማ ማሰባሰብ ድንበር አይካለልም" የሚል መግለጫም እስከ ማውጣት ደርሷል።</p>

<p>በዚህ ጉዳይ ላይ መንግስትም ደጋፊዎችም ከፍተኛ ጥንቃቄ ማድረግ ይገባቸዋል። ኢትዮጵያዊ ሁሉ ሃሳቡን በነፃ የመገልፅ መብት አለው። ሀሳቤ በግድ ተግባር ላይ ማዋል አለበት ብሎ ሃይል መጠቅም አይችልም እንጂ ውሳኔው ስህተት ነው ብሎ ለማውገዝ የማይገሰስ መብቱ ነው።</p>

<p>ይህ ሰብአዊ መብትን፣ ዲሞክራሲን፣ የፕሬስ ነፃነትም የሚነካና የሚጐዳ ጉዳይ ስለሆነ መንግስት ሊያስብበት ይገባል። ወንጀል የፈፀመ በዴሞክራሲ ስም ከውንጀል ነፃ ይሁን አንልም። ፕሬስም ሃላፊነት አይሰማው፣ ኃላፊነት በጎደለው መልኩ የፈለገውን ይፃፍ አንልም። ነገር ግን መንግስት ያልጣመውንና የማይደግፈውን የተናገረ ፕሬስንና ያስተጋባ ኢትዮጵያዊን ሁሉ "ወዮልህ እንዳለፈው በአመክሮ የምትለቀቅ እንዳይመስልህ" እያሉ ማስፈራራት ፀረ-ዴሞክራሲያዊነትና ፀረ-ሰብአዊ መብት መሆን ነው።</p>

<p>ሕግ ጥሶ ሃይል ለመጠቅም የሚፈልግ ወገን ካለ ይህም መቃውምና ማውጣት ትክክል ነው። የተለየ ሃሳብ ይዞ የሚናገር የሚሰበሰብና ሰላማዊ ሰልፍ የሚያደርግን ማስፈራራትና ማውገዝ ግን ስህተት ነው።</p>

<p>መንግስት እነዚህም ሁሉ ነገሮች እያምታታና እያደባለቀ ይገኛል። መንግስት ማድረግና ማለት ያለበት አሰብ ለኢትዮጵያ ትሰጥ የሚል እምነት ካላችሁ ይህን በጽሑፍ፣በስብስባ፣ በሕጋዊ ሰላማዊ ሰልፍ ማስተጋባትመብታችሁ ነው። በቅኝ ገዢ አናምንም የሚል ሀሳብ ካላችሁ ይህን ሀሳብ ለመግለፅ መብታችሁ ነው ሀይል ግን አትጠቀሙ፣ ዓመፅ አታካሂዱ፣ ዝርፊያና ግድያ ያስጠይቃል፤ይህንን ነው መንግስት ማለት ያለበት።</p>

<p>ሁኔታውን አጥብቀንና አጠቃለን ስናየው መንግስት ሊያስብበት የሚገባዓበይት ጉዳዮች ይጠቁመናል። በመጀመሪያ ደረጃ መንግስት የውስጥ ተቃውሞን እያየ የውጭው ችላ ማለቱ አገሪቱን አደጋ ላይ የሚጥል መሆኑን ይገንዘብ። ሻዕቢያ ችላ ስለተባለ ነው እስከመውረር አደጋ ማድረስ የደረሰው። የውስጥ ተቃዋሚን ያህል ትኩረት ለሻዕቢያ ስላተሰጠ ነበር ጣጣው። ኢትዮጵያና ኤርትራ ሲለያዩ መንግስት ተገቢውን ሁሉ ስላላደረገ ነው ጦርነትና ሌላ ዳኛ ያስፈለገው። ስለዚህ መንግስት አሁን አሸንፍኩ ብሎ ከመፎከር በመለስ የራሱን መሬት ለራስ መስጠቱን ተገዝቦ "ቀደም ብሎ ስላተጠናቀቁ ሕዝብንና አገሪቱን ለአደጋ አጋልጦ ነበር" ብሎ በቁጭት ለወደፊቱ እንዳይደገም አገርን መጠበቅ ይኖበታል። ሻዕቢያ በውሳኔው ተቆጥቶ ሊተናኮል የሚችልበት ዕድል አሁንም ክፍት ነው። ጠንቀቅ!</p>

<p>ሌላው የአገር ፀጥታ ከሌቦችና ከዘራፊዎች እጠብቃለሁ በሚል ሰበብ ዲሞክራሲና ሰብአዊ መብት እንዳይጣስ መጠንቀቅም ይኖርበታል። አሰብን ያነሱብኛል ብሎ ከመቆጣትና ከስጋት ይልቅ መንግስት አሰብን ለምን እንዳማያነሳ፣ የውይይትና የክርክር መድረክ ከፍቶ መወያየት፣ ከማስፈራራት ይልቅ ማረጋጋት ከመንግስት የሚጠበቅ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዚያ 7 ቀን 1994</a></p>

</body>
</html>	














