<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሄግ ላይ ምን ጠየቅን፣ ምን አገኘን፣ ምን አጣን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሄግ ላይ ምን ጠየቅን፣ ምን አገኘን፣ ምን አጣን?</h1>


<p>ኤርትራ ራሷን የቻለች ነፃ አገርና የተባበሩት መንግስታት ድርጅት አባል አገር የሆነችው ሚያዝያ 19 ቀን 1986 ዓ.ም ነው። ኢትዮጵያ ሚያዝያ 21/1986 ዓ.ም የኤርትራን ሉዓላዊ አገርነትና ነጻነት አወቀች። በዚያው ዓመት ሐምሌ ወር ውስጥ የወዳጅነትና የትብብር ስምምነት የተፈራረሙት ሁለቱ አገሮች ደም ያፋሰሰ ጦርነት ውስጥ የገቡት ከአራት ዓመት በፊት በ1900 ነበር። ከሁለት ዓመት ያህል የጦር ሜዳ ትግልና ያንኑ ያህል ጊዜ ከወሰደ የፍርድ አደባባይ ሙግት በኋላ በኤርትራና በኢትዮጵያ መካከል የተነሳው ውዝግብ መነሻ ነው የተባለው የድንበር ውዝግብ ባለፈው ሳምንት የመጨረሻ ውሳኔ አግኝቱዋል። ሄግ ላይ የተሰየመውና የሚያዝያ 5/1994 ዓ.ም ይግባኝ የማይባልበት ውሳኔ የሰጠው በግራ ቀኙ ምርጫ የተቋቋመው የግልግል ዳኞች የድንበር አካላይ ኮሚሽን ሁለቱም ወገኖች ወደዱም ጠሉም የግድ መቀበል ያለባቸውን ውሳኔ የሰጠው የድንበር ማመላከቱን ከሚመለከተው ማንዴቱ አኳያ ብቻ ነው። ዛሬ በአገር ውስጥና በውጭ አገር የብዙዎች ትኩስ መወያያ የሆነው በጽሑፍና በካርታ የሰፈረው የኮሚሽኑ ውሳኔ ገና መሬት ላይ በድንበር ምልክቶች፣ በችካል፣ በምሰሶ፣ በኮንክሪት ወዘተ. መካለል አለበት። ይህ የኮሚሽኑ ሌላውና ቀሪው ሥራ ነው።</p>

<p>ቀሪው የኮሚሽኑ የድንበር ማካለሉ ሥራ መከናወን ያለበት መሆኑ እንደተጠበቀ ሆኖ ባለፈው ሣምንት ቅዳሜ ለተከራካሪ ወገኖች ይፋ የሆነው የኮሚሽኑ ውሳኔ በሁለቱ አገሮች መንግስታት መካከል ያለውን ክርክር በግድና የግድ የቋጨውን ያህል ሌላ መልክና መግለጫ ሰጥቶ ያባባሰው ይመስላል። በሁለቱም በኩል የሚሰጡት መግለጫዎች ውሳኔውን ከማብራራት ይልቅ ይበልጥ ያምታቱት ይመስላል። የኢትዮጵያና የኤርትራ የሥር የይገባኛልና የመብት ጥያቄ ምን ሆኖ የኮሚሽኑ ውሳኔስ ምን አለ? በኮሚሽኑ ፊት ግራ ቀኙ የተስማሙባቸውና ያልተስማሙባቸው ፍሬ ነገርና የሕግ ጭብጦች የትኞቹ ናቸው? የኢትዮጵያና የኤርትራ መከራከሪያዎችና ማስረጃዎች ምን ይመስላሉ? የሚሉት ጥያቄዎች የኮሚሽኑ ውሳኔ ከመስጠቱ በፊት ጭምር ለሕዝብ ግልጽ ሊሆኑ የሚገቡ ጉዳዮች ናቸው ተብለው ይታመንባቸዋል።</p>

<p>ቅድመ ውሳኔው የመንግስት የአሠራር ግልጽነት ይህን ያህል ይጨልም ዘንድ ሰበብ የሆነው፣ ፈቃድ የሰጠው የኮሚሽኑ አሠራርና ደንብ ስለመሆኑ፣በመታየት ላይ ያለ ጉዳይ ነውና ዳኞቹ ላይ ተጽዕኖ ያደርጋል ተብሎ መሆኑን ባለሥልጣኖች ሲገልጹ ሰምተናል። ለራሳቸው ለዳኞች በመከራከሪያነትና በማስረጃነት የቀረበውን ጉዳይ ዳኞች ላይ ተጽዕኖ ያደርጋል ማለት፣ ግራ ቀኙ በስምምነት ከግልጽ ችሎት ውጭ ይሁንልን ያሉትን የኮሚሽኑ ደንብ ነው ብሎ የመከራከር መሠረት እንደሌለው የመንግስት የግልጽነትና የተጠያቂነት አሠራር መርህ እንደሚሽር ብዙዎቹ ይከራከራሉ። </p>

<p>ከውሳኔው ወዲህ ደግሞ ሌሎች ጉዳዮች በውይይት አጀንዳነት ቀርበዋል። "ድንበር መስመር ነው" ድንበራችንን አስምረህ፣ መስመራችንን አሳየንብለን ገላግለን ያልነው ኮሚሽን በሰጠው ውሳኔ ምን እንደሆነ የማንንና የትኛውን መከራከሪያን ማስረጃ ጥሎ የትኛውንና የማንን ማስረጃ አለማቅረብ ምክንያት ውሳኔ እንደሰጠ የሚያስረዳን አላገኘንም። ማሸነፋችንን እንጂ ስለምንና በምን እንዳሸነፍን የሚያስረዳን አላገኘንም። ሌላው ቢቀር ባድመ የማን እንደሆነች ሁለቱም መንግስታት ለየህዝባቸው የሚነግሩትን፣ በውሳኔው ላይ ሊመሠርቱት አልፈቀዱም።</p>

<p>በአንድ በኩል ይህ ጉዳይ የወቅቱ አጀንዳ ሆኗል። የሳምንት ዕድሜ ያስቆጠረው የኮሚሽኑ ውሳኔ በህዝብ እጅ ባለመግባቱ፣ በብዙው ሰው ቋንቋ ካለመጻፉ ይልቅ በ"ማብራሪያዎች" በመግለጫዎች ምክንያት ይበልጥ ስውር ሆኗል። የማብራሪያ፣ የመግለጫ የሕዝብ ግንኙነትና የፕሮፖጋንዳ ሥራዎች ዓይነት ራሱ የሚደንቅ ባህርይ እየያዘ ነው። በተቃዋሚ ፓርቲ የሚሰጡ፣ በተቃዋሚ ፓርቲ ላይ የሚወጡ መግለጫዎችና መግለጫዎች አሉ። የፈረደባቸው የአገር ውስጥ ፕሬሶች ብቻ ሳይሆኑ የውጭዎችም ለተመሳሳይ "ዛቻ" ተዳርገዋል። ኢትዮጵያ ኤርትራን ስለማሸነፍዋ ዘገበ ከተባለ አንድ የአረብና የአረብኛ ጋዜጣ ትይዩ፣ የኢትዮጵያ አንዳንድ የግል ፕሬሶች ብሔራዊ ስሜት የሌላቸው ተብለው ተኮንነዋል። በዚህ መካከል የኢትዮ ኤርትራ የወሰን ዳርድንበር መረጃ የማግኘት የህዝብ መብት ላይ ብቻ ሳይሆን የህዝብ መብትና ነጻነት ዳርድንበር ላይ የሚያስፈራ አደጋ እያንዣበበ ነው።</p>

<p>በሌላ በኩል ደግሞ ይህንኑ የኢትዮ ኤርትራን የድንበር ውዝግብ መሠረት ያደረገ በህዝብና በመንግስት መካከል ያለ፣ ከወሰን ዳርድንበር ጋር፣ ከመብትና ከነጻነት "ዳርድንበር" ጋር የተያያዘ ጥያቄ አለ። መንግስት የድንበሩን ጉዳይ አስመልክቶ ምን አይነት ስምምነት ውስጥ ገባ? የገባው ስምምነት በምን አይነት የቀድሞና ነባር ውሎች ላይ የተመሠረቱ ናቸው? ምን ብሎ ተከራከረ? ምን ብሎ ሳይከላከል ቀረ? የህዝብ የመብትና የነጻነት ጥያቄዎች ናቸው።</p>

<p>ከዚህ አኳያ ይህን በወቅታዊ ጉዳይ ላይ የተመሠረተ የኢትዮ ኤርትራንየወሰን ኮሚሽን ውሳኔ የተመለከተ ሪፖርት ለማቅረብ ሞክረናል።ሙሉ ዘገባውን ውውው.አትሂኦፒአንረፖርተር.ቾም ዌብ ሳይት ይመልከቱ</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 14 ቀን 1994</a></p>

</body>
</html>	














