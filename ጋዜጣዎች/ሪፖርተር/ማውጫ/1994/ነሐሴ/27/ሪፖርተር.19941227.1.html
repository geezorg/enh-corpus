<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢትዮጵያዊው የአልቃይዳ አባል ሆኖ ተገኘ"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ኢትዮጵያዊው የአልቃይዳ አባል ሆኖ ተገኘ"</h1>


<p>የኢጣሊያ መንግሥት በኦሳማ ቢን ላደን ይመራል በሚባለው የአልቃይዳ ድርጅት ውስጥ አባላት በመሆን በሚሊዮን የሚቆጠር ገንዘብ ለአሸባሪ ድርጅቶች ሲልኩ ነበር ያላቸውን ኢትዮጵያዊያን አሕመድ ኢድሪስ ነስረዲንና የቱኒዚያ ዜጋ የሆነውን ዮሱፍ ናዳንን ገንዘብ እንዳያንቀሳቅሱ ማገዱን ሮይተርስ ባሰራጨው ዜና አመለከተ። የኢትዮጵያዊ አሕመድ ኢድሪስ ነስረዲን ስም በተመድ የአሸባሪዎች ዝርዝር ውስጥ አስቀድሞም የተያዘ እንደነበር የዜና አውታሩ አክሎ ገልጿል።</p>

<p>ሁለቱ ግለሰቦች 14 ድርጅቶችን በባለቤትነት ይመሩ ወይም በእነሱ ቁጥጥር ሥር ይንቀሳቀሱ እንደነበር የዘገበው ሮይተር በተለይም ለብዙ ዓመታት በባሃማስ ደሴቶች የሚገኙትን አኪዳ ባንክ እና ባንክ አልታዋንን በዳሬክተርነት ያስተዳድሩ እንደነበር አስታውቋል። እንደ ዘገባው በሁለቱም ባንክ የሚገኙ ደንበኞችና በፍልስጥኤም ሃማስ ድርጅት መካከል ግንኙነት ሳይኖር ነገር ግን በባንክ አልታዋን አማካይነት 60 ሚሊዮን ዶላር ለሃማስ እንደተላለፈ መረጃዎች አረጋግጠዋል ብሏል። </p>

<p>አልቃይዳ ከሀብታም ደጋፊዎቹ በዓመት 156 ሚሊዮን ዶላር እንደሚያገኝ የጠቀሰው ሮይተር ይኸው ድጋፍ በአሁኑ ወቅትም እንዳልተቋረጠ ምንጮቹን ጠቅሶ አስፍሯል።</p>

<p>አልቃይዳ ቢን ላደን ከግል ገንዘቡ በሚያወጣውና ከተለያዩ ድርጅቶችም በሚያገኘው የገንዘብ ድጋፍ የሚንቀሳቀስ ሲሆን፣ በዚሁ ድርጅት ስም በአሁኑ ወቅትም ከፍተኛ የንግድ ተቋማት በሰሜና አፍሪካ፣ በመካከለኛው ምሥራቅ፣ በአውሮፓና በኤስያ እንደሚገኙ የመንግሥት ምንጮችን ጠቅሶ ሬውተርስ ተዘግቧል። 15 አባላት ያሉት የተመድ የፀጥታው ም/ቤት በጃንዋሪ 16/2002 ከአልቃይዳ ጋር ግንኙነት አላቸው የሚባሉትን ተጠርጣሪዎች እንቅስቃሴ ለመግታት በሚል ማንኛውም የገንዘብ፣ የጉዞና፣ የጦር መሣሪያ እንቅስቃሴ ማእቀብ መጣሉ የሚታወስ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 27 ቀን 1994</a></p>

</body>
</html>	














