<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ሥዩም መሥፍን የኤፈርት ቦርድ ሊቀመንበር ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ሥዩም መሥፍን የኤፈርት ቦርድ ሊቀመንበር ሆኑ</h1>


<p>ባለፈው ማክሰኞ ነሐሴ 14 ቀን በመቀሌ ከተማ አክሱም ሆቴል በተካሄደው የኤፈርት (ትእምት) ምክር ቤት ስብሰባ አቶ ሥዩም መሥፍን የቦርዱ ሊቀመንበር ሆነው ሲመረጡ፣ የቦርዱ ሊቀመንበርና ሥራ አስኪያጅ የነበሩት አቶ ስብሐት ነጋ ሥራ አስኪያጅነቱን ብቻ እንዲይዙ ተደርጓል።</p>

<p>ኤፈርት በውስጡ በርካታ የኢንዱስትሪ የእርሻ፣ የንግድና የአገልግሎት ሰጪ ድርጅቶችን ያቀፈና በቢሊዮን የሚቆጠር ካፒታል ያለው ድርጅት መሆኑ ይታወቃል። ስለአካሄዱ፣ ስለትርፋማነቱ፣ ስለብድሩ፣ ስለትርፍና ኪሳራው ከውጭ ፍትሐዊ ያልሆነና በፖለቲካ ኃይል የሚታገዝ የሚል ተቃውሞ እየተሰነዘረበት ሲሆን በራሱ በህወሐትና በትግራይ ሕዝብ ስለኤፈርት ግልጽ አድርጉልን የሚል ጥያቄና ግፊት እየተነሳበት መሆኑን የሚገልጹ አሉ። የኤፈርት የውስጥ አዋቂዎች እንደገለጹት በህወሓት የተለያዩ ስብሰባዎች ስለኤፈርት ግልጽ የሆነ መረጃ ለሕዝብ እንዲሰጥ ሲጠየቅ ቆይቱዋል። የአቶ ስዩምና የአቶ ስብሐትን መመረጥ አስመልክቶ ስማቸው እንዳይገለጽ የፈለጉ የድርጅቱ ባለሙያዎች እንደገለጹት ከዚህ ምርጫና ሹመት በፊት ድርጅቱ ተመርምሮ ለሕዝብ መረጃው በይፋ መሰጠት ነበረበት።</p>

<p>ኤፈርት የሕዝብ ነው ተብሎ በኢንዶውመንት ስም እየተንቀሳቀሰ ቢሆንም የህወሐት አባላት ሳይቀሩ የድርጅቱን ትርፍና ኪሳራ የማያውቁ መሆናቸውን ምንጮቹ ገልጸዋል። እንዲያውም ሕዝብና ካድሬው ብቻ ሳይሆን የማዕከላዊ ኮሚቴ አንዳንድ አባላት ጭምር ስለኤፈርት ዝርዝር መረጃ የላቸውም ያሉት ምንጮቻችን ችግሩን አድበስብሶ ሊቀመንበር ከመቀያየር ይልቅ ችግሩን አድበስብሶ ሊቀመንበር ከመቀያየር ይልቅ ችግሩን አፍረጥርጦ ድርጅቱን ማስተካከል ይገባል የሚል አስተያየት ሰጥተዋል።</p>

<p>የቦርድ ሊቀመንበር ሆነው የተመረጡት አቶ ሥዩም ካላቸው ተደራራቢ ሥራዎች መካከል ጥቂቶቹ የውጭ ጉዳይ ሚኒስቴር፣ የኢትዮጵያ አየር መንገድ ቦርድ ሊቀመንበር፣ የሙገር ሲሚንቶ ቦርድ ሊቀመንበር፣ የአምቦ ውሃ ፋብሪካ ቦርድ ሊቀመንበር፣ የህወሓት ም/ሊቀመንበር፣ አሁን ደግሞ የኤፈርት ቦርድ ሊቀመንበር ናቸው። አንዳንድ ታዛቢዎች እንደሚሉት እንደዚህ ያለ ተደራራቢና ከፍተኛ ኃላፊነቶችን ሁሉ ለአንድ ሰው መስጠት ኢትዮጵያ ሰው እያላት እንደሌላት የሚያስቆጥር ከመሆኑም በላይ ሥራዎቹ ሁሉ በሚገባ እንዳይሠሩ የሚያደርግ ነው። አዲስ የተመረጠው የኤፈርት ቦርድ በዓመት ሁለት ጊዜ የሚሰበሰብ ሲሆን ምክር ቤት በአመት አንድ ጊዜ ይሰበሰባል።</p>

<p>በአሁኑ ጊዜ ኤፈርትን በቅርብ የሚያውቁትና የሚከታተሉት አቶ መለስና አቶ ስብሐት ሲሆኑ ቀደም ሲል የነበሩ የኤፈርት አመራሮች አሁን በቦታው የሉም። አቶ ስዬ አብርሃ ሲታሰሩ አቶ አርከበ ዕቁባይ፣ አቶ አባዲ ዘሙ፣ አቶ ቴዎድሮስ ሐጐስ፣ አቶ ሙሉጌታ ገ/ሕይወት የተባሉት የህወሓት ማዕከላዊ ኮሚቴ አባላት ከኤፈርት ወጥተው ወደ ሌሎች የሥራ ምድቦች ተዘዋውረዋል። አቶ ሥዩም መስፍን ለኤፈርት አመራር (ለቦርዱ) አዲስ ሰው ናቸው።</p>

<p>ሰኔ 3 ቀን 1994 በወጣው ጋዜጣችን አንድ ጸሐፊ ኤፈርት ከባንክ የተበደረው ብድር 1,05,20,49.0 ብር መሆኑን መግለጻቸውና የአዲስ አበባ ንግድ ምክር ቤትም የኤፈርት እንቅስቃሴ ሌሎችን ነጋዴዎች ከሥራ እያስወጣ ነው የሚል ቅሬታ ማሰማቱ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 20 ቀን 1994</a></p>

</body>
</html>	














