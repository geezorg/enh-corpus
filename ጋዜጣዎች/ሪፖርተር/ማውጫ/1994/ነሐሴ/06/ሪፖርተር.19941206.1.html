<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ንግድ ባንክ ሒሳቡን የሚመረምርለትን ኦዲት ሰርቪስ ትቶ ዓለም አቀፍ ጨረታ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ንግድ ባንክ ሒሳቡን የሚመረምርለትን ኦዲት ሰርቪስ ትቶ ዓለም አቀፍ ጨረታ አወጣ</h1>


<p>የኢትዮጵያ ንግድ ባንክ እስከ ሰኔ 23 ያለውን የዓመቱን ሒሳብ ዓለም አቀፍ ደረጃው በጠበቀ ሁኔታ ኦዲት የሚያደርግ ድርጅት ለማግኘት ዓለም አቀፍ ጨረታ አወጣ። እስከዛሬ ኦዲት የሚያደርገው የኦዲት ሰርቪስ መሥሪያ ቤት በመንግሥት ተፅዕኖ ይደረግበታል በሚል የአይ.ኤም.ኤፍ አስተያየት ባንኩን ኦዲት እንዳያደርግ ሆኗል። የልማት ድርጅቶች ኦዲት ሲያደርግ የቆየው የኦዲት ሰርቪስ ለረጅም ጊዜ የኢትዮጵያ ንግድ ባንክን ሂሳቢ ሲመረምር ቢቆይም በአይ.ኤም.ኤፍ ዘንድ ከመንግሥት ነፃ ነው የሚል እምነት ስላልተጣለበት ዓለም አቀፍ የኦዲት አገልግሎት ድርጅት እንዲመረምረው ተፅዕኖ ማድረጉን የዜና አቀባዮቻችን ገልፀዋል።</p>

<p>የአይ ኤም ኤፍ አባሎች በዚህ ሁኔታ ላይ ከኦዲት ሰርቪሱ ዋና ሥራ አስኪያጅ ጋር መምከራቸውንና ለማሳመን ባለመቻሉ የአገር ቤቱ የኦዲት ሰርቪስ እጁን እንዳያስገባ መደረጉ ታውቋል። አንዳንድ አስተያየት ሰጪዎች ግን አይ ኤም ኤፍ የኢትዮጵያ ንግድ ባንክ በሚፈልገው አቅጣጫ ለማስኬድ ለማመቻቸት ሀገራዊ ከሆነው የኦዲት ድርጅት ይልቅ የውጭዎቹን የመረጠው ሥራዬ ብሎ ነው ይላሉ።</p>

<p>በዚህ ጉዳይና የኦዲት ሰርቪስ በመንግሥት ተፅዕኖ ሥር ይወድቃል የሚለውን የአይ ኤም ኤፍ ጥርጣሬ እንዴት እንደሚያዩት ለመጠየቅ ዋና ሥራ አስኪያጁን ለማነጋገር ሞክረን በሥራ ብዛት ምክንያት ፈቃደኛ አልሆኑም። የኦዲት ሰርቪሱ የቦርድ ሊቀመንበር የጠቅላይ ኦዲተር ዋና ኦዲተር አቶ ለማ አርጋውም ሊያነጋግሩን ፈቃደኛ አልሆኑም። ስለሁኔታው ምንም አይነት መግለጫ አለመስጠታቸው የመንግሥት ተፅዕኖ አለበት የሚለውን የአይ ኤም ኤፍ ጥርጣሬ እንደማረጋገጥ እንዳይሆን ያሰጋል በማለት የጉዳዩን አቅጣጫ እንዲያብራሩልን የጠየቅናቸው ባለሙያዎች አስተያየታቸውን ሰጥተዋል። በተከታታይም ዓለም አቀፍ ብድርና ርዳታ የሚገኝባቸው የልማት ድርጅቶች ከእጁ እንዳይወጡ ከፍተኛ ጥረት እንደሚጠብቀው እነዚሁ ባለሙያዎች ገልፀዋል።</p>

<p>የኢትዮጵያ ንግድ ባንክ "ዘ ኢኮኖሚስት" በተባለው መጽሔት ላይ ባወጣው የጨረታ ማስታወቂያ የኦዲት አገልግሎት የሚሰጥ አለም አቀፍ ዕውቅና ያለው ድርጅት እንደሚፈልግ የገለፀ ሲሆን የኦዲት አገልግሎቱን ዓላማዎችም በአራት ነጥቦች ከፍሎ አስቀምጧል። የጨረታ ማስታወቂያው እንደሚለው አንደኛው የኦዲቱ ዓላማ እስከ ሰኔ 23 ያለውን የዚህን ዓመት ሒሳብ ዓለማቀፍ ተቀባይነት ባለው ደረጃ መዝጋት ነው። ሁለተኛው ዓላማም በዓለም አቀፍ የኦዲት አሠራር ደረጃ ማካሄድንና የኦዲተሮቹን አስተያየት ይጠይቃል። በአገሪቱ ደረጃ የባንኩ ቋሚና ተንቀሳቃሽ ንብረቶች ያሉበትን ሁኔታ መገምገምና ተያያዥ ሥራዎችን ማከናወን በሦስተኛነት የተጠቀሰ ዓላማ ነው። የጨረታ ማስታወቂያ በመጨረሻም አሸናፊው ድርጅት ባገኛቸው መረጃዎች ላይ በመመርኮዝ የይሁንታ ሐሳቦችን እንዲያቀርብ ይጠይቃል።</p>

<p>የጨረታ ሰነዱ ከማክሰኞ ነሐሴ 7 ቀን ጀምሮ በ4285 ብር (500 የአሜሪካ ዶላር) ለተጫራቾች የሚሰጥ ሲሆን የጨረታ ማስገቢያው የመጨረሻ ቀን መስከረም 3 ቀን 1995 ዓ.ም መሆኑ በማስታወቂያው ተጠቅሷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 6 ቀን 1994</a></p>

</body>
</html>	














