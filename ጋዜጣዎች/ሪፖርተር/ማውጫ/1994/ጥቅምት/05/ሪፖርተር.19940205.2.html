<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአጋር ድርጅቶች መሐከል ተከቶ የመስራት አዝማሚያ ይወገዳል፤ የፕሬስ ካውንስል ለማቋቋም ጊዜው አይደለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአጋር ድርጅቶች መሐከል ተከቶ የመስራት አዝማሚያ ይወገዳል፤ የፕሬስ ካውንስል ለማቋቋም ጊዜው አይደለም</h2>


<p>በኢህአዴግ አጋር ድርጅቶች መሐከል ድጋፍ ሰጥቶ አቅም ከማጎልበት ይልቅ ተክቶ የመስራት አዝማሚያ ይታይ እንደነበር የህወሓት የኢህአዴግ ሊቀመንበር የሆኑት ጠቅላይ ሚኒስትር መለስ ዜናዊ አመኑ።</p>

<p>ለተወካዮች ምክር ቤት ባቀረቡት ሪፖርትና ውይይት ላይ ለተወካዮች እንዳስረዱት በአጋር ድርጅቶች መሀከል ተክቶ የመስራት አዝማሚያ መወገድ እንዳለበትና በድርጅት ድረጃ አቋም የተወሰደበት መሆኑን ገልፀዋል።</p>

<p>በቀደምቶቹ ህወሓት ማዕከላዊ ኮሚቴ አባላት መሐከል መከፋፈሉ ከመፈጠሩ በፊት በተለይ ለኦህዴድና ለኢህአዴግ የህወሓት ማዕከላዊ ኮሚቴ አባላት ተመድበው መስራታቸው ይታወሳል። ጠቅላይ ሚኒስትር መለስ በተወካዮች ምክር ቤት እንደተናገሩት የፕሬስ ካውንስል በኢትዮጵያ ውስጥ ለማቋቋም ጊዜው አለመሆኑን ተናግረዋል። አሁን ባለው ሁኔታ የፕሬስ ካውንስል ለማቋቋም መጠናት ያለበት ጉዳይ መሆኑን እንደሚያምኑበት ገልፀዋል።</p>

<p>አቶ መለስ የግል ሚዲያዎቹን በአራት ደረጃ ከፍለው ለምክር ቤቱ ተናግረዋል። የህገወጥ ድርጅቶች ልሳኖች፣ የድርጅቶች ልሳን ሳይሆኑ ግን ህግ መጣስን እንደአቅጣጫ የያዙ፣ በበሬ ወለደ ተረት የተዘፈቁና የኢህአዴግን ፖሊሲ በጥብቅ እየተቃወሙ ሕግ ሳይጥሱና የድርጅት ልሳን ሳይሆኑ የሚሰሩ «ግን በጣም ጥቂት» ሲሉ ከፍለዋቸዋል። እንደጠቅላይ ሚኒስትሩ እምነት እንደእስካሁኑ አሰራት የግል ሚዲያዎችን በአንድ ላይ መፈረጅ እንደማይገባና ከበጣም ከጥቂቶቹ ጋር አመለካከታቸውን አስተካክለው መንግሥት የሚያወጣቸውን መግለጫዎችና መረጃዎችን የሚያገኙበት እድል እንደሚኖር ተናግረዋል።</p>

<p>በዚህ ዙሪያ ያነጋገርናቸው ባለሙያዎች እንደሚሉት ማንኛውም መረጃ የማግኘት የሁሉም ፕሬስ መብት ሆኖ ሳለ አቶ መለስ ለመረጡትና ለፈለጉት ብቻ «መረጃና ቃለመጠይቅ ይሰጣል» ማለታቸው ሕገወጥ ነው ሲሉ ተችተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 5 ቀን 1994</a></p>

</body>
</html>	
