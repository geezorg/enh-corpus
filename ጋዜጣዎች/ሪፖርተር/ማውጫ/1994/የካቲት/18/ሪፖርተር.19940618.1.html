<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቡና ዋጋ መውደቅ የኢትዮጵያ ኢኮኖሚ አደጋ ላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቡና ዋጋ መውደቅ የኢትዮጵያ ኢኮኖሚ አደጋ ላይ ነው</h1>


<p>በቡና ዘርፍ ላይ በተከሰቱ ችግሮች ላይ በተለያዩ ምክንያቶች የሚመለከታቸውን የመንግስት አካላት እርምጃ ባለመውሰዳቸው ችግሩ ተባብሶ ከአምራቹና ከላኪው አልፎ ተርፎ ሀገራችን በምታገኘው የውጭ ምንዛሪ ላይ ተፅእኖ በማሳደሩ በኢትዮጵያ ኢኮኖሚ ላይ ከፍተኛ አደጋ ማንዛበቡ ተገለፀ። ኢትዮጵያ ከዓለም በቡና ምርት 10ኛ በቡና ኤክስፖርት 12ኛ ደረጃንየያዘች ሲሆን በያዝነው በጀት ዓመት 20 ሚሊዮን ከረጢት የቡና ክምችት ለመያዝም ትገደዳለች።</p>

<p>ለዚህም ሲባል በጅማ ከየካቲት 9-10 ቀን 1994 ዓ.ም በተካሄደው «ትኩረት ለቡናችን» ኤክስፖ ላይ መንግስት ለኤክስፖርት ንግድ በተለይም ለቡናው ዘርፍ ትኩረት መስጠት እንዳለበት ተገልፆ ካሁን በኋላ በቡናው ዘርፍ የተከሰቱ ችግሮችን ለመፍታት የቡናና ሻይ ባለሥልጣን በአፋጣኝ እንቅስቃሴ እንዲያደርግ ኃላፊነት ተሰጥቶታል። በኤክስፖርት ላይ ወሳኝ የሆኑ የመንግስት አካላት ባለመገኘታቸው በኤክስፖ ተሳታፊዎች ዘንድ ቅሬታን ፈጥሯል።</p>

<p>በተካሄደው አውደ ጥናት ላይ ንግግር ያደረጉት የኢትዮጵያ ንግድ ም/ቤት ፕሬዚዳንት አቶ ብርሃነ መዋ ዘመኑ የግሎባላይዜሽን በመሆኑ አለማችን ወደ አንድ ትንሽ መንደር እየተለወጠች ባለችበት ወቅት ሁኔታዎች በፈጣን ለውጥ ላይ እንደሚገኙ ጠቅሰው የአለም አቀፍ የንግድ እንቅስቃሴዎች በበለፀጉት አገሮች ቁጥጥር ሥር በመውደቃቸው የተነሳ በማደግ ላይ ያሉት ሀገሮች በዚህ ሁኔታ እየተጐዱ እንደሆነም ተናግረዋል።</p>

<p>በዓለም አቀፍ የቡና ገበያ ላይ የዋጋ ማሽቆልቆል በመድረሱ የተነሳ ለዘመናት የኢኮኖሚያችን የጀርባ አጥንት የሆነው ቡናችን አደጋ ላይ መሆኑን አቶ ብርሃነ አያይዘው ገልፀዋል። ሌሎች ቡና አምራች አገሮች ሁኔታውን በመቆጣጠር በመንቀሳቀስ ላይ እንዳሉ የጠቀሱት አቶ ብርሃነ መንግሥት በቡና ላይ የተከሰተውን ችግር ለመቅረፍ እርምጃ እንዲወስድ አሳስበዋል።</p>

<p>በአንድ ወቅት በደረቅ ቼክ በተነሳው ችግር ምክንያት ለነጋዴዎችና ለማህበራት እስከ አሁን ያልተመለሰ 50 ሚሊዮን ብር በመኖሩ በንግዱ ላይ ጫና እንደፈጠረና ደረቅ ቼክ ሰጡ በተባሉት ሰዎች ላይ እርምጃ አልተወሰደም በማለት የኦሮሚያ ግብርና ቢሮ የሰዎቹን ስም ዝርዝር አውጥቷል።</p>

<p>«በቡና ገበያ ላይ የተከሰቱ ችግሮች» በሚል ርዕስ ጥናታዊ ፅሁፍ ያቀረቡት የኢትዮጵያ ቡና ላኪዎች ማህበር ዋና ፀሐፊ አቶ ጌትነት ከልክሌ «አሁን በቡና የውጪ ገበያ ላይ የታየው የዋጋ ማሽቆልቆልና ችግሮቹ በኢትዮጵያ ላይ ብቻ የመጣ አይደለም፤ በሁሉም ቡና አምራቾች ላይ ነው። ነገር ግን ሌሎች ሀገሮች የሚለዩት ለተከሰተው ችግር መፍትሄ በመስጠታቸው ነው» ሲሉ ይገልጻሉ። </p>

<p>በአውደ ጥናቱ ላይ የተነሱት አስተያየቶች እንደሚያመለክቱት ገበሬው አሁን ከተደረገበት ችግር እንዲያገግም ድጎማ ይሰጠው ሲሉ በሌላ በኩልየአገራችን አቅም የቡና ገበሬዎችን መደጎሙ የማይቻል መሆኑን ገልፀው ድጋፍ መስጠት ብቻ ሳይሆን ከማምረት እስከ አላላክ ድረስ ቀልጣፋ አገልግሎት መስጠትም ድጎማ ነው፤ የምርታማነትና አቅም ማሳደግ ጥራት ያለው ምርት እንዲያመርት ራሱ ማገዝ እንደሆነ ገልፀው የፕሮሞሽን ሥራ ፍፁም አልተሰራም የሚሉ ቅሬታዎችን አቅርበዋል።</p>

<p>ጥራትን በተመለከተ ለመቆጣጠርና ለመከታተል ኃላፊነትና ሥልጣን የተሰጠው ለቡናና ሻይ ባለስልጣን ሆኖ ሳለ ሥልጣኑ በመሸራረፉ መሥራት እንዳልቻለና ፈቃዱ በሌላ መሥሪያ ቤት መስጠቱ፣ የደረቅ ቼክ መጠቀም እንዲቻል ቀዳዳ እንደከፈተ በባለስልጣኑ ተገልጿል።</p>

<p>ባንኮች ለቡና ገበሬዎች ብድር በመስጠት ረገድ መስፈርቱን ላሟላ ገበሬ ብድሩ እንደሚሰጥና ያለመያዣ ለገበሬዎች ብድር ሰጥቶ ክፍያውን መሰብሰቡ እንዲሚያዳግት፤ የቡና አለም አቀፍ ገበያ ሁኔታዎች አሁን ያለው ችግር ሊቀጥል የሚችል በመሆኑ ብድር መስጠቱ አስተማማኝ እንዳልሆነ፣ ተበድረው መክፈል ያልቻሉና ተጨማሪ ብድር የሚጠይቁ ተጨማሪ ኮላተራል ካላቸው እንደሚሰጣቸው ጠቅሰው፣ ብድሩን መመለስ ባልቻሉትም ላይ በህጉ መሠረት እርምጃ እንደሚወሰድ ገልፀው ደንበኞቻቸው ከስረው ንብረታቸው እንዲሸጥ የማይፈልጉና ዓላማቸው ልማትን ለማምጣት መሆኑን አበክረው ገልፀዋል።</p>

<p>ሌሎች የቀረቡት ፅሁፎች የቡና ምርትና የፖሊሲ አስፈላጊነት በሚል ከቡናና ሻይ ባለስልጣን እና ከኢትዮጵያ የወጪ ንግድ ማስፋፈያ ኤጀንሲ ተወካዮች ሲሆን የአለም አቀፍ የቡና ገበያና አሁን ያለበት ገጽታና ኢትዮጵያ በቡና ምርትና ገበያ ያላትን ቦታ በትክክል ያስቀመጠ ሲሆን የሌሎች አገሮች ልምድም ተካቱዋል። ቡና በኢኮኖሚ ልማት ውስጥ ያለውን ቦታ በተዘዋዋሪና በቀጥታ 25 በመቶ የአገራችንን ሕዝቦች ያቀፈ መሆኑና 60 በመቶ ከውጪ ንግድ የሚገኘውን የውጭ ምንዛሬ ሰለሚሸፍን ትኩረት ተሰጥቶት የተለየ ፖሊሲ ሊወጣለት ይገባል በማለት ያጠቃልላል።</p>

<p>የኢትዮጵያ የወጪ ንግድ ማስፋፊያ ኤጀንሲም ጥናት በማድረግ በዘርፉ ላይ የተከሰቱ ችግሮችን ለመቅረፍ በመንቀሳቀስ ላይ እንደሚገኝ ተገልጿል።</p>

<p>በመጨረሻም የፕሮሞሽን ሥራ የእያንዳንዱ ዜጋ ሁሉ ኃላፊነት እንደሆነና በተለይ በዚሁ የተቋቋመው መ/ቤት አቅሙን አጠናክሮ መግባት እንዳለበት ተጠቅሶ በአንድ በኩል የቡናን ምርት በጥራትና በብዛት በማምራት አማራጭ ገበያዎች ውስጥ የመግባት ሁኔታ ሲሆን በሌላ በኩል በአንድ ወጪ ምርት ላይ ጥገኛ መሆኑ አደጋኝነቱ የአሁኑ ችግር አመላካች መሆኑን ገልጿል።</p>

<p>በመጨረሻም በየውይይቱ መካከል የባለቤትነት ጥያቄ እና በቡና ዘርፍ ተከሰቱ ለተባሉት ችግሮች መፍትሄ ለመስጠት ለመንግሥት ኃሳብ ለማቅረብ የፕሮሞሽን ሥራ ለመሥራት ወዘተ አንድ አካል እንዲቋቋም ስምምነት ላይ ተደርሶ የቡናን ዘርፍ በተመለከተ ኃላፊነትና ስልጣን የተሰጠው ለቡናና ሻይ ባለስልጣን በመሆኑ በአጭር ጊዜ ውስጥ ከዘርፉ ጋር ቀጥተኛ ግንኙነት ካላቸው መንግሥታዊና ከግል ሴክተር የተውጣጣ አንድ ታስክ ፎርስ በማቋቋም በጋራ እንቅስቃሴ እንዲጀምር ኃላፊነት ተሰጥቶታል።</p>

<p>ይህ በእንዲህ እንዳለ የአለም የቡና ዋጋ ማሽቆልቆሉ የኢትዮጵያን የውጭ ምንዛሪ ክምችት በከፍተኛ ሁኔታ እንደጐዳው የኢትዮጵያ ብሔራዊ ባንክ ቃል አቀባይ ለአንድ የውጭ የዜና አውታር በሰጡት መግለጫ አስታወቁ።</p>

<p>ምንም እንኳን ከኤርትራ ጦርነት በኋላ የኢትዮጵያ ኢኮኖሚ እያንሰራራና የውጭ ምንዛሪ ክምችታችን እያደገ የመጣ ቢሆንም አሁን በደረሰው የቡና ገበያ ውድቀት ከፍተኛ ተፅዕኖ አድርሷል።</p>

<p>እንደባንኩ ቃል አቀባይ መግለጫ የሀገሪቱን የውጭ ምንዛሪ 60 በመቶ የያዘው ቡና መሆኑ ሲታወቅ የቡና ዋጋ መውደቅ ደግሞ በአገሪቱ የውጭ ምንዛሪ ላይ ምን ያህል ተፅዕኖ ሊያደርስ እንደሚችል ግልፅ መሆኑን አስረድተው «የቡና ዋጋ በግማሽ ወርዷል፤ ስለዚህም በውጭ ምንዛሪያችን ላይ የሚያደርሰው ተፅዕኖ ከፍተኛ መሆኑ ሊታወቅ ይገባል» ብለዋል።</p>

<p>«የውጭ ምንዛሪያችን በያዝነው ዓመት እያደገ የመጣው ለጋሽ ሀገሮችና የአለም የገንዘብ ድርጅቶች፣ እንዲሁም የዓለም ባንክና የአውሮፓ ህብረት የገንዘብ ዕርዳታና ብድራቸውን ከጦርነቱ በኋላ እንደገና በመጀመራቸው ነው» ያሉት ቃል አቀባዩ «ይሁንና ከውጭ ምንዛሪ ገበያችን አንፃር ስናየው ግን በግማሽ ያህል መቀነሱ እየታየ ነው» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 18 ቀን 1994</a></p>

</body>
</html>	














