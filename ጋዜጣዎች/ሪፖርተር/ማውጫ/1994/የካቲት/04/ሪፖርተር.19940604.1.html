<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አይ. ኤም. ኤፍ የንግድ ባንክን እየመረመረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አይ. ኤም. ኤፍ የንግድ ባንክን እየመረመረ ነው</h1>


<p>የዓለም አቀፉ የገንዘብ ድርጅት (አይ.ኤም.ኤፍ) የኢትዮጵያ ንግድ ባንክ ያለበትን ሁኔታ ለማጣራት ካለፈው ሰኞ ጀምሮ በአስቸኳይ ወደ ኢትዮጵያ ልዑካኑንን ልኮ እያነጋገረ መሆኑ ታውቋል።</p>

<p>አይ.ኤም.ኤፍ በተለያየ ምክንያቶች ወደ ኢትዮጵያ መምጣቱ የተለመደ ቢሆንም የአሁኑ አመጣጡ ግን አስቸኳይ መልክት ተልዕኮ መሆኑ ተገልጿል። በኢትዮጵያ ንግድ ባንክ ያሉ የታመኑ ምንጮቻችን እንደሚሉት አይ.ኤም.ኤፍ ይዟቸው ከመጣቸው ሦስት ዐበይት አስቸኳይ ጉዳዮች አንዱ የኢትዮጵያ ንግድ ባንክን ያስተዳድራሉ የተባሉት ሕንዶች አለመምጣት ለምን እንደሆነ ለመመርመር ነው። ሁለተኛው ምክንያት ያልተሰበሰው ብድር ከጊዜ ወደ ጊዜ ይቀንሳል ተብሎ ሲጠበቅ ይባስ ብሎ በያዝነው ዓመት ከ30 በመቶ ወደ 42 በመቶ ከፍ የማለቱን መንስኤን ለመመልከት ነው። የአሁኑ ያልተመለሰ ብድር ቁጥር ጤናማ አይደሉም የተባሉት ብድሮች ሁሉ ተጠቃለው ሲሆን በተጣራ ሁኔታ ከታየ ግን ከዚህም በላይ ሊያድግ እንደሚችል ተገልጿል። በተለይ ለፕሮጀክቶች የተሰጡ ብድሮች መመለስ የሚጀምርበት ጊዜ አሁን ሆኖ ሳለ ያለመመለስ ሁኔታ እየታየ በመሆኑ ባንኩን ወደ ባሰ ችግር ሊያስገባው እንደሚችል ምንጮቻችን ገልፀዋል።</p>

<p>ሦስተኛው ምክንያት ዋና ዋና የባንክ ሃላፊዎች ስለታሰሩ የማኔጅመንት ቀውስ ይኖራል ብሎ በማመኑንና አዲስ የተሾሙት ምን ያህል ሊወጡት እንደሚችሉ ብቃታቸውን ለመመርመር ነው ተብሏል።</p>

<p>ይኽን አስመልክተን ያነጋገርናቸው የባንክ ባለሙያዎች እንደገለፁት ከሆነ በቅድሚያ መንግሥት በተለይም ብሔራዊ ባንክ ያለውን የባንክ ችግር እንደቀላል ነገር ቢወስዱትም አይ.ኤም.ኤፍ ግን በቀላሉ ባለማየቱና ያሳሰበው በመሆኑም በራሱ ባለሙያዎች ለማየት መፈለጉን ገልፀዋል።</p>

<p>በተጨማሪም ጠንካራ ኢኮኖሚ ያለጠንካራ የፋይናስ ተቋም ሊታሰብ እንደማይችል እየታወቀ በባንኩ ያለውን ችግር ለመፍታት ከመጣር ይልቅ መሸፋፈኑ ለግብር ከፋዩ ገንዘብ ደንታ አለመስጠት መሆኑን ጠቁመዋል።</p>

<p>የውጭ ባንኮች ወደ ኢትዮጵያ የማይመጡበት ምክንያት ያገሩ ባንኮች ውድድሩን የማይችሉት ሆነው ሳይሆን ለንግድ ባንኩ ችግር መፍትሔ አለመፈለግ ነው። ምክንያቱም በዚህ ሁኔታ ከገቡ በመጀመሪያና ከሁሉም በላይ የሚጎዳው የኢትዮጵያ ንግድ ባንክ ነው። የአይ.ኤም.ኤፍ መምጣት ውጤት ምን ሊሆን ይችላል? ብለን ለጠየቅናቸው ባለሙያዎቹ ሲመልሱ ቁርጥ ያለመልስ ለመስጠት እንደሚያስቸግር ገልፀው ነገር ግን ኢትዮጵያን ወደ ተጨማሪ ግዴታና ውል የሚያገባ ሁኔታ ሊከተል እንደሚችል ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 4 ቀን 1994</a></p>

</body>
</html>	














