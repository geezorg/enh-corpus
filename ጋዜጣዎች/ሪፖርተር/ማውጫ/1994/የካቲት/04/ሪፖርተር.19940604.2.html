<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የገቢዎች ቦርድ የሻረው መመሪያ በጅዳና አካባቢው የሚኖሩ ኢትዮጵያዊያንን አስቆጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የገቢዎች ቦርድ የሻረው መመሪያ በጅዳና አካባቢው የሚኖሩ ኢትዮጵያዊያንን አስቆጣ</h2>


<p>የኢትዮጵያ የገቢዎች ቦርድ ሚኒስቴር ወደ አገራቸው ጠቅልለው ለሚገቡ ኢትዮጵያውያን ከቤት መኪና ጀምሮ ሌሎችምን የቤት ቁሳቁሶችን ጨምሮ ከቀረጥ ነፃ እንዲያስገቡ ያወጣውን ደንብ ሁለት ወር ሳይሞላ መሻሩ በጅዳና አካባቢዋ የሚኖሩ ኢትዮጵያዊያንን አስቆጣ።</p>

<p>በመመሪያው ላይ በተፈጠሩ አንዳንድ የቃላት ግድፈቶች ምክንያት ዝርዝሩ ላይ ስህተት መፈፀሙን በመጥቀስ የገቢዎች ቦርድ ሚኒስቴር መመሪያውን በመሻሩ የአካባቢው ኮሚኒቲ (ማህበረሰብ) አመራር አካላትም እንደሚቃወሙትና በቆንሲላው ጽ/ቤት በኩል ለጠቅላይ ሚኒስትር ቢሮ ደብዳቤና አማራጭ የመፍትሄ ሀሳብ ለማቅረብም በዝግጅት ላይ መሆናቸውን አስታውቀዋል።</p>

<p>ስማቸው እንዳይጠቀስ የጠየቁት በጅዳ የሚኖሩ ኢትዮጵያውያኑ እንደሚሉት የመጀመሪያውን መመሪያ መሰረት አድርገው የመኖሪያ ፈቃዳቸውን ሰርዘው የቤት መኪናና ዕቃ ገዝተው ወደ አገር ለመግባት እየተዘጋጁ ባሉበት ሰዓት ይህ መፈጠሩ ለፍተን መና አድርጐናል በማለት መንግስት አዲሱን ተለዋጭ መመሪያ መልሶ እንዲያጤነው ጠይቀዋል።</p>

<p>አንድ መመሪያ ሲወጣ በጥናት ተደግፎ መሆን ነበረበት ያሉት የኮሚኒቲው ሊቀመንበር አቶ መሀመድ ያሲን አብዱ የመጀመሪያውን መመሪያ መሰረት አድርገው መኖሪያ ፈቃዳቸውን ሰርዘውና የመኖሪያ እቃቸውን ገዝተው ወደ አገር ቤት ለመግባት የተዘጋጁ ሰዎች እንዳሉ ጠቅሰው በቃላት ስህተት ተብሎ የተለወጠው መመሪያ መልሶ መንግስት እንዲያጤነው የማህበረሰቡ አመራር አባላት መደበኛ ስብሰባ አድርገው የመፍትሄ ሀሳብ የሚሉትን በቆንስላው ጽ/ቤት በኩል ለጠቅላይ ሚኒስትር ቢሮ ለመላክ ዝግጅት ላይ መሆናቸውን ጂዳ ለምትገኘው ሪፖርተራችን ተናግረዋል።</p>

<p>እንደ አቶ መሀመድ ገለፃ ከዓመት በፊት ጠቅላይ ሚኒስትር መለስ ዜናዊ አካባቢውን በጐበኙበት ወቅት የጂዳና አካባቢዋ ማህበረሰብ መሰረታዊ ጥያቄዎች በጽሁፍ እንዲቀርቡ ባዘዘበት ወቅት ከጥያቄዎቻቸው መካከል በተለይ ጠቅልለው ወደ ሀገር የሚገቡ ዜጐች የስራ መኪናዎችና ሀገር ውስጥ ለስራ የሚውሉ መለስተኛ ማሽነሪዎች ከቀረጥ ነፃ እንዲገቡ የሚመቻችበት ሁኔታ ዋናውና አንዱ እንደነበር በመጥቀስ የቤት መኪና ከቀረጥ ነፃ እንዲሆን ሲፈቀድ እንደ አንድ ተስፋ አይተውት ስለነበር ለዝርዝር ጥያቄዎቻቸውም መልስ በመጠባበቅ ላይ እንደነበሩም ተናግረዋል።</p>

<p>ሁለት ወር ያልሞላውን መመሪያ ለመሻር ጥር 1994ዓ.ም በቆንስላው ጽ/ቤት ቢሮ ላይ የተለጠፈው ማስታወቂያ «በመመሪያው ላይ በተፈጠሩ የቃላት ግድፈቶች ምክንያት ዝርዝሩ ላይ ስህተት መፈፀሙን የገቢዎች ቦርድ ሚኒስቴር አሳውቆናል» በማለት «በዚህም መሰረት አንድ የግል አውቶሞቢል ከስደት ለሚመለሱ ምድብ 2 ና 3 ከቀረጥ ነፃ እንደሚገባ የተገለፀው ስህተት መሆኑን እየጠቆምን አስፈላጊው ቀረጥና ታክስ ተከፍሎበት የሚገባ መሆኑን እናሳውቃለን። በዝርዝሩ ላይ የተደረጉ ሌሎች ማስተካከያዎችን በኮሚቴው ጽ/ቤት በኩል ማግኘት የሚቻል መሆኑን በተጨማሪ እንገልፃለን» ይላል።</p>

<p>በሚኒስቴር ጌታቸው በላይ ተፈርሞ ተሻሽሎ የወጣው መመሪያ በበኩሉ «በተራ ቁጥር 49 የግል አውቶሞቢል ለስደተኞች ሲሆን አስፈላጊው ቀረጥና ታክስ ተከፍሎ የሚገባ ይሆናል። ሌሎች የመብቱ ተጠቃሚዎች ከቀረጥ ነፃ የማስገባቱን ብቸኛ መብትም የተፈቀደው በውጭ አገር በኢትዮጵያ ኤምባሲዎች በዲፕሎማት ደረጃ ሲያገለግሉ ለቆዩና በተለያዩ ስራዎች የዲፕሎማቲክ ፓስፖርት ለተሰጣቸው ኢትዮጵያውያን ብቻ እንደሆነ ያስረዳል።</p>

<p>በጅዳና አካባቢዋ ወደ መቶ ሺህ የሚጠጉ ኢትዮጵያውያን እንደሚኖሩ ከገለፃው ለመረዳት ተችሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 4 ቀን 1994</a></p>

</body>
</html>	














