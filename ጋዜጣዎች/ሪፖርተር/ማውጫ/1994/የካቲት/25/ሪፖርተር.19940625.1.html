<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዲፕሎማሲና የፖለቲካ ጣልቃገብነት ከሌለ በቀር ኢትዮጵያ በድንበር ውሳኔ ታሸንፋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዲፕሎማሲና የፖለቲካ ጣልቃገብነት ከሌለ በቀር ኢትዮጵያ በድንበር ውሳኔ ታሸንፋለች</h2>


<p>የኢትዮጵያ የውጭ ጉዳይ ሚ/ር አቶ ሥዩም መስፍን ለኢህአዴግ የፓርላማ አባላት ባለፈው ረቡዕ በሰጡት መግለጫ፣ የኢትዮ-ኤርትራን የድንበር ውዝግብ አስመልክቶ ጉዳዩን እየተመለከተ ያለው የሄግ የድንበር ኮሚሽን የኢትዮጵያን መከራከሪያ ነጥብና ማስረጃ ተቀብሎ ውሳኔ እንደሚሰጥ እምነት እንዳላቸውና ከዚህ ውጭ ውሳኔ ሊወሰን የሚችለው ፖለቲካዊና ዲፕሎማሲያዊ ጣልቃ ገብነት ሲኖር ብቻ ነው ብለዋል።</p>

<p>ከየካቲት 4 እስከ የካቲት 19 ቀን 1994 ዓ.ም ከ400 በላይ የሆኑ የኢህአዴግ የፓርላማ አባላት በተካሄደው የሁለት ሣምንት ግምገማ ማጠቃለያ ረቡዕ የካቲት 19 ከ9 እስከ 12-30 በዚሁ የፓርላማ አዳራሽ ባደረጉት ገለፃ ሻዕቢያ አሸንፌያለሁ እንኳን ደስ ያላችሁ እያለ በውሸት ቢናገርና የኢትዮጵያ የግል ፕሬሶችም መሬታችን ለኤርትራ ተሰጠ እያሉ ቢፅፉም ኢትዮጵያ በቂ መከራከሪያና ማስረጃ ለድንበሩ ኮሚሽን አቅርባ በአሸናፊነት እንደምትወጣ ገልፀዋል። አቶ ሥዩም ከሄግ የሚጠብቁት «አንተም ተው አንተም ተው» የሚል ውሳኔና የፖለቲካ ተልዕኮ መፈፀም ሳይሆን የህግና የዳኝነት ውሳኔ መሆኑን አመልክተዋል።</p>

<p>አቶ ሥዩም በኮሚሽኑ ኢትዮጵያን ወክለው ከሚከራከሩት የህግ ባለሙያዎች ከ5 ሺህ በላይ ዶክመንቶች እንዳቀረቡና ከ1992 ሰኔ ወር ጀምሮ በዚህ ጉዳይ ላይ በከፍተኛ ትኩረት ሲዘጋጅ መቆየታቸውን ተናግረዋል። በተጨማሪም ኢትዮጵያን ወክለው የሚከራከሩት የህግ ባለሙያዎች በዚህ ጉዳይ ከ30 ዓመት በላይ ልምድ ያላቸው መሆናቸውን አስረድተዋል።</p>

<p>በዚሁ የሦስት ሰዓት ተኩል ውይይት የኢህአዴግ የፓርላማ አባላት በርካታ ጥያቄዎችን ለአቶ ሥዩም አቅርበው መልስ ተሰጥቱዋቸዋል። ሂደቱን አስመልክቶ ለምን እስካሁን ድረስ ሳይገለፅልን ቀረ የሚል ጥያቄ ቀርቦላቸው አቶ ሥዩም ሲመልሱ ያልተገለፀበት ምክንያት ጉዳዩ በፍ/ቤት የተያዘ ስለሆነ አስፈላጊ ያልሆነ ጫና በፍ/ቤቱ ላይ እንዳናሳድር ብለን ነው ብለዋል።</p>

<p>ከዚህ በተጨማሪ የኢትዮጵያ ሕዝብ 65 ሚሊዮን ሕዝብ ሆኖ እያለ የባህር ወደብ ለምን እንዳይኖረው ይደረጋል፤ የአሰብ ጉዳይስ ለምን አይነሳም የሚሉ ጥያቄዎችን አንስተው ነበር። አቶ ሥዩም ይህን ጉዳይ ሲመልሱ ምናልባት በሌላ ምዕራፍ ሊነሳ ይችላል አሁን ግን አይነሳም ብለዋል።</p>

<p>ከዚህ በተጨማሪ ጉዳዩ የሚታየው በቅኝ ግዛት ውሎች ላይ ተመስርቶ ከሆነ አምስት ሺህ ዶክመንቶች መቅረብ ለምን አስፈለገ የሚል ጥያቄም ተነስቶ ነበር።</p>

<p>በዚህ ውይይት ወቅት የተነሳው ሌላው አብይ ጥያቄ የሁለቱ ሀገር የሃይማኖት መሪዎች የጉብኝት ልውውጥ ማድረጋቸው የኖርማላይዜሽን መጀመር ምልክት ነው ወይ? ለተባለውም። አቶ ሥዩም ሲመልሱም የሃይማኖት መሪዎች የሄዱት በራሳቸው ተነሳሽነትና ፍላጎት እንጂ መንግስትን ወክለው ወይም ልኳቸው አይደለም በማለት መልሰዋል።ምናልባት አካሄዳቸው ሕዝብ ለሕዝብ ለሚደረግ ግንኙነት በር ለመክፈት የሚረዳ ሊሆን ይችላል እንጂ የመንግስት ለመንግስት ግንኙነት በር ክፍት አይደለም ሲሉ አስረድተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 25 ቀን 1994</a></p>

</body>
</html>	














