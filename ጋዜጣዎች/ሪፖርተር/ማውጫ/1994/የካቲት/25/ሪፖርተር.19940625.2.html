<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአዴግ የፓርላማ አባላት ግምገማ ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢህአዴግ የፓርላማ አባላት ግምገማ ተጠናቀቀ</h1>


<p>ተሃድሶ አልተካሄደበትም ተብሎ ከየካቲት 4 እስከ 19 ቀን 1994 ድረስ በአቶ በረከት ስምዖንና በአቶ ሙሉጌታ አለምሰገድ እንዲሁም በሌሎች አመራሮች አማካይነት ሲካሄድ የቆየው የኢህአዴግ የፓርላማ አባላት ግምገማ እና ሂስና ግለሂስ ከፓርላማው ተልዕኮ አኳያ ሳይሆን በዕለት ተዕለት መስተዳድራዊና የርስ በርስ ግንኙነት ላይ በማተኮር ዋናውን ችግር ሳያይ ተጠናቀቀ።</p>

<p>ግምገማው ሲጀምር የሚያተኩርባቸው ጉዳዮች ብሎ የተነሳባቸው አራት ነጥቦች ጥገኝነት፣ ፀረ-ዲሞክራሲ፣ ትምክህተኝነትና ጠባብነት ነበሩ። በዚህ አንፃርም ከ400 በላይ የኢህአዴግ አባላት በፓርላማው ቢኖሩም ጠቅላላ ግምገማው፣ ሂሱና ግለሂሱ በአሥራ ሁለት ሰዎች ጉዳይ ላይ ያተኮረ ነበር። የእነሱም ቢሆን ከፓርላው ተልዕኮ አኳያ ስላልነበረ በርካታ ተሳታፊዎች ቅሬታቸውን ገልፀዋል።</p>

<p>ሂደቱም በዕለት ተዕለት ጉዳዮች ላይ ያተኮር በመሆኑና አጠቃላይ የፓርላማው አመለካከት፣ አቅጣጫ ሕገመንግስቱ በመተግበር ላይ ያለውን የፓርላማ አባላት ሚና ለሕገ መንግስቱ፣ ለመረጣቸው ሕዝብ፣ ለሕሊናቸው ያላቸውን ታማኝነት ከመመርመር አቅጣጫ አለመሆኑ ቀጣዩ ጉዞው እንዲጠናከር፣ ከሥህተት እንዲታረም፣ ፓርላማዊ ሚናዊን እንዲጫወት የሚያግዘው አይደለም ብለዋል።</p>

<p>በዚህ ግምገማ በዋነኛነት የታዩት አፈጉባኤ ዳዊት ዮሐንስ፣ ምክትል አፈጉባኤ ጴጥሮስ ኦላንጎ፣ ቀድሞ የፓርላማው ጽ/ቤት ኃላፊ የነበሩት አቶ ኃይሌ ኃከፎም፣ የአስተዳደር ሰዎችን አንዳንድ የቋሚ ኮሚቴ አባላት መሆናቸው ታውቋል።</p>

<p>እንደ ዋና ጉዳይ ከታዩት ነገሮች አንዱ የፓርላማው የኮሚፒውተራይዜሽን ፕሮግራም የጨረታ ሂደት ነው። በዚህ የጨረታ ሂደት ምክትል አፈ ጉባኤው ዶክተር ጴጥሮስ ኦላንጎና አቶ ኃይሌ ኃለፎም ከጨረታ ደንብ ውጭ በመሄድ አንድ ድርጅት አሸናፊ እንዲሆን አድርገዋል ተብለው ተወቅሰዋል።</p>

<p>አቶ ዳዊት ዮሐንስም ይኼ ጨረታ ትክክል አይደለም ብለው ጨረታው እንዲሰረዝ ካደረጉ በኋላ በትክክለኛው የጨረታ አሠራር መሠረት መረማደድ ሲገባቸው ሥህተቱን በሥህተት በማረም እሳቸውም የጨረታ ደንብን ጥሰው ለሌላ ድርጅት ሰጥተዋል ተብለው ተወቅሰዋል። በዚሁ መሠረት ሁሉም የጨረታ ሂደት ሁሉም ጨረታ እንዲሰረዝ ተወስኗል።</p>

<p>ሌላው የተነሳው የውጭ የውሎ እህል ሂሳብን ያለመወራረድን የሚመለከት ነበር። በዚህም አቶ ዳዊት ዮሐንስ አለማወራረድ ብቻም ሳይሆን ሌሎች እንዲያወራርዱ ከመቆጣጠር ይልቅ ማወራረድ አስፈላጊ አይደለም የሚል ሰርኩላር ጽፈዋል ተብሎም ተወቅሰዋል። ከሲቢል ሰርቪስ ህግና መርህ ውጭ የሠራተኛ ቅጥር አካሄድ እንደነበረና ይህን አሠራር ቀድሞ አቶ ኃይለ ኃለፎም ይከተሉት የነበረና ኋላም አቶ ዳዊት ዮሐንስ ራሳቸው ከማስተካከል ይልቅ የቀጡለበት ሁኔታ እንደነበረም ተገልጿል።</p>

<p>ከዚህም በተጨማሪ በሥልጣን አላግባብ የመጠቀም እና «ጥገኛ ተጠቃሚነት» እንደነበረ ተገምግሞ በተለይም ሌሎች የቤት የስልክ ወጪ ከተመደበላቸው 150 ብር በተጨማሪ ሌላ ጠይቀዋል፣ ከተፈቀደላቸው የ2000 ብር ልዩ ወጪ ሌላ ተጨማሪ ያስፈልጋል ብለዋል ተብለው ተገምግመዋል። በዚህም ዶ/ር ጴጥሮስ ኦላንጎ የአቶ ዳዊትን ይህን አቋም ደግፈዋል ተብሎም ተገምግመዋል።</p>

<p>ምክትል አፈ ጉባኤ ዶ/ር ጴጥሮስ ኦላንጎ በአንዳንድ ጉዳይ ከአቶ ዳዊት ጋር በሌላ ጉዳይ ከአቶ ኃይሌ ጋር የሚዋዥቁ እንጂ የራሳቸው አቋም የሌላችው «መሀል ሰፋሪ» ተብለው ተገምግመዋል።</p>

<p>ሌላው በግምገማው ርዕሰ ጉዳይ ሆኖ የቀረበው «አሠራር ዘለል» የሚባለው ነው። ይህም ወይ የመንግሥት አሊያ ደግሞ የድርጅት ሳይሆን አንዴም ሳይሳካለት «ከሁለት ያጣ ጎመን» የተባሉት ናቸው። አብዛኛዎቹ እዚህ ፈርጅ ውስጥ ተመድበዋል።</p>

<p>ከዚህ በተጨማሪም በዚህ የዕለት ተዕለት ግንኙነት እንቅስቃሴ ደጋፊን የማሰባሰብ ሁኔታም ታይቷልም ተብሏል። አቶ ኃይሌ ኃለፎም በተከላካይነትም በአጥቂነትም በአቶ ዳዊት ላይ ሲሰለፉ በዚህ ጉዳይ ላይ የሚደግፉዋቸውን ሰዎች በማሰባሰባቸው አቶ ዳዊትም በሌሎች ጉዳዮች የሚደግፉዋቸውን ሰዎች በማሰባሰባቸው ተገምግመዋል።</p>

<p>አቶ ኃይሌ ኃለፎም የአቶ ዳዊትን ጉድለት የሚያነሱና የሚያገዝፉ ከመሆናቸውም በተጨማሪ ራሳቸውም በአቶ ዳዊት ላይ ሥህተት ነው የሚሉትን ጉዳይ ደግመው የሚፈጽሙ ተብለው ተገምግመዋል።</p>

<p>አቶ ዳዊት አቶ ኃይሌን ብቁ አይደሉም ብለው ካገዱ በኋላ ራሳቸው የአቶ ኃይሌን ሥራ ደርበው እየሠሩ የአቶ ኃይሌ ኃለፎምን ድክመት ደግመዋል ተብለዋል።</p>

<p>ግምገማው ሲጠቃለልም አቶ ዳዊት ድክመታቸውን እንደማይቀበሉና ከሥህተታቸው መማር እንደማይፈልጉ ዶ/ር ጴጥሮስ «መሀል ሰፋሪ»እና አድርባይ፣ አቶ ኃይሌ የአጥቂና የተከላካይ ሚና እየተጫወቱ የሌላውን ሥህተት የሚደግሙና ድክመታቸውን የማይቀበሉ ናቸው ተብለዋል።</p>

<p>አንዳንዶቹ እንዳሚናገሩት ከሆነ በአራቱ የኢህአዴግ የፖለቲካ ድርጅቶች መካከልም በጎ መንፈስ የሌለው አካሄድ እንደነበር ይጠቁማሉ። የአንዱ ድርጅት ወገኖች በአንዱ ሌላ ድርጅት አባላት ላይ ላላ ብለው በሌላው ላይ ደግሞ ጠንከር ሲሉ ይታያሉ ብለዋል።</p>

<p>ለሁላችንም ግልፅ ያልሆነ ጉዳይ ይላሉ አንዳንድ ታዛቢዎች ምክንያቱን በግልፅ አላወቅነውም፣ ነገር ግን በሁለቱ ሳምንት ስብሰባ በኦህዴድ አባላት በኩል ዝምተኛነትና ታዛቢነትን መምረጥ ተስተውሏል።</p>

<p>አብዛኛዎቹ የሚሰማሙበት ጉዳይ ግን ሕዝብ ወክሎን እዚህ ፓርላማ ተገኝተን ኢህአዴግም አብላጫውን የፓርላማ ወንበር ይዟል እየተባለ ባለፉት ሰባት ዓመታት ኢህአዴግ ፓርላማውን እንዴት መራው? የሚል መገምገሚያ ነጥብ አለመነሳቱ የኢህአዴግ መሪዎች ከፓርላማው ተልዕኮ አንፃር ምን ሠሩ? እንዴት መሩት የሚለው ሳይታይ ተራ የአስተዳደርና ጥቃቅን ጉዳዮችን ላይ ብቻ መቅረቱ እንዳሳዘናቸው ተናግረዋል።</p>

<p>በተጨማሪ ለወከለን ሕዝብ ፍትህ፣ጤና ልማት ከሚመለከቱ ጉዳዮች አኳያ ምን ተሠራ፣ ምን ሠራን በሚል መለኪያ ባለመገምገማቸው ቅሬታቸውን ገልፀዋል። በተለይም በህገ መንግስቱ ተግባራዊነት ተንቀሳቅሷል ወይ የሚሉት ሕብረተሰቡ የሚያነሳቸው ፓርላማው የሚወቀስባቸውን ጉዳዮች ሆነው ሳለ በጭራሽ አለመነሳቱና ራሱን አለመፈተሹ የአድርባይነትና የመሀል ሰፋሪነት ጉዳይ የአንድ ወይም የሁለት ሰዎች ጉዳይ ብቻ ሳይሆን የሁሉም የፓርቲው የፓርላማ አባላት ጉዳይ መሆኑን አሳይተዋል ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 25 ቀን 1994</a></p>

</body>
</html>	














