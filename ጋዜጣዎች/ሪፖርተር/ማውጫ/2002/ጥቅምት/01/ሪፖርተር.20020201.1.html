<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር መረራ የመድረክ ሊቀመንበር ሆነው ተመረጡ እነ ፕሮፌሰር መስፍን በሰልፍ ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር መረራ የመድረክ ሊቀመንበር ሆነው ተመረጡ እነ ፕሮፌሰር መስፍን በሰልፍ ተቃወሙ</h2>


<p>ስምንቱ የፖለቲካ ፓርቲዎች፣ አንድነት፣ ኢዴአን፣ ሶዴኃቅ፣ አረና፣ ኦፌዴን፣ ኦህኮ፣ ደኢሕዴሕ እና ኢሶዴፓ «የኢትዮጵያ ፌደራላዊ ዴሞክራሲያዊ አንድነት መድረክ (መድረክ)» በሚል አዲስ ቅንጅት ፈጠሩ። መስራች ጉባኤው የኦሮሞ ሕዝብ ኮንግረስ (ኦሕኮ) ሊቀመንበር ዶ/ር መረራ ጉድናን የመድረኩ ሊቀመበር አድርጐ መርጧል።</p>

<p>ለአንድ ዓመት ተኩል «የኢትዮጵያ ተቃዋሚ ኃይሎች የአገሪቱን ፖለቲካ ወደተሻለ ሁኔታ ለመለወጥ እንችላለን በሚል ከ50 እስከ 60 ስብሰባዎችን ማድረጋቸውንና ከ65 ገፅ በላይ መለስተኛ ፕሮግራም በማዘጋጀት አንድ ላይ ለመቀናጀት መብቃታቸውን የመድረኩ ሊቀመንበር ዶ/ር መረራ ገልፀዋል።</p>

<p>«መድረክ ከኢህአዴግ የተሻለ ፖሊስ ሊኖረው ይችላል» ያሉት ሊቀመንበሩ፤ በአጭር ጊዜ ውስጥ እውቅና ተሰጥቶት ወደ ምርጫው ከገቡ እንደሚያሸንፉና የኢትዮጵያን ሕዝብ እንደሚመሩ ተናግረዋል።</p>

<p>መድረክ ከሶማሌ እስከ ትግራይ ድረስ የተሰባሰቡ ኃይሎች ያሉበት መሆኑን የገለፁት ዶ/ር መረራ ከኢህአዴግ የተሻለ አመራር መፍጠር የሚችል እንደሚሆን ገልፀዋል።</p>

<p>ለመድረኩ ከስምንቱም ፖሊቲካ ፓርቲዎች የተውጣጡ ሥራ አስፈፃሚዎች የተመረጡ ሲሆን፣ ኢንጂነር ግዛቸው ሽፈራው እና ፕ/ር በየነ ጴጥሮስን ተቀዳሚ ም/ሊቀ መነብር፣ አቶ ገብሩ አስራት ም/ሊቀመንበርና የውጭ ግንኙነት ኃላፊ በመሆን ተመርጠዋል።</p>

<p>በትናንትናው ዕለት የተደረገውን የስምንቱ ፓርቲዎች ቅንጅትና ምርጫን፣ እነ ፕሮፌሰር መስፍን በሰልፍ ወደ አንድነት ቢሮ በመሄድ ተቃውመዋል።</p>

<p>ፕሮፌሰር መስፍን ወልደማርያምን ጨምሮ በርካታ ተቃዋሚዎች፣ የጉባኤው ስብሰባ በተካሄደበት የአንድነት ቢሮ በራፍ ላይ በመሰባሰብ፤ «ለድርድርና ለውይይት ቅድሚያ ይሰጥ፣ አንድነት አይፈርስም አንበታተንም...) የሚሉ መፈክሮችን በማሰማት ተቃውሞአቸውን ሲያሰሙ ውለዋል።</p>

<p>አዲስ ለተመረጡት የመድረክ ሥራ አስፈፅሚዎች የብርቱካንን ማስፈታት ዘመቻ አስመልክቶ ለጋዜጠኞች በሰጡት መግለጫ «በኢትዮጵያ ታሪክ በእውቀቷ የተመረጠች ሴት ፖለቲከኛ ብርቱካን ብቻ ነች፤ እሷን ለማስፈታት ትግሉ ይቀጥላል፤ በምርጫው ተሳክቶልን እኛም ካሸነፍን እንፈታታለን» ብለዋል።</p>

<p>የብርቱካን መታሰር የሕግ የበላይነት ምን ያህል እንደተጓደለ የሚያሳይ መሆኑን የገለፁት ኢንጂነር ግዛቸው፣ በዓለም ደረጃ የፖለቲካ ጉዳይ ሆኖ እየተንቀሳቀሰ መሆኑን ተናግረዋል።</p>

<p>በዲፕሎማሲው መስክ ሁሉንም ኤምባሲዎች ጨምሮ ወሳኝ በሆኑ ጉዳዮች ላይ መወያየታቸውንና በስዊድንና በካናዳ ፓራልማዎች ብርቱካንን ለማስፈታት የሚቀሳቀስ ቡድን መቋቋሙን ኢንጂነር ግዛቸው ገልፀዋል።</p>

<p>በየትኛውም ዓለም እንደሚደረገው ሁሉ አንድ እስረኛ ሲታሰር ማንኛውንም ሰው ሊጠይቀው ቢችልም፣ ብርቱካን ላለፉት አስር ወራቶች ማንም እንዳይጠይቃት (ከሁለትና ሦስት ሰው በስተቀር) መከልከሉን የገለፁት ኢንጂነሩ፣ በፍርድ ቤት የተወሰነ ውሳኔንም ማረሚያ ቤቱ አለመፈፀሙን ተናግረዋል።</p>

<p>«አንድ ፓርቲ ወይም መድረክ ወደ ምርጫ መግባትን የሚወስነው፤ ምርጫው ነፃ፣ ፍትህ የተሞላለት፣ ዲሞክራሲያዊ ሲሆን ነው» ያሉት ኢንጂነር ግዛቸው ሽፈራው፣ መድረክ ገና በዚህ ጉዳይ ላይ የወሰነው ጉዳይ እንደሌለ ተናግረዋል።</p>

<p>ከኢሕአዴግ ጋር ያለ ምንም ውጤት ስለተበተነው ድርድር የገለፁት ፕ/ር በየነ፤ «ኢሕአዴግ በኛ ጉዳይ ሌሎች ካልገቡ ይላል። ለምን እናደክማቸዋልን፤ እኛ ጉዳያችን ካንተ ጋር ነው» ብንለውም መሠረታዊ የምርጫ ጉዳዩን ወደ ጐን በመተው ሁሉም ፓርቲዎች ያላቸውንና የማይቃወሙትን «የሥነምግባር መመሪያ» በማንሳት መድረክ ድርድሩን እረግጦ መውጣቱን እየገለፀ መሆኑን ተናግረዋል።</p>

<p>«እኛ ድርድር ረግጠን አልወጣንም። በፓርቲ አባሎች ላይ ወከባው፣ እስሩ... ይቅርልን። ሕግ ይከበር እና ለምርጫ የሚያስፈልጉት መሠረታዊ ጉዳዮች ላይ እንወያይ» ማለታቸውን ገልፀዋል።</p>

<p>ከሁሉም ፓርቲዎች በሥራ አስፈፃሚነት የተመረጡት ለሚቀጥሉት አራት ወራቶች ብቻ የሚቆዩ መሆኑንና ቀጣይ ምርጫ እንደሚደረግ ሊቀመበሩ አስታውቀዋል። ባለ ሰባት ነጥብ የአቋም መግለጫ በማውጣትም ስብሰባውን አጠናቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 1 ቀን 2002</a></p>

</body>
</html>	
