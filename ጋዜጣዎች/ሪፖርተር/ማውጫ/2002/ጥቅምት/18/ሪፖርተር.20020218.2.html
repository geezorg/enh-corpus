<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የነዳጅ ዋጋ ጭማሪ አነስተኛ ገቢ ያለውን ሕዝብ ሕልውና እያናጋ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የነዳጅ ዋጋ ጭማሪ አነስተኛ ገቢ ያለውን ሕዝብ ሕልውና እያናጋ ነው</h2>


<p>የነዳጅ የችርቻሮ ዋጋ ጭማሪን ተከትሎ በትራንስፖርትና በፍጆታ ዕቃዎች ላይ ዋጋ እያሻቀበ መምጣት እጅግ አሳሳቢ ወደሆነ ቀውስ ከመሸጋገሩ በፊት መንግሥት መፍትሄ እንዲፈልግ የኢኮሞሚ ባለሙያዎች አሳሰቡ።</p>

<p>የሚንስትሮች ምክር ቤት መስከረም 23 ቀን 2001 ዓ.ም ባካሄደው መደበኛ ስብሰባ የነዳጅ ምርቶች ዋጋ በንግድና ኢንዱስትሪ ሚኒስቴር በኩል በየወሩ እንዲከለስ ባስተላለፈው መመሪያ መሠረት ሚኒስቴሩ በየወሩ ክለሳውን እያካሄደ ቆይቶ ከጥቅምት 15 ቀን 2002 ጀምሮ በየወሩ የሚደረገው ክለሳ ወደ 15 ቀን ዝቅ በማድረግ ያልተጠበቀ የታሪፍ ለውጥ አድርጓል።</p>

<p>ሚኒስቴሩ የነዳጅ ዋጋ ታሪፍ ላይ ጭማሪ ለማድረግ የተገደደው የነዳጅ ዋጋ በዓለም አቀፍ ገበያ ላይ ድንገተኛ ጭማሪ በማሳየቱ መሆኑን ገልጿል። ይህንኑ ተከትሎም በሕዝብ ትራንስፖርት አገልግሎት ላይ ጭማሪ ማድረጉን የፌዴራል የትራንስፖርት ባለሥልጣን በገለፀው መሠረት ጭማሪው ከጥቅምት 15 ቀን 2002 ጀምሮ ሥራ ላይ ውሏል።</p>

<p>መነሻ የነዳጅ ዋጋ ማረጋጊያ ፈንድ ለማቋቋም የወጣ አዋጅ ቁጥር 247/1993 መግቢያ ላይ በግልፅ እንድተመለከተው የነዳጅ ምሮቶች ከማንኛውም ኢኮኖሚያዊ ማኅበራዊ እንቅስቃሴ ጋር ያላቸውን ትስስር እና ኢኮኖሚያዊ ጠቀሜታ በመገንዘብ፣ የነዳጅ ዋጋን ማረጋጋት የሚያስችል ፈንድ ማቋቋም አስፈላጊ ሆኖ መገኘቱን ይገልጻል።</p>

<p>የፈንዱ ዓላማ ገበያ በሚከሰተው የነዳጅ ዋጋ ማደግ ምክንያት የሚያስፈልገውን ተጨማሪ ወጪ በመደጎም የነዳጅ ዋጋን ማረጋጋት ይሆናል ይላል።</p>

<p>ይህንኑ አዋጅ ለማሻሻል የወጣው አዋጅ ቁጥር 342/1995 ተጨማሪ ዓላማ አስቀምጧል። በዚሁ መሰረት ከፈንዱ የሚገኝ ገቢ የነዳጅ ዋጋ ማረጋጊያ ፊንድ ዓላማን ሳያደናቅፍ መንግሥት ቅድሚያ ለሚሰጣቸው ሥራዎች መሸፈኛ ይውላል ይላል።</p>

<p>የፈንዱ የገቢ ምንጭም በዓለም ገበያ የነዳጅ ዋጋ በመቀነሱ ምክንያት ከሚገኝ ተራፊ ሂሳብ፣ ለነዳጅ ዋጋ ማረጋጊያ እንዲውል ከሚገኝ የውጭ ዕርዳታ እንደሚሆን ተደንግጓል።</p>

<p>በዚሁ አዋጅ መሠረት ነዳጅ በየሶስት ወሩ እየተከለሰ፣ በመንግሥት ድጎማ እየተሰጠው ለገበያ ሲቀርብ ከቆየ በኋላ መንግሥት ቀስ በቀስ ድጎማውን አነሳለሁ ባለው መሠረት ከመስከረም 23 ቀን 2001 ዓ.ም ጀምሮ ዋጋው በየወሩ በንግድና ኢንዱስትሪ ሚኒስቴር በኩል እንዲከለስ መመሪያ ወጥቷል። በዚሁ መሠረትም በዓለም ገባያ የነዳጅ ዋጋ ሲጨምር በአገር ውስጥም የሚጨምር ሲሆን ሲቀንስ ግን አይቀንስም። ይህም ምክንያቱ ተራፊው ሂሳብ ለነዳጅ ፈንድ የሚገባ በመሆኑ ነው።</p>

<p>የባለሙያዎች አስተያየት ዶ/ር ደረጄ ወልደመድኅን የኢኮኖሚ ባለሙያና የቻይ የማማከርና የንግድ አገልግሎቶች ድርጅት ዋና ሥራ አስኪያጅ ናቸው።</p>

<p>የድጎማ ጥያቄ የሚነሳው የማክሮ ኢኮኖሚ መረጋጋት በሌለበት ወቅት የነዳጅ ዋጋ ከውጭ የሚገባ የዋጋ ግሽበትን የሚፈጥር መሆኑን የሚገልጹት ባለሙያው «የንዳጅ ዋጋን እንቆጣጠርም» ካሉ በኋላ ከድጎማው መነሳት በኋላ ቅናሽ እያሳየ እስከ 30 ዶላር በበርሜል ወርዶ የነበረው የነዳጅ ዋጋ በአሁኑ ወቅት 80 ዶላር በመግባቱ ሊከሰቱ የሚችሉ ችግሮችን ይዘረዝራሉ።</p>

<p>«የድጎማው ትልቁ ጥያቄ ቋሚ ደመወዝተኞችን የሚመለከት ነው። በአሁኑ ወቅት እየጨመረ ያለውን የነዳጅ ዋጋ ወደ ፍጆታ ዋጋዎች ማንከባለል ቋሚ ደመወዝተኛውንና ጡረተኛውን የሚመታና የሚያጋልጥ ነው» ያሉት ዶ/ር ደረጄ ነዳጅን ለግብዓትነት የሚጠቀሙ የኢኮኖሚ ዘርፎች በነዳጅ ዋጋ ጭማሪ የታየውን ለውጥ በመጨረሻ የፍጆታ ተጠቃሚው ላይ እንደሚዋጉት ያስረዳሉ።</p>

<p>መንግሥት የኢኮኖሚው ክፍሎች ማለትም ነዳጅን በግብዓትነት የሚጠቀሙ ወደ ሕብረተሰቡ ወደ ሸማቹ ሲያንከባልሉት ሙሉ ለሙሉ ይመቱታል። በዚህ አኳኋን «እውነተኛ አምራቾችና እውነተኛ ሠራተኞች ይመታሉ» ያሉት ዶ/ር ደረጄ በአንፃሩ አጋጣሚውን የሚጠቀሙ አካሎች (speculators) ተጠቃሚ ይሆናሉ በሚል ይከራከራሉ።</p>

<p>ዋጋ ማንከባለል አንደኛውን የሕብረተሰብ ክፍል በመጥቀም ሌላውን መጉዳት ወይም መምታት እንደሆነ የሚገልፁት ዶ/ር ደረጄ በዚህ ሁኔታ ውስጥ «ተመቺዎቹ» ክፍሎች የ«መልስ ምት ያዘጋጃሉ» በሚል ይሞግታሉ። «ማንም የኑሮ ደረጃው በዋጋ ግሽበት ምክንያት ሲወርድ ማየትን አይፈልግም፤ የመግሥት ሠራትኞች ቋሚ ደመወዝተኛ ነው። ደመወዙ በግሽበቱ ሳቢያ ይቦረቦርበታል። ስለዚህም ሌላ የገቢ ምንጭ ይፈልጋል» በሚል የሚተነትኑት ዶ/ር ደረጄ ተደራቢ ሥራ በመስራት፣ ሙስኛ በመሆን፣ ሥራ ላይ በመለገም ወይም በጎ አስተሳሰብ ያላቸው ሰዎች ደግሞ የደመወዝ ጭማሪ በመጠየቅ የመልስ ምት ሊያዘጋጁ እንደሚችሉ ይዘረዝራሉ።</p>

<p>«ከሁሉም ጤናማው የመልስ ምት ግሽበት የመንግሥት ብቻ ሳይሆን የኢትዮጵያ ሕዝብ ሁኑ ጥያቄ በመሆኑ ሊሰጠው የሚገባው ሕዝባዊ ምላሽ ነው» ይላሉ።</p>

<p>«ቤንዚን በጣም ጨርሮ ሕዝቡን ሲመታ አማራጭ ሕዝባዊ የፍጆታ ዲሲፕሊን ማቋቋም ያስፈልጋል» ሲሉ ሕዝቡ የነዳጅ ፍጆታ አጠቃቀሙ የተመጠነና በቁጠባ ላይ የተመሠረተ ሊሆን እንደሚገባው ሲመክሩ አማራጭ የነዳጅ ውጤቶችን መጠቀም፣ በመጓጓዣ መኪናዎችን በጋራ የመጠቀምና ለአንድ ግለሰብ የሚባክነውን ነዳጅ መቆጠብ፣ አንገብጋቢና አስፈላጊ ለሆኑ ጉዳዮች ብቻ ነዳጅ መጠቀምን የመሣሠሉትን የመፍትሔ ሐሳቦች ሕብረተሰቡ እንዲያዳብርና አዲስ ዲስፕሊን እንዲኖረው ቢደረግ ከነዳጅ የዋጋ ግሽበት ሊያወጣን እንደሚችልና የድጎማ ጥያቄን ከዚህ አኳያ ቢታይ ለውጥ ይመጣል የሚል እምንት አላቸው።</p>

<p>ሌላው የነዳጅ ዋጋን መናር በተመለከተ መንግሥት ከነዳጅ የሚሰበሰበውን ታክስ በእንደዚህ ያለው ጊዜ መሰብሰቡ «ልክ አይደለም» ሲሉም ይወቅሳሉ። «መንግሥት 41 ከመቶ ገቢውን የሚያገኘው ከቫት ነው። ፊሲካል ፖሊሲው ጠንካራ መሆኑን ያሳየናል። ስለዚህም ዋጋውን ለማቀዝቀዝ ይህንን ማስተካከል ይቻላል ብዬ አምናለሁ።»</p>

<p>የመግሥት ትልቁ ችግር የኢትዮጵያ የኢኮኖሚ ፖሊሲ ከድጎማ ውጪ መሆን አለበት የሚለው አካሄድ ነው የሚሉት ዶ/ር ደረጄ «እውነተኛ የገበያ ዋጋ እንደ ዳግማ ተይዟል» ይህ አካሄድ ውጤት አላመጣም» በማለት ያስረዳሉ።</p>

<p>በመሆኑም «ለትንሿ ጊዜ፣ ግሽበቱን እስከምንወጣው ድረስ ድጎማ መደረግ አለበት» በሚል አበክረው የሚናገሩት ዶ/ር ደረጄ ቋሚ ደመወዝተኛው በምግብ፣ በትራንስፖርት፣ በት/ቤት ወጪዎችና በሁሉም የኢኮኖሚ ክፍሎች እየተመታ ነው» ይላሉ።</p>

<p>ዶ/ር አለማየሁ አረዳ በግል የልማት አማካሪ ሲሆኑ የነዳጅ ዋጋ የታሪፍ ጭማሪ እየጎዳ ያለው በነዳጅ ምርቶች የማይጠቀመውን የኅብረተሰብ ክፍል ጨምሮ ነው ይላሉ። «የነዳጅ ዋጋ ሲጨምር ከትራንስፖርት በተጨማሪ የምግብና የፍጆታ ዕቃዎች ዋጋ ይንራል። ይህ ደግሞ በነዳጅ ምርቱ ቀጥተኛ ተጠቃሚ ያልሆኑ የኅብተሰብ ክፍሎችን ጨምሮ እየጎዳ ነው።»</p>

<p>የነዳጅ ዋጋ ጭማሪ ክርኑን ያሳረፈው በደሞዝተኛውና በአነስተኛ ገቢ በሚተዳደረው የኅብረተሰብ ክፍል ላይ ነው ያሉት ዶ/ር አለማየሁ መንግሥት ድጎማ ማንሳቱ ተገቢ ቢሆንም ኅብተሰቡን ከጉዳት ለመከላከል የሚያስችል ስትራቴጂ ሊቀይስ ግን ነው ብለዋል።</p>

<p>«መንግሥት ቀደም ሲል ለነዳጅ ምርቶች ድጎማ ይሰጥ ነበር። ያ ድጎማ የተነሳው የኅብረተሰቡ ገቢ በመሻሻሉ ወይም የመግዛት አቅሙ ስላደገ ነው ወይስ ሌላ ምክንያት አለ» በማለት የሚጠይቁት ዶ/ር አለማሁ መንግሥት ድጎማውን አንስቶ ምን ላይ እንዳዋለው ግልጽ ሊያደርግ ይገባል ሲሉ ይጠይቃል።</p>

<p>አያይዘውም ከነዳጅ ዋጋ እየናረ መምጣት ጋር በተያያዘ በከተሞች ሳይቀር ሰዎች በምግብ እጥረት እየተሰቃዩ ያሉበት ሁኔታ እየተፈጠረ ነው። የምግብ ጉዳይ ደግሞ ትንፋሽ የማይሰጥ በመሆኑ ሁኔታውን ለማርገብ መንግሥት ከሕዝቡ ጋር ተመካክሮ ስትራቴጂ ነድፎ ሥራ ላይ ማዋል እንዳለበት ይመክራሉ።</p>

<p>በአሁኑ ወቅት በዓለም አቀፍ ደርጃ ባለው ትንበያ መሠረት የነዳጅ ዋጋ እስከ ቀጣዩ የፈረንጆች ዓመት መጨረሻ ድረስ እየጨመረ ይሄዳል። በዚህ መጠን ዋጋ እየጨመርኩኝ እሄዳለሁ ማለት ምን ያህል ያዋጣል ያሚለው መታየት አለበት ይላሉ።</p>

<p>የኢኮኖሚና የፋይናንስ ባለሙያና የኦፌዴን ሊቀመንበር አቶ ቡልቻ ደመቅሳ በበኩላቸው በዓለም አቀፍ ደረጃ የነዳጅ ዋጋ በመጨመሩ ታሪፍ ጨመርን የተባለው ሐሰት ነው ይላሉ። ከአንድ ዓመት በፊት ነዳጅ በበርሜል ከ140 ዶላር በላይ በሆነበት ጊዜ በኢትዮጵያ የነዳጅ ዋጋ በዚህ ደረጃ አልጨመረም ያሉት አቶ ቡልቻ በአሁኑ ወቅት በግማሽ ቀንሶ 75 እና 84 ዶላር በበርሜል ሲሸጥ ዋጋ መቆለል ምክንያቱ ምን እንደሆነ አልገባንም በማለት ያስረዳሉ።</p>

<p>ለዋጋ ንረት አንዱ ምክናይት የንዳጅ ዋጋ እየጨመረ መምጣት ነው የሚሉት አቶ ቡልቻ «መንግሥት የዋጋ ንረቱ ከነበረበትም እየቀነሰ መጥቷል በሚል መግለጫ ሰጥቷል። ይህ ማለት ለምሳሌ ቀደም ሲል 10 ብር የነበረው ዕቃ በዋጋ ንረት ምክንያት 20 ብር ቢገባ አሁን ዋጋው ተሻሽሏል፣ ጥሩ ሆኗል ሲባል ቀድሞ ከነበረበት 10 ብር ዋጋ በታች እየተሸጠ ነው ማለት ነው። ሩዝ፣ ስንዴ ወዘተ... ብልው ዘርዝረው ለምን አይነግሩንም» ሲሉ ጠይቀዋል።</p>

<p>አቶ ቡልቻ እየይዘውም መንግሥት ዜጎች ከክፉ ድህነት ለመታደግ እየጨመረ የመጣውን የነዳጅ ዋጋ ላይ ድጎማ ማድረግ እንዳለበት አሳስበዋል።</p>

<p>ቁጥሮች ይናገራሉ የነዳጅ የችርቻሮ መሸጫ ዋጋ በንፅፅር ሲታይ በጳጉሜ 1997 ዓ.ም ቤንዚን በሊትር 5.50 የነበረ ሲሆን ጥቅምት 15 ቀን 2002 ወደ 12 ብር 39 ሣንቲም (225.27 በመቶ) አድጓል። ነጭ ናፍጣ በጳጉሜ 1997 በሊትር 4 ብር ከ31 የነበረ ሲሆን በጥቅምት 15/2002 ወደ 10 ብር ከ16 ሣንቲም (235.73 በመቶ) አድጓል።</p>

<p>አብዛኛው የኅብረተሰብ ክፍል ለንዳጅ የሚጠቀምበት ኬሮሲን በተመሣሣይ ጊዜ ከብር 3፡00 ወደ 8 ብር ከ88 ሣንቲም (296 በመቶ) ዕድገት ማሳየቱን መረጃዎች ያሳያሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 18 ቀን 2002</a></p>

</body>
</html>	
