<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የግንቦት ሰባት ተከሳሾች የሞት ቅጣት እንዲፈረድባቸው ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የግንቦት ሰባት ተከሳሾች የሞት ቅጣት እንዲፈረድባቸው ተጠየቀ</h2>


<p>የፌዴራል ዐቃቤ ሕግ በዋና ወንጀል አድራጊነት ተካፋይ በመሆን ሕገምንግሥቱንና ሕገ መንግሥታዊ ስርዓቱን በሀይልና በትጥቅ አመፅ ለመጣል፣ የጋራ የወንጀል አድማ ስምምነት በመፍጠ የወንጀል ድርጊቱን ዓላማ፣ ውጤትና ፍሬ ሙሉ በሙሉ በመቀበል፣ በመደራጀት፣ በማደራጀትና በመምራት በሽብርና በአመፅ ተግባር ተሳትፈዋል ብሎ ጥፋተኛ የተባሉ 38 የግንቦት ተከሳሾችን በሞት እንዲቀጡ ፍርድ ቤቱን ጠየቀ።</p>

<p>ዐቃቤ ሕግ በእነ ብርጋዴር ጄኔራል ተፈራ ማሞ መዝገብ ከተከሰሱት 11ኛ ተከሳሽ ሻለቃ አለማየሁና 17ኛ ተከሳሽ ሻለቃ አደፍርስ (ድርጊቱን ፈፅመናል ብለው ያመኑ ናቸው) በስተቀር በ38ቱ ተከሳሾች ላይ የሞት ቅጣት እንዲወሰንባቸው የከፍተኛውን ፍርድ ቤት ሁለተኛ ወንጀል ችሎትን የጠየቀው፤ ሁሉም ተከሳሾች በተመሰከረባቸው አምስት ክሶች ጥፋትኛ ሆነው በመገኘታቸው ነው።</p>

<p>ዐቃቤ ሕግ በተከሳሾቹ ላይ የግል ነፃነታቸውን በተመለከተ፣ በባለቤትነት የተመዘገበ ንብረታቸው እንዲወረስ እና ከህዝባዊ መብታቸው ስለመሻር በሚል ሦስት ዓይነት የቅጣት ማክበጃዎችን አቅርቧል።</p>

<p>አቶ መላኩ ተፈራ፣ ዶ/ር ብርሃኑ ነጋ፣ አንዳርጋቸው ፅጌ፣ ሙሉነህ ኢዮኤል እና መስፍን አኢማን የቅንጅት ከፍተኛ የፖለቲካ መሪዎች ሆነው በሚሰሩበት ጊዜ ሕዝብን በተሳሳተ መንገድ በመምራት፣ ብጥብጥና ሁከት በማነሳሳት ተከሰው በእድሜ ልክ መቀጣታቸውን፤ ጥፋተኝነታቸውን አመነው ይቅርታ ከጠየቁ በኋላ ይቅርታ እንደተደረገላቸው ዐቃቤ ሕግ ገልፆ፣ ተከሳሾቹ ካለፈው ስህተታቸው የማይታረሙ መሆናቸውን በዝርዝር በመግለፅ በወንጀለኛ ሕግ አንቀጽ 67(1)፣ 188(1) መሠረት ቅጣቱ ከብዶ እንዲወሰንባቸው ፍርድ ቤቱን ጠይቋል።</p>

<p>ሁሉም ተከሳሾች የፈፀሙት ወንጀል ፍፃሜ አግኝቶ ቢሆን ኖሮ፣ ሕገ መንግሥታዊ ስርዓቱን በማፍረስ ብቻ የሚቆም ሳይሆን በሕዝቦች እኩልነትና በመፈቃቀድ ላይ በተመሠረተ አንድነት የተዋቀረውን ፌዴራላዊ ስርዓት የሚያፈርስ፣ የአገሪቱን አንድነት የሚበትን፣ በአገር ህልውና ላይ ያነጣጠረ፣ የአንድ ወገንን ፍላጐት በሌሎች ብሔር ብሔረሰቦች ላይ የሚጭን፣ አገሪቱን ማብቂያ ወደ ሌለው ትርምስና የእርስ በእርስ ጦርነት የሚከት አደገኛ አድራጐት መሆኑን የገለፀው ዐቃቤ ሕግ፣ በኢፌዴሪ የወንጀል ሕግ አንቀጽ 258(ለ) መሠረት ቅጣቱ ከብዶ እንዲወሰን ጠይቋል።</p>

<p>ሁሉም ተከሳሾች በተለያዩ ሀሳቦች፣ የተለያዩ የወንጀል ድርጊቶች እና የመብት ጥሰቶች የተቋቋሙ ተደራራቢ አምስት ግዙፍ ውንጀሎች በመፈፀማቸው የሚጣለው ቅጣት በወ/ሕ አንቀፅ 85 እና 184 መሠረት ቅጣቱ መክበድ እንዳለበት መደንገጉንም አቃቤ ሕግ ጠቅሷል።</p>

<p>በወንጀሉ አፈፃፀምና ዘዴ ሲታይ አደገኛ የሽብር ተግባር ከመሆኑም በተጨማሪ በወንጀል ሕግ አንቀፅ 84 (1)(ሐ)(መ) እና 183 መሠረት ከባዱ ቅጣት መወሰን እንዳለበት ዐቃቤ ሕግ በቅጣት ማክባጃው ጠቅሶ፣ ከ11ኛና 17ኛ ተከሳሾች በስተቀር፣ በ38ቱ ተከሳሾች ላይ በወንጀለኛ ሕግ አንቀፅ 82 እና 179 መሠረት ሊነሱ የሚችሉ በማስረጃ የተደገፉ የፍሬ ነገርም ሆነ የሕግ ጠቅላላና ልዩ ማቅለያ እንደሌለ ገልጿል።</p>

<p>በመሆኑም አጥፊዎቹ ሌላ ወንጀል እንዳይፈፅሙ ለመግታት፣ ለመሰሎቻቸው ቅደመ ማስጠንቀቂያና መቀጣጫ፣ ለተቀረው ማስተማሪያ የሚሆን ጥፋተኛ በተሰኙበት አንቀፅ የተቀመጠው ቅጣት ጣሪያ (ከፍተኛውና የመጨረሻው) የሆነው የሞት ቅጣት እንዲወሰንባቸው ሲል ዐቃቤ ሕግ «የግል ነፃነታቸውን» በተመለከተ ባቀረበው የመጀመሪያ የቅጣት አይነት ስር ዘርዝሯል።</p>

<p>የተከሳሾቹን ንብረት በተመለከተ ዐቃቤ ሕግ ባቀረበው የቅጣት ማክበጃ ሀሳብ ላይ እንደገለፀው፣ የወንጀለኛውን ንብረት በሙሉ ወይም በከፊል እንዲወርስ በሚል በወንጀል ሕግ አንቀፅ 98/1/2/ መደንገጉን፣ በወንጀል ሕግ አንቀፅ 99 መሠረት ደግሞ «ማንም ሰው በአገሪቱ ሕገ መንግሥታዊ ስርዓት ወይም በውስጥና በውጭ ደህነት ላይ አድማ በማድረጉ፣ ጉዳት የሚያደርስ ተግባር በመፈፀሙ ምክንያት በሌለበት በሚፈረድበት ጊዜ ከሚወሰንበት ከማንኛውም ቅጣት ጋር ንብረቱ እንዲያዝ ለማዘዝ እንደሚችል መደንገጉን ገልጿል።</p>

<p>ዐቃቤ ሕግ ንብረትን በተመለከተ ጨምሮ የጠቀሳቸው የወንጀል ሕግ አንቀፅ 260 መሠረት፣ 238፣ 240፣ 246፣ እስከ 256 እና 252(2) መሠረት ፍርድ ቤቱ ከሚፈርደው ከዋናው ቅጣት ጋር አጣምሮ የተፈረደበት ሰው ንብረት በሕጉ መሠረት እንዲወረስ ማድረግ እንደሚቻል መደንገጉን ዘርዝሯል።</p>

<p>በተደነገገው ሕግ መሠረት ዶ/ር ብርሃኑ ነጋ፣ አንዳርጋቸው ፅጌ፣ ኮ/ል አለሁበል አማረ እና ያረጋል ይማም (ሚኪ) በሌሉበት ተከሰው ጥፋተኛ በመባላቸው በወንጀል ሕጉ አንቀፅ 99 እና 260 መሠረት ንብረታቸው እንዲወረስ ዐቃቤ ሕግ ጠይቋል።</p>

<p>ብ/ጄ/ ተፈራ ማሞ፣ አስምነው ፅጌ፣ ጌቱ ወርቁ፣ ፅጌ ሃ/ማርያምም በቀረበባቸው ክስ ጥፋተኛ በመባላቸው በአንቀፅ 260 መሠረት ንብረታቸው እንዲወረስ በግልፅ በመደንገጉ፤ በስማቸው በባለቤተንት የያዟቸው የግል ንብረቶች እንዲወረስ ትዕዛዝ እንዲሰጥለት ፍርድ ቤቱን ጠይቋል።</p>

<p>ዐቃቤ ሕግ በመጨረሻም በወንጀል ሕግ አንቀጽ 123 እና 124 መሠረት በፅኑ እስራትና ከዚያ በላይ ቅጣቶች የሕዝባዊ መብቶች መሻርን ሁኔታ የግድ ማስከተል እንዳለበት በመደንገጉ፣ ሁሉም ተከሳሾች ጥፋተኛ የተባሉበት አንቀጾች መብት መሻርን የሚያስከትሉ በመሆናቸው የመብት መሻር ትዕዛዝ እንዲሰጥለት ጠይቋል።</p>

<p>11ኛ ተከሳሽና 17ኛ ተከሳሽ ምንም እንኳን ከሌሎች ጋር የተጠቀሱት ድርጊቶችን ተጋሪ ቢሆኑም፣ ጥፋታቸውን ዘግይተው በማመናቸው መፀፀታቸውን ስለሚያሳይ ቅጣቱ ቢቀልላቸው ተገቢ ነው ብሎ ዐቃቤ ሕግ በማመኑ፣ በሞት ቅጣት ጥያቀው ውስጥ እነሱን አላካተታቸውም።</p>

<p>ዐቃቤ ሕግ የቅጣት ማክበጃ ሀሳቡን ለፍርድ ቤቱ አቅርቦ ከጨረሰ በኋላ፣ ሁሉም ተከሳሾች በየተራ (እራሳቸው) የቅጣት ማቅለያ ሀሳባቸውን አቅርበዋል።</p>

<p>ጥፋተኛ በተባሉበት ጉዳይ ህሊናቸውን የሚጐዳ፣ በሰውና በንብረት ላይ የደረሰ ምንም ዓይነት ጉዳት አለመኖሩን በመግለፅ የቅጣት ማቅለያ አስተያየታቸውን ያቀረቡት ብ/ጄ ተፈራ ማሞ ሲሆኑ፣ ከ18ት ዓመታቸው ጀምረው የደረግ አገዛዝን ለመጣል ከትጥቅ ትግሉ ጐን መሰለፋቸውን፣ በተለያዩ በአገሪቱ ክፍል በውጊያ ግንባር ተሰልፈው መዋጋታቸውንና ማዋጋታቸውን፣ ከ28 በላይ ከፍተኛ ውጊያ ሲያደርጉ ሁለት እግራቸውን ተመትተው ግራ እግራቸው ሲያጥር በቀኝ እግራቸው ውስጥ ጥይት ገብቶ ለማውጣት በማይመች የሰውነታቸው ክፍል ውስጥ በመሆኑ በውስጣቸው እንደሚገኝ፣ ለ3 ጊዜ ከፍተኛ ተሸላሚ መሆናቸውን፣ የተለያዩ ከፍተኛ ኃላፊነትና ወሳኝ ውጊያዎች ላይ መሳተፋቸውን፣ በተለይ በኢትዮ ኤርትራ ጦርነት ወቅት ክፍተኛ ግዳጅ መወጣታቸውንና መንግሥትም ላደረጉት ክፍተኛ አስተዋፅዖ 500 ካሬ ሜትር «ለቤተሰብህና ለራስህ» በሚል እንደሸለማቸው ተናግረዋል።</p>

<p>መንግሥት ከሸለማቸውና ትንሽ ሰርቪስ ቤት ሰርተውበት ከሚገኘው ቦታ ሌላ ምንም ነገር ወይም ንብረት እንደሌላቸው የገለፁት ብ/ጄ/ተፈራ፣ ለ26 ዓመታት አገራቸውንና ሕዝባቸውን ከማገልገል ውጭ አንድም ጊዜ ተከሰውም ይሁን ጥፋተኛ ተብለው እንዳማያውቁ ተናግረዋል።</p>

<p>አራት ልጆች እንዳሏቸውና በአጠቃላይ የ11 ቤተሰብ ኃላፊ መሆናቸውን የገለፁት ጄኔራሉ ፍርድ ቤቱ የነበራቸውን አገልግሎትና ሁኔታ ከግንዛቤ ውስጥ በማስገባት ቅጣቱን እንዲያቀልላቸው ጠይቀዋል።</p>

<p>ከሽግግሩ መንግሥት ቀደም ሲል ጀምሮ አቅማቸውና ችሎታቸው በሚፈቅደው መሠረት በአማራ ክልል በተለያዩ ሥራዎች፣ በባድመ ጦርነት የኮር አመራር በመሆን፣ በሐረር እና በተለያዩ ቦታዎች መንግሥትንና ሕዝብን ሲያገለግሉ መቆየታቸውን በመግለፅ የቅጣት አስተያየታቸውን ያቀረቡት አቶ አሳምነው ፅጌ ሲሆኑ፣ ወደ አሜሪካን አገር ተልከው ከፍተኛ ትምህርት ተከታትለው ከመጡ በኋላ ለሦስት ዓመታት በተለያዩ የሥራ ዘርፎች መንግሥትንና ሕዝብን ማገልገላቸውንና በአጠቃላይ ለ21 ዓመታት ያለምንም ጥፋት አስተዋፅዖ ማድረጋቸውን ለፍርድ ቤቱ አስረድተዋል።</p>

<p>የ4 ልጆች አባት መሆናቸውን፣ አባትና እናታቸውን እንደሚያስተዳድሩ አቶ አሳምነው ተናግረዋል፤ አዲስ አበባ ምንም ንብረት እንደሌላቸውና በኦሮሚያ ክልላዊ መንግሥት ክልል ሰበታ ላይ ብቻ በ200 ካሬ ሜትር ላይ ያረፈ ቤት እንዳላቸው ተናግረዋል።</p>

<p>ሁሉም ተከሳሾች በቅደም ተከተል የቅጣት ማቅለያ አስተያየታቸውን ሲያቀርቡ፣ ለአገራቸውና ለሕዝባቸው ከፍተኛ አገልግሎት ማበርከታቸውን፣ ሁሉም ከ15 ዓመታ በላይ ማገልገላቸውን፣ ምንም ዓይነት ወንጀል ፈፅመውና ተከሰውም እንደማያውቁ ተናግረው ፍርድ ቤቱም ይህንኑ ተገንዝቦ ቅጣቱን እንዲያቀልላቸው ጠይቀዋል።</p>

<p>ሻለቃ መኮንን ወርቁ፣ አቶ የሽዋስ መንገሻ፣ ወ/ሮ እማዋይሽ ወ/ሚካኤል «የፍርድ ቤቱን ውሳኔ እናከብራለን፣ ፍርዱን ለፍርድ ቤቱና ለእግዚአብሔር ትተናል» በማለት የቅጣት ማቅለያ አስተያየት አልሰጡም።</p>

<p>3ተኛ ተከሳሽ አቶ ፅጌ ሃ/ማርያም በተመለከተ በጠበቃቸው በኩል የቅጣት ማቅለያ አስተያየት የቀረበ ሲሆን፣ አቶ ፅጌ የ80 ዓመት አዛውንት በመሆናችው የወንጀለኛ መቅጫ ሕግ አንቀፅ 1ን የሚቃረን አንቀፅ በሳቸው ላይ መጠቀሱ አግባብ ባለመሆኑ እንዲሰረዝ ፍርድ ቤቱን ጠይቀዋል።</p>

<p>አቶ ፅጌ ከእንግሊዝ አገር ይዘውት በመጡት ወረቀት ምክናያት፣ ገንዘብ ለሰው ሰጥተዋል በሚልና በሌሎችም ምክንያት የተከሰሱ መሆናቸውን በመግለፅ የሞት ቅጣት አንቀፅ በላያቸው ላይ መጠቀሱ አግባብ ባለመሆኑ ፍርድ ቤት ውድቅ እንዲያደርግላቸው ጠበቃቸው ጠይቀዋል።</p>

<p>አቶ ፅጌ በሀይለሥላሴ፣ በደርግና በኢሕአዴግ ዘመን መንግሥት ከፍተኛ ማህበራዊ ሥራ ሲሰሩ የነበሩ መሆናቸውን ጠበቃቸው አብራርተው፣ ጥፋተኛ የተባሉበት የወንጀል ሕግ ከመነሻው ዝቅ ተደርጐ እንዲወሰንና በገደብ እንዲደረግላቸው ፍርድ ቤቱን ጠይቀዋል።</p>

<p>ንብረታቸውን በተመለከተ ዐቃቤ ሕግ እንዲወርስ ማለቱን በመቃወም፣ ቤታቸው የብቻቸው ሳይሆን፣ ከሁለተኛ ባለቤታቸው የወለዱት ልጃቸው ጋር በጋራ የሚኖሩበት መሆኑንና የግላቸው ብቻ አለመሆኑን ፍርድ ቤቱ እንዲጣራ ትዕዛዝ እንዲሰጥላቸው የአቶ ፅጌ ሃ/ማርያም ጠበቃ ጠይቀዋል።</p>

<p>ዐቃቤ ሕግ ሙሉ በሙሉም ይሁን በከፊል እንዲወርሱ የጠየቀውን ተከሳሾች ንብረት አጣርቶ እንዲያቀርብ፣ በቀረቡት ንብረቶች ላይ የጋራ ነው፣ ይመለከተኛል፣ ዕግድ አለበት የሚል ማንኛውም አካል ለህዳር 22 ቀን 2002 ዓ.ም ይዞ እንዲቀርብ ፍርድ ቤቱ ተለዋጭ ቀጠሮ ሰጥቷል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 16 ቀን 2002</a></p>

</body>
</html>	
