<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ የክልል ቢሮዎቹን ለመዝጋት ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሰመጉ የክልል ቢሮዎቹን ለመዝጋት ወሰነ</h2>


<p>በኢትዮጵያ ሰብዓዊ መብት ጉባኤ (ኢሰመጉ) በክልል የሚገኙ ቢሮዎቹ እስከ ታህሳስ 10 ቀን 2002 ዓ.ም ባለው ጊዜ ውስጥ እንዲዘጉ መወሰኑን ምንጮቻችን ገለጹ።</p>

<p>የኢሰመጉ ምንጮቻችን እንደገለጹት በተለያዩ ክልሎች የሚገኙት አስር ቅርንጫፎች ቢሮዎች እንዲዘጉ የተወሰነው በአዲስ የበጐ አድራጐት ድርጅቶችና ማህበራት ሕግ ምክንያት ለቅርንጫፍ መሥሪያ ቤቶች የሚውል በቂ ገንዘብ ማግኘት ስላልተቻለ ነው።</p>

<p>የጋምቤላ የመቀሌ ቅርንጫፍ ቢሮዎች ቀደም ሲል መዘጋታቸውንና አሁን ደግሞ ከባህር ዳር፣ ከአዋሳና ከነቀምት ውጪ ያሉት ቀሪዎቹ የክልል ቢሮዎች እንዲዘጉ መወሰኑን የጠቆሙት ምንጮቻችን የባህርዳርና የአዋሳ ቢሮዎች የመጻህፍት ቤት አገልግሎት የሚሰጡ በመሆናቸው ነቀምት ደግሞ አብዛኛውን ጊዜ የሰብዓዊ መብት ጥሰት የሚታይበትና የተለያዩ ክልሎችን የሚያዋስን ቦታ በመሆኑ ለጊዜው ሳይዘጋ እንዲቆዩ መደረጉን ገልጸዋል። ከምንጮቻችን ለመረዳት እንደተቻለው የክልል ሥራዎቻቸውን ለማከናወን በርከት ያለ ወጪ የሚያስፈልጋቸው የኢሰመጉ ቢሮዎች አዲሱ የበጐ አድራጐት ድርጅቶችና ማህበራት ሕግ በሚያዘው መሠረት ገንዘብ ማግኘት ስላልቻሉ ለመዘጋት ተገደዋል።</p>

<p>በአዲሱ የበጐ አድራጐት ድርጅቶችና ማህበራት ሕግ መሠረት አንድ አገር በቀል ድርጅት በሰብዓዊ መብት በፖለቲካ፣ በሕግና በመሳሰሉት ጉዳዮች ላይ የሚሳተፍ ከሆነ 90 በመቶ የሚሆነውን ገቢ ከአገር ውስጥ መሰብሰብ ይጠበቅበታል። ይህንን ማድረግ ካልቻለ ግን እንደውጭ አገር በጐ አድራጊ ድርጅት ተቆጥሮ በፖለቲካ ጉዳዮች ላይ እንቅስቃሴ እንዳያደርግ ይከለከለል።</p>

<p>የአዋጁን ተግባር ላይ መዋል ተከትሎ በርካታ አገር አቀፍ ድርጅቶች አጣብቂኝ ውስጥ ገብተዋል። አንዳንዶቹም ሙሉ በሙሉ የመዘጋት አደጋ አንዣቦባቸዋል። በቅርቡ ላንድ ማይን አክሽን የተሰኘው አገር በቀል በጐ አድራጊ ድርጅት መዘጋቱ ይታወሳል።</p>

<p>ጉዳዩ የሚመለከታቸው የኢሰመጉ ጸሐፊ ለማነጋገር ሞክረን ስብሰባ ላይ ናቸው በሚል ምክንያት ሳይሳካልን ቀርቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 16 ቀን 2002</a></p>

</body>
</html>	
