<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያን ሕዝብ ተንበርክከን ይቅርታ ልንጠይቀው ይገባል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኢትዮጵያን ሕዝብ ተንበርክከን ይቅርታ ልንጠይቀው ይገባል»</h2>


<p>ልዩነትን በውይይት ከመፍታት ይልቅ የመጠፋፋትና የእልህኝነት መንገድ መከተል በተመረጠበት የፖለቲካ ትግል ውስጥ ተሳታፊ መሆን ተጨማሪ ጥፋት ከመስራት ውጪ ሌላ ፋይዳ እንደሌለው በመግለፅ ራሳቸውን ከፖለቲካ አመራር ሰጪነት «በቃኝ» በማለት መወሰናቸውን የአንድነት ለዴሞክራሲና ለፍትህ ፓርቲ ምክትል ሊቀመንበርና የውጪ ግንኙነት ኃላፊ ዶ/ር ያዕቆብ ኃይለማርያም ይፋ አደረጉ</p>

<p>«የቀድሞው የቅንጅት አመራሮች ለሰራነው ጥፋት የኢትዮጵያን ሕዝብ ተንበርክከን ይቅርታ ልንጠይቀው ይገባል። ኢህአዴግ በፓርቲው ላይ ከፈጸመው ይቅር የማይባል ተግባር በላይ እኛ የፈጸምነው በደል ሕዝብ ሰጥቶን ከነበረው ድጋፍና አደራ አንጻር በየተኛውም ጊዜ የሚረሳ አይደለም። አሁንም በተመሳሳይ መንገድ የቀድሞውን ጥፋት መድገም አልፈልግምና በፖለቲካ አመራርነት አልቀጥልም በቃኝ» በማለት ራሳቸውን ከፓርቲው ያገለሉበትን ምክንያት ዶ/ር ያዕቆብ ለሪፖርተር ተናግረዋል።</p>

<p>አስከፊ የነበረውን የፊውዳ ሥርዓት ለመደምሰል «አይነተኛ መሳሪያ ነው» በማለት የኢሕአዴግን መሪዎችን ጨምሮ በአሁን ሰዓት በተቃዋሚ ፓርቲ አመራር ላይ የምንገኝ የማርክሲዝም ሌኒንዝም ርዕዮተዓለምን መቀበላቸውን የገለፁት ዶ/ር ያዕቆብ በዚሁ ሥርዓት ትውልድ ከማጣት ሌላ ሕዝቡና አገር ያተረፉት ነገር እንደሌለ ተናግረዋል። አያይዘውም «ይህ ጥርሳችንን የነቀልንበት ርዕዮተ ዓለም በባህሪው በጠላትነት የተፈረጀን ማጥፋትና መደምሰስ እንጂ በውይይትና በመግባባት እርቅ እንዲፈጠር አያደፋፍርም። ዛሬም በፓርቲያችን ውስጥ ያለው ችግር የዚሁ የቀድሞው ርዕዮተ ዓለም ልክፍት በመሆኑ በዚህ አስተሳሰብ ውስጥ ሆኖ የፖለቲካ አመራር መስጠት አግባብ ሆኖ አላገኘሁትም» ብለዋል።</p>

<p>የዚሁ የመጠፋፋት ርዕዮተ ዓለም ልክፍት በብዙዎቹ ፓርቲዎች እንደሚታዩ ዶ/ር ያዕቆብ አመልክተዋል። በአንዳንድ አመራሮች መካከል የተፈጠረው መሰረታዊ አለመግባባት ሊገባቸው ባመለቻሉ ራሳቸውን ከፓርቲው ስራ አግልለው መቆየታቸውን ተናግረዋል።</p>

<p>ፓርቲዎች ስለዴሞክራሲ ማዕከላዊነት፣ ለፓርቲ ፍጹም ተገዢ ስለመሆን፣ ፓርቲ ስህተት እንደማይሰራ.. አጥበቀው በማስተማር ይህንኑ እምነታቸውን እንደሚያንፀባርቁ ያስረዱት ዶ/ር ያዕቆብ፤ «የአልባንያ ተስፈንጣሪ ርዕዮተ ዓለም ይከተል የነበረው ሕወሃት ዛሬም ስልጣን ላይ ሆኖ በሚቃወሙት ላይ የሚወስደው የቅጣት ርምጃ የቀድሞ ልምዱን እንዳልተወ የሚያሳይ ነው።» ካሉ በኋላ «በገዢው ፓርቲም ሆነ በተቃዋሚ ፓርቲ ውስጥ ያሉ የፖለቲካ አመራሮች ልንለወጥ ባለምቻላችን አመራሩን መልቀቅ አለብን። እኔም በቃኝ ያልኩት ለዚሁ ነው» ብለዋል። ዛሬ በዓለማችን እንደሚታየው በማርክሲዝም ሌኒንዝም ፍልስፍና ተቀጥለው የነበሩ አገሮች ርዕዮተ ዓለማቸውን ሲቀይሩ አመራሮቻቸውንም በማውጣትና በአዳዲድ «ልክፍት» በሌለባቸው አመራሮ መቀየራቸውን ገልፀዋል።</p>

<p>በቀድሞ ቅንጅት አመራር ውስጥ ሆነው ያሳለፉትን ጊዜ ሲያስቡት አጥንታቸው ስር ዘልቆ እረፍት የሚነሳቸውን ጉዳይ እንዳለም ዶ/ር ያዕቆብ ይፋ አድርገዋል። «ስም መጥራት አያስፈልግም። በግለሰቦች እልህ መጋባትና ለመጠፋፋት መፈልግ ቅንጅት እንደ ቅንጅት እንዳይቀጥል ሆኗል። በታሪክ ታይቶ የማይታወቅ ድጋፍ የሰጠው ሕዝብ የሰጠንን እምነትና አደራ የምንወጣ ሳንሆን መቅረታችን የእድሜ ልክ ፀፀቴ ነው። ይህንን ጥፋት የሰራነው ሁሉ የኢትዮጵያን ሕዝብ ተንበርክከን ይቅርታ ልንጠይቀው ይገባል»</p>

<p>እሳቸውን ጨምሮ በቅንጅት አመራሮች የተሰራው ጥፋት እንዳለ ሆኖ የገዢው ፓርቲ ቅንጅትን ለማፈራረስ የፈፀመው ድርጊት በታሪክ ሊረሳ የማይቻል እንደሆነ የገለፁት ዶ/ር ያዕቆብ «...ኢሕአዴግ ኢትዮጵያን ወደብ አልባ በመሆኗ በትውልድ ሁሉ የሚጠየቀውን ያህል የድፍን ኢትዮጵያ ሕዝብ ድጋፍ ያለውን ፓርቲ እንዲፈርስ ማድረጉም በተመሳሳይ ጥፋት የሚያስፈርጀው ነው።» በማለት ተናግረዋል። የዶ/ር ያዕቆብን ሙሉ ቃል ምልልስ በቆይታ ገጽ ይመልከቱ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 6 ቀን 2002</a></p>

</body>
</html>	
