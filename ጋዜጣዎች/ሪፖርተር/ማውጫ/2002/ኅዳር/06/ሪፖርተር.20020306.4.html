<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሙሉ ወጪው በኢትዮጵያ መንግሥት የተሸፈነው የተከዜ ኃይል ማመንጫ ተመረቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሙሉ ወጪው በኢትዮጵያ መንግሥት የተሸፈነው የተከዜ ኃይል ማመንጫ ተመረቀ</h2>


<p>ከመቀሌ በስተም ዕራብ በግምት 148 ኪ.ሜ ርቀት ላይ የተገነባው የተከዜ ውሃ ሀይል ማመንጫ ስራው ከተጀመረበት ከ1994 ዓ.ም እስከተመረቀበት እስከ ኅዳር 4 ቀን 2002 ዓ.ም ድረስ ከአርባ ሰዎች በላይ በሥራ ላይ ህይወታቸው ማለፉን ከስፍራው የተገኘው መረጃ ያመለክታል። ከሟቾቹ መካከል ሦስቱ ቻይናውያን ሲሆኑ የቀሩት ኢትዮጵያውያን ናቸው።</p>

<p>አራት ባለ 75 ሜጋ ዋት ተርባይኖችን የያዘው ይሄው ኃይል ማመንጫ ጣቢያ በዓመት 981 ሜጋ ዋት ሰዓት ኢነርጂ የሚያመርት ሲሆን ጠቅላላ ወጪው 4 ቢሊዮን ይጠጋል። ከዚህ ውስጥ 55 በመቶ በውጪ ምንዛሪ 45 በመቶ ደግሞ በአገር ውስጥ ገንዘብ መሸፈኑን የኮርፖሬሽኑን ሥራ አስፈፃሚ አቶ ምህረት ደበበ በምረቃው ዕለት ባደረጉት ንግግር አስታውቀዋል።</p>

<p>በሀይል ማመንጫ ጣቢያው ግንባታ 188 ሜትር ከፍታ ያለው ሙሉ በሙሉ በኮንክሪት የተሰራ 150 ሜትር ጥልቅ በሆነ ዋሻ መሀል የሚገኝ ሲሆን ጫፉ ላይ 450 ሜትር የጐን እርዝመት ያላቸው ሁለት የውሀ ማስቀየሻ ዋሻዎች የምድር ውስጥ ሀይል ማመንጫ ጣቢያ የውሀ ማስኬጃና ማስወጪያ ዋሻዎች አዲስ የኤሌክትሪክ ኃይል ማከፋፈያ እና ወደ ግሪድ የሚያስገባ 105 ኪ.ሜ እርዝመት ያለው የከፍተኛ ኃይል ማስተላለፊያ አጠቃልሎ ይዟል።</p>

<p>ከአስራ ሁለት አገሮች የተውጣጡ 40 ኮንትራክተሮች ተሳትፈው በዝቅተኛ ዋጋ ከፍተኛ ልምድና የፋይናስ አቅም ያላቸው ተመርጠዋል።</p>

<p>1. የዲዛይን ክለሳና አጠቃላይ ግንባታ ቁጥጥር ሥራው ለአሜሪካው ሀርዛ ኢንጂነሪንግ ኩባንያ የተሰጠ ሲሆን ይህ ኩባንያ ከኤም ደብልዩ ኤች አሜሪካና ኢንርጎ ፕሮጀክት ሰርቢያ ጋር በጥምረት ሰርቷል።</p>

<p>2. የልት 1 ኤ ውል ለበርታ ኮንስትራክሽን የተሰጠ ሲሆን የ32 ኪ.ሜ ርቀት መንገድ የዋና ግድቡ ሥራ ከመጀመሩ በፊት ተጠናቅቋል።</p>

<p>3. የሎት 1በ/2/3 ውል ለሲ ደብልዩ ጂ ኤስ የተሰጠ ሲሆን ይህ ኩባንያ ሳይኖ ህይድሮና ዲጂጂሲ ከተባሉት ሁለት የቻይና ኩባንያዎችና ሱር ኮንስትራክሽን ከተባለ ሀገር በቀል ኩባንያ ጋር በመሆን በጥምረት ሰርተዋል። ይህ የውል ስምምነት የግድቡ አካባቢ የመንገድ ሥራዎች፣ ዋሻዎች፣ የውሀ ማስቀየሻዎች፣ ግድብ፣ የሀይል ማመንጫ ቤት የውሀ ማስኬጃና ማስወጫ ዋሻዎች፣ የመኖሪያ ካምፕ፣ የግድቡ ኤሌክትሮ መካኒካል ዲዛይን አቅርቦትና ተከላ የመሳሰሉ ከግድቡ ጋር ተያያዥነት ያላቸውን ያጠቃልላል።</p>

<p>4. የሎት 4 እና 5 ውል ቻይና ዋምቦ ኤ ኢንጂነሪንግ ለተባለ ኩባንያ የተሰጠ ሲሆን ይህም የአራቱን ባለ 75 ሜጋ ዋት ተርባይኖችና ጄኔሬተሮች አጠቃላይ የሀይል ማመንጫ ኤሌክትሮ መካኒካል ዲዛይን የፋብሪካ፣ አቅርቦትና ተከላ ሥራ ያካትታል፤</p>

<p>5. የሎት 6 ውል ጂፒፒሲ ለተባለ የቻይና ኩባንያ የተሰጠ ሲሆን በዚህ ውል መሠረት ባለ 230 ኪሎ ቮልት የሀይል ማከፋፈያ ጣቢያ የሲቪልና የኤሌክትሪክ መሳሪያዎች በተከዜ የሀይል ማመንጫ ጣቢያ እንዲሁም የማስፋፋት ሥራው በመቀሌ ተካሂዷል።</p>

<p>6. የሎት 7 ውልም ለጂፒፒሲ የተሰጠ ሲሆን 105 ኪሎ ሜትር ባለ 230 ኪሎ ቮልት ከፍተኛ የሀይል ማስተላለፊያ መስመር አቅርቦትና ተከላ ከተከዜ ማስከፋፈያ ጣቢያ እስከ መቀሌ ማከፋፈያ ጣቢያ ድረስ ተዘርግቷል። በዚህ የግንባታ ሥራ ሂደት ከ4500 በላይ ሠራተኞች የተሳተፉ ሲሆን ከእነዚህ ውስጥ ወደ 750 የሚጠጉ ከተለያዩ አግሮች የተውጣጡ የውጭ አገር ዜጐች ነበሩ። በግድቡ አካባቢ በተፈጠረ ጂኦሎጂያዊ ክስተት እንዲሁም በፋይናንስ ቀውስ ምክንያት ግንባታው በዕቅድ ከተያዘበት ጊዜ በሁለት ዓመት ተራዝሟል።</p>

<p>የተከዜ የውሀ ሀይል ማመንጫ በጠቅላይ ሚኒስትር መለስ ዜናዊ ትናንት ተመርቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 6 ቀን 2002</a></p>

</body>
</html>	
