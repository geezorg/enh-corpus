<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሽሬ አካባቢ ባልታወቀ በሽታ 229 ሰዎች ሲሞቱ ከ600 ሰዎች ተጠቅተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሽሬ አካባቢ ባልታወቀ በሽታ 229 ሰዎች ሲሞቱ ከ600 ሰዎች ተጠቅተዋል</h2>


<p>ከ1995 ዓ.ም ጀምሮ በትግራይ ክልል ታሕታይ ቆራሮና በመደባይ ወርዳዎች አካባቢ የተከሰተው ምንነቱ ያልታወቀ በሽታ እስከ አሁን 229 ሰዎች ሲገድል ከ600 በላይ ሰዎች አጥቅቷል። እስከ አሁን በተደረገው ምርመራ የበሽታውን ምንነት ማወቅ ያልተቻለ ቢሆንም፣ የማይተላለፍ በሽታ መሆኑን ማረጋገጡን የክልሉ የጤና ቢሮ አሳውቋል።</p>

<p>የትግራይ ክልል የጤና ቢሮ ኃላፊ ዶ/ር ገ/አብ ባርናባስ በተለይ ለሪፖርተር ጋዜጣ በስልክ በሰጡት መግለጫ፣ ስለበሽታው አጀማመርና አሁን የሚገኝበትን ደረጃ አብራርተዋል። እንደ ኃላፊው ገለፃ፣ በሽታው በአካባቢው የተከሰተው በ1995 ዓ.ም ሲሆን፣ ለመጀመሪያ ጊዜ የታየበት አካባቢም ታሕታይ ቆራሮ ወረዳ፣ ሰሜን ምዕራብ ዞን፣ ፃዕዳ እምባ ጣባያ (ቀበሌ) ሆኖ ቀላል በተባለ መንደር ውስጥ ነው።</p>

<p>በሽታው ሲጀምር ትኩሳት፣ ብርድ ብርድ፣ ሆድ የመንፋትና ሰውነት የማቅጠን ምልክቶች እንደሚያሳይ ለማወቅ ተችሏል።</p>

<p>በሽታው እንደተከሰተ የአካባቢው የወረዳ የሕክምና ባለሞያዎች፣ የበሽታው መንስኤ ውሃ ይሆናል ብለው በመገመት ነዋሪዎቹ ሌላ ውሃ እንዲጠቀሙ ቢያደርጉም በሽታው አልተሻሻለም። እንደ ዶ/ር ገ/አብ ገለፃ፣ የካባቢው ባለሞያዎች ወደ ክልል ሪፖርት ማድረግ ሲገባቸው እስከ 97 ተደብቆ ሊቆይ ችሏል። በመሆኑም፣ በ1997 ዓ.ም ችግሩ ስብሰባ ላይ ተንስቶ ባለሞያዎች ያሉበት አንድ ኮሚቴ ተቋቁሞ ጉዳዩ እንዲጣራ ተደርጓል። ኮሚቴው በሽሬ እንዳስላሴ ሆስፒታል በ19 ሰዎች ላይ ባካሄደው ምርመራ፣ በሽታው ለየት ያለና ከዚህ በፊት ታይቶ የማይታወቅ መሆኑን ያረጋገጠ ሲሆን፣ ከወባ ከጉበትና ከመርዝ ጋር ሊያያዝ እንደሚችል ጠቁሞ ነበር።</p>

<p>በሽታው የተከሰተበት ቀላል የተባለው ከ500 በላይ አባዎራዎች የሚገኙበት መንደር ሲሆን፣ በበሽታው የተያዘ ሰው ከ3 እስከ 6 ወር ከተሰቃየ በኋላ እንደሚሞት ከአካባቢው የተገኙ ምንጫች ተናግሯል።</p>

<p>ዶ/ር ገ/አብ ባርናባስ እንደሚሉት፣ በሽታው እስከ አሁን በስድስት ወረዳዎች የታየ ሲሆን፣ በተለይ በታሕታውይ ቆራሮ ወረዳ 254፣ መደባይ ኢዛና 217፣ አስገደ ፅምበላ 120፣ ላዕላይ አዲያቦ 10 ሰዎች ያጠቃ ሲሆን በታሕታይ አድያቦና ዕለምቲ ወረዳዎችም በሽታው መታየት ጀምሯል። በሽታው ከተጠቁት መካከል፣ በታሕታ ቆራሮ ወርደ 141፣ በመዳባይ ኢዛና 58፣ በአስገደ ፅምበላ 29 ሰዎች መሞታቸው ከአካባቢው ሪፖርት መደረጉን ኃላፊው አክለው ተናግረዋል።</p>

<p>ሆኖም ግን እንደ ዶ/ር ገ/አብ ባርናባስ ገለፃ በበሽታው መጠቃታቸው በሕክምና የተረጋገጠው የ371 ሰዎች ሲሆን፣ የሞቱት ደግሞ 215 ሰዎች ናቸው።</p>

<p>በሽታው በተዛመተበት አካባቢ በአንድ ቤተሰብ ውስጥ ከ3 እስከ 7 ስዎች የሞቱበት አጋጣሚ እንዳለ ምንጮች የጠቆሙ ሲሆን፣ በርካታ ቤተሰቦች ሙሉ በሙሉ ማለቃቸውም ታውቋል።</p>

<p>ዶ/ር ገ/አብ እንደሚሉት ግን በአንዳንድ ቦታ ቤተሰቦች ሙሉ ለሙሉ ያለቁበት ሁኔታ ያለ ቢሆንም፣ የተጋነነ እንዳልሆነ በመጥቀስ በመዳባይ ኢዛናና ፃዕዳ አምባ አካባቢዎች ሁለት ቤተሰብ ሙሉ መሞታቸውን ገልፀዋል።</p>

<p>የፌደራል ጤና ጥበቃ ሚ/ር ከሌሎች የአገር ውስጥም የውጭ አግሮች ድርጅቶች በጋራ በመሆን፣ ባደረገው ምርመራ፣ የበሽታው መንስኤ ባክቴሪያና ቫይረስ አለመሆናቸውን አረጋግጠው፣ ወረርሽኙ ተላላፊ እንዳልሆነ መታወቁን ዶ/ር ገ/አብ ይገልፃሉ።</p>

<p>በወቅቱ ወደ አካባቢው ከተንቀሳቀሱት የሕክምና ብድኖች መካከል፣ HNRI የተባለው፣ የችግሩ መነሻ ወደ ውሃ የሚከተተው አረም፣ ሊሆን እንደሚችል ሃሳብ በማቅረቡ «ሐቢ ፀሊም» የሚባለው የጉድጓድ ውሃ መደፈኑና የአካባቢው ሕዝብ ከዚህ ምንጭ ውሃ እንዳይጠቀም መደረጉን ያስረዳሉ ኃላፊው። በመቀጠልም በካባቢው የነበረው ሕዝብ ከነበረበት ቀዬው በስምንት ኪ.ሜ ርቀት የሚገኘው ቀላል ወደተባለው ሜዳ (ደጋ) እንዲንቀሳቀስም ተደርጓል። የአካባቢው ሕዝብ የተጠረጠረው የጉድጓድ ውሃ እንዳይጠቀም የተከለከለ ቢሆንም፣ በሽታው እንዳላቆመ ይናገራሉ።</p>

<p>በመሆኑም፣ ሲዲሲ (ሴንተር ፎር ዲዚዝ ኮንትሮል) የሚባለው መቀመጫው አትላንታ የሆነው፣ እዚህ አግር ለነበሩ ተወካዮቻቸው ባቀረቡላቸው ጥያቄ መሠረት፣ ለስድስት ወራት ጥናት ካደረጉ በኋላ በሽታው «ብልሃርዚያ» ነው ማለታቸው ገልፀዋል። ይህንን ተከትሎ፣ የብልሃርዚያ ስፔሻሊስት ከለንደን በማስመጣት ራሳቸው ዶ/ር ገ/አብ በነበሩበት የላብራቶሪ ምርመራ፣ ከ80 ህፃናት ናሙና ወስደው ጥናት በማድረግ ብልሃርዚያ አለመሆኑ ማረጋገጣቸውን ይናገራሉ።</p>

<p>ቀጥሎም የእንግሊዝ ኢንተርያል ኮሌጅ፣ ሲዲሲ፣ ኤፍ.ኤ.ኦ (ከሮምና ከኢትዮጵያ) በተሳትፉበት ከታመሙ እንስሳትም ሰዎችም ናሙና ተወስዶ በኡትሬት ዩኒቨርሲቲ (ኔዘርላንድስ) እና ቦን ዩኒቨርሲቲ (ጀርመን) በተደረግው የላቦራቶሪ ምርመራ «ትከሊንግ» (ምረዛ) መሆኑን አረጋግጠናል ማለታቸው ታውቋል። በአሁኑ ወቅትም፣ በመቀሌ ዩኒቨርሲቲ ዶ/ር ደረጀ በሚባሉት ባለሞያ የሚመራ ቋሚ ኮሚቴ ጥናት እያደረገ መሆኑን ዶ/ር ገ/አብ አክለው ገልፀዋል።</p>

<p>በአጠቃላይ ዶ/ር ገ/አብ እንደሚሉት፣ በሽታው ምርመራ አዲስ አበባ ዩኒቨርሲቲ፣ ሲዲሲ፣ ኢንተርያል ኮሌጅ፣ ኤች ኤን አር አይ፣ ኤፍ.ኤ.ኦ በምርመራ የተሳተፉ ሲሆን፣ የኡትሬክት (ኔዘርላንድ) እና ቦን (ጀርመን) ዩኒቨርሲቲዎች በላይብረሪያችው በኩል ተሳትፈዋል። አንዳንዶቹ ከ3 ጊዜ በላይ ተመላልሰው ጥናት ማድረጋቸው ታውቋል።</p>

<p>በበሽታው ለተጠቁ ሰዎች የትግራይ ክልል መንግሥት ከዓለም የጤና ድርጅትና ኦ.ኤስ.ኤስ ጋር በመሆን አስፈላጊ ድጋፍ እያደረገ መሆኑን ዶ/ር ገ/አብ ተናግረዋል። በአካባቢው የነበሩት የጤና ኬላዎች ወደ ጤና ጣቢያዎች ተቀይረው ለበሽተኞች የሕክምና ድጋፍ እንዲሰጡ መደረጉንም አክለው ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 6 ቀን 2002</a></p>

</body>
</html>	
