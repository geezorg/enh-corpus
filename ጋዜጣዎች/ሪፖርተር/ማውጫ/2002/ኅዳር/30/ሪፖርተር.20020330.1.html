<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>እንዲወረስ ጥያቄ የቀረበበት የዶ/ር ብርሃኑ ንብረት አወዛገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እንዲወረስ ጥያቄ የቀረበበት የዶ/ር ብርሃኑ ንብረት አወዛገበ</h2>


<p>በተጠረጠሩበት ወንጀል ጥፋተኛ ተብለው የመጨረሻ ቅጣት እየተጠባበቁ ካሉት 38 የግንቦት 7 ተከሳሾች መካከል ዐቃቤ ሕግ ንብረታቸው እንዲወረስ ክሱን እየተመለከተ ላለው የከፍተኛ ፍርድ ቤት ሁለተኛ ወንጀል ችሎት ጥያቄ ካቀረበባቸው ስምንት ተከሳሾች መካከል በዶ/ር ብርሃኑ ነጋ ንብረት ላይ አዲስ መቃወሚያ በመቅረቡ ውዝግብ ተፈጠረ።</p>

<p>ትናንት ፍርድ ቤቱ መዝገቡን ቀጥሮ የነበረው ንብረታቸው እንዲወረስ ጥያቄ በቀረበባቸው ዶ/ር ብርሃኑ ነጋ፣ አንዳርጋቸው ፅጌ፣ ፅጌ ሃ/ማርያም፣ ብ/ጄ/ተፈራ ማሞ፣ አሳምነው ፅጌ፣ ጌቱ ወርቁ፣ ኮ/ል አለሀብል አማረ እና ያረጋል ይማም (ሚኪ)፤ ዐቃቤ ሕግ የብቻ ንብረታቸው መሆኑን በሰነድ የተደገፈ ማጣራት አድርጐ እንዲያቀርብ፣ ሌላ «ይመለከተኛል» የሚል አካል ካለ ማስረጃውን እንዲያቀርብና፤ በንብረቱ ላይ የመጨረሻ የቃል ክርክር ለማድረግ ቢሆንም፤ የዶ/ር ብርሃኑ ባለቤት (ዶ/ር ናርዶስ ምናሴ) ጠበቃ «ዶ/ር ብርሃኑ የብቻቸው የሚባል ንብረት የላቸውም፤ የሳቸው ንብረት የሚስታቸውም ነው። ስለዚህ አቃቤ ሕግ አጣርቼ ያቀረብኩት የዶ/ር ብርሃኑ ነጋን ንብረት ብቻ ነው» የሚለው ትክክል አለመሆኑን በመቃወም ለፍርድ ቤቱ በማመልከታቸው ነው።</p>

<p>በወንጀል የከሰሰው፣ ጥፋተኛ ያሰኘው ዶ/ር ብርሃኑን መሆኑን፣ ሕጉም እንዲወረስ የሚያዘው የእረሳቸውን ንብረት በመሆኑ፣ «ጠበቃ ነኝ» ብለው የቀረቡት ሰው ሊከራከሩ ወይም ማንሳት የሚገባቸውን ነገር ማንሳት የሚችሉት በአፈፃፀም ጊዜ እንጂ በስረ ነገር ክርክር ላይ መቅረብ እንደማይችሉ በመግለፅ ዐቃቤ ሕግ ተቃውሞውን ለፍርድ ቤቱ አመልክቷል።</p>

<p>መታየት ያለበት የዶ/ር ብርሃኑ ባለቤት በመሆኗ እንዲወረስ ጥያቄ በቀረበበት ንብረት ላይ እንደሚገባት ጥያቄ ያቀረበችውን ሰው «ባለቤት ናት አይደለችም?፣ ንብረት አላት ወይስ የላትም?» የሚለውን ገና አለማየቱን ፍርድ ቤቱ ተናግሮ፣ ጠበቃው «ሕጋዊ አይደሉም» የሚል ከሆነ ዐቃቤ ሕግ እንዲያስረዳ ጠይቋል።</p>

<p>ዐቃቤ ሕግ «የይገባኛል ጥያቄ መስተናገድ ያለበት በአፈፃፀም ወቅት ነው» ሲል፤ ፍርድ ቤቱ «ለዚህ ለዚህማ በደፈናው የግል ንብረት ይወረስ ቢባል ሌላ ክርክር ሊመጣ ነው» ካለ በኋላ፣ በንብረቱ ላይ ያገባኛል የሚል ካለ ተጣርሮ ይቅረብ ያለው ሌላ ውዝግብና ክርክር እንዳይፈጠር መሆኑን አስረድቷል።</p>

<p>ዐቃቤ ሕግ ጠበቃው ያቀረቡትን የመከራከሪያ ሀሳብ እንዳይቀበል ገልፆ፣ «ማንም ጣልጋ ገብቶ መከራከር አይችልም። እኛም አንቀበልም ፍርድ ቤቱ ያለውን ይበል። ቀድመን በሰጠነው ሀሳብ ላይ ብይን ይሰጠን» ሲል ጠይቋል።</p>

<p>የዶ/ር ብርሃኑ ባለቤት ጠበቃ በበኩላቸው፤ በተሻሻለው የቤተሰብ ሕግ 213/92 አንቀፅ 62 እና 63 ላይ እንደተመከተው ንብረቱ የግል ቢባልም የባልና ሚስቶቹ የጋራ ንብረት መሆኑና ዐቃቤ ሕግ ባመለከተው መሠረት ፍፃሜ ቢያገኝ ችግር ሊፈጠር እንደሚችል ለፍርድ ቤቱ አመልክተዋል።</p>

<p>ዶ/ር ብርሃኑ ነጋና ዶ/ር ናርዶስ ምናሴ በጋራ የወለዷቸው ልጆች መኖራቸውን ጠበቃው ለፍርድ ቤቱ አስረድተው፣ ለልጆቹ ማሳደጊያ አስፈላጊ በመሆኑ ንብረቱ እንደሚመለከታቸው አስረድተዋል።</p>

<p>ሁለቱ ሰዎች ባልና ሚስት ስለመሆናቸው ካቅረቡት የሰነድ ማስራጃ ጋር የጋብቻ ሰርተፍኬታቸውን አያይዘው ማቅረባቸውን ጠበቃው ሲናገሩ፤ ፍርድ ቤቱ በመሀል፣ ሚስትየዋ አገር ውስጥ እንደሌሉ በመጥቀስ፣ እንዴት ሊወክሏቸው እንደቻሉ ጥያቄ አቅርቦላቸዋል።</p>

<p>ዶ/ር ናርዶስ በውልና ማስረጃ ሙሉ ውክልና የሰጧቸው ተወካይ እርሳቸውን (ጠበቃውን) እንደወከሏቸው ሲናገሩ፣ ዐቃቤ ሕግ በመሀላ «ጠበቃው ሊከራከሩ የሚያስችላቸው ቢሆን እንኳን መከራከር የሚችሉት ሙሉ ውክልና ሲኖራቸው ነው» በማለት የዶ/ር ናርዶስ ጉዳይ መታየት ያለበት በአፈፃፀም ጊዜ መሆኑን በማስረዳት ተቃውሟል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 30 ቀን 2002</a></p>

</body>
</html>	
