<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ነጋሶ እና ስዬ የአንድነት የብሔራዊ ምክር ቤት አባል ሆነው ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ነጋሶ እና ስዬ የአንድነት የብሔራዊ ምክር ቤት አባል ሆነው ተመረጡ</h2>


<p>አንድነት ለዴሞክራሲና ለፍትሕ ፓርቲ (አንድነት) እሑድ ኅዳር 20 ቀን 2002 ዓ.ም በኢምፔሪያል ሆቴል ሊያካሂድ ያሰበው የአስቸኳይ ጠቅላላ ጉባዔ «በዲስፒሊን ጉድለት ከፓርቲው በተባረሩ ግለሰቦችና ተባባሪዎቻቸው» ከተጨናገፈ በኋላ በዕለቱ ከሰዓት በኋላ በፓርቲው ጽ/ቤት ስብሰባውን በማካሄድ ባለፈው ሣምንት መጨረሻ ፓርቲውን በአባልነት የተቀላቀሉት ሁለት ግለሰቦች ለብሔራዊ ምክር ቤት አባልነት መረጠ።</p>

<p>አንድነት ሰኞ ዕለት በጠራው ጋዜጣዊ መግለጫ ላይ ከአዲስ አበባ ከተማ አስተዳደር ሕጋዊ ፈቃድ ወስዶ የጠራው ጉባዔ ከፓርቲው በዲሲፕሊን ጉድለት ተባረዋል ባላቸው ግለሰቦችና ተባባሪዎቻቸው ሲታጓጎል ሠላም የማስከበር ተልዕኮ ያለው ፖሊስ በቦታው አለመገኘቱን፣ የተፈጠረውን ሁኔታ በዕለቱ ለቦሌ እና ለገርጂ ፖሊስ ጣቢያዎች ቢያሳውቅም እርምጃ አለመወሰዱ እንዳሳዘናቸው ገልፀዋል።</p>

<p>ኢንጂነር ግዛቸው የአንድነት ተቀዳሚ ምክትል ሊቀመንበር ዕለቱን «የሕግ የበላይነት የተሸነፈበት» ሲሉ ገልፀውታል።</p>

<p>አስተዳደሩ የስብስባ ፈቃድ ሲወስዱ የፖሊስ ጥበቃ እንደሚደረግላቸው በተሰጣቸው ደብድቤ ላይ መገለፁን ያወሱት ኢ/ር ግዛቸው «በሕጋዊ መንገድ የጠራነው ስብሰባ ሲታወክ ፖሊስ ምንም ሊረዳን አልቻለም» ሲሉ ወቅሰዋል።</p>

<p>የአዲስ አበባ ፖሊስ ኮሚሽን ለመንግሥት መገናኛ ብዙሃን በሰጠው መግለጫ በቦታው መገኘቱን ነገር ግን በፓርቲው የውስጥ ጉዳይ መግባት እንደማይችል በመግለፅ የቀረበለትን ክስ አስተባብሏል።</p>

<p>ጉባዔ በዕለቱ ከሰዓት በኋላ በፓርቲው ጽ/ቤት 235 ተሳታፊዎች ለአራት ሰዓታት ቆመው ማከናወናቸውን ኢ/ር ግዛቸው ጠቅሰው በዚሁ ስብሰባ ላይ ባለፈው ሣምንት ሐሙስ ዕለት በግዮን ሆቴል በተካሄደ ዝግጅት ፓርቲውን በይፋ መቀላቀላቸው የተነገረላቸው የቀድሞ የኢፌዲሪ ፕሬዚዳንት ዶ/ር ነጋሶ ጊዳዳ እና አቶ ስዬ አብርሃ የፓርቲው የብሔራዊ ምክር ቤት አባል ሆነው እንዲሠሩ በሙሉ ድምፅ መመረጣቸውን ተናግረዋል።</p>

<p>አቶ ስዬ እና ዶ/ር ነጋሶ ባደረጉት በዕለቱ ንግግርም ፓርቲው የሰጣቸውን ኃላፊነት በብቃት ለመወጣት ተግተው እንደሚሠሩ አረጋግጠዋል።</p>

<p>የአንድነት ፓርቲ ብሔራዊ ም/ቤት 60 ቋሚ አባላት እና 15 ተለዋጭ አባላት ያሉት ሲሆን የሥራ አስፈፃሚ ኮሚቴ አባላት ብዛት 18 መሆኑን ለማወቅ ተችሏል።</p>

<p>ኅዳር 20 በኢምፔሪያል ሆቴል የአንድነት ፓርቲ የአስቸኳይ ጠቅላላ ጉባዔ ለማካሄድ ኅዳር 20 ቀን 2002 ዓ.ም በኢምፔሪያል ሆቴል ስብሰባ የጠራ ሲሆን ስብሰባው በቁጥር አአ/ከፀ/10/30.4/45/03/2002 በአቶ ማርቆስ በዙነህ የሠላማዊ ሠልፍና ስብሰባ ማሳወቂያ ኦፊሰር ፊርማ ሕጋዊ ፈቃድ ተሰጥቶታል።</p>

<p>እንደ ኢ/ር ግዛቸው ገለፃ ከሆነ የልዩ ጠቅላላ ጉአባዔው ተሳታፊዎች የመጡት በውክልና ነው። ፓርቲው ካደራጀው አራት ቀጠናዎች ማለትም የደቡብ፣ የሰሜን፣ የምዕራብና ምሥራቅ እንዲሁም የመሃል ኢትዮጵያ አካባቢዎች የተወከሉ 235 ያህል የስብሰባው ተካፋዮች በውክልና እንዲገኙ ተደርጓል።</p>

<p>በዕለቱ ስብሰባው በሚጀመርበት የጠዋት ክፍለ ጊዜ ከፓርቲዎ በዲስፒሊን ችግር የተባረሩና ተባባሪዎቻቸው ናቸው የተባሉ ግለሰቦች ወደ ስብሰባው እንገባለን በሚል በተነሳ አለመግባባት ስብሰባውን ለማካሄድ ሳይቻል ቀርቷል።</p>

<p>አንድነት ከተላንት በስቲያ በሰጠው መግለጫ ላይ ሁኔታውን እንዲህ ሲል ይገልፀዋል።</p>

<p>«ኅዳር 20 ቀን 2002 ዓ.ም ከፓርቲው የተባረሩ ግለሰቦችና አባሪዎችቻው የስብሰባው ሰዓት ከመድረሱ በፊት ወደ ሆቴል በመግባት የስብሰባ አዳራሹን በር በመያዝ እንዲሁም በዋና በር በኩል በጉልበት በመግባትና በማወክ ስብሰባው እንዳይጀመር አድርገዋል። የአንድነት አመራር አባላትና የሆቴሉ አስተዳደር በየደረጃው ላሉ ሥነስርዓት የሚያስከብር የፖሊስ ኃይል እንዲመጣ ቢማፀኑም በቦታው አልተግኘም» ብሏል።</p>

<p>የአለመግባባቱ ጭብጥ ከፓርቲው የተሰናበቱትና «የአንድነት መርህ ይከበር» የሚሉ ወገኖች አሁን በአመራር ላይ ያሉትን ግለሰቦች «አምባገነን ሆነዋል፣ የፓርቲው ሕግና ደንብ አያከብሩም» በሚል በተደጋጋሚ ይወቅሳሉ። አያይዘውም «መርህ ይከበር» በማለታችን ተባርራችኋል ተብለናል በማለት ድርጊቱን አጥብቀው እንደሚቃወሙ ያስረዳሉ።</p>

<p>አቶ አንተነህ ማስረሻ የመርህ ይከበር የሚለው ቡድን አባላት አስተባባሪ ኮሚቴ ሰብሳቢ ስለሁኔታው ከሪፖርተር ጋዜጣ ተጠይቀው በሰጡት ምላሽ የአንድነት አመራር አባላት አባረናል የሚሏቸው ሰዎች በጋዜጣ ላይ ከመመልከት ውጪ የደረሰን ደብዳቤ የለም ብለዋል።</p>

<p>እሑድ ዕለት በተጠራው ጉባዔ ላይ እንደማንኛውም አባል ለመገኘት ሄደናል ያሉት አቶ አንተነህ የአንድነት አመራሮች እኛን በር ላይ ሲያዩ እነሱ ዞር ካላሉ አንሰበሰብም በሚል ሁከት ፈጥረዋል ሲሉ ምላሽ ሰጥተዋል።</p>

<p>«አናስገባም ብለው የአዳራሽ በር ዘግተው ያዙ» የተባለውም ሐሰት መሆኑን በመግለፅ የሄድነው በጠቅላላ ጉባዔው ላይ ለመሳተፍ በመሆኑ አናስገባ የምንልበት ምክንያት የለንም ሲሉ አስተባብለዋል።</p>

<p>የአንድነት አመራር በበኩሉ ከተባረሩት ግለሰቦች ጋር ቀደም ሲል ውይይት ለማድረግ ሞክሮ አለመሳካቱን፣ ከአፍራሽ ድርጊታቸው እንዲታቀቡ ተደጋጋሚ ሙከራዎች ተደርገው አለመሳካቱን፣ ጉዳያቸው በዲስፒሊን ኮሚቴ መታየቱን፣ በፓርቲው ብሔራዊ ምክር ቤት እርምጃ መውሰዱን፣ ሒደቱም ሕጋዊ መሆኑን በመግለፅ የተፈፀመ ስህተት አለመኖሩን ያስረዳሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 23 ቀን 2002</a></p>

</body>
</html>	
