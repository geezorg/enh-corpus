<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ፍየል ተገዝቶ የተሰጣቸው ሴት የፓርቲ ደጋፊ ባለመሆናቸው ተነጥቀዋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ፍየል ተገዝቶ የተሰጣቸው ሴት የፓርቲ ደጋፊ ባለመሆናቸው ተነጥቀዋል»</h2>


<p>ስር የሰደደ ችግር ላጋጠማቸው የገጠር ነዋሪዎች የሚሰጠው የሴፍቲኔት እርዳታ የፖለቲካ ማፍሪያ መሆኑን እና አንዱ እየተራበ ሌላው ተጠቃሚ የተደረገበት አሰራር መፈፀሙን የኢትዮጵያ ዴሞክራሲያዊ ኃይሎች ህብረት ተወካይ አቶ ገብሩ ገብረማርያም ገለጹ። ኢህአዴግ በበኩሉ ወሬው መሰረተ ቢስ ነው ሲል አጣጥሎታል።</p>

<p>ለሴፍቲነት ፕሮጀክት ማስፈፀሚያ በኢ.ፌ.ዲ.ሪ መንግሥትና በዓለም አቀፍ የልማት ማህበር መካከል የተፈረመው የ83,100,000,00 (ሰማንያ ሶስት ሚሊዮን አንድ መቶ ሺህ ኤስ.ዲ.አር) የብድር ስምምነት ትናንት በተወካዮች ምክር ቤት ቀርቦ ውይይት በተካሄደበት ወቅት በጉዳዩ ላይ አስተያየታቸውን የሰጡት አቶ ገብሩ ለሀገር ልማትና ለወገን ደህንነት ለሚሰጥ ብድር ኢዴኃህ እምብዛም ተቃርኖ የሌለው ቢሆንም የሴፍቲኔቱ ስርጭት ግን ወጥነት የሌለውና በአድሎ መሞላቱ አሳሳቢ ጉዳይ መሆኑን ገልጸዋል።</p>

<p>«ብድሩ አይምጣ ሳይሆን ወጥነት ባለውና አድሎ በሌለው መልኩ ይሰጥ ነው የምንለው» ያሉት አቶ ገብሩ ጉዳዩ ብዙ ጊዜ የተነሳና ከለጋሾች ጋርም ውይይት የተካሄደበት ቢሆንም እስካሁን መፍትሄ እንዳልተገኘለት ተናግረዋል።</p>

<p>ሴፍቲኔት የፖለቲካ ማፍሪያ መሆኑን የጠቆሙት አቶ ገብሩ «በደቡብ ክልል ፍየል ተገዝቶ የተሰጣቸው አንዲት ሴት የፓርቲ ደጋፊ ባለመሆናቸው ተነጥቀዋል» ብለዋል። አቶ ገብሩ ይህንን ሲናገሩ ምክትል አፈ ጉባኤዋ ወ/ሮ ሽታዬ መረጃ በሌለበት ሁኔታ ሌላን ወገን መወንጀል አግባብ አለመሆኑን በመጠቆም ሊያስቆሟቸው ሲሞክሩ አቶ ገብሩ «አስፈላጊ ከሆነ ሴትየዋን ማምጣት ይቻላል» በማለት ንግግራቸውን ቀጥለዋል።</p>

<p>መንግሥት በብድርና እርዳታ የሚያገኘው ገንዘብ ለህዝብ የሚያገለግል ከሆነ ኢዴኃህ ተቃውሞ እንደሌለው የገለጹት አቶ ገብሩ ችግር የፈጠረው በዜጎች ላይ የሚፈጠረው አድሎ መሆኑን አመልክተዋል። አያይዘውም «እሳት የወለደችውን ላም ሆነናል፤ ብድሩ አይምጣ እንዳንል ህዝባችን ተቸግሯልና ይፈልገዋል። ሲመጣ ደግሞ በትክክል አይደርስም» በማለት ለውሳኔ መቸገራቸውን አመልክተዋል።</p>

<p>የቅንጅት ተወካይ ሻለቃ ደርዛም በተመሳሳይ መልኩ ለእርዳታ የመጣ ገንዘብ ወደ ፖለቲካ መስመር መዞር እንደሌለበት በመግለጽ እርዳታው በትክክል ለተራበው ህዝብ የሚደርስበት ሁኔታ እንዲመቻች ጠይቀዋል። የኢህአዴግ አባል የሆኑ ዜጎች እርዳታ የሚሰጠበት ሁኔታ መኖሩን የሚጠቁም ቅሬታ እንዳለ የገለፁት ሻለቃ በአስፈፃሚው አካል የሚፈጸመው ይህ ድርጊት ተስተካክሎ ዜጎች እኩል መጠቀም እንዳለባቸው አስገንዝበዋል።</p>

<p>ከተቃዋሚዎች ለቀረበው ጥያቄ መልስ የሰጡት የመንግሥት ረዳት ተጠሪ አቶ ወንድሙ ገዛኸኝ በበኩላቸው እርዳታና ብድር ለፖለቲካ መጠቀሚያ ይውላል የሚለው ነገር በተደጋጋሚ የተነሳ ጥያቄ መሆኑንና ለዚህም ምላሽ መስጠቱን ካስታወሱ በኋላ ይህንን ቅሬታ በተደጋጋሚ የሚያቀርቡት የፓርላማ አባላት አንድም ቀን ጥያቄያቸውን በጽሑፍ በማቅረብ ጠይቀው የማያውቁ መሆናቸው እንደሚያስገርማቸው ገልጸዋል።</p>

<p>ከአንድ ዓመት በፊት የገጠር ልማት ኮሚቴ ሴፍቲኔት ያለበትን ደረጃ ለመቃኘት በደቡብ እና በኦሮሚያ ክልል መዘዋወሩን፣ በዚህ ኮሚቴ ውስጥም የተቃዊሚ ፓርቲ አባላት እንደነበሩ የጠቆሙት አቶ ወንድሙ በወቅቱ የእርዳታ አሰጣጥን በተመለከተ ተቃዋሚዎች ምንም አይነት የቅሬታ ሪፖርት አለማቅረባቸውን ተናግረዋል።</p>

<p>«በሴፍቲኔት ፕሮጀክት የቅሬታ አቀራረብ ስርዓት ተዘርግቷል» ያሉት ረዳት ተጠሪው ፍየል ተነጠቀብኝ የሚል ግለሰብ ጉዳዩ ለቀበሌ፣ ለወረዳ ወይም ለክልል ማመልከት እንደሚችል አስታውቀዋል።</p>

<p>አቶ ወንድሙ እንደሚሉት ተቃዋሚ ፓርቲዎች ውንጀላውን የሚያቀርቡት ሀቁ ጠፍቶባቸው ሳይሆን አላስፈላጊ የሆነ የፖለቲካ አመለካከት እንዲሰፍን ለማድረግ ነው።</p>

<p>አቶ መለሰ የተባሉት ሌላው የኢህአዴግ ተወካይ በበኩላቸው ሴፍትኔት ድርቅ ቢኖርም ባይኖርም ስር የሰደደ ችግር ላለባቸው ወገኖች የሚሰጥ እርዳታ መሆኑንና ለእነዚህ ወገኖች በየዓመቱ 2.5 ቢሊዮን ብር እንዲሰጥ ፓርላማው መወሰኑን አስታውሰው በአፈጻጸም ላይ አድሎ አለ የሚል ቅሬታ ከቀረበ «ለጋሾችን ከማነጋገር ይልቅ ህዝባችንን ጠጋ ብለውን ይሄ ሴፍቲነት እንዴት ነው የሚሰጠው? ብለን ለምን አንጠይቅም» ሲሉ ጠይቀዋል።</p>

<p>የፓርቲ አባል ባለመሆናቸው ፍየል ተነጥቀዋል ተብሎ የተገለጸውን በተመለከተም «ኢህአዴግ ስንዴ ሳይሰጥ አባል ማፍራት የሚችል በመሆኑ ለዚህ መልስ መስጠት አያስፈልግም» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 23 ቀን 2002</a></p>

</body>
</html>	
