<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የግንቦት ሰባት ተከሳሾች ንብረት ተጥርቶ ኢንዲቀርብ ለሁለተኛ ጊዜ ትዕዛዝ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የግንቦት ሰባት ተከሳሾች ንብረት ተጥርቶ ኢንዲቀርብ ለሁለተኛ ጊዜ ትዕዛዝ ተሰጠ</h2>


<p>መንግሥትንና የሕገ መንግሥት ስርዓቱን በሃይልና በአመጽ ለመጣል ግንቦት ሰባት ከሚባለው አሸባሪ ቡድን ጋር ሲንቀሳቀሱ ደርሼባቸዋለሁ በሚል የፌዴራል ዐቃቤ ሕግ አምስት ክሶችን መስርቶ ጥፋትኛ ከተባሉ በኋላ በሞት እንዲቀጡ የቅጣት ማክበጃ አስተያየት ካቀረበባቸው 38 ተከሳሾች መካከል የስምንቱ ተከሳሾች ንብረት ተጣርቶ እንዲቀርብ የፌዴራል ክፍተኛ ፍርድ ቤት ሁለተኛ ወንጀል ችሎት ለሁለተኛ ጊዜ ትናንትና ትዕዛዝ አስተላለፈ።</p>

<p>ፍርድ ቤቱ የተከሳሾቹ ንብረት በድጋሚ ተጣርቶ እንዲቀርብ ያዘዘው፣ ዐቃቤ ሕግ «አጣርቼ አቅርቤያለው» ባለው የሰንድ ማስረጃ ላይ የተከሳሾች ጠብቆች ባነሱት ተቃውሞና ዐቃቤ ሕግም በተለይ በአማራና በኦሮሚያ ክልል ለማጣራት ጊዜ እንዳጠረው በገለፀው መሰረት ነው።</p>

<p>የፌደራል ዐቃቤ ሕግ ንብረታቸው እንዳይሸጥ፣ እንዳለወጥና ለሶስተኛ ወገን እንዳይተላለፍ ያመለከተባቸው ተከሳሾች ዶ/ር ብርሃኑ ነጋ፣ አንዳርጋቸው ጽጌ፣ ብ/ጄ ተፈራ ማሞ፣ አሳምነው ጽጌ፣ ጽጌ ኃ/ማርያም፣ ጌቱ ወርቁ፣ ኮ/ል አለሁበል አማረ እና ያረጋል ይማም (ሚኪ) ሲሆኑ፣ «አጣርቻለሁ» በሚል በትናንትናው ዕለት ለፍርድ ቤቱ ያቀረበው የሰንድ ማስረጃ፣ ቀደም ብሎ ካቀረበውና ፍርድ ቤቱ እንዲታገድ ትዕዛዝ ከሰጠበት የተለየና ተጨማሪ ንብረቶችን በማካተቱ የተከሳሽ ጠበቆች «አስተያየት እንሰጥበታለን፣ ጊዜ ይሰጠን» በማለት አቤቱታ አቅርበዋል።</p>

<p>ዐቃቤ ሕግ በስምንቱም ተከሳሾች ላይ ያቀረበው የሰንድ ማረጋገጫ በቤተሰቦቻቸውም ሆነ በሌላ አካል ያልተያዙና በራሳቸው ስም ያሉትን ብቻ መሆኑን ገልጾ፣ በመጀመሪያ ጊዜ እንዲታገዱለት ያመለከተባቸው ንብረቶች ለጊዜው ያገኛቸውን ሲሆን፣ ባደረገው የማጣራት ስራ ግን ተጫማሪ ንብረቶች በማግኘቱ በተጨማሪነት ማቅረቡን ተናግሯል። በአማራና በኦሮሚያ ክልሎች ተጫማሪ ማጣራት ሊያደርግ ሞክሮ፣ ጊዜ ስላልበቃው ስለተወው፣ ፍርድ ቤቱ አንድ ተለዋጭ ቀጠሮ ከሰጠው ሊያጣራ እንደሚችል ወይም በቀረበው ላይ ውሳኔ ቢሰጥ ቅሬታ እንደሌለው ለፍርድ ቤቱ አስረድቷል።</p>

<p>ንብረቶቹ እንዲጣሩ በተሰጠው ትዕዛዝ መሠረት ዐቃቤ ሕግ አጣርቶ «መወረስ አለበት ወይም የለበትም» የሚለውን መመልከትና በማስረጃ የተደገፈ ነገር ማቅረብ እንዳለበት ፍርድ ቤቱ ገልጾ፤ የሌላ ሰው ንብረት እንዳይነካ ከውሳኔ በፊት በጥንቃቄ መጣራት እንዳለበት አስገንዝቧል።</p>

<p>ዐቃቤ ሕግ ተጣርቶ እንዲቀርብለት ለተለያዩ የመንግሥት መስሪያ ቤቶች በበተነው ደብዳቤ መሠረት፣ ዶ/ር ብርሃኑ ነጋ አንድነት ኃላ/የተ/የግ/ማኅበር ውስጥ 1 ሚሊዮን 136ሺህ ብር፣ የኢትዮጵያ የበቆሎ እርሻና ኢንዱስትሪ አ/ማ ውስጥ 150ሺህ ብር፣ በነጋና ቤተሰቡ ኃ/የተ/የግል/ማኀብር ውስጥ 200ሺህ ብር፣ ቴሌ ሴንተር (ንፋስ ስልክ ላፍቶ ክ/ከ ውስጥ የሚገኝ) 20ሺህ ብር፣ የሰሌዳ ቁጥር 2-17371 አ.አ ከቀረጽ ነጻ የገባ ተሽከርካሪና በቦሌ ክፍለ ከተማ በስማቸው የተመዘገበ የንግድ ሥራ ፈቃድ መገኘቱን አቅርቧል።</p>

<p>አቶ ጌቱ ወርቁ በአንድነት ኃ/የተ/የግ/ማህበር ውስጥ 1 ሚሊዮን 400ሺህ ብር፣ የኢትዮጵያ የበቆሎ እርሻና ኢንዱስትሪ አ/ማ ውስጥ 200ሺህ ብር፣ በልደታ ክፍለ ከተማ ውስጥ የሚገኝ ጂ ደብሊው የማስታወቂያና የንግድ ስራ ፈቃድ፤ እንዳላቸው ዐቃቤ ሕግ በማስረጃ አቅርቧል።</p>

<p>አቶ ያረጋል ይማም (ሚኪ)፣ አጠቃላይ አስመጪና ላኪ ፈቃድ (ያረጋል ትሬዲንግ0 የተስረዘ መሆኑን፣ በስሙ የተመዘገበ የቤት ካርታ (በ1 ሚሊዮን 400ሺህ ብር ዕዳ በኅብረት ባንክ የታገደ)፣ ማስረጃ ዐቃቤ ሕግ ለፍርድ ቤት አቅርቧል።</p>

<p>ዐቃቤ ሕግ በኮሎኔል አለሁበል አማረ ላይ ከሰሜን ጎንደር አስተዳደር የተላከለትን የመኖሪያ ቤት መስሪያ ቦታ በሊዝ መመራታቸውን የሚገልጽ ማስረጃ፣ በአቶ አንዳርጋቸው ጽጌ ላይ በ73 ካሬ ሜትር ቦታ ላይ ያረፈ የመኖሪያ ቤት ማስረጃ፣ በአቶ አስምነው ጽጌ ላይ በ200 ካሬ ሜትር ላይ ያረፈ (ሰበታ የሚገኝ) የመኖሪያ ቤት ማስረጃ፣ በብርጋዴር ጄኔራል ተፈራ ማሞ ላይ በካርታ ቁጥር የተረጋገጠ 500 ካሬ ሜትር ቦታ ለፍርድ ቤቱ ባማስረጃነት አቅርቧል።</p>

<p>ዐቃቤ ህግ በሌሎቹም ተከሳሾች ላይ የተለያዩ ማስረጃዎች ያቀረበ ሲሆን የ36ኛ ተከሳሽን (አቶ ጌቱ ወርቁ) በተመለከተ የአንድነት ኃ/የተ/የግ/ማህበር ጠበቃ ቀርበው ስለ ድርጅቱና አቶ ጌቱ ስላላቸው ድርሻ ለፍርድ ቤቱ ሊያስረዱ ለመከራከር ቢሞክሩም ፍርድ ቤኡ ሳይቀበላቸው ቀርቷል።</p>

<p>የአቶ አሳምነው ጽጌ ባለቤትና የአቶ ጌቱ ወርቁ ባለቤት የጋብቻ የምስክር ወረቀት ለፍርድ ቤቱ ያቀረቡ ሲሆን የአቶ ጽጌ ኃ/ማሪያም ባለቤት በጽ/ቤት በኩል እንደሚያቀቡ በጠበቃቸው አማካኝነት ለፍርድ ቤቱ ተናግረዋል።</p>

<p>ፍርድ ቤቱ በስምንቱ ተከሳሾች ላይ የቀረበውን የንብረት ዝርዝር በደንብ ተጣርቶ ሌላም ተጨማሪ አቤቱታ ካለ ለመጨረሻ ጊዜ ለመቀበል ለህዳር 29 ቀን 2002 ዓ.ም. ተለዋጭ ቀጠሮ በመስጠት ችሎቱ ተጠናቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 23 ቀን 2002</a></p>

</body>
</html>	
