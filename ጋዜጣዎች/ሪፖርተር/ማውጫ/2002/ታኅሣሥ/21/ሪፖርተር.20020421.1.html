<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ የሚዲያ ክርክሮች የአርትኦት ሥራ እንዲካሄድባቸው ሀሳብ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢህአዴግ የሚዲያ ክርክሮች የአርትኦት ሥራ እንዲካሄድባቸው ሀሳብ አቀረበ</h2>


<p>ኢህአዴግ ከመጪው ምርጫ ጋር በተያያዘ ለሕዝብ በቀጥታ የሚሠራጩ ክርክሮች በቅድሚያ አርትኦት (ኢዲቲንግ) እንዲደረግባቸው ሀሳብ አቀረበ። ይህ ሀሳብ በተቃዋሚ ፓርቲዎች ሙሉ ስምምነት ባለማግኘቱ በጉዳዩ ላይ ለመወያየት ቀጣይ ቀጠሮ ተይዟል።</p>

<p>ኢህአዴግን ጨምሮ መኢአድ፣ ኢዴፓ፣ ቅንጅት እንዲሁም ከ65 ፓርቲዎች የተወከሉ አባላት ስለ ሚዲያ አጠቃቀም በኢህአዴግ በኩል የተዘጋጀው ረቂቅ መመሪያ ላይ ሰሞኑን በተወያዩበት ወቅት ከምርጫው ጋር በተያያዘ ከ65ቱ ፓርቲዎች ጋር በተናጠል ክርክር ማድረግ እንደማይቻል፤ ጉዳዩ እንደ ፖለቲካዊና ማኅበራዊ ጠቀሜታ ታይቶ ከተመረጡ ፓርቲዎች ጋር ብቻ ክርክር ሊደረግበት እንደሚቻልና ይህ አሠራር ግን በመመሪያ ከማስቀመጥ ይልቅ እንደ ቀድሞው በዘልማድ ቢሠራ የተሻለ እንደሚሆን ሀሳብ ቀርቧል።</p>

<p>«ክርክሮቹ በቴሌቪዥንና በሬዲዮ ቀጥታ ይተላለፋሉ ወይ?» ለሚለውም በኢህአዴግ በኩል ክርክሮቹ እንዲተላለፉ ፍላጎት መኖሩን፣ ነገር ግን ካለፉት ልምዶች በመንሳት ፀያፍ ቃላትን፣ ስብዕናን የሚነኩ ንግግሮችን ለማስቀረት ሲባል ክርክሩ ለሕዝብ በቀጥታ ከመተላለፉ በፊት አርትኦት እንዲደረግና ለሕዝብ እንዲቀርብ እንደሚፈልግ ማስታወቁን ምንጫችን ጠቁሟል።</p>

<p>በተቃዋሚዎች በኩል የምርጫ ሥነምግባር አዋጁ ላይ እንዲህ ዓይነት አድራጎቶች እንደሚያስቀጡ ስምምነት የተደረሰባቸው መሆኑን፣ ይልቅስ በዚህ ሀሳብ ከተኬደ የኢህአዴግን ድክመት የሚያነሱ ክርክሮች ይቆረጣሉ የሚል ሥጋት እንዳላቸው በመጥቀስ በቀጥታ (ላይቭ) ሊሠራጩ ይገባል ሲሉ ተከራክረዋል።</p>

<p>በረቂቁ መመሪያው ላይ ተወዳዳሪ ፓርቲዎች ፕሮግራሞቻቸውንና አማራጮቻቸውን እንዲያቀርቡ የሰዓት ድልድል እንደሚኖር መጠቀሱን ምንጫችን ጠቁሟል።</p>

<p>የሚዲያ አጠቃቀም ጉዳይ ላይ ለሁለት ጊዜያት ያህል የተካሄደው ውይይት ባለማቋረጡ ውይይቱን ለመቀጠል ቀጣይ ቀጠሮ ተይዟል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 21 ቀን 2002</a></p>

</body>
</html>	
