<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከግንቦት 7 ተከሳሾች ዶ/ር ብርሃኑን ጨምሮ አምስት ሰዎች በሞት እንዲቀጡ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከግንቦት 7 ተከሳሾች ዶ/ር ብርሃኑን ጨምሮ አምስት ሰዎች በሞት እንዲቀጡ ተወሰነ</h2>


<p>ሕገ መንግሥቱና ሕገ መግሥታዊ ስርዓቱን በሃይልና በትጥቅ አመጽ ለመጣል ሲንቀሳቀሱ ተደርሶባቸዋል በሚል የፌዴራል ዐቃቤ ሕግ አምስት ክሶችን መስርቶባቸው በሁሉም ጥፋተኛ ከተባሉ 40 ተከሳሾች መካከል መላኩ ተፈራ ጥላሁን (ከማረሚያ ቤት)፣ ዶ/ር ብርሃኑ ነጋ (በሌሉበት)፣ አንዳርጋቸው ጽጌ (በሌሉበት)፣ ሙሉነህ ኢዩኤል ፋጌ (በሌሉበት)፣ መስፍን አማን (በሌሉበት)፣ በሞት እንዲቀጡ የከፍተኛው ፍርድ ቤት ሁለተኛ እንጀል ችሎት በትላንትናው ዕለት ውሳኔ ሰጥቷል።</p>

<p>ፍርድ ቤቱ ብ/ጄ ተፈራ ማሞ እና አሳምነው ጽጌን ጨምሮ 33 ተከሳሾች በእድሜ ልክ እስራት፣ 11ኛ ተከሳሽ ሻለቃ አዱኛ አለማየሁ ገ/ማርያም እና ሻለቃ አደፍርስ አሳምነው ክብረት (17ኛ ተከሳሽ) እያንዳንዳቸው በአስር ዓመት እስራት እንዲቀጡ ወስኗል።</p>

<p>ፍርድ ቤቱ የትናንትናውን ችሎት የጀመረው ከጠዋቱ 3፡30 ሰዓት ሲሆን፣ በመጀመሪያ የመሃል ዳኛው ዳኛ አደም ኢብራሂም «የምንሰጠው ቅጣት የሆነ ነገር ሊፈጥር ይችላል። የሚያስደንግጥ፣ የሚያስከፋ፣ የሚያስደስት ወይም ሌላ ነገር ሊሆን ይችላል። በመሆኑም ታዳሚዎች በፀጥታና በስነስርዓት ማዳመጥ አለባቸሁ» በማለት የሰጡትን ቅድመ ማስጠንቀቂያ ተከትሎ ታዳሚው ያለምንም ኮሽታ እስከ መጨረሻው በስነርዓት ውሳኔውን አዳምጧል።</p>

<p>ፍርድ ቤቱ ተከሳሾች በተከሰሱበት አምስት ክሶች የተጠቀሰባቸው የወንጀል ህግ ከሶስት እስከ 25 ዓመታት ድረስ ሊያስቀጡ እንደሚችሉ ገልፆ፣ ዐቃቤ ሕግ ለቅጣት ማክበጃነት ያቀረበው ሃሳብ በንባብ አሰምቷል።</p>

<p>ዐቃቤ ሕግ ባቀረበው ዘርዘር ያለ የቅጣት ማክበጃ ሃሳብ ከ11ኛ ተከሳሽ ሻለቃ አዱኛ አለማየህ ገ/ማርያም እና 17ኛ ተከሳሽ ሻለቃ አደፍርስ አሳምነው ክብረት በስተቀር በ38ቱም ተከሳሾች ላይ በግብረ አበርነት በፈፀሙት ወንጀል በሞት እንዲቀጡ መጠየቁን፣ መላኩ ተፈራ ጥላሁን (ማረሚያ ቤት ያሉ)፣ ዶ/ር ብርሃኑ ነጋ፣ አንዳርጋቸው ጽጌ፣ ሙሉነህ እዩኤል ፋጌ እና መስንፍ አማን የቅንጅት አባል ሆነው በሰሩት ወንጀል ተከሰው በእድሜ ልክ እስራት ተቀጥተው በይቅርታ ቢፈቱም፣ ከጥፋታቸውና ወንጀል ከመስራት ባለመታቀባቸው ይቅርታው በመነሳቱ እንደ ቅጣት ማክበጃ ሃሳብ እንዲወሰድለት በድጋሚ መጠየቁን ፍርድ ቤቱ በንባብ አሰምቷል።</p>

<p>ፍርድ ቤቱ ማረሚያ ቤት ሆነው ክሳቸውን የሚከታተሉት ተከሳሾች ያቀረቡትን የቅጣት ማቅለያ አንድ በአንድ በንባብ ካሰማ በኋላ ወደ ቅጣት ውሳኔው ገብቷል።</p>

<p>11ኛ ተከሳሽ ሻለቃ አለማየሁ እና 17ኛ ተከሳሽ ሻለቃ አደፍርስ አሳምነው ድርጊቱን መፈፀማቸውን ፍርድ ቤት ቀርበው በማመናቸው ዐቃቤ ሕግ ቅጣቱ ቀሎ ቢወሰንባቸው እንደማይቃወም፤ የቅጣት ማክበጃ ሃሳብ ሲያቀርብ በማስረዳቱ እያንዳንዳቸው በአሰር ዓመት እስራት እንዲቀጡ ፍርድ ቤቱ ወስኗል።</p>

<p>ዐቃቤ ሕግ ንብረታቸው እንዲወረስ በወንጀል ሕግ አንቀጽ 98፣ 99 እና 260 መሠረት አቤቱታ ካቀረበባቸው ውስጥ የዶ/ር ብርሃኑ ነጋ፣ አንዳርጋቸው ጽጌ፣ ኮሎኔል አለሁበል አማረ፣ ጌቱ ወርቁ እና ያረጋል ይማም (ሚኪ) ንብረት እንዲወረስ ተወስኗል። የብርጋዴር ጄኔራል ተፈራ ማሞ፣ አሳምነው ጽጌ እና የጽጌ ሃ/ማርያምን ንብረት በተመለከተ ፍርድ ቤቱ የዐቃቤ ሕግ ጥያቄን ውድቅ አድርጎበታል።</p>

<p>ፍርድ ቤቱ የቅጣት ውሳኔውን አንብቦ ከጨረሰ በኋላ ማረሚያ ቤት እንዲያስፈጽም ትዕዛዝ አስተላልፎ፣ በቅጣት ውሳኔው ላይ ቅር ያለው ወገን ይግባኝ ማለት እንደሚችል አስታውቋል።</p>

<p>የፌዴራል አቃቤ ሕግ ግንቦት 25 ቀን 2001 ዓ.ም ክስ የመሰረተባቸው በእነ ብርጋዴር ጄኔራል ተፈራ ማሞ የክስ መዝገብ ሥር 46 ተከሳሾች እንደሚገኙ መዘገባችን ይታወሳል።</p>

<p>ዐቃቤ ሕግ በ46ቱም ተከሳሾች ላይ አምስት ክሶችን ሲመሰርት፣ የጠቀሰባቸው በ1996 ዓ.ም የወጣውን የኢፌዴሪ የወንጀል ሕግ አንቀጽ 32(1) (ሀ) (ለ)፣ 38(1) (2) እና 240 (ሀ)፣ 27 (1) እና 238 (1) (ሀ)ና (ለ)፣ 247 (ሐ)፣ 256 (ሀ) እና (ለ)፣ 257 (ሀ) (ለ) (ሐ) (ሠ) ላይ የተመለከተውን መተላለፋቸውን ነው።</p>

<p>ዐቃቤ ሕግ ላቀረባቸው አምስት ክሶች 94 የሰው ማስረጃ፣ 45 የጽሁፍ ማስረጃዎች ዶ/ር ብርሃኑ ነጋና አንዳርጋቸው ጽጌ ከጃናሞራ ሬዲዮ ጣቢያና ከሌሎች ጣቢያዎች ጋር ያደረጉትን ቃለ መጠይቆች 8 ኦዲዮ ካሴቶች እና 36 ኤግዚቢቶችን አቅርቧል።</p>

<p>ዐቃቤ ሕግ ምስክሮቹን አቅርቦ ካሰማ በኋላ ፍርድ ቤቱ በሰጠው ብይን፣ ሻለቃ ፋናዬ ውቤ፣ መ/አ አባቡ ተፈሪ፣ ኢንስፔክተር አራጋው አስፋው፣ የወንጀል ሕግ አንቀጽ በመለወጥ በዋስ ሆነው ክሳቸውን እዲከታተሉ ማድረጉን መዘገባችን ይታወሳል። በብይኑ ወቅት 26ኛ ተከሳሽ የነበረው አማኑኤል (የአባቱ ስም የማይታወቅ) የቀረበበት ማስረጃም ሆነ ምስክር ባለመኖሩ ክሱ ተሰርዟል።</p>

<p>በማረሚያ ቤት ሆነው ክሳቸውን የሚከታተሉትና (27 ናቸው) በሌሉበት ክስ የተመሰረተባቸው (13 ናቸው) ተከሳሾች እንዲከላከሉ ፍርድ ቤቱ ብይን ሰጥቷል።</p>

<p>በማረሚያ ቤት እንዲቆዩ የተበየነባቸው 27 ተከሳሾች የሰውና የሰንድ መከላከያ ማስረጃ ካሰሙና ካቀርቡ በኋላ ፍርድ ቤቱ የዐቃቤ ሕግን የሰውና የሰንድ ማስረጃ ከተከሳሾች የሰውና የሰነድ መከላከያ ማስረጃ መርምሮ ሁሉም ተከሳሾች የቀረበባቸውን ክስ መከላከል ባለመቻላቸው ጥፋተኛ መባላቸውን መዘገባችን ይታወሳል። በሌሉበት ጉዳያቸው የታየው 13ቱ ተከሳሾችም መከላከያ ማስረጃ ባያቀርቡም ጥፋተኛ ተብለዋል።</p>

<p>ፍርድ ቤቱ ብይን በሰጠበት ችሎት ዋስትናቸው እንዲጠበቅላቸው ያደረጋቸውን 15ኛ ተከሳሽ ሻለቃ ፋናዬ ውቤ፣ 16ኛ ተከሳሽ መ/አ አባቡ ተፈሪ፣ 29ኛ ተከሳሽ ኢንስፔክተር አራጋው አስፋው፣ 34ኛ ተከሳሽ ሳጅን አይተን ካሳ እና 35ኛ ተከሳሽ ጌቱ ወልዴን በነፃ ማሰናበቱን መዘገባችን ይታወሳል።</p>

<p>ጥፋተኛ ከተባሉት 40 ተከሳሾች ውስጥ የዶ/ር ብርሃኑ ነጋ፣ አንዳርጋቸው ጽጌ፣ ብ/ጄ/ ተፈራ ማሞ፣ አሳምነው ጽጌ፣ ኮ/ሌ አለሁበል አማረ፣ ጽጌ ሃ/ማርያም እና ያረጋል ይማም (ሚኪ) ንብረት እንዲወረስ ዐቃቤ ህግ መጠየቁንም ዘግበናል።</p>

<p>ዐቃቤ ሕግ ባቀረበው የቅጣት ማክበጃ ሃሳብ ላይ ከ11ኛ እና 17ኛ ተከሳሾች በስተቀር (ጥፋታቸውን ያመኑ) 38ቱ ተከሳሾች በሞት እንዲቀጡ መጠየቁን፣ አብዛኛዎቹ ተከሳሾች የሰሩትን ሥራና ያላቸውን ቤተሰብ ሁኔታ በመናገር ቅጣታቸው ቀሎ እንዲወሰንላቸው መጠየቃቸውንና አንዳንዶቹ (ሻለቃ መኮንን ወርቁ፣ ወ/ሮ እማዋይሽ አለሙ…) «የፍርድ ቤቱን ውሳኔ እናከብራለን ምንም ለማይገኝ ነገር የምንለው የለንም» በማለት የቅጣት ማቅለያ ሃሳብ አለማቅረባቸውንም መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 14 ቀን 2002</a></p>

</body>
</html>	
