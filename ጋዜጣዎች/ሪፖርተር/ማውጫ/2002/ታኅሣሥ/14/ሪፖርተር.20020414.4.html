<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ሕገወጥ ነው ያሉት የምርጫ ሥነ ምግባር ደንብ ፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች ሕገወጥ ነው ያሉት የምርጫ ሥነ ምግባር ደንብ ፀደቀ</h2>


<p>የፖለቲካ ፓርቲዎች የምርጫ ሥነ ምግባር ደንብ ትናንት በተወካዮች ምክር ቤት ፀደቀ። አብዛኛዎቹ ተቃዋሚ ፓርቲዎች አዋጁን ሕገወጥ ነው በማለት ተቃውመውታል። በአዋጁ ላይ አስተያየታቸውን የሰጡት የኢዴኃህ ተወካይ አቶ ገብሩ ገብረማርያም «የኢትዮጵያ ዴሞክራሲያዊ ኃይሎች ኅብረት በ1998 ዓ.ም ያለማወላወል ያለመፍረክረክ ፓርላማ እንደገባ ሁሉ አሁንም ያለምንም ማወላወልና መፍረክረክ ይህንን ሕግ መንግሥቱን የሚጥስ አዋጅ አጥብቆ ይቃወማል» ብለውል።</p>

<p>ሕገ መንግሥቱ ለምርጫ ቦርድ የሰጠውን ሥልጣን በምርጫ ሥነ ምግባር ደንቡ የተጣሰ መሆኑን የገለጹት አቶ ገብሩ የደንቡ መጽደቅ በአገሪቱ ዴሞክራሲያዊ ሥርዓት ላይ ተጽእኖ እደሚፈጥር አመልክተዋል።</p>

<p>አቶ ተመስገን ዘውዴ በበኩላቸው ገዢው ፓርቲ ሕጋዊ በሚመስሉ ሂደቶች ሕገ መንግሥቱን እየጣሰ አመኔታን ለመገንባት እየጣረ መሆኑን ጠቁመው፣ «(ኢህአዴግ) ሕገ መንግሥቱን በመፃረር ከሌሎች ፓርቲዎች ጋር በመሆን በምርጫ 2002 ያሸንፉኛል ብሎ የሚያስባቸውን ፓርቲዎች በማግለል ስምምነት ማድረግ አይችልም» ብለዋል።</p>

<p>የቅንጀት ለአንድነትና ለዴሞክራሲ ፓርቲ ምክትል ሊቀመንበር አቶ ለገሰ ቢራቱ በበኩላቸው፣ የተለያዩ የፖለቲካ ፓርቲዎች በምርጫ ሥነ ምግባር ደንቡ ላይ ውይይት ማካሄዳቸው አበረታች ተግባር መሆኑን ጠቁመው በፓርቲዎቹ የተዘጋጀው ሥነ ምግባር ደንብ በቀጣዩ ምርጫ የተሻለ ሁኔታ እንደሚፈጥር ተናግረዋል።</p>

<p>የሥነ ምግባር ደንቡ በአገሪቱ የሚካሄዱ ምርጫዎች የብጥብጥና የሁከት እንዳልይሆን እንደሚከላከልና ሕዝብ የፈለገውን እንዲመርጥ ዋስትና የሚሰጥ መሆኑን የጠቆሙት አቶ ለገሰ፣ በምርጫ 97 የነበረውን ዓይነት (ኢንተርሃሞያ» እና «ብርቱካናማዊ አብዮት» የሚሉ ቅስቀሳዎች እንዳይደገሙ ሥነ ምግባር ደንቡ ሊከለክል እንደሚችል አመልክተዋል።</p>

<p>በሥነ ምግባር ደንቡ ድርድር ላይ ያልተሳተፉ ተቃዋሚ ፓርቲዎች «የሥነ ምግባር ደንቡ ሕገ መንግሥቱን የሚጥስ ነው» የሚል ተቃውሞ ሲያሰሙ፣ ስህተቱ ምን ይሆን በማለት ቢያንስ ከ50 ጊዜ በላይ ደንቡን እንዳነበቡት የገለጹት አቶ ልደቱ አያሌው በበኩላቸው፣ «ፈልግን ፈልግን ምንም ስህተት አላገኘንም» በማለት ኢህአዴግና የተቃዋሚ ፓርቲዎች ያዘጋጁት ሥነ ምግባር ደንብ የተዋጣለት መሆኑን ገልጸዋል።</p>

<p>በፓርላማ የመንግሥት ተጠሪ አቶ ኃይለማርያም ደሳለኝ በበኩላቸው ሥነ ምግባር ደንቡ ገዢው ፓርቲም ሆነ ተቃዋሚ ፓርቲዎች በሰላማዊ መንገድ እንዲቀሳቀሱ የሚያስገድድ መሆኑን ጠቁመው፣ ከዚህ ቀደም በነበረው አሠራር ተቃዋሚ ፓርቲዎች ምርጫን አስመልክተው ቅሬታ ሲያቀርቡ ጉዳዩን የሚመለከቱት መንግሥትና ምርጫ ቦርድ ብቻ እንደነበሩ አስታውሰዋል። ከአሁን በኋላ ግን በምርጫ ሂደት ላይ ችግር ሲፈጠር ሁሉም ተቃዋሚ ፓርቲዎች ጉዳዩን የሚመለከቱበት ሁኔታ እንደተመቻቸ አስረድተዋል። የምርጫ ሥነ ምግባር ደንቡ አዋጅም በአብላጫ ድምፅ ፀድቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 14 ቀን 2002</a></p>

</body>
</html>	
