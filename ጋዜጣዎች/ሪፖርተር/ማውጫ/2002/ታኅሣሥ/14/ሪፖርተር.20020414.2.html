<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድነት ፓርቲ የመሰረተውን ክስ ፖሊስ እንዳቋረጠበት ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድነት ፓርቲ የመሰረተውን ክስ ፖሊስ እንዳቋረጠበት ገለፀ</h2>


<p>አንድነት ለዴሞክራሲና ለፍትህ ፓርቲ እሁድ ህዳር 20 ቀን 2002 ዓ.ም የጠራውን አስቸኳይ ጠቅላላ ጉባኤ አደናቅፈዋል ለተባሉ 13 የቀድሞ አባላቱ መጥሪያ መስጠት ከጀመረ በኋላ በፖሊስ ትዕዛዝ ክሱ እንዲቋረጥ መደረጉን አስታወቀ።</p>

<p>«መርህ ይከበር» በሚል የሚንቀሳቀሱት ፕሮፌሰር መስፍን ወልደማርያምን ጨምሮ 13 አባላት በአንድነት ለዴሞክራሲና ለፍትህ ፓርቲ መከሰሳቸውን፣ ታኅሣሥ 15 ቀን 2002 ዓ.ም ከጠዋቱ 3፡00 በገርጂ ፖሊስ ወንጀል ምርመራ ክፍል ዋስ በመጥራት እንዲቀርቡ የሚገልጽ የፖሊስ መጥሪያ ታኅሣሥ 9 ቀን 2002 ዓ.ም ተዘጋጅቶ ለአንድነት ፓርቲ መሰጠቱን የገለፁት የፓርቲው የሕግ ክፍል ኅላፊ አቶ ንጉሴ ነውጤ፤ እርሳቸው ፓርቲውን ወክለው ለአምስት ተከሳሾች መጥሪያ ከሰጡ በኋላ የገርጂ ፖሊስ ጉዳዩን የማየት ስልጣን የለኝም በማለቱ ክሱ እንዲቋረጥ ማድረጉን ተናግረዋል።</p>

<p>ታኅሣሥ 9 ቀን 2002 ዓ.ም ከፖሊስ የተቀበሉትን መጥሪያ እሁድ ታኅሣሥ 11 ቀን 2002 ዓ.ም ለአቶ የሺዋስ አሰፋ፣ ለወ/ሮ ሃና ዋለልኝ፣ ለአቶ ወረታው ዋሴ፣ ለአቶ ሩፋኤል ደጌ እና ለአቶ አለባቸው አያሌው አስፈርመው መስጠታቸውን የጠቆሙት አቶ ንጉሴ፣ በማግስቱ ከገርጂ ፖሊስ ተደውሎ መጥሪያቸውን ለብቻቸሁ ከምትሰጡ ይልቅ ከፖሊስ ጋር ሆናችሁ ብትሰጡ የተሻለ ነው የሚል ሀሳብ ስለቀረበላቸው፣ በጉዳዩ ላይ ለመነጋገር ወደ ፖሊስ ጣቢያው ማምራታቸውን ገልጸው፣ እዚያ ከደረሱ በኋላ ግን ረዳት ሳጅን ኒሻን የተባሉ ፖሊስ ለቀሪ ተከሳሾች ያልተሰጠውን መጥሪያ ከእርሳቸው ከተቀበሉ በኋላ «ይሄን ጉዳይ ይህ ፖሊስ ጣቢያ የማየት ስልጣን የለውም፤ በሌለን ስልጣን ነው የምስክር ቃል የተቀበልነው» ብለው እንዳሰናበቷቸው አቶ ንጉሴ አስረድተዋል።</p>

<p>አቶ ንጉሴ እንዳሉት የገርጂ ፖሊስ ከስልጣኔ በላይ ነው በሚል ክሱ እንዲቋረጥ ያደረገበትን ምክንያት በወቅቱ ያነጋገሯቸው ኃላፊ ሊያስረዷቸው አልቻሉም።</p>

<p>የገርጂ ፖሊስ ለተከሳሾች እንዲሰጥ ያዘጋጀውን መጥሪያ ከአንድነት ፓርቲ ከሰበሰበ በኋላ «ጉዳዩን ለፍትህ ቢሮ ሄዳችሁ ማመልከት ትችላላችሁ» የሚል ምክር እንደሰጣቸው የጠቆሙት አቶ ንጉሴ፣ ፓርቲያቸው ፖሊስ እየተከተለው ባለው አሰራር በመማረፉ ጉዳዩን ለፍትህ ሚኒስቴር ወንጀል ጉዳይ መመሪያ ማመልከቱን አስታውቀዋል።</p>

<p>አንድነት ፓርቲ በተመሳሳይ ሁኔታ «ሕጋዊ ስብሰባዬን አደናቅፈዋል» በማለት በእነ ፕሮፌሰር መስፍን ላይ በቂርቆስ ክፍለ ከተማ ፖሊስ ጣቢያ የመሰረተው ክስ በእንጥልጥል ላይ መቅረቱን መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 14 ቀን 2002</a></p>

</body>
</html>	
