<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድነት የመሰረትኩት ክስ በእንጥልጥል ቀረ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድነት የመሰረትኩት ክስ በእንጥልጥል ቀረ አለ</h2>


<p>አንድነት ለዴሞክራሲና ለፍትህ ፓርቲ «አንድን ሕጋዊ ፓርቲ ሕጋዊ ስብሰባ በማደናቀፍ» በሚል በእነ ፕሮፌሰር መስፍን ወልደማርያም ላይ የመሰረተውን ክስ ፖሊስ ለፍርድ ቤት ባለማቅረቡ በእንጥልጥል መቅረቱን የፓርቲው የሕግና ሥነስርዓት ኮሚቴ ሰብሳቢ ለሪፖርተር ጋዜጣ ገለጹ። በአዲሱ የወንጀለኛ መቅጫ ሕግ የአንድን ሕጋዊ ፓርቲ ስብሰባ ያደናቀፈ ግለሰብ ጥፋተኛ ሆኖ ከተገኘ እስከ 7 ዓመት የሚደርስ የእስር ቅጣት ሊጣልበት ይችላል።</p>

<p>የአንድነት ፓርቲ የሕግና ስነ ሥርዓት ኮሚቴ ሰብሳቢ አቶ ንጉሴ ነውጤ ለሪፖርተር ጋዜጣ እንደገለጹት ከሁለት ሣምንት በፊት በኢምፔሪያል ሆቴል የተፈጸመውን ሁከት አስመልክተው ኢንጂነር ግዛቸው ሽፈራው እና ሌሎች አባላት በቦሌ ክፍለ ከተማ ፖሊስ መምሪያ ተገኝተው ቃላቸውን የሰጡ ቢሆንም ፖሊስ እስከአሁን ጉዳዩን ለዐቃቤ ሕግ ሰጥቶ ፍርድ ቤት እንዲደርስ አላደረገም።</p>

<p>ፓርቲው በሕግ በተከራየው የሆቴል አዳራሽ ላይ ፕሮፌሰር መስፍን ወንበር ዘርግተው መቀመጣቸውንና በዚህም ምክንያት የፓርቲው አባላት ወደ አዳራሽ መግባት እንዳልቻሉ የሆቴሉ ሥራ አስኪያጅና ሌሎችም መመስከራቸውን የገለፁት አቶ ንጉሴ፣ «ፖሊስ የተሟላ መረጃ እያልው ጉዳዩን ለአቃቤ ሕግ ሰጥቶ ክስ እንዲመሰረት አላደረገም» ብለዋል።</p>

<p>አንድነት ፓርቲ ክስ ከመሰረተባቸው ሀያ አንድ ግለሰቦች መካከል የብሔራዊ ምክር ቤት አባል የነበሩት ፕሮፌሰር መስፍን ወልደማርያም፣ የሺዋስ አሰፋ፣ አቶ ብርሃኑ በቀለ እና አቶ አንተነህ ማስረሻ ይገኙበታል።</p>

<p>በተመሳሳይ መልኩ አንድነት ፓርቲ በቢሮው ለተፈጸመበት ሁከት በቂርቶስ ክ/ከተማ ክስ መመስረቱንና መርማሪ ፖሊስ አንድነት ቢሮ ድረስ ሄዶ የምስክሮቹን ቃል መቀበሉን፣ አቃቤ ሕግም በትክክል መመስከሩን አይቶ ከፍርድ ቤት ማዘዣ እንዲወጣ ማድረጉን የጠቆሙት አቶ ንጉሴ መጨረሻ ላይ ግን ጉዳዩን ወደ ፍርድ ቤት በመውሰድ ፋንታ ሰዎቹ ከአባልነታቸው መሰረዛቸውን ለማረጋገጥ በሚል ፖሊስ ለምርጫ ቦርድ ደብዳቤ መፃፉን ተናግረዋል።</p>

<p>«እንኳን ሀገር የሚመራ ፓርቲ ቀርቶ እድር እንኳን መርህ አለው» ያሉት አቶ ንጉሴ የተባበሩት የአንድነት አባላት እስከ አሁን ድረስ ሁከት እየፈጸሙ በመሆናቸውና ፖሊስም ክስ ባለመመስረቱ ፓርቲው ለፖሊስ ኮሚሽነር እና ለከፍተኛ ፍርድ ቤት አቃቤ ሕግ ለማመልከት መዘጋጀቱን ተናግረዋል።</p>

<p>የፓርቲው ምክት ሊቀመንበር እና የሕዝብ ግንኙነት ኃላፊ ዶ/ር ኃይሉ አርአያ በበኩላቸው የተባበሩት አባላት በተደጋጋሚ የአንድነት ስብሰባ በሕገ ወጥ መንገድ ሲያስተጓጉሉ «ፖሊስ በፓርቲ ጉዳይ ጣልቃ አልገባም» በማለት በሩቅ መመልከቱ ተገቢ እንዳልሆነ ያስረዳሉ።</p>

<p>ከፓርቲ የተባረሩ ሰዎች በፓርቲ ውስጥ እንዳሉ አድርጎ በመውሰድ ጣልቃ አልገባም ማለት የተሳሳተ ግንዛቤ መሆኑን የጠቆሙት ዶ/ር ኃይሉ «ከድርጅት የተባሩ ግለሰቦች ሁከት ሲፈጥሩ መንግሥት ጣልቅ ገብቶ ሕግ ማስከበር አለበት» ብለዋል።</p>

<p>በፖለቲካ ፓርቲ መመዝገቢያ አዋጅ ቁጥር 573 ላይ አንድ የፖለቲካ ፓርቲ አባል የፖለቲካ ፓርቲው መተዳደሪያ ደንብ በሚወስነው መሠረት ከአባልነት ሊወገድ እንደሚችል መቀመጡንና የእነፕሮፌሰር መስፍን ቡድን አባላትም በአዋጁ መሠረት መባረራቸውን የጠቀሱት አቶ ንጉሴ፣ የተባረሩት የአንድነት አባላት ከፖለቲካ መተዳደሪያ ደንቡ ውጭ ተባርረናል ብለው ካመኑ በሦስት ወር ጊዜ ውስጥ ለፌደራል ከፍተኛ ፍርድ ቤት ማቅረብ ይችሉ የነበረ ቢሆንም ጉዳዩን ለፍርድ ቤት ሳያቀርቡ ጊዜው መጠናቀቁን አስታውቀዋል።</p>

<p>የተባረሩት አካላት በትክክል ስለመባረራቸው ወይም ስላለመባረራቸው የሚያውቁት የፌዴራል ከፍተኛ ፍርድ ቤት ሆኖ ሳለ ፖሊስ ጉዳዩን ወደ ምርጫ ቦርድ መምራቱ ተገቢ አለመሆኑን አቶ ንጉሴ ገልጸዋል። አያይዘውም «ፖሊስ ይህንን አካሄድ እየተከተለ ያለው ሆን ተብሎ የፓርቲያችንን እንቅስቃሴ ለመግታትና እርስ በእርሳቸው እየተጣሉ ነው በማለት እኛን ለማዳከም ታስቦ ነው» ብለዋል።</p>

<p>ጉዳዩን በማስመልከት የቂርቶስና የቦሌን ክፍለ ከተማ ፖሊስ መምሪያዎችን ካለፈው ዓርብ ጀምሮ በተደጋጋሚ ለማነጋገር ያደረግነው ሙከራ አልተሳካም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 7 ቀን 2002</a></p>

</body>
</html>	
