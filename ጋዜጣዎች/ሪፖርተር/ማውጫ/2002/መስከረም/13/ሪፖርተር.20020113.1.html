<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች አላሙድን የምርጫ 2002 አጀንዳ ሊያደርጉዋቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች አላሙድን የምርጫ 2002 አጀንዳ ሊያደርጉዋቸው ነው</h2>


<p>የሼክ መሐመድ አላሙዲ ኢንቨስትመንት ጉዳይ በመጪው 2002 ዓ.ም ምርጫ ተቃዋሚዎች ኢሕአዴግን የሚሟገቱበት ዋነኛ አጀንዳ መሆኑን አስታወቁ። ከፓርቲዎቹ አመራሮች መካከል «እንዲህ አይነት ኢንቭስትመንት አይተን አናውቅም። መንግሥት ለባለሀብቱ ልዩ ድጋፍ የሚያደርግበትና ባለሀብቱም አላቸው የሚባለውን ሃብት ኢትዮጵያ ውስጥ በተገቢው ሁኔታ የማያውሉበት ምክንያት» ግልፅ ሊሆንልን አልቻለም በማለት የገለፁ አሉ።</p>

<p>በአዲስ አበባ ስታዲየም፣ በተለያዩ ስብሰባዎች፣ በቴሎቶኖች፣ በክልል ከተሞች በተለያዩ ከተማዎች ቃል የገቡትን ተግባራዊ ካለማድረጋቸው በተጨማሪ አጥረው ያስቀመጧቸውን ቦታዎች ለምን በገቡት ቃል መሰረት እንዳማይገነቡ፣ ከውጭ ሃብታቸውን ማስገባት ሲገባቸው ከአገር ውስጥ ባንኮች ተብድረው አለመክፈላቸው የምርጫ አጀንዳ ከመሆኑም በላይ መንግሥት በግልፅ ምላሽ ሊሰጥበት የሚገባ አገራዊ ጉዳይ እንደሆነ አስተያየት የሰጡት የተቃዋሚ ፓርቲዎች ጉዳዩ በቀላል የሚታይ ባለመሆኑ ሁሉም ወገን ሊነጋገርበት እንደሚገባ አሳስበዋል።</p>

<p>በአንድ አቅጣጫ፣ በአንድ ግለሰብ ዙሪያ ሳይሆን በጥቅሉ የመንግሥትና የሕዝብ ንብረቶች ያለአግባብ ሲሸጡ ይታያል። ሲባክኑ ይስተዋላል። ይህንን የሚያደርጉ በየትኛውም ደረጃ የሚገኙ ባለስልጣናት በፍርድ ቤት ሊጠየቁ እንደሚገባ የተናገሩት የተቃዋሚ ፓርቲ አመራር «በመንግሥትና በሕዝብ ንብረት በሚቀልዱት ላይ ልንዘምት ይገባል» ሲሉ ተናግረዋል።</p>

<p>የሕዝብ መናፈሻ (ከአፍሪካ ኢኮኖሚ ኮሚሽን በሒልተን ቤተመንግሥት ጫፍ ያልውን) ዘግቶ ለግለሰብ መስጠት ያሳዝናል። ያሳፍራል። መሳቂያና መሳለቂያ አድርጎናል። ባለሀብቱ ያወጡት ገንዘብ ካለ መመለስ እንደሚቻል የጠቆሙት የተቃዊሚ ፓርቲ መሪዎች በመጪው ምርጫ ኢሕአዴግን ከሚሞግቱበት ጉዳዮች መካከል አንዱ ይሄ ጉዳይ እንደሆነ አመልክተዋል።</p>

<p>አንድን የሕዝብ ሐብት ገዝቶ ዝም ብሎ ማስቀመጥ በእኔ አስተያየት የኢኮኖሚ ሳቦታጅ (አሻጥር) ይመስለኛል የመኢአድ ፕሬዚዳንት ኢ/ር ኃይሉ ሻውል</p>

<p>በቦታው ጀምረው ሳይጨርሱ ሌላ ይሰጣቸዋል። አጥረው ሥራ ሳይጀምሩ ይጨመርላቸዋል። እኔ ባለሁበት ቦታ አንድ ፎቅ መንገዳችን ላይ ተገቶሮ ወደ 13 ዓመት አስቋጥሯል። 1/3 አልቆ 2/3 ቀርቶ አንድም ሰው የለበትም የቆሻሻ መኖሪያ ሆኗል።</p>

<p>ወደ ክልል በወጣሁበት ጊዜ አንድ ሁለት ቦታ ተመልክቻለሁ። በድሮ ጊዜ የተወረሱ ሰፋፊ እርሻዎች ተሽጠው እየሰሩ እንዳልሆነ አይቻለሁ። ያመርታል ወይ ብዬ ስጠይቅ ምርት የለም የሚል መልስ አግኝቻለሁ። መሬቱም ሆነ ድርጅቶቹ ለሚሰራ ባለሀብት ወይም ድርጅት ቢሰጥ ኖር በአገሪቱ ኢኮኖሚ ላይ የሚኖረው ድርሻ ከፍ ያለ ይመስለኛል።</p>

<p>አንድን የሕዝብ ሃብት ገዝቶ ዝም ብሎ ማስቀመጥ በእኔ አስትያየት የኢኮኖሚ ሳቦታጅ (አሻጥር) ይመስለኛል። ምክንያቱም ቦታው ለሌላ ኢትዮጵያዊ ተሽጦ ቢሆን ኖሮ ሰርቶበት ሥራ በመፍጠር፣ ምርታማ ሆኖ አካባቢው እንዲሻሻል ማድረግ ይቻል ነበር።</p>

<p>ግዮን አጠገብ እየተሰራ ያለውን (ናኒ ሕንፃ) ሌሎች ህንፃ የሚገነቡ እየሰሩት ካለው ሥራ ጋር እናወዳድር። ለዓመታት ዝም ብሎ ተገተረ። መጨረሻ መስተዋት ተለጥፎበት ያለቅ ለማስመሰል ተሞክረ። ይህ የተደረገው ለመደበቅ ነው ወይስ ምን ለማድረግ? ፒያሳ ታጥሮ የተያዘው መሬት ጉዳይ አነጋጋሪ ነው። የሰጠው ክፍል ነጥቆ ለሌላ ሰጥቶታል? ሌላ ሥራ እየተሰራበት ነው? መልስ የለም። ሌላው ቢቀር ድሮ በርካታ ቁጥር ያላቸው የአካባቢው ልጆች ኳስ ይጫወቱበት ነበር። ከተማ መሃል አንድ ቦታ ታጥሮ ለዓመታት ያለአንዳች ሥራ ሲቀመጥ ማን ነው የሚጠይቀው? ከጀርባው እኛ የማናውቀው ነገር መኖር አለበት። እኛ ግን ከኢኮኖሚ አንፃር በአገሪቱ ላይ እያስከተለ ያለውን ችግር አጀንዳ አድርገን እናነሳዋለን።</p>

<p>በአገሪቱ ሀብት (Resource) ላይ እየደረሰ ያለው ብክነት በቀላሉ የሚታይ አይሆንም። ባለሀብቶች የያዙትን ፕሮጀክት አጠናቀው የሥራ እድል መፍጠር አለባቸው። ለአገር ኢኮኖሚ እድገትም አስተዋጽኦ ማድረግ አለባቸው። የቀን ሥራ አጥተው የሚንከራተቱ ዜጎች ባሉበት አገር በየቦታው መሬት እያጠሩ ለዓመታት ማስቀመጥ፣ ትላልቅ ድርጅቶችን እየገዙ አለማንቀሳቀስ ምን ዓይነት የኢንቨስትመንት አስተሳሰብ እንደሆነ አይገባኝም። እንዲህ ዓይነት ኢንቨስትመንት አይቼ አላውቅም።</p>

<p>እኛ የምናስተላልፈው የአገር ሃብት ጥቅም ላይ ይዋል። የአገር ሃብት በነፃ እየተሰጠ ጥቅም ላይ ሳይውል መቀመጥ የለበትም። የደሃ ሕዝብ ሃበት ወደ ሃብታም ማዘዋወር አግባብ አይደለም። በየፕሮጀክቶቹ ባሉ ስምምነቶችና የጊዜ ገደቦች መሰረት ሥራው ካልተሰራ፣ ሕጉና መመሪያው ተግባራዊ ሊሆን ይገባል። ማንኛውም መመሪያና ደንብ ለደሃውም ሆነ ለሃብታም በእኩል ደረጃ ተፈፃሚ ሊሆን ይገባል።</p>

<p>ከአፍሪካ አንደኛ ከዓለም 43ኛ ናቸው የተባሉ ባለሀብት የያዟቸውን ፕሮጀክቶች ሊሰሩ ያልቻሉበት ምክንያት ግር ይለኛል። ምክንያትም የካፒታል እጥረት ቢሆን ኖር እንደሌሎች ሁሉ ካፒታል ስላጠራቸው ሊሰሩ አልቻሉም ይባል ነበር። እንደሚባለው የካፒታል እጥረት የለባቸውም። ታዲያ ለምንድነው ካፒታላቸው ኢትዮጵያ ውስጥ እንዲሰራበት ያልተፈለገው? ከውጪ የሚመጣ ሀብት ቀርቶ የኢትዮጵያውያን ሃብት ከንግድ ባንክና ከሌሎች ተብድረው ፀጥ ለጥ ብሎ መቀመጥ ኢንቨስትመንት ሳይሆን ሌላ እኛ የማናውቀው ነገር አለ ማለት ነው። በርካታ ጉዳዮችን ማንሳት ይቻላል። ጉዳዩ አገራዊ ጉዳይ በመሆኑ ፓርቲያችን እየተነጋገረበት ሲሆን በመጪው ምርጫ ገዢው ፓርቲ በሚያቀርበው የኢኮኖሚ ሪፖርት ላይ ከፍተኛ መከራከሪያ እናደርገዋለን። በየአቅጣጫው ያሉትን መረጃዎች እናሰባስባለን። አጀንዳው የሕዝብ አጀንዳ መሆኑንም ለመጥቀስ እወዳለሁ።</p>

<p>በአንድ ወቅት የተሰራ መልካም ሥራ ለዓመታት ስህተት ለመስራት ፈቃድ መውሰድ ማለት አይደለም ዶ/ር ኃይሉ አርአያ (የአንድነት ለዲሞክራሲና ለፍትህ ምክትል ሊቀመንበርና የሕዝብ ግንኙነት ኃላፊ)</p>

<p>ጉዳዩ አብይ ጉዳይ ነው። በቀላሉ የሚታይ አይደለም። በፓርቲያችንም ሆነ ከመድረክ ጋር ሊጠቀሱ የሚገባቸውን አንኳር አንኳር ነጥቦች በመለየት ከምናያቸው ጉዳዮች መካከል ይሆናል። በ2002 ምርጫ ኪኢሕአዴግ ጋር በሚደረግ የምርጫ ክርክር ከነሱት ጉዳዮች መካከል አንዱ ጉዳይ ይኸው ነው።</p>

<p>ሼክ መሐመድ አላሙዲ ፒያሳ ከተማ እምብርት ላይ አጥረው የያዙት ቦታ ለዓመታት ምንም አልተሰራበትም። ምክንያቱም ምን እንደሆነ አይታወቅም።</p>

<p>እስጢፋኖስ ቤተክርስቲያን ፊት ለፊት ራንዴቪ ካፌና ሬስቶራንት ለዓመታት ተዘግቷል። የፒያሳው መሬት ትልቅ ምሳሌ ሲሆን የራንዴቩ ካፍቴሪያ ደግሞ ትንሿ ምሳሌ ናት። በየክልሉ ታጥረው የተቀመጡትና ሊታጠሩ የማችሉ ስፋሪ መሬቶች ያለስራ ተቀምጠዋል። ሆን ተብሎ ይሆናል ባይባልም ከተሳሳተ እቅድ በመነሳትና እቅድን ለማስተካከለ አስቸኳይ ርምጃ ካለመውሰድ የመነጨ ችግር ሊሆን ይችላል።</p>

<p>ከአፍሪካ ኢኮኖሚክ ኮሚሽን ከሂልተን ሆቴል እስከ ቤተመንትሥት መዳራሻ ታጥሮ የተቀመጠው መናፈሻ የሕዝብ ነው። ከታደሰ በኋላ ክርክር እንዳለበት ይሰማል። የተሰራው መናፈሻ ደስ ይላል። ያለውን ችግር በመፍታት ሕዝብ እንዲገለገልበት ማድረግ ተገቢ ነው። እያየነው ከንፈራችንን የንመጥበት ጉዳይ ነው። ይህም ፓርቲያችን በምርጫ ክርክር የሚያነሳው አብይ ጉዳይ ይሆናል።</p>

<p>አንድ ቦታ ከ10 እስከ 13 ዓመታት ያለአንዳች ሥራ አጥሮ ማስቀመጥ የኃላፊነት ስሜት ማጣት ነው። የመንግሥትም የማስፈፀም አቅም (ችግር) አለበት። ከሁለቱም ወገን ለሕዝብ የገቡትን ቃል ከመተግበር አኳያና ኃላፊነት ያለመወጣት ችግር ይታያል። ባለሀብቱ ከፍተኛ ኢንቨስትመንት በማውጣት የሥራ እድል ፈጥረዋል ቢባልም እስራለሁ ያሉትን አለመስራታቸው ስህተት ነው። በአንድ ወቅት የተሰራ መልካም ሥራ ለዓመታት ስህተት ለመሥራት ፈቃድ መውሰድ ማለት አይደለም።</p>

<p>ሁሉም መገናኛዎች በገሃድ የሚያውቁት ጉዳይ ነው ፕሮፌሰር መስፍን ወልደማርያም ምርጫ እስኪደርስ ለምን ይጠበቃል። ምርጫ እስኪደርስ መጠበቅ የለብንም። ነገር ግን ደግሞ በየት በኩል ሃሳባችንን እናስተላልፋለን። የፖለቲካ ፓርቲዎች እነዚህን ጉዳዮች ያንሱ ቢባል በየትኛው መድረክ? ሬዲዮና ቴሎቪዝን የማን ነው? በማን እጅ ነው? ጉዳዩ ለማንም ድብቅ አይደለም። ሁሉም መንገናኛዎች በገሃድ የሚያውቁት ጉዳይ ነው።</p>

<p>የፖለቲካ ፓርቲዎችን እንትው። ጋዜጦች ችግሩን እያውቁትም? ምንም አዲስ ነገር የለም።</p>

<p>የፖለቲካ ፓርቲዎች በአግባቡ ተደራጅተው፣ በየቦታው ቢሮ ክፍተው ከአባሎቻቸው ጋር እየተወያዩ ተቋማቸውን የሚያጠናክሩበትን መንገድ መስርተው አይደለም የሚንቀሳቀሱት። በየትኛው ገንዘባቸውስ ከፍተኛ ድርጅታዊ መዋቅር መስርተው ይንቀሳቀሱ።</p>

<p>ጉዳዩ የአገር ጉዳይ ነው። አገራዊ ጉዳይ ሲሆን በአገር ጉዳይ መመካከር ያለ ነው። እኔ ለምሳሌ ከሥራዬ ውጪ አንዳንድ ነገር እንድረዳ የተጠየኩበት ጊዜ አለ። አሁን ግን ይህ የለም። ሁሉንም እናውቃለን፣ እኛ ሙሉዎች ነን የሚሉ መሪዎች ናቸው ያሉት።</p>

<p>በማኅበራዊ ጉዳዮች፣ በሻይ ቡና ቦታ፣ በሰርግና ለቅሶ ላይ ለመሪዎቻችን አንድ ነገር ጣል እንድናደርግ እድሉ የለም። በስልክ ደውለን ለማነጋገርም አይቻልም። ቢደወልላቸውም ስልካቸውን የሚያነሱ የሉም።</p>

<p>የፖለቲካ ፓርቲዎች፣ ተቀናቃኝ ቡድኖች የስልጣን ትግል ላይ ሊታገሉ፣ ሊፎካከሩ ይችላሉ። በአገር ጉዳይ ላይ ግን ምንም የሚያታግል ነገር የለም። በአገር ጉዳይ ላይ አንድ ዓይነት አቋም መያዝ ያስፈልጋል። ነገር ግን በመሰረታዊ የአገር ጉዳይ ላይ የተለያየ አቋም ካለ ችግር ነው። ኤርትራ ስትገነጠል መመካከር ቢኖር አሁን የመጣው የወደብ ችግር አይኖርም ነበር። ማንም አስተያየት እንዲሰጥ አልተጠየቀም። በሶማሊያ ጉዳይም ተመሳሳይ ሁኔታ ነው የነበረው። ስንት ወታደር ሞተ ሲባል የተሰጠውን መልስ እናውቃለን።</p>

<p>በባለሀብቱ ዙሪያ እናንተ ጋዜጠኞች እንደ ጋዜጠኛ የራሳችሁን መረጃ አሰባስባችሁ አንድ ነገር መስራት ትችላላችሁ። መስፍን እንድህ አለ ለማለት ካልሆነ በስተቀር ሁሉም ነገር ግልጽ ነው» ትልቅ ተራራ የሚያክል የኢትዮጵያ ችግር ላይ መነጋገር አለመቻሉ ከችግሩ በላይ ትልቅ ችግር ነው። ሁሉም ይናገራል መደማመጥ ለየም።</p>

<p>የተዘጋው መናፈሻ የግል ነው? የመንግሥት ነው? ባቤቱ መታወቅ አለበት። ባለሀብቱ ገንዘብ ከከፈሉ መናፈሻው የእራሳቸው ነው? ወይስ የሌላ? ይህንን ነው የኃላፊነት መደባለቅ (ኮንፊውዥን የምንለው) መናፈሻውን የሰሩት ስው ከማዘጋ ቤት ጋር ተዋውለው ወይስ ከሌላ አካል ጋር ተሳማምተው? መጣራት ያለበት ነው። ሁኔታው ግን በጣም የሚያሳዝን ነው።</p>

<p>መናፈሻው ተሰርቶ ፤ ተዘግቶ መቀመጡ መሳቂያ፣ መሳለቂያ ነው። በአገር ውስጥ ያለውን አጠቃላይ ሁኔታ በደንብ አድርጎ የሚያሳይ ነው ... ለመናፈሻው የወጣው ገንዘብ ካለ ገንዘቡን ከፍሎ መናፈሻውን ክፍት በማድረግ እንዲሰራ ማድረግ ቀላል ነው። የሕዝብ መናፈሻ ተሰርቶ አገልግሎት ሳይሰጥ ተዘግቶ መመልከቱ መሳቂያ ነው የሚያደርግን። ያሳዝናልም።</p>

<p>ከመንግሥት ጋር የሚነግዱ ይመስላል ዶ/ር መረራ ጉድና (የኦህኮ ሊቀመነር) አንዳንድ ጊዜ በጉዳዩ ላይ አስተያየት ለመስጠት በቂ መርጃ ላይኖር ይችላል። ብዙ ጊዜ አባሎቻችን ላይ ችግር ሲፈጠር የምንጮኸው በተቃዋሚ ፓርቲነታችን ዋንኛ አጀንዳችን ባይሆንም ከአባላት ግፊት ስላለብን ጭምር ነው። ትኩረት ቢሰጠውም ጥፋት አይባልም።</p>

<p>አልፎ አልፎ ፓርላማ ላይ በልማት፣ በሙስናና በኃይል እጥረት ችግር ሳቢያ ስለተፈጠረው ችግር እናነሳለን። በዓመት አንዴም ቢሆን የጋራ ጋዜጣዊ መግለጫ ስንሰጥ ያነሳንበት አጋጣሚ አለ። ይህ ማለት ግን ጉዳዩ በሚፈለገው መጠን ተነስቷል ማለት አይደለም።</p>

<p>አብዛኛውን ጊዜ የፖለቲካ ድርጅቶች በውጥረት ውስጥ ስለሚኖሩ ትግላቸው ይህንን ውጥረት መከላከል ላይ ያተኩራል።</p>

<p>የወርቅ ማዕድን የሚወጣበት ጉጂ አካባቢ መንገድ የለም። ወርቅን የሚያክል ማዕድን እያወጡ መንገድ አይሰሩም። ለምርጫ ዘመቻ በአካባቢው ተገኝቼ እንደተመከትኩት አካባቢው ወርቅ የሚዛቅበት አይመስልም። አካባቢው አልተቀየረም። ሌሎችም የምንመለከታቸው በርካታ ኢንቨስትመንቶች ለዓመታት ያለ አንድ ለውጥ ባሉበት ደረጃ ሆነው ነው። ስፋፊ መሬቶች ተይዘው ስራ ላይ አልዋሉም። ይህ ጉዳይ ቢዘገይም በቀጣዩ ምርጫ የምናነሳው ይሆናል።</p>

<p>አዶላ ወርቅ አጣቢ መርዝ በአካባቢው አርሶ አደሮች ከብቶች ላይ ጉዳት አድርሷል። ስማቸውን መጥቀስ አልፈልግም እንጂ አንድ የኢ አዴግ ክፍተኛ ባለስልጣን ጉዳዩን ነግሬያቸው አስቀድመው እንደሚያውቁት ነግረውኛል። ህዝቡም በተደጋጋሚ ጥያቄ አቅርቧል።</p>

<p>በምርጫ ክርክር መሬታን አስመልክቶ የምናነሳው በርካታ ጉዳዮች አሉን። ከኢትዮጵያ መንግሥት ደህነት ሊሰወሩ የማይችሉ ተግባራት ከመሬት ጋር በተያያዘ ተፈስሟል። በሕገ መንግሥት ከተደነገገው ውጪ መሬት የቸበቸቡ ክፍሎች እንዳሉ እናውቃለን።</p>

<p>ሼክ አላሙዲ ከመንግሥት ጋር የሚነግዱ ይመስላል። የመንግሥት ከለላ ያላቸው ይመስላል። እንዲህ ዓይነት ግንኙነት የመንግሥትንና የነጋዴን ግንኙነት ያዛባል። ይህ ደግሞ በአገሪቱ ኢኮኖሚ ላይና በሌሎች ነጋዴዎች ላይ ቀላል ያልሆነ ተጽዕኖ ሊፈጥር ይችላል። ሁለት የንግድ ኢምፓየር አለ። አንደኛው የኢህአዴግ የንግድ ኢምፓየር ሲሆን ሁለተኛው ደግሞ የሼክ መሐመድ ሁሴን አላሙዲን የንግድ ኢምፓየር ነው። ከዛሬ አስር ዓመት የሁለቱ ግንኙነት ተጠንቶ እንደነበር አስታውሳለሁ። ስለዚህ ቀደም ሲልም እንዳነሳነው ሁሉ አሁን በይበልጥ የምናነሳው ይሆናል። የአገሪቱ የኢኮኖሚ ጤንነት ላይ አደጋ አለው። ቀረጥ ከመክፈል ጀምሮ የሚታየውና የሚሰማው ችግር ከፍተኛ ነው። አዋሳ መግቢያ ጥቁር ውሃ አጠገብ የታጠረው በኪሊ ሜትር የሚቆጠር ቦታ ያለ ሥራ የተቀመጠውን ያህል ሥራ ላይ ቢውል ኖሮ በርካታ ሕዝብ ይቀልብ ነበር።...</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 13 ቀን 2002</a></p>

</body>
</html>	
