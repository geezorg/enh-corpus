<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ዲንሾ ንግድና ዲንሾ አግሮ በኪሳራና በእዳ ሊዘጉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዲንሾ ንግድና ዲንሾ አግሮ በኪሳራና በእዳ ሊዘጉ ነው</h2>


<p>በቱምሳ ኢንዶውመንት ባለአክስዮን ከሆኑት አራት የንግድ ተቋማት መካከል ዲንሾ ንግድና ዲንሾ አግሮ በኪዳራና በእዳ የሚዘጉበት ደረጃ ላይ መድረሳቸው ታወቀ። ሼክ መሐመድ ሁሴን አልአሙዲ ከቱምሳ ኢንዶመንት ጋር በጋራ ለመስራት ከስድስት ዓመት በፊት ውል ቢፈጽሙም ስራው በተገቢው ውል መሰረት ባለመሰራቱ ሶስት አማራጭ እንደቀረበላቸው ለጉዳዩ ቅርበት ያላቸው ተናግረዋል።</p>

<p>በቱምሳ ኢንዶውመንት ከፍተኛ ባለ አክስዮን ከሆነውና በጫት ንግድ ከተሰማራው ከቢፍቱ ዲንሾ በስተቀር የተቀሩት የንግድ ማህበራት አደጋ ውስጥ እንዳሉ የጠቆሙት የሪፖርተር ምንጮች ዲንሾ ንግድና ዲንሾ አግሮ በኪሳራና በእዳ የመዘጋት ደረጃ ላይ ደርሰዋል። ዲንሾ ትራንስፖርት በቅርቡ ቢያንሰራራም ቀደም ሲል በችግር ውስጥ እንደነበር ተናግረዋል።</p>

<p>ዲንሾ ንግድ ኩባንያ በወጪና ገቢ ንግድ ላይ ለመሰማራት በ120 ሚሊዮን ብር ጣሪያ ከንግድ ባንክ ብድር ወስዶ የማዳበሪያ ንግድ ውስጥ ከገባ በኋላ አትራፊ ሊሆን ባለመቻሉ፣ በተለይም በብድር የተሰጠውን የማዳበሪያ ገንዘብ ማሰባሰብ ባለመቻሉ ሙሉ በሙሉ መክሰሩን ምንጮቹ ተናግረዋል።</p>

<p>ከተቀመጠበት ጣሪያ በላይ ማለትም 90 ሚሊዮን ብር የሚጠጋ ገንዘብ ተበድሮ በየደረጃው እዳውን ከፍሎ ቀሪውን 27 ሚሊዮን ብር መክፈል ያቃተው ዲንሾ ንግድ ላለፉት ስድስት ዓመታት የኢትዮጵያ ንግድ ባንክ ተጨማሪ ብድር እንዲሰጠው ቢደራደርም ባንኩ ፈቃደኛ ሊሆን እንዳልቻለ የጠቆሙት ለጉዳዩ ቅርበት ያላቸው ክፍሎች «ዲንሾ ንግድ ኮንጎ ጫማ ሳይቀር እያስመጣ በሚያስገርም ሁኔታ ለኪሳራ የተዳረገ ድርጅት በመሆኑ የወደፊት ቀጣይ እድሉ በንግድ ባንክ የመጨረሻ ውሳኔ ላይ ብቻ የተመሰረተ ነው» ብለዋል።</p>

<p>ስማቸው እንዳይጠቀስ የጠየቁ አንድ የዲንሾ ንግድ ኩባንያ ኃላፊ «ከባንክ ተጨማሪ የጠየቅነው ብድር ለምን ተከለከለ ለሚለው ብዙ የሚነሱ ነገሮች አሉ» ካሉ በኋላ «ዲንሾ ንግድ አዲስ ብድር ከተፈቀደለት መልሶ ያገግማል» ሲሉ ተናገረዋል። በአሁኑ ሰዓት ድርጅቱ ምን እየሰራ እንደሆነ ለጠየቁት «የሥራ ማስኬጃ ገንዘብ ጠይቀናል። የባንኩን ውሳኔ በመጠባበቅ ላይ ነን» በማለት መልሰዋል። ዲንሾ ንግድ ከንግድ ባንክ ለተበደረው ገንዘብ በዋስትና ያስያዘው አንድም ንብረት እንደሌለ ገልፀን መዘገባችን አይዝነጋም።</p>

<p>ዲንሾ አግሮ በቢሾፍቱ 70 ሄክራር፣ በሰበታ 23 ሄክታር መሬት ለዓመታት ቢይዝም ትርፋማ መሆን ያቃተው፣ የቡና ማስፈልፈያ ማሽን በዋስትና አቅርቦ የወሰደውን ስድስት ሚሊዮን ብር እዳ መክፈል ያቃተው መሆኑን የገለፁት ምንጮች «አትክልትና ፍራፍሬ አምርቶ ውደ ውጪ ለመላክ ከሼክ መሐመድ ሁሴን አልአሙዲ ጋር ውል ቢገባም ያለ አንዳች ሥራ ስድስት ዓመት አስቆጥሯል። የዚህም ድርጅት እጣ ፈንታ መዘጋት ነው» ብለዋል።</p>

<p>በቀድሞው ውል መሰረት በጋራ ወደ ስራ መግባት፣ እርሻውን እንዲመሩ አዲስ የመጡትን ባለሙያዎች ዲንሾ አግሮ እንዲቆጣጠር ወይም ሙሉ በሙሉ እርሻውን እንዲጠቀልሉ የሚጠይቅ ሶስት አማራጭ ለሼክ መሐመድ መቅረቡን የገለጹት አመራር «ሰበታ ከተማ ያለውን 23 ሄክታር መሬት ግን እንረከባለን። ምክንያቱም አልፎ አልፎ ይደልባሉ የሚባሉ በሬዎችን ከማየትና ለእረሻ ስራ የተገዙትን ስድስት ትራክተሮች በኪራይ እንደሚሰጡ ከማስማት ውጪ በተጨባጭ ያየነው ልማት የለም» ብለዋል። በትዕግስት ስድስት ዓመት እንደተጠበቀም ተናግረዋል።</p>

<p>ዲንሾ አግሮ ባለው መሬት፣ ባለሀብቱ በገንዘባቸው ሊያለሙ ያቀዱት የገበታ ወይንም አነስተኛ መጠን ያለው ጣፋጭ ሀብሀብ ነበር። ይሰራል የተባለው ሥራ በወቅቱ ሳይሰራ ዓመታት በመቆየቱ የቱምሳ ኢንዶውመንት የቦርድ ሰብሳቢ አቶ ግርማ ብሩ በተደጋጋሚ ጠንከር ያለ እርምጃ እንዲወሰድ ሲያሳስቡ እንደነበር ምንጮቻችን ተናግረዋል።</p>

<p>በኦህዴድ ቀደምት አባላት መዋጮ የተቋቋመው ቱምሳ ኢንዶውመንት እንደ ሌሎቹ የኢህአዴግ የፖለቲካ ድርጅት ኢንዶውመንቶች የተጋነነ እዳ እንደሌለበት የገለፁት ሰራተኞች ባንኮች ለሌሎች ኢንዶውመንት ያደረጉትን ትብብር ለቱምሳ ኢንዶውመንትም ሊያደርጉ ይገባል ብለዋል። ኢንዶውመንቱም ከላይ እስከታች ራሱን ሊመረምር ይገባል በማለት ተናግረዋል። አቶ ግርማ ብሩ በጉዳዩ ዙሪያ አስተያየት እንዲሰጡን በተጋጋሚ በፀሐፊያቸው በኩል በቢሮ ስልካቸው ባደረግነው ሙከራ ልናገኛቸው አልቻልንም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 6 ቀን 2002</a></p>

</body>
</html>	
