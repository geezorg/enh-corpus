<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ሶማሌላንድ በበርበራ ወደብ ጉዳይ እየተደራደሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያና ሶማሌላንድ በበርበራ ወደብ ጉዳይ እየተደራደሩ ነው</h2>


<p>የኢትዮጵያና ሶማሌላንድ ከፍተኛ ባለስልጣናት ኢትዮጵያ በበርበራ ወደብ፣ በበለጠ ተጠቃሚ እንድትሆን የሚያስችላት ሁኔታዎች ላይ እየተደራደሩ እንደሆነ የሶማሌላንድ ባለሥልጣናት አስታወቁ።</p>

<p>የሶማሌላንድ የውጭ ጉዳይ ሚኒስትር አብዱላሂ መሐመድ ዱዋሌ ባለፈው ሳምንት ሶማሌላንድን ለጎበኘው የኢትዮጵያ የጋዜጠኞች ቡድን በፅ/ቤታቸው በሰጡት መግለጫ ኢትዮጵያ የበርበራ ወደብን ለመጠቀም የሚያስችል ስምምነት ከስምንት ዓመታት በፊት በሁለቱ መንግሥታት መካከል የተፈረመ ቢሆንም ሶማሌላንድና ኢትዮጵያ የሚያገናኘው መንገድ ደረጃውን የጠበቀ ባለመሆኑ ኢትዮጵያ በወደቡ መጠቀም የምትችለውን ያህል እንዳልተጠቀመች ገልፀዋል። «ኢትዮጵያ የሶማሌላንድ ቁጥር አንድ ወዳጅ ናት። ሁለቱ ሕዝቦች ታሪካዊ ትስስር አላቸው» ያሉት ሚ/ር ዱዋሌ መንግሥታቸው ኢትዮጵያ ለገቢ እና ወጪ ንግድ የበርበራን ወደብ እንድትጠቀም ሙሉ በሙሉ ፈቃደኛ እንደሆነ ገልፀዋል።</p>

<p>«የሁለቱ ወገኖች ግንኙነት ስትራቴጂካዊ ነው። የበርበራ ወደብ ለኢትዮጵያ ቅርብ እና አመቺ ነው። ኢትዮጵያ በርበራን እንደራሷ ወደብ መጠቀም ትችላለች። ኢትዮጵያ ወደብ አልባ አይድለችም በርበራ አለላት» ብለዋል።</p>

<p>የሁለቱ ሀገሮች የትራንስፖርት እና መገናኛ ሚኒስቴር፣ ንግድ እና ኢንዱስትሪ ሚኒስቴር፣ የውጭ ጉዳይ ሚኒስቴር እና የመንገዶች ባለሥልጣን ኃላፊዎች በበርበራ ወደብ ጉዳይ ሦስት ዙር ውይይት (ሁለት አዲስ አበባ ላይ ፣ አንድ ሃርጌይሳ) አካሂደዋል። ሦስተኛው ዙር ውይይት ባለፈው ሐምሌ ወር በአዲስ አበባ ሂልተን ሆቴል ተካሂዷል። ባለሥልጣናቱ ኢትዮጵያ በበርበራ ወደብ በበለጠ ተጠቃሚ ስለምትሆንበት ሁኔታ ውጤታማ ውይይት እንዳካሄዱ ተናገረዋል። ውይይቱ ያተኮረው በወደብ አጠቃቀም እና በመንገድ ግንባታ ላይ ነው።</p>

<p>በሶማሌላንድ የኢትዮጵያ ንግድ ፅ/ቤት ኃላፊ አቶ ውብሸት ደምሴ ሁለቱን ሃገሮች የሚያገናኘው መንገድ ምቹ አለመሆን እና የበረበራ ወደብ አቅም አንስተኛ በመሆኑ ኢትዮጵያ ወደቡን ሙሉ በሙሉ መጠቀም እንዳልቻለች ገልጸዋል። ሶማሌላንድ በዓለም አቀፍ ኅብረተሰብ እውቅና ባለማግኘቷ ምክንያት ከዓለም አቀፍ አበዳሪዎች ለመንገድ ሥራ ለወደብ ማስፋፊያ እና ለመሳሰሉት የመሠረተ ልማት ፕሮጀክቶች የሚል ብድር ማግኘት እንዳተሳናት አቶ ውይሸት ገልፀዋል። ይሁን እና ኢትዮጵያ በተወሰነ መልኩ የበርበራን ወደብ እየተጠቀመች እንደሆነ እና በሁለቱ ሀገሮች መካከል ያለው የንግድ ልውውጥ እያደገ እንደመጣ ገልፀዋል። በሶማሌላንድ ለኢትዮጵያ የግብርና ምርቶች ትልቅ ገበያ እንዳለ ጠቁመዋል።</p>

<p>ሁለቱን ሀገሮች የሚያገናኘውን መንገድ ከባድ የጭነት ካሚዩኖች ለማስተናገድ የሚችል ደረጃውን የጠበቀ የአስፋልት መንገድ ለመገንባት በመቀንቀሳቀስ ላይ የሚገኘው የኢትዮጵያ መንግሥት ሐረር - ጂጂጋ - ቶጎጫሌ መንገድ ሥራን በማፋጠን ላይ ይገኛል። ቶጎጫሌ የሁለቱ ሀገሮች የድንበር ከተማ ናት። በሶማሌላንድ ከቶጎጫሌ ከላቤድ ከተማ ያለው የ20 ኪ.ሜ የጥርጊያ መንገድ የኢትዮጵያ መንግሥት በራሱ ወጪ የአስፋልት መንገድ ለመስራት በዝግጅት ላይ እንደሆነ ታውቋል።</p>

<p>ከላቤድ - ሃርጌይሳ - በርበራ (290 ኪ.ሜ) ያለውን አሮጌ የአስፋልት መንገድ የማሻሻል ሥራ በኢትዮጵያ መንግሥት ወጪ በብድር መልክ ተስርቶ የሶማሌላንድ መንግሥት በተወሰኑ ዓመታት እንዲከፍል የሚያስችል ሀሳብ ቀርቧል። ከበረበራ ወደብ ባለሥልጣን፣ ከሶማሌላንድ መንገድ ባለሥልጣን እና የገንዘብ ሚኒስቴር የተውጣጣ ኮሚቴ ቀጣይ ዙር ውይይት ለማድረግ በቅርቡ ወደ አዲስ አበባ እንደሚመጣ ለማወቅ ተችሏል።</p>

<p>የበርበራ ወደብ ዋና ሥራ አስኪያጅ አሊ ዑመር መሐመድ አሁን ባለበት ሁኔታ ወደቡ በዓመት ከ1.5 ሚሊዮን ቶን በላይ ጭነት የማስተናገድ አቅም እንዳለው ጠቅሰው በአሁኑ ሰዓት ወደቡ እስከ 750 ሺህ ቶን ጭነት እንደሚያስተናግድ ገልፀዋል። በያዝነው የፈረንጆች ዓመት ለኢትዮጵያ የመጣ 50 ሺህ ቶን የምግብ እርዳታ በዚሁ ወደብ እንደገባ ገልፀዋል። «ኪኢትዮጵያ ባለሀብቶች በበርበራ ወደብ እንዲጠቀሙ ጥሪያችንን እናስተላልፋለን» ብለዋል።</p>

<p>ሶማሌላንድ እ.ኤ.አ 1991 ዓ.ም ከተቀረው ሶማሊያ ከተገነጠለች በኋላ እ.ኤ.አ በ2003 ዓ.ም በተካሄደ ህዝብ ውሳኔ ሕዝቡ መንገንጠልን ደግፏል። ሶማሌላንድ እራሱን የቻለ የመንግሥት መዋቅር፣ የራሷ ገንዘብ፣ መከላከያ እና ፖሊስ ሰራዊት ያላት ሲሆን በየአራት ዓመቱ ምርጫ ታካሂዳላች። በሀገሪቱ ያለው ሰላም እና መረጋጋት ከብዙ የአፍሪካ ሃገሮች የተሻለ ነው። የሕዝብ ብዛትም 4.5 ሚሊዮን የሚገመት ሲሆን አንድ ሚሊዮኑ ከሶማሌላንድ ውጪ በተለያዩ ሀገሮች የሚኖር እንደሆነ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 20 ቀን 2002</a></p>

</body>
</html>	
