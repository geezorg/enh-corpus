<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጪ ጉዳይ ሚኒስትር ሥዩም መስፍን ባይድው ገቡ መከላከያ የኦጋዴን ነፃ አውጪ ግንባር ታጣቂዎች ላይ እርምጃ መውሰድ ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የውጪ ጉዳይ ሚኒስትር ሥዩም መስፍን ባይድዋ ገቡ መከላከያ የኦጋዴን ነፃ አውጪ ግንባር ታጣቂዎች ላይ እርምጃ መውሰድ ጀመረ</h2>


<p>በኢትዮጵያ የውጪ ጉዳይ ሚኒስትር ሥዩም መስፍን የሚመራ የልዑካን ቡድን ለአንድ ቀን የሥራ ጉብኝት ትላንት ሶማሊያ ባይድዋ ገቡ።</p>

<p>የልዑካን ቡድኑ ኢጋድ ባሳለፋቸው ውሳኔዎች ዙሪያ እና በሰላማዊ ድርድር ጉዳይ ከሶማሊያ የሽግግር መንግስት ፕሬዚዳንት ፤ ጠቅላይ ሚንስትር እና ባለሣልጣናት ጋር ይመክራል።</p>

<p>ሞቃዲሾን የተቆጣጠረው የእስልማን ፍርድ ቤቶች ኅብረት ጋር ያበረው የኦጋዴን ነጻ አውጪ ግንባር በኦጋዴን አካባቢ የሚያካሂደውን ፀረ - ሰላም እንቅስቃሴ ለመግታት የሚያስችል እርምጃ እየተወሰደ መሆኑን የኢትዮጵያ መንግስት መግለጹን ቢቢሲ ዘግቧል።</p>

<p>የኢትዮጵያ መንግስት መከላከያ ሰራዊት እርምጃውን ከመውሰዱ አስቀድሞ የአገር ሽማግሌዎች ፤ በአሜሪካ እና በአውሮፓ የሚገኙ የግንባሩ መሪዎች ጭምር ሄደው በሰላማዊ መንገድ ብቻ እንዲቀሳቀሱ መጠየቃቸውን ፤ ሆኖም ጥያቄው ተቀባይነት አለማግኘቱን አስታውሷል። መንግስት የሀገር ደህንነት ለማስከበር ካለበት ኃላፊነት አንጻር የኦጋዴን ሲቪል ኅብረተሰብን በማይጎዳ መልኩ የግንባሩን ታጣቂዎች የመመንጠር እርምጃ እየተወሰደ ነው ተብሏል።</p>

<p>በሌላ በኩል በሶማሊያ ከዕለት ወደ ዕለት አቅም እያጣ የመጣውና መቀመጫውን ባይድዋ ያደረገው የሽግግር መንግስት እና ሞቃዲሾን በተቆጣጠረው የእስልምና ፍርድ ቤቶች ኅብረት መካከል ሰሞኑን እንደሚካሄድ የሚነገርለት ውይይት ከወዲሁ እንቅፋቶች እየገጠሙት ነው።</p>

<p>ባለፈው ሳምንት 18 ሚኒስቶሮች እና የፓርላማ አባላት የከዱት የሽግግር መንግሥቱ ጠቅላይ ሚኒስትር ፤ የመተማመኛ ድምጽ አሰጥተው ለጥቂት ሲያልፉ ነገሮች በጎ መልክ ይይዛሉ ተብሎ ሲጠበቅ ተጨማሪ 20 ሚኒስትሮች እና የፓርላማ አባላት በፈቃዳቸው ተሰናብተው ቁጥሩን ወደ 38 ከፍ አድርገውታል።</p>

<p>የምሥራቅ አፍሪካ በይነ መንግስታት (ኢጋድ) ሚኒስትሮች በዚህ ሳምንት በኬኒያ ተሰባስበው ለሶማሊያ ሽግግር መንግስት ድጋፍ እንደሚያስፈልግ ከመከሩ በኋላ በሽግግር መንግስቱና በሞቃዲሾ ኃይሎች መካከል ሰላማዊ ውይይት እንደደረግ ፤ ለዚህም ተገቢውን እገዛ ለማድረግ ተስማምተዋል። ሆኖም በከፍተኛ የፖለቲካ አጣብቂኝ ውስጥ የገባው የሽግግር መንግስቱ ከዕለት ወደ እለት የራሱ ሰዎች መክዳት አቅም እያሳጣው መምጣቱ ቀውሱን ይበልጥ እንዳያባብሰው ተሰግቷል።</p>

<p>በሌላ በኩል ዩናይትድስቴትስን ጨምሮ ኢጋድ እና የአፍርካ ኅብረት የሞቃዲሾ የእስልምና ፍርድ ቤቶች ኅብረት ላይ እምነት የላቸውም። የኅብረቱ መሪዎች ከአልቃይዳ ጋር ግንኙነት የነበራቸው እና እ.ኤ.አ በ1998 በኬኒያ እና በታንዛኒያ የአሜሪካ ኤምባሲዎች ጥቃትን በማቀነባበር የሚጠረጠሩ ናቸው። እናም አክራሪ ኃይል የሶማሊያ የመንግስትነት ወንበር ከያዘ አካባቢው ማለቂያ ወደሌለው ቀውስ ውስጥ ይከተዋል የሚል ግምቶች መኖራቸውን ሲታይ የሶማሊያ ጉዳይ ገና ይኽ ነው የሚባል መቋጫ አለማግኘቱን መገንዘብ ይቻላል።</p>

<p>በዚህ ሳምንት በዓረብ ሊግ አደራዳሪነት የሽግግር መንግስቱ እና የእስላማዊ ፍርድ ቤቶች ኅብረት በሱዳን ካርቱም ውይይት እንደሚቀመጡ ተገምቶ የነበር ቢሆንም የሽግግር መንግስቱ የውስጥ ቀውስ ረገብ እስኪል ውይይቱ እንዲራዘምለት ጠ/ሚ ዓሊ መሐመድ ጌዲ ጠይቀዋል። በዚህም መቼ ይካሄዳል የሚለው ቁርጥ ቀጠሮ አልተያዘለትም።</p>

<p>የሶማሊያ ሽግግር መንግስት ፕሬዚዳንት አብዱላሂ ዩሱፍ ባለፈው ማክሰኞ በድንገት የባድዋ ሕዝብ መሳሪያ የማስታጠቅ ስራ እንዲጀመር አዘዋል። የሽግግር መንግስቱ የራሱ ወታደር ካለመኖሩ ጋር ተያይዞ የሞቃዲሾ ኃይል ጥቃት ቢከፍት ሕዝቡ ራሱን ለመከላከል እንዲችል የተወሰደ እርምጃ ሳይሆን እንደማይቀር ተገምቷል። ከሳምንት በፊት የሽግግር መንግስቱ አንድ ሚኒስትር ባልታወቁ ታጣቂዎች ከተገደሉ በኋላ የሽግግር መንግስቱ ትጥቅ የማስፈታት እርምጃ እንዲወስድ ወስኖ እንደነበር የሚታወስ ነው።</p>

<p>በሌላ በኩል የእስልምና ፍርድ ቤቶች ኅብረት በሞቃዲሾ የፖሊስ ኃይል እንደገና አዋቅሮ ሥራ ለማስጀመር እየተንቀሳቀሰ መሆኑን ዓለም አቀፍ መገናኛ ብዙሃን እየዘገቡ ነው።</p>

<p>ኅብረቱ በተለይ የቀድሞ የፖሊስ ሰራዊት አባላት ወደ መደበኛ ስራቸው እንዲመለሱ ፍላጎት እንዳለው ሸበሌ የተባለው የሞቃዲሾ ዜና አገልግሎት ዘግቧል።</p>

<p>በተያያዘም የሞቃዲሾ ኃይል በሶስት ጋዜጠኞች ላይ ያደርገው ጥቃት የፕሬስ ነፃነትን የሚጋፋ ነው ሲሉ ዓለም አቀፍ የጋዜጠኞች ፌዴሬሽን እና ሪፖርተስ ሳን ፎርቲንስ የተሰኙ ተቋማት ድርጊቱን አውግዘዋል።</p>

<p>"ድርጊቱ በየዕለቱ በሶማሊያ እየተካሄደ ያለውን ነገር የዓለም ኅብረተሰብ እንዳያውቅ ቁጥጥር ለማድረግ የታለመ ነው" ብለውታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 30 ቀን 1998</a></p>

</body>
</html>	
