<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች... የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮ... የፍርድ ቤት ውሎ</h2>


<p>የፌዴራል ከፍተኛ ፍርድ ቤት 2ኛ ወንጀል ችሎት በእነ ኢ/ር ኃይሉ ሻውል የክስ መዝገብ በተከሰሱ ተከሳሾች ላይ የሚቀረበውን ተጨማሪ የሰነድ ማስረጃ ለማየት ሐምሌ 12 ቀን 1998 ዓ.ም ቀጠሮ የነበር ቢሆንም የሰንድ ማስረጃው በበቂ ኮፒ ተዘጋጅቶ በለመቅረቡ ተለዋጭ ቀጠሮ ተሰጥቷል።</p>

<p>ዓቃቤ ሕግ በተከሳሾቹ ላይ የሚያቀርበው የሰነድ ማስረጃ ከ900 ገፅ በላይ በመሆኑ እሱን ከዋናው ጋር በማመሳከር በቂ ኮፒ ተዘጋጅቶ ከዋናው ጋር በማመሳከር በቂ ኮፒ ተዘጋጅቶ ለተከሳሾች ለማደል በዕለቱ ባለምድረሱ ተለዋጭ ቀጠሮ ተሰጥቷል።</p>

<p>ፍርድ ቤቱ ቀደም ሲል በተከሳሾች በቀረቡ አቤቱታዎች ላይ ትዕዛዝ የሰጠ ሲሆን ቆርቆሮ በቆርቆሮ በሆነ ቤት በብዛት ተፋፍገው ነው የምንኖረው በዚህም የተነሳ ታመናል ፤ ወደፊትም በሽታ ሊይዘን ይችላል ሲሉ አቤቱታ ያቀረቡ 17 ተከሳሾችን በሚመለከት ፍርድ ቤቱ የተለየ ትዕዛዝ እንደማይሰጥ ገልጿል።</p>

<p>የፌዴራል ማረሚያ ቤቶች ኮሚሽን ማቋቋሚያ አዋጅን ፍርድ ቤቱ በመጥቀስ ተከሳሾቹ ያቀረቧቸው አቤቱታዎች ልዩ ልዩ ዘርፍ ያላቸው መሆኑንና ያለደጋፊ ሕግና ማስረጃ በጅምላ የቀረቡ ናቸው ብሏል።</p>

<p>በተከሳሾቹ አቤቱታ ላይ በተፋፈገና ቆርቆሮ በቆርቆሮ በተሰራ ቤት ልንኖር አይገባም ፤ እንደ ቀይመስቀል ያለ ድረጅት ይጎብኘንእና ሌላ ቦታ ይሰጠን ፤ የሚሉ ቅሬታዎች ፤ ከሌሎች ታራሚዎች በተለየ የተፈፀመ ሕገወጥ ድርጊት ስለመኖሩ የሚያመለክቱ ስለመሆናቸው በማስረጃ ያልተደገፉ መሆናቸውን ችሎቱ ገልጿል።</p>

<p>ተከሳሾች በቀይመስቀል መጎብኘት አለመጎብኘታቸው በሕግ ረገድ የሚጠየቅና ውሳኔ የሚሰጥበት አለመሆኑን ፍርድ ቤቱ ጠቅሶ ጉዳዩ በማረሚያ ቤቱ አስተዳደር እና በበላይ አስፈፃሚው አካል የሚወሰንበት መሆኑን በትዕዛዙ ገልጿል።</p>

<p>ዶ/ር ብርሃኑ ነጋ ያቀረቡትን አቤቱታ በተመለከተ የጤንነት ችግር ያጋጠማቸው መሆኑን እና ይህም ከጥቁር አንበሳ ስፔሻላይዝድ ሆስፒታል በተፃፈ ማስረጃ የተረጋገጠ በመሆኑ የማረሚያ ቤቱ አስተዳደር አቅም በፈቀደ መጠን ሆስፒታሉ በገለፀው መሠረት አቧራ ፤ ቀዝቃዜና መተፋፈግ በሌለበት ቦታ አስቀምጦ ተገቢውን እንክብካቤ እንዲያደግላቸው ፍርድ ቤቱ ትዕዛዝ ሰጥቷል።</p>

<p>በዕለቱ አቶ ድረጀ ሀ/ወልድ ፤ ወ/ሮ ሠርካለም ፋሲል ፤ ሻለቃ ጌታቸው መንግሥቴ ፤ አቶ ካሳሁን ከበደ ፤ ወ/ት ቅድስት በቀለ እና አቶ እንዷለም አራጌ የተባሉት ተከሳሾች አልቀረቡም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 16 ቀን 1998</a></p>

</body>
</html>	
