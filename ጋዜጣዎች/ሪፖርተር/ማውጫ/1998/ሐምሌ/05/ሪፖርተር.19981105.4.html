<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮ የፍርድ ቤት ውሎ</h2>


<p>-270 ሰው ባለበት ክፍል ታስረናል -እንደ ቀይ መስቀል ያሉ ድርጅቶች ይጎብኙን</p>

<p>የፌዴራል ከፍተኛ ፍርድ ቤት ሁለተኛ ወንጀል ችሎት በእነ ኢንጂነር ኃይሉ ሻውን ላይ የሚቀርበውን የስነድ ማስረጃ ለመመልከት በቀጠረው መሠረት ዓቃቤ ሕግ ተዘጋጅቶ ባለመምጣቱ ሳይመለከተው ቀረ። ዓቃቤ ሕግ በቀጣይ ቀጠሮ ተዘጋጅቶ እንዲመጣ ትዕዛዝ ተሰጥቶታል።</p>

<p>ትናንት ከቀኑ 8 ሰዓት ከ45 ደቂቃ ላይ የተሰየመው ችሎት የሰነድ ማስረጃውን ለመመልከት በቀጠረው መሠረት ዓቃቤ ሕግን ጠይቋል። ዓቃቤ ሕግ ለጥያቄው መልስ ከመስጠቱ በፊት ካባ ሳይለብስ የገባው ካባው ያለበት ክፍል ስለተቆለፈበት እንደሆነ ገልጿል።</p>

<p>የማስረጃውን ዝርዝር መግለጫ መዘጋጀትን ነገር ግን የሰነድ ማስረጃ ማሳያ የሆነውን ፕሮጀክተር ወደ ችሎቱ እየመጣ እና መንገድ ላይ መሆኑን ጠቅሶ በማንኛውም ደቂቃ ሊደርስ እንደሚችል በመግለፅ ፍርድ ቤቱ የተወሰነ ደቂቃዎች እንዲጠብቀው ዓቃቤ ሕግ ጠይቋል።</p>

<p>ዳኛች ግራ ቀኝ ከተማከሩ በኋላ ከ10 ደቂቃ በኋላ እንደሚመለሱ ሲገልጹ የዶ/ር ብርሃኑ ነጋን መቆም ተከትለው ወደ 17 የሚጠጉ ተከሳሾች አብረው ቆሙ።</p>

<p>ከችሎቱ እንዲቀመጡ ቢነገራቸው "ጉዳያችን አንድ ነው" ሲሉ መልስ ሰጡ።</p>

<p>ዶ/ር ብርሃኑ ነጋ ከሦስት ሣምንት በፊት ሆስፒታል ገብተው እንደነበር ገልጸው ሐኪም የተፋፈገ አየር ያለበት ክፍል እንዳይቀመጡ እንደነገራቸውና ይህም ለማረሚያ ቤቱ እንደተነገረው አስረድተዋል።</p>

<p>ችሎቱ ፊት የቆሙት 17 ሰዎች ያሉበት ክፍል የአየር እጥረት ያለበት ፤ ውኃ የሚያፈስ ፤ አቧራ የለበት እና የሣምባ በሽተኞች ያሉበት ክፍል እንደሆነ ዶ/ር ብርሃኑ ገልጸው ይህ ደግሞ የልብ ሕመምና የመተንፈሻ አካላት ችግር እንዳመጣባቸው ለፍርድ ቤቱ አመልከተዋል።</p>

<p>ሆስፒታል ከመግባታቸው በፊት በአንድ ክፍል ውስጥ 220 እስረኞች እንደነበሩ አሁን ደግሞ 50 ተጨምሮ 270 መድረሳቸውን ገልጸው ፍርድ ቤቱ ምንም ማድረግ ካልቻለ አንደ ቀይ መስቀል ያሉ ድርጅቶች እንዲጎበኟቸው ፍቃድ ጠይቀዋል።</p>

<p>ችሎቱ ለደቂቃዎች ወደ ውስጥ ገብቶ ተመልሶ ከተሰየመ በኋላ ዓቃቤ ሕግ የማስረጃ መግለጫውን አቅርቦ እንደሆነ ፍ/ቤቱ ጠይቋል።</p>

<p>ዓቃቤ ሕግ በበኩሉ መግለጫውን ይዞ መቅረቡን ገልፆ ካለፈው ችሎት በተፈቀደላቸው መሠረት የሚያቀርቡትን ማስረጃ ለማሳየት ፕሮጀክተሩ (በእክል ምክንያት) እስከዚያ ሰዓት ባለመድረሱ አጭር ተለዋጭ ቀጠሮ እንዲሰጠው አመልክቷል።</p>

<p>ፍርድ ቤቱ የቀረበው የማስረጃ ዝርዝር መግለጫ አንድ ኮፒ ብቻ መሆኑን ካረጋገጠ በኋላ መግለጫው መድረስ ያለበት የሰነድ ማስረጃው ለደረሳቸው ተከሳሾች በሙሉ እንደሆኑ በመግለጽ በዚያ ላይ የተሰጠው ምክንያት "አጥጋቢ አይደለም" ብሏል።</p>

<p>አቃቤ ሕግ የማስረጃ ዝርዝር መግለጫው 103 አካባቢ መሆኑና በተከሳሾቹ ልክ ኮፒ ሲደረግ 8 ሺህ አካባቢ እንደሚደርስ ገልፆ ከብዛቱ የተሳ ማድረስ ባለመቻላቸው ፍርድ ቤቱ በአጭሩ ቀጠሮ እንዲያይለት አመልክቷል።</p>

<p>አቶ ደበበ እሸቱ በተደረሰበት የቴክኖሎጂ ዘመን በአንድ ጊዜ 20 ሺህ ኮፒ ማድረግ እንደሚቻል ገልጸው ዓቃቤ ሕግ የተፋጠነ ፍትሕ ብለው የገለጹትን በዚህ መንገድ እንዲያሳሙኑ ጠይቀዋል።</p>

<p>ፍርድ ቤቱ ሐኪም ምን እንዳላቸው ዶ/ር ብርሃኑን ጠይቆ በሰጡት ምላሽ የተፋፈገ አየር ያለብት ቦት መቀምጥ እንደሌለባቸው እና ቦታ መቀየር እንዳለበት እንደተነገራቸው ዶ/ር ብርሃኑ ተናግረዋል።</p>

<p>ፍርድ ቤቱ የማረሚያ ቤቱ ተወካይ ስለ ጉዳዩ ማብራሪያ እዲሰጡ አዟል።</p>

<p>የሁለቱ ማዕከላት አስተባባሪ መሆናቸውን የሚገልጹት የማረሚያ ቤቱ ተወካይ ችግሮች ሊኖሩ እንደሚችሉ ገልጸው በተቋማዊ አሰራር አድልዖ በማይፈጸምበት ሁኔታ እስረኛ እንደሚይዙ ተናግረዋል።</p>

<p>አያይዘውም "ተከሳሾች ችሎቱን የፕሮፓጋንዳ መድረክ እያደረጉ ነው። ክቡር ፍርድ ቤቱ መጥቶ መጎብኘት ይችላል" ብለዋል።</p>

<p>ፍርድ ቤቱ ተወካዩን አስቁሞ በተነሳው ነጥብ ላይ ብቻ መልስ እንዲሰጡ አለ ወይም የለም ፤ የችግሩ ስፋት ምን ያህል ነው የሚለውን ብቻ እንዲመልሱ አዟቸዋል።</p>

<p>እንደ ማንኛውም የሕግ ታራሚ በአግባቡ ይዘው ፤ ባሉት እስር ቤቶች እንዳቆዩአቸው እና ክፍሉ አየር እና ብርሃን ያለበት እንደሆነ አስረድተዋል።</p>

<p>ችሎቱ በአስተዳደራዊ ጉዳይ ጣልቃ አይገባም ነገር ግን ቢያንስ መጠነኛው ደረጃ ተሟልቶ ሊያዙ ይገባል። በአንፃሩ ባልተፋፈገ ቦታ እንዲቀመጡ ለማድረግ ከፍ/ቤቱ ትዕዛዝ አያስፈልገም። ማርሚያ ቤቱ በራሱ ሊያደርገው የሚገባ ነው። በአጠቃላይ ሁኔታውን በማየት መፍትሔ እንደሚገኝ ችሎቱ ያምናል ብሏል።</p>

<p>ችሎቱ የተሰየመው የሰነድ ማስረጃ ለመመልከት ቢሆንም የቀረበው የሰንድ ማስረጃ ዝርዝር መግለጫ አንድ ኮፒ ብቻ መሆኑን ገልፆ የቀረበው ምክንያት በቂ አለመሆኑን ጠቅሷል።</p>

<p>ኮፒውን አሟልቶ ማድረስ ይቻል እንደነበር ከችሎቱ ከተገለጸ በኋላ ወደፊት የሚሰጡ ትዕዛዞች በሚገባ ተከታትሎ እንዲፈጸም አዟል።</p>

<p>የሰነድ ማስረጃው ዝርዝር መግለጫ መመልከቱ ለችሎቱ ስለሚጠቅም በበቂ ኮፒ ለተከሳሾች ተዘጋጅቶ እንዲደርስ ትዕዛዝ ከተሰጠ በኋላ ጉዳዩን ለማየት ለነገ ተቀጥሯል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 5 ቀን 1998</a></p>

</body>
</html>	
