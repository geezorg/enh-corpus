<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በፍርድ ቤት በታገደ ቦታ የተገነባ መስጅድ ሕገ ወጥ ተብሎ መፍረሱ ተቃውሞ ቀሰቀሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በፍርድ ቤት በታገደ ቦታ የተገነባ መስጅድ ሕገ ወጥ ተብሎ መፍረሱ ተቃውሞ ቀሰቀሰ</h2>


<p>በአዲስ አበባ አርት ኪሎ አካባቢ ባለፈው ዓርብ ዕለት መስጅዳችን አላግባብ ፈርሶብናል በማለት በርከት ያሉ የእስልምና ተከታዮች በሰልፍ ተቃውሞአቸውን ገለጹ። ክፍለ ከተማው ግንባታው ሕገወጥና በፍርድ ቤት የተጣለ ዕግድን የተላለፈ ነው ይላል።</p>

<p>በአራዳ ክፍለ ከተማ ቀበሌ 17 በተለምዶ ሁለተኛ ፖሊስ ጣቢያ እየተባለ በሚጠራው አካባቢ በድብቅ ሕገወጥ ግንባታ ተከናውኗል ፤ ሲል የክፍለ ከተማው መሬት አስተዳደር ባዘዘው መሰረት እንዲፈርስ መደረጉን የቀበሌ 17 ጽህፈት ቤት ዋና ስራ አስፈፃሚ ለሪፓርተር ጋዜጣ ገልፀዋል።</p>

<p>እንደ አቶ በላይነህ ገለፃ ቦታው ውዝግብ ያለበት በመሆኑ ፤ ምንም አይነት ግንባታ እንዳይካሄድበት በፍርድ ቤት ትእዛዝ ተሰጥቷል።በአቶ ከማል ሰይድ ሰኔ ወር 1998 ዓ.ም ቤቱ ዝናብ ስለሚያስገባ ባለበት ሁኔታ ለማደስ እንዲፈቀድላቸው ባመለከቱት መሰረት የቀበሌው ጽ/ቤት እንዲያድሱ ፈቃድ መስጠቱን ገልጸዋል።</p>

<p>አያይዘውም የግንባታ ፈቃድ ጠያቂዎቹ ግን የውጭ አጥራቸውን ከፍ አድርገው በማጠር ውስጥ ውስጡን በድብቅ ህገወጥ ግንባታ ማካሄዳቸው በጥቆማ ስለተደረሰበትና ይህም በመሃንዲሶች በመረጋገጡ እንዲያፈርሱ ሲጠየቁ"አናፈርስም" ማለታቸውን ተናግረዋል።</p>

<p>አቶ በላይነህ ጨምረው እንደገለጹት ጉዳዩን በመጥቀስ ለመስተዳድሩ ደብዳቤ መፃፋቸውንና መስተዳድሩም እንዲፈርስ በመወሰኑ ሐምሌ14 ቀን 1998 አፍራሽ ግብረ ሃይል ሊያፈርስ ሲሄድ ረብሻ በመቀስቀሳቸው ለከንቲባው ጽ/ቤት ሪፖርት አድርገው ሃምሌ 18 ቀን 1998 ዓ.ም ፖሊስ ተመድቦ ህገ ወጥ ግንባታውን ሊያፈርስ እንደቻለ ጠቁመዋል።</p>

<p>ሙስሊሞች ሃምሌ18 ቀን 1998 በግብረ ሃይልና ፖሊስ ትብብር የመስጅድ ግንባታው መፍረስ ትክክል አለመሆኑንና "ቦታው በውርስ ያገኘነው ይዞታችን ነው" በማለት ሃምሌ 21 ቀን 1998 የተቃዉሞ ሰልፍ በማድረግ ከአራት ኪሎ እስከ አንዋር መስጅድ ድረስ መጓዛቸውንና በአካባቢው በርከት ያለ የፖሊስ ሃይል ከመታየቱ ውጭ ምንም አይነት ችግር አለመድረሱን በቦታው ያገኘናቸው የዓይን እማኞች ገልጸውልናል።</p>

<p>የክፍለ ከተማው ስራ አስፈጻሚ እንደሚሉት "በካርታ ቁጥር 17217 የተመዘገብበው 881 ካሬ ሜትር ስፋት ያለው ቦታ ንብረትነቱ የንቡረዕድ አድማሱ የነበረ ሲሆን በ1963 ዓ.ም በጠባቂነት ለወ/ሮ ፋንታሽ ወንድሙ ይሰጣቸዋል። በ1966 ዓ.ም ግለሰቧ ቦታውን ለሁለት ከፍለው ለባለቤታቸው በስጦታ እንዲሁም ለሼክ ከማል ሰይድ በህገወጥ ሽያጭ በስማቸው ያስመዘገቡላቸዋል። ደብረ ጽዮን ዓዲስ አለም ማርያም ቤተክርስቲያን ደግሞ "ይዞታው በኑዛዜ ያገኜሁት ድርሻየነው" በማለት ክስ ትመሰርታለች ወ/ሮ ፋንታነሽና ሼክ ከማል ሰይድ ለ"ሁከት ይወገድልኝ" አስመርተው በ1985 ዓ.ማ አስወስነዋል። ብለዋል።</p>

<p>አቶ በላይነህ አያይዘው ቤተክርስቲያኗ በድጋሚ ይግባኝ በማለቷ ውሳኔው ተሽሮ በጣልቃ ገብነት እንድትከራከር በመወሰኑ ፤ የፌዴራል መጀመሪያ ፍርድ ቤት አራዳ ምድብ ችሎት በመዝገብ ቁጥር 03143 ቦታው ለሶስተኛ ወገን እንዳይተላለፍ ፤ እንዳይሸጥና እንዳይለወጥ ጥር 18 ቀን 1998 ትእዛዝ የሰጠ ሲሆን ፤ ትእዛዙ ተጥሶ ግንባታ ለማካሄድ መነሳታቸውን ገልጸዋል።</p>

<p>ለኢትዮጵያ ኦርቶዶክስ ተዋህዶ ቤተክርስቲያን የአዲስ አባባ ሀገረ ስብከት ዋና ሥራ አስኪያጅ መሪጌታ መኩሪያ ደሳለኝ ስለ ጉዳዩ ተጠይቀው "ከሙስሊም ወንድሞቻቸን ጋር ተከባብረንና ተሳስበን ነው የምንኖረው። እኛ የጠየቅነው ይዞታችን ይከበርል ብለን ነው።" ብለዋል።</p>

<p>መስጅዱን የሚያስገነባው የአዲስ አበባ እስልምና ጉዳዮች ነው በመባሉ ቦታው ከግለሰብ መኖሪያ ወደ እመንት ቦታነት ሲለወጥ የያዘው ፈቃድ ስለመኖሩ ፤ ስለ ሼክ ከማል ስይድና የግንባታ ፈቃድ ያለው ስለመሆኑ ለማነጋገር ያደረግነው ጥረት ባለመሳካቱ የኢትዮጵያ እስልምና ጉዳዮች ጠቅላይ ምክር ቤት ምክትል ፕሬዚዳንት ሼህ ኤልያስ ሬድዋንን ስለጉዳዩ በስልክ ጠይቀናቸው "ምንም የማውቀው ጉዳይ የለም" በማለታቸው ምላሽ ሰጥተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 23 ቀን 1998</a></p>

</body>
</html>	
