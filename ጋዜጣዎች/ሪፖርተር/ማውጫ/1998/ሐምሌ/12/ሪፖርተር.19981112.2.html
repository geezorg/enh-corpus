<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በተላላፊ የተቅማጥ በሽታ የተያዙ ሰዎች ቁጥር ወደ 4 ሺህ ተጠጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በተላላፊ የተቅማጥ በሽታ የተያዙ ሰዎች ቁጥር ወደ 4 ሺህ ተጠጋ</h2>


<p>በድንገት በተቀሰቀሰ ተላላፊ የተቅማጥ በሽታ ከሰኔ 18 ቀን 1998 ዓ.ም ጀምሮ የተያዙ ሰዎች ቁጥር 3 ሺ 980 ደረሰ።</p>

<p>በኦሮሚያ ጤና ቢሮ የተላላፊ በሽታዎች መከላከያና መቆጣጠሪያ መምሪያ ኃላፊ ዶ/ር ከድር ዋጂሶ ለሪፓርተር ጋዜጣ እንደገለጹት በውሃ ወለድ በሽታ የተቀሰቀሰው የተቅማጥ በሽታ በትክክል በሆስፒታል ደረጃ የተመዘገቡ ነገር ግን ገና ሕክምና ሳይደረግላቸው የሞቱት ሰዎች ብዛት አስር ሲሆን ሕክምናውን ከጀመሩ በኋላ ደግሞ ሁለት ሞተዋል። "ነገር ግን የሟቾች ብዛት ወደ 23 ሳይደርስ አይቀርም። ምክናያቱም በፊት በሦስት ወረዳዎችና በ30 ቀበሌዎች ብቻ የተስፋፋ ነበር። አሁን ወደ ሌላ አንድ ወረዳ በመዛመቱ የሟቾችን ቁጥር ከፍ ሳያደርገው አይቀርም" ብለዋል።</p>

<p>በአርሲ ነገሌ የተቀሰቀሰው የተቅማጥ በሽታ ፤ ወደ ሻሸመኔና ሲራሮ ወረዳዎች ተዛምቶ 30 ቀበሌዎችን ማዳረሱንና አሁን ደግሞ ወደ ኮፈሌና ሌሎች ወረዳዎች በከፍተኛ ፍርነጥ ይዛመታል ፤ የሚል ስጋት ውስት መግባታቸውን ዶ/ር ከድር ገልጸዋል።</p>

<p>እንደ መምሪያ ኃላፊው ገለጻ ፤ በአሁኑ ሰዓት በሽታው ወደ ተከሰተባቸው ቦታዎች ከጤና ቢሮ ሦስት ቡድን ፤ ከሻሸመኔ ጤና ኮሌጅ ሦስት ቡድን ፤ በ30ውም ቀበሌ የሕክምና ጣቢያዎች በማቋቋም በሽታውን ለመቆጣጠርና የተጎዱትን ወገኖች ለመርዳት መሰማራታቸውን ገልጸዋል።</p>

<p>የክልሉ መንግሥት ፤ በሽታው በቀላሉ ስለሚተላለፍ የተያዙት ሰዎች ከጤነኞቹ ጋር ሳይገናኙ ሕክምና በመውሰድ ላይ መሆናቸውንና ኮሚቴ በማቋቋም ፤ በጀት በመመደብና መድኃኒት በአማቅረብ በከፍተኛ ሁኔታ በመረባረብ ላይ እንደሚገኝ ዶ/ር ከድር ተናግረዋል።</p>

<p>በዞን ከ20 ሰዎች በላይ መሞታቸውን ፤ ከ1 ሺ 8 መቶ በላይ በበሽታው መያዛቸውን ፤ በሽታው ሕፃናትን ፤ እናቶችንና አረጋውያን በተለይ እንደሚያጠቃና የጤና ቢሮው ከ175 ሺ ብር በላይ መድቦ በሽታውን ለመቆጣጠር እየተንቀሳቀሰ መሆኑን በእሁድ እትማችን መዘገባችን የታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 12 ቀን 1998</a></p>

</body>
</html>	
