<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያንን በመርከብና በአውቶቡስ ከቤይሩት ለማስወጣት ጥረት እየተደረገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያውያንን በመርከብና በአውቶቡስ ከቤይሩት ለማስወጣት ጥረት እየተደረገ ነው</h2>


<p>የውጭ ጉዳይ ሚኒስቴር በቤይሩት የሚገኙ ኢትዮጵያውንን በሊባኖስ ከተፈጠረው ችግር ለመታደግ በመርከብና በአውቶቡስ ወደ ኢትዮጵያ ለማምጣት ዝግጅት እያደረገ መሆኑን አስታወቀ።</p>

<p>በውጭ ጉዳይ ሚኒስቴር የኤዥያና የመካከላኛው ምሥራቅ ዋና ዳይሬክተር አምባሳደር መሐዲ አህመድ ለሪፖርተር እንደ ገለፁት ፤ ወደ ኢትዮጵያ ለመመለስ ፍቃደኛ የሆኑ ዜጎችን ከሊባኖስ ለማስወጣት በሁለት መንገድ ዝግጅት መጀመሩና በአሁኑ ወቅትም ፍቃደኛ የሆኑ በርካታ ዜጎች ወደ አገራቸው ለመግባት መመዝገባቸውን ነው።</p>

<p>አምባሳደር መሐዲ አንደኛው መንገድ ነው ያሉትን ሲገልፁ ፤ በአውቶቡስ ከሊባኖስ ወደብ ሶርያ ይገባሉ ፤ ከዛም በአውሮፕላን በየመን ወይም በካይሮ በኩል ወደ ኢትዮጵያ እንዲመጡ ይደረጋል።</p>

<p>ሁለተኛው አማራጭ ከቤይሩት መርከብ በመከራየት ዜጎችን ማስወጣት እንደሆኑ አምባሳደሩ ገልፀዋል።</p>

<p>ከአራት ቀናት በፊት በተጀመረ ዝግጅት ሁኔታዎች እየተጠናቀቁ መሆኑን አምባሳደር መሐዲ ገልፀው የሚቀረው ነገር በመጓጓዝ ወቅት ጉዳት እንዳይደርስባቸው አውቶቡስና መርከብ ላይ የኢትዮጵያን ባንዲራ ሰቅሎ መውጣት እንደሚቻል ለእስራኤል መንግሥት ፤ በተባበሩት መንግሥስታት ድርጅት ወይም ኢትዮጵያ ባላት የሁለትዮሽ ግንኙነት መሰረት መረጃ መለዋወጥ ብቻ እንደሆነ አስረድተዋል።</p>

<p>በሕጋዊ መንገድ ሄደው ቤይሩት በሚገኘው የቆንስላ ፅ/ቤት ተመዝግበው የሚገኙት ኢትዮጵያውያን ቁጥር ከ15ሺ በላይ ሲሆን ሕጋዊ ባልሆነ መንገድ የወጡና ፅ/ቤቱ የማያውቃቸው በርካታ ኢትዮጵያውን እንዳሉ አምባሳደሩ ገልፀዋል።</p>

<p>የውጭ ጉዳይ ሚኒስቴር በቤይሩት የተከሰተውን ሁኔታ በማጤን በዜጎች ላይ ችግር እንዳይደርስ አስፈላጊውን ጥንቃቄ እንዲያደርጉና ችግርም ከደረሰ ለቆንስላው ጽ/ቤት እንዲያስታውቁ መረጃ መለዋወጥ የሚያስችል መረብ መዘርጋቱን አምባሳደሩ ተናግረዋል።</p>

<p>አምባሳደር መሐዲ አያይዘው በአሁኑ ወቅት በዜጎች ላይ ምንም የተፈጠረ ችግር አለመኖሩን ጠቁመው ፓስፖርት ለሌላቸው የሊሴፓሲ ፤ የመጓጓዣ ገንዘብ የሌላቸውን ደግሞ በልዩ ሁኔታ በማየት ኢትዮጵያውያኑ ወደ አገራቸው የሚገቡበትን ሁኔታ ለማመቻቸት ጥረት እየተደረገ መሆኑን አስረድተዋል።</p>

<p>በተለያየ ምክንያት ጥፋት አጥፍተው በቤይሩት እና ከቤይሩት ውጭ ባሉ ከተሞች የታሰሩ ኢትዮጵያውያን እስረኞች ጉዳት ሊደርስባቸው ስለማይገባ በቤይሩት ያሉት እንዲፈቱ ማድረጋቸውንና በሌሎች የአገሪቱ እስር ቤቶች የሚገኙትንም ለማስፈታት ጥረት እየተደረገ መሆኑን አስረድተዋል።</p>

<p>በሊባኖስ የሚንቀሳቀሱት የሂዝቦላ ታጣቂዎች ዕረቡ ሐምሌ 5 ቀን 1998 ዓ.ም ደንበር ተሻግረው ስምንት የእስራኤል ወታደሮችን በመግደል ሁለት ወታደሮችን በማገታቸው በተቀሰቀሰ ግጭት የእስራኤል ጦር ሊባኖስ ውስጥ የተለያዩ ቦታዎችን መደብደቡንና ቤይሩት በሚገኘው ኤርፓርት ላይ ሦስቴ የጥቃት ዘመቻ በማካሄድ የአውሮፕላን መንደርደሪያ ሜዳዎች ላይ ጉዳት ያደርስ ሲሆን ወደ ሊባኖስ የሚደረጉ የአውሮፕላን ጉዞዎች መቋረጣቸው ይታወሳል።</p>

<p></p>

<p></p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 12 ቀን 1998</a></p>

</body>
</html>	
