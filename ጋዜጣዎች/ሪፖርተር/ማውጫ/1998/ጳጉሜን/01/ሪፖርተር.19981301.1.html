<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ ኃይሎች ብሔራዊ ጦር ለማዋቀር ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሊያ ኃይሎች ብሔራዊ ጦር ለማዋቀር ተስማሙ</h2>


<p>ተሶማሊያ ሽግግር መንግስት እና የእስልምና ፍርድ ቤቶች ኅብረት አንድ ብሔራዊ የጦር ኃይል ለማዋቀር ተስማሙ።</p>

<p>ካለፈው ቅዳሜ ዕለት ጀምሮ በዓረብ ሊግ አደራዳሪነት በሱዳን ካርቱም ውይይ እየካሄዱ ያሉ የሶማሊያ ኃይሎች በመርህ ደረጃ የተስማሙት ከሁለቱ ወገኖች የሚውጣጣ አንድ ብሔራዊ ጦር ማዋቀር አስፈላጊነት ላይ ነው።</p>

<p>ሁለቱ ኃይላት በተጨማሪም የሶማሊያን ችግር ለመፍታት የውጪ ጣልቃ ገብነት አስፈላጊ መሆኑን መግባባት ላይ ደርሰዋል ተብሏል።</p>

<p>የሽግግር መንግስቱ እና የሞቃዲሾ ኃይሎች ቀጣይ ስብሰባም እ.ኤ.አ በመጪው ኦክቶበር 30 ለማካሄድም ተለዋጭ ቀጠሮ ይዘዋል።</p>

<p>በሽግግር መንግስቱና በእስልምና ኃይሎች መካከል ብሔራዊ ጦር ለመመስረት የሚያስችለው ስምምነት መፈረሙን ጠቅሶ ዥንዋ የተሰኘው የቻይና ዜና ወኪል ዘግቧል።</p>

<p>በስምምነቱ መሰረት ብሔራዊ የጦር እና የፖሊስ ኃይል ከሽግግር መንግስት ከእስልምና ፍርድ ቤቶች ኅብረት እና ከአካባቢ ሚሊሺያ ኃይሎች ተውጣጥቶ ይዋቀራል።</p>

<p>በተጨማሪም ሁለቱ ወገኖች አንዱ ሌላውን ከሚያጥላላ የጥላቻ ፕሮፖጋንዳ እንዲቆጠቡ ተስማምተዋል።</p>

<p>የሶማሊያ ሽግግር መንግስት ምክትል ጠ/ሚንስትር አብዱላሂ ሼክ እስማኤል "የእስልምና ፍርድ ቤቶች ኅብረት የሕዝባችንን ጥያቄ መልሷል" ሲሉ ለቢቢሲ ተናግረዋል።</p>

<p>ኢብራሂም ሐሰን አዶው የእስልምና ኅብረት ተደራዳሪ በበኩላቸው ኅብረቱ ስምምነቱን ተግባራዊ ያደርጋል ፤ የሽግግር መንግስቱም እንዲያደርጉ እንጠብቃለን ብለዋል።</p>

<p>ሁለቱ ወገኖች በዓረብ ሊግ አደራዳሪነት የተነጋገሩባቸው አራት ዋነኛ አጀንዳዎች መካከል ብሔራዊ ጦር ማቋቋም የሚለው አንዱ ነበር።</p>

<p>በተያያዘ የኢጋድ አባል አገራት በኬንያ አሰባሳቢነት በትላንትናው ዕለት በሶማሊያ ወቅታዊ ሁኔታ ላይ ተወያይተዋል።</p>

<p>አባል አገራቱ ማለትም ጅቡቲ ፤ ኤርትራ ፤ ኢትዮጵያ ፤ ኬንያ ፤ ሱዳን ኡጋንዳ እና የሶማሊያ ሽግግር መንግስት በሶማሊያ ጉዳይ የማደራደር ቁልፍ ሚና ከዓረብ ሊግ ለመውሰድ ግልፅ ፍላጎታቸውን አሳይተዋል። ሆኖም የሶማሊያ ኃይሎች እያደራደሩ ያሉት የዓረብ ሊግ እና ሱዳን ናቸው።</p>

<p>በትላንቱ የናይሮቢ ስብሰባ ወደ ሶማሊያ የኢጋድ ጦር ኃይል በአስቸኳይ ስለሚገባበት ሁኔታ ተወያይቷል። በስብሰባው ላይ የሶማሊያ ሽግግር መንግስት ፕሬዚዳንት ጨምሮ የኢጋድ አባል አገራት ከፍተኛ ባለሥልጣናት መገኘታቸውን ሮይተርስ ዘግቧል።</p>

<p>በሌላ በኩል በሞቃዲሾ ትላንት በሺ የሚቆጠሩ ሴቶች ተሰልፈው ኢጋድ ወደ ሶማሊያ የጦር ኃይል ለመላክ እያደርገ ያለውን ዝግጅት ተቃውመዋል።</p>

<p>ሰልፈኞቹ ማንኛውም የሰላም አስከባሪ ነኝ ብሎ የሶማሊያ ምድር የሚረግጥ ሁሉ ቅዱስ ጦርነት እንዲታወጅበት ጠይቀዋል።</p>

<p>በሶማሊያ እ.ኤ.አ ከ1991 የዚያድ ባሬ አገዛዝ መውደቅ ወዲህ መንግስት አልባ ሆና መቆየቷ አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጳጉሜን 1 ቀን 1998</a></p>

</body>
</html>	
