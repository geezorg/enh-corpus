<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲሱ በጀት 16.4 ቢሊዮን ብር ከእርዳታና ብድር የሚገኝ ነው ዓመታዊ ነፍስ ወከፍ ገቢው 155 ዶላር ደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዲሱ በጀት 16.4 ቢሊዮን ብር ከእርዳታና ብድር የሚገኝ ነው ዓመታዊ ነፍስ ወከፍ ገቢው 155 ዶላር ደረሰ</h2>


<p>የፌዴራል መንግስት ለ1998 ዓ.ም ከያዘው 35.4 ቢሊዮን ብር ውስጥ ወደ 16.4 ቢሊዮን ብር ያህሉ በውጭ አገር እርዳታ እና በአገር ውስጥ ብድሮች ላይ የተመሰረተ መሆኑን ተጠቆመ።</p>

<p>የገንዘብና ኢኮኖሚ ልማት ሚኒስትሩ አቶ ሶፊያን አህመድ በበጀት ጉዳይ ለፓርላማው ገልፃ ባደረጉበት ወቅት ያቀረቧቸው መረጃዎች እንደሚያመለክቱት 18 ቢሊዮን 994 ሚሊዮን 440 ሺ ብር ከካፒታል ገቢ ከታክስና ታክስ ካልሆኑ ገቢዎች ተመድቧል።</p>

<p>ቀሪው 16 ቢሊዮን 450 ሚሊዮን 218 ሺ 999 ብሩ ከውጭ አገር እርዳታ እንዲሁም ከውጭ መንግስታትና ከአገር ውስጥ ብድር እንደሚገኝ መረጃው ጠቁሟል።</p>

<p>አንዳንድ ተቃዋሚዎች በጀቱ በውጭ እርዳታና ብድር ላይ የተንጠለጠለ ነው። ይህን ገንዘብ ይገኛል የሚለው ግምት ምን ያህል እንደሆነ እንዲገለፅላቸው ጠይቀዋል።</p>

<p>ሚኒስትሩ አቶ ሶፊያን አህመድ በጀቱ በውጭ ብድርና እርዳታ ላይ እንዳልተንጠለጠለ ገልፀው ከውጭ አገር ይገኛል ተብሎ የሚጠበቀው መቶ በመቶ ተስፋ ሰጪ ባይሆንም እስከ 80 በመቶ በበጀት ድጋፍ መልኩ ይለቀቃል የሚል እምነት እንዳላቸው ገልፀዋል።</p>

<p>"ከውጭ መንግስታት የምንጠብቀው የበጀት ድጋፍ 3.7 ቢሊዮን ነው። የተቀሩት የሦስትዮሽ እዳ ስረዛ እርዳታ ፤ የሂፒክ እዳ ስረዛ እርዳታ እና የመሰረታዊ አገልግሎት ከለላ ድጋፍ ናቸው" ሲሉ አስረድተዋል።</p>

<p>በበጀት ድጋፍ የሚጠበቀው 3.7 ቢሊዮን ብር ባይገኝም የበጀቱ 10 በመቶ አካባቢ በመሆኑ እንደማያሳስብ አስረድተዋል።</p>

<p>በዚህ የ1999 ዓ.ም በጀት ውስጥ ለፌዴራል ፖሊስ የተበጀተው ካለፈው ዓመት ጋር ሲነፃፀር 92 በመቶ ጭማሪ አሳይቷል።</p>

<p>ፌዴራል ፖሊስ 295 ሚሊዮን 277 ሺ 100 ብር የተመደበለት ሲሆን የ1998 ዓ.ም በጀቱ 141 ሚሊዮን 767 ሺ 700 ብር መሆኑን መርጃዎች ያሳያሉ።</p>

<p>ከፖሊስ በተጨማሪ ማረሚያ ቤቶችና የብሄራዊ መረጃና ደህንነትና አገልግሎት መስሪያ ቤቶችም በጀታቸው እንደቅደም ተከተላቸው በ18 በመቶና የ19.1 በመቶ ብልጫ አሳይቷል።</p>

<p>ፌዴራል ፖሊስ 295 ሚሊዮን 277 ሺ 100 ብር የተመደበለት ሲሆን የ1998 ዓ.ም በጀቱ 141 ሚሊዮን 767 ሺ 700 ብር መሆኑን መርጃዎች ያሳያሉ።</p>

<p>ከፖሊስ በተጨማሪ ማረሚያ ቤቶችና የብሔራዊ መረጃና ደህንነትና አገልግሎት መስሪያ ቤቶችም በጀታቸው እንደቅደም ተከተላቸው በ18 በመቶና የ19.1 በመቶ ብልጫ አሳይቷል።</p>

<p>በም/ቤቱ የሚገኙ በርካታ ተቃዋሚዎች የነዚህን ተቋማት የበጀት እድገት ተቃውመውታል። በተለይ የቅንጅት አባል የሆኑት ዶ/ር ሙሉዓለም ታረቀኝ "የእነዚህ መስሪያ ቤቶች በጀት መጨመር እንደከዚህ ቀደም አሰራራቸው እንዲቀጥሉ ከሆነ ጉዳቱ የከፋ ነው" ብለዋል።</p>

<p>መንግስት ምህረት የሚያስፈልጋቸዋን ታራሚዎች እየማረ የደህነት ማሰጠበቂያ ስትራቴጂውን በሌሎች አካሄዶች በመቀየር ወጪን መቆጠብ ሲገባው ይህንን ያህል የበጀት ጭማሪ ማድረግ ተገቢ እንዳልሆነ ሌሎች ተቃዋሚዎች ተናግረዋል።</p>

<p>የመንግስት ተጠሪ ሚኒስትሩ አቶ ሽፈራው ጃርሶ ለተሰነዘሩት ጥያቄዎች በሰጡት ምላሽ "የነዚህ ተቋማት በጀት መጨመር ደህንነትን ከማስጠበቅ አኳያ ተገቢ ነው።</p>

<p>ሚኒስትሩ አቶ ሶፊያን በበኩላቸው "የፌዴራል ፖሊስ ወጪ የጨመረው በቅርቡ ለሚመለምላቸው ፖሊሶች ለደመወዝ ክፍያና ለመሳሰሉት ነው" ሲሉ ምላሽ ሰጥተዋል። የሚረሚያ ቤቶች በጀትም የጨመረው እስረኞችን ወደ ፍ/ቤትና ሆስፒታሎች ለማመላለስ የሚጠይቀው የነዳጅና የቅባቶች ዋጋ መጨመሩና ሌሎችን ምክንያቶችን እንደሆነ ይፋ አድርገዋል።</p>

<p>ሚኒስትሩ አቶ ሶፊያን አህመድ ከፓርላማ ውይይታቸው በመለስ ለጋዜጦኞች በሰጡት መግለጫ የአገሪቱን አመታዊ የነፍስ ወከፍ ገቢ 155 የአሜሪካን ዶላር የድረሰ መሆኑን ጠቁመዋል።</p>

<p>ይህ የነፍስ ወከፍ ገቢ በሕዝብ ቁጥር እድገት (በዓመት 3 በመቶ) ባይጨናገፍ ትልቅ ትርጉም እንዳለው የገለፁት ሚኒስትሩ በ2020 አካባቢ 1000 ዶላር እንደርሳለን ሲሉ ገምተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 25 ቀን 1998</a></p>

</body>
</html>	
