<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በማዘጋጃ ቤት ፍንዳታ የተጠረጠሩትን ግለሰብ አሟሟት ፖሊስ ኮሚሽን ማብራሪያ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በማዘጋጃ ቤት ፍንዳታ የተጠረጠሩትን ግለሰብ አሟሟት ፖሊስ ኮሚሽን ማብራሪያ ሰጠ</h2>


<p>በአዲስ አበባ ማዘጋጃ ቤት ከፈነዳው ቦንብ ጋር በተያያዘ ተጠርጥሮ የተያዘው የጥበቃ ሠራተኛ በአዲስ አበባ ፖሊስ በምርመራ ማቆያ ቤት ውስጥ እንዳለ ከለበሰው ጃኬት ጋር አብሮ ስሪት የሆነውን ቀጭን ገመድ ከጃኬቱ ላይ በማለቀቅ ራሱን ሰቅሎ መሞቱን የፌዴራል ፖሊስ ኮሚሽን አስታውቋል።</p>

<p>የኮሚሽኑ የህዝብ ጉዳዮችና ግንኙነት አገልግሎት ኃላፊ ሪፖርተር ጋዜጣ ሰኔ 21 ቀን 1998 ዓ.ም ባወጣው እትሙ ላይ "በማዘጋጃ ቲያትር እና ባህል አዳራሽ ቦምብ ፍንዳታ። ተጠርጣሪው በእስር ላይ እንዳሉ ሞቱ" በሚል ርዕስ የወጣውን ዜና በመጥቀስ ለዝግጅት ክፍሉ በላከው ደብዳቤ የግለሰቡን አሟሟት አብራርቷል።</p>

<p>ከቦንብ ፍንዳታው ጋር ተጠርጥሮ ታስሮ የነበረውና በኋላም ሕይወቱ ያለፈው አቶ ልዑልሰገድ ዘለቀ በሰጠው የእምነት ቃል ቀደም ሲል የብሔራዊ ውትድርና ዘማች ሆኖ ሳለ ያገኘው ቦንብ ቤቱ እንደነበርና ይህንኑ ቦንብ እንደተጠቀመበት ዝርዝር የምርመራ መዝገቡ እንደሚያስረዳ ኮሚሽኑ ጠቅሷል።</p>

<p>ተጠርጣሪ/ሟች ከሳምንት በፊት ዱባይ ካለች ፍቅረኛው ጋር የተፈጠረ አለመግባባት የነበረ ሲሆን ሐሙስ ሰኔ 15 ቀን 1998 ዓ.ም በሟች ሞባይል ስልክ ላይ ፍቅረኛው ከዱባይ ደውላ በእሷ ላይ ሌላ ሴት መያዙን ከገለጸችለት በኋላ እሷም እንደማትፈልገው ስትነግረው በዚህ የስልክ ምልልስ ተበሳጭቶ ራሱን ለመግደል እንደወሰነ ሟች የሰጠው ቃል ያስረዳል ሲል ኮሚሽኑ ዘርዝሯል።</p>

<p>ሟች አቶ ልዑልሰገድ ቦንቡን ከማዘጋጃ ቤት አዳራሽ ውስጥ በሳጥን በማስቀመጥ ራሱን ለማጥፋት እስኪመሽ ድረስ ይጠባበቅ እንደነበር ፤ በዕለቱም 18ኛውን የዓለም እግር ኳስ ዋንጫ ጨዋታን የሚከታተሉና ሌሎች ተረኛ ሠራተኞች የነበሩ ሲሆን የእግር ኳስ ጨዋታው እንዳለቀም ጭር ሲልለት ራሱን ለመግደል ይወስንና ቦንቡን ይዞ ወደ አዳራቹ በመግባት የቦንቡን ቀለበት ቢያላቅቅም ራሱን ለማጥፋት በመፍራቱ ቦንቡን ከእሱ አርቆ እንደወረወረና ቦንቡ እንደፈነዳ ራሱ አምኖ በምስክሮች ፊት የሰጠው የእምነት ቃል ማስረዳቱን የኮሚሽኑ የሕዝብ ጉዳዮችና ግንኙነት አገልግሎት ኃላፊ ኮማንደር ደምሰው ኃይሉ በደብዳቤ ገለጸዋል።</p>

<p>ተጠርጣሪው/ሟች በቁጥጥር ስር ውሎ ምግብ መጥቶለት በምርመራ ማቆያ ቤት ውስጥ እንዳለ ከለበሰው ጃኬት ጋር አብሮ ስሪት የሆነውን ቀጭን ገመድ ከጃኬቱ ላይ በማላቀቅ ራሱን ሰቅሎ ሞቶ መገኘቱን አስከሬኑም በወቅቱ ለምርመራ ምኒሊክ ሆስፒታል መላኩን ኮሚሽኑ አብራርቷል።</p>

<p>የፌደራል ፖሊስ ኮሚሽን ሪፓርተር ቀደም ሲል ያሰፈረውን ዘገባ ጠቅሶ ግለሰቡ በቁጥጥር ስር አድርጎት የነበረው የፌደራል ፖሊስ ወንጀል ምርመራ መምሪያ ሳይሆን አዲስ አበባ ፖሊስ መሆኑን ፤ ስለግለሰቡ አሟሟት "ከፌ/ፖ/ወንጀል ምርመር ለማጣራት ያደረገው ሙከራ አልተሳካም" የሚለው ዝግጅት ክፍሉ ለማጣራት የሞከረው ፌ/ፖ በጉዳዩ በሌለበት እንደሆነና "... አሟሟታቸው እንቆቅልሽ እንደሆነባቸው ተናግረዋል" የተባለው የተለየ እንቆቅልሽ እንደሌለው እንዲታወቅለት ጠይቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 25 ቀን 1998</a></p>

</body>
</html>	
