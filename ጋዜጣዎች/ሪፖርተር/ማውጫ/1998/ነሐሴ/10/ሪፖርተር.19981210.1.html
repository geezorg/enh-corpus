<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሞ ወንዝ ለተጠቁ ነዋሪዎች የነፍስ አድን ሥራ ማከናወን አልተቻለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኦሞ ወንዝ ለተጠቁ ነዋሪዎች የነፍስ አድን ሥራ ማከናወን አልተቻለም</h2>


<p>የኦሞ ወንዝ ከመጠን በላይ ሞልቶ በመፍሰሱ ዳሰነች እና ኖኛቶም ወረዳዎች ያሉ ነዋሪዎች ከውሃው ለመታደግ የነፍስ አድን ሥራ ለመሥራት አልተቻለም። በአደጋው የሞቱት 195 በላይ ሰዎች አስከሬን የተገኘው ከዳር ብቻ በመሆኑ ትክክለኛው የተጎጂዎች ቁጥር ሊታወቅ እንዳልተቻለም የደቡብ ኦሞ ዞን አስተዳደር አስታውቋል።</p>

<p>የአስተዳደሩ ጽ/ቤት ኃላፊ አቶ ኤሊያስ ለስቡክ ለሪፖርተር ጋዜጣ እንደገለጹት ከአዲስ አበባ ከተማ 1 ሺህ ኪሎ ሜትር ርቀት ላይ በምትገኘው ዳሰነች ወረዳ ስር ያሉ አምስት ቀበሌዎች ከነሐሴ 5 ቀን 1998 ዓ.ም ጀምሮ በውሃ ተከበዋል።</p>

<p>እንደ ኃላፊው ገለጻ በሁለት ወንዞች መካከል የምትገኘው ዳሰነች ወረዳ የኦሞ ወንዝ በከፍተና መጠን ሞልቶ በመፍሰሱ መንደሮቹን በመክበብ አጥለቅልቋቸዋል። በወረዳዎች ስር የሚገኙ አምስት ቀበሌዎች ዴሌኛሞር ፤ በደሪሌ ፤ ቶልታሌ ፤ ሰለኝ ፤ ሄደኛ እና ሉክ የሚባሉ ሲሆን በእነዚህ አካባቢም ከ20 ሺህ በላይ ነዋሪዎች እንደሚገኙ ኃላፊው ጠቁመዋል።</p>

<p>የውሃ ሙላቱም ቀለበት ሰርቶ መንደሮቹን በማጥለቅለቁ ወደ መካከ ገብቶ ነዋሪዎቹን ከውሃው ለመታደግ እንዳልተቻለ አቶ ኤሊያስ አብራርተዋል።</p>

<p>አቶ ኤልያስ አያይዘው እንደገለጹት ወደ መንደሮቹ ዘልቆ ለመግባት ባለመቻሉ በነዋሪዎቹ ላይ በአጠቃላይ እየደረሰ ያለውን አደጋ በሚመለከት የሟቾቹን ቁጥርም ሆነ በውሃው የተወሰዱትን ቤቶች ብዛት ለማወቅ እንዳልተቻለ ገልጸዋል።</p>

<p>በመንደሮቹ አቅራቢያ የሚገኙ የሌላ መንደር ነዋሪዎች በእንጨት በሚቀዘፍ ጀልባ ባደረጉት ጥረት ወደ ዳር ካሉ ቤቶች በውሃ ተወስደው ሕይወታቸው ያለፉ 195 አስከሬኖች በላይ ማውጣት እንደተቻለና ወደ ውስጥ መግባት በጣም አስቸጋሪ በመሆኑ ጀልባ ቀዛፊዎቹ ፈርተው ወደ ኋላ መመለሳቸውን አቶ ኤልያስ ተናግረዋል። ከዚህ በተጨማሪም በእስካሁኑ ጥረት 2 ሺህ 790 በላይ የቀንድ ከብቶች መሞታቸው ተረጋግጧል ብለዋል።</p>

<p>ወደ ዳር ያሉ ቤቶች በውሃው ሲወሰዱ ከርቀት ማየት እንደተቻለ የገለጹት አቶ ኤልያስ በእነዚያ መኖሪያ ቤቶች ውስጥ ሲኖሩ የነበሩ ነዋሪዎች ግን መትረፍ አለመትረፋቸውንም ሆነ መሸሽ አለመሸሻቸውን በሚመለከት የታወቀ ነገር እንደሌለ ተናግረዋል።</p>

<p>በሌዋ ኖኛቶም ወረዳ በተመሳሳይ መልኩ በውሃ በመከበቧ የነፍስ አድን ሥራውን አዳጋች ከማድረጉ በተጨማሪ ስለጠፋ የሰው ሕየወትና ንብረት ዝርዝር ለማወቅ አልተቻለም። ነዋሪዎቹን ከአደጋ ለመታደግም ሆነ በትክክል የሟቾችን ቁጥር ለማወቅ የሞተር ጀልባ እና ሒሊኮፕተር እንደሚያስፈልግ ኃላፊው ጠቁመው ሒሊኮፕተሩም ሊረዳ የሚችለው ደረቅ ቦታ አግኝቶ ማረፍ ከቻለ እንደሆነ አስረድተዋል።</p>

<p>አቶ ኤልያስ አያይዘው እንደገለጹትም ከማዕከላዊ መንግሥት በትላንትናው ዕለት አንድ ሒሊኮፕተር እና 35 የሠራዊት አባላት ተንቀሳቅሰዋል እንደተባል ገልጸዋል።</p>

<p>የኦሞ ወንዝ ለመሙላቱ ምክንያት የሆነውን አቶ ኤሊያስ ሲገልጹ ከግለገል ጊቤ ፤ ወላይታ እና ዳውሮ አካባቢ የጣለው ከፍተኛ ዝናብ እንደሆነ ነው።</p>

<p>በአካባቢው በ1996 ዓ.ም አካባቢ ተመሳሳይ የሆነ የውሃ ሙላት መከሰቱንም ያስታወሱት አቶ ኤሊያስ "እንደ አሁኑ ግን የከፋ አልነበረም" ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 10 ቀን 1998</a></p>

</body>
</html>	
