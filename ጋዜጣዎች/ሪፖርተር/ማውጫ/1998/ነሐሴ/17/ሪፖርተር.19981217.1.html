<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>"እኛ ያለከብቶቻችን ሕይወት የለንም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"እኛ ያለከብቶቻችን ሕይወት የለንም"</h2>


<p>ከአዲስ አበባ በስተደቡብ 505 ኪሎ ሜትር ርቀት ላይ ከምትገኘው አርባ ምንጭ ከተማ ሰኞ ነሐሴ 15 ቀን 1998 ዓ.ም ከጧቱ 4 ሰዓት ከ40 ደቂቃ ሲሆን የኦሞ ወንዝ ወደሚገኝበት "አሞራቴ" ደሴት በኢፌዴሪ አየር ኃይል ሂሊኮፕተር አመራን።</p>

<p>አብራሪውን ኢንጂነሩን ጨምሮ 13 ሰው የጫነችው ሂሊኮፕተር ከአርባ ምንጭ 360 ኪሎ ሜትር ተጉዛ የእርዳታ እህል ወደተከማቸበት ኦሞ ስትደርስ 55 ደቂቃ ፍጅቶባታል፡</p>

<p>ከአዲስ አበባ 865 ኪሎ ሜትር ርቀት ላይ የምትገኘው ኦሞራቴ ጊዜያዊ የሂሊኮፕተር ማረፊያ ስነደርስ ከፍተኛ የአየር ሙቀትና አቧራ ተቀበለን። ሂሊኮፕተሩ 30 ኩንታል የእርዳታ እህል ጭኖ ኬንያ ድንበር ወደሚገኘው ቶልታሌ ደሴት አመራ፡ ደሴቱ ጋር እስክንደርስ በውሃ የተከበቡ መንደሮችን ተመልክተናል። በውሃ የተከበበው የመሬት ገፅታ ሰፊ ቢሆንም በተራራቀ ሁኔታ የተሰሩ ጎጆ ቤቶችና የሚንቅሳቀሱ ከብቶች ይታያሉ።</p>

<p>በአንዳንድ አካባቢ ውሃው መጠጥ ብሎ ጭቃ አልብሶታል። በአንዳንዱ ቦታ ደግሞ ውሃው ተንጣሎ የሚታይ ሲሆን ጭቃ በሚመስል ውሃ የተዋጡ ጎጆ ቤቶችንም ተመልክተናል። ቶልታሌ ደሴት ስንደርስ በሰፊ በረሃ ላይ የሰፈሩና ግማሽ በግማሽ ራቁታቸውን የሆኑ ሕዝቦች ተቀበሉን። ሙሉ ለሙሉ ራቁታቸውን የሆኑ ሕፃናቶችም አሉ።</p>

<p>ደቡብ ኦሞ ዞን ስምንት ወረዳዎች እና 16 ብሔረሰቦች አሉት። በዚህ ወረዳ በ1987 ዓ.ም በተደረገው የሕዝብና የቤት ቆጠራ መረጃ መሠረት 472 ሺ ነዋሪዎች ይገኛሉ። ከዚህ ውስጥ በኦሞ ወንዝ ሙላት የተጠቁት ወረዳዎች ሁለት ሲሆኑ ዳሰነች እና ኛንጋቶም ይባላሉ።</p>

<p>በዳሰነች 47 ሺ ነዋሪዎች የሚገኙ ሲሆን በኛንጋቶም 20 ሺ እንደሚገኙ ይገመታል። እኛ የተገኘነው በዳሰነች ወረዳ በጎርፍ የተጠቁትንና በቶታሌ ደሴት ደረቃማ ቦታ የሰፈሩትን ነዋሪዎች ለመጎብኘት ነው።</p>

<p>የቶልታሌ ደሴት ሞቃታማና ምድረ በዳ ነው። ተራርቀው የበቀሉ ቆንጥሮች ከመኖራቸው በስተቀር የአካባቢው ነዋሪዎች የሰፈሩበት ቦታ ፀሀያማ እና አቧራ ነው። ነገር ግን የኦሞ ወንዝ ያስከተለው ጎርፍ ውስጥ ውስጡን ተንጣሏል።</p>

<p>ከእንጨትና ቆዳ አጫጭር ቤቶች ተሰርተው ይታያሉ። ቶልታሌ የተባለችው አካባቢ ቀደም ብላ የነበረች ቢሆንም የወንዝ ሙላት አሽሽቷቸው ወደ ደረቃማው ቦታ የመጡ ነዋሪዎችም መኖሪቸውን ሲቀልሱ ታይተዋል።</p>

<p>ኞኮም ቶጎስ ትባላለች። ከወገቧ በላይ ርቁቷን ሆና በቀጫጭን እንጨት መኖሪያዋን ትቀልሳለች። የውሃ ሙላት አፈናቅሏት ወደ ደረቃማ አካባቢ እንደመጣች በአስተርጓሚ ገልጻልናለች።</p>

<p>ኞኩሎ 14 ልጆች አሏት። ከባለቤቷ ጋር በመተጋገዝ ልጆቿን ይዛ ከውሃው እንዳወጣችና ቁጥራቸውን የማታውቃቸው ከብቶች በውሃ እንደተውሰዱባት ትናገራለች።</p>

<p>የኦሞ ወንዝ ሞልቶ በመፍሰሱ ምክንያት ከመኖሪያ መንደራቸው ከመፈናቀላቸው በፊት ኞኮሎ የነበራትን አኗኗር ስትገልጽ "ከብቶች አሉን" ወተት በደንብ እናገኛለን። መሬቱ ሰፊ በመሆኑ ልጆቻች እንደልብ ይጫወታሉ። ችግር አልነበረብንም።" ብላለች።</p>

<p>"አሁን ግን ልጆቼን ይዤ መጥቻለሁ። የምንበላው የለም። ከአሁን አሁን ውሃው መጣ የሚል ስጋት አለን። ምናልባት ነገ ብትመጡ ደግሞ እዚህ ላታገኙን ትችላላችህ" ስትል ገልጻልናለች።</p>

<p>አቶ ቦቱ ኮሪ የ80 ዓመት አዛውንት ናቸው። 25 ሚስቶች አሏቸው። ልጆቻቸው ብዙ እንደሆኑ የገለጹ ሲሆን አግብተው ከሄዱት ውጭ 40ዎቹ አብረዋቸው ይኖራሉ።</p>

<p>የከብቶቻቸውን ብዛት አያውቁትም። "ብዙ ከብት ነበረኝ። ምን ይህሎቹ ጠፍተዋ ምን ያህሎቹ እንደተገኙ አላውቅም። 20 የሚሆኑ ልጆች አብረውኝ ናቸው። 20 የሚሆኑት ደግሞ ፍለጋ ሄደዋል" ብለዋል።</p>

<p>አቶ ቦቴ ስለሁኔታው እንደገለጹት ውሃው መሙላት ሲጀምር የተውሰኑትን አሽሽትተው እደረቅ ስፍራ ላይ አስቀመጧቸው። ውሃው ኃይሉ እንደገና ሲጨምር ከነልጆቻቸው ሸሽተው ወደ ቶልታሌ ደሴት መጡ።</p>

<p>"ውሃው እየገፋ ሲመጣ በምንሸሽበት ጊዜ የኬኒያ ድንበር ጠባቂ ሚሊሻዎች አሉ። የኛ ድንበር ስለሆነ እንዳታልፉ ይሉናል። እኛ ድንበር ጠባቂ ሚሊሻዎች የለም። በዚህን ጊዜ ሰዎቻችንም ከብቶቻችንም ይወሰዳሉ። ጎርፍ በሌለ ሰዓት ከብቶቻችን ወደ ኬንያ እንዳይገቡ እንጠብቃቸዋለን። አሁን ግን ውሃው ስላለ መከላከል አንችልም። ስለዚህ ወደ ቱርካናዎች ይሄዱና እነሱን ሃብታም ሲያደርጉ እኛ ባዶአችንን እንቀራለን" ሲሉ አቶ ቦቱ በምሬት ይናገራሉ።</p>

<p>አያይዘውም እኛ ያለ ከብት ሕይወት የለንም። የምንኖረው በከብት ወተት ነው። ሃብታችን ፤ ሕይወታችን ከብቶቻችን ናቸው፡ ከቱርካናዎች ጋር መሳሪያ ስንታኮስ የኖርነው ከብቶቻችንን ላለማስወሰድ ነበር። አሁን ግን ውሃ በላብን" ብለውናል።</p>

<p>ቱርካናዎች በኬኒያ ድንበር በሩዶልፍ ሐይቅ አቅራቢያ የሚኖሩ የኬንያ አርብቶ አደሮች ናቸው። የቶልታሌ ነዋሪዎች ከቱርካናዎች ጋር እንደሚታኮሱት ሁሉ ፤ ወተት ፤ ማሽላ እና አደንጓሬ ለቱርካናዎች ይሸጣሉ። ብረትድስት ፤ የፕላስቲክ ዕቃዎችና አንዳንድ ነገሮች ደግሞ ከእነሱ ላይ ይገዛሉ። ከብቶቻቸው የኬኒያን ድንበር ጥሰው ወደ ቱርካናዎች እንዳይቀላቀሉ መሳሪያ ይዘው ሲያግዱ ይውላሉ።</p>

<p>ነዋሪዎች እንደገለጹልን የውሃ ሙላት የመጣው ሌሊት በተኙበት ነው። ራሳቸውን ማውጣት ያልቻሉ ተወስደዋል። ለመሸሽ ሲሞክሩ ደረቅ መሬት እየመሰላቸው የገቡም አሉ "ውሃው ሲመጣ ወደ ደረቅ መሬት ስንሸሽ እዛም ሲመጣ ስንሸሽ ቀስ እያለ ከብቶቻችንን የዞብን ሄደ" ብለውናል።</p>

<p>ኝንመሪ ታሙጋ የ18 ዓመት ወጣትና የሁለት ልጆች እናት ናት። ሃሳቧን ስትገልጽ በቁጣ ነው። ቤታቸው የነበረበት ቦታ ዳገት የነበረ ሲሆን የከብቶቻቸው በረት የተሰራውም ዳገት ላይ ነው። ሌሊት ተኝተው ውሃው በመሙላቱ ከብቶቹ መሬት እየመሰላቸው ሲረግጡ በውሃ ተወስደዋል። ግማሾቹ ደግሞ ድንበር ተሻገሩ።</p>

<p>"በውኃ የተወሰዱት ሰዎች ማምለጥ የማይችሉ ሽማግሌዎች ናቸው። ወጣቶች አምልጠው ወደ ደረቅ ቦታ መጥተዋል። እኛ አሁን ምግብ ምናምን አንፈልግም። የምንፈልገው ሮጠን ከብቶቻችን ላይ መድረስ ነው" ትላለች ኝንመሪ ታሙጋ።</p>

<p>በርካታ ነዋሪዎችን ሰብሰብ አድርገን በአስተርጓሚ አማካኝነት ያነጋገርን ሲሆን አብዛኞቹ የሚያነሱት ስለ ከብቶቻቸው ነው። ያለ ከብት ሕይወት ስሌላቸው የትም ሄደው ቢሰፍሩ እንደማይደሰቱ ገልፀዋል።</p>

<p>መንግስት የሚወዳቸው ከሆነም ከብቶቻቸው ስጥቶአቸው የፈለገው ቦታ ቢያስቀምጣቸው ግድ እንደሌላቸውም ጠቁመዋል።</p>

<p>ያጠራቀሙት የማሽላ ጎተራ እና ከብቶቻቸው ስለተወሰዱባቸው በረሃው ኑሮአቸው እንደደረቀ የገለፁልንም አሉ።</p>

<p>ከአጎበር በስተቀር የእርዳታ እህል እንዳልተከፋፈላቸው እና ረሃብ እንዳጠቃቸው የገለፁ ሲኖሩ እርዳታው ለጊዜው ቢሰጣቸውም ከብቶቻቸውን ካላገኙ ግድ እንደሌላቸው የገለፁም ነበሩ።</p>

<p>እነሱ ከውኃው ሸሽተው ሲመጡ ከብቶቻቸው በአዞ ሲበሉ በአይናቸው ማየታቸውን ልባቸውን የሰበረው መሆኑን የሚገልጹት የአካባቢው ነዋሪዎች በውኃው ስለተወሰዱት ሰዎች ሳይሆን በውኃው ስለተወሰዱት ከብቶቻቸው ምሬታቸውን ይገልጻሉ።</p>

<p>ከውሃ ሽሽተው ከወጡ በኋላ ተሰብስበው ከብቶቻቸውን ለማምጣት ወደ ውኃው የተመለሱ ወንዶችም መኖራቸው ከነዋሪዎቹ ለማወቅ ተችሏል።</p>

<p>አቶ ጣሌ ማሞ ይባላል። የቀይ መስቀል አባል እና በኦሞራቴ ከተማ መምህር ነው። ዋና መዋኘት ስለሚችል ከመከላከያ የነፍስ አድን አባላት ጋር በነፍስ ማዳን ስራ ውስጥ ተሰማርቶ እንደነበር ገልጾልናል።</p>

<p>ሰኞ ሐምሌ 19 ቀን አምስት የነፍስ አድን ሰራተኞች ሆነው ሎየሬ ከምትባለው ቀበሌ ተነስተው ለሁለት ሰዓታት በጀልባ በመጓዝ ማል ወደምትባለው ቀበሌ ይደርሳሉ።</p>

<p>ወደዚህ ቀበሌ ሊሄዱ የቻሉት በሂሊኮፕተር በተደረገ ቅኝት በአካባቢው ላይ ሰዎች በማየታቸው ነው።</p>

<p>ማል ከተባለችው ቀበሌ በኋላ ቆንጥር እና ጎርፍ የሰራው ደለል አላንቀሳቅስ ስላላቸው ለ35 ደቂቃ ያህል በዋና አቋርጠው ሰዎቹ ወደሚኖሩበት እንደደረሱ አቶ ጣሌ ገልፀውልናል።</p>

<p>”የአካባቢው ነዋሪዎች ሲመለከቱን ፈርተው ሸሹን ግማሾቹ ዛፍ ላይ ወጡ የቀሩት ሮጡ። ልናድናቸሁ ነው የመጣነው ብንላቸው ሊያምኑን አልቻሉም። በርግጥ ውኃውን አቋርጦን ይዘናቸው ልንወጣ አልቻልንም በዚያ ላይ አዞዎች በብዛት አሉ። ለራሳችንም በስጋት ነው የሄድነው። አማራጭ ስናጣ በተወሰኑ አዛውንቶች አማክይነት “ሎሞሊያ” ወደሚባለው አቅራቢያቸው ወዳለው ቀበሌ እንዲሸሹ ነግረናቸው መጣን።” ብሎናል።</p>

<p>አቶ ጣሌ መንገድ ላይ ያጋጠማቸውን ሲነግሩን ከሞቱ ከብቶች ጋር እየተጋፉ መሄዳቸውንና እነዚህ የሞቱ ከብቶች በአዞ ሲበሉ ማየታቸውን ገልፀውልናል።</p>

<p>የአካባቢው ነዋሪዎች በበህላቸው በውኃ የተወሰዱ ሰዎችን ስለማይቀብሩም አስከሬናቸው በነዋሪዎች ቢታይ እንኳን ስለማይነካ በአዞ ሲበላ በዓይኑ ማየቱን አቶ ጣሌ ተናግሯል።</p>

<p>የኦሞ ወንዝ በዳሰነች ወረዳ የሚገኙት ሎካሲያሞይል ፤ ማል ፤ ሎየር ፤ የርሌ ፤ ፕኮል ፤ ቶልታሌ እና ኮሮአንጋታ የተባሉ ቀበሌዎችን በውኃ አጥለቅልቆ ያገኘነውን እየያዘ ቱርካና ወይም ሩዶልፍ እየተባለ ወደሚጠራው የኬኒያ ሃይቅ ይገባል።</p>

<p>በወንዙ የተወሰዱት ሰዎችና ከብቶችም ወደዚሁ ቱርካና ሃይቅ ይገባሉ። ከደቡብ ኦሞ ወንዝ ምክትል አስተዳዳሪ ባገኘነው መረጃ መሰረት በወንዙ ተወስደው ሕይወታቸው ካለፈው 364 የአካባቢው ነዋሪዎች መካከል አስከሬ የተገኘው የጥቂቶቹ ሲሆን የአብዛኞቹ ወደ ቱርካና ሃይቅ ገብቷል።</p>

<p>የደቡብ ኦሞ ዞን ምክትል አስተዳዳሪ አቶ ንጋቱ ደንሳ ስለ ሁኔታው እንደገለፁት በዳሰነች ወረዳ በሚገኝ - ከስምንት በላይ በሚሆኑ ቀበሌዎች ከ6 ሺ በላይ ነዋሪዎች በውኃ ተከበዋል። 2 ሺ 350 የሚሆኑት ደግሞ ከኛንጋቶም ወረዳ ተፈናቅለዋል።</p>

<p>በዳሰነች ወረዳ በውኃ ከተከበቡት ውስጥ 1 ሺ 300 ዜጎችን ወደ ደረቃማ ቦታ ለማውጣት ተችሏል። ሌሎችን ለማውጣት ደግሞ ከባህል ተፅዕኖ ጀምሮ በርካታ ችግሮች እንዳሉ አቶ ንጋሩ ይገልጻሉ።</p>

<p>ነዋሪዎች ከብቶቻችን የሕይወታችን መሰረቶች ናቸው። ከብቶቻችን ካልወጡ የእኛ መውጣት ምን ጥቅም አለው” እንደሚሏቸውና በውሃ ቢከበቡም ደረቅ መሬት እየፈለጉ እንደሚቆሙ ገልፀውልናል።</p>

<p>ከውሃው ወጥተው ደለኛሙር ፤ ሰለኝ ፤ ቶልታሌ እና ኮሮኦንጓት ወደተባሉ ደረቃማ ቦታ 1 ሺ 253 ነዋሪዎች እንዲሰፍሩ ተደርገዋል።</p>

<p>እንደ አቶ ንጋቱ ገለጻ ለነዚህ ነዋሪዎች ቢያንስ በወር ለአንድ ሰው 15 ኪሎ ግራም ቀለብ ለአንድ ወር ያስፈልጋቸዋል። እስከ ሰኞ ዕለት የደረሳቸው የእህል ብዛት ግን 445 ኩንታል ነው። ለሁሉም ተፈናቃዮች ለማዳረስ 808 ኩንታል እህል ያስፈልጋል።</p>

<p>የእርዳታ እህሉን ማከፋፈል ያልጀመሩትም የደረሰው እርዳታ መከፋፈል ቢጀምር ለሁሉም ማዳረስ ስለማይቻል ተፈናቃዮቹ እርስ በርሳቸው ችግር ሊፈጥሩ ይችላሉ በሚል እንደሆነ አቶ ንጋቱ ገልጸዋል።</p>

<p>ሆኖም ግን ሰኞ እለት ማምሻውን ለተፈናቃዮች ብስኩት ማከፋፈል መጀመሩን የተመለከትን ሲሆን በክፍፍሉ ወቅት ተፈናቃዮቹ ረሀባቸውን ለማስታገስ በሽሚያ ሲመገቡ ተመልክተናል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 17 ቀን 1998</a></p>

</body>
</html>	
