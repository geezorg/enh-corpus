<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በመርካቶ የታሸጉ ከ60 በላይ ድርጅቶች እንዲከፈቱ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመርካቶ የታሸጉ ከ60 በላይ ድርጅቶች እንዲከፈቱ ተወሰነ</h2>


<p>ከምርጫ 97 ጋር በተያያዘ በአዲስ አበባ ከተማ በጥቅምት ወር 1998 ዓ.ም ተፈጥሮ በነበረው ሁከት በመንግስት የተሰጠውን መመሪያ ተላልፋችኋል ተብለው ተዘግተው የነበሩ ከ60 በላይ ድርጅቶች በጠቅላይ ሚኒስትሩ ትዕዛዝ ተከፍተው ሥራ ጀመሩ።</p>

<p>ከጥቅምት 27 ቀን 1998 ዓ.ም ጀምሮ በአዲስ አበባ ከተማ በአዲስ ከተማ ክፍለ ከተማ /መርካቶ/ ምርጫ 97ን ምክንያት በማድረግ ተከስቶ በነበረው ሁከት ምክንያት ለተወሰኑ ቀናት ሆቴሎቻቸውንና ሱቆቻቸውን ዘግተው የቆዩ እና በወቅቱ መንግሥት ከፍተው ሥራ እንዲጀምሩ መመሪያ ቢሰጥም መመሪያውን ተላልፈው በመገኘታቸው ላለፉት ዘጠኝ ወራት ታሽገው መቆየታቸውን የአዲስ አበባ ጊዚያዊ አስተዳደር ከንቲባ ብርሃነ ደሬሳ ለሪፖርተር ጋዜጣ ገልፀዋል።</p>

<p>እንደከንቲባው ገለፃ "ተዘግተው የቆዩ የንግድ ድርጅቶች ባለንብረቶች ለባላደራ ጊዜያዊ አስተዳደር አቤቱታቸውን በተለያየ መልኩ በማቅረብ ይቅርታ እንዲደረግላቸው ሲጠይቁ በመቆየታቸው ጊዜያዊ አስተዳደሩም ከከተማው ማህበራዊና ኢኮኖሚያዊ እንቅስቃሴዎች አነፃር ጉዳዩን በመመለክት ችግሩን ለመፍታት መንግሥት እየሄደበት የነበረውን ሁኔታ የሚይግዝ ሀሳብ ተከፍተው ሥራ እንዲጀምሩ ተፈቅዶላቸዋል" ብለዋል።</p>

<p>ከንቲባ ብርሃነ አያይዘውም "የከተማው ባለደራ ጊዜያዊ አስተዳደር የተላለፈውን ውሳኔ መሰረት አድርጎ የታሸጉ ድርጅቶች በአስቸኳይ እንዲከፈቱ ለክፍለ ከተማው ትዕዛዝ አስተላልፏል" ብለዋል።</p>

<p>በተላለፈው ትዕዛዝ መሰረት "ክፍለ ከተማው ድርጅቱ የተዘጋበትንና የተከፈተበትን ጊዜ በመግለጽ ለእያንዳንዱ የድርጅት ባለቤት ማስረጃ እንዲሰጥ ፤ በንግድ ድርጅቱ ሠርተው ገቢ ላላገኘበት ጊዜ ግብር እንዳይጠይቁ ፤ የፋይናንስና ኢኮኖሚ ልማት ቢሮ አስፈላጊውን እንዲፈፅምና የንግድ ሥራ ፈቃድ ተሰርዞባቸው ከሆነ ፈቃድ እንዲመለስላቸው ለንግድና ኢንዱስትሪ ልማት ቢሮ ትዕዛዝ አስተላልፈናል" በማለት ከንቲባው አብራርተዋል።</p>

<p>በትላንትናው ዕለት በመርካቶ አካባቢ ተዘግተው የነበሩ ሱቆች ፤ ሆቴሎች ፤ መጋዘኖችና መደብሮች ተከፍተው ሥራ ለመጀመር የተለያዩ ዝግጅቶችን ሲያደርጉ ተመልክተናል።</p>

<p>ሱቆቻቸው የታሸጉባቸውና ስማቸውን መግለፅ ያልፈለጉ ነጋዴዎች ለሪፖርተር ጋዜጣ እንደተናገሩት "እጅግ ዘግይቶም ቢሆን መንግሥት ይቅርታ አድርጎልን ሱቆቻችን እንዲከፈቱ በተሰጠው ውሣኔ ተደስተናል" ብለዋል።</p>

<p>ሱቆቹ እንዲከፈቱ ከተወሰነ በኋላም "ጥፋቱ የኛ ነው ብላችሁ ፈርሙ" በሚል ተገድደን እንድንፈርም መደረጉ አሳዝኖናል ሲሉ አስተያየት ሰጥተዋል።</p>

<p>በመርካቶ ላለፉት ዘጠኝ ወራት ታሽገው ከቆዩት ከ60 በላይ ድርጅቶች መካከል ምዕራብ ሆቴልና ቃኘው ሻላቃ ሆቴል ይገኙበታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 3 ቀን 1998</a></p>

</body>
</html>	
