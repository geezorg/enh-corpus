<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ድሬዳዋ በሃዘን ማቅ ውስጥ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ድሬዳዋ በሃዘን ማቅ ውስጥ</h2>


<p>-የሟቾች ቅጥር 210 ደርሷል -ቁጥራቸው በውል ያልታወቁ ነዋሪዎች ጠፍተዋል -በመሬት መንሸራተት ምክንያት የአስከሬን ፍለጋው አስቸጋሪ ሆኗል።</p>

<p>ወ/ሮ መዓዛ ታደሰ ይባላሉ። ከአዲስ አበባ በስተምሥራቅ 525 ኪሎ ሜትር ርቀት ላይ በምትገኘው ድሬዳዋ ከተለማ በተለምዶ "ኮካ" እየተባለ በሚጠራው አካባቢ ነዋሪ ናቸው። ቅዳሜ ሐምሌ 29 ቀን 1998 ዓ.ም ከሌሊቱ 9፡00 ሰዓት ሲሆን አብረዋቸው በአንድ ጊቢ የሚኖሩት የባለቤታችው እናት ቀስቀሷቸው።</p>

<p>ጩኸት ያስደነግጣቸው እና ከእንቅልፋቸው የነቃሉ። በወቅቱ ወገብ ድረስ የሚደርስ ጎርፍ አጥለቅልቋቸዋል።</p>

<p>የሰባት ወር ሕፃን ላጃቸውን ታቅፈው ፤ የአምስት ዓመት ልጃቸውን ደግሞ እየጎተቱ ከቤታቸው ሲወጡ ባለቤታቸው ዛፍ ላይ እየተንጠለጠሉ ጣራ ላይ ሰቀሏቸው።</p>

<p>የአምስት ዓመቷ ሕፃን ልጃቸውን ለማትረፍ የሞከረ ተከራይ ጎረቤታቸው የራሱን የአምስት ዓመት ወንድ ልጅ ጨምሮ አቅፎ ለመሸሽ ሲሞክር ሌላ ደራሽ ውኃ መጥቶ ጠራርጎ እንደወሰዳቸው የሕፃኗ እናት ወ/ሮ መዓዛ ሲቃ በምሬት ያስታውሱታል። ሌሎች በግቢው ውስጥ የነበሩ የተወሰኑ ሰዎች ባገኙት ዛፍ እና ቆርቆሮ ላይ ተንጠልጥለው ሲተርፉ ወ/ሮ መዓዛ የልጃቸውን ሕይወት በደቂቃ ውስጥ አጡት።</p>

<p>ማክሰኞ ነሐሴ 2 ቀን 1998 ዓ.ም ከጧቱ 1፡00 ሰዓት ጀምሮ በጎርፍ አደጋ የተጠቃውን "ኮካ" የተባለውን አካባቢ ተዘዋውረን እንደተመለከትንነው የጎርፍ አደጋው በርካታ ባዶ ቦታዎችን ትቶ ሄዷል። አደጋው በደረሰባቸው አካባቢዎች የኤሌትሪክ ኃይል ተቋርጦ የመብራት አገልግሎት ባለመኖሩ ኅብረተሰቡ በድቅድቅ ጨለማ ውስጥ የመንቀሳቀስ ሌላ ችግር ገጥሞት ነበር። እስከ ትናትናው ዕለትም የመብራት ፤ የውኃና የስልክ አገልግሎት አደጋው በደረሰበት አካባቢ እንደተቋረጠ ነው።</p>

<p>የተቀበሩ መኖሪያ ቤቶች ፤ መስኮታቸውና በራሳቸው ወላልቆ ውኃ የሞላባቸው ክፍሎች ፤ ቆርቆሯቸው ጥሏቸው የሄደ ግርግዳዎች ፤ ቤቱ በሙሉ ተጠራርጎ የሄደ ሲሚንቶ መሬት ፤ የተቆራረጠ ዛፍ ፤ የሞቱ እንስሣት በውሻ ሲጎተቱ ፤ የተቀበሩ ልብሶች ፤ በመቦርቦር የተፈጠሩ ገደላገደሎች ይታያሉ።</p>

<p>በአካባቢው የተረፈው ነዋሪ የጠፋ ዘመዱን ለመፈለግ አሊያም በጎርፍ የተነጠአቀ ቤቱን አቅጣጫ ለማግኘት ባገኘው ነገር ሁሉ መሬት ይቆፍራሉ።</p>

<p>አለሚቱ አሻግሬ ትባላለች። ከሌሊቱ ስምንት ሰዓት አካባቢ ሲሆን ጩኸት ስምታ ከእንቅልፍ ስትነቃ ራሷን በወኃ ውስጥ ተከባ አገኘችው።</p>

<p>"ውኃው ወገቤ ድረስ የዋጠኝ በመሆኑ እንደንም ብዬ መሬት እየቆነጠጥኩ ወጣሁ። ከቤት ስወጣ ውኃው እንደ ፈረስ እየተላጋ ሲመጣብኝ ዛፍ ላይ ተንጠለጠልኩ። እሱም ሊያስጥለኝ አልቻለም። እየሮጥኩ ሸሽቼ ጎርፍ ወዳላገኘው አስፋልት ላይ ወጣሁ እና ተረፍኩ" ትላለች። እንደ ቅዠት ይምታስታውሰውን ጎርፍ እያሰበች።</p>

<p>አለሚቱ ከለበሰችው ልብስ ውጪ ምንም ነገር እንዳልተረፋት የገለጸች ሲሆን በዕርዳታ የሚሰጠው ኮቾሮ ጄሪካን መጠለያን ሊተካ ስለማይችል አንገቷን የምታስገባበት መጠለያ አላገኘችም።</p>

<p>በዚሁ አካባቢ አጎንብሰው በትካዜ መሬት የሚቆረቁሩ ወጣቾች ይታያሉ። ጆኒ ለምባሮ ይባላል። ሰኞ ነሐሴ አንድ ቀን ቆርቆሮ ለማንሳት ሲሞክር የሰው እግር እንዳየና ከቁፋሮም በኋላ አስከሬን ማግኘቱን ይገልፃል።</p>

<p>ጆኒ እንደገለጸው 12 ቤተሰቦች አሉት። ሁሉም ከጎርፍ አደጋው አምልጠዋል። ነገር ግን ለአንዳቸውም የሚሆን መጠለያ አልተረፋቸውም። ከአካባቢው ነዋሪ ጋር ተሰባስበው የጠፋ አስከሬን ፍለጋ ላይ ናቸው።</p>

<p>የድሬዳዋ ከተማን ያጥለቀለቀው ጎርፍ መነሻ ከተለያዩ ደጋማ አካባቢዎች ነው።</p>

<p>ለወትሮው መንገዱ ጠብቆ ይሄድ የነበረው ጎርፍ ሐምሌ 29 ቀን ሌሊት ወደ ድሬዳዋ ከተማ ለመግባግት ሰባት ኪሎ ሜትር ያህል ሲቀረው (አቶ አሰፋ እና ገነት መናፈሻ መካከል) አስፋልት ደርምሶ አነስተኛ ድልድይ ሰብሮ በተለምዶ ሦስት ኪሎ እየተባለ የሚጠራውን ጋራ በመዞር አዲስ ከተማ ከሚባለው የመኖሪያ ሰፈር አነስቶ ነዋሪዎችንና መኖሪያ ቤቶችን እየጠራረገ መውሰድ እንደጀመረ የአካባቢው ነዋሪዎች ገልጸዋል።</p>

<p>አቶ ካሣሁን ወልደገብርኤል የ40 ዓመት ጎልማሳ ናቸው። በድል ጮራ ሆስፒታል ተኝተዋል። "ኮካ" አካባቢ የሚገኘው የማኅበር ሱቅ ተረኛ ጥበቃ ነበሩ። በዕለቱ "ከሌሊቱ ስምንት ሰዓት ሲሆን የቆርቆሮ ጫጫታ የተቀላቀለበት ጎርፍ እየዘለለ ወደ እኔ ሲመጣ ተመለከትኩ። የሰው ጩኸት ይሰማኛል። ተንጠላጥዪ የሱቁ አናት ላይ ወጣሁ። ጎርፉ እኔንም ከእነ ሱቁ እያንከባለለ ወሰደኝ። በመጨራሻ አንድ ቁጥቋጦ አገኘሁና አንቄ ያዝኩት። ከግራ ከቀኝ ቢያማታኝም ቁጥቋጦውን አልለቀቅኩትም። በመጨረሻ ሊነጋጋ ሲል ውኃው እየመጠጠ መጣ። ፖሊሶች አንስተው ሆስፒታል አስገብኝ። በወቅቱ ራሴን አላውቅም ነበር። ስነቃ እግሬ ተሰብሯል። ግን ሕይወቴ ተርፏል።</p>

<p>በተመሳሳይ ሆስፒታል ውስጥ ያገኘናቸው የ65 ዓመቷ ወ/ሮ ዘበናይ አሰፋ ጎርፉ ወርውሮ የቆሻሻ መውረጃ ቱቦ ውስጥ ከከተታቸው በኋላ ተጎትተው መውጣታቸውንና እግራቸው ከመሰበሩ ውጪ ሕይወታቸው መትረፉን ገልጸውልናል።</p>

<p>ወ/ት የእኔወርቅ ታደሰ እና ወ/ሮ አልማዝ ታደሰ እናትና ልጅ ናቸው። ከሀረር ከተማ መጥተው ድሬዳዋ ከተማ ቤት ተከራይተው መኖር ከጀመሩ ቆይተዋል። ጎርፉ ባጥለቀለቀበት ዕለት ሁለቱንም ጠራርጎ እንደወሰዳቸው ቤተሰቦቻቸው ይናገራሉ።</p>

<p>የእናት አስከሬን የዚያን ዕለት የተገኘ ሲሆን ፤ በሆቴል አስተናጋጅነት ተቀጥራ ትሠራ የነበረች የልጃቸው የእኔወርቅ አስከሬን ግን ማክሰኞ ነሐሴ 2 ቀን ከቀኑ ሰባት ሰዓት ላይ በመኖሪያ ቤታቸው ጊቢ ውስጥ ከእንጨት ሥር ተገኝቶ ወደ ድል ጮራ ሆስፒታል ተወስዷል።</p>

<p>በትናንትናው ዕለት በከተማው ውስጥ እናቱ ፤ እህቱ ፤ አባቱ ፤ ወንድሙ ፤ ዘመዱ እና ጓደኛው እንደጠፋበት የሚናገና የሚፈልግ ሰው በአካባቢው ተሰብስቧል። ብሔረ ፅጌ እና ገንደ ቁጥቁጥ የተባለው አካባቢ ግን ያስተዋልነው የተለየ ነበር።</p>

<p>አካባቢው ከፈራረሱ ቤቶች በስተቀር ምድረበዳ ሆኗል። ነገር ግን በርካቶች በየቦታው አጎንብሰው ሲቆፍሩ ይስተዋላሉ። ቁፋሮውን የሚይካሂዱት መሬት እያሸተቱ ነው። የቆየ አስከሬን ሽታ የሚሸትበት ቦት ሲያጋጥማቸው አጎንብሰው ይቆፍራሉ። ሲያጡ ሌላ ቦታ ሲያጋጥማቸው አጎንብሰው ይቆፍራሉ። ሲያጡ ሌላ ቦታ ማሽተት ይጀምራሉ።</p>

<p>አቶ አሕመድ የተባሉ ግለሰብ ልጃቸው ከልጅ ልጃቸው ጋር በመጥፋቷ አካፋ ይዘው በየቦታው ሲቆፍሩ ተመልክተናል።</p>

<p>በትናትናው ዕለት ከቀኑ 9፡00 ሰዓት ከ45 ደቂቃ ሲሆን ወደ ደወሌ በሚወስደው መንገድ ሸልሌ በተባለው አካባቢ 10 አስከሬን በመኪና ተጭኖ ወደ ድል ጮራ ሆስፒታል ደርሷል።</p>

<p>ወደ ሆስፒታል ሲመጣ ቤተሰብ የጠፋበትን ለማግኘት የአስከሬን ሽታ ሳይበግረው እየከፈተ ሲመለከት ተመልክተናል።</p>

<p>አስከሬኖቹ ሲገለጡ ማንነታቸውን ለማወቅ እስኪቸገር ድረስ የተላላጡ ፤ የቆሰሉ እና የተፈረካከሱ ነበሩ። በመፈራረሳቸው ምክንያት ወደ ሆስፒታል ሊመጡ ያልቻሉት እንዲቀበሩ ተደርጓል።</p>

<p>ከመጡት 10 አስከሬኖች ወስጥ ባለቤት የተገኘለት አንዱ ብቻ ነበር። የዘጠኙ አስከሬን በሆስፒታሉ በረንዳ ላይ እንደተዘረረ ቤተሰብ የጠፋበትን ወዳጁን ፍለጋ ወደ ሌላ አካባቢ ተበታተነ።</p>

<p>የድል ጮራ ሆስፒታል ሜዲካል ዳይሬክተር ዶ/ር አቤል መልካሙ ለሪፖርተር ጋዜጣ እንደገለጹት ቀደም ሲል 197 አስከሬን በፍለጋ ተገኝቶ ወደ ሆስፒታል መምጣቱን አንዱ በጉዳት ከተኛ በኋላ መሞቱን ፤ ሁለቱ በድጋሚ በፍለጋ አስከሬናቸው መገኘቱንና 10 በተጨሪ መገኘቱን ገልጸዋል።</p>

<p>ከእነዚህ ውስጥ የትናንትና አስሮቹን ሳይጨምር 40 ያህል የሚሆነው አስከሬን እኔ ነኝ የሚል ባለቤት ባለመምጣቱ ማዘጋጃ ቤት እንደቀበራቸው ተናግረዋል።</p>

<p>በሆስፒታል ውስጥ በሕክምና የመጡት ወደ 40 እንደሚጠጉ የገለጹት ዶ/ር አቤል ከስምንቱ በስተቀር ሌሎቹ ሕክምና ተደርጎላቸው ተሸኝተዋል።</p>

<p>ዶ/ር አቤል አያይዘው እንደገለጹት ፤ በጎርፍ አደጋው የተፈናቀሉት ግለሰቦች በተለያየ ወረርሽኝ ሊጠቁ ይችላሉ ፤ የሚል ስጋት እንዳለ ገልጸው ይህ እንዳይሆን ከኢንተርናሽናል ሜዲካል ኮርፐስ ጋር በመተባበር በእያንዳንዱ መጠለያ ላይ ተንቀሳቃሽ ክሊኒክ መቋቋሙን ጠቁመዋል።</p>

<p>ክሊኒኩ ተፈናቃዮችን ያስተምራል ፤ የመጸዳጃ ቦታዎችን ያመቻቻል ፤ በአደጋው ታመው ወደ ሆስፒታል ያልመጡትን እየመረጠ ወደ ሆስፒታል ያመጣል።</p>

<p>በአደጋው የተፈናቀሉት ሰዎች ቁጥር ከ10 ሺህ በላይ ሲሆን በመድኃኒዓለም ትምህርት ቤት ፤ በአፈቴስ ትምህርት ቤት እና በመናኸሪያ ተጠልለው ይገኛሉ።</p>

<p>በኮካ ቀበሌ 05 ሥራ አስኪያጅ ወ/ት ጉስቋም ማሞ በመድኅኒዓለም ትምህርት ቤት ለተጠለሉ ተፈናቃዮች እየተደረገ ያለውን ዕርዳታ በሚመለከት እንደገለጹልን ላስቲክና የሚለብሱት ብርድ ልብስ እየተሰጣቸው በትምህርት ቤቱ ቅጥር ጊቢ እንዲያድሩ እየተደረገ ነው።</p>

<p>የአደጋ መከላከልና ዝግዙነት ኮሚሽን የሚሰጣቸውን ዕርዳታ እየተቀበሉ እንደሚያከፋፍሉ የገልጹት ወ/ት ጉስቋም ልብስ ፤ ብስኩቶች ፤ የበስለ ምግብ ፤ የውኃ መጠጫ ጄሪካኖች እያከፋፈሉ እንዳሉ ገልጸዋል።</p>

<p>ከ2 ሺህ እስከ 2 ሺህ 500 የሚሆኑ ተፈናቃዮች በየመጠለያው መጠለላቸውን የገለጹት ወ/ት ጉስቋም "እነዝህ ጭራሹን መኖሪያ ቤት ለሌላቸው ሲሆኑ መኖሪያ ቤት ላላቸው ደግሞ በየቤታቸው ሄደን እያከፋፈልን ነው" ብለዋል።</p>

<p>ከትምህርት ቤቱ አጥር ውጪ ወደ ጊቢው አትገቡም የተባሉ በርካታ ግለሰቦች "የት እንውደቅ? ምን እንብላ? እያሉ ጩኸት ሲያሰሙ ተመልክተናል።</p>

<p>በተዘዋወርንባቸው አካባቢዎችም ዕርዳታ ማግኘት አልቻልም የሚሉ አቤቱታዋችን በተደጋጋሚ አድምጠናል።</p>

<p>የድሬዳዋ ፖሊስ ኮሚሽን የሕዝብ ግንኙነት ኃላፊ ኢንስፔክተር ቢኒያም ፍቅሩ እንደገለጹት በተከሰተው የጎርፍ አደጋ ለተጎዱ መንደሮች አስፈላጊው ዕርዳታ እየተደረገ መሆኑን ገልጸው በቀጣዩም ሕዝብ እንዲጠነቀቅ ማስጠንቀቂያ እየተሰጠ መሆኑን አመልክተዋል። የአሁኑ ጎርፍ የኮካ ድልድይን አፍርሶ ሰፈሩን ሲያወድም በድቻቶ ግን ድልድዩን በመስበሩ ወደ ሰፈሩ አልደረሰም። በቀጣይ አደጋው የሚከስት ከሆነ ድልድዮቹ በመፍረሳቸው የጀቻቶ ቀበሌ ሊጥለቀለቅ ይችላል።</p>

<p>በተያያዘ ዜና ቅዳሜ ለሊት በድሬዳዋ ከደረሰው የጎርፍ አደጋ ጋር በተያያዘ በባቡር ሐዲድ ላይ በደረሰ ጉዳት ምክንያት እሁድ ከቀኑ 9፡30 አካባቢ ድሬዳዋ አቅራቢያ የዕቃ ባቡር መውደቁ ታውቋል።</p>

<p>ሞላሰስ የጫነ የዕቃ ባቡር ድሬዳዋ ለመግባት በግምት አራት ኪሎ ሜትር ገደማ ሲቀረው ወድቋል። ከኢትዮ-ጅቡቲ ምድር ባቡር ድርጅት የተገኘ መረጃ እንዳመለከተው የዕቃ ባቡር የመጀመሪያ ሎኮሞቲቭ ካለፈ በኋላ የወደቁት ሦስቱ ጋሪዎች መሆናቸውን ገልጾ ሁለቱ መንሳታቸውን ፤ አንዱንም ለማንሳት እየተሞከረ መሆኑን ፤ ሃዲዲን ጠግኖ ሥራ ለማስጀመር ከሣምንት በላይ ሊፈጅ እንደሚችል ተገልጿል።</p>

<p>በአደጋው ከአምስት በላይ ሰዎች መሞታቸው የተረጋገጠ ሲሆን በንብረት ላይ ስለደረሰው ጉዳት እስካሁን የታወቀ ነገር የለም።</p>

<p>ታዋቂ ግለሰቦች ፤ ድርጅቶችና ኅብረተሰቡ በድሬዳዋ በደረሰው አደጋ ለተጎዱ በራሳቸው ተንሳሽነት ዕርዳታ ማሰባሰብና መለገስ የጀመሩ ሲሆን የአደጋ መከላከልና ዝግጁነት ኤጀንሲም የገንዘብ ዕርዳታ መቀበያ የባንክ አካውንት ከፍቷል። እስከ ትናንት ከሰዓት በኋላ ድረስ ከሁለት ሚሊዮን ብር በላይ ተሰብስቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 3 ቀን 1998</a></p>

</body>
</html>	
