<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በአንዳንድ ሙስሊሞች ተቃውሞ አንዋር መስጅድ አካባቢ ንግድ ቤቶች ለግማሽ ቀን ተዘጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአንዳንድ ሙስሊሞች ተቃውሞ አንዋር መስጅድ አካባቢ ንግድ ቤቶች ለግማሽ ቀን ተዘጉ</h2>


<p>በአዲስ አበባ አራት ኪሎ አካባቢ በህገ ወጥ መንገድ ተገንብቷል ተብሎ ሐምሌ 18 ቀን 1998 ዓ.ም ከፈረሰው መስጅድ ጋር በተያያዘ ለሶስተኛ ጊዜ በተቀሰቀሰው ተቃውሞ ምክኒያት ዓርብ ዕለት በመርካቶ አካባቢ ያሉ ንግድ ቤቶች ለግማሽ ቀን ተዘግተው ዋሉ።</p>

<p>ነሐሴ 5 ቀን 1998 ዓ.ም በአራዳ ክፍለ ከተማ ቀበሌ 17 በተለምዶ ሁለተኛ ፖሊስ ጣቢያ አካባቢ ካለፉት ሁለት ሳምንታት ለየት ባለ ሁኔታ በርከት ያሉ የፌዴራል ፖሊሶች ፈረሰ በተባለው "መስጅድ" አካባቢ የታዩ ሲሆን በግምት ከቀኑ ስድስት ሰዓት ጀምሮ የእስልምና እምነት ተከታዮች ለመስገድ ወደ ቦታው ሲደርሱ "ይህ ቦታ የተከለከለና በህግ የተያዘ ስለሆነ እዚህ መስገድ አትችሉም። በመገናኛ ብዙሃን እንደተገለጸው በአካባቢያችሁ በሚገኙ መስጅዶች ስገዱ።"በማለት ወደ መጡበት እንዲመለሱ ነግረዋቸዋል።</p>

<p>ሆኖም የፖሊስን ጨምሮ ቀደም ሲል በእስልምና ም/ቤቶችና በከተማው አስተዳደር የተሰጡትን ማስጠንቀቂያዎች ቸል በማለት ዓርብ ከቀኑ 6፡30 ገደማ በአራት ኪሎ የተጀመረው የተቃውሞ እንቅስቃሴ በፒያሳ አካባቢ በተለይ"ሞዝቦልድ አካባቢ" ጥቂት ሙስሊሞች ተሰብስበው በሰልፍ ወደ መርካቶ ለመሄድ ሲሞክሩ ፖሊሶች ደርሰው ሰልፉን በትነዋል።</p>

<p>ከቀኑ ሰባት ሰዓት አካባቢ መርካቶ አንዋር መስጅድ ይሰግዱ የነበሩ የእምነቱ ተከታዮች በሰልፍ በመሆን ወደ አራት ኪሎ ለመምጣት ሲሞክሩ የፌዴራል ፖሊስ አባላት በአካባቢው በመድረሳቸው ከኃብተጊዮርጊስ አካባቢ ሲመልሷቸው ጩኋትና ድንጋይ ውርወራ መጀመሩን በአካባቢው ተገኝተን ሁኔታውን ለመመልከት ችለናል።</p>

<p>መርካቶ አንዋር መስጅድ አካባቢ ያሉ የተለያዩ የንግድ ቤቶች ከቀኑ ሰባት ሰዓት ጀምሮ የነበረውን ሁኔታ በመፍራት ግማሾቹ ሙሉ በሙሉ የዘጉ ሲሆን የተቀሩትም በከፊል ለመዝጋት መገደዳቸውን ተመልክተናል።</p>

<p>ዓርብ ከሰዓት በኋላ ከተክለሃይማኖት ወደ ራስ ቲያትርና (ሲኒማ ራስ) ወደ ጎጃም በረንዳን የሚወስደው የትራፊክ መንገድ በችግሩ ምክኒያት ዝግ ሆነው አምሽተዋል።</p>

<p>ለተቃውሞ የወጡት ትቂት ወጣቶች ወደ ፌዴራል ፖሊሶች ድንጋይ ሲወረውሩ በአንዋር መስጅድ ስር ባሉ የንግድ ቤቶች ጣሪያ ላይ ወጥተው ሲጮሁ ፀጥታ አስከባሪ የፖሊስ አባላት ከመስጅዱ በር በግምት 50 ሜትር ርቀው ሁኔታውን ለማብረድ በትግስት ሲጠባበቁ ተመልክተናል።</p>

<p>የአዲስ አበባ ፖሊስ ኮሚሽን አርብ ዕለት ማምሻውን ባወጣው መግለጫ የተሞከረው ሰላም የማወክ እንቅስቃሴ በሙስሊሙ ህብረተሰብ እና በፖሊስ ትብብር መክሸፉን ገልጾ በሁከት ማነሳሳት የጠረጠራቸውን ይዞ ማሰሩን አስታውቋል።</p>

<p>የእስልምና ከፍተኛ ጉዳዮች ምክር ቤትና የአዲስ አበባ ባላደራ ጊዜያዊ አስተዳደር ሐምሌ 27/98 እና ነሐሴ 4/98 ዓ.ም ፈረሰ ስለተባለው"መስጅድ" በመገናኛ ብዙኃን የሰጡትን የምክርና የማስጠንቀቂያ ትዕዛዝ በመተው ተቃውሞውን ማድረጋቸውን በመጥቀስ መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 7 ቀን 1998</a></p>

</body>
</html>	
