<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሞቃዲሾ ኅይል የመስፋፋት ፍላጎት ፑንትላንድን አስቆጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሞቃዲሾ ኅይል የመስፋፋት ፍላጎት ፑንትላንድን አስቆጣ</h2>


<p>ሞቃዲሾን የተቆጣጠረው የእስልምና ፍርድ ቤቶች ኅብረት የመስፋፋት ፍላጎቱን ለማርካት ከሞቃዲሾ በሰሜን ምዕራብ 570 ኪሎሜትር ርቀት ላይ የምትገኘውን የፑንትላንድ አንድ ከተማ የሆነችውን ጋልካዩ ለመያዝ መፈለጉ ተቃዉሞ አስነሳ። ፑንትላንድ ራሷን ለመከላከል አስፈላጊውን እርምጃ እንደምትወስድም አስታውቃለች።</p>

<p>በያዝነው ሳምንት የጋልካዩ ነዋሪዎች ሰልፍ በመውጣት የእስልምና አክራሪ ኅይሉ የመስፋፋት ሙከራ ማውገዛቸውንም አዣንስ ፍራንስ ፕሬስ ዘግቧል።</p>

<p>የሱማሊያ ሽግግር መንግስት እና ፑንትላንድ ሰሜናዊ ክፍለ ግዛት በጣምራ ከሞቃዲሾ ኅይላት የሚሰነዘርባቸው ጥቃት ለመመከት መዘጋጀታቸውን አስታውቀዋል።</p>

<p>እ.ኤ.አ በ1998 ራስ ገዝ አስተዳደር መብትዋን የተጎናፀፈችው ፑንትላንድ ሰላሟ የተረጋጋ መሆኑን የፑንትላንድ አንድ ጄኔራል ለዜና ምንጮች እንደተናገሩት"የሞቃዲሾ ኅይል በመላ ሱማሊያ የመስፋፋት ፍላጎት እንዳለው በመጥቀስ ይህ በምንም መልኩ ተቀባይነት የሌለው ነው" ሲሉ አውግዘዋል።ጄኔራሉ አያይዘውም ፑንትላንድ ሰላሟ የተረጋጋና የራሷ የአስተዳደር ስርዓት ያላት ሀገር መሆኗንም ይናገራሉ።</p>

<p>በሌላ በኩል የሱማሊያ ሽግግር መንግስት ጠቅላይ ሚኒስትር ዓሊ መህመድ ጌዲ እያዋቀሩ ያሉት አዲስ ካቢኔ ሁሉንም ወገኖች ያካተተ እንዲሆን ኅሳብ ማቅረባቸውን ኢሪን የዜና ወኪል ዘግቧል።</p>

<p>ጌዲ "የተለያዩ ወገኖቸን የሚያካትት ብሄራዊ ጥምር መንግስት ያስፈልጋል" ማለታቸው የመንግስት ቃል አቀባይ የሆኑት ሚስተር አብዱራህማን ዲናሬ መናገራቸውን ተዘግቧል።</p>

<p>ሆኖም የሽግግር መንግስቱ ፕሬዝዳንት አብዱላሂ የሱፍ ይህን የጠ/ሚኒስትሩን ኅሳብ የጣማቸው አይመስሉም። ይህንን ተከትሎም ጌዲ ሶስት ከፍተኛ የካቢኔ አባላትን ለመቀየር ተስማምተዋል።</p>

<p>ከሳምንት በፊት በኢትዮጲያ የውጭ ጉዳይ ሚኒስትር ስዩም መስፍን የተመራ ልኡካን ቡድን ባይደዋ በመጓዝ በሽግግር መንግስቱ ውስጥ ያለው ችግር ለመፍታት ጥረት ማድረጉን በዚህም ጥረት የካቢኔ አባላት ቁጥር ከ42 ወደ 31 ዝቅ ለማድረግ መስማማታቸውን መገለጹ ይታወሳል።</p>

<p>ሆኖም የሽግግር መንግስቱ ፕሬዚዳንት እና ሼክ ሸሪፍ ሐሰን በአንድ በኩል ጠቅላይ ሚኒስትር ጌዲ በሌላ ወገን ሆነው ልዩነታቸውን እንደያዙ አሁንም ድረስ መቆየታቸው እየተዘገበ ነው።ይህም ሆኖ እስከትናንትና ዕለት ድረስ ጠ/ሚ ጌዲ አዲሱ የሱማሊያ ሽግግር መንግስት ካቢኔ አባላት ዝርዝር ይፋ አላደረጉም።</p>

<p>በሌላ ዜና በሱማሊያ የሽግግር መንግስት እና በእስልምና ፍርድ ቤቶች ህብረት መካከል በካርቱም ይካሄዳል የተባለው ውይይት ዓርብ ዕለት መካሄድ የነበረበት ቢሆንም አለመሳካቱ ታውቋል።</p>

<p>የውይይቱ አለመሳካት ለሽግግር መንግስቱ ጠ/ሚኒስትር ካቢኔያቸውን ለማዋቀር ተጨማሪ ጊዜ የሚያስገኝ በመሆኑ እፎይታ ነው የሚሉ ወገኖች የመኖራቸውን ያህል የውይይቱ በቀጣይ መካሄዱ አጠራጣሪ ነው የሚሉም አልታጡም።ሆኖም ውይይቱን ያዘጋጀው የዓረብ ሊግ በቅርቡ እንደሚካሄድ ገልጿል።</p>

<p>የእስልምና ፍርድ ቤቶች ኀብረት በመላ ሶማሊያ የሸሪያ ህግ እንደመተዳደሪያ በማድረግ የታሊባን ዓይነት ሥራዓት ሶማሊያ ውስጥ ለመዘርጋት ይንቀሳቀሳል በማለት ዩናይትድ ስቴትስ አሜርካ በተደጋጋሚ ትከሳለች። በተጨማሪም የህብረቱ አመራሮች ከአልቃይዳ ጋር ግንኙነት አላቸው እ.አ.አ በ1998 በኬኒያ እና በታንዛኒያ የአሜሪካ ኤምባሲ ፍንዳታዎች ተጠያቂዎች ናቸው እየተባሉ ነው።
</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 7 ቀን 1998</a></p>

</body>
</html>	
