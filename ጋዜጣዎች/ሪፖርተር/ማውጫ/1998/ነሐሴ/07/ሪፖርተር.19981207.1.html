<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኤርትራ ወደቦች ንብረት የተዘረፈባቸው ነጋዴዎች ቅሬታቸውን ለጠቅላይ ሚኒስትር መለስ ገለጹ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከኤርትራ ወደቦች ንብረት የተዘረፈባቸው ነጋዴዎች ቅሬታቸውን ለጠቅላይ ሚኒስትር መለስ ገለጹ</h2>


<p>ከኢትዮ-ኤርትር ጦርነት ጋር በተያያዘ ከኤርትራ ወደቦች ንብረት የተዘረፈባቸው ነጋዴዎች የኢትዮጵያ መንግሥት በተደጋጋሚ ያቀረብነውን አቤቱታ ተገቢውን ትኩረት አልሰጠውም በሚል ቅሬታቸውን ለጠቅላይ ሚንስትር መለስ ዜናዊ በደብዳቤ ገለጹ።</p>

<p>በአዲስ አበባ ንግድና የዘርፍ ማኅበታት ምክር ቤት ሥር የተደራጀው ከአሰብና ምፅዋ ወደቦች ንብረት የተዘረፈባቸው ነጋዴዎች ኮሚቴ ነሐሴ 4 ቀን 1998 ዓ.ም ለክቡር አቶ መለስ ዜናዊ በጻፈው ደብዳቤ "ከአቅማችን በላይ በመጣ ችግር ለደረሰብን ጉዳትና ኪሣራ መንግስት ተገቢውን እገዛ እንዲያደርግልን ላለፉት ዓመታት ከፍተኛ ጥረቶች ብናድርግም ሰሚ ማግኘት አልቻልንም። በዚህም ምክንያት ለዓመታት ያፈራናቸው ንብረቶች በባንኮች እየተሸጡብን ይገኛል" ብሏል።</p>

<p>መንግሥት የተበደርነውን ዕዳ ይሰርዝልን ወይንም ከካዝና ከብዙሃን አፍ ነጥቆ ይስጠን አላልንም የሚሉት ነጋዴዎቹ ሌላው ቢቀር ከአቅማችን በላይ በሆነ ምክንያት መክፈል ያልቻልነውን ብድር ሠርተን እንድንከፍል ሁኔታዎች እንዲመቻችልንም አልተደረገም ሲሉ መንግሥትን ወቅሰዋል።</p>

<p>የተጎጂ ነጋዴዎች ኮሚቴ በዚሁ ደብዳቤው ከአንድ ባንክ ተበድሮ ያልከፈለ ነጋዴ ከየትኛውም ባንክ ብድር ማግኘት አይችልም የሚል የብሔራዊ ባንክ መመሪያ በማስታወስ መመሪያው ሌላ ብድር አግኝተን ፤ ሠርተን እንዳንከፍል አድርጎናል ብሏል።</p>

<p>አያይዘውም መንግስት ቢያንስ ችግራችንን ተገንዝቦልን ንብረታችን ከባንኮች እንዳይሸጡ ዋስትና በመስጠት በረጅም ጊዜ የምንከፍልበት ሁኔታ እንዲሁም የብሔራዊ ባንክ መመሪያ በልዩ ሁኔታ ተሻሽሎ ተጠቃሚ እንድንሆን ሊያድረግልን ይገባል ሲሉ ጠይቀዋል።</p>

<p>የኢትዮጵያ መንግሥት በኢትዮ-ኤርትራ ካሣ ኮሚሽን በኩል ተጎጂ ነጋዴዎች ጉዳታቸው እንዲካስ ያደረገውን ጥረት እንደሚያደንቁትም በደብዳቤያቸው ጠቅሰዋል።</p>

<p>የኢትዮ-ኤርትር ካሳ ኮሚሽን ከወራት በፊት በሰጠው ውሳኔ ኢትዮጵያ ከወደቦች ላይ ለተዘረፉ ንብረቶቿ ኤርትራ ባመነችው መሰረት ተገቢውን የመጋዘን ኪራይ ከፍላ ንብረቶቹን ልትረከብ እንደምትችል ገልጿል። ሆኖም ኢትዮጵያውያን ነጋዴዎች ከሰባት ዓመት በፊት ወደብ የድረሱ ንብረቶች አሉ እንኳን ቢባል አንዳንዶቹም ለብልሽት ፤ ለዝገት እንዲሁም የመጠቀሚያ ጊዜያቸው ስለሚያልፍ ምንም ዓይነት ጥቅም አይሰጡም ብለዋል። በዚህም ምክንያት የኢትዮጵያ መንግሥት በካሣ ኮሚሽኑ ላይ ጥሎት የነበረው ተስፋ መጨለሙን ነው ነጋዴዎቹ የሚናገሩት።</p>

<p>የተጎጂ ነጋዴዎቹ ብዛት ከ500 በላይ እንደሚሆን በወቅቱ ከወደቦቹ ላይ የጠፉባቸው ንብረቶች ግምትም ከ700 ሚሊዮን ብር በላይ እንደሚሆን የኮሚቴው ሰብሳቢ አቶ ማርቆስ ከበደ ለሪፖርተር ጋዜጣ በአንድ ወቅት መግለጻቸው ይታወሳል።</p>

<p>ከዚሁ ችግር በተያያዘ እንደያኮና ኢንጂነሪንግ ኮስ ትሬዲንግ የመሳሰሉ ኩባንያዎችን ባንኮች ለመሸጥ ሐራጅ ማውጣታቸው አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 7 ቀን 1998</a></p>

</body>
</html>	
