<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሐሮማያ ዩኒቨርሲቲ በግጭቱ አነሳሽነት የጠረጠራቸውን 31 ተማሪዎች አገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሐሮማያ ዩኒቨርሲቲ በግጭቱ አነሳሽነት የጠረጠራቸውን 31 ተማሪዎች አገደ</h2>


<p>በሐሮማያ ዩኒቪርሲቲ ነሐሴ 18 ቀን 1998 ዓ.ም በተፈጠረው ግጭት እጃቸው አለበት ተብለው የተጠረጠሩ 31 ተማሪዎች ከትምህርት ገበታቸው ታገዱ። ከሐሙስ ነሐሴ 25 ቀን 1998 ዓ.ም ጀምሮ ተቋርጦ የነበረው ትምህርት ካለፈው ሐሙስ እለት ጀምሮ መቀጠሉ ታውቋል።</p>

<p>”በዩኒቪርሲቲው ተፈጥሮ በነበረው የተማሪዎች እርስ በርስ ግጭት ፖሊስ ጠርጥሮ ካሰራቸው ተማሪዎች መካከል በ31ዱ ላይ በቂ ማስረጃ በማግኘቱ ለፍርድ አቅርቦ እየተጠባበቀ መሆኑን ለዩኒቪርሲቲው በመግለጹ ሴኔቱ በጉዳዩ ላይ ተነጋግሮ ተማሪዎቹ እንዲታገዱ ከስምምነት ላይ ደርሷል” ሲሉ የዩኒቪርሲቲው ትምህርት ምርምር ምክትል ፕሬዚዳንት ዶ/ር ጠና አላምረው ለሪፖረተር ጋዜጣ ተናግረዋል።</p>

<p>”ዘንድሮ በጥር ፤ የካቲት መጋቢት ወራቶች የተቀበልናቸው ተማሪዎች በመኖራቸው የክረምት ጊዜን በመጠቀም ለማስተካከል በምናደርገው ሰላማዊ የመማር ማስተማር ሂደት ወቅት ይሄ ግጭት መከሰቱ አሳዝኖናል። በትምርታቸው የማለፊያ ውጤት ያላመጡ ተማሪዎች ለግጭቱ መባባስ ምክንያት መሆናቸውንም ለማወቅ ችለናል። ነገር ግን ገና ታዳጊ በመሆናቸው መክረን ወደ ቤተሰቦቻቸው ልከናቸዋል” በማለት ዶ/ር ጠና አብራርተዋል።</p>

<p>አያይዘውም “ሴኔቱ ግጭቱ ከተጀመረ ጊዜ ጀምሮ ባሉት ተማሪዎች የማስተማር መማር ሂደቱ ይቀጥል የሚል ቢሆንም ተጎጂ የሚሆኑት ራሳቸው ተማሪዎች በመሆናቸው ከግቢ ወጥተው ወደ ተጠለሉበት ቅድስት ስላሴ ቤተክርስቲያን አምረተን ከተነጋገርን በኋላ በዩኒቪርሲቲው ሰርቪስ መልሰን በማምጣት ትምህርታቸውን እንዲጀምሩ አድረገናል” ብለዋል።</p>

<p>ዶ/ር ጠና ጨምረው እንደገለጹት “ኃላፊነቱን ዩኒቪርሲቲው በመውሰድ ትምህርት እንዲጀምሩ የተደረገው ተፈጥሮ የነበረው ግጭት ዓላማ የእነማንና ምን እንደነበር ጠንቅቀን በማወቃችን በዚህ ዙሪያ ጠንከር ያለ እርምጃ በመውሰድ ቀጣዩ የትምህርት ሂደት ሰላማዊ እንደሚሆን በማመናችን ነው” ብለዋል።</p>

<p>በአሁኑ ሰዓት የፌዴራልና የመከላከያ ሠረዊት ጥበቃ ስለሚያደግልን ሐሙስ ነሐሴ 25 ቀን 1998 ዓ.ም ትምህርት ጀምረናል። በዚህ ሁለት ሦስት ቀን ሰላም ነው” በማለት በስልክ ያነጋገርነው እንድ የዩኒቪርሲቲው ተማሪ ገልጾልናል።</p>

<p>ባለፉት ሁለት እትሞቻችን በሐሮማያ ዩኒቪርሲቲ የተፈጠረውን ግጭት በማስመልከት መዘገባችን የሚታወስ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 28 ቀን 1998</a></p>

</body>
</html>	
