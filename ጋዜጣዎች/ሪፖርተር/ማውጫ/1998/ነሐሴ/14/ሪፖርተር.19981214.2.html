<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የጎርፍ ጉዳት ስድስት ክልሎችን አዳረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጎርፍ ጉዳት ስድስት ክልሎችን አዳረሰ</h2>


<p>ከሐምሌ ወር አጋማሽ ጀምሮ በአፋር በድሬዳው ፤ በአማራ ፤ በትግራይ ፤ በደቡብ ፤ በጋምቤላ ክልሎች የወንዞች ሙላት ያስከተለው ጎርፍ ከ600 በላይ ሰዎች ሕይወት መጥፋት ከ30 ሺ በላይ ሰዎች መፈናቀል ምክንያት ሆኗል።</p>

<p>በጎርፍ በተጠቁ አካባቢ የሚገኙ የስራ ኃላፊዎች የሰጡት መረጃ እንደሚጠቁመው ፤ በድሬዳው ከተማ ሐምሌ 30 ቀን በተከሰተው የጎርፍ አደጋ 256 ሰዎች መሞታቸውና ከ10 ሺ በላ መፈናቀላቸው ተገልጿል። በዚሁ አደጋም 250 ሰዎች መጥፋታቸውን ታውቋል።</p>

<p>በደቡብ ኦሞ ዞን በደስነች እና ኛንጋቶም ወረዳ ከ10 ሺ በላይ ነዋሪዎች በጎርፍ የተከበቡ ሲሆን የ364 ነዋሪዎች አስከሬን ሲገኝ 86 ነዋሪዎችን ወደ ደረቃማ ቦታ ማዘዋወር ተችሏል።</p>

<p>በአማራ ክልል በደቡብ ጎንደር ዞን ሊቦ ከምከሞና ፎገራ ወረዳዎች የእርብ እና ጉመራ ወንዞች ከመጠን በላይ ሞልተው በመፍሰሳቸው በአካባቢው የሚገኙ 13 ቀበሌዎች በጎርፍ ተጥለቅልቀዋል።</p>

<p>በዚህም የተነሳ 12 ሺ 769 ነዋሪዎች ከአካባቢያቸው ሲፈናቀሉ የአንድ ሰው ሕይወት አልፏል።</p>

<p>በአፋር ክልል ቡሬ ቡሬ ሙዳይቱ ወረዳ የአዋሽ ወንዝ ሙላት የሚያስከትለውን አደጋ በመሸሽ ከ10 ሺ የሚበልጡ ነዋሪዎችም ርቀው እንዲሰፍሩ ተደርገዋል።</p>

<p>በሌላ በኩል የአዋሽ ወንዝ ባስከተለው የጎርፍ አደጋ በአፍር ክልል አሚባራ ወረዳ ፤ ሀሉዳቢ ፤ አንገሊሌ እና ገልስ ቀበሌ የሚገኙ 4ሺ ነዋሪዎች ከመንደርቸው ተፈናቅለዋል።</p>

<p>በባሕር ዳር ዙሪያ ወረዳ ወደ ጣና የሚገባው የአባይ ወንዝ አቅጣጫውን ስቶ ባጥለቀለቃቸው ሦስት ቀበሌዎች 827 ነዋሪዎች የተፈናቀሉ ሲሆን በኦሮሚያ ዞን ደዋጨፋ ወረዳና ከሚሴ ከተማ አካባቢ በጣለው ከባድ ዝናብ 995 ግለሰቦች ሰብላቸው ሙሉ በሙሉ ወድሟል።</p>

<p>በሰሜን ጎንደር ደንቢያ ወረዳ ጣና ወይና ፤ ደብረሲናና አባ ሊባኖስ በተባሉ ቀበሌዎች የሚገኙ 320 ነዋሪዎች በውኃ በመከበባቸው ከመኖሪያ መንደራቸው ተፈናቅለዋል። በትግራይ የከፋ ጉዳይ ባያስከትልም ችግሩ ተከስቷል።</p>

<p>በሌላ በኩል ባሮ ፤ ጊቤ እና አኮቦ ከመጠን በላይ ሞልተው በመፍሰሳቸው በጋምቤላ ክልል ለጊዜው ቁጥራቸው ባልታወቁ ነዋሪዎች ላይ ጉዳት መድረሱን የክልሉ አደጋ መከላከልና ዝግጁነት ኤጀንሲ አስታውቋል።</p>

<p>ጠ/ሚ መለስ ዜናዊ በኦሞ ወንዝ ጉዳት የተጎዱትን በቶርታሲ እና ኮሮን ጉየት የሚገኙ ነዋሪዎችን አነጋግረው እርዳታ እንደሚደረግላቸው ቃል ገብተዋል። በተጨማሪም በምክትል ጠቅላይ ሚኒስትርና የግብርናና ገጠር ልምት ሚኒስትር አዲሱ ለገሰ የሚመራና የተለየ መንግስታዊ መ/ቤቶች አባል የሆኑበት ብሔራዊ ኮሚቴ ተቋቁሟል። ኮሚቴው የነፍስ አድን ተግባራትንና በዘላቂነት የማቋቋምን ተግባራት ያከናውናል ተብሏል።</p>

<p>በተያያዘ ዜና ኢትዮጵያ በተለይም የኦሞ ወንዝ ሙላት ያስከተለው አደጋ ተከትሎ በ10 ሺ የሚቆጠሩ ሰዎች ከተፈናቀሉ በኋላ ዓለም አቀፍ ሰብዓዊ እርዳታ መጠየቋን ኢሪን የዜና ወኪል ዘግቧል።</p>

<p>የኢትዮጵያ መንግሥት በተለይም ከኦሞ ወንዝ ሙላት ያስከተለው ጉዳት ለመታደግ እርዳታ የጠየቀው ችግሩን በራስ አቅም ለመመለስ ከአቅም በላይ በመሆኑ ነው ተብሏል።</p>

<p>ተቀማጭነታቸው በኢትዮጵያ የሆኑ ዓለም አቀፍ የእርዳታ ድርጅቶች ከጉዳቱ ጋር በተያያዘ የዕለት እርዳታ እየሰጡ መሆኑ ታውቋል።</p>

<p>በጥያቄው መሰረት ከኢትዮጵያ መከላከያ ሰራዊት ጋር ተባብሮ በአደጋ መከላከልና በመልሶ ግንባታ ሥራዎች የሚሳተፍ የአሜሪካ ወታደሮች ቡድን ወደ ድሬዳዋ ተንቀሳቅሷል። ከጅቡቲ የተንቀስቀሰው ይኸው ቡድን የባህር ኃይል አባላት የሆኑ 35 ወታደሮችን የካተተ ሲሆን ለአስቸኳይ ጊዜ እርዳታ የሚውሉና 6 ሺ ሰዎችን የሚያስጠልሉ 52 ድንኳኖችን መያዙ ታውቋል። የቡድኑ ወጪ በገንዘብ ሲተመን 900 ሺህ ዶላር ይሆናል ተብሏል። በተጨማሪም አንድ የሕክምና ቡድን በጎርፍ የተጠቁ ዜጎችን ለመርዳት እንደሚመጣ ተገልጿል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 14 ቀን 1998</a></p>

</body>
</html>	
