<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢጋድ በቀጣዩ ወር ወደ ሶማሊያ ጦር ሊያዘምት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢጋድ በቀጣዩ ወር ወደ ሶማሊያ ጦር ሊያዘምት ነው</h2>


<p>የምሥራቅ አፍሪካ በይነ መንግስታት (ኢጋድ) የሰላም አስከባሪ ኃይል በሚቀጥለው ወር ወደ ሶማሊያ እንደሚልኩ አስታወቁ</p>

<p>የኢጋድ አባል አገራት ኢትዮጵያ ፤ ጅቡቲ ፤ ኤርትራ ፤ ኬኒያ ፤ ሱዳን እና ኡጋንዳ ወታደሮቻቸውን ይልካሉ ተብሎ የሚጠበቅ ሲሆን ከነዚህ አገራት የሚውጣጣው ሰባ ሺ የጦር ኃይል በቅርቡ በሶማሊያ ድንበር አቅራቢያ ሰሜናዊ ኬኒያ እንደሚሰበሰብ አጃንስ ፍራንስ ፕሬስ ዘግቧል።</p>

<p>አባል አገራቱ የሞቃዲሾው የእስልምና ፍርድ ቤቶች ኅብረት በመላ ሶማሊያ እያካሄደ ያለውን መስፋፋት በመቃወም መቀመጫውን ባድው ያደርገውና ደካማውን የሶማሊያ ሽግግር መንግስት ለመርዳት ተስማምተዋል።</p>

<p>ሰባት አባላት ያሉት የኢጋድ የጦር ኃይል ከፍተኛ መኮንኖች ሰሞኑን በኬኒያ ናይሮቢ ባካሄዱት ስብሰባ ወደ ሰባት ሺ የሚጠጋ እና በስምንት ሻለቃ ጦር የተዋቀረ ኃይል ወደ ሶማሊያ በቀጣይ ወር እንደሚንቀሳቀስ የሰላም አስከባሪ ኃይሉ ዋና ኮማንደር ኮሎኔል ፒተር ማርዋ ለአጃንስ ፍራንስ ፕሬስ አረጋግጠዋል።</p>

<p>የጦር ኃይሉ በምሥራቃዊ ናይሮቢ 300 ኪሎ ሜትር በምትገኘው ጋርሳ በምትባል የሶማሊያ ድንበር ከተማ እንደሚሰባሰቡም ኮሌኔሉ ተናግረዋል።</p>

<p>ይኽን የኢጋድ አባል አገራት ውሳኔ የሞቃዲሾ ኃይሎች በማጣጣል የሶማሊያን ምድር የሚረግጡ የውጭ ኃይሎችን አጥብቀው እንደሚታገሉ እየገለፁ ነው።</p>

<p>የእስልምና ፍርድ ቤቶች ኅብረት መሪ ሼክ ሐሰን ዳሂር አዌይስ በአልቃይዳ የኔትወርክ መረብ እንደተናገሩት የኢጋድ ጦር በሶማሊያ ጉዳይ ጣልቃ መግባቱን እንደማይደግፉት ፤ ይኽንን ኃይል ለመመከትም ተዘጋጅተዋል።</p>

<p>በተያያዘም የሞቃዲሾ ኃይሎች በተለይ ኬንያ በኢጋድ አማካይነት ወደ ሶማሊያ ጦር ለመላክ መወሰኗ በእጅጉ አስቆጥቷቸዋል።</p>

<p>የኅብረቱ መሪ ሸበሌ የተባልው ለሶማሊያ ዜና ወኪል እንደተናገሩት ኬንያ በሽግግር መንግስቱ እና በኅብረቱ መካከል ያለውን ልዩነት ለማጥበብ በአንድ በኩል በአደራዳሪነት እየቀረበች በሌላ በኩል ሽግግር መንግስቱን በመደገፍ ጦር ለመላክ መወሰኗ እንዳበሳጫቸው ተናግረዋል።</p>

<p>በዓረብ ሊግ አደራዳሪነት የሶማሊያ የሽግግር መንግስት እና የሞቃዲሾ ኃይሎች በሱዳን ካርቱም ለማካሄድ ያቀዱት ውይይት በኅብረቱ ጥያቄ እንዲዘገይ መደረጉም ታውቋል።</p>

<p>የኢጋድ አባል አገራት ወደሱማሊያ የጦር ኃይል ለመላክ የወሰኑት ከሁለት ዓመት በፊት ቢሆንም ጉዳዩ እየተንከባለለ መጥቶ ሞቃዲሾ በአክራሪ ኃይሎች ከተያዘ በኋላ ጉዳዩ እንደገና ተነስቶ ውሳኔ ማግኘቱ የሚታወስ ነው።</p>

<p>የኬኒያ ፖሊስ እንደገለፁው ሕጋዊ ፓስፖርት የሌላቸው 34 ሶማሊያዊያን በኬኒያ ድንበር ሊቦያ በሚባል ከተማ መያዙን ገልጿል።</p>

<p>የኬንያ ፖሊስ አያይዞም በሕገወጥ መንገድ ድንበር አቋርጠው የሚገቡ ሶማሊያዊያን ላይ እርምጃ የመውሰድ ተግባሩን አጠናክሮ እንደሚቀጥል አስታውቋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 14 ቀን 1998</a></p>

</body>
</html>	
