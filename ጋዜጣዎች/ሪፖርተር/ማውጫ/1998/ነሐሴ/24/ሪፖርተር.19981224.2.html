<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ለቤንዚን ግዢ የሚደረግ ድጎማ ሙሉ በሙሉ ቀረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለቤንዚን ግዢ የሚደርግ ድጎማ ሙሉ በሙሉ ቀረ</h2>


<p>መንግሥት በብዛት የአዲስ አበባ ታክሲዎች የሚጠቀሙበትን ቤንዚን የንዳጅ ምርት ከድጎማ ውጭ በማድረግ በአለም አቀፍ ዋጋ መሠረት እንዲሸጥ አደረገ።</p>

<p>በንግድና ኢንዱስትሪ ሚኒስቴር የንግድ ዘርፍ ሚኒስትር ዴኤታ አቶ አህመድ ቱሣ ሰኞ እለት በሰጡት መግለጫ መንግሥት ለቤንዚን ያደርግ የነበረውን ድጎማ ሙሉ በሙሉ በማቆም ወደ ህብርተሰቡ ማስተላለፉን ገልፀዋል። በዚህም መሰረት የአንድ ሊትር የቤንዚን ዋጋ 8 ብር ከ17 ሣንቲም ሆኖ እንዲሸጥ መወሰኑን አስረድተዋል።</p>

<p>የኢትዮጵያ መንግሥት ወደ አገር ከሚያስገባቸው የተለያዩ የነዳጅ አይነቶች ውስጥ ቤንዚን በጣም የተወሰነውን ቦታ የሚይዝ ሲሆን 65 በመቶ የሚሆነውም ስረጭት ከአዲስ አበባ ውጭ አይሄድም ብለዋል። ከንዚህም ተጠቃሚዎች ውስጥ አብዛኞቹ ታክሲዎች ፤ የቤት አውቶሞቢሎች መሆናቸውን ተናግረዋል።</p>

<p>መንግሥት ይህንን ድጎማ ለማንሳት የተገደደው የነዳጅ ምርቶችን ለማረጋጋት የተቋቋመው ፈንድ ያለውን ገንዘብ እያሟጠጠ በመሄዱ ነው ብለዋል።</p>

<p>ይኸው የንዳጅ ዋጋ ማረጋጊያ ፍንድ ከተቋቋመበት ከ1991 ዓ.ም ጀምሮ እስከዚህ ዓመት መጨረሻ ድረስ ለነዳጅ ድጎማ 2.2 ቢሊዮን ዶላር ማውጣቱን ተናግረዋል።</p>

<p>ይህ ለድጎማ የሚወጣው ገንዘብ በልማት ላይ ውሎ ቢሆን ኖሮ ከፍተኛ የኢኮኖሚ አስተዋፆ ያመጣ ነበር ሲሉ መንግሥት ነዳጅን ለመደጎም የሚያወጣው ገንዘብ አገሪቱን እየጎዳት መሆኑን አስረድተዋል።</p>

<p>ከሦስት ወር በፊት የተደረገው የዋጋ ማሻሻያ የአውሮፕላን ነዳጅን ፤ ለኢንዱስትሪዎች አገልግሎት ላይ የሚውሉትን ከባድና ቀላል ጥቁር ናፍጣዎች ከድጎማ ማውጣቱ ይታወሳል።</p>

<p>በዚህ መሠርት መንግሥት በአሁኑ ወቅት እየደጎመ ያለው የነጭ ናፍጣና የኬሮሲን ምርቶችን ነው።</p>

<p>እንደ ሚኒስትር ዴኤታው አቶ አህመድ ገልፃ መንግሥት ወደ አግር ከሚያስገባው 1.8 ቢሊዮን ሜትሪክ ቶን ነዳጅ ውስጥ 52 በመቶው ነጭ ናፍጣ ሲሆን እስከ 20 በመቶ የሚደርሰው ደግሞ ለቤት ውስጥ ምግብ ማብሰያነት ሕብረተሰቡ የሚጠቀመው ኬሮሲን ነው።</p>

<p>እነዚህ ምርቶች በቁጥር በአለም ገበያ ዋጋው መሠረት ለሕብረተሰቡ እንዲተላለፍ ማድረግ የዋጋ ንረትን ከማምጣቱ በላይ ህብረተሰቡን በቀጥታ ይጎዳል ብለዋል።</p>

<p>በመሆኑም መንግሥት በነጭ ናፍጣ በአንድ ሊትር ላይ አንድ ብር በመደጎም ሕብረተሰቡ ደግሞ 66 ሣንቲም እንዲሸከም አድርጓል። በኬሮሲን ላይ መንግሥት የአንድ ብር ከ58 ሣንቲም ድጎማ ዲያደርግ ሕብረተሰቡ ደግሞ 67 ሣንቲም እንዲሸከም ተደርጓል ሲሉ ገልፀዋል።</p>

<p>በዚህም መሰረት መንግሥት ለሦስት ወራት ከ347 ሚሊዮን ብር በላይ ድጎማ ያደርጋል ሲሉ አስረድተዋል።</p>

<p>በጭማሪው ምክንያት የትራንስፖርት ታሪፍ ለሦስት ወራት የተስተካከለ ሲሆን አገር አቋራጭ የሕዝብ ማመላለሻ ተሽከርካሪዎች በ100 ኪሎ ሜትር አስፋልት ከሆነ የአንድ ብር ከ25 ሣንቲም ጭማሪ አድርጓል።</p>

<p>ነዳጅ አመላላሽ ቦቴዎችንም የታሪፍ ማሻሻያ እንደሚመለከታቸው በሚኒስትር ዴኤታው ቢገለፁም የትራንስፖርት ወጪያቸውን የሚሸፍን መሆኑን ከመናገር ውጭ እንደሌሎቹ የትራንስፖርት ዘርፎች በኪሎ ሚትር ምን ያህል እንደጨመረ አልተናገሩም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 24 ቀን 1998</a></p>

</body>
</html>	
