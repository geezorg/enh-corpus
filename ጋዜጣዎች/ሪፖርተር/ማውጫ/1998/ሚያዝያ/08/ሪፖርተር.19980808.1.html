<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአለማያ ፤ ይርጋጨፌ ፤ ፍስሃ ገነትና ጨለለቅቱ በተፈጠረ ረብሻ ጉዳት ደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአለማያ ፤ ይርጋጨፌ ፤ ፍስሃ ገነትና ጨለለቅቱ በተፈጠረ ረብሻ ጉዳት ደረሰ</h2>


<p>በአለማያ ዩኒቨርስቲ እና በደቡብ ክልል በይርጋ ጨፌ ፤ ፍስሃገነት እና ጨለለቅቱ ስሞኑን በተፈጠረ ረብሻ በሰውና በንብረት ላይ ጉዳት ደረሰ።</p>

<p>በአለማያ ዩኒቨርስቲ ድሬዳዋ ካምፓስ ላይ አንዲት ተማሪ በመደፈሯ አለማይ ባቴ ውስጥ የሚገኙ ተማሪዎች ድርጊቱን ከዘር ጋር በማያያዝ ማክሰኞ ሚያዚያ 3 ቀን 1998 ዓ.ም ከጠዋቱ 5 ሰዓት ላይ በቀሰቀሱት ረብሻ አንዳንድ ተማሪዎች በድንጋይ የተፈነከቱ ሲሆን በመስታወቶች ላይ ጉዳት ደርሷል።</p>

<p>የዓይን እማኞች ለሪፖርተር ጋዜጣ እንደገለፁት ተማሪዎቹ ተማሪዋ መደፈር አይገባትም በሚል ድርጊቱን ከዘር ጋር አያይዘው ድንጋይ ውርወራውን ከካፍቴሪያው መግቢያ የጀመሩ ሲሆን ከማክሰኞ ሚያዚያ 3 ቀን እስከ ሐሙስ ሚያዚያ 5 ቀን ድረስ ሳይበርድ መቆየቱ ታውቋል።</p>

<p>ረብሻው ከተነሳ በኋላ የፌደራል ፖሊስ ወደ ጊቢው ሲገባ ለምን ገባ በሚል መቀጠሉን ምንጮች ጠቅሰው በዚህ ምክንያት የትምህርት ሂደቱ ተቋርጦ አርብ ሚያዝያ 6 ቀን በከፊል መቀጠሉን ተናግረዋል።</p>

<p>ረብሻው ከተነሳበት ቀን አንስቶ እስከቆመበት ድረስ የተጎዱ ተማሪዎች ሐረር ወደሚገኘው ሕይወት ፋና ሆስፒታል መወሰዳቸውን ለማወቅ ችለናል።</p>

<p>የሕይወት ፋና ሆስፒታል ምንጮች እንደገለፁት በረብሻው ከ11 በላይ ተማሪዎች ወደ ሆስፒታል የተወሰዱ ሲሆን አራቱ ተኝተው እንዲታከሙ ከሰባት በላይ የሚሆኑት ደግሞ ቀላል ህክምና ተደርጎላቸው እንዲመለሱ ተደርጓል።</p>

<p>በተመሳሳይ ሐረር ከተማ በሚገኘው የአለማያ ዩኒቨርስቲ ረብሻ ተንስቶ የነበረ ሲሆን የፌደራል ፖሊስ ወደ ጊቢው ገብቶ እንዳበረደው ምንጮች ጠቁመዋል።</p>

<p>በተያያዘ በደቡብ ክልል በይርጋጨፌ ፤ በፍስሃገነት እና በጨለለቅቱ ከዘር ጋር በተያያዘ ስሞኑን ብጥብጥ ተነስቶ እንደነበር ምንጮች ጠቁመዋል።</p>

<p>በይርጋጨፌ ረቡዕ ሚያዝያ 4 ቀን በተፈጠረው ረብሻ (ለግዜው ቁጥራቸው ያልታወቁ) ግለሰቦች መጎዳታቸውን ሱቆች መሰበራቸውን መኖሪያ ቤቶች ላይ ድንጋይ መወርወሩን ለማወቅ ተችሏል።</p>

<p>ብጥብጡን የከተማው ፖሊስ ለማብረድ ባለመቻሉ ፌደራል ፖሊስ ገብቶ ያበረደው ሲሆን ከአንድ ቀን በኋላ በይርጋጨፌ አካባቢ በሚገኙት በፍስሃገነትና ጨለለቅቱ ረብሻው ተዛምቶ መዋሉን የዓይን እማኞች አረጋግጠዋል።</p>

<p class="align-center"><a href="/ጋዜጣዎች/ሪፖርተር/ማውጫ/1998/ሚያዝያ/08/ሪፖርተር.19980808.1.html">ከሪፖርተር ሚያዝያ 8 ቀን 1998</a></p>

</body>
</html>	

