<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የካሉብ ጋዝን ለማላማት ፍላጎች ካሳዩ ኩባንያዎች ሰባቱ ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የካሉብ ጋዝን ለማላማት ፍላጎች ካሳዩ ኩባንያዎች ሰባቱ ተመረጡ</h2>


<p>የካሉብ እና ሂላላ የሊዝ መሬቶችን ለማልማት ፍላጎች ካሳዩ 19 የውጭና የሀገር ውስጥ ኩባንያዎች መካከል ወደፊት በሚወጣ ጨረታ ለመሳተፍ ብቃት አላቸው የተባሉ ሰባት ኩባንያዎች ሰሞኑን ተመረጡ።</p>

<p>በሱማሌ ብሔራዊ ክልል በኦጋዴን ቤዚን ካሉብ እና ሂላላ በተባሉ ቦታዎች የሚገኘውን የተፈጥሮ ጋዝ ጥቅም ላይ ለማዋል ፍላጎች ያላቸው ኩባንያዎች ማመልከቻ እንዲያቀርቡ የመዐድን እና ኢነርጂ ሚኒስቴር በቅርቡ ጥሪ አስተላልፏል። በዚህም መሰረት 19 ኩባንያዎች በጨረታው መሳተፍ እንደሚፈልጉ የሚገልጽ ደብዳቤ ለሚኒስቴር መስሪያ ቤቱ አቅርበዋል። በመዐድና እና ኢነርጂ ሚኒስትር አቶ አለማየሁ ተገኑ የሚመራ አንድ ኮሚቴ ለሁለት ሳምንት ያህል የኩባንያዎቹን ፕሮፋይል ፤ የቴክኒክ እና ፋይናንሽያል አቅም ከመረመረ በኋላ ከ19 ኩባንያዎች መካከል ሰባቱን በጨረታው ለማሳተፍ ብቃት ያላቸው ናቸው ሲል ወስኗል።</p>

<p>የሚኒስቴር መስሪያ ቤቱ የሚያወጣው ዓለም አቀፍ ጨረታ መዝጊያ ሰኔ 3 ቀን 1998 ዓ.ም ሲሆን አሸናፊው ኩባንያ በዚሁ ወር ተለይቶ ፕሮጀክቱ እንደሚሰጠው ታውቋል። ለጨረታው የተመረጡት ሰባት ኩባንያዎች ዝርዝር የታወቀ ቢሆንም የሚንስቴር መስሪያ ቤቱ በሚሰጥር እንዲያዝለት ስለጠየቀ ስማቸውን ከመጥቀስ ተቆጥበናል። ሁለት መቶ ሰማንያ አምስት ስኩዌር ኩሎሜትር ስፋት ያላቸው የካሉብ እና ሂላላ የጋዝ መሬቶች ያላቸው የተፈጥሮ ጋዝ ክምችት አራት ትሪሊዮን ኪዩቢክ ጫማ እንደሆነ ይገመታል። ከጋዝ ክምችቱ ቡታጋዝ ፤ ቤንዝን ፤ ናፍጣ ፤ ላምባ ፤ የጀት ነዳጅ ፤ ነጭ ጋዝ እና ዩሪያ ማዳበሪያ ማምረት እንደሚቻል በጥናት ተረጋግጧል። በተጨማሪም የተፈጥሮ ጋዙ እምቅ ሃይል በመጠቀም 600 ሜጋ ዋት የኤሌክትሪክ ሃይል ማመንጨት ይቻላል።</p>

<p class="align-center"><a href="/ጋዜጣዎች/ሪፖርተር/ማውጫ/1998/ሚያዝያ/08/ሪፖርተር.19980808.4.html">ከሪፖርተር ሚያዝያ 8 ቀን 1998</a></p>

</body>
</html>	

