<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቅንጅት ስም የተመረጡ አባላት በኮሚቴ አመራር ጉዳይ አልተስማሙም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቅንጅት ስም የተመረጡ አባላት በኮሚቴ አመራር ጉዳይ አልተስማሙም</h2>


<p>በቅንጅት ስም የተመረጡ የአዲስ አበባ እና የፓርላማ አባላት አዲስ ፓርቲ ለማቋቋም የሚያደርጉትን ጥረት የሚያስተባብሩ ኮሚቴዎችን በድጋሚ ቢመርጡም ምርጫ ቦርድ ሳይቀበለው ቀረ።</p>

<p>አቶ መኮንን ወንድሙ በምርጫ ቦርድ የፖለቲካ ፓርቲዎች ምዝገባ ጽ/ቤት ተ/ሬጅስትራር ስለ ጉዳዩ ተጠይቀው በሰጡት ማላሽ "መጋቢት 8 ቀን 1998 ዓ.ም ቀደም ሲል ሦስትን ፓርቲዎች ለማዋሃድ የቀረበው ስነድ ተቀባይነት በማጣቱ አዲስ ፓርቲ ለመመሥረት በእነ አቶ አየለ ጫሚሶ የሚመራ ጊዜያዊ ኮሚተ መቋቋሙን በፒቲሽን ገልጾልናል። በተጨማሪም የፓርቲ መሥራች አባላት ፊርማ የሚያሰባሰቡ ከየክልሉ እነ እገሌ ናቸው ተብሎ የ42 ሰዎች ስም ዝርዝር ቀርቦን የድጋፍ ደብዳቤ ጽፈናል። ይህ ሁሉ ከተከናወነ በኋላ የፓርቲ መመሥረቻ ሰነድ በሚቀርብበት ሰዓት እንደገና ፓርቲውን ለመመሥረት አቅደናልና እነ አቶ ተመስገን ዘውዴ ሰብሳቢ አቶ አየለ ጫሚሶ ምክትል ሰብሳቢ ፤ አቶ መሐመድ አሊ ጸሐፊ ተብሎ በትላንትናው ዕለት ሌላ ደብዳቤ ይዘውልን መጡ። ቦርዱ በዚህን ጊዜ ይኻ ቀደም ተብሎ እነ አቶ አየለ ጫሚሶ በፒቲሽን ጠይቀው ተፈቅዶላቸው መሥራች አባላት ወደማፈላለግ ሥራ ገብተዋል። ችግር ካለ እዚያው ተነጋግራችሁ ፍቱት እንጂ አንድን ፓርቲ ለመመሥረት ሁለት ውክልና አይሰጥም በሚል ሳንቀበለው ቀርተናል" ሲሉ አስረድተዋል።</p>

<p>አቶ መኮንን አያይዘውም "ምርጫ ቦርድ የፖለቲካ ፓርቲ አደራጅ አይደለም። የቦርዱ ሠራተኞች ቅዳሜና ዕሁድ ጭምር ገብተው ፤ የስብሰባ አዳራሽ ተፈቅዶ የሚሰሩት ያለውን አጠቃላይ ችግር በመገንዘብ ፓርቲውን መሥርተው አስተዳደሩን እንዲረከቡ እንርዳቸው በሚል ቅን አስተሳሰብ በመነሳሳት ነው" ብለዋል።</p>

<p>ቀደም ሲል የአዲስ አበባ ተመራጮች ጊዜያዊ አስተባበሪ ኮሚቴ እነ አቶ አየለ ጫሚሶን በስብሳቢነት ይዞ ሲሰር የቆየ ቢሆንም ፓርላማ የገቡ የቅንጅት ተመርጮችን ባካተተ መልኩ ለመንቀሳቀስ ሲሞክር ጥያቄ የነበረው የኮሚቴ አመራሩን ማን ይያዘው የሚለው እንደነበር ምንጮቻችን ጨምረው ገልጸዋል።</p>

<p>አንዳን ተመራጮች ለሪፖርተር ጋዜጣ እንደተናገሩት መጋቢት 27 ቀን 1998 ዓ.ም በተካሄደው በቅንጅት ስም የተመረጡ የአዲስ አበባ እና የፓርላማ አባላት ስብሰባ ላይ ጉዳዩ ተነስቶ እልባት ያገኘ ነው ብለዋል።</p>

<p>በጉዳዩ ላይ አቶ ተመስገን ዘውዴ በቅንጅት ስም የተመረጡ የፓርላማ አባላት ተጠሪን ለምነጋረር ሞክረን መልስ ለመስጠት ፈቃደኛ ሳይሆኑ ቀርተዋል። አቶ አየለ ጫሚሶን የአዲስ አበባ ተመራጮች አስተባባሪ ኮሚቴ በስልክ ለማግኘት ሳንችል ቀርተናል።</p>

<p>በተያያዘ ዜና በቅንጅት ስም የተመረጡ የፓርላም እና የአዲስ አበባ አባላት ባለፈው ዕሁድ በምርጫ ቦርድ ጽ/ቤት ባካሄዱት ስብሰባ በአብላጫ ድምፅ አዲሱ የቅንጅት ለአንድነትና ለዴሞክራሲ ፓርቲ እንዲመሠረት መስማማታቸውን አስተባባሪ ኮሚቴው ያወጣው መግለጫ ይጠቁማል።</p>

<p>በስብሰባው ላይ 90 ያህል የፓርላማና የአዲስ አበባ ተመራጮች የተገኙ ሲሆን በ78 ድጋፍ ፤ 12 በተቃውሞ ፓርቲው እንዲመሰረት ተወስኗል።</p>

<p>በሌላ በኩል ምርጫ ቦርድ የአዲስ አበባ አስተዳደረን ለመረከብ የተመዘገቡ አባላት ቁጥር እስከ ትናንት 11፡00 ሰዓት ድረስ 63 ብቻ መሆኑን ቦርዱ አረጋግጧል። ጠ/ሚኒስትር መለስ ዜናዊ ለፓርላም አቅርበው ባስፀደቁት ጊዜ ገደብ መሰረት አባላቱ የሚቀራቸው ቀሪ ጊዜ ስድስት ቀናት ብቻ ነው።</p>


<p class="align-center"><a href="/ጋዜጣዎች/ሪፖርተር/ማውጫ/1998/ሚያዝያ/04/ሪፖርተር.1.19980804.html">ከሪፖርተር ሚያዝያ 4 ቀን 1998</a></p>

</body>
</html>	

