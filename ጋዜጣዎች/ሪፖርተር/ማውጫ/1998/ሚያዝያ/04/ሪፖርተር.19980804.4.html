<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወጋገን ባንክ 6 ሚሊዮን 645 ሺ ዶላር ለአሜሪካ ኩባንያ እንዳይከፍል ታገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወጋገን ባንክ 6 ሚሊዮን 645 ሺ ዶላር ለአሜሪካ ኩባንያ እንዳይከፍል ታገደ</h2>


<p>የፌደራል የሥነ ምግባርና ፀረ ሙስና ኮሚሽን የኢይዮጵያ ልማት ባንክ የቀድሞ ዋና ሥራ አስኪይጅ እና የወጋገን ባንክ ሥራ አስኪያጅን በሙስና ጠርጥሮ በቁጥጥር ስር ካደረገ በኋላ ለጥርጣሬ መነሻ የሆነውን 6 ሚሉዮን 645 ሺ የአሜሪካን ዶላር ወጋገን ባንክ ለአልሚው የአሜሪካ ኮርፓሬሽን እንዳይከፈል አገደ። ልማት ባንክም ለስታንድባይ ኤልሲ በገባው የክሬዲት ጋራቲ ቦንድ መሠረት ለወጋገን ባንክ ክፍያ እንዳይፈጽም ታዟል።</p>

<p>የፌደራል ከፍተኛ ፍርድ ቤት 1ኛ ወንጀል ችሎት ትናንት ሚያዚያ 3 ቀን 1998 ዓ.ም በዋለው ችሎት ከፌደራል የስነምግባርና ፀረ ሙስና ኮሚሽን በሁለት የባንክ ሥራ አስክያጆች ላይ የቀረበውን የምርመራ መዝገብ እና የእግድ አቤቱታ ተመልከቶ ትዕዛዝ ሰጥቷል።</p>

<p>የኮኒሽኑ የምርመራ መዝገብ እንደሚያስረዳው መጋቢት 22 ቀን 1997 ዓ.ም በተፈረመ የብድር ውል ስምምነት መሠረት ባንኩ ለአዲስ ኢንዱስትሪ ሊሚትድ (አ.ማ) ለተባል ካምፓኒ 86 ሚሉዮን 790 ሺ ብር የፕሮጀክት ብድር ፈቅዶ እንደነበርና አሁን የሥራ አመራሩን በተረከበው የባንኩ አዲስ የሥራ ኃላፊዎች የብድሩ ሁኔታ እንደገና ሲገመገም በባንኩ በኩል መሠረታዊ ችግሮች እንደተገኙበት በመጠቆሙ ኮሚሽኑ ሁለቱን የሥራ ኃላፊዎች በቁጥጥር ስር በማድረግ ምርመራ እያካሄደ መሆኑን ገልጿል።</p>

<p>ኮሚሽኑ በባንኩ የብድር አሰጣጥ ፖሊሲ መሠረት ቢያንስ ሦስት ፕሮፎርማ ኢንቮይስ ከተበዳሪው በኩል ከዕቃ አቅራቢዎቹ ተሰብስቦ መቅረብ ሲገባው በአንድ ፕሮፎርማ ኢንቮይስ ብቻ ግልፅ የዓለም አቀፍ ጨረታ ሳይከናወን ጥናቱ መካሄዱንና በቀድሞ ማኔጅመንት ብድሩ መፈቀዱ እንዲሁም ልማት ባንክ ከመመሪያ ውጪ ወጋገን ባንክን የ6 ሚሊዮን 645 ሺ አሜሪካን ዶላር ዋስትና ለዕቃ አቅራቢው ድርጅት አሜሪካ አገር ለሚገኘው አልሚ ኮርፖሬሽን እንዲሰጠው መጠየቁ አግባብ አለመሆኑን ጠቅሷል።</p>

<p>በተጨማሪ ሁለቱ ባንኮች እስታንድ ባይ ኤልሲ/የ6 ሚሊዮን 645 ሺ አሜሪካ ዶላር/ ለመክፈት በመስማማታችው ልማት ባንክ ግዴታ ውስጥ እንዲገባ መደረጉና ወጋገን ባንክም ዓለም አቀፍ ግዴታ ውስጥ ክፍያውን ለምፈጸም ሆን ተብሎ እንዲገባ መደረጉ እንዲሁም ከባንኩ የብድር መመሪያ እውቅና ውጪ ባንኩ አገልግሎት መስጠቱ በምርመራ መዝገቡ ተጠቅሷል።</p>

<p>የተበዳሪው ድርጅት ባለንብረቶች ማንነታቸው በግልፅ ከእነአድራሻቸውና ዜግነታቸው ተጠንቶ በባንኩ በኩል ያለመታወቁ ፤ መሳሪያ አቅራቢ ነው የተባለውና አሜሪካ አገር የሚገኘው አልሚ ኮርፖሬሽን ማንነትና ባለንብረቶቹ ያለመታወቁ ፤ የሰጠው የዋጋ ማቅረቢያ ምን ያህል ተቀባይነት እንዳለው ያለመረጋገጡና በባንኩ የመካኒካል ምህንድስና ባለሙያ ሲታይ የተጋነነ ሆኖ መገኘቱ ተጠቅሷል።</p>

<p>ወጋገን ባንክ ቀደም ብሎ በፈረመው የክሬዲት ጋራንት ስምምነት መሠረት በልማት ባንክ በኩል ኤልሲው ሳይከፈት የመክፈያ ጊዜው የደረሰበት በመሆኑ ይህ ክፍያ ቢፈጸም ልማት ባንክን አደጋ ላይ የሚጥለው ሲሆን የሀገሪቱንም ውሱን የውጭ ምንዛሪ ሊጎዳ የሚችል ድርጊት ሆኖ በመገኘቱ ከልማት ባንክ የቀረበለትን የክስ አቤቱታ መነሻነት በመያዝ የጀመረው የምርመራ ሥራ መሆኑን ኮሚሽኑ ጠቅሷል።</p>

<p>ፍ/ቤቱ በኮሚሽኑ ጥያቄ መሠረት ወጋገን ባንክ እንዲከፈት የተደረገው 6 ሚሊዮን 645 ሺ የአሜሪካን ዶላር ስታንድ ባይ ኤልሲ በዕቃ አቅራቢው ለአልሚ ኮርፖሬሽን እንዳይከፍል አግዷል።</p>

<p>እንዲሁም የኢትዮጵያ ልማት ባንክ ለስታንድ ባይ ኤልሲው በገባው የክሬዲት ጋራንቲ ቦንድ መሠረት ለወጋገን ባንክ ክፍያ እንዳይፈጽም ታዟል።</p>

<p>በአንደኛ ተጠርጣሪነት የቀረቡ አቶ ሞገስ ጨምር ምንም የተጻፈ መመሪያ ጥሰት እንደሌለ ፤ ጨረታን በተመለከተ በባንኮች እንደተጠቀሰው አይነት አሠራር እንደሌለ ፤ ብድሩ በተፈቀደበት ጊዜ ኢንቮይስ ይቅረብ የሚልበት አሠራር ቀርቶ እንደነበርና ብሔራዊ ባንክ ሌሎች ባንኮችን ስታንድ ባይ ኤልሲ መክፈት አይችሉም የሚል መመሪያ እንደሌለው በመግለፅ ተከራክረዋል። አያይዘውም ስታንድ ባይ ኤልሲው ወጋገን ባንክ ሊከፍት የቻለው ልማት ባንክ በቂ የውጭ ምንዛሪ ሰላነበረው ወጋገን ባንክ በዘጠኛ ወር ማሽኑ ተመርቆ ወደ አገር ውስጥ ሲገባ ልማት ባንክ መደበኛ ኤልሲ ከፍቶ ገንዘቡ ሊከፍል ነበር። የህ ደግሞ ትክክልኛ አሠራር ነው ስታንድ ባይ ኤልሲ ቢሆንም በመጫኛ ስነድ ካልቀረበ አይከፈልም። ምንም ጉዳት የሚያደርስ ሥራ አልተሰራም ሲሉ ለፍርድ ቤቱ አስረድተዋል።</p>

<p>በሁለተኛ ተጠርጣሪ የሆኑት የወጋገን ባንክ ሥራ አስኪያጅ አቶ ኪዳኔ ኒቆዲሞስ በበኩላቸው ስታንድ ባይ ኤልሲ መክፈት አይቻልም የሚል የብሔራዊ ባንክ መመሪያ ስለመኖሩ እንደማያውቁና የሠሩት ስህተት እንደሌለ በመግለፅ ሁለቱም ለፍ/ቤቱ የዋስትና ጥያቄ አቅርበዋል።</p>

<p>ፍርድ ቤቱም በመርማሪው በኩል ለጥርጣሬ የሚያበቃ ምክንያቶች በመኖራቸው የዋስትና ጥያቄውን ባለመቀበል የ14 ቀናት የጊዜ ቀጠሮ በመፍቀድ ተለዋጭ ቀጠሮ ሰጥቷል።</p>


<p class="align-center"><a href="/ጋዜጣዎች/ሪፖርተር/ማውጫ/1998/ሚያዝያ/04/ሪፖርተር.4.19980804.html">ከሪፖርተር ሚያዝያ 4 ቀን 1998</a></p>

</body>
</html>	

