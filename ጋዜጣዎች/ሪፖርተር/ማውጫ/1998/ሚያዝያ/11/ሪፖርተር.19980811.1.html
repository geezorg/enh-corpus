<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ ርክክብ ጉዳይ ፓርላማው የሰጠው ቀነ ገደብ አበቃ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ ርክክብ ጉዳይ ፓርላማው የሰጠው ቀነ ገደብ አበቃ</h2>


<p>በቅንጅት ስም የተመረጡ የአዲስ አበባ ከተማ አስተዳደር ተመራጮች አስተዳደሩን እንዲረከቡ በጠቅላይ ሚንስትር መለስ ዜናዊ አቅራቢነት እና በፓርላማ በፀደቀው ተጨማሪ የ21 ቀናት የምዝገባ ጊዜ ውስጥ ኮረም ሳይሞሉ ቀሩ። ቀነ ገደቡ ትላንት ተጠናቋል።</p>

<p>አስተባባሪ ኮሚቴው የተጨማሪ የአንድ ሳምንት ጊዜ እንዲሰጠው ጠቅላይ ሚኒስትሩን በትላንትናው እለት በደብዳቤ ጠይቋል።</p>

<p>የቅንጅት ለአንድነትና ለዴሞክራሲ ፓርቲ አደራጅ ኮሚቴ ምክትል ሰብሳቢ አቶ አየለ ጫሚሶ ለሪፓርተር ጋዜጣ እንደገለፁት የአዲስ አበባ አስተዳደርን ለመረከብ በፊርማቸው ፈቃደኝነታቸውን የገለጹ ተመራጮች ቁጥር በትላንትናው ዕለት 67 መድረሱን ጠቁመው ሆኖም ለተለያዩ ጉዳዮች ወደ ክልል የሄዱ እና በተለያዩ ምክንያቶች ሥጋት አድሮባቸው ላልተመዘገቡ ተመራጮች ተጨማሪ እድል መስጠት እንዳለበት በኮሚቴው በመታመኑ ተጨማሪ የአንድ ስምንት የምዝገባ ጊዜ እንዲሰጣቸው በትላንትናው እለት ጠቅላይ ሚኒስትሩን በደብዳቤ መጠየቃቸውን ገልፀዋል።</p>

<p>አስተዳደሩን ለመረከብ ፍላጎት ካሳዩት መካከል ሶስት ተመራጮች ፊርማቸው እንዲሰረዝ ለምርጫ ቦርድ ጥያቄ ማቅረባቸውን በተመለከተ አቶ አየለ ተጠይቀው የሚያውቁት ነገር እንደሌለ ተናግረዋል።</p>

<p>አስተዳደሩን ለመረከብ ከ138 ተመራጮች ቢያንስ 70 ያህሉ ፈቃደኝነታቸውን መግለፅ እንዳለባቸው ይታወቃል። የአዲስ አበባ ከተማን የአስተዳደር ክፍተት ለመፍታት ጠቅላይ ሚኒስትር መለስ ዜናዊ መጋቢት 19 ቀን 1998 ዓ.ም ለሕዝብ ተወካዮች ምክር ቤት ባቀረቡት ፓርላማው ተወያይቶ ባፀደቀው መሰረት በቅንጅት ስም የተመረጡ የአዲስ አበባ አስተዳደር ተመራጮች እስከ ሚያዝያ 10 ቀን 1998 ተጨማሪ የምዝገባ ጊዜ እንዲሰጣቸው ተወስኗል። በዚህ ጊዜ ገደብ ውስጥ በቂ ድምፅ ካገኙ የከተማውን የክፍለ ከተሞችን እና የቀበሌዎችን አስተዳደር እንዲረከቡ ፤ ይኽ ካልተሳካ እስካአሁን በሥራ ላይ የሚገኘው ጊዜያዊ አስተዳደር ከሥራ እንዲሰናበት ሆኖ ከሙያተኞች የተውጣጣና ለአንድ ዓመት የሚያገለግል የሽግግር አስተዳደር እንዲመሰረትና ከዓመት በኋላ አዲስ ምርጫ ተካሂዶ ለአሸናፊው ፓርቲ ርክክብ እንዲፈፀም የሚለው መፅደቁ ይታወቃል።</p>

<p class="align-center"><a href="/ጋዜጣዎች/ሪፖርተር/ማውጫ/1998/ሚያዝያ/11/ሪፖርተር.19980811.1.html">ከሪፖርተር ሚያዝያ 11 ቀን 1998</a></p>

</body>
</html>	

