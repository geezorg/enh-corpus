<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title> ለአዲስ አበባ አስተዳደር ተመራጮች ተጨማሪ ጊዜ ይስጥ ፤ ካልተሳካ ለአንድ አመት የሽግግር አስተዳደር ይመስረት </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ለአዲስ አበባ አስተዳደር ተመራጮች ተጨማሪ ጊዜ ይስጥ ፤ ካልተሳካ ለአንድ አመት የሽግግር አስተዳደር ይመስረት </h2>


<p> ጠ/ሚ መለስ ዜናዊ ለሕዝብ ተወካዮች ም/ቤት በትላንትናው ዕለት ባቀረቡት የአዲስ አበባ አስተዳደር ጉዳይ የመጨረሻ እልባት ለመስጠት ለተመራጮች ተጨማሪ የ21 ቀናት ጊዜ እንዲሰጥ ፤ በዚህ ጊዜ ውስጥ መረከብ ካልቻሉ ለአንድ ዓመት የሽግግር አስተዳደር እንዲመሠረትና በኋላ አዲስ ምርጫ እንዲካሄድ ያቀረቡት ሃሳብ ም/ቤቱ ተወያይቶ አፀደቀ። አንዳንድ የተቀዋሚ ፓርቲ የም/ቤት አባላት ለችግሩ ዘላቂ መፍትሄ ለመስጠት ሕዝቡ በመረጠው አካል መተዳደር እንዳለበት ፤ ለመግባት ፍላጎት ያሳዩ ተመራጮ ድምፅ እንዲከበር አሳስበዋል። </p>

<p> ጠቅላይ ሚንስትሩ በዚሁ ሪቅፓርታቸው በአዲስ አበባ አስተዳደር የተፈጠረውን ከፍተት ለመሙላት ሕዝቡ በመረጠው አካል እንዲተዳደር ተመረጮቹ በቂ ድምፅ ማስባሰብ የሚችሉ ከሆነ ከትላንት ጀምሮ እስከ ሚያዚያ10 1998 ዓ.ም ተጫማሪ ጊዝ እንዲሰጣቸው ፤ ጥረታቸው ከተሳካ የከተማውን ፤ የክፍለ ከተማው እና የቀበሌ አስተዳደሮች እንዲረከቡ የውሳኔ ሃሳብ አቅርበዋል። በተጨማሪም ይህ የማይሳካ ከሆነ አሁን በሥራ ላይ ያለው ጊዜያዊ አስተዳደር ከሥራ እንዲሰናበት ሆኖ ከሙያተኞች የተውጣጣና ለአንድ ዓመት የሚያገለግል የሽግግር አስተዳደር እንዲመሰረት ፤ ከአንድ ዓመት በኋላ አዲስ ምርጫ ተካሂዶ አሸናፊው እንዲረከብ ሃሳብ አቅርበው ም/ቤቱ በአብላጫ ድምፅ ተቀብሎ አጽድቆታል። </p>

<p> የኢዴአፓ-መድኅን ሊቀመንበር የሆኑት አቶ ልደቱ አያሌው ከላይ የተጠቀሰው አማረጭ ተግባራዊ የሚሆን ከሆነ ምርጫው መካሄድ ያለበት አስተዳደሩን ሊረከቡ ባልፈለጉ ግለሰቦች ወንበር ላይ ብቻ ነው ብለዋል። </p>

<p> በአሁኑ ወቅት አስተዳደሩን ለመረከብ ፈቃደኛ ሆነው እንቅስቃሴ በማድረግ ላይ ያሉ ግለሰቦች ወንበር ተክብሮ ሊቆይ ይገባል ሲሉ አቶ ልደቱ ጠይቀዋል። </p>

<p> ጠ/ሚ መለስ ዜናዊም ወንበራቸውን መረከብ የሚፈልጉ የከተማዋ ተመራጮች (ግለሰቦች) በሕጉ መሰረት እንዲያገኙ ይፈቀድላቸዋል። ነገር ግን አስተዳደሩን መረከብ ካለባቸው በፓርቲ መልክ ተደራጅተው ሲቀርቡ ብቻ ነው የሚፈቀድላቸው ሲሉ ተናግረዋል። </p>

<p>ፕ/ሮ በየነ ጵጥሮስ ለአዲስ አበባ አስተዳደር ትክክለኛ የሆነው እልባት በመረጠው አካል እዲተዳደር ማድረግ ነው ሲሉ የገለጹ ሲሆን የቀበሌ እና የመንግሥት መዋቅሮች እሰጣለሁ ብሎ ቃል መግባት ከሕግ ውጪ መንቀሳቀስ እንደሆነ ጠቁመዋል። </p>

<p> አቶ ልደቱ አያሌውም ጠ/ሚ መለስ ለአዲስ አበባ ተመረጮች የሰጡት ተጨማሪ ጊዜ በጎ ቢሆንም አስተዳደሩን ለመረከብ እንቅፋት የሆነው የጊዜ እጥረት እንዳልሆነ ተናግረዋል። </p>

<p> አስተዳደሩን ለመረከብ ትልቁ እንቅፋት አሸናፊ የሆነውን ፓርቲ ፤ ተመራጭ ከንቲባዎች ፤ አፈ ጉባኤዎችና ጸሐፊዎች ማሰሩ እንደሆነ የሚናገሩት አቶ ልደቱ የፓርቲውን አመራሮች አስሮ ጊዜ በመጨመር ችግሩን መፍታት እንደማይቻል ገልጸዋል። </p>

<p> ጠ/ሚ መለስ በሰጡት ምላሽ "...የታሰሩት አመራር አባላት የከንቲባ እና የአፈ ጉባኤነታቸው ምንጭ ሕገመንግሥቱ ነው። ህገመንግሥቱን በአመፅ ለመርገጥ ከፈለጉ ያ ሕገመንግሥት እንደነዚህ አይነቶቹን አጉራ ዘለሎች ለሕግ ማቅረብ ነው ሲል ያዛል" ብለዋል። </p>

<p> የቀበሌ እና የወረዳ ምርጫ ሳይካሄድ በሹመት ስልጣን ለመስጠት መሞከር ሕገወጥነት ነው በሚል ለቀረበላቸው ጥያቄም በአሁኑ ወቅት ያለው አስተዳደር በጠ/ሚሩ የተሾመ ነው። ጠ/ሚሩ ይህንን ጊዜያዊ አስተዳደር ባስፈለገው ጊዜ የማንሳት ስልጣን አለው። ከዚህም ባሻገር በሕዝብ የተመረጠ አስተዳደር ባለበት ሁኔታ በሕዝብ ያልተመረጡ እና ተቃራኒ የፖለቲካ አመለካከት ያለቸውን የወረዳ እና የቀበሌ ኃላፊዎች በስልጣን ላይ ማቆየት ከተማዋን ማወክ ነው ብለዋል። </p>

<p> ጠ/ሚሩ በትላንትናው ሪፖርታቸው ስለምርጫ ቦርድ ቀጣይ ሕልውና ፤ ስለሚዲያ ተቋት ጥናት ፤ ከኤርትራ ጋር ስላለው የድንበር እና የተለያዩ ማኅበራዊ ጉዳዮችን ዳስሰዋል። </p>

<p class="align-center"><a href="/ጋዜጣዎች/ሪፖርተር/ማውጫ/1998/መጋቢት/20/ሪፖርተር.1.19980720.html">ከሪፖርተር መጋቢት 20 ቀን 1998</a></p>

</body>
</html>	

