<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ በደረሰ ስድስት ፍንዳታ ፤ አንድ ሰው ሲሞት ፤ 16 ቆሰሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ በደረሰ ስድስት ፍንዳታ ፤ አንድ ሰው ሲሞት ፤ 16 ቆሰሉ</h2>


<p>በአዲስ አበባ ከተማ ከትላንት በስቲያ በስድስት ቦታዎች በደረሰ ፍንዳታ የአንድ ሰው ሕይወት ሲያልፍ በ16 ሰዎች ላይ ቀላልና ከባድ የመቁሰል አደጋ እንዲሁም በንብረት ላይ መጠነኛ ጉዳት ደርሷል።</p>

<p>በስደስት ቦታዎች ከደረሱት ፍንዳታዎች መካከል በአንዱ ቦታ ስሙንም ሆነ ፎቶውን በእትማችን የማናወጣው በፍንዳታው የተጎዳ አንድ ግለስብ ሰዎች ከወደቁበት አንስተው ለመርዳት ሲሞክሩ በኤች.አይ.ቪ የተያዘ በመሆኑ ጥንቃቄ እንዲያደርጉ ሲመክር ተመልክተናል።</p>

<p>እንዲሁም የደረሰውን የአደጋ መጠን ለማወቅ ፖሊስ ለመመልከት ሲሞክር ጓንት በማድረግ እንዲነካካው ሲያደረግ ተመልክተናል።</p>

<p>በአካባቢው ሆነው ሁኔታውን ሲከታተሉ የነበሩ ግለሰቦች የግለሰቡን ድርጊት በማድነቅ እንባ አውጥተው ሲያለቅሱ አተውለናል።</p>

<p>ሪቼ ሰኞ መጋቢት 18 ቀን 1998 ዓ.ም በቂርቆስ ክፍለ ከተማ ቀበሌ 20/21 በተለምዶ "ሪቼ" እየተባለ በሚጠራው አካባቢ ከጠዋቱ 2 ሰዓት ከ50 ደቂቃ ላይ ከሳሪስ ወደ አውቶቡስ ተራ ተሳፋርዎችን ጭኖ የሚጓዝ ሰሌዳ ቁጥር ኮድ አንድ 11803 ሚኒባስ ታክሲ ውስጥ ከፍተኛ የፍንዳታ ድምፅ ተሰማ።</p>

<p>በፍንዳታው የሚኒባስ ታክሲው የውጪ አካል የተበታተነ ሲሆን የኋላ መቀመጫውና ጎማው ሙሉ በሙሉ ወድሟል።</p>

<p>የሪፖርተር ጋዜጣ ዝግጅት ክፍል በስፍራው እንደደረሰ በታክሲው ውስጥ በተፈጠረው ፍንዳታ የተጎዱትን አራት ሰዎች የአካባቢው ሰው በመተባበር ሲያወጣ ተመልክተናል።</p>

<p>በታክሲው የኋላ መቀመጫ በግራ በኩል ተቀምጦ የነበረ አንድ ግለስብ በከፍተኛ ሁኔታ ተጎድቶ የነበረ ሲሆን በጠቅላላ አራት ግለሰቦችን ሁለት ሁለት በማድረግ በፒካፕ መኪና ተጭነው ወደ ዘውዲቱ ስፔሻላይዝድ ሆስፒታል እና ጥቁር አንበሳ ሆስፒታል ተወስደዋል።</p>

<p>ከጧቱ 3 ሰዓት ከ20 አካባቢ የፌደራል ፖሊስ በስፍራው ደርሶ በቢጫ ሪቫን አደጋው የደረሰበትን ቦታ በማጠር ሌላ ያልፈነዳ ሊኖር ስለሚችል የተሰበሰበው ሰው ጥንቃቄ እንዲያደርግ በማይክራፎን በመናገር አካባቢውን ፈትሿል።</p>

<p>ፍንዳታው የደረሰበት የተክሲው መስታወት መንገዱ ላይ ተበታትኖ የነበረ ሲሆን ፍንጥርጣሪው በተላላፊ መንገደኞች ላይ ጉዳት አለማድረሱን በአካባቢው የነበሩ ግለሰቦች ገልጸውልናል።</p>

<p>ፍርንዳታው እንደደረሰ በአቅራቢያው የነበሩ ግለሰቦች ተበታትነው ለደቂቃዎች ከቆዩ በኋላ መረጋጋቱን በመመልከት ወደ ታክሲው መሯሯጣቸውን የገለጹልን መኖራቸውን እዚያ አካባቢ የነበረና ወደ ሥራ ለመሄድ ታክሲ ሲጠብቁ የነበሩ አቶ ታረቀኝ መኩሪያ የተባሉ ጎልማሳ ናቸው።</p>

<p>አቶ ታረቀኝ ሁኔታውን እንደገለጹልን ታክሲው ቆሞ አሊያም እየሄደ መሆኑን በግልጽ አለማስተዋላቸውና ከፍተኛ የፍንዳታ ድምፅ ሰምተው መሯሯጣቸውን ገልጸው ከደቂቃዎች በኋላ ሰዎች ወደ ፍንዳታው አካባቢ በመሄድ ለተጎጂዎች እርዳታ ሲያደርጉ መመልከታቸውን ገልጸዋል።</p>

<p>በተፈጠርው ሁኔታ እንባቸውን እያወረዱ በአካባቢው ቆመው የገኘናቸው ወ/ሮ ሙሉ የተባሉ ግለሰብ ልጅ ት/ቤት ሊሸኙ እንደወጡ ገልጸው "በጣም ነው የሚያሳዝነው። ምንም ዓይነት መከፋት ቢኖር በሕዝብ ማመላለሻ ላይ እንዴት አደጋ ይጣላል። ሁሉም ሰው ይህን ሊያወግዘው ይገባል" ብለዋል።</p>

<p>በታክሲው ላይ ተሳፍረው ከነበሩት ተጎጂዋች መካከል ወደ ዘውዲቱ ሆስፒታል የተወሰዱት አቶ በየነ በሽር ለሪፖርተር ጋዜጣ እንደገለጹት በዘውዲቱ ሆስፒታል የሕክምና ቀጠሮ ነበራቸው። ሳሪስ አደይ አበባ ጋር አደጋው በደረሰበት ታክሲ ውስጥ ተሳፈሩ። መሿለኪያ ወርደው ፒያሳ አምባሳደር በሚልው ታክሲ የመሳፈር እቅድ ነብራቸው።</p>

<p>አቶ በየነ የታክሲ የኋላ መቀመጫ ላይ መቀመጣቸውንና የፍንዳታ ድምፅ መስማታቸውን ገልጸውልናል። ፍንዳታው የተነሳው ከታክሲው የትኛው ቦታ እንደሆነ ግን አያስታውሱም።</p>

<p>ታክሲው በፍንዳታ ሲበታተን በኋላ በኩል ወጥተው መሬት ላይ መዘረራቸውን እና ደም በአፋቸው ይፈሳቸው እንደነበር ያስታወሳሉ።</p>

<p>አቶ በየነ የለበሱት ቡናማ ሱሪ ብትንትን ብሎ የተቀደደ ሲሆን የተጫሙት ቡኒ ጫማም በጋዝ ርሷል።</p>

<p>ደረታቸውና ጀርባቸው አካባቢ ሕመም እንደሚሰማቸው አቶ በየነ የገለጹ ሲሆን ከአፋቸው አካባቢ ወርዶ ከደረቀ ደም በስተቀር በአካላቸው ላይ ጉዳት አለመድረሱን ተመልክተናል።</p>

<p>ሌላው ወደ ዘውዲቱ ሆስፒታል እየተወሰደ የነበረው ግለሰብ ከመኪና ሳይወርድ እዚያው ሕይወቱ ያለፈ ሲሆን ሦስተኛ ተጎጂም ቀላል ሕክምና ተደርጎለት ከሆስፒታል ወጥቷል።</p>

<p>መሀመድ ረሺድ የተባለው ግለሰብ በታክሲው ውስጥ ከነበሩት አራት ተጎጂዎች መካከል አንዱ ነው። ከፍንዳታው በኋላ ወደ ጥቁር አንበሳ ሆስፒታል ተወስዷል። የደረሰበት ጉዳት መጠነኛ በሚባል ደረጃ ሲሆን በዕለቱ በሆስፒታሉ ሕክምና ሲደረግለት ተመልከተናል።</p>

<p>መስፍን ኑራ የሚኒባስ ታክሲው ረዳት ነው። ታክሲው ከሳሪስ ወደ አውቶቡስ ተራ በመጓዝ ላይ ሲሆን ሙሉ ሰው መጫኑና እሱም ከጋቢናው ኋላ ባለው የረዳት መቀመጫ ላይ ፊቱን ወደ ተሳፋሪው መልሶ መቀመጡን ገልጾልናል።</p>

<p>"ፍንዳታው ሲፈነዳ እንጂ ምን እንደፈነዳ ፤ ከየት እንደፈነድ የማውቀው ነገር የለም። ሹፌሩ ወራጅ ብለኽኝ ሰው አውርደህ ሌላ ሰውም ጭነሃል ይለኛል። እኔ ግን ምንም አላስታውሰውም። ከፍተኛ ፍንዳት መስማቴንና አስፋልቱ ላይ መውደቄን ብቻ ነው የማስታውሰው" ብሎናል።</p>

<p>በአካባቢው ላይ ያገኘናቸው የፌደራል ፖሊስ የህሕዝብ ጉዳዮች ግንኙነት አገልግሎት ኋላፊ ኮማንደር ደምላሽ ኃይሉ ከጧቱ ሦስት ሰዓት አካባቢ በሚኒባስ ታክሲው ላይ ፍንዳታው መድረሱን ፤ ታክሲው በግምት ከስምንት ሰው በላይ መጫኑንና የፈነዳው ቦንብ ይሁን ፈንጂ በምርመር ላይ እንድሆነ ገልጸዋል።</p>

<p>ከረፋዱ 4 ሰዓት ከ47 ደቂቃ ሲሆን የፍንዳታውን ሁኔታ የሚያጣሩ ባለሙያዎች ሥራቸውን ጨረሱ። የተዘጋው መንገድ ተከፈተ ፤ የተሰበሰበው ሰው መበታተን ጀመረ። በፍንዳታው ወደፊት መጥቶን የነበረው የታክሲው አናት ወደ ቦትው ተመለሰ እንዲሁም የእሳት አደጋ መኪና የተበላሽውን መንገድ በጎማ መጠብ ጀመረ።</p>

<p>በሰዓቱ ከሚኒባስ ታክሲው ውስጥ ተፈናጥሮ ወጥቶ መንገዱ ላይ ተበታትኖ የነበረውን ጫት አንድ ወጣት አጎንብሶ በማራገፍ ሲሰበስብ የተምለከተን ሲሆን ድርጊቱን ሲመለከት የነበረው ፖሊስ ጫቱን ከወጣቱ እጅ በማስጣል ወደ ቁሻሻው ቀላቅሎታል።</p>

<p>ቄራ አካባቢ ከትላንት በስቲያ ከጧቱ 2፡30 ላይ ቄራ አካባቢ በሚገኝ አጥር ጥግና የሕዝብ ስልክ ላይ ፍንዳታ ደርሷል። በዚህ ፍንዳታ በሰው ላም ምንም ጉዳት ያላደረሰ ሲሆን በአቅራቢያው ቆሞ የነበረ የዋሊያ አውቶቡስ መስታወቶች በከፊል ረግፈዋል።</p>

<p>ሰንጋተራ አካባቢ ከቀኑ 9 ሰዓት ላይ በልደታ ክፍለ ከተማ ሰንጋተራ አካባቢ በሚገኘው የሞቢል ነዳጅ ማደያ ጋር ተያይዞ በተሰራ 'ኤጂ' በተባለ ምግብ ቤት በደረሰ ፍንዳታ 13 ሰዎች ተጎድተዋል።</p>

<p>አቶ አቤል ገብሬ የተባለው የምግብ ቤቱ አስተናጋጅ ለሪፖርተር ጋዜጣ እንደገለጸው ከቀኑ 9 ሰዓት አካባቢ ሦስት ተስተናጋጆች ምሳ ቀርቦላቸው በመመገብ ላይ ናቸው። የምግብ ቤቱ የውስጥ ሠራተኞችና አስተናጋጆች ደግሞ ስብሰብ ብለው ምሳቸውን በመብላት ላይ እያሉ በግራ በኩል ከተተከለው የፅድ ዛፍ ስር የተፈጠረው ከፍተኛ ፍንዳታ እንደበታተናቸውና ከሠራተኞቹ አብዛኞቹ መሬት ላይ መውደቃቸውን መመልከቱን ገልጾልናል።</p>

<p>በምግብ ቤቱ ፍንዳት የተጎዱት ሰዎች ቁጥር ከትላንት በሲቲያ በከተማዋ ከደረሱት ፍንዳታዎች ተጎጂዎች ቁጥር ከፍተኛውን የያዘ ሲሆን 13 ግለሰቦች ወደ ጥቁር አንበሳ ሆስፒታል ተወስደው ሕክምና ተደርጎላቸዎል።</p>

<p>ስድስት የምግብ ቤቱ ሠራተኞች ፤ ተጠቃሚዎችና በምግብ ቤቱ አካባቢ የነበሩትን ጨምሮ ወደ ሆስፒታሉ የተወሰዱ ሲሆን ሦስቱ ከባድ ጉዳት የተቀሩት ደግሞ ቀላል የአካል ጉዳት ደርሶባቸዋል።</p>

<p>አብነት አካባቢ ከቀኑ 9 ሰዓት ከ20 ደቂቃ አካባቢ በልደታ ክፍለ ከተማ በተለምዶ አብነት እየተባለ በሚጠራው ቦታ አድዋ የመኪና መለዋወጫ የጥበቃ ቤት ውስጥ በደረሰ ፍንዳታ የመለዋወጫ ቤቱን ግድግዳ በትንሹ በስቶታል።</p>

<p>በአካባቢው የነበሩ ግለሰቦች እንደገለጹልን ድንፋታው ከፍተኛ ድምፅ በማሰማቱ ሰዎች ተደነጋግጠው ተሯሩጠው የነበረ ሲሆን በመለዋወጫ ቤቱ ላይ ተቀምጦ የነበረ ሊስትሮ በፍንዳታው ተደናግጦ ሲሮጥ በመውደቁ ግንባሩ አካባቢ ተፈንክቷል። በተመሳሳይም አንዲት ሴት ተደናግጠው ሲሮጡ በመውደቃቸው ግንባራቸውን የተፍነከቱ ሲሆን ወዲያውኑ ሕክምና ተደርጎላቸው ተመልሰዋል።</p>

<p>ሳር ቤት በንፋስ ስልክ ክፍለ ከተማ ሳር ቤት በሚገኘው የድርና ማግ ፋብሪካ ጀርባ ባለ የአንድ ግለሰብ የተጀመረ የመኖሪያ ቤት ግንብ ላይ ከቀኑ 11፡00 ሰዓት የድረሰው ፍንዳታ በትላንትናው ዕለት ከደረሱት ፍነዳታዎች አምስተኛው ነበር።</p>

<p>ፍንዳታው ግርግዳውን ጫር ከማድረግ በስተቀር ምንም ጉዳት አላደረሰም። በአካባቢው ያገኘናቸው ነዋሪዎች እንደገለጹት ፍንዳታው ባሰማው ድምፅ ተደናግጠው ከመውጣታቸው በስተቀር ምንም አለማየታቸውን ነው።</p>

<p>ጎተራ በቂርቆስ ክፍለ ከተማ ጎተራ አካባቢ በተመሳሳይ ስድስተኛ ፍንዳታ ከምሽቱ 12፡00 ሰዓት የደረሰ ሲሆን የአለም ወንጌል አማኞች ቤተክርስቲያን የአጥር ግርግዳን ጫር ከማድረግ ውጪ ምንም ጉዳት አላደረሰም።</p>

<p>ፖሊስ ፍንዳታዎቹን አስመልክቶ ማምሻውን ለኢዜአ ከላከው መግለጫ መረዳት እንደተቻለው ፖሊስ የደረሱትን የፍንዳታ አደጋዎች መንስኤ ለማወቅ ምርመራ በማካሄድ ላይ መሆኑን እንዲሁም የድርጊቱን ፈጻሚዎች ለመያዝ የተጠናከረ ክትትል በማድረግ ላይ እንደሆነ ነው።</p>

<p>በአዲስ አበባ ከተማ የካቲት 27 ቀን 1998 ዓ.ም በደረሱ ሦስት ፍንዳታዎች በአራት ሰዎች ላይ ቀላልና መጠነኛ ጉዳት ፤ በንብረት ላይም መጠነኛ ጉዳት የደረሰ ሲሆን ፖሊስ ሁኔታውን እያጣራሁ ነው ማለቱን መዘገባችን ይታወሳል።</p>

<p class="align-center"><a href="/ጋዜጣዎች/ሪፖርተር/ማውጫ/1998/መጋቢት/20/ሪፖርተር.2.19980720.html">ከሪፖርተር መጋቢት 20 ቀን 1998</a></p>

</body>
</html>	
