<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዲላ የተማሪዎች ረብሻ ጉዳት አስከተለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዲላ የተማሪዎች ረብሻ ጉዳት አስከተለ</h2>


<p>በጌዲኦ ዞን አዲስ ከተማ ላለፉት ሁለት ቀናት ከዲላ ሁለተኛ ደረጃ ት/ቤት በተነሳ ረብሻ ከፍተኛ ጉዳት መድረሱን የፖሊስ ምንጮች ገለጹ።</p>

<p>ከጌዲኦ ዞን ፖሊስ ያገኘነው መረጃ እንደሚጠቁመው ሰኞ መጋቢት 25 ቀን 1998 ዓ.ም ከቀኑ ሰባት ሰዓት አካባቢ የዲላ አጠቃላይ 2ኛ ደረጃ ት/ቤት ተማሪዎች በድንገት ያነሱት ረብሻ ስፍቶ በአጭር ጊዜ ውስጥ ወደከተማው መዛመቱን ተናግረዋል።</p>

<p>ሰኞ እለት የተነሳው ረብሽ ወደ መኖሪያ ሰፈር ውስጥ ተዛምቶ የነበረ ሲሆን ባለሱቆች ሱቆቻቸው እየተሰበረ ተዘርፈዋል ነዋሪዎች በድንጋይ እና በዱላ መደብደባቸው ታውቋል።</p>

<p>ፖሊስ ሰኞ እለት እስከ ምሽቱ ሶስት ሰዓት ድረስ ረብሻውን ለማብረድ ያደረገው ጥረት ባለመሳካቱ ተኩስ ከፍቶ እንደነበር የገለፁልን ምንጮቻችን የፖሊስ ኃይሎቹ በፒካፕ መኪና ላይ ቆመው ድምፅ ማጉያ በመያዝ ከዚያን ሰዓት ጀምሮ ማንም መንገድ ላይ ቢገኝና ፖሊስ እርምጃ ቢወስድ ተጠያቂ እንደማይሆን ገልጸው እንደነበር ምንጮቹ ጠቁመዋል።</p>

<p>በዕለቱ በዲላ መውጫ ባሉ አካባቢዎች ከፍተኛ ረብሻ መፈጠሩን የጠቆሙት ምንጮች አቦ ቤተክርስቲያን አካባቢ ዘረፋ ሲካሄድ እንደነበርም አስረድተዋል።</p>

<p>የከተማው ነጋዴዎች በአንድ ላይ በመሰባሰብ ንብረታቸውን ሲጠብቁ እንደታዩ የጠቀሱት ምንጮች የጌዲኦ ተወላጅ የሆኑ ወጣቶችም በአንድ ላይ በመውጣት ድንጋይ በየመኖሪያ ቤቱ ሲወረውሩ ታይተዋል ብለዋል።</p>

<p>በዞኑ ፖሊስ ረብሻው ከአቅሜ በላይ ነው በማለቱ መከላከያ እና የፌደራል ፖሊስ ወደ ከተማ ገብቶ በተወሰነ መልክ ረብሻውን ለማስታገስ ሞክሯል።</p>

<p>የአካባቢው ባለስልጣናት በትናንትናው እለት የዲላ ከተማና የገጠር ነዋሪዎችን ሰብስበው ለማነጋገር በሞከሩበት ወቅት ሕዝቡ በማጉተምተሙ ስብሰባው ሊደረግ አለምቻሉንና ሕዝቡን ለመበተን የተደረገው ጥረት ሌላ ስራን ፈጥሮ እንደነበር ምንጮች ጠቁመዋል።</p>

<p>በከተማው በተፈጠረ ረብሻ የቆሰሉ የሞቱና የታሰሩ ሰዎች ቁጥር አለመታወቁን የፖሊስ ምንጮች አስረድተዋል።</p>

<p>ፖሊስ የረብሻው መነሻ እና የደረሰውን ጥፋቱን ያንሳሱና የመሩ ናቸው የተባኡ አንዳንድ ግለሰቦች በቁጥጥር ስር እየዋሉ ነው በግጭቱ የሞተ ሰው ስለመኖሩ የታወቀ ነገር የለም።</p>

</body>
</html>	

