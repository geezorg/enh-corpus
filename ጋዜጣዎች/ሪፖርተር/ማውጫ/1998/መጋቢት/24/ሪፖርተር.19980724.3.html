<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው ስለ አጣሪ ኮሚሽኑ የጊዜ ገደብ ማብቃት ጉዳይ ሳይወያይ ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፓርላማው ስለ አጣሪ ኮሚሽኑ የጊዜ ገደብ ማብቃት ጉዳይ ሳይወያይ ተበተነ</h2>


<p>የሕዝብ ተወካዮች ምክር ቤት ባለፈው ሐሙስ በአዲስ አበባና በአንዳንድ ክልሎች ተከስቶ የነበረውን ችግር ከሚያታጣራው ገለልተኛ አጣሪ ኮሚሽን 11 አባላት መካከል የተጓደሉትን አምስት አባላት ሲተካ ስለ ኮሚሽኑ የጊዜ ገደብ ማብቃት ጉዳይ አለማንሳቱ ተገቢ እንዳልነበር የሕግ ባለሙያዎቹ ተቹ።</p>

<p>ያነጋገርናቸው አንዳንድ የሕግ ባለሙያዎች ለፊፖርተር ጋዜጣ እንደገለጹት አጣሪ ኮሚሽኑ ኅዳር 20 ቀን 1998 መመሥተቱን ፤ ኅዳር 26 ቀን 1998 የኮሚሽኑ 11 አባላት ለፓርላማ ቀርበው ኮሚሽኑ መቋቋሙን አስታውሰዋል። በማቋቋሚያ አወጁ መሠረት ኮሚሽኑ በሦስት ወር ጊዜ ውስጥ ሥራውን አጠናቅቆ ለም/ቤቱ ሪፖርት እንደሚያቀርብ ፤ ይኽ ጊዜ ካልበቃው ለአፈጉባዔው አመልክቶ የአንድ ወር ጊዜ ሊጨመርለት እንደሚችል ፤ አሁንም ጊዜው ካልበቃው የተጨማሪ ጊዜ ጥያቄ ለፓርላማው ቀርቦ ሊወሰን እንደሚችል ደንግጓል። ሆኖም የኮሚሽኑ የሥራ ጊዜ ገደብ ጉዳይ ለአፈጉባዔ ቀረቦ ተጨማሪ የአንድ ወር ጊዜ ስለመፈቀዱ ወይም አለመፈቀዱ ጉዳይ ምንም የሚታወቅ ነገር የለም። የኮሚሽኑ ጊዜ ገደብ የተጠናቀቀው የካቲት 26 ቀን 1998 ዓ.ም መሆኑን ባለሙያዎቹ አስታውሰው አፈጉባዔው ተጨማሪ አንድ ወር ጊዜ ፈቅደዋል ቢባል እንኳን ይኸም ቢሆን የፊታችን ማክሰኞ መጋቢት 26 ቀን 1998 ዓ.ም የሚጠናቀቅ በመሆኑ ጉዳዩ ለፓርላማው ቀርቦ ሪፓርት መደረግ ነበረበት ብለዋል።</p>

<p>ባለፈው ሐሙት የአጣሪ ኮሚሽኑ 11 አባላት መካከል አምስት ያህሉ በመጓደላቸው እነሱን የመተካት ሥራ ከመካሄዱ በስተቀር ስለ ኮሚሽኑ የጊዜ ገደብ ማብቃት ጊዳይ ም/ቤቱ አንስቶ አለመወያየቱን በሥፍራው የተገኘው ሪፖርተራችን ዘግቧል።</p>

<p>የፓርላማው የሕግና አስተዳደር ጉዳይ ቋሚ ኮሚቴ የተጓደሉትን አባላት ለሟሟላት በተጠራው ስብሰባ ላይ ከ11ዱ አባላት አምስቱ ቢጓደሉም በቀሪው ስድስት አባላት ሥራው እየተሠራ መቆየቱን አረጋግጧል።</p>

<p>በተያያዘ ዜና በአዲስ አበባ በተለያዩ የአገሪቱ ክፍሎች ተከስቶ የነበረውን "ሁከት" ለማጣታት ተቋቁሞ ለነበረው ኮሚሽን የተጓደሉ አባላት ማሟያ የቀረቡት እጩዎች ፓርላማው ያስቀመጠውን መመዘኛ የማያሟሉ ናቸው በሚል ተቀዋሚዎች አቤቱታቸውን ቢያቀርቡም ፓርላማው ለቀረበው ቅሬታ ተገቢ ምላሽ ሳይሰጥ እጩዎቹን በአባልነት ተቀብሏል።</p>

<p>ሰኔ 1 1997 ዓ.ም በአዲስ አበባ ጥቅምት 22 ቀን እስከ ኅዳር 1 ቀን 1998 ዓ.ም እንዲሁም ከኅዳር 5 እስከ ኅዳር 7 ቀን 1998 ዓ.ም በአዲስ አበባና በተለያዩ የአገሪቱ ክፍሎች ተከስቶ የነበረውን "ሁከት" ለማጣታት ከአራት ወራት በፊት ለተቋቋመው አጣሪ ኮሚሽን በተጓደሉ አምስት አባልት ምትክ ማሟያ ባለፈው ሐሙስ ዕለት ፓርላማው እጩዎችን አቅርቧል።</p>

<p>በተጓደሉት አባላት ምትክ የተሰየሙት ግለሰቦች ዶ/ር መኮንን ዲሳሳ ፤ አቡነ ኤዎስጣቴዎስ ፤ አቶ ምትኩ ተሾመ ፤ ወ/ሮ ሀረገወይን ጣሰው እና አቶ ብሉይ አዲስ ወ/የሱስ ናቸው።</p>

<p>እነዚህ ግለሰቦች በማንኛውም ፖለቲካ ድርጅት ወስጥ አባል ያልሆኑ ፤ በኅብረተሰቡ ዘንድ ከፍተኛ ተቀባይነት ያላቸው ፤ በተሰማሩበት የሥራ መስክ ከፍተኛ ልምድ ያካበቱና ብቃት ያላቸው እና በጥሩ ስነምግባራቸው የታወቁ መሆናቸውን በመግለፅ አባላቱን የመለመለው የሕግና አስተዳደር ጉዳዮች ቋሚ ኮሚቴ የውሳኔ ሃሳብ አቅርቧል።</p>

<p>ተቃዋሚ የፓርላማ አባላት ግን ቋሚ ኮሚቴው ያቀረባቸውን እጩዎች ያልተቀበሉ ሲሆን አንዳንዶቹ ብቃት የሌላቸው ናቸው ሲሉ ተቃውመዎል።</p>

<p>የኢትዮጵያ ዴሞክራሲያውያን ኃይሎች ኅብረት ፓርላማ አባላት ተጠሪ አቶ ገቡ ገ/ማርያም ፓርቲያቸው በመወከል በእጩነት ከቀረቡት አባልት ወስጥ ሁለቱ የአንድ የፓለቲካ ፓርቲ አባል ስለመሆናቸው እንደሚያውቁና ይህንን በመረጃ አጠናክረው እሲያቀርቡ ድረስ ጊዜ እንዲሰጣቸው ጠይቀዋል።</p>

<p>በቅንጅት ስም የተመረጡ አንድ ሌላ አባልም ው/ሮ ሀረገወይን ጣሰው በተባሉት እጩ አባል ላይ ተቃውሟቸውን ሰንዝረዋል።</p>

<p>የፓርላማው መመዘና እጩዎቹ በሚንቀሳቀሱበት የሥራ መስክ ልምድ ያካበቱና ብቃት ያላቸው ይላል የሕግና አስትዳደር ጉዳዮች ቋሚ ኮሚቴ በው/ሮ ሀረገወይን ላይ አያይዞ ያቀረበው መረጃ ግለሰቧ ከዚህ ቀደም በገቢዎች ሚኒስቴር የሴቶች ጉዳይ መምሪያ ኃላፊ ሆነው መስራታቸውን እና በአሁኑ ወቅት በዚሁ መምሪያ በኤክስፕርትነት እያገለገሉ መሆናቸውን ጠቁመው ከዚህ ቀደም ከነበረበት በአራት ደረጃ ወርዶ እያገለገለ ያለን ግለሰብ እንዴት ብቃት ያለው ብለን እንፈርጃለ ሲሉ ጠይቀዎል።</p>

<p>የሕግና አስተዳደር ጉዳዮች ቋሚ ኮሚቴ ከላይ ለተሰነዘሩት ተቃውሞዎች የሰጠው ምላሽ ኮሚቴው የተቻለውን ያህል ሰርቷል። ምክር ቤቱ በዚህ ጉዳይ ላይ የሰየመው ይህንኑ ኮሚቴ ነው። ከዚህ ውጭ ያሉት ነገሮች ኮሚቴውን አለማመን ነው ሲል መልሷል።</p>

<p>ኮሚቴውን ያለማመን ቅሬታ ካለ ሊቀርብበት የሚገባው አግባብ በዚሁ መልኩ አይደለም ሲሉ ም/ሰብሳቢዋ ተናግረዋል።</p>

<p>ተቃዋሚዎቹ ያቀረቡት የጊዜ ይሰጠን ጥያቄና በወ/ሮ ሀረገወይን ጣሰው የብቃት ቅሬታ ላይ ፓርላማው መልስ ሳይሰጥ ዕጩዎቹን በድምፅ ብልጫ አሳልፏል።</p>

<p>እራሳቸውን ከኃላፊነት ያገለሉት የኮሚሽኑ አባላት አቶ ሽፈራው ጃሞ የኮሚሽኑ ም/ሰብሳቢ የነበሩ ፤ አቡነ ኤልሳዕ ፤ አቶ አቤል ሙሴ ፤ ወ/ሮ ሂክመት አብደላ እና አቶ ታምራት ከበደ ናቸው። አባላቱ ከኮሚሽኑ እራሳቸው ለማግለል ካሰቀመጧቸው ምክንያቶቻቸው ዋነኛው የጤና ጉዳይ መሆኑ ገግልጿል።</p>

</body>
</html>	


