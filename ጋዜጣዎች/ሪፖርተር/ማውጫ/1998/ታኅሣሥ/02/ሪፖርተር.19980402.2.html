<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጅማ ዩኒቨርሲቲ በተማሪዎች ግጭት ትምህርት ተቋረጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በጅማ ዩኒቨርሲቲ በተማሪዎች ግጭት ትምህርት ተቋረጠ </h2>


<p>በጅማ ዩኒቨርሲቲ ባለፈው ረቡዕ የሁለት ተማሪዎች ፀብ ወደ ሰፋ ግጭት አምርቶ የመማር ማስተማር ሂደቱ መቋረጡ ተሰማ።</p>

<p>በተፈጠረው ፀብ ምክንያት ተማሪዎቹ ወደ ውጪ እንዳይወጡ መከልከሉና የዩኒቨርስቲው ካፌም የምግብ አገልግሎት ማቋረጡ ታውቋል።</p>

<p>በግጭቱ ምክንያት የተጎዱ ተማሪዎች በዩኒቨርሲቲው ሆስፒታል ሕክምና እንዲያገኝ ተደርጓል። በማግስቱ በፖሊስ ኃይል ግጭቱ ጋብ ብሎ መዋሉን ከዩኒቨርሲቲው የሕዝብ ግንኙነት ቢሮ መረዳት ተችሏል።</p>

<p>ፖሊስ የረብሻው አቀጣጣይ ናቸው ያላቸውን በቁጥጥር ሥር አውሎ ሠላማዊ ያላቸውን ተማሪዎችን ለቅቋል።</p>

<p>በአሁኑ ወቅት ተማሪዎቹ የምግብ አገልግሎት ማግኘት ያልቻሉ ሲሆን ለዚህ ምክንያቱ ደግሞ በተማሪዎቹ ረብሻ የዩኒቨርሲቲው ካፌ ጉዳት የደረሰበት በመሆኑ እና የረብሻው መነሻ ቦታም ይኸው አካባቢ በመሆኑ ነው።</p>

<p>ተማሪዎቹ ወደ ግቢው መግባት የሚችሉ ሲሆን ከግቢው እንዲወጡ ግን አይፈቀድም።</p>

<p>በተመሣሣይ ሁኔታ ባለፈው ሐሙስ ዕለት በምዕራብ ወለጋ ዞን መንዲ ከተማ በሚገኝ ሁለተኛ ደረጃ ት/ቤት ውስጥ በድንገት ሰልፍ የወጡ በርካታ ተማሪዎች ከፖሊስ ጋር የተጋጩ ሲሆን በዚህም 12 ተማሪዎች የተጎዱ መሆናቸውን ለመረዳት ችለናል።</p>

<p>የዞኑ ፖሊስ ግን ተማሪዎች ላይ የደረሰ ጉዳት አለመኖሩንና ከዚህ ይልቅ አንድ የፖሊስ ባልደረባ ከተማሪዎች በተወረወረ ድንጋይ ተጎድቶ በህክምና ላይ መሆኑን ገልጿል።</p>

<p>የዞኑ ፖሊስ እንደሚለው ተማሪዎቹ ከፖሊስ ጋር በፈጠሩት ግብግብ መሣሪያ ለመቀማት ሞክረዋል።</p>

<p>ተማሪዎቹ ከጧቱ 5 ሰዓት ጀምሮ የፈጠሩት ረብሻ ከሁለት ሰዓት በኋላ በቁጥጥር ሥር የዋለ ሲሆን በአሁኑ ወቅት መረጋጋት መስፈኑን ፖሊስ ገልጿል።</p>

<p>በተያያዘ ዜና አምቦ ውስጥ በተለያየ ቦታ ቦንቦች ቢወረወሩም ጉዳት አለማድረሳቸውና ተጠርጣሪዎቹ በቁጥጥር ሥር መዋላቸውን የምዕራብ ሸዋ ፖሊስ አዛዥ ገልፀዋል።</p>

<p>ቦንቦቹ የፈነዱት አምቦ ውስጥ በሚገኝ የገበሬዎች የንብረት ሥራ ማኅበር ጽ/ቤት ፣ በቀበሌ 03 ሊቀመንበር ቤትና በዚያው ቀበሌ ሥራ አስፈፃሚ አባል ቤት ላይ መሆኑንና ተከራይተው ከሚኖሩ ተማሪዎች በአንዱ ላይ ቀላል ጉዳት ከመድረሱ በቀር የከፋ ጉዳት አለመድረሱ ፖሊስ ገልጾ በአሁኑ ጊዜ ከተማዋ የተረጋጋች መሆኗን አክሎ ገልጿል።</p>

<p>ፖሊስ አያይዞም በቅርቡ በአምቦ ከሁለት ተማሪዎች ግድያ ጋር በተያያዘ ሁለት የፖሊስ አባላትን ጠርጥሮ ምርመራ በማድረግ ላይ መሆኑን ገልጿል። የምርመራ መዝገቡ እንደተጠናቀቀም ክስ እንደሚመሰረትባቸው ፖሊስ አረጋግጧል።</p>

<p>ከተማሪዎቹ ግድያ ጋር በተያያዘ የአምቦ ሕዝብ በተደጋጋሚ ገዳዮቹ ለፍርድ እንዲቀርቡ መጠየቁ ይታወሳል።</p>

<p>በተያያዘ ዜና የኢትዮጵያ ዴሞክራሲያዊ ኃይሎች ኅብረት በኦሮሚያ ክልል በተፈጠሩት ችግሮች ዙሪያ ከሚመለከታቸው የመንግሥት የሥራ ኃላፊዎች ጋር ለመመካከር ጥረት መጀመሩ አስታውቋል።</p>

<p>የኅብረቱ ሊቀመንበር የተከበሩ ዶ/ር በየነ ጴጥሮስ እንደገለፁት በጅማ፣ በአምቦ ፣ በወለጋ እና በሌሎችም የኦሮሚያ አካባቢዎች በተነሱት የህዝብ አመፅ ሰዎች መገደላቸውን መታሠራቸውን አስታውሰው ሁኔታዎች አስከፊ መልክ ከመያዛቸው በፊት በመንግሥት በኩል መወሰድ ስለሚኖርበት ሁኔታ ለመወያየት ማቀዳቸውን አስረድተዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር ታኅሣሥ 2 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ሪፖርተር/ማውጫ/1998/ታኅሣሥ/02/ሪፖርተር2.020498.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
