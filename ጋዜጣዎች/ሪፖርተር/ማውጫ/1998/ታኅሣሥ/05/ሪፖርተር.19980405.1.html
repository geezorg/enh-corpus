<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የቅንጅት ጉዳይ በሕግ ብቻ የሚፈታ ነው» ጠ/ሚ/ር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «የቅንጅት ጉዳይ በሕግ ብቻ የሚፈታ ነው» ጠ/ሚ/ር መለስ ዜናዊ </h2>


<p>በቅርቡ ተከስቶ ከነበረው ህዝባዊ አመፅ ጋር ተያይዞ የታሰሩት የቅንጅት ለአንድነትና ለዴሞክራሲ ፓርቲና አመራሮች ጉዳይ በህግ ብቻ የሚፈታ መሆኑን ጠ/ሚ/ር መለስ ዜናዊ ገለፁ። ተቃዋሚዎች ሃሳቡን ተቃውመውታል። ረቂቅ የፕሬስ ህጉን የበለጠ ለማዳበር የውጭ ባለሙያዎች ሊቀጠሩ ነው።</p>

<p>የግንቦት ሰባቱን ምርጫ ተከትሎ አዲስ የተመሠረተው መንግስት የሁለት ወራት የሥራ አፈፃፀምን ጠ/ሚ/ር መለስ ዜናዊ ለፓርላማ አባላት ትላንት ባቀረቡበት ወቅት የቅንጅቱ አመራሮች ጉዳይ በህግ ብቻ የሚፈታ መሆኑን ገልጸዋል።</p>

<p>የቅንጅቱ «ነውጠኛ አመራሮች ህገ ወጥ ተግባራቸውን የፈፀሙት በቅንጅት ስም በመሆኑ ቅንጅትም እንደ ድርጅት ተከሳሽ ይሆናል» ሲሉ ጠቅላይ ሚንስትሩ ተናግረዋል።</p>

<p>በተጠቀሰው የጠ/ሚሩ ሀሳብ ላይ ተቃዋሚ የፓርላማ አባላት ቅሬታቸውን የገለፁ ሲሆን የተፈጠረው አመፅ በፖለቲካ ምክንያት የተከሰተ እና ፖለቲካዊ ውሳኔ የሚያሻው ነው ሲሉ ተናግረዋል።</p>

<p>የኢትዮጵያ ዴሞክራሲያውያን ኃይሎች ህብረት ሊቀመንበር የሆኑት ዶ/ር በየነ ጴጥሮስ በቅንጅቱ አመራሮች ላይ የተወሰደው እርምጃ ከፓርቲያቸው እምነት ውጪ የሆነ መሆኑን በመግለፅ አስተያየታቸውን የሰጡ ሲሆን ፖለቲካዊ መፍትሄ ሊፈለግለት ይገባልም ብለዋል። የኦፌዴን ሊቀመንበር አቶ ቡልቻ ደመቅሳ እና የአስራ ሁለት የፓርላማ አባላት ተወካይ እና አቶ ተስፋዬ ጫላ ተመሳሳይ ጥያቄዎችን ለጠ/ሚሩ ሰንዝረዋል።</p>

<p>በፍርድ ቤት ውሳኔ ሳይረጋገጥ አንድን ተጠርጣሪ ወንጀለኛ አድርጎ መፈረጅ ከህግ ውጭ ነው የሚል አስተያየትም ተያይዞ ተስንዝሯል።</p>

<p>ጠቅላይ ሚንስትሩ በኦሮሚያ ተከስተዋል ያሏቸውን ችግሮች ቀላል አድርገው ተመልክተዋል የሚል ተቃውሞ ከበርካታ የኦሮሞ የፓርላማ አባላት ቀርቧል።</p>

<p>«ጠ/ሚ መለስ ለቀረበላቸው ጥያቄዎች ምላሽ የሰጡ ሲሆን የቅንጅት አመራሮች ጉዳይ በህግ የተያዘና ህግ የሚፈታው ብቻ ነው» ብለዋል። ለዚህም የሚሰጡት ምክንያት ለረጅም ጊዜያት መንግስታቸው ትዕግስትን መርህ ያደረገ አካሄድን ይከተል የነበረ መሆኑና እና ይህም በተደጋጋሚ ተጥሶ መጨረሻው ላይ መድረሱን ነው።</p>

<p>የቅንጅቱ አመራሮችን «ነውጠኛ» ብለው የጠሩበት ምክንያትም ፓርቲው ካስነገረው አዋጅ በመነሳት መሆኑን ገልፀዋል።</p>

<p>በኦሮሚያ ጉዳይ ላይ ለቀረበላቸው ጥያቄም ከሪፖርታቸው ውጭ በሌሎች አካባቢዎችም ችግሮች መኖራቸውን፤ ይሁን እንጂ ችግሮቹ አንዴ ታይተው የሚከሰሙ በመሆናቸው ሊጠቀሱ አለመቻላቸውን አስረድተዋል።</p>

<p>ጠ/ሚ/ሩ በሪፖርታቸው የዴሞክራሲያዊ ስርአቶችን በፅኑ መስረት ላይ ለማነፅ የሚዲያ ሚና ወሳኝ መሆኑን ገልፀዋል። ሚዲያ የሚመራበትን የተስተካከለ የህግ ማዕቀፍ ለመፍጠር የሚመለከታቸው አካላት በተሳተፉበት መልኩ የተቀረፀ ረቂቅ ህግ የነበረ ቢሆንም ከቅርብ ጊዜ የአገሪቱ ልምድና የዳበረ ልምድ ካላቸው ሀገሮች ለመማር ረቂቅ ህጉን ማዳበር ጠቃሚ ሆኖ ስለተገኘ የውጭ ባለሙያዎችን ቀጥሮ ለማስጠናት ተግባራዊ እንቅስቃሴ መጀመሩን ገልፀዋል።</p>

<p>«ልምድ አላቸው ተብለው በተመረጡት አራት አገሮች ያሉትን የህግ ማዕቀፎች፣ የተጠያቂነት ስርዓቶችን እና ልምድን በመቀመር ረቂቅ ህጉን ለማዳበር ይቻል ዘንድ የጥናት መመሪያ ተዘጋጅቶ በፓርላማው አፈ ጉባኤ ተግባራዊ እርምጃ መወሰድ ተጀምሯል» ሲሉም ጠ/ሚ/ሩ በሪፖርታቸው አመልክተዋል። በፓርላማው የአሰራርና የስነ ስርዓት ደንብ ዙሪያም የተቃዋሚ ፓርቲዎችን ሚና የሚያቀጭጩ አንቀጾች መኖር አለመኖራቸው በውጭ ባለሙያዎች ተጠንቶ በተጨባጭ ማስረጃ ከተደገፈ ለማስተካከል መንግስታቸው ቃል በገባው መሠረት እንቅስቃሴዎች መጀመራቸውን ገልፀዋል።</p>

<p>እንቅስቃሴው የተጀመረው በም/ቤቱ አፈ ጉባኤ በኩል ሲሆን የአራቱን አገሮች ማለትም ጀርመን፣ ካናዳ፣ ህንድና እንግሊዝ የአሰራርና የስነ ምግባር ደንብ መሰረት በማድረግ የም/ቤቱን የአሰራርና የስነ ምግባር ደንብ ከየአገራቱ ጋር እያነፃፀሩ የሚያጠኑና ከነዚህ አገሮች አሰራር የተለየና በዴሞክራሲያዊነቱ ያነሰ ሆኖ የተገኘውን አንቀፅ ለይተው እንዲያወጡ የውጭ ሙያተኞችን ቀጠሮ ለማስጠናት አስፈላጊውን የጥናት መመሪያ አዘጋጅተው ተግባራዊ እርምጃ መወሰድ መጀመራቸውንም ጠ/ሚ/ሩ ገልፀዋል።</p>

<p>አጥኚዎቹ የም/ቤቱ የአሰራርና የስነ ሥርዓት ደንብ አንቀጾች ከአራቱ አገሮች በአንዱ ወይም በሌላው የማይገኝና የተቃዋሚ ፓሪዎችን ሚና የሚያቀጭጭ አንቀፅ መኖሩን በተጨባጭ ካረጋገጠ ገዢው ፓርቲ አስቀድሞ ቃል በገባው መሠረት እንዲስተካከል እንደሚያደርግ ጠ/ሚ/ር መለስ ተናግረዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር ታኅሣሥ 5 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ሪፖርተር/ማውጫ/1998/ታኅሣሥ/05/ሪፖርተር1.050498.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
