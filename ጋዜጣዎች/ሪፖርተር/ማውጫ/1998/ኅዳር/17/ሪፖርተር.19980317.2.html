<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አባይነህ መደብደባቸውን ለፍ/ቤት አመለከቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> አቶ አባይነህ መደብደባቸውን ለፍ/ቤት አመለከቱ </h2>


<p>የቅንጅት ለአንድነትና ለዴሞክራሲ የላዕላይ ምክር ቤት አባል የሆኑት አቶ አባይነህ ብርሃኑ ሰሞኑን በቁጥጥር ሥር ሲውሉ ከፍተኛ ድብደባ እንደደረሰባቸውና በዚህም የተነሳ በህመም እየተሰቃዩ መሆናቸውን ለችሎት በማስረዳታቸው ፍርድ ቤቱ ህክምና እንዲያገኙ አዟል። በዕለቱም የቅንጅት አንድ አባል እና ስድስት ጋዜጠኞች ችሎት ቀርበው የጊዜ ቀጠሮ ተጠይቆባቸዋል።</p>

<p>በፌዴራል ከፍተኛ ፍርድ ቤት 2ኛ ወንጀል ችሎት ኅዳር 15 ቀን 1998 ዓ.ም. በዋለው ችሎት ፖሊስ ግለሰቡን ለፍ/ቤት አቅርቦ ጊዜ ቀጠሮ በጠየቀበት ወቅት ፍርድ ቤቱ አቶ አባይነህ መግለፅ የሚፈልጉት ነገር ካለ እንዲናገሩ በሰጣቸው ዕድል ኅዳር 13 ቀን 1998 ዓ.ም ቦሌ ሩዋንዳ አካባቢ ከሚገኘው የጓደኛቸው መኖሪያ ቤት ፖሊስ ሲይዛቸው ከፍተኛ ድብደባ እንዳደረሰባቸው ተናግረዋል። በዚህም ምክንያት ጆሯቸው አካባቢ በሰደፍ በመመታታቸው በደረሰባቸው ጉዳት ጆሯቸው የመስማት ችግር እንዳጋጠመው እና ሽንታቸው ደም የተቀላቀለ በመሆኑ ህክምና ማግኘት እንዲችሉ ለፍርድ ቤቱ አመልክተዋል። በተጨማሪም ቤተሰቦቻቸው እንዲጎበኟቸው ፍ/ቤቱ ትዕዛዝ እንዲሰጥላቸው አመልክተው ተፈቅዶላቸዋል።</p>

<p>ፖሊስ አቶ አባይነህን ፍ/ቤት ባቀረበበት ወቅት በፖለቲካ ፓርቲ በመደራጀት፣ ሕገመንግሥቱን በኃይል ለማፍረስ በመንቀሳቀስ፣ የፖሊሶችና የሲቪል ሰዎች ሕይወት እንዲጠፋ፣ ንብረት እንዲወድም በማድረጋቸው ጠርጥሮ እንደያዛቸው ገልጾ የ14 ቀናት ጊዜ ቀጠሮ ለፍርድ ቤቱ አመልክቶ ተፈቅዶለታል።</p>

<p>በተመሣሣይ ወንጀል ተጠርጥረው የቀረቡት የአቶ ማሙሸት አማረን የጊዜ ቀጠሮ ጥያቄ ፍርድ ቤቱ አድምጦ ሁለቱም ተከሳሾች ለኅዳር 29 ቀን 1998 ዓ.ም እንዲቀርቡ ሲል የ14ቱን ቀን የጊዜ ቀጠሮ ፈቅዷል።</p>

<p>በዕለቱም በዚሁ ችሎት ለሁለተኛ ጊዜ ስድስት ፖሊስ አቅርቦ ተጨማሪ 10 ቀን የጊዜ ቀጠሮ የጠየቀ ሲሆን ፍርድ ቤቱ የተጠቀሰውን ጉዳይ ውስብስብነት በማየት የተጠየቀውን የጊዜ ቀጠሮ ፈቅዷል።</p>

<p>የጋዜጠኞቹ ጠበቆች በበኩላቸው ተጠርጣሪ ደንበኞቻቸው በጋዜጠኝነት በህትመት ሥራ የሚተዳደሩ እንጂ በቅንጅት አባልነታቸው ተጠርጣሪ ወንጀለኞች ናችሁ ተብለው አለመያዛቸውን በመግለፅ ጉዳያቸው በተለየ መልኩ እንዲታይ ጠይቀዋል።</p>

<p>ፖሊስ ጋዜጠኞቹን የያዘው በጋዜጠኝነት ሣይሆን ከቅንጅት አመራሮች ጋር በተያያዘ ነው በሚል ለፍርድ ቤት የማመልከቱ ፍርድ ቤቱ የጠበቆችን ጥያቄ ሳይቀበለው ቀርቷል።</p>

<p>በተመሣሣይ ወንጀል ተጠርጥረው የታሰሩ ሌሎች ግለሰቦች በታሰሩበት ግቢ እንደልባቸው መንቀሳቀስ እንደሚችሉ፣ ቴለቪዥን እንደሚመለከቱና ግቢ ውስጥ በእግራቸው እንደሚንሸራሸሩ ነገር ግን ጋዜጠኞቹ በ24 ሰዓት አንድ ጊዜ ለ20 ደቂቃ ውጪውን አይቶ ከመግባት ውጪ የሚፈቅድላቸው ነገር እንደሌለ ጠበቆቻቸው ለፍርድ ቤቱ አስረድተዋል።</p>

<p>ፖሊስ ከሌሎች አያያዝ እንደሌለው ተከራክሯል።</p>

<p class="align-center"><a href="/Gazettas/Reporter/info/Reporter.html">ከሪፖርተር ኅዳር 17 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ሪፖርተር/ማውጫ/1998/ኅዳር/17/ሪፖርተር2.170398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
