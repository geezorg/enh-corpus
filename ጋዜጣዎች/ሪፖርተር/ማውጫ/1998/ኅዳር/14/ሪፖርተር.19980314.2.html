<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት ጠበቆች የመንግሥት መገናኛ ብዙሃን የተዛባ ዘገባ እንዲቆም ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የቅንጅት ጠበቆች የመንግሥት መገናኛ ብዙሃን የተዛባ ዘገባ እንዲቆም ጠየቁ </h2>


<p>የቅንጅት ለአንድነትና ለዴሞክራሲ ጠበቆች የመንግሥት መገናኛ ብዙሃን በደንበኞቻችን (በቅንጅት ተጠርጣሪዎች) ላይ የተዛባ መረጃ በማቅረብ ሕግ እስከሚወስንባቸው ድረስ ንፁህ የመሆን መብታቸውን እየተጋፉ በመሆኑ ፍርድ ቤቱ ይህንን እንዲያስቆምላቸው ጠየቁ። ሆኖም ጥያቄውን ፍ/ቤቱ ሳይቀበለው ቀርቷል።</p>

<p>የቅንጅቱ ጠበቆች ይህንን ጥያቄ ያቀረቡት ባለፈው ሰኞ ዕለት የፌዴራሉ ከፍተኛ ፍርድ ቤት ሁለተኛ ወንጀል ችሎት በእነ ኢንጂነር ኃይሉ ሻውል ላይ ፖሊስ ያቀረበውን የጊዜ ቀጠሮ ጥያቄ ባየበት ወቅት ነው።</p>

<p>ጠበቆቹ እንደሚሉት የመንግሥት መገናኛ ብዙሃን ገና ክስ ባልተመሠረተበት እንዲሁም ፍርድ ቤቱ ውሳኔ ሰጥቶ ደንበኞቻቸው (የቅንጅቱ አመራሮችና ጋዜጠኞች) ወንጀለኞች መሆናቸው ሳይታወቅ እየተላለፈ ያለው ዘገባ የግለሰቦቹን ንጹህ የመሆን መብት የሚጋፋ ነው ብለዋል።</p>

<p>ለዚህ ማስረጃ እንዲሆን የአዲስ ዘመን ጋዜጣን ይዘው በመቅረብ ለፍርድ ቤቱ ለማሳየት የሞከሩ ሲሆን ቢያንስ የሚቀርቡት ዘገባዎች ሚዛናቸውን የጠበቁ እንዲሆኑ ፍርድ ቤቱ ውሳኔ እንዲሰጥ ጠይቀዋል።</p>

<p>ፍርድ ቤቱ በመገናኛ ብዙሃን ላይ የቀረበውን ክስ ያልተቀበለው ሲሆን ለዚህም ያቀረበው ምክንያት ችሎቱ የተሰየመው በተጠርጣሪዎቹ ላይ የቀረበውን ክስ ለመመልከት ነው። ከዚህ በተጨማሪም ክሱ የመገናኛ ብዙሃኑ በሌሉበት የሚታይ አይደለም የሚል ነው።</p>

<p>በዚህ ጉዳይ ላይ ክስ መመስረት የሚያስፈልግ ከሆነ ሕጋዊ ስርአቱን በመከተል ሊቀርብ ይገባል ሲል ፍርድ ቤቱ ወስኗል።</p>

<p>ችሎቱ የተሰየመው ከዚህ ቀደም ለፖሊስ ተፈቅዶ የነበረው የ14 ቀን የምርመራ ጊዜ በመጠናቀቁ ሲሆን ፖሊስ ግን በዚሁ ችሎት ላይ የተሰጠው የጊዜ ገደብ እንዳልበቃው ገልጾ ተጨማሪ የ14 ቀን ጊዜ እንዲሰጠው ጠይቋል።</p>

<p>ፖሊስ ለጠየቀው የ14 ቀን ተጨማሪ ጊዜ ያቀረበው ምክንያት የጠረጠረው ወንጀል አገር አቀፍ ባህርይ ስላለው፣ ተጠርጣሪዎቹ ቢለቀቁ ምስክሮችን ያባብሉብናል፣ በቅርቡ በተፈጠረው ረብሻ የተጎዱ የመንግሥትና የግል ድርጅቶች የደረሰባቸውን ጉዳት ሪፖርት እስከሚያደርሱ ድረስ፣ እና ሌሎች ምክንያቶችን ነው።</p>

<p>የቅንጅት ጠበቆች የፖሊስን ምክንያቶች ተጨማሪ ጊዜ ለመጠየቅ የማያበቁ ሲሉ የተቃወሟቸው ሲሆን የአገሪቱ ህጎች የአንድ ተጠርጣሪ የዋስትና መብት የሚከለከለው ተጠርጣሪዎቹ የተያዙበት ጉዳይ ዋስትና የሚያስከለክል ሲሆን እንዲሁም ለምርመራው አያያዝ የተጨማሪ ጊዜው እጅግ አስፈላጊ ሲሆን ነው ብለዋል።</p>

<p>እነዚህ ተጠርጣሪዎች እስካሁን ክስ ያልተመሠረተባቸው ስለሆነ ፍ/ቤቱ ዋስትና መከልከል የለበትም፣ የፖሊስ ምክንያትም ተጠርጣሪዎቹን አስሮ ሌላ ወንጀል ለመፈለግ ካልሆነ በስተቀር አሳማኝ አይደለም ሲሉ ተከራክረዋል።</p>

<p>ፍርድ ቤቱ እኛ በማናውቀው ምክንያት የጊዜ ቀጠሮውን የሚፈቅድ ከሆነ ለተጠርጣሪዎቹ በቂ የሕክምና አገልግሎት እንዲሰጥና ጠበቆቻቸውን በሚገባ እና በፍጥነት እንዲያገኟቸው እንዲደረግ ሲሉ አመልክተዋል።</p>

<p>ከተጠርጣሪዎቹ መካከል አቶ በድሩ አደም በወቅቱ የስኳር በሽተኛ መሆናቸውን የገለጸ ሲሆን እስር ቤቱ የስኳር መመርመሪያ የሌለው በመሆኑ መቸገራቸውን ለፍ/ቤት አስረድተዋል።</p>

<p>ፍርድ ቤቱ የሁለትን ወገን ክርክር ካዳመጠ በኋላ ለፖሊስ 10 ቀናት ተጨማሪ የምርመራ ጊዜ የፈቀደ ሲሆን በቂ የህክምና አገልግሎት ለተጠርጣሪዎቹ ፖሊስ እንዲያቀርብ አዟል።</p>

<p>በተጨማሪም ጠበቆቹን ከደንበኞቻቸው ጋር የማገናኘቱ ሂደት በፍጥነት እንዲካሄድ ፍርድ ቤቱ ፖሊስን አዟል።</p>

<p>ችሎቱ ከመበተኑ በፊት ፖሊስ ተጠርጣሪ ናቸው ያላቸው አቶ አስራት ጣሴ የተባሉ ግለሰብ ለፍርድ ቤቱ ያቀረበ ሲሆን በተመሳሳይ ወንጀል እንደሚጠራጠራቸው ለፍ/ቤቱ በማስረዳት የምርመራ ጊዜ እንዲሰጠው ጠይቋል።</p>

<p>የቅንጅት ጠበቆች ለተጠቀሱት ግለሰብም ጥብቅና ለመቆም ፍ/ቤቱ እንዲፈቅድላቸው ጠይቀው የተፈቀደላቸው ሲሆን በአቶ አስራት ጣሴ ላይ የ11 ቀን የጊዜ ቀጠሮ ተፈቅዷል።</p>

<p>ችሎቱ ተበትኖ ተጠርጣሪዎቹ ወደ ማረፊያ ለመሄድ ችሎቱን ሲለቁ ሁለት ጣታቸውን ለቤተሰቦቻቸውና ለችሎቱ ታዳሚ ከፍ አድርገው ያሳዩ ሲሆን የችሎቱ ታዳሚም ተመሳሳይ ድርጊት ፈጽሟል።</p>
<p class="align-center"><a href="/Gazettas/Reporter/info/Reporter.html">ከሪፖርተር ኅዳር 14 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ሪፖርተር/ማውጫ/1998/ኅዳር/14/ሪፖርተር2.140398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
