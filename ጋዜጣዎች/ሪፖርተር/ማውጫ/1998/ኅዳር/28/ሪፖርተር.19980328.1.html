<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአጣሪ ኮሚሽኑ አባላት ተሰየሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የአጣሪ ኮሚሽኑ አባላት ተሰየሙ </h2>


<p>ሰኔ 1 ቀን 1997 ዓ.ም እና ከጥቅምት 22 ቀን እስከ ኅዳር 7 ቀን 1998 ዓ.ም. በአዲስ አበባና በአንዳንድ የክልል ከተሞች የተፈጠረውን ግጭትና አለመረጋጋት የሚያጣራ ኮሚሽን ተሰየሙ። ተቃዋሚዎች ከተሰየሙት የኮሚሽኑ አባላት መካከል አንዳንዶቹን ተቃወሙ።</p>

<p>የሕዝብ ተወካዮች ም/ቤት ትናንት ባደረገው ስብሰባ ከምርጫ 97 ጋር ተያይዞ የተከሰቱ ግጭቶችን የሚያጣራ 11 አባላት ያሉት ኮሚሽን በህግና አስተዳደር ጉዳዮች ቋሚ ኮሚቴ በኩል ይፋ ቢያደርግም ተቃዋሚዎች በተመረጡት አንዳንድ አባላት ላይ ያላቸውን ቅሬታ ሰንዝረዋል።</p>

<p>ተቃዋሚዎች በኮሚሽኑ የተካተቱ አንዳንድ አባላት ህዝብ የበደሉና ከገዢው ፓርቲ ጋር የሠሩ፣ ገለልተኛ ናቸው ተብለው ሊታመንባቸው የማይችሉ ናቸው በማለት የአጣሪ ኮሚሽኑ አባላት ምርጫ ትክክል አለመሆኑንም ቢያስረዱም ተቀባይነት አላገኙም።</p>

<p>ምክር ቤቱ በአጣሪ ኮሚሽን እንዲያገለግሉ ከመረጣቸው 11 አባላት መካከል የደቡብ ክልል ጠቅላይ ፍ/ቤት ም/ፕሬዚዳንት አቶ ፍሬሕይወት ሣሙኤልን የአጣሪ ኮሚሽኑ ሰብሳቢ አድርጎ ሲመርጥ አቶ ሽፈራው ጃሞን ደግሞ ምክትል ሰብሳቢ አድርጎ መርጧል።</p>

<p>የሕዝብ ተወካዮች ምክር ቤት ትናንት ባደረገው ስብሰባ ለኮሚሽኑ ከተሰየሙት 11 አባላት መካከል አራቱ ከሃይማኖት ተቋማት የተመረጡ መሆናቸው ተገልጿል።</p>

<p>እነዚህ ከሃይማኖት ተቋማቱ የተመረጡት አባላት የኢትዮጵያ ኦርቶዶክስ ቤተክርስቲያን መንበረ ፓትርያርክ ጽ/ቤት ለረጅም ዓመታት እንዳገለገሉ የተገለጸው አቡነ ኤልሳዕ ይገኙበታል። የእስልምና ጉዳዮች ጠቅላይ ጉባዔ ም/ፕሬዚዳንት የሆኑት ሼህ ኤልያስ ረድዋን፣ ከኢትዮጵያ ካቶሊክ ቤተክርስቲያን አቶ አቤል ሙሴ የተመረጡ ሲሆን አቶ አቤል ሙሴ በቤተክርስቲያኗ በተለያየ የኃላፊነት ቦታዎች ላይ መሥራታቸውን የተገለጸ ሲሆን ከኢትዮጵያ መካነኢየሱስ ቤተክርስቲያን ደግሞ በአሁኑ ወቅት የቤተክርስቲያኗ ም/ፕሬዚዳንትና በአሁኑ ሰዓት የኦሮሞ ኮንሰርን ሥራ አስኪያጅ ዶ/ር ገመቹ መገርሣ፣ በተለያዩ የአገር ውስጥና ውጪ አገራት በኤክስፐርትነትና በአማካሪነት ያገለገሉት አቶ ታምራት ገብሬ በኮሚቴው በአባልነት ተመርጠዋል።</p>

<p>ቀሪዎቹ በአባልነት የታቀፉት አቶ አብዱ ጀአድ በአሁኑ ወቅት PACE (Pastoralist Concern Association) የተባለ መንግሥታዊ ያልሆነ መሥሪያ ቤት ውስጥ የሚሰሩ መሆኑ ተጠቅሷል።</p>

<p>የፌዴራል መጀመሪያ ደረጃ ፍ/ቤት ም/ፕሬዚዳንት የሆኑት አቶ ወ/ሚካኤል መሸሻም የዚህ ኮሚቴ አባል ሆነዋል።</p>

<p>ምክር ቤቱ የአጣሪ ኮሚሽን አባላት ስያሜን ተከትሎ ሰፊ ውይይት ያደረገ ሲሆን የአጣሪ ኮሚሽኑን አባላት ምርጫ በ297 ድምፅ አጽድቋል።</p>

<p>በኮሚሽኑ አሰያየም ላይ ቅሬታ ያላቸው ደግሞ በ99 ድምፅ ሲቃወሙት አምስት የምክር ቤቱ አባላት ደግሞ ድምፀ ተአቅቦ አድርገዋል።</p>

<p>በዚህ የአጣሪ ኮሚሽኑ የተሰየሙት ግለሰቦች የሕይወት ታሪክ ሲቀርብ በጥሩ ሥነ ምግባራቸው የታወቁ፣ በኅብረተሰቡ ዘንድ ተቀባይነት ያላቸውና በማንኛውም ፖለቲካ ድርጅት አባል ያልሆኑ ገለልተኛ ናቸው በሚል ተጠቅሷል።</p>

<p>የአጣሪ ኮሚሽኑ አባላት ከተሾሙበት ጊዜ ጀምሮ በሦስት ወር ጊዜ ውስጥ ሥራቸውን ያጠቃልላሉ ተብሎ እንደሚጠበቅ፣ በዚህ ጊዜ የማይጨርሱ ከሆነ የፓርላማው የህግና የአስተዳደር ቋሚ ኮሚቴ አንድ ወር እንዲያራዝምላቸው የአጣሪ ኮሚሽኑ ማቋቋሚያ አዋጅ ይገልፃል።</p>


<p class="align-center"><a href="/Gazettas/Reporter/info/Reporter.html">ከሪፖርተር ኅዳር 28 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ሪፖርተር/ማውጫ/1998/ኅዳር/28/ሪፖርተር1.280398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
