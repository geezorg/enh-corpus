<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ- ኤርትራ ወታደራዊ ባለሥልጣናት ተገናኝተው ሊወያዩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የኢትዮ- ኤርትራ ወታደራዊ ባለሥልጣናት ተገናኝተው ሊወያዩ ነው </h2>


<p>የተባበሩት መንግስታት ድርጅት ባለሥልጣናት እንዳስታወቁት የኢትዮ-ኤርትራ ወታደራዊ ባለሥልጣናት (ጄኔራሎች) በዚህ ሳምንት በኬንያ ናይሮቢ ተገናኝተው እንደሚነጋገሩ ገልፀዋል።</p>

<p>ይህ ሕዳር 16 ቀን 1998 ዓ.ም በናይሮቢ ከተማ ይካሄዳል ተብሎ የሚጠበቀው ውይይት ከአሁን በፊት እየተደረገ የነበረና ከመስከረም ወዲህ ግን ተቋርጦ የነበረ ነው። የተባበሩት መንግስታት ቃል አቀባይ ጌይል ቢንድላይ ቴይለር ሴይንት ይህ ውይይት የተባበሩት መንግስታት ሁኔታው ወደ ጦርነት ሊያመራ ይችላል ብሎ ካስጠነቀቀ ወዲህ ለመጀመሪያ ጊዜ የሚደረግ ውይይት ነው ብለዋል።</p>

<p>ውይይቱን በሊቀመንበርነት የሚመሩት በኢትዮ-ኤርትራ ድንበር ያለውን የተመድ የሰላም ጠባቂ ሃይል ኮማንደር የሆኑት ሜጀር ጄኔራል ራጂንደር ሲንግ ናቸው። ጄኔራሉ ጦርነት እንዳይነሳ ሁኔታውን የሚያበርድ እርምጃ አስፈላጊ ነው ብለዋል።</p>

<p>አንዳንድ የተባበሩት መንግሥታት ታማኝ ምንጮች ከዚህ ውይይት በኋላ ሁለቱም አገሮች ጦራቸውን አርቀው ሁኔታው ሰላማዊ መንገድ ተፈትቶ በተመድ ጸጥታ አስጠባቂ ሃይል (አንሚ) ስር እንዲሆን የሚያደርግ ውሳኔ በፀጥታው ምክር ቤት ይተላለፋል ሲሉ ጠቁመዋል። </p>

<p>የኤርትራ መሪ ፕሬዝዳንት ኢሳይያስ አፈወርቂ በአዲስ አበባ የነበረውን ብጥብጥ ከአስመራ የሚንቀሳቀሰው የኦነግ ክንፍ በኦሮሚያ ይፈጠራል ብለው በመጠበቅ በሶማሊያ በኩል 300 የሻዕቢያ ሃይል በማሰማራት ሊያከናውኑት የሚችሉትን አንዳንድ ፀረ-ኢትዮጵያዊ ኦፕሬሽን በመተማመን በኢትዮጵያ ላይ ጦርነቱን ለመክፈት ተዘጋጅተው እንደነበር የውስጥ ምንጮች ይጠቁማሉ። ሆኖም ግን ስልታቸው በአልተሳካላቸው በአሁኑ ጊዜ ወደ መቀዝቀዝና የጦርነት ሙከራን የመተው መንገድ እንደመረጡ ምንጮቻችን ጠቁመዋል በአሁኑ ጊዜ ሌላ አጋዥ ሁኔታ ካላጋጠማቸው ፕሬዚዳንት ኢሳይያስ ጦርነት ቢጀምሩም የሚያሸንፉበት ምንም እድል እንደሌላቸው ኤክስፐርቶች ይተነትናሉ።</p>

<p>የኢትዮ-ኤርትራ የድንበር አካባቢ ውጥረት ከጊዜ ወደ ጊዜ እያደገ መሄዱን የሚናገሩ አንዳንድ ወገኖች በተለይ የኤርትራ መንግስት በተደጋጋሚ የመንግስታቱ ድርጅት የሰላም አስከባሪ ኃይል ላይ የሚያደርገው የእገዳ ጫና እና የጦርነት ዝግጅት ለውጥረቱ መባባስ የራሱን አስተዋጽኦ ማበርከቱን ሲገልፁ መቆየታቸው አይዘነንጋም።</p>

<p>ጠ/ሚ/ር መለስ ዜናዊ በቅርቡ ለውጭ ጋዜጠኞች በሰጡት መግለጫ የኤርትራ መንግስት ወደ ጦርነት የሚያመራ ከሆነ ጥቃቱን በብቃት ለመከላከል የሚያስችል ኃይል መዘጋጀቱን መግለጻቸው ይታወሳል።</p>

<p>የኤርትራ መንግስት በበኩሉ በቅርቡ ወደ ጦርነት የመግባት ሀሳብ እንደሌለው ማስታውቁ አይዘነጋም።</p>

<p>ይህ በእንዲህ እንዳለ የመንግስታቱ ድርጅት የፀጥታው ምክር ቤት በአሁኑ ወቅት በሁለቱ አገራት መካከል ያለውን ሁኔታ አስመልክቶ አንድ ውሳኔ ይወሰናል ተብሎ ይጠበቃል።</p>

<p>የፀጥታው ምክር ቤት በኢትዮ-ኤርትራ ጉዳይ የሚሰጠው ውሳኔ በአካባቢው ለተፈጠረው ውጥረት መፍትሄ ሊያስገኝ ይችላል የሚል እምነት አለ።</p>

<p>የፀጥታው ምክር ቤት በኢትዮ-ኤርትራ ድንበር የተፈጠረውን ወቅታዊ ሁኔታ በተመለከተ በመጪው ሐሙስ የሚያስተላልፈው ውሳኔ እንደተጠበቀ ሆኖ ባለፈው ሀሙስ ኅዳር 8 ቀን 1998 ዓ.ም በፀጥታው ምክር ቤት አባላት በፀጥታው ምክር ቤት የሰላም አስከባሪ ሃይል አዛዥ አማካኝነት ገለፃ ተደርጎለታል።</p>

<p>በሰላም አስከባሪው ሃይል አዛዥ ጂን ማሪዬ ጉሄኖ ለፀጥታው ምክር ቤት አባላት የተደረገው ገለፃ በዝግ ስብሰባ የተደረገ ሲሆን አዛዡ ለሮይተርስ እንደገለጹት ደግሞ የኢትዮ-ኤርትራ ጉዳይ እጅግ አሳሳቢ መሆኑንም ገልጸዋል።</p>

<p>በአሁኑ ወቅት የኢትዮ-ኤርትራ ድንበር የሰላም አስከባሪ ሃይል በድንበሩ አካባቢ ሲያደርግ የነበረውን ጥበቃ እንደከዚህ ቀደሙ ማከናወን ባለመቻሉ በተለያዩ ይዞታዎቹ ላይ በመነሳት ጥበቃ ሲያደርግላቸው ከነበሩት ቦታዎች ውስጥ 60 በመቶ የሚሆነውን አካባቢ መልቀቁ ይታወቃል።</p>


<p class="align-center"><a href="/Gazettas/Reporter/info/Reporter.html">ከሪፖርተር ኅዳር 11 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ሪፖርተር/ማውጫ/1998/ኅዳር/11/ሪፖርተር1.110398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
