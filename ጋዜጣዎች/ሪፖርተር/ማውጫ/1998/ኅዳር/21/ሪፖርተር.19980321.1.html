<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጀልዱ በተፈጠረ ግጭት የሁለት ተማሪዎችና የአንድ ፖሊስ ህይወት አለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ጀልዱ በተፈጠረ ግጭት የሁለት ተማሪዎችና የአንድ ፖሊስ ህይወት አለፈ </h2>


<p>በምዕራብ ሸዋ ዞን ጀልጁ ወረዳ ትናንት ተማሪዎች ባካሄዱት ድንገተኛ የተቃውሞ ሰልፍ የሁለት ተማሪዎችና የአንድ ፖሊስ አባል ህይወት ማለፉ የወረዳው ኦብኮ ጽ/ቤት ኃላፊ አስታወቁ። የወረዳው ፖሊስ በበኩሉ የአንድ ፖሊስ ህይወት ማለፉን በማመን በብጥብጡ የደረሰውን ጉዳት አላጣራሁም ብሏል።</p>

<p>የዞኑ የኦብኮ ተጠሪ መቶ አለቃ ጉደታ አጀራ እንዳስታወቁት ግጭቱ ሊፈጠር የቻለው የጀልዱ ሁለተኛ ደረጃ ተማሪዎች ኦህዴድን በመቃወም ያደረጉትን ሰልፍ ተከትሎ ነው።</p>

<p>በትላንትናው ዕለት ረፋዱ ላይ በተማሪዎች የተጀመረው የተቃውሞ ሰልፍ በቀጥታ ያመራው ወደ ወረዳው ፖሊስ ጣቢያና አስተዳደር ጽ/ቤት ነበር። ተሰላፊዎቹ ተማሪዎች «አምቦ የሞቱት ተማሪዎች ገዳያቸው ለፍርድ ቤት ይቅረብ» የሚል መፈክር ጭምር ያሰሙ እንደነበር ታውቋል።</p>

<p>የወረዳው አስተዳዳሪ አቶ አጀማ ቶሎሳ «አንድ የፖሊስ ኃይል የት እንደደረሰ አላወቅንም። የተፈጠረው ሁከት ከፍተኛ ነው።» በማለት ተማሪዎቹ መፈክር እያሰሙ ወደ አስተዳደሩ ጽ/ቤት መምጣታቸውን፣ በወቅቱ ያሰሙ የነበረውን መፈክር ግን ማዳመጣ እንዳልቻሉ ገልፀዋል። ተማሪዎቹ የወረዳውን ከተማ ነዋሪ ቤት ማፍረሳቸውን፣ ፖሊስ መደብደባቸውን አስተዳዳሪው ገልፀዋል።</p>

<p>የወረዳው ፖሊስ አባል እንደሆኑ የገለፁ ግለሰቦች «አንድ የፖሊስ ኃይል ተገድሎብናል» በማለት የተፈጠረው ብጥብጥ የከረረ መሆኑን በትላንትናው ዕለት 10፡30 አካባቢ በስልክ አረጋግጠውልናል።</p>

<p>«እስረኞችን እየጠበኩ ነው» በምትለው የወረዳው የፖሊስ አባል አያይዛም «አሁን የማረጋጋት ስራ ለመስራት እየተሞከረ ነው።» ብላለች። የደረሰውን የሞትና የመቁሰል አደጋ አስመልክቶ በግልፅ የታወቀ ነገር አለመኖሩንም አመልክተዋል።</p>

<p>ጎዳረቻ የሚባለው ጫካ መግቢያ ላይ አንድ ፖሊስ አባል መውደቁን ያዩ እንደገለፁላቸው የጠቆሙት መቶ አለቃ ጉደታ እስከ አመሻሹ አስራ አንድ ሰአት ሁለት ተማሪዎችና አንድ የፖሊስ ኃይል መሞታቸውን እንዳረጋገጡ ገልፀዋል።</p>

<p>ስለአጠቃላይ ሁኔታ የተጠየቁት የወረዳው አስተዳዳሪ አቶ አጀማ ሰልፍ አድራጊዎቹ ሰልፉን ሳያስፈቅዱ ማድረጋቸውን ተናግረዋል። የማረጋጋቱ ስራ ከተጠናቀቀ በኋላ ዝርዝር መረጃ እንደሚሰጡ ተናግረዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር ኅዳር 21 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ሪፖርተር/ማውጫ/1998/ኅዳር/21/ሪፖርተር1.210398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
