<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጠ/ሚ/ር መለስ ባለቤት የማኅበራዊ ጉዳይ ቋሚ ኮሚቴ ሊቀመንበር ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የጠ/ሚ/ር መለስ ባለቤት የማኅበራዊ ጉዳይ ቋሚ ኮሚቴ ሊቀመንበር ሆኑ </h2>


<p>የጠቅላይ ሚኒስትር መለስ ዜናዊ ባለቤት፣ የሕዝብ ተወካዮች ም/ቤት አባል ክብርት ወ/ሮ አዜብ መስፍን በፓርላማው ከተቋቋሙት 12 ቋሚ ኮሚቴዎች የማኅበራዊ ጉዳይ ሊቀመንበር ሆነው ተመረጡ።</p>

<p>የማኅበራዊ ጉዳዮች ቋሚ ኮሚቴ ሰብሳቢ ሆነው የተመረጡት ወ/ሮ አዜብ በሥራ አመራር የሰለጠኑ 12+4 የትምህርት ደረጃ ያላቸውና በሥራ አስኪያጅነት ማገልገላቸው ተጠቅሷል።</p>

<p>በቋሚ ኮሚቴዎች ውስጥ ፓርቲዎች የሚኖራቸው ድርሻ ባገኙት የወንበር ልክ ተሰልቶ መሆኑን የጠቀሱት የም/ቤት አፈ ጉባዔ አቶ ተሾመ ቶጋ ቃለ መሃላ ከፈጸሙ የም/ቤቱ 439 አባላት መካከል ኢሕአዴግ አብላጫውን መቀመጫ አግኝቷል ብለዋል። ወደ ም/ቤቱ ከገቡ 30 የቅንጅት አባላት 22ቱ ቃለ መሃላ በእጃቸው ፅፈው ፈርመው ለአፈ ጉባኤው በማቅረባቸው ሰባቱ በቋሚ ኮሚቴዎች እንዲካተቱ ተደርገዋል በማለት ወደ ም/ቤቱ የገቡት አባላት ቁጥር 30 መድረሱን ገልጸዋል።</p>

<p>የቋሚ ኮሚቴዎች አሰያየም ጊዜ ተሰጥቶ እንዲታይ አንዳንድ የም/ቤቱ አባላት የጠየቁ ሲሆን አፈ ጉባዔው በዕለቱ እንዲፀድቅ በመጠየቃቸው በአብላጫ ድምጽ አጀንዳው ፀድቋል። የኮሚቴ አባላቱ ጉዳይ ወደፊት የም/ቤቱ መቀመጫ ሲሟላ ዳግም የሚታይበት ሁኔታ መኖሩም ተገልጿል።</p>

<p>የም/ቤቱ አባል እና የቀድሞው ፕሬዚዳንት ዶ/ር ነጋሶ ጊዳዳ በቋሚ ኮሚቴ ውስጥ ተካተው ለመሥራት ፍላጎት እንዳላቸው ገልጸው በቀረበው ዝርዝር አለመካተታቸው ላይ ማብራሪያ ጠይቀዋል።</p>

<p>አፈ ጉባኤው በሰጡት ምላሽ የቋሚ ኮሚቴ አባላትን ለመመደብ ፓርቲዎች ያገኙት የመቀመጫ ልክ ግንዛቤ ገብቶ የተሰራ በመሆኑ ግለሰብን እንዳላካተተ ገልጸዋል።</p>

<p>የም/ቤቱ አባል የተከበሩ ዶ/ር ነጋሶ ም/ቤቱ ባለፈው የፓርላማ ስብሰባ ያልተገኙ የቅንጅት አባላትን ያለመከሰስ መብት ማንሳቱን ጠቅሰው በዕለቱ የም/ቤት ስብሰባ ተገኝተዋል የተባሉት የቅንጅት አባላት በይፋ በም/ቤቱ ፊት ቃለ መሃላ እንዲገቡ ጠይቀዋል።</p>

<p>አፈ ጉባኤ ተሾመ ቶጋ በም/ቤቱ የመክፈቻ ሥነ-ሥርዓት የተገኙ አባላት በይፋ ቃለ መሃላ ከፈጸሙ በኋላ የሚመጡ ቃለ መሃላውን በጽሁፍ ፈርመው በአፈ ጉባዔው በኩል ከፈፀሙ በቂ ነው ብለዋል። አባላት በየጊዜው በመጡ ቁጥር በም/ቤቱ ፊት መሃላ እንደማይፈጽሙ አመልክተዋል።</p>

<p>በም/ቤቱ የተገኙ የቅንጅት አባላትን ዝርዝር በሥፍራው ከነበሩ አንድ አባል ጠይቀን ከአፈ ጉባዔው ጽ/ቤት ጠይቁ ብለውናል።</p>

<p class="align-center"><a href="/Gazettas/Reporter/info/Reporter.html">ከሪፖርተር ጥቅምት 20 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/ጥቅምት/20/ሪፖርተር2.200298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
