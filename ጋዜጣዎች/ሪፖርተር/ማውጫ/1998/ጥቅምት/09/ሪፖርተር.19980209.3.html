<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ነጋሶ ለአዲሱ አፈ ጉባኤ የተቃውሞ ደብዳቤ ፃፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ዶ/ር ነጋሶ ለአዲሱ አፈ ጉባኤ የተቃውሞ ደብዳቤ ፃፉ </h2>


<p>የቀድሞው የኢፌዴሪ ፕሬዝዳንትና የህዝብ ተወካዮች ም/ቤት አባል የተከበሩ ዶ/ር ነጋሶ ጊዳዳ በአዲሱ 
ም/ቤት ስብሰባ ሂደት ያጋጠሙ ጉዳዮችን በመቃወም ለተከበሩ አፈ ጉባኤ ተሾመ ቶጋ ደብዳቤ ፃፉ።</p>

<p>የተከበሩ ዶ/ር ነጋሶ ጥቅምት 2 ቀን 1998 ዓ.ም በፃፉት በዚህ ደብዳቤ በም/ቤት ስብሰባ ወቅት 
የሥነ- ሥርዓትና አካሄድ ሲጠየቅ የአካሄድ ችግር የለም ብለው አፈ ጉባዔው መዝጋታቸውን ትክክል አለመሆኑን 
ጠቅሰዋል።</p>

<p>በም/ቤቱ በአንድ ጉዳይ ላይ ውይይት በሚደረግበት ወቅት ጥቂት አስተያየት ከተሰጠ በኋላ በአፈ ጉባኤው 
በቂ ውይይት ተደርጓል ተብሎ ጥልቅ ውይይት ሳይደረግ አጀንዳ መዝጋት እና ወደ ድምፅ አሰጣጥ መሄድ አግባብ 
አለመሆኑን ጠቅሰዋል።</p>

<p>ባለፈው ማክሰኞ በፓርላማው ያልተገኙ የም/ቤቱ አባላት ላይ ያለ መከሰስ መብት ሲነሳ ለመናገር 
በተደጋጋሚ ሞክረው እድል እንዳልተሰጣቸው በደብዳቤያቸው የጠቀሱት የተከበሩ ዶ/ር ነጋሶ ጉዳዩ ትልቅ ስለሆነ 
የውሳኔው አካል ላለመሆን ም/ቤቱን ጥለው መውጣታቸውን ገልጸዋል።</p>

<p>በአዲሱ የም/ቤቱ የአሠራርና የሥነ-ምግባር ደንብ ውስጥ በግል የም/ቤቱን አባል በተመለከተ የሚጠቅሰው 
ስለሌለ ለፓርቲዎች በተወካዮቻቸው አማካይነት የተዘረዘሩ ተግባር ስላለ ዶ/ር ነጋሶም ያላቸው ሚና ትኩረት 
እንዲሰጠው ጠይቀዋል።</p>

<p>በም/ቤቱ የሚቋቋሙ የተለያዩ ኮሚቴዎች አባልነትም ከየፓርቲዎች ተወካዮች የሚገቡበት በመሆኑ በዚህም 
የሚሳተፉበት መንገድ እንዲፈጠር በደብዳቤው ጥያቄ አቅርበዋል።</p>

<p>በተያያዘ ዜና የህዝብ ተወካዮች ምክር ቤት ባለፈው ሀሙስ በተደረገው ሁለተኛ መደበኛ ስብሰባ የተለያዩ 
የብድር አዋጆችን በሚያፀድቅበት ወቅት አንዳንድ የም/ቤት አባላት አስተያየት ሲሰጡ አፈ ጉባኤው በተደጋጋሚ 
በም/ቤቱ ደንብ መሠረት ከአጀንዳው ውጭ መናገር እንደማይቻል በማሳሰብ በተደጋጋሚ ሲያቋርጡ 
ታይተዋል።</p>

<p>የሀሙሱን የም/ቤት ስብሰባ የተመለከቱት አንዳንድ ወገኖች አዲሱ የም/ቤት ደንብ በግልፅ የፓርላማ 
አባላትን የንግግር ነፃነት በተለያዩ የስነ- ሥርዓት እምርጃዎች የሚገድብና ካለፈው ፓርላማ ያነሰ ነፃነት ያለበት 
መሆኑን ይገልፃሉ።</p>

<p>በዕለቱ ስብሰባ የተለያዩ የብድር ስምምነቶች ቀርበው ሲፀድቁ አንዳንድ የም/ቤት አባላት ብድር ከመፅደቁ 
በፊት ለኮሚቴ ተመርቶ፣ ተጠንቶ መፅደቅ አለበት፣ ከዚህ ቀደም የሚወሰደው ብድር በአግባቡ በሥራ ላይ 
መዋሉ ሳይታይ ብድር ስለሆነ ብቻ ማፅደቁ አገሪቱን በዕዳ እንዳይዘፍቃት ሲሉ ጠይቀዋል።</p>

<p>ለግልግል ጊቤ 2 የኤሌክትሪክ ኃይል ፕሮጀክት ማስፈጸሚያ ከጣልያን መንግሥት ጋር የተደረገ የ220 
ሚሊዮን ዩሮ የብድር ስምምነት፣ ከኦፔክ ፈንድን ለአዘዞ መተማ መንገድ 15 ሚሊዮን የአሜሪካን ዶላር 
የብድር ከኖርዲክ የልማት ፈንድ የተፈርመው የ10 ሚሊዮን ዩሮ የመንገድ ልማት ዘርፍ ማስፈፀሚያ የብድር 
ስምምነትና የገንዲን በሽታን ለማጥፋት ለተነደፈ ፕሮጀክት ማስፈጸሚያ የሚውለው ከ9.5 ሚሊዮን በላይ 
የሚያወጣው የብድር ስምምነት ነው።</p>

<p>በሌላ በኩል የብድር ስምምነቶቹ አገሪቱ ለተያያዘችው የልማት ፕሮግራም ጠቃሚ መሆናቸው የተጠቆመ 
ሲሆን ኢትዮጵያ የተበደረችውን ገንዘብ በአግባቡ ሥራ ላይ በማዋል የተመሰገነች መሆኗን በም/ቤቱ የኢሕአዴግ 
ወኪል የተከበሩ አቶ ሽፈራው ጃርሶ ገልጸዋል።</p>

<p>የፓርላማ ስብሰባ ሲጠናቀቅ የተከበሩ አፈ ጉባኤ ተሾመ ቶጋ በአዲሱ የም/ቤቱ የአሠራርና የስነ-ምግባር 
ደንብ ላይ የግንዛቤ ማስጨበጫ ማብራሪያ ለም/ቤት አባላት በዛሬው ዕለት ለአንድ ቀን ይሰጣል 
ብለዋል።</p>


<p class="align-center"><a href="/Gazettas/Reporter/info/Reporter.html">ከሪፖርተር ጥቅምት 9 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/ጥቅምት/09/ሪፖርተር3.090298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	



