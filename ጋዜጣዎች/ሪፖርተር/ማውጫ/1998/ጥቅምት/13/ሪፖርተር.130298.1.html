<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓ - መድኅን በቅንጅት የውህደት ሰነድ ላይ ማኅተም አላሳርፍም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓ - መድኅን በቅንጅት የውህደት ሰነድ ላይ ማኅተም አላሳርፍም አለ</h2>


<p>የቅንጅት ለአንድነትና ለዴሞክራሲ ውህደት መስራቾች አንዱ የሆነው ኢዴአፓ-መድኅን በውህደቱ ሰነድ ላይ ሰሞኑን ማኅተም እንዲያደርግ ተጠይቆ ፈቃደኛ አለመሆኑን ተጠቆመ። ይህ የፓርቲው አቋም በውህደቱ ፍፃሜ ላይ የራሱን ጥላ ማጥላቱን ምንጮቻችን አረጋግጠዋል።</p>

<p>የኢትዮጵያ ምርጫ ቦርድ «ቅንጅት ፈቃድ ያገኘው እስከ ምርጫው መጠናቀቂያ ነው፣ ውህደት ፈጽሜአለሁ በማለት የቀድሞውን ቅንጅት ማፍረሱን በይፋ ሲገልጽ ለአዲሱ ውህደት ግን እውቅና አልጠየቀም፤ እኔም አላውቀውም» የሚል መግለጫ ከሰጠ በኋላ ውህደቱ እውቅና እንዲያገኝ ሲሰራ ቆይቷል።</p>

<p>በዚህ መሰረት መስከረም 14 ቀን 1998 ዓ.ም ከመኢአድ ኢንጂነር ኃይሉ ሻውል፣ ከኢደአፓ መድኅን አቶ አድማሱ ገበየሁ፣ ከኢዴሊ ዶ/ር አለማየሁ ረዳ፣ ከቀስተደመና ዶ/ር ብርሃኑ ነጋ በውህደቱ ሰነድ ላይ በመፈረም መዋሃዳቸውን ይፋ አድርገዋል። ይህንኑ ሰነድ ለምርጫ ቦርድ ለመላክ ሁሉም ፓርቲዎች ማኅተም ማድረግ ይጠበቅባቸው ነበር። ሆኖም የኢዴአፓ መድኅን አመራሮች ፍፁም ፈቃደኛ ሳይሆኑ መቅረታቸውን ምንጮቹ ጠቁመዋል።</p>

<p>የኢዴአፓ መድኅን አመራርን የቅንጅቱ ሥራ አስፈፃሚ አንድ አባል ስለሁኔታው ሲያስረዱ መስከረም 10 ቀን 1998 ዓ.ም የተካሄደው የፓርቲያችን ጠቅላላ ጉባዔ አራት ነጥብ ያሉት ውሳኔ አሳልፏል። ከነዚህ ውስጥ አንዱና ዋናው አራቱ ፓርቲዎች በገቡት ስምምነት መሰረት ውህደቱ ሙሉ በሙሉ ተግባር ላይ ከዋለ በኋላ ፓርቲው ህጋዊ እውቅናውን ለምርጫ ቦርድ እንዲመልስ የሚያሳስብ ነበር።</p>

<p>ስማቸውን መግለፅ ያልፈለጉ የአመራር አባሉ የፓርቲያቸው ጠቅላላ ጉባኤ ያሳለፈውን ውሳኔ ሲያስረዱ፤ «ኢዴአፓ መድኅን ከዚህ ቀደም አራት የፓርቲ ውህደቶችን አከናውኗል። በዚህ የማይናቅ ተሞክሮን አግኝቷል። ባለፉት ጊዜያት የነበሩ ውህደቶች ግፋ ቢል ሥራ አስፈፃሚ እና ማዕከላዊ ኮሚቴ ይዋሀድና ሌላው ነገር ሁሉ ይረሳል እስከ ታች ያሉ መዋቅሮች፣ ቢሮዎች፣ እና ጠቅላላ አባላቱን የማዋሃዱ ነገር ይዘነጋል። አሁን ኢዴአፓ መድኅን እያለ ያለው ይኽን ስህተት ቅንጅት ላይ አንደግምም ነው። ሂደቱ ነገር አንጃ ወይም ቅሬታ በማይፈጥር መልኩ የወረዳ፣ የቀበሌ መዋቅሮች፣ ቢሮዎች፣ ኮሚቴዎች፣ አባላት፣ የቢሮ ሰራተኞች እንዲሁም በውጪ ሀገር የሚገኝ ድጋፍ ሰጪ አባላትን ባዋሀደ መልኩ ይፈፀም ነው። ለዚህ ስራ ትንሽ ጊዜ መውሰዱ አይቀርምና እስከዚያው የቀድሞው ቅንጅት እንዲቀጥል ይደረግ የሚል ኃሳብ አቀረብን። ሆኖም ተቀባይነት ልናገኝ አልቻልንም» ይላሉ።</p>

<p>የቅንጅቱ ሌላ ከፍተኛ አመራር ስለሁኔታው ሲያስረዱ ስለውህደቱ ከማውራታችን በፊት መስከረም 14 ቀን 1998 ዓ.ም የተካሄደው ስምምነት እስካሁን ማኅተም ሳያርፍበት ለምን ዘገየ» በሚል ላቅረብንላቸው ጥያቄ «የዘገየው መተዳደሪያ ደንቡ ማሻሻያ ያስፈልገው ስለነበር ነው። ለዚህ ደግሞ ላእላይ ም/ቤቱ መሰብሰብ ነበረበት። ይኽ እስከሚሆን ጊዜ ወስዷል» የሚል ምላሽ ሰጥተዋል።</p>

<p>የቅንጅቱ ከፍተኛ አመራር የኢዴአፓ መድህን አንዳንድ አባላት ያፈነገጠ ጥያቄ ብዙም ችግር አያመጣም ይላሉ። የአናሳዎች (የማይኖሪቲ) ጥያቄ ስለሆነ ብዙም ተቀባይነት የሚኖረው አይደለም። ሌላው ቢቀር ኢዴአፓ መድኅን ከውህደቱ እወጣለሁ ካለ መብቱ ነው። እኛ ሶስታችን በቅንጅት እንቀጥላለን ብለዋል።</p>

<p>የኢዴአፓ መድኅን ለቅንጅት ስራ አስፈፃሚነት የመረጣቸው አምስት አባላት ማለትም አቶ ልደቱ አያሌው፣ አቶ አብዱራህማን አህመድ፣ አቶ ሞሼ ሰሙ፣ አቶ መስፍን አያሌው፣ ዶ/ር ሙሉዓለም ታረቀኝ ሲሆኑ 20 አባላት ካሉት ስራ አስፈፃሚ አምስት ያህል ድምፅ ሲኖራቸው 60 አባላት ካሉት ላዕላይ ም/ቤት በድምሩ 18 ያህል ድምፅ ብቻ ይኖራቸዋል። ምናልባትም በዚህ ድምፅ ጥያቄያቸው ተቀባይነት ላያገኝ ይችላል የሚል ግምት መቀመጡ ትትክክል ሲሆን በዚህ ቅር ከተሰኙ ሊወስዱት የሚችሉት እርምጃ ከውህደቱ መውጣት ብቻ ይሆናል ተብሎ ይገመታል።</p>

<p>ከኢዴአፓ - መድኅን የተወከሉ የቅንጅት ስራ አስፈፃሚዎች ትላንት ከሰዓት በኋላ የፓርቲያቸውን የላዕላይ ም/ቤት አባላት (18 አባላት) ስብሰባ የጠሩ ሲሆን በዚህ ስብሰባ አመራሩ የያዘውን አቋም አባላቱ እንዲይዙ እንደሚደረግ ተጠቁሟል።</p>

<p>ችግሩን ለመቅረፍ ባለፉት ሳምንታት ከሁለት ጊዜ በላይ የተጠሩ ስብሰባዎች በተለያየ ምክንያት ያልተሳኩ ሲሆን አርብ ዕለት የኢዴአፓ መድኅን አመራሮች በተገኙበት ቅንጅት ስብሰባ አካሂዶ እነ አቶ ልደቱ የፓርቲአያቸውን የላዕላይ ም/ቤት አባላት ጋር ተወያይተው ለመመለስ ጠይቀው ለመመለስ ተስማምተዋል።</p>

<p>አርብ ዕለት ቅንጅቱ በሰጠው መግለጫ በኢዴአፓ መድኅን በኩል ተነሳ የተባለው ችግር አስመልክቶ የውህደቱ ጉዳይ ያለቀለት ጉዳይ ነው።የፊታችን ሰኞ ወይም ማክሰኞ ጉዳዩ ያልቃል፣ በማለት ወ/ት ብርቱካን ሚደቅሳ የቅንጅቱ ተ/ም/ሊቀመንበር መናገራቸውን ሪፖርተራችን ዘግባለች።</p>

<p>የምርጫ ቦርድ የፖለቲካ ፓርቲዎች ምዝገባ ጽ/ቤት ተ/ሬጂስትራር አቶ መኮንን ወንድሙ ስለሁኔታው ተጠይቀው «ቦርዱ የቅንጅት ውህደት አልቀበል አላለም።ቀደም ሲል የነበረውን ጣምራነት አፍርሰን ውህደት እድርገናል ያሉት ራሳቸው ናቸው። ይህ ከሆነ ዶክመንቱን አቅርቡና እውቅና ጠይቁ ነው ያልነው። በዚህ መሰረት ቅንጅቱ የማመልከቻ ጽሑፍ ውህደቱን የፈፀሙ ፓርቲዎች የፈረሙበት፣ መመሥረቻ ፅሑፍ መተዳደሪያ ደንብ፣ የውህደቱን ዓርማ ካቀረቡ በኋላ ቀደም ሲል በተናጠል የነበራቸውን ሰርተፊኬት ከመለሱ ከአንድ ሳምንት ባልበለጠ ጊዜ ሰርተፊኬታቸውን ያገኛሉ።» ሲሉ ምላሽ ሰጥተዋል።</p>

<p>የኢዴአፓ መድኅን እና የቅንጅት ቀሪ አመራሮችን በጉዳዩ ላይ አስተያየት እንዲሰጡ ጠይቀን መልስ ለመስጠት ፈቃደኛ ሳይሆኑ ቀርተዋል።</p>




<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 13 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/ጥቅምት/13/ሪፖርተር.130298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	