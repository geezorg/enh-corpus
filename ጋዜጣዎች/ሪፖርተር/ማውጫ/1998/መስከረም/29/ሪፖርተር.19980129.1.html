<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፓርላማ እንግባ አንግባ ጥያቄ ቅንጅት ዛሬ ሕብረት ነገ ይወስናሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በፓርላማ እንግባ አንግባ ጥያቄ ቅንጅት ዛሬ ሕብረት ነገ ይወስናሉ </h2>


<p>ቅንጅት ለአንድነትና ለዴሞክራሲ በፓርላማ መግባትና አለመግባት ጉዳይ በትላንትናው ዕለት ያካሄደው ስብሰባ ያለ መቋጫ ተጠናቀቀ። ቅንጅቱ ዛሬ ከ4፡00 ሰዓት ጀምሮ በዚሁ ጉዳይ የጀመረውን ውይይት ቀጥሎ ውሣኔ ያሳልፋል ተብሎ የሚጠበቅ ሲሆን ኅብረት ደግሞ በነገው እለት አሳውቃለሁ ብሏል።</p>

<p>ትላንት በቅሎ ቤት አካባቢ በሚገኘው የቀድሞ የኢዴአፓ- መድኅን ጽ/ቤት ከቀኑ 5፡30 ሰዓት ጀምሮ የተካሄደው የቅንጅቱ ላዕላይ ምክር ቤት ስብሰባ 54 ያህል አባላት የተገኙበት ሲሆን በፓርላማ መግባት አለመግባት ጉዳይ ሰፊ ክርክር ተካሂዷል።</p>

<p>አንዳንድ ተሳታፊዎች እንደገለፁልን የትላንቱ ስብሰባ ከተጀመረ በኋላ በጉዳዩ ላይ ውሣኔ ለመስጠት የ2/3ኛ ድጋፍ ማግኘት አለበት በሚለው ላይ ተነጋግሮ ወስኗል። በዚሁ መሠረት ወደ ፓርላማ እንግባ የሚሉ አባላት ላቅ ያለ ቁጥር ቢይዙም 2/3ኛ ሊሞላ ባለመቻሉ በጉዳዩ ላይ ይበልጥ ለመምከር በሚል አጀንዳው ያለ መቋጫ ለዛሬ ተላልፏል።</p>

<p>በትላንቱ የቅንጅት ስብሰባ ዶ/ር ብርሃኑ ነጋ፣ አቶ ልደቱ አያሌው እና አቶ አብድሩአሃማን ፓርላማ እንግባ ከሚለው የወገኑ ሲሆን ኢንጂንር ኃይሉ ሻውል፣ ፕሮፌሰር መስፍን ወልደማርያም፣ ዶ/ር ያዕቆብ ኃይለማርያም አንግባ ከሚለው ወገን ሲከራከሩ ውለዋል።</p>

<p>ስብሰባው ኢንጂነር ኃይሉ ሻውል አሞኛል በማለታቸው ምክንያት ምክትል ተቀዳሚ ሊቀመንበር ወ/ት ብርቱካን ሚደቅሳ መርተውታል።</p>

<p>የኢትዮጵያ ዴሞክራሲያዊ ኃይሎች ኅብረት በበኩሉ ፓርላማ እንግባ ወይም አንግባ በሚል ትላንት በቴሌ ኮንፈረንስ እና በኢ-ሜይል ከኢትዮጵያ ውጪ ካሉ የኅብረቱ አባል ፓርቲዎች ጋር በመሆን ድምፅ ሲያሰባስቡ የነበረ ቢሆንም ውሣኔውን ሳያሳውቅ ሰኞ በፓርላማ መክፈቻ ዕለት ውሣኔውን ለማሳወቅ በይደር አሳልፏል።</p>

<p>ኅብረቱ ካሉት 13 ፓርቲዎች ውስጥ ድምጽ ሲያሰባስብ ስምንት ፓርቲዎችን እንግባ፣ ሦስት ፓርቲዎች ገብተን ትግሉን እንቀጥል እንዲሁም ሁለት ድርጅቶች እንደዚህ ዓይነት የአገር ጉዳይ በድምፅ ብልጫ አንወስንም ብለዋል።</p>

<p>ኅብረቱ በትላንትናው ዕለት ከፓርቲዎች ያገኛቸውን ድምፆች ሰብስቦ ውሣኔ ያልሰጠ ሲሆን ፓርላማ መግባቱም አለመግባቱንም ነገ በሚከፈተው ፓርላማ በተግባር በመሳየት መወሰኑን ምንጮች ገልፀዋል።</p>

<p>በተያያዘ ዜና በትናንትናው ምሽት በኢትዮጵያ ዜና አገልግሎት በተገለፀው ዜና መሰረት ዶ/ር በየነ ጴጥሮስና ዶ/ር መረራ ጉዲና ለተወካዮች ምክር ቤት ለመግባት ምዝገባ ማካሄዳቸው ታውቋል። በዛሬው ዕለትም በተከፈተው የተወካዮች ምክር ቤት ስብሰባ ላይ ዶ/ር መረራ ጉዲና ዶ/ር ነጋሶ ጊዳዳ ተገኝተዋል። በተጨማሪም ጠቅላይ ሚኒስትር መለስ ዜናዊ በጠ/ሚንስቴርነታቸው እንዲቀጥሉ የተመረጡ ሲሆን አምባሳደር ተሾመ ቶጋ አፈ ጉባኤ በመሆን ተመርጠዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር መስከረም 29 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/መስከረም/29/ሪፖርተር1.290198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	