<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ የፖለቲካ ሹመኞች የመንግሥት ሰራተኞች እንዲሆኑ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በአዲስ አበባ የፖለቲካ ሹመኞች የመንግሥት ሰራተኞች እንዲሆኑ ተወሰነ </h2>


<p>በአዲስ አበባ ጊዜያዊ አስተዳደር ስር የነበሩ የክፍለ ከተሞችና የቀበሌ የፖለቲካ ሹመኞች በየደረጃቸው ወደ ተለያዩ መስሪያ ቤቶች እንዲዛወሩ ለማድረግ የሚያስችል ዝግጅት እየተደረገ መሆኑ ተገለፀ።</p>

<p>ከአስተዳደሩ የስራ ኃላፊዎች ያገኘነው መረጃ እንደሚያመለክተው በጊዜያዊ አስተዳደሩ ሥር ሲያገለግሉ የቆዩ የፖለቲካ ሹመኞች ባላቸው የትምህርት ደረጃን ልምድ ወደተለያዩ መንግሥታዊ መስሪያ ቤቶች እንዲመደቡ ይደረጋል።</p>

<p>የትምህርት ደረጃቸው በመንግሥታዊ መስሪያ ቤቶች ሊያስመደባቸው የማይችል ሰራተኞችም አስፈላጊው ክፍያ ተከፍሉዋቸው እንዲሰናበቱ የሚደረግ እንደሆነም ተገልጿል።</p>

<p>እንደነዚሁ የሥራ ሃላፊዎች ገለፃ ጊዜያዊ አስተዳደሩ ግንቦት 7 ቀን 1997 በተደረገው ምርጫ አዲስ አበባ ላይ ላሸነፈው ቅንጅት ስልጣን ሲያስረክብ ይኸው በዝግጅት ላይ ያለው እቅድ ተግባራዊ እንደሚሆን ታውቋል።</p>

<p>የፖለቲካ ሹመኞች በመሆን የሚጠቀሱት የየክፍለ ከተሞቹና የቀበሌ ሥራ አስፈፃሚዎች ሲሆኑ በክፍለ ከተማም ሆነ በቀበሌ ደረጃ ወደሌላ መስሪያ ቤት እንዲዛወሩ ወይም አስፈላጊውን ጥቅማ ጥቅሞች እንዲሰጣቸው የሚደረጉ ተሿሚዎች ቁጥር በክፍለ ከተማ እስከ 60 በቀበሌ ደረጃ ደግሞ እስከ 600 ይደርሳሉ ተብሎ ተገምቷል።</p>

<p>ይህ በእንዲህ እንዳለ የአስተዳደሩ ሲቪል ሰርቪስ ኮሚሽን በዘጠና ዘጠኙም ቀበሌዎች ያሉ ሥራ አስኪያጆች የፖለቲካ ሹመኛ መሆናቸው ቀርቶ በሲቪል ሰራተኝነት በአገሪቱ የሲቪል ሰርቪስ የቅጥር መስፈርት እንዲሠሩ መወሰኑ ለማወቅ ተችሏል።</p>

<p>ጊዜያዊ አስተዳደሩ እነዚህ የቀበሌ ሥራ አስኪያጆች ሲያሰራ የነበረው በፖለቲካ ሹመት ጭምር ተቀጥረው ሲሆን ከ15 ቀናት ወዲህ ግን እያንዳንዱ የቀበሌ ስራ አስኪያጆች በመኘ-12 የስራ ደረጃ እንዲሠሩ መወሰኑን ያገኘነው መረጃ ያስረዳል።</p>

<p>ይህ ውሳኔ እያንዳንዱን የቀበሌ ስራ አስኪያጅ ቋሚ ሠራተኛ የሚያደርግና በአገሪቱ ሲቪል ሰርቪስ ህግ መሰረት እንዲሰሩና ደሞዛቸውም ደረጃው የሚፈቅደውን ብር 1370.00 እንደሚሆን ተገልጿል።</p>

<p>የአስተዳደሩ ሲቪል ሰርቪስ ኮሚሽን ጽ/ቤት ኮሚሽን አቶ አበባየሁ አበበ ስለጉዳዩ ተጠይቀው በሰጡት መልስ ይህ አሰራር የተወሰነው ቀደም ብሎ ይጠየቅ በነበር ጥያቄ መሰረት መሆኑን ገልጾ አሁን ተደረገ የተባለው ለውጥ የቀበሌ ሥራ አስኪያጆች በሲቪል ሰርቪሱ ሆነ ፕሮፌሽናል ሥራ እንዲሰሩ መደረጋቸውን ብቻ ነው ብለዋል።</p>

<p>ደሞዛቸውም ቢሆን ቀድሞም ቢሆን ይከፈላቸው የነበረው ብር 1370.00 ነው ብለዋል አቶ አበባው።</p>

<p>አሁን በአስተዳደሩ የተወሰነውና ተፈጻሚ እንዲሆን የሚጠበቀውን አሰራር ለቀበሌ ስራ አስኪያጅነት የሚያስፈልገውን የሥራ ደረጃ የሚያሟሉ ሥራውን የሚቀጥሉ ሲሆን የማያሟሉት በሌሎች የሚተኩ እንደሆነም ተገልጿል።</p>

<p class="align-center"><a href="/Gazettas/Reporter/info/Reporter.html">ከሪፖርተር መስከረም 29 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/መስከረም/29/ሪፖርተር4.290198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	