<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያ ምክር ቤት አቶ አሊ አብዶን ጨምሮ ከፍተኛ ባለሥልጣኖችን አሰናበተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኦሮሚያ ምክር ቤት አቶ አሊ አብዶን ጨምሮ ከፍተኛ ባለሥልጣኖችን አሰናበተ </h2>


<p>አዲሱ የኦሮሚያ ም/ቤት የቀድሞ የአዲስ አበባ ርዕሰ መስተዳድር አቶ አሊ አብዶን ጨምሮ ከፍተኛ ባለሥልጣናትን ከካቢኔ አሰናበተ። ተቃዋሚዎች ኦህዴድ ኦሮሚያን በፕሬዚዳንትነት መምራት የለበትም ብለው ተከራከሩ።</p>

<p>የመጀመሪያ ስብሰባውን መስከረም 26 ቀን 1997 ዓ.ም አዳማ ጨፌ አዳራሽ ያካሄደው የአዲሱ የክልሉ ምክር ቤት ስብሰባ ከካቢኔ አባልነታቸው ከተነሱት ከፍተኛ ባለሥልጣናት መካከል የክልሉ ፕሬዚዳንት አቶ ጁነዲን ሳዶ፣ ም/ፕሬዚዳንት አቶ ደግፌ ቡላ፣ የፕሬዚዳንቱ ጽ/ቤት ኃላፊ አቶ እሸቱ ደሴ ይገኙበታል። </p>

<p>አስራ አድስት አባላት ያሉት አዲሱ ካቢኔ መስከረም 27 ቀን 1997 ዓ.ም ሲቋቋም ከቀድሞ ኃላፊነታቸው ከተነሱት መካከል የቀድሞው ፕሬዚዳንት አቶ ጁነዲን ሳዶን ጨምሮ የፌዴራል መንግሥት ሥልጣን የሚሰጣቸው እንዳሉ ለማወቅ ተችሏል።</p>

<p>ም/ቤቱ የፌዴሬሽን ም/ቤት የሰየመ ሲሆን ስድስት ቋሚ ኮሚቴዎችንም በአብላጫ ድምፅ አቋቁሟል።</p>

<p>አዲሱ ፕሬዚዳንት ካቀረቧቸው የካቢኔ አባላት መካከል አቶ ሙክታር ከድር የክልሉ ም/ፕሬዚዳት ሆነዋል። አቶ ሙክታር ቀደም ሲል የጅማ አስተዳዳሪ ነበሩ። በአሁኑ ወቅት ደግሞ የኦሮሚያ ምክር ቤት ጸሐፊ በመሆን እያገለገሉ ነበር።</p>

<p>በአብላጫ ድምጽ የክልሉ ፕሬዚዳንት ሆነው የተመረጡት አቶ አባዱላ «ኃላፊነቱ ከባድ ቢሆንም ድርጅቴ የጣለብኝን አደራ ለመወጣት ከሥራ ባልደረቦቼ ጋር በአንድነት እሰራለሁ» ብለዋል። ከክልሉ ም/ቤት 537 መቀመጫ ውስጥ 150 መቀመጫ በማሸነፍ ም/ቤቱን ለተቀላቀሉት የተቃዋሚ ፓርቲ ተመራጮችም «አብረን እንስራ» የሚል መልዕክት አስተላልፈዋል።</p>

<p>«የተቃዋሚ ፓርቲዎች ተመራጮች ፓርላማ ውስጥ በመግባታቸው ተደስቻለሁ» ያሉት ፕሬዚዳንቱ በመገንባት ላይ ያለው ዴሞክራሲያዊ ሥርዓት ይበልጥ እንዲሻሻል ሁሉም የበኩላቸውን ጥረት ማድረግ ይገባቸዋል ብለዋል።</p>

<p>አባዱላ ከተቃዋሚዎች ጋር በኅብረት ለመሥራት ያላቸውን ዝግጁነት አስመልክቶ ከሪፖርተር ጋዜጣ ለቀረበላቸው ጥያቄ «ምቹ ሁኔታ እንፈጥራለን» ብለዋል። አያይዘውም «ለዴሞክራሲ ማበብ ምቹ ሁኔታ የምንፈጥረው ተቃዋሚዎችን ስለምንወድ ሳይሆን ዓላማችን ዴሞክራሲን ለማስፈን በመሆኑ ነው» በማለት አብራርተዋል።</p>

<p>አባዱላ እንዳሉት ዴሞክራሲያዊ ሥርዓቱ ሊጠናከር የሚችለው ተቃዋሚዎች ሕግና ሥርዓት ጠብቀው በሰላማዊ መንገድ ሲታገሉ ብቻ መሆኑንም አመልክተዋል።</p>

<p>ምክር ቤቱ ስድስት አዋጆችን ተወያይቶ በአብላጫ ድምጽ ያፀደቀ ሲሆን በተለይም ሰላምና መረጋጋትን በክልሉ ለማስፈን ባወጣው የፀጥታና የደህንነት አዋጅ ላይ ም/ቤቱ ተከራክሮበታል።</p>

<p>በተያያዘ ዜና የሚሊሺያና የአጎራባች ክልሎች ጉዳይ በሚል ይጠሩ የነበሩትን ሁለት ዘርፎች በአንድ ላይ በማቆራኘት «የሚሊሺያና የአጎራባች ክልሎች ጉዳይ ቢሮ» በሚል በአዲስ እንዲቋቋም የቀረበውን አዲስ አዋጅ የምክር ቤቱ የተቃዋሚ ፓርቲዎች ተወካዮች ተቃውመውታል።</p>

<p>በጉባዔው ላይ የኦብኮ ተወካይና የኦሮሚያ ምክር ቤት አባል የሆኑት አቶ ኦልባና ሌሊሳ ተቋሙሟቸውን ያሰሙት አዋጁ ሙሉ በሙሉ እንዲሰረዝ በመጠየቅ ነው።</p>

<p>አቶ ኦልባናን ጨምሮ ሌሎች በም/ቤቱ የተቃዋሚ ፓርቲ አባላት አዋጁን የተቃወሙት እስካሁን ባለው ተሞክሮ ሚሊሺያዎችን ታጣቂዎች የክልሉን ሕዝብ ያስራሉ፣ ይገርፋሉ፣ ያሰቃያሉ በማለት ነው።</p>

<p>አዋጁ እንዲሰረዝ የጠየቁት የም/ቤት አባላት ለም/ቤቱ እንዳሳሰቡት የክልሉን ሰላም ለማስጠበቅ የፖሊስ ኃይል ብቻ በቂ እንደሆነ በማመልከት ነው።</p>

<p>«በጠመንጃ ጋጋታና በርካታ ሚሊሺያ በመመልመል የክልሉን ሰላም ማስጠበቅ አይቻልም» ያሉት የኦብኮ አባል አቶ ኦልባና «ሕዝብ ሰላም ስለሚፈልግ ግልፅና የጠራ ሕግ በማውጣት መሠረቱ የማይናጋና በየጊዜው የማይለወጥ ዴሞክራሲያዊ ሥርዓት ማስፈኑ የክልሉን ሰላም ይበልጥ አስተማማኝ ሊያደርገው ይችላል» በማለት ለም/ቤቱ አስረድተዋል።</p>

<p>በየጊዜው አዳዲስ አዋጅና ሕግ ማውጣት ጠቀሜታ እንደሌለው ያመለከቱት አቶ ኦልባና «ዘላቂነት ያለው ህግ አንድ ጊዜ በአግባቡ ተጠንቶ በሥራ ላይ አለማዋሉ ጊዜን ከማባከኑ በተጨማሪ ልማት ላይ የሚውል መዋዕለ ንዋይ ማባከን ነው» ብለዋል። አያይዘውም አዲሱ ፕሬዚዳንት አቶ አባዱላ ገመዳ የፕሬዚዳንትነት ሥልጣኑ ሲረከቡ «በማይረባ ነገር እየተከራከርን ጊዜ ከምናጠፋ በክልሉ አንገብጋቢ ጉዳዮች ላይ እናተኩር» በማለት ባስተላለፉት ጥሪ መሠረት አስተማማኝ ዴሞክራሲያዊ ሥርዓት ለመገንባት በሚያስችሉ ጉዳዮች ላይ ብናተኩር ሕዝባችን ቀደም ሲል የነበረውን ሰላም ይበልጥ አስተማማኝ ይሆናል ብለዋል።</p>

<p>የቀድሞ የክልሉ ም/ፕሬዚዳንት የሚሊሺያ ዘርፍ ኃላፊ የሆኑት አቶ ደግፌ ቡላ እንዲፀድቅ በቀረበው አዲሱ የሚሊሽያ አደረጃጀት አዋጅ ላይ ለቀረበው የይሰረዝልን ጥያቄ «የክልሉ የሚሊሽያ ዘርፍ መዋቅር ይፍረስ ለማለት በክልሉ ያለውን የፖሊስ ኃይል ቁጥር ማገናዘብ ያስፈልጋል» በማለት ለምክር ቤቱ አስረድተዋል። እንደ እሳቸው ገልፃ ክልሉ ያለው የፖሊስ ኃይል በክልሉ ውስጥ አስተማማኝ ሰላም ለመፍጠር አቅም ስለሌለው አዲስ እንዲቋቋም የተጠየቀው የሚሊሺያና የአጎራባች ክልሎች ጉዳይ ቢሮ ከቀድሞ በተጠናከረ መልኩ መቋቋሙ አስፈላጊነቱ የጎላ ነው። በአዋጁ ላይ የተለያዩ የድጋፍናን የተቃውሞ አስተያየቶች የተሰነዘረ ሲሆን በአብላጫ ድምጽ ም/ቤቱ ወስኗል።</p>

<p>በም/ቤቱ ምሥረታ ሰብሰባ ላይ ከተቃዋሚ ፓርቲዎች ኦብኮ 102፣ ቅንጅት 6፣ የገዳ ሥርዓት አራማጅ ፓርቲ፣ ኦፌዴን 1 ተሳትፈዋል።</p>


<p class="align-center"><a href="/Gazettas/Reporter/info/Reporter.html">ከሪፖርተር መስከረም 29 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/መስከረም/29/ሪፖርተር3.290198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	