<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የአመፅ ሰልፍ አይፈቀድም» ጠ/ሚ/ር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የአመፅ ሰልፍ አይፈቀድም» ጠ/ሚ/ር መለስ ዜናዊ </h2>


<p>ጠቅላይ ሚኒስትር መለስ ሁከትና ብጥብጥ ለማድረግ የአመጽ ሰልፍ መጥራት አይቻልም ሲሉ ተቃዋሚዎች በበኩላቸው በህገ መንግሥቱ መሰረት የሚንቀሳቀሱና አመጽ የመቀስቀስ ዓላማና ሀሳብ እንደሌላቸው ምላሽ ሰጡ።</p>

<p>ጠ/ሚ/ር መለስ ተቃዋሚዎች አመጽ ለመቀስቀስ ዝግጅት እያደረጉ ነው ማለታቸውን አስመልክቶ የቅንጅት እና የኢዴኅህ አመራሮች ተጠይቀው በሰጡት ምላሽ ሰልፍ የተጠራው በህገ መንግሥቱ መሰረት መሆኑን በመግለጽ መንግሥት ለተቃዋሚዎችና ደጋፊዎች ተገቢውን ጥበቃ ማድረግ ይገባዋል። ዓላማችን አመጽ የመቀስቀስ ሳይሆን በህገ መንግሥቱ መሰረት የፖለቲካ ትግላችንን መቀጠል ነው ሲሉ ገልፀዋል።</p>

<p>ዶ/ር መረራ ጉዲና የኢትዮጵያ ዴሞክራሲያዊ ኃይሎች ኅብረት ም/ሊቀመንበር የጠ/ሚ/ር መለስን ንግግር ተከትሎ በሰጡት ምላሽ «ጠ/ሚ/ሩ ሊነግሩን የሞከቱት ኢሕአዴግ ዴሞክራሲን ሰጪና ከልካይ ሆኖ መቀጠል እንደሚፈልግ ነው» ብለዋል።</p>

<p>«የሰልፉ ዓላማ ሕገ-መንግሥታዊውን ስርዓት በኃይል መጣል ነው። ለሚደርሰው ችግር ኃላፊነቱ የተቃዋሚ መሪዎችና የአባላቱ ነው» መባሉን አስመልክቶ ዶ/ር መረራ እንደተናገሩት «የኢሕአዴግ ዴሞክራሲ ኢህአዴግ ከስራው አጥር በላይ ሰፍቶ መሄድ እንደማይቻል ያሳየ ነው» ሲሉ ተናግረዋል።</p>

<p>ብሄራዊ መግባባት እስከሌለ ድረስ አንድ ፓርቲ ዴሞክራሲ ሰጪ እና ከልካይ ከሆነን ጨዋታዎች ሊበላሹ ይቻላሉ ያሉት ዶ/ር መረራ ዜጎች ብሶታቸውን በህጋዊና በሰላማዊ መንገድ ለመግለፅ ሕገ መንግሥቱ ይፈቅዳል ብለዋል። </p>

<p>ከዚህ ቀደም ያደረግነው እንቅስቃሴ በሕጋዊ መንገድ መሄዳችንን የሚያሳየው ነው ያሉት ዶ/ር መረራ እስከምናውቀው ድረስ ደጋፊዎቻችን አመጽ ውስጥ የሚገቡበት ሁኔታ የለም። እስካሁን ድረስ አልገባንም በማለት የድርጅታቸውን አቋም ገልፀዋል።</p>

<p>ሰልፉን አስመልክቶ ለሚመለከታቸው የመንግሥት አካል በፅሑፍ እናሳውቃለን። መንግሥት ይኽንንም መሰረት አድርጎ ተገቢውን ጥበቃ በዕለቱ ማድረግ ይኖርበታል» ሲሉ ዶ/ር መረራ ተናግረዋል።</p>

<p>ዶ/ር ኃይሉ አርአያ የቅንጅት ለአንድነትና ለዴሞክራሲ ጊዜያዊ የሕዝብ ግንኙነት ኃላፊ የጠቅላይ ሚኒስትሩ ንግግር እንዳስገረማቸው ጠቅሰው «ጠላት በሌለበት ሰይፍ እየመዘዙ ነው» በማለት በሁኔታው ማዘናቸውን ገልፀዋል። </p>

<p>«ከሕገ መንግሥቱ ውጪ አይደለንም። ህገ መንግሥቱን እየጣሰና ሥርዓቱን በኃይል እየናደ ያለው ኢህአዴግ ራሱ ነው። በሕገ መንግሥቱ የተፈቀዱ ነገር ግን በጠቅላይ ሚኒስትሩ ትርጓሜ የተከለከለ ወይም ሕገወጥ ነው መባሉ ተገቢ አይደለም» ሲሉ ገልጸዋል።</p>

<p>አያይዘውም «ህዝቡ በህጋዊና ሰላማዊ መንገድ ተንቀሳቅሶ በሚያዚያ 30 ቀን 1997 ሰልፍ ታይቷል። የመስከረም 22 ሰልፍ ለአመጽ የተጠራ አይደለም። የአመጽ ፍላጎት የለንም። በህገ መንግሥቱ የተፈቀደው መብት የሚከለክል ከሆነ በግልፅ ይነገረን» ብለዋል።</p>

<p>የሰልፉ ዓላማ አመጽ ለመቀስቀስ ሊሆን አይችልም። የምንቀሳቀሰው በሕገ መንግሥቱ መሰረት ነው የሚሉት ዶ/ር ኃይሉ ህዝቡ ከዚህ ቀደም እንደታየው ህጋዊንና ሰላማዊ እንቅስቃሴውን እንዲያደርግና ለአመጽ እርምጃ በር እንዳይከፍት ጥሪ እናደርጋለን ብለዋል። መንግሥት በበኩሉ ከሕዝቡ ፍላጎት ውጭ የሆነ እንቅስቃሴ ሲታይ የመቆጣጠርና ሰላምና መረጋጋትን የማስፈን ሀላፊነት አለበት። የጠቅላይ ሚኒስትሩና የሌሎች ባለሥልጣንናት የሰሞኑ ንግግር ሀላፊነታቸውን ላለመወጣት እና የኃይል እርምጃ ለመውሰድ በዝግጅት ላይ እንዳሉ ያሳያል የሚል አስተያየት ሰጥተዋል።</p>

<p>ጠቅላይ ሚኒስትር መለስ ባለፈው ቅዳሜ ዕለት ለመንግሥት መገናኛ ብዙሃን በሰጡት ቃለ መጠይቅ ተቃዋሚዎች ለመስከረም 22 የጠሩት ሰልፍ ዓላማ አመጽ መቀስቀስ መሆኑን በመጥቀስ በዚህ ድርጊት የተቃዋሚ መሪዎች እና አባላት ከሃላፊነት ከመጠየቅ አይድኑም። መንግሥት የሕዝቡን ሕይወትና ንብረት ለመጠበቅ ማንኛውንም እርምጃ ይወስዳል ሲሉ መናገራቸው ይታወሳል።</p>

<p class="align-center"><a href="/Gazettas/Reporter/info/Reporter.html">ከሪፖርተር መስከረም 18 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/መስከረም/18/ሪፖርተር1.180198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
