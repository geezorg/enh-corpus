<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከምርጫ ወዲህ በተፈጠረው አለመረጋጋት ሀገሪቷ 1.1 ቢሊዮን ብር አጣች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ከምርጫ ወዲህ በተፈጠረው አለመረጋጋት ሀገሪቷ 1.1 ቢሊዮን ብር አጣች </h2>


<p>ከግንቦት ሰባቱ ሦስተኛው አገር አቀፍ ምርጫ ጋር በተያያዘ ወራት ባስቆጠረው አለመረጋጋት ምክንያት ኢትዮጵያ 1.1 ቢሊዮን ብር ገቢ ማጣቷን የኢኮኖሚ ባለሙያዎች ገለፁ።</p>

<p>ስማቸውን መግለጽ ያልፈለጉ የኢኮኖሚ ባለሙያዎች ጉዳዩን አስመልክቶ ባካሄዱት ጥናት እንደጠቆሙት ከምርጫ ጋር በተያያዘ ባለፉት አራት ወራት ብቻ 1.1 ቢሊዮን ብር ገቢ መታጣቱ፣ ሁኔታው በዚሁ ከቀጠለ አስከፊ የኢኮኖሚ ድቀት ያጋጥማል ሲሉ አስጠንቅቀዋል።</p>

<p>ከምርጫ ጋር ተያይዞ በተፈጠረው አለመረጋጋት ሀገሪቱ ያጣችው 1.1 ቢሊዮን ብር ለልማት ቢውል ኖሮ የአንድ ዓመት የጤና ወይም የትምህርት ዘርፍ የአገልግሎት፣ የደሞዝ፣ የሥራ ማስኬጃና ሌሎች ተመሳሳይ ወጪዎች የሚሸፍን ወይም ሀገሪቱ ለውጪ ዕዳ የምትከፍለው ወለድ 150 በመቶ በላይ ወይም ለአንድ ዓመት ተኩል ወለድ ክፍያ መዋል የሚችል መሆኑን ኢኮኖሚስቶቹ አመልክተዋል።</p>

<p>ሀገሪቱ 1.1 ሚሊዮን ብር ልታጣ የቻለችው በዋነኛነት የሀገር ውስጥ ንግድ እንቅስቃሴ በመዳከሙ፣ በዚህም ምክንያት የግብር ክፍያ በመቀነሱ፣ የተቋረጡ ኢንቨስትመንቶች በመብዛታቸው፣ የካፒታል ሽሽት በመኖሩ፣ ከትራንስፖርት በተለይ ከአየር መንገድ የዋሽንግተን፣ የካናዳና የመሣሠሉት በራራዎች መቀዝቀዝ ይገኙበታል። በተጨማሪም የቱሪዝም፣ የሆቴል የመኪና ኪራይ ገቢ ማሽቆልቆል፣ አንዳንድ ዓለም አቀፍና አህጉራዊ ስብሰባዎች መሠረዝ፣ የሊዝ ገቢ መቀነስ፣ የመንግሥት የሀገር ውስጥ ፀጥታ ወጪ መጨመር፣ የባንኮች የብድር አገልግሎት መቀዝቀዝ አስተዋፅኦ ማድረጋቸውን ኢኮኖሚስቶቹ በጥናታቸው ጠቁመዋል። </p>

<p>አንዳንድ ባንኮች ባለፈው የበጀት ዓመት ትርፍ ሊያሳዩ የቻሉት ከግንቦት በፊት ለወጪና ገቢ ንግድ ከሰጡት ብድርና ኮሚሽን ነው ያሉት ኢኮኖሚስቶች በተለይ ትልቁ ኢትዮጵያ ንግድ ባንክ እንደ መብራት ኃይል፣ ቴሌ፣ አየር መንገድና የመሣሠሉት መንግሥታዊ ድርጅቶች ከሰጡዋቸው ከ1 ቢሊዮን ብር በላይ ብድር የተገኘ ገቢ ነው በማለት አስረድተዋል።</p>

<p>እንደ ኢኮኖሚስቶቹ ጥናት ከሆነ የአበባ እና የሥጋ ኤክስፖርቶች እንዲሁም የእርሻው ክፍለ ኢኮኖሚ ደህና ምርት ባያስገኝ ኖሮ ችግሩ ይበልጥ ተጋኖ በታየ ነበር ሲሉ ገልጸዋል።</p>

<p>የኢኮኖሚ መቀዝቀዝ የበጀት ጉድለቱን እያሰፋው መጥቶ 6 ቢሊዮን ብር መድረሱን ኢኮኖሚስቶቹ ጠቁመው መንግስት ባለፉት ጥቂት ወራት ብቻ ለነዳጅ ሁለት ቢሊየን ብር ድጎማ ማድረጉን አስታውቀዋል።</p>

<p>አለመረጋጋቱ በዚሁ ሁኔታ ከቀጠለም የሃገር ውስጥ ኢንቨስትመንት እንቅስቃሴ ጨርሶ እንደሚዳከም፣ የውጪ ባለሃብቶች ተስፍ እንደሚሟጠጥ፣ የኤክስፖርት ክፍለ ኢኮኖሚው እንደሚጎዳ፣ በዚህም ምክንያት የውጪ ምንዛሪ ክምችት በአጭር ጊዜ ባይሆንም በመካከለኛ ጊዜ ያሽቆለቁላል ሲሉ ኢኮኖሚስቶቹ ሥጋታቸውን ገልፀዋል። ከዚሁ ጋር በተያያዘም የዋጋ ግሽበት ከ8 በመቶ ወደ 18 በመቶ ሊያሽቆለቁል እንደሚችል የነዳጅ አቅርቦት የከፋ ችግር እንደሚታይበት፣ የመድሃኒት ዋጋ በ46 በመቶ እንደሚንር፣ የአንድ ዶ.ላር ዋጋ ምንዛሬ እስከ ብር 12 እንደሚደርስ ተንብየዋል።</p>

<p>ኢኮኒሚስቶቹ ለጥናታቸው መነሻ ያደረጉት የሀገሪቱ ባጀት፣ ከምርጫው በፊት የነበረው የመንግስት ገቢና እና ኮኖሚያዊ እንቅስቃሴዎች፣ አምና በተመሣሣይ ወቅት የተገኘ ገቢ መሆኑን ጠቁመዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር መስከረም 22 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/መስከረም/22/ሪፖርተር1.220198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
