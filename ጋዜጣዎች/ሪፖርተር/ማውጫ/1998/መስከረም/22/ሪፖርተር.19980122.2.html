<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ አዲስ አበባ አስተዳደርን ለማን እንደማስረክብ ግራ ተጋብቻለሁ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ኢህአዴግ አዲስ አበባ አስተዳደርን ለማን እንደማስረክብ ግራ ተጋብቻለሁ አለ </h2>


<p>የአዲስ አበባን ከተማ አስተዳደር በምርጫ አሸናፊ የሆነው ፓርቲ ከተማዋን ለመረከብ ዝግጁ ባልሆነበት ሁኔታ ከማን ጋር ርክክብ እንደምንፈፅም ተቸግረናል ሲሉ አንድ የአስተዳደሩ ከፍተኛ ባለሥልጣን ገለፁ።</p>

<p>ቅንጅት ለአንድነትና ለዴሞክራሲ ህገመንግሥታዊ ስርዓቱን ሳያከብርና የምርጫውን ውጤት በይፋ ሳይቀበል ርክክብም ሆነ ለርክክብ የሚደረግ ድርድር እንደማይኖር ባለሥልጣኑ ገልፀዋል።</p>

<p>የአዲስ አበባ አስተዳደር ርክክብን በሚመለከት በዶ/ር ብርሃኑ ነጋና በአቶ አርከበ እቁባይ መካከል መስከረም 18 ቀን 1998 ዓ.ም ሊካሄድ የነበረውም ድርድር እንዳይካሄድ የተደረገው ቅንጅት በምርጫው ዙሪያ ያለውን አቋምና መስከረም 22 ቀን 1998 ዓ.ም ያካሄዳል ተብሎ የነበረው ሰልፍ ቁርጡ እስኪታወቅ እንደነበረም ታውቋል።</p>

<p>የቅንጅት ለአንድነትና ዲሞክራሲ አመራርና የአዲስ አበባ ከንቲባ እጩ በመሆን የተመረጡት ዶ/ር ብርሃኑ ነጋ ባለፈው ዕረቡ እለት ሊካሄድ ቀጠሮ ተይዞ የነበረው ድርድር በስልክ በደረሳቸው መልዕክት ለቀጣዩ ሳምንት እንዲሸጋገር መደረጉን ገልጸዋል።</p>

<p>የጊዜያዊ አስተዳደሩ ከፍተኛ ባለሥልጣን በቀጣዩ ሳምንት እንዲደረግ ቀጠሮ የተያዘለት ድርድርም ቢሆን ሊካሄድ የሚችለው ቅንጅቶች ስለምርጫው ያላቸውን አቋም ሲያስተካክሉና ሕገመንግሥታዊ ስርዓቱን ለማክበር ፈቃደኛ ሲሆኑ ነው። ይህ ካልሆነ ግን በርክክብ አጀንዳው ላይ መነጋገር አስቸጋሪ እንደሆነም ገልጸዋል።</p>

<p>በርክክቡ ዙሪያ ያነጋገርናቸው የቅንጅቱ ከፍተኛ አመራር ዶ/ር ያዕቆብ ሃይለማርያም በበኩላቸው ጊዜያዊ አስተዳደሩና ቅንጅት በርክክቡ ዙሪያ ሊያደርጉት ያቀዱት ድርድር መሰረዙ አግባብ አለመሆኑና ጊዜያዊ አስተዳደሩ አዲስ አበባን የማስረከብ ግዴታ እንዳለበት ገልጸዋል።</p>

<p>ሰልፉን አስተላልፈናል ያሉት ጉዳይ ለርክክቡ ውይይት ጠቃሚ ጉዳይ ቢሆንም በተጠየቁት ጥያቄ ላይ እስካሁን ግን መልስ ለመስጠት አለመቻላቸውን ባለሥልጣኑ ገልጸዋል።</p>

<p>ቅንጅት ለአንድነትና ለዴሞክራሲ አዲስ አበባን ለማስተዳደር የሚያስችለውን ቅድመ ዝግጅት እያደረገ ሲሆን ቅንጅት የከተማው እጩ ከንቲባ አድርጎ የመረጣቸው ዶ/ር ብርሃኑ ነጋ ለጊዜያዊ አስተዳደሩ በርክክቡ ጉዳይ እንዲነጋገሩ ደብዳቤ ፅፈው ለርክክቡ የሚያስፈልጉ ዝግጅቶች በፓርቲው እየተከናወኑ መሆኑን መግለጻቸው ይታወቃል።</p>

<p>የቅንጅት ፓርላማ የመግባት እና ያለመግባት ጉዳይ ውሳኔ እንዳላገኘ ጠቁመው የነበሩት ዶ/ር ብርሃኑ እስከዚያው ድረስ ግን ዝግጅት እያደረግን መጠባበቅ ይኖርብናል ብለዋል።</p>


<p class="align-center"><a href="/Gazettas/Reporter/info/Reporter.html">ከሪፖርተር መስከረም 22 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/መስከረም/22/ሪፖርተር2.220198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
