<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በድርድሩ ተቃዋሚዎች ሕገ መንግሥቱን የመናድ አላማ እንደሌላቸው ማሳየት አለባቸው» ዶ/ር ነጋሶ ጊዳዳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «በድርድሩ ተቃዋሚዎች ሕገ መንግሥቱን የመናድ አላማ እንደሌላቸው ማሳየት አለባቸው» ዶ/ር ነጋሶ ጊዳዳ </h2>


<p>ተቃዋሚ ፓርቲዎች ከጠቅላይ ሚኒስትር መለስ ጋር በሚያደርጉት ድርድር ላይ ህገ መንግሥታዊ ሥርዓቱን በመናድ መንግስት የመገልበጥ አላማ እንደሌላቸው ማሳየት አለባቸው ሲሉ የቀድሞ የኢፌዴሪ ፕሬዝዳንት ዶ/ር ነጋሶ ጊዳዳ ገለፁ።</p>

<p>ዶ/ር ነጋሶ ለሪፖርተር ጋዜጣ እንደገለፁት ተቃዋሚዎች ህገመንግስቱን በኃይል ለመናድ እየተንቀሳቀሱ ነው፣ ዘርን በዘር ላይ እያነሳሱ ነው በሚል ሲነዛባቸው የነበረውን ወሬ ከጠ/ሚሩ ጋር በሚያደርጉት ውይይት ወቅት በማንሳት አላማቸው ይህ እንዳልሆነ ማሳየት ይገባቸዋል።</p>

<p>ምርጫውን በተመለከተ ነገሮች እንዲስተካከሉ ከመልፋት ውጭ ሌላ አላማ እንደሌላቸው በማሳየት በምርጫው ችግሮች ላይ ያነሷቸውን ቅሬታዎች ይዘው መግፋት አለባቸው ብለዋል።</p>

<p>መንግሥት በበኩሉ የሕዝብ መብቶችን የሚገድቡ ሁኔታዎችን መፍቀድ የለበትም፤ በሚዲያ ላይ የያዘውን አቋምም በመቀየር የአንድ ወገን የፕሮፖጋንዳ መንዣ ከማድረግ መቆጠብ ይኖርበታል ብለዋል።</p>

<p>በካርተር ማዕከልና በአውሮፓ ህብረት የተጠቀሱት ችግሮች መስተካከል እንዲችሉ መንግሥት መፍትሄ ማበጀት አለበት። አሮጌው ፓርላማ አውጥቶት የሄደው አዋጅም ከህገ መንግስቱ ጋር የሚፃረር በመሆኑና የህዝብን የስልጣን ባለቤትነት የሚንድ በመሆኑ ማስተካከያ ማድረግ ይጠበቅበታል።</p>

<p>የሕዝብ የስልጣን ባለቤትነት መግለጫ ፓርላሜንቱ እንጂ ስራ አስፈፃሚ አይደለም የሚሉት ዶ/ር ነጋሶ መንግሥት ከፓርላማው በታች መሆን አለበት በማለት ተናግረዋል።</p>

<p>ተቃዋሚዎች ጠርተውት የነበረውን ሰላማዊ ሰልፍ በመሰረዛቸው የሚያስደስት ተግባር ነው። ይህ ባይሆን ኖሮ በሰው ህይወትና በንብረት ላይ አደጋ ይፈጠር ነበር ብለዋል።</p>

<p>ከሰልፉ መሰረዝ በኋላ የጠሩት በቤት ውስጥ የመቆየት አድማም በአስቸጋሪ የኢኮኖሚ ሁኔታ ላይ ያለችውን የኢትዮጵያን ኢኮኖሚ የሚያደቅ ነው ብለዋል።</p>

<p>የሆነው ሆኖ ሁለቱም ወገኖች ፍጥጫቸውን ትተው ወደ ድርድር መምጣታቸው ለአገሪቱ አስፈላጊ ነው።</p>


<p class="align-center"><a href="/Gazettas/Reporter/info/Reporter.html">ከሪፖርተር መስከረም 25 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/መስከረም/25/ሪፖርተር2.250198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
