<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በናዝሬት ሊገነቡ ከታቀዱት 11 ሕንፃዎች ውስጥ የአምስቱ ሥራ ተቋረጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በናዝሬት ሊገነቡ ከታቀዱት 11 ሕንፃዎች ውስጥ የአምስቱ ሥራ ተቋረጠ </h2>


<p>ለኦሮሚያ ክልላዊ መንግስት ዋና ከተማነት ተመርጣ በነበረችው ናዝሬት ውስጥ ሊገነቡ ከነበሩ 11 ዘመናዊ ግንባታዎች ውስጥ 5 የሚሆኑ ግንባታዎች እንዳይካሄዱ መወሰኑ ተሰማ።</p>

<p>የሪፖርተር ምንጮች እንደገለፁት ክልላዊ መንግስቱ ለተለያዩ ቢሮ አገልግሎቶች የሚውሉ ዘመናዊ ሕንፃዎችና ስታዲየም ግንባታ ለማከናወን ከ600 ሚሊዮን ብር በላይ ወጪ ለማድረግ አቅዶ እንደነበር ጠቅሰዋል።</p>

<p>በአሁኑ ወቅት ግን ከነዚህ 11 ግንባታዎች ውስጥ 5 የሚሆኑት ግንባታዎች እንዳይካሄድ መወሰኑንና በግንባታ ላይ ያሉት ብቻ ስራቸው እንዲጠናቀቅ እየተደረገ መሆኑን ገልጸዋል።</p>

<p>የኦሮሚያ ክልላዊ መንግስት ዋና ከተማ ናዝሬት አዳማ መሆኑን ተከትሎ እንዲገነቡ ተወስነው የነበሩት እነዚህ ግንባታዎች አዳማ ፕሮጀክት ጽ/ቤት ስር የሚገነቡ ናቸው።</p>

<p>ከሪፖርተር ምንጮች ያገኘነው መረጃ ግንባታቸው እንዳይካሄድ የተደረጉት ህንፃዎች መካከል የክልሉ ጤና ቢሮ ህንፃ፣ የክልሉ ንግድ፣ ኢንዱስትሪና ከተማ ልማት እንደሚገኙበት ተገልጿል።</p>

<p>የአዳማ ፕሮጀክት ጽ/ቤት አንድ ስማቸውን መግለፅ ያልፈለጉ የሥራ ኃላፊ እንዳመለከቱት በአሁኑ ወቅት በፕሮጀክት ጽ/ቤቱ ሥር ይገነባሉ ተብለው በእቅድ ከተያዙት ግንባታዎች መካከል የጨፌ ኦሮሚያ ህንፃ ግንባታ መጠናቀቁንና በግንባታ ላይ የሚገኙ ሌሎች ግንባታዎች ደግሞ የዘመናዊ ስቴዲየም፣ የፕሬዚዳንቱ ጽ/ቤት የኦሮሚያ ፍትህ ቢሮ፣ የክልሉ ሬዲዮና ቴሌቪዥን ጣቢያ ህንፃዎች ናቸው ብለዋል።</p>

<p>ሌሎቹ ይገነባሉ የተባሉት ህንፃዎች ደግሞ ለጊዜው እንዲቋረጡ የተደረገበትን ምክንያት ህንጻውን ለመገንባት ለጨረታ ቀርበው ለነበሩ የኮንስትራክሽን ድርጅቶች በደብዳቤ ማሳወቃቸውን የአዳማ ፕሮጀክት ጽ/ቤት የስራ ኃላፊ ገልፀው ዝርዝር መረጃ ከመስጠት ተቆጥበዋል።</p>

<p>እስካሁን ባገኘነው መረጃ ግንባታቸው እንዲቀሩ ከተደረጉ ሕንፃዎች መካከል የክልሉ የንግድ ኢንዱስትሪና ከተማ ልማት ቢሮ አንዱ ሲሆን ይህንን ግንባታ ለማከናወን የተሻለ ዋጋ በማቅረብ አሸናፊ እንደነበር የተገለፀው ዲ.ኤም.ሲ ኮንስትራክሽን ግንባታውን ለመጀመር በዝግጅት ላይ እንዳለ ከፕሮጀክቱ ጽ/ቤት በደረሰው ደብዳቤ መሰረት ወደ ግንባታው ሳይገባ ቀርቷል።</p>

<p>በጉዳዩ ያነጋገርናቸው ዲ.ኤም.ሲ የሥራ ሃላፊዎች ስለግንባታው መቋረጥ በደብዳቤ ተገልጾልናል ብለዋል። የዚህ ህንፃ አሸናፊ ነበር የተባለው ዲ.ኤምሲ ግንባታውን ለማከናወን 43 ሚሊዮን ብር ዋጋ አቅርቦ ነበር።</p>

<p>የአዳማ ከተማ ገጽታ በመቀየር ከፍተኛ የሆነ ግምት የተሰጣቸውና በሦስት ዓመት ጊዜ ውስጥ ይጠናቀቃሉ ተብለው በእቅድ ቢያዙም ግንባታቸው ያልተጀመሩት ሕንጻዎች የማይገነቡት የኦሮሚያ ዋና ከተማ ወደ አዲስ አበባ እንዲዛወር ከመወሰኑ ጋር የተያያዘ እንደሆነ ምንጮቻችን ገልጸዋል። ግንባታቸው እንዳይካሄድ የተደረጉት ህንፃዎች በሙሉ የዲዛይን ስራቸው የተጠናቀቁ እንደነበር ታውቋል።</p>

<p>የአዳማ ፕሮጀክት ጽ/ቤት የሥራ ሃላፊዎች ግን ግንባታው እንዳይካሄድ የተወሰነው ከበጀት ጋር በተያያዘ ነው። የሚል መልስ ሰጥተው ዝርዝር ማብራሪያ ከመስጠት ተቆጥበዋል።</p>

<p class="align-center"><a href="/Gazettas/Reporter/info/Reporter.html">ከሪፖርተር መስከረም 25 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ሪፖርተር/ማውጫ/1998/መስከረም/25/ሪፖርተር1.250198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
