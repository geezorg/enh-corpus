<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ወታደራዊ ኤክስፐርቶች ከአአድ ጋር አ.አ ውስጥ ተነጋገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ ወታደራዊ ኤክስፐርቶች ከአአድ ጋር አ.አ ውስጥ ተነጋገሩ</h2>


<p>ከዩናይትድ ስቴትስ ምድር ጦር፣ ባህር ኃይልና አየር ኃይል የተወጣጡ ወታደራዊ ኤክሰፐርቶች በኢትዮ ኤርትራ ጉዳይ ከአፍሪካ አንድነት ድርጅት ኃላፊዎች ጋር ባሳለፍነው ሳምንት አዲስ አበባ ውስጥ መነጋገራቸው ተሰማ።</p>

<p>ከዩናይትድ ስቴትስ ጦር ኃይል የተወጣጡት እነዚሁ ወታደራዊ ኤክስፐርቶች አመጣጣቸው የኢትዮ ኤርትራ ግጭት በሰላም ሲፈታ በሚሰጡት የዕርዳታ ዓይነት ለመነጋገር እንደሆነ ለአአድ ባለሥልጣናት መግለፃቸውን ቅርበት ያላቸው ምንጮች ይገልፃሉ።</p>

<p>ለኢትዮ ኤርትራ ግጭት ሰላማዊ መፍትሔ በቀረበው የቴክኒክ አፈፃፀም ላይ በግልፅ ያልተቀመጡ ጉዳዮች በመኖራቸው ኢትዮጵያ እንደማትቀበል አስታውቃ ባለችበት ሁኔታ የዩናይትድ ስቴትስ ወታደራዊ ኤክስፐርቶች ወደ አዲስ አበባ መምጣታቸው ግራ እንዳጋባቸው የፖለቲካ ታዛቢዎች ይገልፃሉ።</p>

<p>የአካባቢውን ጉዳይ በቅርብ የሚከታተሉ የፖለቲካ ታዛቢዎች ጉዳዩን አስገራሚ የሚያደርገው ዩናይትድ ስቴትስ ችግሩን ከመቅረፍ ይልቅ ችግሩ እንደተፈታ አስመስላ መንቀሳቀሷ እንደሆነ ይገልፃሉ።</p>

<p>ይህ በእንዲህ እንዳለ በኢትዮ ኤርትራ ግጭት የዩናይትድ ስቴትስ ዋነኛ ሸምጋይ የሆኑት አቶ አንቶኒ ሌክ ኢትዮጵያ የተኩስ አቁም ለመፈረምም ሆነ ስምምነቱን ላለመቀበል ውሳኔዋን በቀናት ውስጥ ታሳውቃለች ተብላ ትጠበቃለች በማለት መግለፃቸውን ባሳለፍነው ወር ቦስተን ታትሞ የወጣው ቦስተን ግሎብ ጋዜጣ ዘግቧል።</p>

<p>ቀድሞ የዩናይትድ ስቴትስ ብሔራዊ ፀጥታ አማካሪ የሆኑት አንቶኒ ሌክ ዩናይትድ ስቴትስ፣ የአፍሪካ የአውሮፓ ዲፕሎማቶች ክረምቱ ሲያበቃ ጦርነቱ ሊቀጥል ይችላል የሚል ሥጋት ስላደረባቸው የሽምግልና ጥረታቸውን ማጠናከራቸውን ለጋዜጣው ገልፀዋል። ጋዜጣው ብርቅዬ ባለው ቃለ መጠይቃቸው አንቶኒ ልኬ ኢትዮጵያ ተጨማሪ ማብራሪያ ጠየቀች እንጂ ስምምነቱን በፍፁም አልቀበልም አላለችም ማለታቸውን ዘግቧል።</p>

<p>ጋዜጣው አንቶኒል ሌክ «ኢትዮጵያ የመጨረሻ ውሳኔ ላይ እንዳልደረሰች በባለሥልጣኖች ደረጃ ነግረውናል። ስለዚህም ከእነርሱ ጋር በቅርበት እየተገናኘን ነው» ማለታቸውን ዘግቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 23 ቀን 1992</a></p>

</body>
</html>	
