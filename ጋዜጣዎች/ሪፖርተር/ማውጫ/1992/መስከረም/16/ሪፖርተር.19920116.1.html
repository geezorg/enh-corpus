<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የመስፋፋት ፍላጎት እንዳለን የሚያስወሩብን ኢትዮጵያውያን ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የመስፋፋት ፍላጎት እንዳለን የሚያስወሩብን ኢትዮጵያውያን ናቸው»</h2>

<p class="align-right">ኢሳያስ አፈወርቂ</p>


<p>«በጎረቤት ሃገሮች ላይ የመስፋፋት ዓላማ አላቸው ብለው በተደጋጋሚ የሚያስወሩብን ኢትዮጵያውያን ናቸው። ይህን የሚያደርጉት የኢትዮጵያውያንና የአካባቢውን አመለካከት ለመቀየር ነው። ለዚህ ውንጀላ አንዳችም ፖለቲካዊም ሆነ ታሪካዊ ምክንያቶች ሊቀርቡበት አይችሉም» ሲሉ የኤርትራው ፕሬዝዳንት ኢሳያስ አፈወርቂ ገለፁ።</p>

<p>ኢሳያስ ይህን የገለፁት ባሳለፍነው ሳምንት አጋማሽ ሳዑዲ ዓረቢያ ውስጥ ለሚታተመው «ሳዑዲ ጋዜት» ሲሆን ጋዜጣው «በኤርትራ በኩል የመስፋፋት ፍላጎት አለ። ለዚህ ደግሞ ዓይነተኛ ማሳያ የሚሆነው ነፃነታችሁን ከተቀዳጃችሁ በኋላ ከየመን፣ ከጅቡቲ፣ ከሱዳን ከኢትዮጵያ ጋር እየፈጠራችሁ ያላችሁት ውዝግብ ነው። በዚህ ላይ ምን አስተያየት አለዎት?» ብሎ ላቀረበላቸው ጥያቄ በሰጡት ምላሽ ነው።</p>

<p>ኢሳያስ አያይዘውም በሌሎች የዓለም አካባቢዎች አንዳንድ ሃገሮችና መንግሥታት በድሃ ሃገሮች ላይ የበላይ ለመሆን እንደሚያደርጉት በእኛም ላይ ወረራ እየተፈፀመብን ነው ሲሉ ገልፀዋል።</p>

<p>የኤርትራን ዓረባዊ ማንነት ለምን መካድ (መቃወም) እንዳስፈለጋቸው ጥያቄ የቀረበላቸው ፕሬዝዳንት ኢሳያስ «ዓረባዊ ማንነት የምትገዛው ወይንም የምትሰጠው ጉዳይ አይደለም። ዓረባዊ ማንነትን እንደ ፖለቲካዊ አማራጭ ከሆነ እንቃወማለን። ማንነት የፖለቲካ ምርጫ ጉዳይ አይደለም። ፖለቲካዊ አማራጮች ከማንነት አማራጮች ይለያሉ። የሃገር ማንነት ብሔራዊ ማንነት የእኛ ማንነት የሚገዛም የሚሸጥም ጉዳይ አይደለም። ማንም ማንነቱን እንዲሸጥልን አንፈልግም» ብለዋል።</p>

<p>ፕሬዝዳንት ኢሳያስ በዓረቡ ዓለም ዘንድ ምፅዋት ለማግኘት ባሰቡበት ወቅት እሥራኤልን ሲያወግዙ የኤርትራን ዓረባዊነት ሲለፍፉ መቆየታቸው ይታወሳል። ጋዜጣው ከእሥራኤል ጋር ስለመሠረቱት ግንኙነት ሲጠይቃቸው «የሚያስገርመው ምኑ ነው» ሲሉ መልሰዋል። ትላንት እሥራኤልን ሲያጎድፉበት በነበረው አንደበታቸው መልሰው ዛሬ የእሥራኤል ጋር መቀራረብ ምንድነው የሚያስገርመው እያሉ መገኘታቸው አሜሪካ ጉያ ውስጥ እየተሸጎጡ መሆናቸውን እንደሚያመለክት የፖለቲካ ታዛቢዎች ይገልፃሉ።</p>

<p>ኤርትራውያን አሁንም በስደት ላይ ናቸው ይህንን እንዴት ይገልፁታል? ለተባሉት «ይኼ በአጠቃላይ የሚያሳፍረን አይደለም፣ የኤርትራ ህዝብ በባህረ ሰላጤውና በአውሮፓ ይገኛል። ከኢትዮጵያ ጋር በነበረው የድንበር ውዝግብ ሚሊዮን ዶላር አዋጥቷል። ይኼ ሕዝብ ከሃገሩ ጋር የጠበቀ ትስስር ያለው ነው ብዬ አምናለሁ» ብለዋል።</p>

<p>ከጅቡቲ ጋር ስላላቸው የግኝኑነት ሁኔታ የተጠየቁት ፕሬዝዳንት ኢሳያስ «ምክንያቱ በማይታወቅ ሁኔታ ጅቡቲ ግንኙነቷን አቋርጣለች፣ የጅቡቲ አቋም ግልፅ ነው። በቡርኪናፋሶ ዋና ከተማ ኦጋድጉ ስብሰባ አለመግባባቶች ነበሩ፣ የቀድሞ የጅቡቲ ፕሬዝዳንት ሃሰን ጉሌድ በዚህም ግንኙነቱ መቋረጡን አስታውቁ፣ የተፈጠረው ሁኔታ ይህንን ይመስላል» በማለት መልሰዋል።</p>

<p>የኤርትራው ፕሬዝዳንት ኢሳያስ አፈወርቂ በቅርቡ ወዳ ሳዑዲ ዓረቢያ ያደረጉት የጉዞ ከኤርትራውያን የመዋጮ ገንዘቡ ለማሰባሰብ የታቀደ ሲሆን ከአሜሪካ የቅርብ ወዳጆች ጋር እንዲቀራረቡ በር እየከፈተ ነው የሚሉ የፖለቲካ ታዛቢዎች ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 16 ቀን 1992</a></p>

</body>
</html>	
