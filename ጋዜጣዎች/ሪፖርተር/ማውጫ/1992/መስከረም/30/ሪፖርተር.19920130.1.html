<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ዛላንበሳ የኤርትራ ሉዓላዊ ግዛት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ዛላንበሳ የኤርትራ ሉዓላዊ ግዛት ነው»</h1>

<p class="align-right">የኤርትራ መንግሥት</p>


<p>የኢትዮ ኤርትራን ጦርነት በሰላም ለመፍታት አአድ ባቀረበው የማስፈፀሚያ ሞዳሊቲ ውስጥ ኢትዮጵያ «ኤርትራ በወረራ የያዘቻቸውን የኢትዮጵያ ግዛቶች የትኞቹ እንደሆኑ በግልፅ እንድታሳውቅ» በጠየቀችበትና አስታራቂዎቹም በጉዳዩ ላይ በሚመክሩበት ወቅት የኤርትራ መንግሥት ባወጣው ባለ 17 ነጥብ የአቋም መግለጫ ላይ «ዛላንበሳ የኤርትራ ሉዓላዊ ግዛት ነው» ሲል አስታወቀ።</p>

<p>ኢትዮጵያ ከጠየቀቻቸው ማብራሪያዎች ውስጥ በዋናነት የሚጠቀሰው «ኤርትራ የያዘቻቸውን ቦታዎች በግልፅ እንድታሳውቅ እና የኢትዮጵያ ሲቪል አስተዳደር ይተካ» የሚለው ፅንሰ ሃሳብ በቀረበበት ወቅት የኤርትራ መንግሥት «ከሁሉም የኢትዮጵያ ግዛቶች እወጣለሁ፣ አልፈርምም ያለችው ኢትዮጵያ ነች፣ ኢትዮጵያ ኤርትራን ቅኝ ግዛት ለማድረግ ትፈልጋለች» ሲል ከቆየ በኋላ ኢትዮጵያ «ወራሪው የሚወጣባቸው ቦታዎች በግልፅ ይጠቀሱልኝ» በማለት ፅኑ አቋም በያዘበት ወቅት ዛላንበሳ የኤርትራ ሉዓላዊ ግዛት ነው ብሏል። ባሳለፍነው ሳምንት የኤርትራ የውጭ ጉዳይ ሚኒስትር ባወጣው ባለ 17 ነጥብ አቋም መግለጫ ላይ፦ « በመጀመሪያ ደረጃ ይህ የማያከራክር የኢትዮጵያ ግዛት አይደለም። የኢትዮጵያ መንግሥትም የድንበር መካለል የማይፈልገውም በዚህ ምክንያት ነው። በተጨባጭ ዛላንበሳ የኤርትራ ሉዓላዊ ግዛት ነው» ሲል አስታውቋል።</p>

<p>እንደተንታኞች አገላለፅ የኢትዮጵያ መንግሥት ወራሪው ኃይል ከሚወጣባቸው ቦታዎች በግልፅ እንዲጠቀሱ የፈለገው ከስምምነቱ ፊርማ በኋላ የኤርትራ መንግሥት ለአፍራሽ ተልዕኮ የሚገባበት ምንም ዓይነት ቀዳዳ ላለመስጠት ነው። ቦታዎቹ ሳይታወቁ ኢትዮጵያ ብትፈርም ከዛም ሰራዊት በማስወጣቱ ወቅት ቦታ ስላልተጠቀሰ የኤርትራ መንግሥት የፈለገውን ቦታ በወረራ አልያዝኩም ሊል ይችላል። ስለዚህ ቦታ መጠቀሱ ለኤርትራ መንግሥት ጫና እንደሚፈጥር ይጠቅሳሉ። አስታራቂዎቹ ለኢትዮጵያ ግልፅ የማብራሪያ ጥያቄ ምላሽ ለመስጠት በሚመክሩበት ወቅት ኤርትራ «ዛላንበሳ ሉዓላዊ ግዛቴ ነው» ማለቷ ከኢትዮጵያ የቀረበውን ጥያቄ ኋላም በአስታራቂዎች አማካይነት ለኤርትራ በሚቀርበው ጥያቄ ምላሽ ላለመስጠትና ጉዳዩን በሰላም ለመጨረስ አለመሻት እንደሆነ ተንታኞች ይገልፃሉ። የኤርትራ መንግሥት «ባድመ ሉዓላዊ ግዛቴ ነው» ባለበት እንደበቱ ሰራዊቱ ሲመታበት «ከኢትዮጵያ ሉዓላዊ ግዛት ለቅቄያለሁ» ማለቱ አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 30 ቀን 1992</a></p>

</body>
</html>	
