<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለፌስቲቫል አሥመራ የገቡ ግብፃውያን ተልዕኳቸው አጠያያቂ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለፌስቲቫል አሥመራ የገቡ ግብፃውያን ተልዕኳቸው አጠያያቂ ሆኗል</h1>


<p>በየዓመቱ ሐምሌ ወር ኤርትራ ውስጥ በሚካሄደው ኢግዚብሽንና ፌስቲቫል ላይ ለመካፈል አሥመራ የገቡ ግብፃውያን ዝግጅቱ ከተጠናቀቀ በኋላ በአሥመራ መቆየታቸው አነጋጋሪ መሆኑን አሥመራ የሚገኙ የዲፕሎማቲክ ምንጮች ገለፁ።</p>

<p>በሐምሌ ወር በተከናወነው ኢግዚቢሽንና ፌስቲቫል ላይ ሌሎች ሃገሮች ተሳትፈው ወደየሃገሮቻቸው ሲመለሱ ግብፃውያን ግን እስካሁን ድረስ አሥመራ እንደሚገኙ ዲፕሎማቲክ ምንጮቹ አረጋግጠዋል።</p>

<p>እንደታማኝ ዲፕሎማቲክ ምንጮች አገላለፅ ግብፃውያኑ በኢግዚብሽን ስም ይምጡ እንጂ ወታደራዊ ባለሙያዎች እንደሆኑ ከቅርብ ጊዜ ወዲህ በግብፅና በኤርትራ መካከል የተከናወነውን ስምምነት ለማስፈፀም የሚንቀሳቀሱ መሆናቸውን ይናገራሉ።</p>

<p>ግብፅ ከቅርብ ጊዜ ወዲህ ከኤርትራ በደረሰችበት ውል መሠረት የኤርትራን ወደቦች ለማጠናከር የተስማማች መሆኑ ታውቋል። ከዚህ በተጨማሪ ግብፅ በየዓመቱ 20ሺህ ቶን ዓሣ ለኤርትራ ለማስገር ስምምነትም አድርጋለች።</p>

<p>ለኢግዚቢሽንና ፌስቲቫል ተብለው የመጡ ግብፃውያን በአሁኑ ሰዓት ለኤርትራ ፀጥታ ደህንነትና መከላከያ መሥሪያ ቤቶች የምክር አገልግሎቶች እየሰጡ መሆናቸውን ዲፕሎማቲክ ምንጮች ይናገራሉ።</p>

<p>ግብፅ ምርቶቿን በአፍሪካ ለማከፋፈልና ለመሸጥ ኤርትራ እንደማዕከል ለመጠቀም ዕቅድ እንዳላት ያወሱት ዲፕሎማቲክ ምንጮች ይህ ስምምነት የተደረሰው ከኢትዮ ኤርትራ ግጭት በኋላ መሆኑንና አሁን እየጎለበተ መምጣቱን ያስረዳሉ።</p>

<p>ለፌስቲቫል ብለው የመጡ ግብፃውያን ከሌሎች ተለይተው በአሥመራ የመቆየታቸው ምክንያትን የግብፅ ኤምባሲን አነጋገረን ግብፅ የትም ሃገር እንደምትሳተፈው በኤርትራም ተሳትፋለች። የቢዝነስ ሰዎች የትም ሃገር ንግዳቸውን ለማስፋፋት ከሚንቀሳቀሱት ውጪ የተደረገ እንቅስቃሴ የለም። ከኢትዮጵያ ጋር ወዳጅነትን በመፍጠር የምንጠቀም እንጂ ኢትዮጵያን በመጉዳት ስለማንጠቀም የተባለው ነገር መሰረት የሌለው ነው በማለት ምላሽ ሰጥተዋል።</p>

<p>ከዚህ በፊት በባድመ ግንባር ከሻዕቢያ ሠራዊት የተገኙ ፈንጂዎች ሥሪታቸው የግብፅ ናቸው በማለት በዘገብንበት ወቅት አዲስ አበባ የሚገኘው የግብፅ ኤምባሲ የጦር መሣሪያ ግብፅ እንደምታመርት ገልፆ በባድመ ግንባር ተገኙ የተባሉ ፈንጂዎችን ከሌላ ሦስተኛ ወገን አግኝተውት ይሆናል እንጂ ግብፅ ለኤርትራ አልሸጠችም በማለት ማስተባበላቸው ይታወሣል።</p>

<p>ታማኝ ምንጮች ግን በዓውደ ግንባሩ የታዩ የግብፅ ሥሪት የሆኑ ፈንጂዎችን ኤርትራ ከሦስተኛ ወገን ሳይሆን በቀጥታ ከግብፅ ማግኘቷን በእርግጠኝነት ይናገራሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 9 ቀን 1992</a></p>

</body>
</html>	
