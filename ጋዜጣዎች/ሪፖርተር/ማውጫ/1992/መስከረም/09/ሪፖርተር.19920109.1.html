<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሁሴን አይዲድ ወንጀለኛ ናቸው፤ ኢትዮጵያ ፀጥታዋን የማስከበር መብት አላት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ሁሴን አይዲድ ወንጀለኛ ናቸው፤ ኢትዮጵያ ፀጥታዋን የማስከበር መብት አላት»</h2>

<p class="align-right">የፑንት ላንድ ፕሬዝዳንት</p>


<p>ሁሴን አይዲድ በሺ የሚቆጠሩ ሶማሊያዎችን ያጠፉ ወንጀለኛ ስለሆኑና የውጭ ሃገር ወታደሮችንና አሸባሪዎችን በሶማሊያ ምድር ያስገቡ በመሆናቸው ተስማምተው ለመሥራት እንደማይችሉ የፑንት ላንዱ ፕሬዝዳንት ገለፁ። ኢትዮጵያም ራሷን ለመከላከልና ፀጥታዋን ለማስከበር መብት እንዳላት እንደሚረዱ አስታወቁ።</p>

<p>የፑንት ላንዱ ፕሬዝዳንት አብደላ የሱፍ «ከሚሊሺያዎቻቸው ጋር በርካታ ሶማሊያዎችን ስለጨፈጨፉ ወንጀለኛ ናቸው» ያሏቸው ሁሴን አይዲድ የውጭ ወታደሮችን አሸባሪዎችን በማስገባት መላዋን ሶማሊያ በኃይል ለመጠቅለል ይመኛሉ ሲሉ በተለይ ለሪፖርተር ጋዜጣ ትሪፖሊ ውስጥ በሰጡት ቃለ መጠይቅ አረጋግጠዋል። አብደላ የሱፍ «የኢትዮጵያና የሶማሊያ ጠላት ናቸው» የሚሏቸው አይዲድ ኃይላቸውን ለማጠናከርና በምትኩም በኢትዮጵያ ላይ የጥይት እርምጃ እንዲወሰድ አብረው ይንቀሳቀሳሉ የሚሏቸው የኤርትራ ወታደሮችን፣ የአልኢትሃድ፣ የኦነግና የኦጋዴን ብሔራዊ ግንባር ታጣቂዎችን ነው። እነዚህ ኃይሎች ተዋጊ ወታደሮች እንዳሏቸውና የኤርትራ ወታደሮችም ከአሰልጣኝነት ጀምሮ ከአይዲድ ጋር እንደሚሰሩ የሚናገሩት የፑንት ላንዱ ፕሬዝዳንት ኢትዮጵያ ራሷን ለመከላከልና ፀጥታዋን ለማስከበር መብቱ እንዳላት ያምናሉ። የሁሴን ድርጊት ጉርብትና ወንድማማችነትና ስትራቴጂያዊ ጥቅም ባላቸው የሶማሊያና ኢትዮጵያ ላይ ወንጀል መፈፀም እንደሆነ አክለው ገልፀዋል።</p>

<p>«ከወንጀለኛ ጋር መስማማት እንደ ወንጀለኛ ያስቆጥራል» የሚሉት አብደላ የሱፍ በማንኛውም ሁኔታ ከሁሴን አይዲድ ጋር ተስማምተው እንደማይሰሩና ግዛታቸውን ከማንኛውም ጥቃት ለመከላከል አቅም እንዳላቸው አረጋግጠዋል»</p>

<p>በሌላ በኩል የሶማሊያን ችግር ለማቃለል ሊቢያ የምትለውን ሁሉ ለመፈፀም ዝግጁ መሆኗን የገለፁት ሁሴን አይዲድ በትሪፖሊ ቆይታቸው ከሊቢያው መሪ ከመሐመድ ጋዳፊ ጋር ተገናኝተው ሲነጋገሩ በቴሌቪዥን ተላልፏል። «እስካሁን የሊቢያ ባለሥልጣኖችን አላገኘሁም» የሚሉት አብደላ የሱፍ በሊቢያ በኩል ከሁሴን አይዲድ ጋር እንዲስማሙ ጫና ሊፈጠርባችሁ ቢችልስ? ተብሎ ከሪፖርተር ጋዜጣ ለቀረበላቸው ጥያቄ «ሊቢያኖች ወንድሞቻችን ስለሆኑ በዚህ ዓይነት ቅድመ ሁኔታ ይጫኑናል ብለን አንገምትም። በማንኛውም መንገድ ግን የምናስቀድመው የሶማሊያን ሕዝብ ጥቅም ስለሆነ ከሶማሊያ ሕዝብ ጠላት ከሁሴን አይዲድ ጋር አብረን ልንሰራ አንችልም» በማለት መልሰዋል። ሁሴን አይዲድ በጥቂቶች የሚደገፉና ዓላማቸውን ለማስፈፀም ፖለቲካዊም ሆነ ወታደራዊ ኃይል እንደሚያንሳቸው የሚናገሩት የፑንት ላንዱ ፕሬዝዳንት የትሪፖሊ ቆይታቸውን «ለአንዳንድ ጉዳዮች» በማለት አጠቃለው ይናገራሉ።</p>

<p>200 ስኩዌር ኪሎ ሜትር ስፋትና ከግማሽ ሚሊዮን ሕዝብ በላይ ያላት ፑንትላንድ ቀደም ሲል የራስዋን የክልል መስተዳድር ማቋቋሟንና ፌዴራላዊ ሶማሊያ አወቃቀር እንደምትታገል ማስታወቋ አይዘነጋም።</p>

<p>ይኽ በእንዲህ እንዳለ የውጭ ጉዳይ ሚኒስትር ስዩም መስፍን ከሶማሌ አንጃ መሪ ጋር ተገናኝተው ተነጋገሩ ተብሎ በቢቢሲ የዜና ማሰራጫ የተላለፈውና በኤርትራ ዌብ ሳይት ላይ የተሰራጨው ዜና መሰረት ቢስና ውጭ ጉዳይ ሚኒስትሩ በሊቢያ ከየትኛውም የሶማሌ አንጃ መሪ ጋር እንዳልተገናኙ የመንግሥት ቃል አቀባይ አስታውቋል። ምንም እንኳን ሁሴን አይዲድም ሆኑ ሌሎች የሶማሌ አንጃ መሪዎች ወደ አዲስ አበባ መምጣት ከፈለጉ መምጣት እንደሚችሉ ቢነገራቸውም በዜናው እንደተጠቀሰው በሊቢያ ትሪፖሊ ምንም ዓይነት ስብሰባ ከእነሱ ጋር እንዳልተደረገ ተገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 9 ቀን 1992</a></p>

</body>
</html>	
