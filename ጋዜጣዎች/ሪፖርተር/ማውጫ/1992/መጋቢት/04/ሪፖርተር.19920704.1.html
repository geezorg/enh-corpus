<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የተመድ ሰራተኛ ሆኜ አንጎላ እንድሄድ የጠየቁኝ ኮፊ አናን እንጂ እኔ አይደለሁም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የተመድ ሰራተኛ ሆኜ አንጎላ እንድሄድ የጠየቁኝ ኮፊ አናን እንጂ እኔ አይደለሁም»</h2>

<p class="align-right">ኃይሌ መንቆርዮስ</p>


<p>ባለፈው ሳምንት ታትሞ በወጣው የሪፖርተር ጋዜጣ አምባሳደር ኃይሌ መንቆርዮስ በተመድ የኤርትራ ልዩ መልዕክተኛነት ሥራቸው ትተው የተመድ ተቀጣሪ በመሆን አንጎላ ለመሄድ በዝግጅት ላይ ናቸው የሚለውን ዘገባ ኃይሌ መንቆርዮስ አስተባበሉ። ኃይሌ መንቆርዮስ ማስተባበያውን የሰጡት ቪዝ አፍሪክ በተሰኘው የኤርትራ ዜና አገልግሎት አማካኝነት ነው።</p>

<p>ቪዝ አፍሪክ የተባለው የኤርትራ ዜና አገልግሎት እ.ኤ.አ በማርች 6/2000 ለሪፖርተር ጋዜጣ በአድራሻ በላከው ኤ-ማኢል /ኢሜል/ ኃይሌ መንቆርዮስ ባስገቡት የቅጥር ማመልከቻ መሰረት ወደ አንጎላ ሊሄዱ ነው የሚለው የሪፖርተር ዘገባ መሰረት የሌለውና ሃሰተኛ ነው በማለት ማስተባላቸውን ዘግቧል።</p>

<p>ለቪዝ አፍሪክ ኃይሌ መንቆርዮስ እንደገለፁት አንጎላ ተመድበው እንዲሰሩ የጠየቋቸው የተመድ ዋና ፀሐፊ ኮፊ አናን ናቸው። ቪዝ አፍሪክ አምባሳደር ኃይሌ መንቆርዮስ ኤርትራ በጦርነት ላይ እያለች ሥራቸውን ሊለቁ እንደማይፈልጉ ለኮፊ አናን እንደገለፁላቸው «ሥራዬን የምለቅም ከሆነ መንግሥቴ ሲፈቅድ ብቻ ነው» ማለታቸውን አስፍሯል።</p>

<p>ሪፖርተር ጋዜጣ ይህ የኃይሌ መንቆርዮስ ማስተባበያ ካወጣ በኋላ ስለጉዳዩ በተመድ አካባቢ የሚገኙ ታማኝ ምንጮችን አነጋግሯል። በሰበሰበው መረጃ መሰረት ሃሰተኛው የሪፖርተር ጋዜጣ ሳይሆን በቪዝ አፍሪክ የተሰራጨው የአምባሳደር ኃይሌ መንቆርዮስ ማስተባበያ መሆኑን ሊያረጋግጥ በመቻሉ በቪዝ አፍሪካ የተላከውን ማስተባበያ ሊቀበለው አለመቻሉን ይገልፃል።</p>

<p>በመጀመሪያ ሪፖርተር የዘገበው ኃይሌ መንቆርዮስ የተመድ ተቀጣሪ ለመሆን ጠይቀው አንጎላ መመደባቸውን ነው እንጂ ቪዝ አፍሪክ በማስተባበያ እንደገለፀው አምባሳደር ኃይሌ መንቆርዮስ አሜሪካንን ጥገኝነት ጠየቁ የሚል ዘገባ አይደለም። ስለዚህ ሪፖርተር በዘገባው ያላሳፈረውን አሜሪካ ጥገኝነት ጠይቀዋል የተባለውን ሃሰት ነው ተብሎ ማስተባበያ ለመስጠት መሞከራቸው አስገራሚ ሆኖ አግኝቶታል።</p>

<p>በተመድ ሰራተኝነት ስለመቀጠራቸው አስመልክቶ አሁንም ከባድመ ሽንፈት በኋላ አምባሳደር ኃይሌ መንቆርዮስ የተመድ ሰራተኛ ለመሆን ብዙ ጊዜ ይጥሩ እንደነበር፣ በመጨረሻም ያቀረቡት የቅጥር ማመልከቻ ተቀባይነት አግኝቶ ምድባቸው አንጎላ እንደሆነ በአጋጣሚ የተመደቡበት ሃገር ሥራ በአንድ ኢትዮጵያዊ አመራር ሥር የሚካሄድ እንደነበረ ከታማኝ ምንጮች አረጋግጧል።</p>

<p>አንድ ሰው በተመድ ሲቀጠር አንደ ኮታ ስለሚወሰድ ይህንኑ ሁኔታ ለኤርትራው ፕሬዝዳንት ኢሳያስ አፈወርቂ አሳውቀው መልስ ባለማግኘታቸው ራሳቸው አምባሳደር ኃይሌ መንቆርዮስ ከሁለት ሳምንታት በፊት በአካል ወደ አሥመራ በመምጣት ከፕሬዝዳንት ኢሳያስ ጋር ተገናኝተው ስለጉዳዩ መወያየታቸውን ማወቅ ችሏል።</p>

<p>በአሜሪካ የቅርብ ድጋፍ እንዳላቸው የሚታወቀው አምባሳደር ኃይሌ መንቆርዮስ በአሥመራ የፕሬዝዳንት ኢሳያስና የሌሎች ሻዕቢያ መሪዎች ቁጣና ግልምጫ ቢደርስባቸውም በቀላሉ ሊነኩና ሊታሰሩ የማይችሉ በመሆናቸው ከፕሬዝዳንት ኢሳያስ የተፃፈ የመልስ ደብዳቤ ይዘው ወደ ኒውዮርክ ተመድ ጽ/ቤት ሊመለሱ መቻላቸው ታውቋል።</p>

<p>አምባሳደር ኃይሌ መንቆርዮስ ወደ ተመድ ጽ/ቤት የተመለሱት ደብዳቤ ይዘት አንጎላ የሚባለው ምደባ ተሰርዞ በአፍሪካ ቀንድ ወይም በኮንጎ የተመድ ልዑክ ሆነው ተመድበው ቢሰሩ ብቻ የኤርትራ መንግሥት እንደሚደግፍ ከዚህ ውጪ ከሆነ ግን እንደማይደግፍ የሚገልፅ እንደነበረ ከታማኝ ምንጮቻችን የደረሰን መረጃ ያመለክታል። የዚህም የመልስ ደብዳቤ ይዘት የተረዳው የተመድ የምደባህን ቦታ የአንተ መንግሥት ሊወስን ስለማይችል ወደ ተቀጠርክበት ቦታ መሄድ ያለበለዚያም መቅረትን መምረጥ ትችላለህ የሚል ምላሽ እንደሰጣቸው ታውቋል።</p>

<p>ታማኝ ተመድ አካባቢ የሚገኙ ምንጮቻችን አምባሳደር ኃይሌ መንቆርዮስ ከገቡበት ማጥ ለመውጣት በደፈናው ሪፖርተር ዋሽቷል ብለው ቢያስቀምጡ ይሻላቸው ነበር እንጂ እንድሰራ የጠየቁኝ ኮፊ አናን ናቸው ማለታቸው ትዝብት ላይ የሚጥላቸው መሆኑን ያረጋግጣሉ። ምክንያቱም አምባሳደር ኃይሌ መንቆርዮስ የአንድ ሃገር ልዑክ ሆነው እየሰሩ ባሉበት ሁኔታ የተመድ ፀሐፊ ኮፊ አናን የሃገርህን ሥራ ትተህ ለእኔ ሥራ ብለው ሊገፏፏቸው እንደማይችሉ ጤናማ አዕምሮ ያለው ሰው የሚገምተው መሆኑን ምንጮቹ ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 4 ቀን 1992</a></p>

</body>
</html>	
