<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ የአየር ክልሌ ፀደቀልኝ ትላለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ የአየር ክልሌ ፀደቀልኝ ትላለች</h1>


<p>መቀመጫው ሞንትሪያል ካናዳ የሆነው ዓለም አቀፍ የሲቪል አቪየሽን ድርጅት የኤርትራን የአየር ክልል ማፅደቁን ኤርትራ በይፋ ገለፀች። የሻዕቢያ መንግሥትን በመወከል የኤርትራ የአየር ክልል መፅደቁን የገለፁት የኤርትራ ሲቪል አቪየሽን ስራ አስኪያጅ አቶ ጳውሎስ ካሕሳይ ናቸው። አቶ ጳውሎስ «ድምፂ ሐፋሽ» ሬዲዮ መጋቢት 20/1992 ላቀረበላቸው ቃለ መጠይቅ መልስ ሲሰጡ ኤርትራ ለዚህ «ድል» እንዴት እንደበቃች በዝርዝር አስረድተዋል። እንደ ሥራ አስኪያጁ አባባል በ1994 (እኤአ) የተፈረመው የቺጋጐ ኮንቬንሽን ተብሎ የሚጠራው የዓለም አቀፉ ድርጅት የውል ሰነድ አንዲት ሉዓላዊት ሃገር የራሷን የአየር ክልል እንድትቆጣጠር ስለሚፈቅድና ኤርትራ ከታሕሳስ 1986 ጀምሮ ለስድስት ዓመታት ሳይንሳዊና ቴክኒካዊ ስልቶች በመጠቀምና ማስረጃዎችን በማቅረብ በመከራከሯ ባለፈው ሳምንት ዓለም አቀፍ ድርጅት የአየር ክልሏን ለማፅደቅ በቅቷል።</p>

<p>እንደ ሥራ አስኪያጁ መግለጫ ከሆነ ኤርትራ በ1986 ለመጀመሪያ ጊዜ የአየር ክልሏ እንዲፀድቅ ካመለከተች በኋላ ሚያዝያ 1988 ዓለምአቀፉ ድርጅት በናይሮቢ ከተማ የጐረቤት አገሮችና የሚመለከታቸው አካላት ጋብዞ ስብሰባ የኢትዮጵያ መንግሥት ከ33 ዓመታት በፊት የኤደን የአየር ክፍል ተብሎ ሲጠራ የነበረውና የእንግሊዝ አገዛዝ በ1927 (እኤአ) ከኤደን ከወጣ በኋላ ከ33 ዓመታት አስመራ ስታስተዳድረው የቆየችውን እስከ 60 ዲግሪ ምስራቅና እስከ መቀሌ የሚዘልቅ ክልል ለኤርትራ እንዳይፀድቅ መቃወሙ አቶ ጳውሎስ ገልፀዋል። ሥራ አስኪያጁ የኢትዮጵያ መንግሥት በወቅቱ የተቃወመበት ምክንያት በጭብጥ ባይዘረዝሩም «ኮስማና ምክንያቶች» በማቅረብ የኤርትራን ጥቅም ሲፃረር ቆይቷል ብለዋል።</p>

<p>አክለውም «የኤርትራና የወያኔ ፍላጐት ባለመጣጣሙ እስከ ግንቦት 1990 ጉዳዩ ተንጠልጥሎ ቆይቷል። ከዛም በ1990 ኢትዮጵያ በሁለቱም አገሮች መካከል የነበረውን የሲቪል አቪየሽን ስምምነት ሰረዘች። በመጨረሻም የኢትዮጵያ መንግሥት ተቃውሞውን አጠናክሮ ውሳኔውን ለማገት ቢሞክርም መጋቢት 1992 ዓለም አቀፍ ድርጅት የኤርትራ የአየር ክልል አፅድቋል» ብለዋል።</p>

<p>የኢትዮጵያ መንግሥት የመሬት ድንበሩ ማካለል ተግባራዊ ሳይሆን የኤርትራ የአየር ክልሏን ማፅደቅ የለባትም በማለት ሲከራከር እንደቆየ ከመግለጫው መረዳት ይቻላል። የመሬት ድንበሩ ግጭት መፍትሔ ሳያገኝ የአየር ክልሉ በምን መልኩ እንደፀደቀ አወዛጋቢ ሆኗል።</p>

<p>ሪፖርተራችን ጉዳዩን አስመልክቶ የኢትዮጵያ ሲቪል አቪየሽን የሚሰጠው መግለጫ ካለ ጠይቆ ኢትዮጵያ በጉዳዩ ዙሪያ የምታወጣው ይፋዊ መግለጫ በቅርቡ በሚመለከታቸው አካላት እንደሚወጣ ተረድቷል። የውጭ ጉዳይ ሚኒስቴርንም በመጠየቅ መግለጫውን ከትራንስፖርትና መገናኛ ሚኒስቴር እንዲያገኝ ተነግሮት ነበር። የትራንስፖርትና መገናኛ ሚኒስቴር መግለጫውን በፋክስ እንደሚልኩ ቃል ቢገቡም ሳይደርስልን ለሕትመት በመግባታችን የኢትዮጵያን አቋም ሳናካትት ቀርተናል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 25 ቀን 1992</a></p>

</body>
</html>	
