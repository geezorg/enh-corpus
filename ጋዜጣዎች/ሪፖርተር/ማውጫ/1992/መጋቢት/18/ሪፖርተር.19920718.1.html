<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ አስታራቂዎችን ተሳድቦ ከሰላሙ መንገድ አፈገፈገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ አስታራቂዎችን ተሳድቦ ከሰላሙ መንገድ አፈገፈገ</h1>


<p>የኢትዮ ኤርትራን ግጭት ለመሸምገል በአልጄሪያ (እሁድ) ይካሄዳል ተብሎ የነበረው ስብሰባ ኤርትራ ከሰላሙ መድረክ በማፈግፈጓ ምክንያት መሰረዙንና ከእንግዲህ ነገሮች ወደ ጦርነት ጅማሬ እያመሩ መሄዳቸው ለማወቅ ተችሏል።</p>

<p>ይኸው በአልጄሪያ ሊካሄድ ታቅዶ የነበረው ስብሰባ የእስካዛሬውን የማስታረቂያ አጀንዳዎች በዶክመንት መልክ በማቅረብ ሁለቱም ወገኖች ሃሳብ እንዲሰጡበት ለማድረግ የታቀደ እንደነበር ሲታወቅ ኤርትራ መጀመሪያ በስብሰባው ላይ ለመገኘት ከተስማማችና በተለይም በውጭ ጉዳይ ሚኒስትሯ ኃይሌ ወ/ትንሣኤና በሚኒስትሮቿ ካቢኔ ለሰላም ስንል እንደራደራለን በማለት መግለጫ ከተሰጠ በኋላ ሐሙስ ዕለት አዲስ ሐሳቦችን ይዘው እንደመጡ ታውቋል።</p>

<p>ይኸው ሃሳብ 1) የአልጄሪያ ዶክመንት መሰረዙን በይፋ ይነገረን 2) አልጄሪያ ስንሄድ የሚጠብቁን የመነጋገሪያ ነጥቦች አስቀድሞ ይቅረቡልን ከማለት በተጨማሪ በዶክመንት መልክ ስለሚቀርበው የአስታራቂዎቹ ሃሳብ አንቶኒ ሌክና የአአድ ባለሥልጣናት አስመራ ድረስ መጥተው ካላብራሩልን አንሄድም በማለት ደብዳቤ ፅፈዋል።</p>

<p>ኤርትራ በደብዳቤዋ የአአድ አባል ሆኖ ለመጀመሪያ ጊዜ በተገኘችበት ስብሰባ ለአአድ ያላትን ንቀት የገለፀችበትን ዘለፋ ጨምራ አሁንም አአድ ብቁ ያልሆኑና ደካማ ሰዎች የሞሉበት እንዲሁም የኢትዮጵያ ሃሳብ የሚራግብ ድርጅት ወዘተ የሚል አሳፋሪ ደብዳቤ ለአአድ በመላክ ከሰላሙ መድረክ ራሷን ማግለሏን አስታውቃለች።</p>

<p>ይኸ ገሃድ የወጣውን የኤርትራን ጦርነት ናፋቂነት የተመለከቱት የአሜሪካ ልዩ መልዕክተኛ አንቶኒ ሌክና የአአድ ባለሥልጣናት የእርቁ ጉዳይ ላልተወሰነ ጊዜ መራዘሙን አስታውቀዋል።</p>

<p>የኢትዮጵያ የውጭ ጉዳይ ሚኒስትር ስዩም መስፍንም ወደአልጀርስ ሊያደርጉት የነበረውን ጉዞ በዚሁ ምክንያት መሰረዛቸውን በማስመልከት መግለጫ ሰጥተዋል። ይህን የኤርትራ ከሰላም የማፈግፈግ አቋም በቅርብ የሚከታተሉ ዲፕሎማቶች እንደሚሉት ይህ አቋም ኤርትራን ወደአልታሰበ ውድቀትና ዲፕሎማሲያዊ ኪሳራ ሲከታት ኢትዮጵያን ደግሞ ወደታላቅ ዲፕሎማሲያዊ ድል አሸጋግሯታል።</p>

<p>ኤርትራ አሁን የወሰደችው አቋራጭ ለጥቂት ጊዜ ጋብ ብሎ የነበረውን የድንበር ጦርነት እንደገና እንደሚቀሰቅሰው ዲፕሎማቶች አክለው ሲናገሩ ይኸው በአጠቃላይ የሚያሳየው ግን የኤርትራን ባለሥልጣኖች ሁለንተናዊ ውድቀትና ክስረት ነው ይላሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 18 ቀን 1992</a></p>

</body>
</html>	
