<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ መሪዎች በእንዋጋና በእንውጣ አቋሞች እየታመሱ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሻዕቢያ መሪዎች በእንዋጋና በእንውጣ አቋሞች እየታመሱ ናቸው</h2>


<p>የሻዕቢያ መሪዎች በኢትዮጵያ ላይ የፈፀሙት ወረራ እንዴት ይቁም በሚለው ጥያቄ ዙሪያ የተለያዩ አቋሞች ይዘው እየታመሱ መገኘታቸውን ከአስመራ የደረሱን መረጃዎች ጠቆሙ።</p>

<p>የአሥመራ መሪዎች በአሁኑ ጊዜ የአአድን የሰላም ውሳኔ ተቀብለናል ቢሉም «እንቀበል» «አንቀበል» የሚለውና የአቀባበሉ መንገድ እንዴት መሆን እንዳለበት ባለው ሃሳብ ዙሪያ በመካከላቸው መከፋፈል ተፈጥሯል። በኢሳያስ የሚመራው ቡድን መፍትሔው መዋጋት ነው ብለው በምልመላ፣ በመሳሪያ ክምችትና በስንቅ ዝግጅት ከማድረጋቸውም በላይ ቀደም ብሎ በዛላንበሳ ግንባር ጭን ከረን የሚባለውን አካባቢና በቅርቡ ደግሞ በባድመ ግንባር ጀበረ ወንዝ አካባቢ ያሉትን ሥፍራዎች ለመያዝ ተንቀሳቅሷል። በኤርትራ አለ የሚባለውን የሰው ኃይል ለማሰባሰብም 11ኛ ዙር ስልጠና ጀምረዋል። መዋጋት አለብን የሚለው ቡድን እስከቅርብ ጊዜ ድረስ ሰላም ስለተቀበልን ግጭቱን በሰላም እንፈታለን እያለ በጦር ሰራዊቱ ውስጥ ቅስቀሳ ሲያደርግ ቆይቶ በአሁኑ ጊዜ ግን ለጦርነት ተዘጋጅ እያለ የሰላሙን ተስፋ ስላጨለመበት ጋብ ብሎ የነበረው ለኢትዮጵያ ሰራዊት እጅ መስጠት ሰሞኑን ጀምሯል።</p>

<p>በሌላ በኩል በነኃይሌ መንቆርዮስ የሚመራው ቡድን ከፕ/ኢሳያስ ተለይቼያለሁ ብለው ፊት ለፊት ባይቃወሙም ጦርነቱ ስለማያዋጣን በሰላም ይፈታ እያሉ ኢሳያስን እየተለማመጡና ትሁት ተቃውሞ በማሰማት መሆናቸውን ምንጮች ይገልጣሉ። የጦርነቱ ሁኔት ስለማያዛልቀን ኢትዮጵያ እንድታምነን ማድረግ አለብን የሚል አቋም ይዘዋል። እነዚህ ቡድኖች በሰላም መፈታት አለበት ለሚለው አቋማቸው የሚያቀርቡት ምክንያት ለፕሮፓጋንዳ ብለን እንደምንናገረው ሳይሆን በተጨባጭ ችግሩ በሁሉም መስክ ተሸናፊዎች ሆነናል ባዮች ናቸው። ይኸ ሁኔታ የሻዕቢያን አመራሮች የትኛውን ሃሳብ መከተል እንዳለባቸው ወደመዋዠቅና ግራ መጋባት እንደደረሱ ይነገራል።</p>

<p>አንዳንድ ዲፕሎማቲክ ምንጮች እንደሚጠቁሙት ከሆነ በሰላም እንፍታው በሚለው ቡድን ሁለት ዓይነት ልዩነት እየተፈጠረ መሆኑን ይጠቁማሉ። አንደኛው ቡድን ኢትዮጵያ ስምምነቱን እንድትቀበለንና እንድታምነን አግባብተን ስምምነቱን ፈርመን እንውጣ የሚል ሲሆን ሌላኛው ቡድን ግን ኢትዮጵያ ከፈረመች እንወጣለን፣ ካልፈረመች እንዋጋለን የሚል ሃሳብ የሚያስከትል ስለሆነ ኢትዮጵያ ፈረመችም አልፈረመችም በተናጠል ስምምነት ራሳችን እንውጣ የሚል ነው። ለዚህም ምክንያታቸው «ጦርነቱን ለመቀጠል አቅማችን የደከመና ቀጣዩ ጦርነቱም የኤርትራን የወደፊት ዕጣ የሚያጨልም ሊሆን ይችላል በሚል ስጋትና ቀድሞ መውረራችን ትልቅ ስህተትና የሞራል ድቀት በመሆኑ ሌላ ስህተት መፈፀም የለብንም...» ከሚል እምነት በመነሳት ነው።</p>

<p>እንደ ዲፕሎማቶች አባባል ከሆነ ይኸ የመጨረሻ ሃሳብ አሸናፊ ከሆነ አንድ ቀን በድንገት ከቡሬ ከዛላንበሳና ከአሊቴና አካባቢ ወጥተናል ብለው ሊያውጁ ይችላሉ። እንዲያውም በአዲቀይህ አካባቢ ጦርነት ማን እንደጀመረ የሚታዘብ አካል የኤርትራ መንግሥት ጋብዟል የሚለው ጭምጭምታ ጦርነት ማን እንደጀመረ የሚታዘብ ሳይሆን ለቀው መውጣታቸውን የሚታዘብላቸው እንደሆነ ምንጮቹ ይጠቁማሉ። በተናጠልም ቢሆን እንውጣ የሚል አቋም የያዙ ሰዎች በአሜሪካና በአውሮፓ በዲፕሎማቲክ ሚሽን የተላኩ ከኢሳያስ ክንድ ራቅ ብለው የሚገኙ መሆናቸው ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 21 ቀን 1992</a></p>

</body>
</html>	
