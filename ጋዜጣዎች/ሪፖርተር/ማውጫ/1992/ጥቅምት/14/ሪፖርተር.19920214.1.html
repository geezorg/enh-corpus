<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁሴን አይዲድ በተሸናፊነት አዲስ አበባ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሁሴን አይዲድ በተሸናፊነት አዲስ አበባ ናቸው</h1>


<p>የሶማሊያው አንጃ መሪ ሁሴን አይዲድ በአሁኑ ወቅት አዲስ አበባ መሆናቸው ሲታወቅ ከኢትዮጵያ ባለሥልጣናት ጋር ስለወደፊት ዕጣቸው እየተነጋገሩ መሆናቸውም ተሰምቷል።</p>

<p>በአሁኑ ወቅት አዲስ አበባ የሚገኙት ሁሴን አይዲድ አመጣጣቸው በተሸናፊነት ደረጃ መሆኑን የሚገልፁት ምንጮቻችን አይዲድ በኢትዮጵያ ባለሥልጣኖች ዘንድ ደረጃቸው እንደቀድሞው ሳይሆን ዝቅ ያለ እንደነበር ይገልፃሉ። ከአሁን በፊት በሶማሊያ የነበራቸው ክብርና ኃያልነት ባለመኖሩ በራሳቸውም ጎሳ ተቀባይነት ያጡት እንዲሁም ከሻዕቢያ፣ ከአልኢትሃድና ኦነግ ጋር በማበራቸው በምስራቅ ኢትዮጵያ በኩል፣ በኢትዮጵያ ሰራዊት ኦነግና አልኢትሃድ ተመተው እሳቸውም በሞቃዲሾ ዙሪያ ለመከተም በመገደዳቸው የወደፊት ዕጣቸው በኢትዮጵያ እጅ እንደሆነ ዲፕሎማቶች ይገልፃሉ።</p>

<p>እንደምንጮቻችን ገለፃ ሁሴን አይዲድ ከውጭ ጉዳይ ሚኒስቴር ጋር እንደተነጋገሩ ግምት አሳድሯል። በዚህ መሰረት አይዲድ ከኤርትራ መንግስት ጋር ሆነው ኢትዮጵያን የማጥቃት ሙከራቸውን ፈፅሞ እንዲያቆሙ፣ ከእነአልኢትሃድና ጋር ከእንግዲህ ዳግመኛ እንዳይተባበሩ፣ ለሶማሊያ ዘላቂ መፍትሔ ለመሻት በሚደረገው ጥረት ውስጥ ራሳቸውም የሶማሊያ ፕሬዝዳንት አድርገው ማቅረብ እንደማይችሉና በሰላም ጥረቱ እንደማንኛውም አንጃ መሪ ብቻ መሳተፍ እንደሚችሉ ከጥብቅ ማስጠንቀቂያ ጋር ተገልፆላቸው ከእንግዲህ ወዲህ በዚህ ምርጫ ውስጥ ካልተገኙ ምህረት እንደማይደረግላቸው እንደተነገራቸው ታማኝ ምንጮቻችን ገልፀዋል።</p>

<p>የአይዲድን መምጣት አስመልክቶ ያነጋገርናቸው አንድ ከፍተኛ ዲፕሎማት «የአይዲድ ወደ ኢትዮጵያ መምጣት ልዩ ነገር ወይም አስፈላጊ ሆኖ ሳይሆን እንዲሁም ከኢትዮጵያ ጋር የሚፈጥሩት ቅርበት ሳይሆን ዋናው ኢትዮጵያ የሶማሊያን ችግር ለመፍታት ከየትኛውም አገር ይልቅ በአአድ ውክልና (ማንዴት) ስለተሰጣት ነው። ስለዚህ አይዲድ ከኢትዮጵያ ጋር ከመተባበር ውጭ ሌላ አማራጭ የላቸውም» ብለዋል።</p>

<p>በሌላ በኩል ሁሴን አይዲድ ወደ ኢትዮጵያ ለመምጣት አንገራግረው እንደነበር ተሰምቷል። እንደ ዲፕሎማቶች ገለፃ ሁሴን አይዲድ ያንገራገሩት ፦ የበታች ሆኖ መምጣቱ እፍረት፣ ካሁን በፊት ሲመጡ ክብርና ዝና የነበራቸው ለሳምንታት ሶደሬና ላንጋኖ ሲዝናኑ የነበሩ፣ አሁን ግን በተሸናፊነት ደጅ መጥናት አሳፍሯቸው እንደሆነ ይገልፃሉ።</p>

<p>የሁሴን አይዲድ አዲስ አበባ መምጣት ዋነኛ ግፊት አድራጊ ሊቢያውያን መሆናቸው ሲታወቅ አይዲድ ኢትዮጵያ ሄደው ከባለስልጣናቱ ጋር ቢነጋገሩ አንዳችም ችግር እንደማይገጥማቸው አግባብተዋቸዋል። በተያያዘ ዜናም ከአይዲድ ጋር የመጡት የሌሎች አንጃዎች መሪ የሆኑት ኦስማን ኦቶ እና ኦማር ሀዲ ሞላስሃልም ከኢትዮጵያ ባለሥልጣናት ጋር እየተወያዩ መሆኑ ታውቋል።</p>

<p>የሶማሊያ አንጃዎች ካለፈው ወር ጀምሮ በሶማሊያ ዘላቂ ሰላም ለማምጣት እየተገናኙ ውይይት በሚያደርጉበት ወቅት ሁሴን አይዲድ ለሶማሊያ ዘላቂ ሰላም ለመወያየት ራሳቸው በፈቃደኝነት ካልመጡ እነሱ እንደማይፈልጓቸውና እንደማይጠይቋቸው መግለፃቸው ይታወሳል። ሁሴን አይዲድ እስከ ሚያዝያ 1991 ዓ.ም በሶማሊያ ኃይል የአንጃ መሪ የነበረ ቢሆንም የኢትዮጵያ ጦር ኦነግና አልኢትሃድን እንዲሁም የሻዕቢያ የእጅ አዙር እጆችን ለመምታት ተንቀሳቅሶ ባይድዋን ከተቆጣጠረ በኋላ እንደ አር.አር.ኤ የመሳሰሉ ፀረ-ሁሴን አይዲድ አንጃዎች እስከ ሞቃዲሾ ዙሪያ መድረሳቸው ይታወሳል። ከዚያ ጊዜም ጀምሮ አይዲድ ሙሉ ለሙሉ ወታደራዊ ኃይላቸው መድከሙና በራሳቸው ጎሳም መጠላታቸው መዘገቡ አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 14 ቀን 1992</a></p>

</body>
</html>	
