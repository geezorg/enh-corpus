<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ማሪክ ኤክስፐርቶች ለኢትዮ- ኤርትራ ግጭት «እገዛ» እናድርግ ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ ማሪክ ኤክስፐርቶች ለኢትዮ- ኤርትራ ግጭት «እገዛ» እናድርግ ይላሉ</h2>


<p>ከዩ ኤስ አሜሪካ የመጡ ማሪን ኤክስፐርቶች የኢትዮ ኤርትራን ግጭት በተመለከተ ከአፍሪካ አንድነት ድርጅት (አአድ) ጋር ተነጋገሩ። ወደ ክልሉ ለሚገባው ታዛቢ ኃይል የሎጅስቲክ የኦፕሬሽንና የአቪየሽን እገዛ እንደሚሰጡ ሲገልፁ 7 የአፍሪካ ሃገሮች ደግሞ የተቀበሩ ፈንጂዎችን በማውጣትና ሰው ኃይል በማቅረብ እንደሚያግዙ ተገለፀ።</p>

<p>የማሪን ኤክስፐርቶች የሚመጡት እነርሱ እንደሚሉት ግጭቱንና የሰላም ውጤቱን አስመልክቶ አአድ የሚከታተለው ጉዳይ ካለቀ በኋላ የተባበሩት መንግሥታት ድርጅት ሊሳተፍበት ለሚችለው ድርሻ አሜሪካን ምን ልትረዳ ትችላለች? የሚለውን ለመመልከትና «ምን እንርዳችሁ» ለማለት ነው።</p>

<p>የማሪን ኤክስፐርቶቹ ሁለቱ በአልታሰበ ሁኔታ ሰላም ደፍርሶ ጦርነት ቢጀመር የአአድን ኃይል ማውጣት የሚቻልበትን ሁኔታ የሚያጤኑ ናቸው ተብሏል።</p>

<p>ይኽ በጥናት ደረጃ ያለውንና «አአድ የሚፈልገውን ርዳታ ለማቅረብ የሚያዘጋጅ» የተባለለት ንግግር በአጠቃላይ አሜሪካኖቹ ምን ያህል ሄሊኮፕተር፣ ስንት መኪና፣ ምን ያህል የእጅ ቴሌፎንና የሳተላይት ቴሌፎን ማቅረብ እንደሚገባቸው አአድ እንዲያስታውቃቸው የሚጠይቅ መሆኑ ታውቋል።</p>

<p>የማሪኖቹ ጥናት የታዛቢ ቡድኑ ዋና ፅሕፈት ቤት ደቀመሃሪ (ኤርትራ) እንዲሆን ሃሳብ ያቀርባል። ዋናው የአአድ የሎጅስቲክ ዲፖም ደቀመሃሪ እንዲሆንና በሁለተኛ ደረጃ በአዲኳላና (ኤርትራ) በመቀሌ ዴፖ እንዲኖር የማሪኖቹ ጥናት ማመልከቱን የታመኑ ምንጮች ገልፀዋል። በነዚህ አካባቢ አስፈላጊው ርዳታ እንዲቀርብ የጠየቁት የአሜሪካን ማሪን ቡድን ካሉት አየር ማረፊያዎች በተጨማሪ አሳይታ ሌላው ቤዝ እንዲሆንና ካስፈለገም አክሱምና አሰብ ተጨማሪ ቤዞች ሊሆኑ እንደሚችሉ በጥናቱ ተመልክቷል። ከአንዱ ሃገር ወደሌላው ወሰን አቋርጦ መብረር የተፈቀደ ከሆነ የሄሊኮፕተሮቹ ቁጥር ሊቀንስ እንደሚችል የሚጠቁመው የማሪኖቹ ጥናት ካልሆነ ግን በሁለቱም ወገን በቂ የሆነ ሄሊኮፕተር ሊመደብ እንደሚችል አመልክቷል።</p>

<p>እስካሁን ድረስ ሰባት የአፍሪካ ሃገሮችም ለአአድ ኃይል ለማዋጣት ቃል እንደገቡ ይነገራል። ከነዚሁ ውስጥ አንጎላና ሞዛምቢክ የተቀበሩ ፈንጂዎችን ለማውጣት በኤክስፐርትነት እናግዛለን ሲሉ ናይጄሪያ፣ ታንዛንያ፣ ዚምባቡዌና ሌሎች በሰው ኃይል እንረዳለን ማለታቸውን እነዚሁ ምንጮች ይገልፃሉ።</p>

<p>የኢትዮ ኤርትራ ግጭትን በሰላም ለመጨረስ የቀረበውን ሃሳብ ተመርኩዞ ለሚገባው የታዛቢ ቡድን «እገዛ» ለማድረግ በራሱ ፍላጎት ብቻ ከአአድ ጋር ለመነጋገር የመጣው የአሜሪካን ቡድን ሊቀመንበር የሆኑት ከአንቶኒ ሌክ ጋር የሚሊቴሪ ኤክስፐርት ሆነው ኢትዮጵያንና ኤርትራ ለማስታረቅ አብረው ሲመላለሱ የነበሩት ግለሰብ ናቸው። ከማሪን ኤክስፐርቶቹ ጋር በኢትዮጵያ የአሜሪካ ኤምባሲ አባላት የሆኑት የሚሊታሪ አታሼው ኮሎኔል ኬኒ እና ጂሊ ውይን በንግግሩ ላይ ተገኝተዋል።</p>

<p>ስንት ሄሊኮፕተሮችና ጂፖች እናቅርብ የሚለት ጥናትና የማሪን ቡድኖቹ ከአአድ ጋር የመነጋገር አጀንዳ በአሜሪካ የቀረበ እንጂ አአድ የጠየቀው አለመሆኑም ታውቋል።</p>

<p>ይኸ ሁሉ ንግግር የተካሄደው ኢትዮጵያ በእርቁ ላይ በቀረቡ በአንዳንድ ሃሳቦች ላይ ማብራሪያ ጠይቃ በምትጠብቅበት ጊዜ መሆኑ ግር አሰኝቷል። ኢትዮጵያ «የሰላም አስከባሪ ኃይል» ስለተባለው ማብራሪያ ጠይቃ «የታዛቢ ቡድን ማለታችን ነው» ከተባለችና የቡድኑ ቁጥርም ከ30 እንደማይበልጥ ተናግሯታል በሚባልበት ወቅት ይኽን ያህል የሰፋና የተለጠጠ «እገዛ» አደርጋለሁ የምትለው የአሜሪካ አቋም የፖለቲካ ታዛቢዎችን አጠራጥሯል።</p>

<p>ጉዳዩን የሚከታተሉ የፖለቲካ ታዛቢዎች እንደሚሉት አአድ ካሰበው ውጭ አሜሪካኖች እያሰፉት መሄዳቸው በአቅም ብቻ ሳይሆን በሃሳብም ከአአድ ውጭ እንዲሆን የሚያደርግ ነው። እንዲያውም አአድ የገባው ለይስሙላና «ተጠለፈ» እንዳይባል ያህል እንጂ ተሳትፎውንም ይፈልጉታል ለማለት እንደማይቻል በመደረግ ላይ ያሉትን ሁኔታዎች በማነፃፀር ይናገራሉ። በአሁኑ ወቅት የወቅቱ የአአድ ሊቀመንበር የአልጄሪያው መሪ እንቅስቃሴ አቁሞ አንቶኒ ሌክና ሱዛን ራይስ ዋና ተዋናይ መሆናቸውን በፖለቲካ ተንታኞች ዘንድ ጥርጣሬ አሳድሯል።</p>

<p>አንዳንድ የዲፕሎማቶች ወታደራዊ ባለሙያዎች እንደሚሉት ከሆነ ደግሞ አሜሪካ አስፈላጊ መገናኛዎችን ሄሊኮፕተሮችንና ተሽከርካሪዎችን አቀርባለሁ ብላ የቸኮለችውን ያህልና እነዚህም የምታቀርብ ከሆነ «አስፈላጊ ስለሆነ መርከብ አንቀሳቅሳለሁ» ወደ ማለት ልታመራ እንደምትችል ይተነብያሉ። ምንም ነገር ከስምምነት ሳይደርስ ከታዛቢው ቡድን አቅም በላይ ሄሊኮፕተርና የአይሮፕላን ማረፊያ ማሰብ «ላም ባልዋለበት ኩበት ለቀማ» ዓይነት ሲሉ ዲፕሎማቶቹ ተችተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 7 ቀን 1992</a></p>

</body>
</html>	
