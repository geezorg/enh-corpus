<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምርጫ ቦርድ ለእነዶ/ር በየነ ጴጥሮስ ፈረደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የምርጫ ቦርድ ለእነዶ/ር በየነ ጴጥሮስ ፈረደ</h1>


<p>የኢትዮጵያ የሰላምና የዲሞክራሲ አማራጭ ኃይሎች ምክር ቤት በእነዶር/ር በየነ ጴጥሮስና በእነአቶ ክፍሌ ጥግነህ የአቋም ልዩነት ለሁለት ከተከፈለ በኋላ ጉዳዩን በተለያየ ወቅት ለመዳኘት ሲመረምር የነበረው የኢትዮጵያ ምርጫ ቦርድ ታሕሳስ 14 ቀን 1992 ዓ.ም ውሳኔ ሰጠ።</p>

<p>ህዳር 15 ቀን 1992 ዓ.ም በደብዳቤ ቁጥር ኢሰዴአኃ/29/01-62/92 የተፃፈው መግለጫ፦ የአማራጭ ኃይሎች ምክር ቤት ሕዳር 10/92 ባደረገው ስብሰባ ዶ/ር በየነ ጴጥሮስን ከአማራጭ ኃይሎች ምክር ቤት አውርዶ አቶ ክፍሌ ጥግነህ አባተን ሊቀመንበር አድርጎ መሾሙን ገልፆ ነበር። ይሁንና በተመሳሳይ የደብዳቤ አርማና ማህተም ህዳር 17 ቀን 1992 ዓ.ም በወጣው ሌላ መግለጫ ደግሞ ዶ/ር በየነ ጴጥሮስ አሁንም የአማራጭ ኃይሎች ምክር ቤት ሊቀመንበር መሆናቸውንና እነአቶ ክፍሌ ጥግነህን «አፈንጋጮች» ሲል ማውገዙ ይታወሳል።</p>

<p>በአቋም መለያየት የተከሰተውን ውዝግብ በተለያየ ወቅት ሲመረምር የነበረው የኢትዮጵያ የምርጫ ቦርድ ታሕሳስ 14 ቀን 1992 ዓ.ም ባደረገው የውሳኔ ዳኝነት፦ «በእነአቶ ክፍሌ ጥግነህ የተጠራው ስብሰባ መጠራት ይገባው የነበረው በምክር ቤቱ ሊቀመንበር በዶክተር በየነ ጴጥሮስ መሆን ሲገባው የተጠራው ግን በምክትል ሊቀመንበሩ በአቶ ክፍሌ ጥግነህ በመሆኑ ጥሪው በምክር ቤቱ ውስጠ ደንብ መሰረት ህገወጥ ነው» ማለቱን ከታማኝ ምንጮች ያገኘነው መረጃ አመልክቷል። የቦርዱ ውሳኔ በማያያዝም፦ «በመሆኑም በእነአቶ ክፍሌ ጥግነህ፣ ሕዳር 10/92 ዓ.ም የተጠራው ስብሰባ እና የተደረገውም ማንኛውም ውሳኔ ሕጋዊ ውጤት የሚያስገኝ አይደለም» ብሎ ወስኗል። የቦርዱ ውሳኔም ዝርዝር ጉዳይ ከታሕሳስ 17 ቀን 1992 ዓ.ም በፊት በተለያዩ የመገናኛ ብዙሃን ይፋ እንዲሆን ማዘዙን የመረጃ ምንጮቻችን ገልፀዋል።</p>

<p>የምክር ቤቱን ውስጠ ደንብ እንደመረመረ የገለፀው የምርጫ ቦርድ ሕዳር 10/92 በመግለጫው የወጣውን የእነአቶ ክፍሌ ጥግነህን ስብሰባና ሹመት «ህገወጥ» ብሎት የዶ/ር በየነን የአማራጭ ኃይሎች ምክር ቤት ሊቀመንበርነትን አፅድቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታሕሣስ 17 ቀን 1992</a></p>

</body>
</html>	
