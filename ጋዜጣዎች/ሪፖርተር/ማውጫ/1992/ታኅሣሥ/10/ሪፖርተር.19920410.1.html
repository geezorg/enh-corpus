<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>11 የግል ጋዜጦች ከህትመት ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">11 የግል ጋዜጦች ከህትመት ታገዱ</h1>


<p>ሕገ መንግሥቱም ሆነ የፕሬስ አዋጅና የንግ ህግ በሚፈቅደው መሠረት ተገቢውን የፕሬስ ፈቃድ አውጥተው ከሚታተሙ ሣምንታዊ የነፃ ፕሬስ ውጤቶች መካከል 12 ያህሉ በህትመት ዋጋ መጨመር እና 10 ሺህ ብር ባለማቅረባቸው ምክንያት ከገበያ መውጣታቸውን የኢትዮጵያ ነፃ ፕሬስ ጋዜጠኞች ማኅበር (ኢነጋማ) ገለጠ።</p>

<p>ታህሳስ 4/92 ማኅበሩ በበተነው መግለጫ፦ ገናናው፣ መይሳው፣ ታሪክ፣ ዘጋቢ፣ ኪከር፣ አትላንታ፣ ካንቶና፣ ፍቅር፣ ቃልኪዳን፣ ማዶና፣ ራይት፣ እና ሂክማ የተባሉት የግል ጋዜጦች የእያንዳንዳቸው አሳታሚዎች ብር 10ሺ ካፒታል በባንክ ማስቀመጣቸውን የሚያረጋግጥ ማስረጃ እስካላቀረቡ ድረስ ከህትመት እንዲታገዱና የፕሬስ ፈቃዳቸውም እንዳይታደስ የማስታወቂያና ባህል ሚኒስቴር ለንግድ ኢንዱስትሪና ቱሪዝም መምሪያ ከማስተላለፉም በላይ አሳታሚዎቹ ለፖሊስ ቃላቸውን እንዲሰጡና በቂ ዋስ እንዲያቀርቡ የተደረጉ መሆኑን የማኅበሩ መግለጫ አትቷል።</p>

<p>የታገዱት ጋዜጦች ከነፃው ፕሬስ ወዳጆችና ከህብረተሰቡ ጋር በመተባበር ጊዜያውን ችግር በመፍታት በቅርብ ጊዜ ውስጥ መደበኛ ተግባራቸውን እንደሚያከናውኑ እምነቱ ፅኑ መሆኑን የጠቆመው የኢነጋማ መግለጫ በማያያዝም «ከሕገ መንግሥቱና ከፕሬስ አዋጁ እንዲሁም አግባብነት ካላቸው ከሀገሪቱ የንግድ ሕግና መሰል ድንጋጌዎች ጋር የማይጣጣመው በማስታወቂያና ባህል ሚኒስቴር አማካኝነት በነፃ ፕሬስ ላይ የተጫነው የብር 10 ሺህ ካፒታል መመሪያና ይህንኑ በመመርኮዝ የተወሰደው በቀጣይነትም የሚወሰደው እርምጃ ከገንቢነት ይልቅ የአፍራሽነት ሚናው የሚያመዝን» መሆኑንም ገልጧል።</p>

<p>ነፃው ፕሬስ እንዲያብብና ከዕድገት ደረጃው አኳያ የሚታዩ ጥቃቅን ጉደለቶችን በመወያየትና በመመካከር አስተካክሎ ገንቢ ሚና እንዲጫወት በማድረግ የበለጠ ተጠቃሚ መሆን የሚችለው መንግስት መሆኑን መግለጫው ጠቁሞ ነፃው ፕሬስ ብሔራዊና ሙያዊ ግዴታውን ለመወጣት የበኩሉን በማከናወን ላይ በሚገኝበት ወሳኝ ወቅት የነፃው ፕሬስ ውጤቶች ከሕትመት ውጪ እንዲሆኑ መደረጉ ለዲሞክራሲያዊ አካሄድ አደገኛ እንቅፋት መፍጠር መሆኑንም አመልክቷል።</p>

<p>የነፃ ፕሬስ ውጤቶች የታገዱበት (ከህትመት የወጡበት» ምክንያት ምን እንደሆነ የባህልና ማስታወቂያ ሚኒስቴር የመገናኛ ብዙሃን ኃላፊ የሆኑት አቶ ፋንታሁን አስረድ ተጠይቀው ሲመልሱ፦ «ጋዜጦቹ ከህትመት ውጪ የሆኑት ፈቃዳቸውን በወቅቱ ባለማሳደሳቸውና በማስታወቂያና ባህል ሚኒስቴር የተሰጠውን ማረጋገጫ ባለቤት ከ10000 ብር እንዳለው ማረጋገጫ ማቅረብ አለበት የሚለውን መመሪያ ተግባራዊ ባለማድረጋቸው ነው» ብለዋል። «ከአሥር ሺህ ብር ማስያዝ በለጋው ፕሬስ ላይ ተፅዕኖ አያሳድርም ወይ?» ብለን ላቀረብንላቸው ጥያቄም፦ «የገዳቢነት ባህርይ የለውም መመሪያው ከወጣ ከነሐሴ 1990 ዓ.ም በኋላ የወጡት ፈቃዶች በማየት ማረጋገጥ የሚቻልና በዚህ መሠረት በ1991 የበጀት ዓመት 28፣ በ1992 የበጀት ዓመት (እስካሁን ድረስ) 26 ሰዎች ሰዎች የፕሬስ ፈቃድ ስለወሰዱ ይህ መመሪያ ከመውጣቱ በፊት ከነበረው ቁጥር ጋር ሲነፃፀር ተፅዕኖ እንዳላደረገ 10ሺህ ብር አስይዙ የሚባሉት የጋዜጣው አዘጋጆችን (ጋዜጠኞች) ሳይሆን የፕሬሱ ባለቤት ነው» ያሉት ኃላፊው ይህም የሆነበትን ምክንያት ሲገልፁ «በፕሬሱ ምክንያት በግለሰቦችና በነጋዴዎች ላይ የወንጀልና የፍትሐ ብሔር ጉዳት እየደረሰ በመሆኑ ይህንን ለመከላከል ሲባል የተደረገ ነው ብለዋል። ዘግይቶ በደረሰን ዜና መሠረት ሂክማ ጋዜጣ የግንዛቤ ጉድለት መሆኑን አስረድቶ 10ሺህ ብሩን በማሳየቱ እገዳው ተነስቶለታል። የቀሩት 11 ጋዜጦች ግን አሁንም ከሕትመት እንደታገዱ ነው።</p>

<p>ኢነጋማ በመግለጫው «መንግስት ቀደም ሲል ሲያሳድር የነበረውን ተፅዕኖ በመጠኑም ቢሆን አለዝቧል በሚባልበትና በእስር የሚንገላቱ የሙያ ባልደረቦቻችን ፍትህና ርትዕ እንዲያገኙ እየናረ የመጣው የህትመት ዋጋ እንዲቀንስ የፕሬስ ውጤቶች በመላ አገሪቱ እንዲሰራጩ ወዘተ ሁኔታዎችን ያመቻቻል ተብሎ የማስታወቂያና ባህል ሚኒስቴር በሚጠበቅበት ወቅት እንዲህ ዓይነት አሣዛኝና የእገዳ ትዕዛዝ ማስተላለፉ የሚያስወቅሰው ነው» ሲል ቅሬታውን ገልጿል። ከታገዱት የግል ጋዜጦች በተጨማሪም አምስት ሌሎች ጋዜጦች በተለያዩ ምክንያቶች ህትመት ማቋረጣቸውን ከኢነጋማ የወጥኣው ዜና አመልክቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታሕሳስ 10 ቀን 1992</a></p>

</body>
</html>	
