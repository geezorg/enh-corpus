<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በነዳጅ ምርቶች ላይ የተደረገው ጭማሪ እያነጋገረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በነዳጅ ምርቶች ላይ የተደረገው ጭማሪ እያነጋገረ ነው</h1>


<p>የነዳጅ ምርቶችን ለመወሰንና ለመቆጣጠር ታሕሣሥ 21 ቀን 1992 በወጣው የሕዝብ ማስታወቂያ ቁጥር 1/1992 የወጣው የታሪፍ ጭማሪ ህብረተሰቡ ዘንድ አነጋጋሪ ሆኗል።</p>

<p>ከታሕሳስ 4 ቀን 1992 ዓ.ም ጀምሮ ወደ አገር በሚገቡ ዕቃዎች ላይ 10 ፐርሰንት ተጨማሪ ቀረጥ ተፈፃሚ እንዲሆን የወጣው የሚኒስትሮች ምክር ቤት ደንብ መነጋገሪያ ሆኖ እያለ በ17 ቀናት ልዩነት እንደገና የነዳጅ ምርቶች ላይ የተደረገው የዋጋ ጭማሪ አንዳንድ ወገኖችን ግራ እንዳጋባቸው የሕዝብ አስተያየት ባሰባሰብንበት ወቅት ገልፀዋል።</p>

<p>ዕድሜያቸው በ40ዎቹ አጋማሽ መሆኑን የገለፁልን አንድ ግለሰብ፦ «ለነዳጅ ምርቶች ዋጋ መጨመር የንግድና ኢንዱስትሪ ሚኒስቴር ከሰጠው መግለጫ እንደተረዳሁት አንዱ ምክንያት በዓለም ገበያ የነዳጅ ምርቶች ዋጋ መጨመር ነው። ይሁንና የዓለም የነዳጅ ምርት ዋጋ በቀነሰበት ዘመን ድፍድፍ የበርሜል ዋጋ 15 ዶላር በነበረበት ወቅት ለምን አልቀነሰልንም ነበር?» በማለት «ነዳጅ ሲጨምር ይጨምርብናል እንጂ ሲቀንስ አይቀንስልንም» ብለዋል።</p>

<p>እኚሁ ግለሰብ በማያያዝም፦ መንግሥት በመግለጫው ያቀረበው አንዱ ምክያት የውጭ ምንዛሪ ለመቆጠብ የሚል ነው። ይሁንና የውጭ ምንዛሪ መቆጠብ የሚቻለው ሕዝብ በሚጠቀምበት የነዳጅ ምርቶች ላይ ዋጋ በመጨመሩ ብቻ አለመሆኑ ግንዛቤ ሊኖር ይገባል» ብለዋል።</p>

<p>በንግድና ኢንዱስትሪ ሚኒስቴር ያገኘናቸውና በንግድ ሥራ ላይ የተሰማሩ ግለሰብ በሰጡት አስተያየት «እኛ የምንጠቀምባቸው የነዳጅ ምርቶች ላይ ዋጋ በመጨመር ብቻ የውጭ ምንዛሪን ለመቆጠብ ለምን ይታሰባል?» የሚል ጥያቄ በማቅረብ ነበር መንደርደሪያ ያደረጉት።</p>

<p>ግለሰቡ አያይዘውም «በተለያዩ የኃላፊነት ደረጃዎች በክልልም ሆነ በፌዴራል የተቀመጡ ኃላፊዎች የ95 ሞዴል፣ የ96 ሞዴል እያሉ የሚቀያይሯቸው ላንድ ክሩዘር የምቾት መኪናዎች የሚገዙት በውጭ ምንዛሪ እስከሆነ ድረስ እነሱ የሚወጣውን ወጪ በመቀነስ ለምን አይታዘንለትም ነበር?» የሚል አስተያየት ሰጥተዋል።</p>

<p>ሪፖርተሮቻችን ሲዘዋወሩ ያገኟቸው ስማቸው እንዲገለፅ ያልፈለጉ ኢኮኖሚስት በበኩላቸው «ጭማሪው እጅግ በጣም ከፍተኛ ነው። ከ251 ሳንቲም በሊትር ወደ 295 ሳንቲም ማለት 18 ፐርሰንት አካባቢ ነው የጨመረው። ይህ በቅርቡ ወደአገር በሚገቡ ዕቃዎች ላይ ከተጨመረው 10 ፐርሰንት ሱር ታክስ ጋር ሲደመር የሕብረተሰቡን ኑሮ የሚያናጋ ነው» በማለት አስረድተውዋል።</p>

<p>ባለሙያው አያይዘው «ጦርነቱ በራሱ በኢኮኖሚው ላይ የሚያስከትለው አሉታዊ ገፅታ እያለ የንግዱ እንቅስቃሴ በጦርነት ወቅት ደከም ብሎ በሚታይበት ሁኔታ የነዳጅ ምርቶች ላይ ዋጋ ከመጨመር መንግሥት ይህችን ወቅት ቢታገስ ተመራጭነት ይኖረው ነበርም» ብለዋል።</p>

<p>«መንግሥት ጭማሪውን ከማከናወኑ በፊት ጦርነቱን በዲፕሎማሲም ይሁን በኃይል ከዳር ማድረስ ቅድሚያ ሰጥቶ በኋላ ወደጭማሪው ቢሸጋገር የተሻለ» እንደነበር ያወሱት ባለሙያው ድንገት መከናወኑ በህብረተሰቡ ላይ ጫና በመፍጠር ሆድ እንዲብሰው ያደርገው እንደሆነ እንጂ ጠቀሜታው የጎላ መስሎ እንደማይታያቸው ገልፀዋል።</p>

<p>«የዓለምን የነዳጅ ገበያ ዋጋ በየጊዜው እየጨመረ ሲመጣ መንግሥት እስካሁን የዋጋ ለውጭ ባለማድረጉ መንግሥትን ከአቅም በላይ ለሆነ ወጪ መዳረጉን በመግለጫው ያወሳልን ቢሆንም ሕዝብ እንዳይጎዳ ሲል እስከ 100 ሚሊዮን ብር ቢከሥር እንኳን የሕብረተሰቡን ኑሮ ለማረጋጋት ሲል የወሰደው እርምጃ በመሆኑ ሊኮራበት እንጂ ለተጨማሪ ወጪ እንደተዳረገ አያስቆጥረውም» የሚሉት የኢኮኖሚ ባለሙያ «መንግሥት ባለፉት ወራት ሕዝቡ እንዳይጎዳ ሲል የዋጋ ለውጥ ባለማድረጉ ኪሣራ አንድ የመንግሥት የልማት ድርጅት በዓመት ሊደርስበት ከሚችለው ኪሣራ ወይንም ሊያገኝ ከሚችለው ትርፍ ጋር ተመጣጣኝነት ያለው ብር (ግፋ ቢል 60 ሚሊዮን ብር) ቢከሥር እንደትርፍ እንጂ እንደውድቀት የማይታይ ነው» ይላሉ።</p>

<p>«ከሁሉ እኔን ያስከፋኝ በነዳጅ ምርቶች ላይ የተደረገው አዲሱ የዋጋ ተመን ሣይሆን የንግድና ኢንዱስትሪ ሚኒስትሩ በትዕይንተ መስኮት ውስጥ ያስተላለፉት መልዕክት ነው» ያሉን በመንግሥት መሥሪያቤት ተቀጣሪ መሆናቸውን የገለፁልን የ40 ዓመት የቤተሰብ አስተዳዳሪ የሆኑ ግለሰብ ናቸው።</p>

<p>ሚኒስትሩ በነዳጅ ምርቶች አዲሱ የዋጋ ተመን በጨመረባቸው መጠን መጨመር እንደሚችሉ አውስተው አጋጣሚውን ተጠቅመው ነጋዴዎች የማይገባ ጥቅም ለማግኘት እንዳይሞክሩ አሳስበዋል። ይህ ማለት በሌላ አነጋገር ለነጋዴው መንግሥት እንዲጨምር በአግባቡ ተፈቅዶለታል ማለት ነው። በተመሳሳይይ ሸማቹ ህብረተሰብ በተለይ የመንግሥት ሠራተኛው በተደረገው ጭማሪ የሚከሰተውን የኑሮ ሁኔታ ለመለወጥና ለመቋቋም የሚያስችል ደሞዝ ይጨመርለታል ወይ ለሚሉ ጥያቄ ምላሽ መሥጠት ያስፈልጋል ማለት ነው ብለዋል።</p>

<p>«መንግሥት እስከዛሬ የነዳጅ ምርቶች ላይ የተረጋጋ ዋጋ እንዲኖር ሲያደርግ የቆየው ጭማሪም ያላደረገው በሥሩ ለሚገኘው የመንግሥት ሠራተኛ የደሞዝ ጭማሪ የማድረግ አቅም ስለሌለው ነው። አሁን ነጋዴው እንዲጨምር ተፈቅዶለት ለመንግሥት ሠራተኛው በተመሳሳይ ማድረግ ካልተቻለ ሁለተኛው ጦርነት ኢኮኖሚው መሆኑ የግድ ነው» ሲሉ አስተያየት ሰጥተዋል።</p>

<p>በአስመጪና ላኪነት ንግድ ሥራ ላይ የተሰማሩ ሌላ ግለሰብ በሰጡት አስተያየት ደግሞ «እኔ ሱር ታክስም ይሁን የነዳጅ ምርት ዋጋ ለምን መንግሥት ጨመረ የሚሉ አስተያየት የለኝም። ይሁንና ቅድመ ዝግጅት እንድናደርግ ኑሯአችንን እንድናቅድ አስቀድሞ ለምን ህብረተሰቡ ዝግጅት እንዲያደርግ አይነገረውም?» በማለት ተናግረዋል። «አስቀድሞ ዝግጅት እንድናደርግ ቢነገረን ቤንዚን የሚጠጣ ተሽከርካሪ ያለን መኪናችንን ሸጠን ሌላ አማራጭ እንፈልጋለን፣ እንዴት የመጓጓዣ ወጪያችንን እንደምንቀንስ እንድናሰላ ያስችለን ነበር» በማለት ገልፀዋል።</p>

<p>«በሃገራችን አንዱ ትልቁ ችግር የህብረተሰብ ሕይወትና የሚያናጋም ሆነ የሚቀይር ውሳኔዎችን እንድንሰማ የሚደረገው ከእንቅልፋችን ስንነቃ በድንገት ነው። ሉዓላዊነት በማስከበሩ ረገድ መንግሥት ለሕብረተሰብ አሳውቆ ሕብረተሰቡ ሆ ብሎ ከጐን እንደሚቆመው ሁሉ የሃገሪቱን ኢኮኖሚ ለመንፈቅም ይሁን ለዓመት በሚወስድ ጊዜያቶች የተመን ለውጦች በማድረግ መደገፍ ካለብን አስቀድሞ ሊነገረን ይገባ ነበር» የሚሉት ደግሞ ለረዥም ጊዜ በመምህርነት ያገለገሉና አሁንም መምህር የሆኑ ግለሰብ ናቸው።</p>

<p>ይህ በእንዲህ እንዳለም ሕዳር 30/92 መደበኛ ስብሰባውን ያካሄደው የሚኒስትሮች ምክር ቤትም ከታሕሳስ 4/92 ጀምሮ ወደሀገር ውስጥ የሚገቡ ዕቃዎች ላይ ተግባራዊ እንዲሆን ያፀደቀው የ10 ፐርሰንት ተጨማሪ ቀረጥም በዕቃዎች ላይ ጭማሪ አስከትሏል።</p>

<p>ሪፖርተሮቻችን በአዲስ አበባ ውስጥ ተዘዋውረው የሰበሰቡት መረጃ እንደሚያመለክተው በአንዳንድ ዕቃዎች ላይ ከ10 ፐርሰንት እስከ 25 ፐርሰንት ጭማሪዎች ታይተዋል። የተሰበሰቡት መረጃዎች እንደሚያመለክቱት ጭማሪ የተደረገባቸው ዕቃዎች ከታህሳስ 4/92 በኋላ በገቡት ላይ ብቻ ሳይሆን አብዛኛው ነጋዴ ከታህሳስ 492 በፊት ገዝቶ ባከማቻቸው ጭምር ነው።</p>

<p>አንዳንድ የፅህፈት መሳሪያዎች፣ የመለዋወጫ ዕቃዎች፣ የኤሌትሪክ መሳሪያዎች፣ አላቂና ቋሚ ዕቃዎች ከ10 እስከ 25 ፐርሰንት ጭማሪዎች አሳይተዋል። በአንዳንድ ቦታዎች ላይ ደግሞ የሚኒስትሮች ምክር ቤት ደንብ የሚለው «ወደሀገር ውስጥ በሚገቡ» ዕቃዎች ላይ ቢሆንም በሀገር ውስጥም ምርቶች ላይ ጭማሪው ታይቷል። ለምሳሌ ክልል 14ትን ያልተሻገረው አሸዋ በመኪና የአንድ መቶ ብር ጭማሪ አሳይቷል። እነዚህ ጭማሪዎችና የጭማሪው መጠን ከነዳጅ ጭማሪ በፊት ያጋሸቡ ነበር።</p>

<p>ብዙዎቹ ነጋዴዎች ባከማቹት ዕቃ ላይ በመጨመራቸው ያነጋገርናቸው ተጠቃሚዎች የጨመሩት «ሞራለቢስ ስለሆኑ ነው» ሲሉ ሪፖርተሮቻችንን ለማነጋገር ፈቃደኛ የሆኑት ነጋዴዎች ደግሞ «ነጋዴ የሚያተርፈው በዚህ አጋጣሚ ነው» በማለት መልሰዋል። ለሙያው ቅርበት ያላቸው ደግሞ «መንግሥት ሱር ታክስ መጨመር ቢፈልግ እንኳ በጥብቅ ምስጢር ይዞ ማውጣት ይገባው ነበር» ባይ ናቸው። ይህም ባለመሆኑ ከሁለት ወር በፊት ጭምጭምታውን የሰሙ ነጋዴዎች በቂ እስቶክ በማዘጋጀታቸው ተጎጂው ሸማቹ ኅብረተሰብ እንደሆነ ይገልፃሉ። የተፈለገውን ያህል ጭማሪ ቢደረግ ነጋዴው ጭማሪውን የሚያካክሰው በሸማቹ ህብረተሰብ ላይ ስለሆነ ተጎጂው ህብረተሰቡ ነው ባዮች ናቸው።</p> 


<p class="align-center"><a href="/Gazettas/Reporter/info/Reporter.sera.html">ከሪፖርተር ታሕሳስ 24 ቀን 1992</a></p>

</body>
</html>	
