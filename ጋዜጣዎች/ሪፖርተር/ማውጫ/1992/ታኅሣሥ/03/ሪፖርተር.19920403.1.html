<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ የአየር መቃወሚያ መሣሪያዎች እያከማቸውና በሚሊዮን የሚቆጠር ፈንጂዎች እየቀበረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻዕቢያ የአየር መቃወሚያ መሣሪያዎች እያከማቸውና በሚሊዮን የሚቆጠር ፈንጂዎች እየቀበረ ነው</h2>


<p>የሻዕቢያ መንግስት ከባድ የጦር መሳሪያዎች በመግዛት ከማከማቸቱም በላይ ከመጠን በላይ የበዛ ፀረ- አውሮፕላን የአየር መቃወሚያ መሣሪያዎች በማከማቸት ላይ እንደሚገኝና በሚሊዮን የሚቆጠሩ ተጨማሪ ፀረ ሰውና ፀረ ተሽከርካሪ ፈንጂዎችን በጦር ቀጠናዎች ያለማቋረጥ በመቅበር ላይ እንደሚገኝ ታወቀ።</p>

<p>የሻዕቢያ መንግሥት ከወረራው የኢትዮጵያ ግዛት ላለመልቀቅ ከፍተኛ የጦር መሣሪያ በማከማቸትና የሰው ኃይል በማስገደድ የተዳከመ ዓቅሙን በማጠናከር ላይ እንደሚገኝ በአብዛኛው ትኩረቱ በፀረ አውሮፕላን መሣሪያዎችና በጦር ቀጠናዎች ላይ ፈንጂ በመቅበር እንደሆነ ታውቋል።</p>

<p>ቀደም ሲል ከቡልጋሪያና ከቼኮዝላቫኪያ ይገዛው የነበረውን የጦር መሣሪያ ሁለቱም አገሮች በመቆጠባቸው ምክንያት በአሁኑ ወቅት የኤርትራ መንግሥት በውድ ዋጋ በመግዛት ላይ የሚገኘው ከሌሎች ሃገሮች መሆኑ ታውቋል።</p>

<p>በአሁኑ ወቅት አካባቢው የጦር ቀጠና ነው በማለት የሌሎች ሃገሮች መርከቦች ወደ አሰብና ምፅዋ ለመምጣት ፈቃደኛ ባለመሆናቸው የተነሣ የጦር መሣሪያዎቹን የሚያመላልሰው አምና ጥርና የካቲት ወር 1991 በገዛቸው ሁለት መካከለኛ መጠን ባላቸው መርከቦች መሆኑ ታውቋል።</p>

<p>ሻዕቢያ በአሁኑ ወቅት አልፎ አልፎ በምሽት በምፅዋ ወደብ የጦር መሣሪያ የሚያራግፉ ቢሆንም በዋነኛነት እየተጠቀሙ ያለው በአሰብ ወደብ ብቻ መሆኑ ታውቋል። የምፅዋን ወደብ የኤርትራ መንግሥት በአሁኑ ወቅት የማይጠቀምበት ዋነኛ ምክንያት ከአሁን በፊት የኢትዮጵያ አየር ኃይል ባደረሰበት ድብደባ የባህር ኃይሉ ፋሲሊቲዎች በመመታታቸውና ከነበረው የማውረጅና መጫኛ ክሬኖች በሙሉ ወድመው አንድ ብቻ የቀረው መሆኑ ታውቋል።</p>

<p>የፈንጂዎች ብዛት በዘመቻ ፀሐይ ግባት ወቅት የኢትዮጵያን ሠራዊት እንቅስቃሴ ያልገታው ቢሆንም የሰላማዊን ዜጋ የዕለት ተዕለት ሕይወት እንቅስቃሴ በማወክ እስከአሁን ድረስ እንቅፋት እንደሆነበት ይታወቃል። በአሁኑ ሰዓት ፀረ ሰው ፈንጂ በዓለም አቀፍ ደረጃ በቀይ መስቀል መሪነት እየተወገዘ ያለ ቢሆንም እንደሌሎች ጉዳዮች ሻዕቢያ በዚህ ድርጊቱ ሲወገዝበት አልታየም። ይህ በእንዲህ እንዳለ የኤርትራ ገበሬዎች ቀድሞ ከቆፈሯቸው ምሽጎች በተጨማሪ ተጨማሪ የምሽግ ቀለበቶች እየቆፈሩ መሆኑም ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣስ 3 ቀን 1992</a></p>

</body>
</html>	
