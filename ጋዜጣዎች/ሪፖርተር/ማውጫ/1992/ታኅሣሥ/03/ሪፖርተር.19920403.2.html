<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምነስቲ ኢንተርናሽናል በመንግስቱ ጉዳይ ደቡብ አፍሪካን አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አምነስቲ ኢንተርናሽናል በመንግስቱ ጉዳይ ደቡብ አፍሪካን አወገዘ</h1>


<p>በዘር ማጥፋት ወንጀል የተከሰሱትን የቀድሞ የኢትዮጵያ ፕሬዝዳንት ኮሎኔል መንግስቱ ኃ/ማርያምን ጉዳይ ደቡብ አፍሪካ ባለመከታተሏ ዓለም አቀፉ የሰብዓዊ መብት ድርጅት አምነስቲ ኢንተርናሽናል በጥብቅ አወገዘ።</p>

<p>የሰብዓዊ መብቶች ጠባቂ የሆነው አምነስቲ ኢንተርናሽናል ይህን አስመልክቶ ባለፈው ሐሙስ ባወጣው መግለጫ «የደቡብ አፍሪካ መንግስት በብሔራዊ ሕገ መንግሥቱና በዓለም አቀፍ ሕግ መሠረት ያለበትን ግዴታ ሳይፈፅም ቀርቷል» በማለት ኮንኖታል።</p>

<p>ኮሎኔል መንግሥቱ ኃ/ማርያም በጆሃንስበርግ ለሁለት ሳምንታት ያህል በሕክምና ሲረዱ ከቆዩ በኋላ ወደ ዚምባቡዌ ባሳለፍነው ሳምንት መመለሳቸው ታውቋል። የ62 ዓመቱን አምባገነን ጉዳይ እንዲከታተል የሰብዓዊ መብት ድርጅቶች ላቀረቡለት ጥሪ «አዲስ አበባ አሳልፎ የመስጠት ጥያቄ ያቀረበልኝ መንግስቱ አገሩን ከለቀቁ በኋላ ነው» በማለት የደቡብ አፍሪካ መንግሥት መከላከሉ የሰብዓዊ መብት ድርጅቱን እንዳሳዘነው አምነስቲ ኢንተርናሽናል በመግለጫው ጠቅሷል። «ደቡብ አፍሪካ መንግስቱ ኃ/ማርያምንም አሳልፋ እስክትሰጥ ድረስ ወይንም ደግሞ ወደ ሌላ አገር ሄደው እስኪዳኙ ድረስ ለምን በአገሯ ለማቆየት እንዳልቻለች ማብራራት ይኖርባታል» ያለው አምነስቲ ኢንተርናሽናል ጉዳዩ የዚምባቡዌ መንግስትንም የሚመለከት መሆኑንም ገልጿል።</p>

<p>ይህ በእንዲህ እንዳለ የዚምባቡዌ ግምባር ቀደም የሰብዓዊ መብቶች ጠባቂ ቡድን «ዚም ራይትስ» ባለፈው ረቡዕ ኅዳር 28/1992 የኢትዮጵያ መንግስት የቀድሞው ፕሬዝዳንት አሳልፎ እንዲሰጠው ያቀረበው ይፋ ጥያቄ ቅጂ እንዲሰጠው መጠየቁንና ኮሎኔል መንግስቱ የተከሰሱበትን በሰው ዘር ማጥፋትና ሰብዓዊ መብቶችን መጣስ በማረጋገጥ ላይ እንደሆነ ጉዳዩን ለመከታተል እንደወሰነም አስታውቋል።</p>

<p>በዚህ መግለጫው መንግስቱ ኃ/ማርያም ወደ ደቡብ አፍሪካ ይመላለሱ እንደነበር በማጣራት ላይ እንደሚገኝ ጠቁሞ ጭብጦችን ካጣራ በኋላ መግለጫ እንደሚያወጣ ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣስ 3 ቀን 1992</a></p>

</body>
</html>	
