<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁሴን አይዲድ የጦር አበጋዝነታቸው እያበቃ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሁሴን አይዲድ የጦር አበጋዝነታቸው እያበቃ ነው</h1>


<p>የሱማሊያው የጦር አበጋዝ ሁሴን አይዲድ በቅርቡ በተደረጉት ጦርነቶች በእጅጉ መዳከማቸውና ካሁን በኋላ ዘጠኝ ዓመታት ባስቆጠረው ጦርነት የሚኖራቸው ሚና አነስተኛ እንደሚሆን የፖለቲካ ሃያሲያን ይገልፃሉ።</p>

<p>የሁሴን አይዲድ ሶማሊያን የማስተዳደር ሕልም በጎሳቸው በተፈጠረው መከፋፈልና ከዲፕሎማሲውም መስክ በመገለላቸው ምክንያት መና ቀርቶ እራሳቸውን በመከላከል ብቻ ማተኮራቸውን ከተለያዩ አቅጣጫ የሚወጡት ዘገባዎች ያመለክታሉ።</p>

<p>የቀድሞው የአሜሪካ ማሪን ባልደረባ የነበሩት ሁሴን አይዲድ በምዕራባውያን ዓይን ለሰላማዊ መፍትሔ እንደ ዋነኛው ደንቃራ ሲታዩ የቆዩ ቢሆንም አሁን ግን ምዕራባውያኑ አይዲድ የሌሉበት የሰላም ውይይት በመቀጠሉ ተቃውሟቸውን አያሰሙም።</p>

<p>«ያለ አንዳች ጥርጥር በጣም ተዳክሟል። ጭራሽ ባይወገድም በከፍተኛ ችግር ላይ ይገኛል። ይኽ ደግሞ ጥሩ ዜና ነው» ይላሉ አንድ ከፍተኛ ዲፕሎማት። ካሊፎርኒያ ያደጉት ሁሴን አይዲድ የአባታቸውን የመሐመድ ፋራሕ አይዲድ ሚሊሺያን በመውረስ ወደ ፖለቲካው መድረክ ብቅ ከማለታቸው በፊት በሱማሊያው ውስብስብ የጎሳ ፖለቲካ በቂ ልምድ ስለሌላቸው አወዳደቃቸውን እንዳፋጠነም የሚገልፁ አሉ።</p>

<p>«በተደጋጋሚ ስሕተቶች ይፈፅማሉ። ጎሳቸውን ሊያስደስቱ ባለመቻላቸው ድጋፍ አጥተዋል» በማለት በሱማሊያ የብዙ ዓመታት ልምድ ያላቸው አንድ የደህንነት መኮንን የሁሴን አይዲድ ሁኔታ ይገልፃሉ። ሌላ ዲፕሎማት ደግሞ «አይዲድ አበቃላቸው ለማለት ገና ነው። ሶማሊያ ውስጥ የሚያበቃልህ ስትሞት ብቻ ነው» ይላሉ። አብዛኛዎቹ ዲፕሎማቶች አይዲድ በድንበር ከኤርትራ ጋር ያደረጉት ሕብረትና በሱማሊያ ውስጥ የሚንቀሳቀሱ አማፂያንን በመደገፋቸው ኪሳራ ላይ ለመውደቃቸው እንደዋነኛ መንስዔ ይቆጥሩታል።</p>

<p>አይዲድ ወዳጆቻቸውን ግብፅ፣ ሊቢያና ኤርትራን ለሳምንታት ሲጎበኙ ቢቆዩም የተደረገላቸው አቀባበል የቀዘቀዘ ነበር። በተለይ የሊቢያው መሪ መሐመድ ጋዳፊ «ከመሞት መሰንበት» እያሉ ሲያሳስቧቸው እንደከረሙ የሮይተር ተከታታይ ዘገባዎች አመልክተዋል። እንደዘገባው የጋዳፊ እንዲህ ማለትም፦ ከኢትዮጵያ ጋር ሰላም መፍጠር፣ የጎሳ ክፍፍሉን ማቻቻል፤ በጅቡቲ የቀረበውን የሰላም ሀሳብ ላይ ያላቸውን ተቃውሞ ማለዘብ ይገኙበታል።</p>

<p>አይዲድ በሌሎች የሱማሌ የጦር አበጋዞች እንዳልተፈሩ ባሁኑ ወቅት ተንቀዋል። በአሁኑ ወቅት ተሰሚነት ያላቸው የሱማሌው ጦር አበጋዝ ጄኔራል ሞርጋን ስለአይዲድ ሲገልፁ፦ «በፖለቲካ ቋንቋ አሁን ተሸንፏል» ብለዋል። ያለ አይዲድም ሌሎች የሶማሌ አንጃዎች ውይይት ጀምረዋል። ዘገባው አያይዞ እንደገለፀው በአሁኑ ወቅት ኬንያ የሚገኙት አይዲድ ከየትኛውም ሳይሆኑ የነበራቸው ዝና ጠፍቶ ወደ ተራ የሱማሊያ ዜጋ እየወረዱ ይገኛሉ። በሌላ በኩል ለዘጠኝ ዓመት ለምዕራቡ ዓለም ጭምር አስቸጋሪ ሆነው የቆዩት ሁሴን አይዲድ ከኤርትራ፣ ከአል ኢትሃድና ከኦነግ ጋር በመወገናቸውና ኢትዮጵያ ለጥቃት በማጋለጣእው ከሚያዝያ/91 ዓ.ም ጀምሮ በኢትዮጵያ መንግሥት የኃይል እርምጃ እንደተወሰደባቸው ይታወሳል። ከዚያን ጊዜ ጀምሮ ኃያልነታቸው እያከተመ መምጣቱ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 19 ቀን 1992</a></p>

</body>
</html>	
