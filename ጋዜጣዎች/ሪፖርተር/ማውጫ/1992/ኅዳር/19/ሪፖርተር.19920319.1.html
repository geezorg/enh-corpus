<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሳዲቅ አልማሕዲ አዲስ አበባ ነበሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሳዲቅ አልማሕዲ አዲስ አበባ ነበሩ</h1>


<p>የሱዳኑ መሪ ዑመር አልበሽር በኢትዮጵያ ኦፊሴያላዊ ጉብኝት ባደረጉበት ባለፈው ሳምንት የመንግሥታቸው ዋና ተቃዋሚ የሆነው የዑማ ፓርቲ መሪና የአገሪቷ የቀድሞ ጠ/ሚኒስትር የነበሩት ሳዲቅ አልማሕዲ አዲስ አበባ ነበሩ።</p>

<p>የሱዳን ተቃዋሚ ፓርቲዎች ሕብረት አባል የሆነው የዑማ ፓርቲ መሪ ከሆኑት ከሳዲቅ አልማሕዲ ጋር ሙባረክ አልፋድል የተባሉ የሕብረቱ ፀሐፊና የዑማ ፓርቲ አመራር አባል አዲስ አበባ እንደነበሩም ታውቋል።</p>

<p>ሙባረክ አልፋድል አዲስ አበባ የተገኙት የሱዳን የተቃዋሚ ፓርቲዎች ሕብረት ወይንም የዑማ ፓርቲ ወክለው ስለመሆኑ እስካሁን በይፋ አልታወቀም።</p>

<p>ሁለቱም ተቃዋሚዎች በአዲስ አበባ ቆይታቸው ከፕሬዝዳንት አልበሽር ጋር አለመገናኘታቸው ታውቋል። ተቃዋሚዎቹ ከሱዳን መንግሥት ጋር ውይይት ለማድረግ አዲስ አበባ ቢመጡም ኢትዮጵያ ሁለቱን ማገናኘት እንዳልፈለገች ምንጮቻችን ገልፀዋል።</p>

<p>ይህ በእንዲህ እንዳለ የሱዳኑ መሪ አልበሽር ለኢጋድ የመሪዎች ስብሰባ ወደ ጅቡቲ ሲያመሩ ሳዲቅ አልማሕዲም በጅቡቲው መሪ ተጋብዘው ከአዲስ አበባ ወደ ጅቡቲ እንደሄዱና ባለፈው ዓርብ ምሽት በጅቡቲ ቤተመንግሥት ከአልበሽር ጋር እንደተገናኙ ለማወቅ ተችሏል።</p>

<p>የሳዲቅ አልማህዲ ወደ ኢትዮጵያ መምጣት ኢትዮጵያ የሱዳንን መንግሥትና ተቃዋሚዎችን በእኩል እንደምታይና ከሁለቱም ጋር ቅርበት እንዳላት የአካባቢው አገሮች ዲፕሎማቶች ያስረዳሉ።</p>

<p>በተያያዘ ዜና ጅቡቲ ላይ በተደረገው የኢጋድ የሚኒስትሮች ስብሰባ የኤርትራ የውጭ ጉዳይ ሚኒስትር እንዳልተገኙና ዑጋንዳም ምክትል የውጭ ጉዳይ ሚኒስትሯን መላኳ ታውቋል። የሚኒስትሮቹ ስብሰባ የተጠናቀቀው ህዳር 15/92 ተጀምሯል። በመሪዎቹ ስብሰባ ላይ የኤርትራና የዑጋንዳ መሪዎች አልተገኙም። ከሚኒስትሮች ስብሰባ በፊት ዑጋንዳ ስብሰባው ኬንያ ላይ እንዲሆን ብትጠይቅም በአራት መሪዎች ውድቅ ሆነዋል። በዚህ የኢጋድ የመሪዎች ስብሰባ ላይ በዋናነት የሱዳንና የሱማሊያ ጉዳይ የሚቀርብ መሆኑ ሲታወቅ የሱማልያን ጉዳይ በተመለከተ የጅቡቲው መሪ ሪፖርት ሲያቀርቡ፤ የሱዳንን ጉዳይ በተመለከተ የኬንያው መሪ ሪፖርት አቅርበዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 19 ቀን 1992</a></p>

</body>
</html>	
