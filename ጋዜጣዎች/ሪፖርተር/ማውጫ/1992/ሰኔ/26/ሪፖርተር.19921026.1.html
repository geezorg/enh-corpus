<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ ለዳግሚያ ጦርነት እየተዘጋጀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ ለዳግሚያ ጦርነት እየተዘጋጀ ነው</h1>


<p>ለሁለት ዓመት ያህል ስለሰላም ሲለመን እምቢ ብሎ በኢትዮጵያ የመከላከያ ኃይል ዳግሚያ እንዳይንሰራራ ሆኖ የተመታው ሻዕቢያ ኢትዮጵያ አዋርዳን መኖር አንችልም የሚል ቅስቀሳ በማካሄድ ውስጥ ውስጡን ሌላ አፈሳ እያካሄደና ለዳግሚያ ጦርነት እየተዘጋጀ መሆኑን አንዳንድ መረጃዎች እየጠቆሙ ነው።</p>

<p>ሰሞኑን በሻዕቢያ ባለሥልጣኖች ኢትዮጵያ «የኤርትራ ጦር 25 ኪሎ ሜትር ርቆ ሊሰፍር ይገባል» የሚሉት ስለፈሩን ነው በማለት የሚሰጡት መግለጫ ውርደታቸውን ለመሸፈንና ሞራሉ የወደቀውን ቀሪ ጦራቸውን ለማበረታታት መሆኑ ገሃድ የወጣ ጉዳይ ሲሆን የደረሰባቸውን ከፍተኛ ሽንፈትም በዳግሚያ ጦርነት ለማደስ እንደገና አፈሳ በአስመራ እንደተጀመረ ታውቋል።</p>

<p>አንዳንድ ወታደራዊ ባለሙያዎች እንደሚሉት እስካሁን ሻዕቢያ አሰልፎት ከሞት የተረፈውና ለቁጥር አታካች ከሆነው ምርኮኛ ውስጥ ከ13 ዓመት ህፃን እስከ 70 ዓመት አዛውንት የሚገኙበት ሲሆን ታፍሶ ለጦርነቱ ብቁ ሊሆን የሚችል ምን ያህል ሰው በአሥመራ እንደቀረ ለመገመት አዳጋች እንደሆነ ብዙዎች ሲስማሙበት እንግዲህ የቱንም ያህል አፈሣ ቢያካሂድ ጦርነት ለማድረግ የሚያስችል አቅም ፍፁም ሊኖረው ይችላል ብሎ መገመትም አይቻልም ይላሉ።</p>

<p>ይኸው የዳግሚያ ጦርነት ቅስቀሳ ከሚካሄድባቸው ቦታዎች አንዱ የለንደን ከተማ ሲሆን በእንግሊዝ ሀገር የሚገኙ ኤርትራውያን ሰሞኑን ተሰባስበው «እንደገና ለጦርነት መነሳት አለብን እንጂ በውርደትና በሽንፈት መኖር የለብንም ስለዚህም በግንባር ከመሰለፍ አንስቶ ገንዘብ በማዋጣት መነሳት አለብን» የሚል ቅስቀሳ በከፍተኛ ሁኔታ በማካሄድ ላይ እንደሚገኙ ለማወቅ ተችሏል።</p>

<p>የሻዕቢያ መንግሥትም ሆነ ደጋፊዎቹ አሁን አንዳችም የጦርነት ትንኮሳ ማድረግ ያልቻሉት አቅማቸው ክፉኛ ስለተመታ እንጂ የሰላም ፍላጐት በእውነት ኖሯቸው እንዳልሆነ የብዙዎች እምነት ሲሆን በተለይም በአሁኑ ጊዜ በሻዕቢያ «ድምፂ ሐፋሽ» ሬዲዮ የሚሰማው የጦርነት ቅስቀሳ ይኽንኑ የጦርነት ጥመኝነታቸውንና እብሪታቸውን የሚያሳይ መሆኑ ገሀድ ወጥቷል።</p>

<p>የሻዕቢያ የጦር ሜዳ ሽንፈት ከፍተኛ የሞራል ውድቀት የፈጠረው በጦር ኃይሉ ብቻ ሳይሆን የኤርትራ ዜጋ በሆነ ሁሉ ላይ እንደሆነ ገሃድ እየወጣ የመጣ ሲሆን በተለይም ይኸ ሽንፈታቸው እርስ በእርሳቸው እስከመከፋፈልና እስከመገዳደል እንዳደረሳቸው ከተለያዩ አካባቢዎች እየደረሱን ያሉት መረጃዎች ይጠቁማሉ።</p>

<p>በቅርቡ በአትላንታ ነዋሪ የሆኑ ሁለት ኤርትራውያን የመጋደል ምስጢርም ይኸው ሽንፈት የፈጠረው የሀሳብ መለያየት እንደሆነ በአሜሪካ አገር የሚታተም አንድ ታዋቂ ዕለታዊ ጋዜጣ አጋልጧል። ይኸው ጋዜጣ የአትላንታ ፖሊስ አንድ ስሙ ለጊዜው ያልታወቀ ኤርትራዊ ግለሰብ የ44 ዓመት ዕድሜ ያለውንና ገብረሕይወት የተባለውን ሌላ ኤርትራዊ በጥይት ደብድቦ ከገደለ በኋላ ራሱን መግደሉን ሲገልፅ ዜናውን የዘገበችው ጋዜጠኛ የድርጊቱ ምንጭ ኤርትራውያን በቅርቡ በኢትዮጵያ የደረሰባቸውን ሽንፈት መፍረክረክንና መለያየትን እንደፈጠረባቸው በማተት ሁኔታውን ይኽንኑ ሽንፈታቸውን የሚያንፀባርቅ አንድ ክስተት ነው ይላሉ።</p>

<p>በአሁኑ ወቅት ብዙዎች የሚስማሙበት አንድ ሐቅ በአሁኑ ሰዓት ኤርትራ በአደባባይ ስለሰላም ብትጮኽም በውስጥ ለውስጥ የደረሰባትን ውርደት እበቀላለሁ በሚል ምኞት ለሌላ ጦርነት መዘጋጀቷ ሲሆን ኢትዮጵያ ምንም እንኳ ስለሰላም አስቀድማ የቆመች መሆኗን በተግባር ብታረጋግጥም በጦር ኃይልም ተጠንቅቃ መቆሟን ዳግሚያ ማረጋገጥ አለባት ይላሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 26 ቀን 1992</a></p>

</body>
</html>	
