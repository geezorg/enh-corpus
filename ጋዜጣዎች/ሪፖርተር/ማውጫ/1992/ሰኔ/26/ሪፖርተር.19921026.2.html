<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደሱዳን የሸሹት የሻዕቢያ ወታደሮች በሊብያ ግፊት ለኤርትራ እየተሰጡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወደሱዳን የሸሹት የሻዕቢያ ወታደሮች በሊብያ ግፊት ለኤርትራ እየተሰጡ ነው</h2>


<p>የኢትዮጵያ መከላከያ ሠራዊት በምዕራብ ኤርትራ ባደረሰው መብረቃዊ ጥቃት ምክንያት ወደሱዳን ሸሽተው የነበሩት የሻዕቢያ ወታደሮች በሊቢያ ግፊት ለኤርትራ እየተሰጡ መሆኑን ዲፕሎማቲክ ምንጮች ገለፁ።</p>

<p>በምዕራብ ኤርትራ በተሰነይ በባሬንቱና በኦምሀጀር በመጀመሪያው የማጥቃትና በሁለተኛው የመልሶ ማጥቃት ዘመቻ ምክንያት በሺህዎች የሚቆጠሩ የሻዕቢያ ወታደሮች ሸሽተው ወደ ሱዳን መግባታቸው ይታወሳል። እነዚህ ከጦርነት ወላፈን ተገላገልን ብለው ሱዳን የገቡት የሻዕቢያ ወታደሮች ሰሞኑን ሱዳን ለኤርትራ ለመስጠት የተገደደችው ከሃገር ውስጥ ፀጥታዋ አንፃር መሆኑን ምንጮቻችን ቢጠቁሙም ወታደሮቹ ተገደው ለመመለሳቸው ዋነኛ ምክንያት የሊብያ መንግስት ባደረገው ግፊት ሱዳን ከሊቢያ የምታገኘውን እርዳታ እንዳታጣ ስትል ያደረገችው መሆኑን ዲፕሎማቲክ ምንጮቹ ያስረዳሉ። እንደምንጮቹ ከሆነ ሊቢያ የሱዳን መንግስት ወታደሮችን ለኤርትራ አሳልፎ እንዲሰጥ ስትጐተጉት መቆየቷና ሱዳን ከኢትዮጵያ ጋር ባላት መልካም ግንኙነት የተነሳ ስታንገራግር ብትቆይም እርምጃውን ለመውሰድ ተገዳለች።</p>

<p>ከሰላ ከተማ ተጠልለው ከቆየቱ ከእነዚህ ወታደሮች መሀል መመለስ ያስፈራቸው ጥቂት ወታደሮች ወደሌሎች ግዛቶች ቢሰወሩም የቀሩት እየተመለሱ መሆናቸው ታውቋል።</p>

<p>በወቅቱ ሁኔታ የእነዚህ ወታደሮች መመለስ በኤርትራ ወታደራዊ ኃይል የሚያመጣው ለውጥ እንዳለ የጠየቅናቸው ወታደራዊ ባለሙያዎች የሸሹና ሞራላቸው የወደቀ አባላት መመለስ የላሸቀውን የሰራዊቱን ሞራል ከማባባስ በቀር የሚያመጣው ለውጥ እንደሌለ ገልፀዋል። ባለሙያዎቹ «ይልቁንስ ተገደው የተመለሱት ወታደሮች ዕጣ አጠያያቂ ይሆናል» በማለትም ያላቸውን ስጋት ከመግለፅ አልተቆጠቡም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 26 ቀን 1992</a></p>

</body>
</html>	
