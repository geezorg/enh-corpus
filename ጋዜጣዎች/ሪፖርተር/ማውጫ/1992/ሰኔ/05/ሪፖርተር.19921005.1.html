<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ጦር በአሰብና በተሰነይ ዙሪያ ተደመሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ጦር በአሰብና በተሰነይ ዙሪያ ተደመሰሰ</h1>

<h2 class="align-center">ኢሳያስ ኢትዮጵያ ያቀረበችውን ፈርሜ እቀበላለሁ አሉ</h2>


<p>የኢትዮጵያ ሠራዊት ባለፈው ዓርብ በአሰብ አካባቢ ትንኮሳ የጫረበትን ሶስት ክፍለ ጦር የሻዕቢያ ሠራዊትን ድባቅ በመምታት የአሰብን አካባቢ ስትራቴጂካዊ ቦታዎች ሊቆጣጠር መቻሉን ምንጮቻችን ገለፁ።</p>

<p>የአሰብ ግንባር የአየር ኃይላችን በመሸሽ ላይ ያለውን የሻዕቢያ እግረኛ ሠራዊት እየተከታተለ በመደምሰስና የውጊያ መሳሪያ መጋዘኖችን በማውደም ግዳጁን በብቃት እየተወጣ እንደሚገኝ ታውቋል። ይህ ጋዜጣ ለሕትመት እስከገባበት ጊዜ ድረስ የኢትዮጵያ ሠራዊት በትክክል የት እንደደረሰ መናገር ባይቻልም በዚያ ግንባር የሻዕቢያ ሶስት ክፍለ ጦር እግረኛ ሠራዊት ግን ከጥቅም ውጭ ሆኖ መደምሰሱን የታመኑ ምንጮች ገልፀዋል።</p>

<p>ይህ በእንዲህ እንዳለ መንግሥት በሰጠው ትዕዛዝ መሰረት በሽላሎና በጎሎጅ አካባቢ ሰፍሮ የነበረውን የኢትዮጵያ ሠራዊት ለማጥቃት ሐሙስ ዕለት የመጣው የሻዕቢያ ጦር በጎሎጅ አካባቢ በከፍተኛ ሁኔታ ተመትቶ እንደተመለሰ ለማወቅ ተችሏል። ድል የጠማው የኤርትራ ሠራዊት በጉሉጅ በኩል ወደ አምሃጀርና ዘልቆ ኦምሃጀርን ይዣለሁ ብሎ በአልጀርስም ሆነ ለኤርትራ ሕዝብ ለማቅረብ ያለው ዕቅድ እንደነበር ውስጥ አዋቂ ምንጮች ሲጠቁሙ ይህ እቅዱን ለማስፈፀም ባለፉት ውጊያ ከውድመት ካመለጡት ውስጥ ሶስቱን ክፍለ ጦሮች ያሰማራበት ነበር።</p>

<p>ሆኖም ግን ባልጠበቀው ፍጥነትና ጥንካሬ በጉሉጅ ፊት ለፊትና በጎን በኩል በሰራዊታችን ክፉኛ እንደተመታና ከፍተኛ ኪሳራም እየደረሰበት ተመልሶ ወደተሰነይ እየሸሸ እንደሚገኝና በዚህም የኢትዮጵያ ሠራዊት ተከታትሎ ከፍተኛ ውድመት እንዳያደርስበት እንደሆነ ለማወቅ ተችሏል።</p>

<p>የኢትዮጵያ ሠራዊት ትንኮሳ እስከተደረገበት ድረስ ከገባበት ገብቶ መቅጣት የሚል ትዕዛዝ ስለተሰጠው በትዕዛዙ መሰረት ወደተሰነይ እያሳደደው እንደሚገኝ ታውቋል። የአሰቡንና የተሰነዩን ግንባር ያህል ባይሆንም በሰንዓፌም በኩል የማጥቃት እርምጃ ለመሰንዘር ሻዕቢያ ተፈጨርጭሮ እንደነበር ሲታወቅ እንደሌሎቹ ግንባሮች በዚህም ከፍተኛ ምት አርፎበት መመለሱ ታውቋል።</p>

<p>ከግንቦት 4-21/1992 በተካሄዱት ውጊያዎች ሻዕቢያ ከነበረው 24 እግረኛ ክፍለ ጦር ውስጥ አስራ አራቱ ከጥቅም ውጭ ሆነው ቀሪዎቹ አሥሩ ደግሞ ክፉኛ ቢጎዱም የመዋጋት አቅም ግን እንደሚኖራቸው የኢትዮጵያ የመከላከያ ሚኒስቴር መግለጫ ማውጣቱ ሲታወስ ባለፈው ሐሙስና ዓርብ በተሰነይ በጉሉጅና በአሰብ አካባቢ በተካሄዱት ውጊያዎች ስድስቱ በኢትዮጵያ ሠራዊት ከጥቅም ውጭ መደረጋቸውን ለማወቅ ተችሏል።</p>

<p>ይህ ሁኔታ ሻዕቢያ በተፈጠረበት ድንጋጤ ላይ ተጨማሪ ድንጋጤና መርበትበት ስለፈጠረበት በአልጀርሱ የሰላም ስምምነት ሙሉ በሙሉ ፈርሜ እቀበላለሁ ሲል አስታውቋል። የኤርትራው መሪ ኢሳያስ አፈወርቂ በውጭ ጉዳይ ሚኒስትራቼው ኃይሌ ወ/ተንሳይ በኩል ለአልጀርሱ የሰላም ውይይት ዓርብ ዕለቱ በላኩት ደብዳቤ ላይ እንዳስታወቁት «ለሰላም ሲባል ኢትዮጵያ ያቀረበችውን ሃሳብ ሙሉ በሙሉ እቀበላለሁ» ብለዋል። ውስጥ አዋቂ ምንጮች የኤርትራ መንግሥት የኢትዮጵያን ሀሳብ የተቀበለው ከዚህ በላይም ለመሄድም ሆነ ለመፍጨርጨር የሚያስችል አቅምና ጉልበት ስለጨረሰና በተለይም በአሰብና ምፅዋ በኩል እየገፋ የሄደው የኢትዮጵያ ጦር ከፍተኛ ሥጋት ላይ ስለጣለውና በሌላ በኩልም የኢትዮጵያ ጦር የአሰብ ምፅዋን መንገድ ይቆርጠዋል ከሚል ሥጋትም የመነጨ እንደሆነ ይገምታሉ።</p>

<p>የኤርትራ ውጭ ጉዳይ ሚኒስቴር ባወጣው መግለጫ «ምንም እንኳን ኢትዮጵያ ያቀረበችው ሃሳብ ፍፁም አድሏዊና ፍርደ ገምድል ቢሆንም ለአአድ የሰላም ጥሪ ስንል ተቀብለን ለመፈፀም ወስነናል» ይላል። የኤርትራ መንግሥት ቃል አቀባይ የማነ ገ/መስቀል ደግሞ «ስለሰላም ብለን የኢትዮጵያን ነጥቦች ሳንወድ እንድንቀበላቸው ተገደናል» ብለዋል። ይህን የኤርትራ የሰላም ህሳብ መቀበል አስመልክቶ የብዙዎቹ አስተያየት ተመሳሳይ ነው። ይኸውም ሻዕቢያ ከእንግዲህ ብዙም መጓዝ እንደማይቻል ተረድቶታል። ስለዚህም ያለው አማራጭ ኢትዮጵያ ያቀረበቻቸውን ሽንፈት ለሰላም» እያለ በሚሰጠው ሰበብ ሊሸፍነው አልቻለም የሚለው የብዙዎቹ ምዕራባውያን ዲፕሎማቶችም ሃሳብ ነው።</p>

<p>በኢትዮጵያ አዲስ የቀረበው ባለ 15 ነጥብ አዲስ የሰላም ሀሳብ የተመድ የፀጥታ አስከባሪ ኃይል በኤርትራ በኩል ወደግጭቱ አካባቢ በመግባት ኢትዮጵያ የያዘችውን የኤርትራ ግዛቶች (የሁለቱ ወገኖች የድንበር ወሰን እስኪከለል ድረስ) በጊዜያዊነት ተረክቦ እየተቆጣረ ይቆያል።</p>

<p>ኢትዮጵያ እንደ አንድ ነጥብ ያነሳቸው «የኤርትራው የጦር ኃይል በግጭቱ አካባቢ መገኘት የለበትም፣ ከከባድ መሳሪያ ርቀት ክልል ውጪም ሠራዊቷ ይቀመጣል። የኢትዮጵያንም ጦር ከኤርትራ ግዛቶች ሲወጣ የተመድ ሰላም አስከባሪ ኃይል ይተካዋል» የሚል ሲሆን የሻዕቢያ ቃል አቀባይ የማነ ገ/መስቀል ለሮይተር የዜና ወኪል ስለዚሁ ተጠይቀው ሲመልሱ «ታንኮቻችን በዚያ አካባቢ እንዲገኙ አልተፈቀደም ወደፊት ግን በግዛታችን የራሳቸውን አስተዳደር፣ ፖሊስና የሚሊሺያ ኃይል ይተካል» ብለዋል።</p>

<p>የኤርትራ ውጭ ጉዳይ ሚኒስትር ኃይሌ ወ/ተንሳይ «የኢትዮጵያ ጦር የደህንነት ሥጋቱን ለማስወገድ የተመድ የሰላም አስከባሪ ጦር እስኪተካው ድረስ በያዘው ቦታ መቆየት ይችላል» ሲሉ ተደምጠዋል።</p>

<p>የኤርትራ ውጭ ጉዳይ ሚኒስትር ኃይሌ ወ/ትንሣኤ «የኢትዮጵያ ጦር የደህንነት ሥጋቱን ለማስወገድ የተመድ ሰላም አስከባሪ እስኪተካው ድረስ በያዘው ቦታ መቆየት ይችላል» ሲሉ ተደምጠዋል።</p>

<p>ኢሳያስ የሰላም ሃሳቡን ሙሉ በሙሉ መቀበላቸውን ካሳወቁ በኋላ የዓለም ህብረተሰብ የሰላም ስምምነቱን ኢትዮጵያ እንድትፈርም ቶሎ ማስገደድ አለበት በማለት እየገፋ የመጣው የኢትዮጵያ ጦ ሥጋት ላይ እንደጣላቸውና ቀሪው ዓለም እንዲታደጋቸው በተዘዋዋሪ ተማፅነዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 5 ቀን 1992</a></p>

</body>
</html>	
