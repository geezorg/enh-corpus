<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኤርትራ ከውድመት የዳነችው በኢትዮጵያ ጦር ቀናነት እንጂ ሻዕቢያ ስለተከላከለላት አይደለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኤርትራ ከውድመት የዳነችው በኢትዮጵያ ጦር ቀናነት እንጂ ሻዕቢያ ስለተከላከለላት አይደለም»</h2>


<p>የኤርትራው ፕሬዝዳንት ኢሳያስ አፈወርቂ ኤርትራ ከኢትዮጵያ ጋር በገባችበት የድንበር ጦርነት የደረሰባት ውድመት ከ30 ዓመቱ የነፃነት ትግል ጋር ሲነፃፀር እጅግ ከባድና በታሪካቸው ከዚህ በፊት ያልታየ መሆኑን ተናገሩ።</p>

<p>ኢሳያስ ይህንኑ የደረሰባቸውን ኪሳራ ያመኑት በኤርትራ የሰማዕታት ቀን ለማሰብ በአስመራ ለተሰበሰበው ህዝብ ባለፈው ሳምንት ባሰሙት ንግግር ነው። ፕሬዝዳንቱ በንግግራቸው የደረሰውን ውድመት «ወራሪው የኢትዮጵያ ሠራዊት የፈፀመብን» በማለት ደጋግመው በማንሳት ሽንፈታቸውን ለመደበቅና የሕዝብ አጋርነት ለማግኘት ሊጠቀሙበት ቢሞክሩም በቦታው ተገኝተው የነበሩና ሥነ-ሥርዓቱን የዘገቡት የውጭ ጋዜጠኞች በፕሬዝዳንቱ ላይ ብቻ ሳይሆን በሕዝቡም ላይ ይታይ የነበረው የሽንፈትና የሐዘን ስሜት ሊቆጣጠሩት ከሚችሉት በላይ ሆኖ እንደነበር ገልፀዋል።</p>

<p>ምንም እንኳን የሻዕቢያው መሪ ኤርትራ እስከ አሁን ለደረሰባት ውድመት የኢትዮጵያን ጦር ሠራዊት ተጠያቂ በማድረግ ሲኮንኑ ቢደመጡም የኢትዮጵያ መንግሥት «ኤርትራ ከውድመት የዳነችው በኢትዮጵያ ጦር ቀናነት እንጂ ሻዕቢያ ስለተከላከለላት አይደለም» ብሏል።</p>

<p>እስከ አሁን በተደረጉት ተከታታይ ጦርነቶች ኤርትራ ከከባድ እስከ ቀላል ለቁጥር አታካች የሆነ የጦር መሣሪያ ተማርኮባታል። በውድ ዋጋ የገዛቻቸው ሚሳይሎችና ተዋጊ ሚግ አውሮፕላኖች ወድመዋል። ጦሯን በሽሽት ላይ እያለ ሶስት ትልልቅ ድልድዮች አፍርሷል፣ በተለይ ደግሞ ባሬንቱ በኢትዮጵያ ሥር ከገባ በኋላ ከአሥመራ ዩኒቨርስቲና ከመንግሥት ሥራ ላይ ተሰብስበው ወደማሰልጠኛ ገብተው በዘጠኝ ቀን ሥልጠና ወደተሰነይ የተላኩት ወጣቶችና አዛውንቶች ግማሾቹ ረግፈዋል። ቀሪዎቹም ተማርከዋል፣ ይህ ምርኮ ደግሞ በየጦር ግንባሩ ለኢትዮጵያ የመከላከያ ሠራዊት እጁን የሰጠውን ለቁጥር አታካች የሆነ የሻዕቢያን ጦር አይጨምርም። ይኸ ሁሉ እንግዲህ በኢትዮጵያ ጦር በጥንቃቄ የተካሄደ ሥራ እንጂ የመከላከያ ሠራዊቱ ኤርትራን የማውደም እቅድ ቢኖረው ኖሮ ሙሉ በሙሉ ማከናወን ይችል እንደነበረ ብዙዎች የሚስማሙበት ሐቅ ሆኗል።</p>

<p>እንደኢትዮጵያ መንግሥት መግለጫ ሄርጊጐ የነበረውን የምፅዋ ወታደራዊ ዒላማ ከራዳር ውጭ በመሄድ ከመምታት ይልቅ የምፅዋን ከተማ ቢደመስስ የአሥመራን የአየር ኃይል ጣቢያ ከመደብደብ ይልቅ አሥመራን ቢደበድብ የሚቻልና አንዳችም ሊያግደው የሚችል ኃይል እንዳልነበር ሲታወቅ ነገር ግን ዓለም አቀፍ ሕግን በማክበርና በጥብቅ ዲስፕሊን የታነፀው የኢትዮጵያ የመከላከያ ሠራዊት ከወታደራዊ ግዳጁ ውጪ ሆን ብሎ የፈፀመው አንዳችም ውድመት እንደሌለ አስምሮበታል።</p>

<p>ጥቂት የሲቪል ዜጐችን ከሁለት ዓመት በመገደልና በማሳደድ ለጊዜውም ቢሆን የተወሰነውን የኢትዮጵያ የድንበር አካባቢ ይዞ የቆየው የሻዕቢያ ጦር ግን ቤተክርስቲያኖችና በመስጊዶች ላይ ሳይቀር የፈፀመው ውድመት ጣራና ማገር ነቅሎ እስከመውሰድ የደረሰ እንደነበር ከስፍራው እየደረሱን ያሉ መረጃዎች ሲጠቀሙ የኢትዮጵያ መንግሥት መግለጫም ለዚ ሁሉ ውድመት ዋነኛው ተጠያቂው ኢሳያስ መሆናቸው በግልፅ ሊታወቅ ይገባል ብሏል።</p>

<p>ይህ በእንዲህ እንዳለ ከኤርትራ ህዝብ እንድ ሦስተኛው በከፍተኛ ረሀብ በሽታና የመጠለያ ችግር ላይ እንደሚገኝ የተመድ የህፃናት ድርጅት ዳሬክተር ካሮል ቤላሚ አስታወቁ። በተለይም ይኸ ከፍተኛ የኤርትራውያን ውድቀት የተከሰተው ሁለት ዓመት ከዘለቀው የኢትዮ ኤርትራ ጦርነት የተነሳ መሆኑን ያወሱት ቤላሚ ከ3.5 ሚሊዮን የኤርትራ ሕዝብ ውስጥ 1.1 ሚሊዮኑ በከፍተኛ ሰብዓዊ ውድቀት ውስጥ እንደሚገኝና ዓለም ይህችን ሀገር ከገባቸት ማጥ ለማውጣት እንዲረባረብ ተማፅነዋል።</p>

<p>ቤላሚ ይኽንን መግለጫ የሰጡት ባለፈው ሳምንት በኤርትራ ጉብኝት ለማድረግ አሥመራ ሲገቡ መሆኑ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 19 ቀን 1992</a></p>

</body>
</html>	
