<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ በቃኝ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ 'በቃኝ' አለ</h1>


<p>ከግንቦት 4 ቀን 1992 ዓ.ም ጀምሮ በተለያዩ አቅጣጫዎች በኤርትራ ወራሪ ጦር ላይ መብረቃዊ ማጥቃት የሰነዘረው ጀግናው የኢትዮጵያ የመከላከያ ሠራዊት ድል በድል እየተቀዳጀ ወደፊት በመገስገስ ላይ ሲገኝ በአኳያው በጀግኖቹ የምድርና የአየር ኃይሎቻችን በከፍተኛ ሁኔታ በመቀጥቀጥ ላይ ያለው ወራሪው የሻዕቢያ ጦር ዳግመኛ ማንሰራራት በማይችልበት ሁኔታ ወደሞት ሸለቆ እየወረደ ነው።</p>

<p>በመጀመሪያው የማጥቃት ምዕራፍ በመረብ ሰቲት አቅጣጫ የሻዕቢያን ምሽግ በመናድ ፈጣን ጥቃት የሰነዘረው ጀግናው የኢትዮጵያ መከላከያ ሠራዊት የሸምበቆን፣ የዳስን፣ የተኾምቢያን፣ የማይድመን፣ የኦማሀጀርን፣ የባሬንቱን ከተሞች ከመያዙም በላይ ወደጠላት ይዞታ ከአንድ መቶ ኪሎ ሜትር በላይ ዘልቆ በመግባት እጅግ አስፈላጊ የሆኑ ወታደራዊ መሬቶችን ከጠላት መንጋጋ አስለቅቋል። ረቡዕ ግንቦት 16/1992 ዓ.ም በዛላንበሳ እገላ ግንባር ሁለተኛውን መብረቃዊ የማጥቃት ምዕራፍ ከፍቶ እኩለ ሌሊት ላይ የዛላንበሣን ከተማና አካባቢዋን ሙሉ ለሙሉ በመቆጣጠር የኢትዮጵያን ሰንደቅ ዓላማ አውለብልቧል።</p>

<p>ጀግናው መከላከያ ሠራዊታችን ረቡዕ ሌሊት የሻዕቢያን ጦር ቀጥቅጦ ካባረረና የዛላንበሳን ከተማ ሙሉ በሙሉ ከተቆጣጠረ በኋላ በአየርና በምድር ጠላትን እግር በእግር እየተከተለ እያሳደደ መትቷል። በውጊያው ከመሞት ከመማረክና ከመቁሰል የተረፈውን የሻዕቢያ ጦር እያሳዴ የመታው የምድርና የአየር ኃይላችን በተቀናጀ ማጥቃት ሐሙስ ግንቦት 17/1992 ዓ.ም ከዛላንበሳ በስተግራ የነበሩትን ከተማንና እግሪ መኻልን እንዲሁም እጅግ አስፈላጊ የሆኑ ሌሎች ወታደራዊ ይዞታዎችን በቁጥጥር ሥር አውሏል።</p>

<p>የዛላንበሳን ምሽግ ከሰበረ በኋላ ጀግናው ሠራዊታችን ፈጣን የማጥቃት ግስጋሴን በመቀጠል የሚሸሸውን የጠላት እያሳደደ በመምታት፦ ከበከል አይድጋ እስከ ሶቢያ የተዘረጋውን ምሽግር ነፃ በማውጣት መንኩሲቶና፣ ንድዌና የተባሉትን ቦታዎች በቁጥጥሩ ሥር አውሏል። በዚሁ ቀን (ሐሙስ ግንቦት 17 1992) ኢሮብ እንዳልጌዳ አሊተና ዋንቆባና እንዳባኮማ የተባሉትን ሥፍራዎች ከጠላት መንጋጋ ነፃ አድርጓል።

በኢጋላ ግንባር በቀኝ ክንፍ ጀግናው መከላከያ ሠራዊታችን በሰነዘረው ምት ሰቦ፣ ኢንሲሃክ፣ እንዳሐዋሪያ፣ አዲኰቱና ኩድዌራ የተባሉት ስትራቴጂካዊ ቦታዎችን ተቆጣጥሯል። በዚሁ ግንባር በግራ ክንፍ ጥቃት የከፈተው ሌላው የሰራዊታችን ክፍል ማሊሻ በተባለው አካባቢ ሻዕቢያ 14 ኪሎ ሜትር ርዝመት ያለው ምሽግ ጥሶ በመግባት የጠላትን ኃይል ደምስሷል። እንዲሁም በራማ ግንባር የተሰለፉት ወታደሮቻችን እንዳ ጊዮርጊስና ክስዳ ኢካ የተባሉትን ስትራቴጂካዊ ቦታዎች ተቆጣጥረዋል። እነዚህ ሥፍራዎች የሚገኙት ከአዲኳላ ከተማ ጋር በሚያገናኘው ዋና መንገድ አቅራቢያ መሆኑ ይታወቃል።</p>

<p>ሻዕቢያ በዛላንበሳ ግንባር የኢትዮጵያን ተዋጂ ጄቶች ጣልኩ ቢልም በቀን ሰላሳና አርባ ጊዜ እየተመላለሱ ሲደበድቡት ነበር የዋሉት። እንኳት ጀት ሊጥል ቀርቶ ሸሽቶ ለማምለጥ እንኳን ፋታ አልነበረውም። ከዛላንበሳ ወጥቶ የግንቦት ፀሐይ እየወቃው ሐዘሞ በሚባለው ሜዳላይ የተሰጣው የኤርትራ ወታደር በእግረኛና በሜካይናይዝድ ሠራዊታችን በታንኮችና በመድፎች ከተከበበ በኋላ በተዋጊ ሄሊኮፕተሮቻችንና በተዋጊ ጄቶቻችን እንዲሁም በመፍና በታንክ ጥይት ሲቆላ ወሎ ነው ሜዳው ላይ እምሽክ ብሎ የቀረው።</p>

<p>በፆረና ግንባር የሚገኘው የማይ አልባ የውጊያ ቀጠና ከሻዕቢያ አስደናቂ ምሽጐች አንዱ ነው። ምሽጉ በብዙ ቀለበት ዙሪያ ጥምጥም የታጠረና በብረትና በኮንክሪት የተሰራ ነበር። ሻዕቢያ የኢትዮጵያ ጦር እዚህ ምሽግ በራፍ ላይ ያልቃል የሚል ግምት ነበር የያዘው። ይሁንና ጀግኖቹ የኢትዮጵያ ልጆች ይኼንን ጠንካራ ምሽግ በቆራጥነት ጥሶ ለመግባት የፈጀባቸው ጊዜ ሁለት ሰዓት ቻ ነበር። በተጠናከረው ምሽግ ላይ እየተረማመዱ ጠላትን የአሞራ ሲሳይ አድርገውታል።</p>

<p>ሻዕቢያ የተማመነባቸው ምሽጐችና ቁልፍ ወታደራዊ መሬቶች እስከዚህ የተጠቀሱት ብቻ አልነበሩም። ከዛላነሳ በስተቀኝ የሚገኘውና የጠላት ወታደራዊ ማዘዣ ጣቢያየሆነው ያይጋ ሰማይ ጠቀስ ተራራ ሻዕቢያ ከተመካባቸው የጦር ጐራዎች አንዱ ነበር። ተራራው እጅግ ረጅም ከመሆኑ የተነሳ ዘወትር ጫፉ በጉም ተሸፍኖ ነበር የሚታየው። ይሁንና ጀግኖቹ የኢትዮጵያ ልጆች አይጋን ለመቆጣጠርና የሻዕቢያን ወታደራዊ ዕዝ ለመበተን የወሰደባቸው ጊዜ በሰዓታት የሚቆጠር ነበር። አንዱ የሠራዊታችን ክፍል አይጋንና አካባቢውን ሲቆጣጠር ሌላው ክፍል በስተጀርባ መነኩሲቶ አቅጣጫ ገብቶ ከዛላንበሳ ወደአሥመራ የሚወስደውን መንገድ ዘጋ። ይኼኔ ነው የሻዕቢያ ጦር የሚይዝ የሚጨብጠውን በማጣት መፍረክረክ የጀመረው።</p>

<p>ከላይ በአይጋ፣ ከፊት ለፊት በፋፂ፣ ከጀርባ በመነኩሲቶ መሥመር የተወጠረው ጠላት ዛላንበሳንና አካባቢውን መነጠቁን ካረጋገጠ በኋላ ልነው ፎርቶ ላይ ባጠመደው መድፍ አይጋን መደብደብ የጀመረው። በአረዛና በመንደፈራ አቅጣጫ ሲጠበቅ በዛላንበሳና በአይጋ በኩል ግብ ያለበት ጀግናው የመከላከያ ሠራዊታችን የፎርቶን የመድፍ ድብደባ ከቁብ ሳይቆጥር በሽሽት የሚታመሰውን የጠላት ጦር እንደቅጠል አርግፎታል።</p>

<p>እንግዲህ በዚህ አስጨናቂና አስደንጋጭ ሽፈት ውስጥ እያለ ነው ሻዕቢያ እሚያስቅ ሁነታ ለሰላም ሲል ዛላንበሳን ለቅቄ ወጥቻለሁ ያለው። በተለያዩ አቅጣጫዎች የኢትዮጵያ ጀግኖች ብርቱ ክንድ እያረፈበት ለሰላም ስል ዛላንበሳን ለቅቄ ወጥቻለሁ ማለት ምን የሚሉት ፈሊጥ ነው? የኤርትራ ፈተናና ችግር በዚህ ጦርነት ላይ በውጊያ ቀጠናዎች ብቻ የሚያበቃ አይደለም። በየጦር ሜዳዎቹ እንደቅጠል የረገፈው የኤርትራ ወጣት ቤቱ ሳይገባ ሲቀር የሚነሳውን ጥያቄና እንደጐርፍ የሚፈሰውን የእናቶች እምባ ማን ይመልሰዋል?</p>

<p>ሻዕቢያ በኢትዮጵያ ወታደሮች ክንድ ጉራው ከተነፈሰ በኋላ ለሰላም ስል ለቅቄ ወጥቻለሁ ማለቱ ጠቅላይ ሚኒስትር መለስ ዜናዊ «ከልምድ እንደተረዳነው ኤርትራን ለማሳመን ዱላም እንደ ድርድር በጣም አስፈላጊ ነው» በማለት የተናገሩትን ያስታውሰናል።</p>

<p>ዓርብ ግንቦት 18/1992 ዓ.ም የኤርትራ የውጪ ጉዳይ ሚኒስቴር ባወጣው መግለጫ በወረራ የያዝኳቸውን ይከኢትዮጵያ መሬቶች ሁሉ ለቅቄ ከሜይ 6/1998 (ከግንቦት 1990) በፊት ወደነበርኩበት ቦታ እመለሳለሁ ቡሬና ባዳ ከሜይ 6/1998 ዓ.ም በፊትም ብሆን የእኔ ግዛቶች የሆኑና በእኔ የሚተዳደሩ እንዲሁም የድንበር አወዛጋቢ ቀጠናዎች ባይሆኑም እንኳ ኢትዮጵያ ጦርነቱን እንዳትቀጥል ስትል ብቻ እነሱንም ለቅቄ እወጣለሁ ብሏል።</p>

<p>በመጀመሪያ ደረጃ ከአገሪቱ ርዕሰ መዲና በቅርብ ርቀት የሚገኙትንና ለውታደራዊ ግዳጅ አመቺ የሆኑትን የመረብና ሰቲት እንዲሁም የዛላንበሳን ግንባሮች ከወታደራዊ ጥቃት መመከት ያቃተው አምባገነን መንግሥት ለብቻው እንደደሴት ተስፈንጥሮ ያለውን የቡሬን ግንባር ሊከላከል ይችላል ማለት ዘበት ነው። በዛላንበሳና በመረብ ሰቲት ግንባር የቀመሰውን ብርቱ ክንድ በቡሬ ግንባርም እጥፍ በእጥፍ እንደሚቀምሰው አሳምሮ ያውቃል። ስለዚህ «ለሰላም ስል» የሚለውን ማደናገሪያ ቢጠቀም ቢያስገርምም ብዙ አያስደነግጥ ይሆናል።</p>

<p>ይሁንና ቡሬና ባዳ አነጋጋሪ (አወዛጋቢ) ቀጠናዎች ካልሆኑ ሻዕቢያ ከነዚህ አካባቢዎች ለቅቄ እወጣለሁ ማለቱ የሚያስገርምም የሚያስደነግጥም ነው። «ለሰላም ስል» አወዛጋቢ ያልሆኑ የራሱን ግዛቶች መልቀቁ እስከምን ይሄዳል? «ለሰላም ስል» በድንበር ይገባኛል በአወዛጋቢነት የማትታሰበውን አሥመራንም ይለቅ ይሆን? በአጠቃላይ እነዚህ ሁኔታዎች የሚያመላክቱት ሻዕቢያ ወታደራዊ ኃይሉ ተሸነፈ እንጂ ቅጥፈቱና አደናጋሪነቱ አሁንም እንዳለ መሆኑን ነው።</p>

<p>ኢትዮጵያ በጦርነቱ እያሸነፈች ቢሆንም አሁንም ለሰላም ያላት አቋም አልተለወጠም። የኢትዮጵያን ፍላጐት አንድ ብቻ ነው። ይኸውም የኤርትራ ጦር በወረራ ከያዘው የኢትዮጵያ መሬት ከተቻለ በሰላም ካልተቻለ በኃይል ተረግጦ ለቅቆ እንዲወጣ። ኢትዮጵያ የኤርትራ ጦር የግዛት ክልሏን ሙሉ ለሙሉ ለቅቆ መውጣቱን ራስዋ ስታረጋግጥ ብቻ የዚያን ጊዜ ጦርነቱን ታቆማለች። ያለበለዚያ ጦርነቱ ይቀጥላል።</p>

<p>ግንቦት 4/1992 የባሬንቱ ግንባር ውጊያ ከመከፈቱ በፊት ጦርነቱ በአጭር ጊዜ እንደሚያበቃ የውጭ ጉዳይ ሚኒስትር ስዩም መስፍን ገልፀው ነበር። በጥቂት ቀናት ውስጥ በምዕራብ ኤርትራ የነበሩ ከተሞችና ወታደራዊ መሬቶች በቁጥጥር ሥስር ውለው የሻዕቢያ ምዕራባዊ ዕዝ ተበትኗል። ጠቅላይ ሚኒስትር መለስ ዜናዊ በቅርቡ ለዲፕሎማቶች በሰጡት ጋዜጣዊ መግለጫ ጦርነቱን በ48 ሰዓታት ውስጥ ልንጨርሰው እንችላለን ብለዋል። ከግንቦት 4/1992 ዓ.ም ወዲህ ያለው እውነታም የሚያረጋግጠው ይህንኑ ነው። የሁለቱ ባለሥልጣናት ገለፃ ያረጋገጠው ኢትዮጵያ የተናገረችውን በተጨባጭ የምትፈፅም መሆኗን ነው። አሁንም ጦርነቱ በአጭር ጊዜ ውስጥ ያበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 21 ቀን 1992</a></p>

</body>
</html>	
