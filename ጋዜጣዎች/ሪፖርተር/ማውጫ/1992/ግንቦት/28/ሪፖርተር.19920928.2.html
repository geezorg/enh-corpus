<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ በሰላሙ ግንባርም አጣብቂኝ ውስጥ ገባች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ በሰላሙ ግንባርም አጣብቂኝ ውስጥ ገባች</h1>


<p>ባለፈው ማክሰኞ ግንቦት 22/1992 ዓ.ም በተጀመረው የአልጀርሱ የቅርበት ውይይት በኤርትራው የውጭ ጉዳይ ሚኒስትር የተመራውና ከኢትዮጵያ ልዑካን ቀደም ብሎ አልልጄሪያ ርዕሰ ከተማ የተገኘው የልዑካን ቡድን አጣብቂኝ ውስጥ መግባቱ እስከ ዓርብ ግንቦት 25/1992 ድረስ ሁኔታውን የዘገቡ የመገናኛ ብዙሃን አመለከቱ።</p>

<p>ሐሙስ ግንቦት 24/1992 ዓ.ም የኢትዮ ኤርትራ ግጭት የሰላም ሸምጋይች ኢትዮጵያ ዓለም አቀፋዊ ዋስትና ተሰጥቷት ሰራዊቷን ከኤርትራ እንድስታስወጣ በመግፋት ላይ እንደሚገኝ የአሜሪካው ልዩ መልዕክተኛ አንቶኒ ሌክ መግለፃቸውን ሮይተርስ ዘግቧል። አንቶኒ ሌካ ለሮይተርስ በሰጡት በዚህ መግለጫ «በጣም በጣም በርትተን እየሰራን ነው። የአሁኑ ትኩረት የኢትዮጵያውያኑ ከኤርትራ ግዛቶች መውጣትን በተመለከቱ ቴክኒካዊ ስምምነቶች ላይና በድምበር ማክበር ዋስትናዎች ላይ ነው» ብለዋል። የአሁኑ የአልጀርስ ስብሰባ ስምምነት ላይ ሊደረስ ይችላል? ተብለው ለቀረበላቸው ጥያቄ ሲመልሱም «አዎን ጉዳዩ እንደዚህ ባይሆንማ እዚህ አንገኝም ነበር» ብለው በአዎንታ መልሰዋል።</p>

<p>የኢትዮጵያ የልዑካን ቡድንን በመምራት አልጄርስ የሚገኙት የውጭ ጉዳይ ሚኒስትር ስዩም መስፍን «በኤርትራ ውስጥ የምንገኘው የቦታዎች ጥያቄ ስላለን አይደለም። የጦርነቱን ቲያትር ወደዚያው ስለወሰድነው ነው» ከማለታቸው በላይ «የዓለም አቀፍ ማህበረሰቡን የምንጠይቀው ኤርትራ ጐረቤቶቿን የመውረር እብደት እንዳትደግም ዋስትና እንዲሰጠን ነው» ሲሉ የኢትዮጵያን የዘወትር ሰላም ወዳድነት አስረጋግጠዋል።</p>

<p>ይህ በእንዲህ እንዳለ ኤርትራ «የኢትዮጵያ ኃይሎች ሙሉ በሙሉ ሳይወጡ የተኩስ ማቆም አላውጅም» በማለት ያዙኝ ልቀቁኝ ስትል ቆይታለች። የኤርትራው ፕሬዝዳንት አማካሪ የማነ ገ/መስቀል በአስመራ ከተማ የሮይተርሱን ሪፖርተር «ጦርነቱ እንዴት አብቅቷል እንዴት ይላሉ?» በማለት የተገላቢጦሽ ጋዜጠኛውን ሲጠይቁት ተደምጠዋል። በማከልም «ኢትዮጵያ የያዘቻቸውን የኤርትራ ግዛቶች ሳትለቅ ተኩስ አቁም ፈፅሞ ሊኖር አይችልም» ብለዋል። የኢትዮጵያ ውጭ ጉዳይ ሚኒስትር ስዩም መስፍን ኢትዮጵያ የምትፈልጋቸውን ዋስትናዎች አላብራሩም። ቢሆንም «ሁኔታዎች ለድርድሩ ሸምጋዮች የሚተው ነው» በማለት ለሮይተርስ አስረድተዋል። ኤርትራ አሁን የኢትዮጵያን ግዛት እንደማትቆጣጠር ገልፃለች። ይህ ጉዳይ በአሜሪካ ተረጋግጧል። ኢትዮጵያም ሠራዊቷ በኤርትራ እንደሚገኝ አልካደችም። ኤርትራ አሁንም የኢትዮጵያ የጦር ሜዳ ድል ለማስተባበል እየሞከረች ነው።ከአወዛጋቢዎቹ ቦታዎች በፈቃድዋ እንደወጣች ለማስመልከትም እየጣረች ነው። ሮይተር ባለፈው ሐሙስ ባስተላለፈው ዘገባ ግን «ትንሿ የቀይ ባህር አገር ሁኔታዎችን በቀለበሱ የዋነኛ የማጥቃት እንቅስቃሴዎች መሰቃየቷና ዋነኛ አየር ጣቢያዎቿ በተዋጊ አውሮፕላን ሲደበደቡ ማየቷ ግልፅ ነው» ሲሉ ትዝብቱን ገልጿል።</p>

<p>የቢቢሲው ጃስቲን ፒርት እንደዚሁ ባለፈው ሐሙስ «የኢትዮጵያ ጠንካራ እጅ» በሚል ርዕስ ባቀረበው የዜና ትንታኔ ሁለቱ ወገኖች ለሰላም ቀደምተኝነት ለማሳየት የተቻላቸውን አድርገዋል። ኢትዮጵያውያን በግምባሮቹ የበላይነት ስላላቸው ኃይላቸው የድርድሩን ውጤት የሚወስን ሊሆን ይችላል» ከማለቱም በላይ ድርድሩን በሚመለከት ባቀረበው ሀተታም «ኢትዮጵያ በወታደራዊ የበላይነቷ ከድርድሩ የተቻለውን ያህል ለማንጠር ትሞራለች። አዲስ አበባ አስመራ ሰራዊቷን ስታስወጣና ወራሪው ሳይቀለበስ ድርድር አልጀምርም ስትል ቆይታለች። የኢትዮጵያ ዓላማ አሁን ግቡን መቷል። የራሴ ነው ከምትለው ግዛት በላይ የመቆጣጠር ምኞት እንደሌላት በአፅንዖት እየገለፀች ነው» በማለት አስተያየቱን ሰጥቷል።</p>

<p>ይህ በእንዲህ እንዳለ ዓርብ ሮይተርስ በጉዳዩ ዙሪያ ሲዘግብ አዲስ የኤርትራን አቋም አንፀባርቋል። ኤርትራ አቋሟን በማለሳለስ ላይ ያለች ትመስላለች። የኤርትራው ፕሬዝዳንት አማካሪ አቶ የማነ «የኢትዮጵያ ከኤርትራ ግዛት የመውጣት እንቅስቃሴ የተወሰነ የጊዜ ገደብ ከተበጀለት የተኩስ አቁም ስምምነት ሊደረግ ይችላል» ብለዋል። አማካሪው ከሁለት ቀናት በኋላ አቋማቸውን ቀይረው ይህን ቢሊም አሁንም «ኢትዮጵያ ተሰነይን እየተቆጣጠረች ነው» በማለት የሰላሙን ተስፋ ከማጨለምም አልቦዘኑም።</p>

<p>ሁለቱ አገሮች የሚካሄደውን የቅርበት ውይይት በበላይነት ከመከታተል ላይ ያሉት ሪኖ ሴሪ ናቸው። ሴሪ «በሶስት ወይም በአራት ቀናት ውስጥ ቢያንስ የተኩስ አቁም ላይ ለመድረስ እንችላለን። ከዚያ በአልጀርሱ ድርድር ፕሮግራም በተጣጣመ መልኩ ጠቃሚና ፍትሀዊ በሆኑ የቅድመ ተከተል ሂደት ድርድሩን እናካሂዳለን» በማለት ያላቸውን ተስፋ ቢገልፁም ወደሕትመት እስከገባን ጊዜ ድረስ ከድርድሩ ሁነኛ ስምምነት አልተዘገበም።</p>

<p>አስመራ የሚገኙ ዲፕሎማቶች ግን ኤርትራ ግጭቱን ለማቆም የኢትዮጵያ ሁኔታዎች ከመቀበልና የዓመታት ቀጣይ ጦርነትን ከማስወገድ ሌላ አማራጭ እንደሌላት ተናግረዋል። ኤርትራ እንደ ጦር ግምባሩ በሰላሙም ግምባር አጣብቂኝ ውስጥ ገብታለች።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 28 ቀን 1992</a></p>

</body>
</html>	
