<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ስለተነኮሱን አልተውናቸውም»- ኢትዮጵያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ስለተነኮሱን አልተውናቸውም»- ኢትዮጵያ</h1>


<p>የኢትዮጵያ ተዋጂ ጄቶች በደቡብ ግንባር ከኤርትራ የመከላከያ መስመር በስተጀርባ ከፍተኛ ድብደባ ከፈፀሙብን ከአንድ ቀን በኋላ የእግረኛ ጦሯን ወደ አሰብ በማስገባት ከፍተኛ ጥቃት እየሰነዘረችብን ነው ሲሉ የኤርትራ ፕሬዝዳንት አማካሪ አቶ የማነ ገ/መስቀል ለሲኤንኤን ገለፁ። ኢትዮጵያ ደግሞ ከእንግዲህ ከተነኮሱን አልተውናቸውም ባልነው መሰረት ሠራዊታችን ግዳጁን በሚገባ እየተወጣ ነው ስትል አስታውቃለች።</p>

<p>ጠ/ሚኒስትር መለስ ዜናዊ ኢትዮጵያ ጦርነቱን በይፋ ማብቃቷንና በቅርቡ የተወረሩ ግዛቶቿን ለማስመለስ በሰነዘረችው የማጥቃት እንቅስቃሴም ከተቆጣጠረችው የኤርትራ ምዕራባዊ ግዛቶች እንደምትወጣ ካስታወቁ ቀናት ተቆጥረዋል። ይህ በእንዲህ እንዳለ ኢትዮጵያ በዛላንበሳ ግምባር በዓለም አቀፉ ማህበረሰብና በሰላም ውይይቱ ሁነኛ ዋስትና እስኪሰጣት ድረስ በአንዳንድ ከፍተኛ ቦታዎች እንደምትቆይ ካሳወቀች ከአንድ ቀን በኋላ ኤርትራ በፈፀመችው ትንኮሳ ምክንያት በክሳድ ዒቃ አካባቢ ሠራዊቷ እንደተደቆሰና ከቡሬ የሸሸው ሠራዊቷም በአፋር ረባዳው ቆላማ ቦታ ካለገላጋይ በኢትዮጵያ አየር ኃይል እንደተቀጠቀጠ ምንጮቻችን ባለፈው ዓርብ ገልጠዋል።</p>

<p>ኤርትራ ኢትዮጵያ በሰነዘረችው የማጥቃት እንቅስቃሴ የደረሰባትን ጉዳት ለማስተባበል አንዴ «ባመቸን ቦታ ሆነን ለመዋጋት ይ አደረግነው ስልታዊ ማፈግፈግ ነው» ሌላ ጊዜ «ለሰላም ስል ለቅቄ ወጥቻለሁ» በማለት የሰጠቻቸው ማስተባበያዎችን ለማሳመንና ተስፋው ለጨለመባቸው ዜጐቿ ተስፋ ለመስጠት በሞከረችው ትንኮሳ ምክንያት የኢትዮጵያ የመከላከያ ኃይል ከቡሬ የሸሸውንና ኢትይኦጵያውቷን የራማ ከተማ ለማጥቃት የከጀለውን የኤርትራ ሠራዊት እየቀጠቀጠ መሆኑን ዓለም አቀፍ የመገናኛ ብዙሃንም እየዘገቡ ነው።</p>

<p>የቢቢሲው ጃስቲን ፒርስ ባለፈው ሐሙስ ባቀረበው የዜና ትንታኔ «ኤርትራ ለትንሽ ጊዜ ሊያዋጓት የሚችሉ ወታደሮች አሏት። ወሣኝ ድል ግን ፈፅሞ ልትቀዳጅ አትችልም» ብሏል። ፒርስ በዚህ ትንታኔው «በአሁኑ ጊዜ የኤርትራው ፕሬዝዳንት አፈወርቂ ክብራቸውን ሊጠብቁ ይፈልጋሉ። የነፃነት ትግሉ ትዝታ አሁንም በሆነባት አገር ፀበኛ አቋም ይዞ መቅረቡ ሕዝቡን ከጐናቸው ለማሰለፍ ሊያግዝ ይችላል። ግን ኢትዮጵያውያንን እንደገና በጦርነት መጥመዱ አቶ ኢሳያስ ሊጫወቱበት የማይችሉና ለማይመጣጠን ሽንፈት የሚዳርግ አደጋ ሆኖባቸዋል» በማለት በጦር ግንባሩ ኤርትራ የገባችበትን አጣብቂኝ ገልጿል።</p>

<p>የሎስ አንጀለሱ ታይምስ ሁኔታውን አስመልክቶ ሲዘግብ «13 ቀናት በከባድ መድፎችና በተዋጊ ሄሊኮፕተሮች በታጀቡትና በ10 ሺህዎች በሚቆጠሩ የኢትዮጵያ ወታደሮች በደረሰባት መብረቃዊ ጥቃት የተዳከመችው ኤርትራ በአአድ ሐሳብ መሰረት ከግንቦት 90 በኋላ ከያዘቻቸው የኢትዮጵያ ግዛቶች እወጣለሁ አለች» በማለት ተችቷል። በዚህ የሎስ አንጀለሱ ታይምስ ዘገባ አንድ ምዕራባዊ ዲፕሎማት ባለፈው ሐሙስ «ኤርትራውያን ተሳስተን ነበር ማለት ያስፈልጋቸው ነበር። አሁን በመግለፅ ላይ ያሉት ግን የውርደትን ፈተና የማያልፍ አባባል ነው» ማለታቸው ተጠቅሷል።</p>

<p>ዘገባው አያይዞ የኢትዮጵያ የሕዝብ ብዛት ከኤርትራው በጣም የሚበዛ ቢሆንም (60 ሚሊዮን ለአራት ሚሊዮን) ምዕራባውያን ወታደራዊ ጠበብት እያንዳንዳቸው 350.000 ያህል ተመጣጣኝ የሰራዊት ብዛት እንደነበራቸው በተጨምሪ ገልጿል።</p>

<p>ይህ በእንዲህ እንዳለ አሥመራ የሚገኘው ሓሊበት ሆስፒታል ከግምባር በተመለሱ በሺዎች በሚቆጠሩ ቁስለኞች እንደተጥለቀለቀና በብዙ ሺዎች የሚቆጠሩ እናቶችም በሆስፒታሉ ደጃፍ ቀንና ሌሊት የልጆቻቸውን ቁርጥ ለማወቅ በጭንቀት በመጠባበቅ ላይ እንደሚገኙ ዓለም አቀፍ የዜና አውታሮች ባለፈው ዓርብ ከአሥመራ ዘግበዋል።</p>

<p>በአንፃሩ ከኢትዮጵያ ሠራዊት ጋር በምርኮ የሚገኙት የኤርትራ ወታደሮች አስፈላጊው ሁሉ እየተደረገላቸው ሲሆን ከሕዝቡም ጭምር እንክብካቤ እንዳልተለያቸው የውጭ የዜና አውታሮች በፎቶ አስደግፈው እየገለፁ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 28 ቀን 1992</a></p>

</body>
</html>	
