<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እስካሁን ያልተንቀሳቀሰው 2/3ኛው የኢትዮጵያ የጦር ኃይል ክንድ ሊሰነዝር ተዘጋጅቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እስካሁን ያልተንቀሳቀሰው 2/3ኛው የኢትዮጵያ የጦር ኃይል ክንድ ሊሰነዝር ተዘጋጅቷል</h2>


<p>የኢትዮጵያ የመከላከያ ሠራዊት ወራሪውን የሻዕቢያን ጦር እየመታ በመገስገስ ላይ ባለበት በአሁኑ ወቅት ከመከላከያ ሠራዊቱ በመሸሽ ሕይወቱን ለማትረፍ የቻለው የሻዕቢያ 16.000 ሠራዊት በከሰላ በኩል ወደሱዳን በመግባት እጁን ለሱዳን መንግሥት ጦር በመስጠት ላይ እንደሚገኝ ለማወቅ ተቻለ። የጋሽና ሰቲት (ባሬንቱን ጨምሮ) የስለላና ደህንነት ኃላፊ የነበረው የሻዕቢያ ባለሥልጣንም ሱዳን በመግባት እጃቸውን ከሰጡት አንዱ እንደሆነ ታውቋል።</p>

<p>ድንበሯን በሄሊኮፕተር በየሰዓቱን በማስቃኘት ከፍተኛ የወታደራዊ ጥበቃ በማድረግ ላይ የምትገኘው ሱዳን ከፍተኛ ፍተሻና ምርመራ በማድረግ ወደ አንድ ቦታ የሻዕቢያን ወታደሮች እያከማቸች ሲሆን ፍተሻና ምርመራ የምታደርግበት ምክንያት የጆን ጋራንግ ወታደሮች ተደባልቀው እንዳይገቡ በሚል እንደሆነ ሲታወቅ እያንዳንዱ የሻዕቢያ ሠራዊትም ትጥቁን ለሱዳን ጦር በማስረከብ ላይ እንደሚገኝ ምንጮቻችን አክለው ገልፀውልናል።</p>

<p>ይህ በእንዲህ እንዳለ የሻዕቢያ መንግሥት ሰራዊቱንና ህዝቡን ከባሬንቱ ከመንደፍራ ከአዲኳላ እና ከከረሽ እያሸሸ ወደበረሃ በማግባት ላይ እንደሆነ ታውቋል። ሻዕቢያ የኢትዮጵያ ሠራዊት ባሬንቱን በመታበትና በተቆጣጠረበት ወቅት ተሰነይና ኦማሀጀር የነበረውን ጦሩን ወደባሬኑ በማምጣት በተሰነይና ኦማሀጀር የሚሊሺያ ኃይል አሰልፎ ነበር። ነገር ግን የመከላከያ ሰራዊታችን በመጀመሪያ ምቱ ዳስን በደመሰሰበት ወቅት በተሰነይና ኦማሀጀር ተስለፎ የነበረው የሚሊሺያ ኃይል የባሬንቱን ሽንፈት በመስማት ብቻ ተበትኗል።</p>

<p>በሌላ በኩል የአሜሪካን መንግስት አስመራ የሚገኙ ዲፕሎማቶቹን ቅዳሜ ግንቦት 12/1992 ዓ.ም ማስወጣቷን ከቢቢሲ ዘገባ ለመረዳት ተችሏል። አሜሪካ በዚሁ የማውጣት ሂደቷ ከአስመራ ለመውጣት የፈለጉ ሌሎች ነዋሪነታቸው አስመራ የሆነ የአውሮፓ ዜጐችንም በሁለት ግዙፍ አውሮፕላን በማጓጓዝ በማውጣት እንደተባበረች ለማወቅ ተችሏል።</p>

<p>በሌላ በኩል የአፍሪካ የልማት ባንክ በአዲስ አበባ ሊያካሂደው የነበረውን ስብሰባ ለመስከረም ይተላለፍ ብሎ መጠየቁ ታውቋል። ይህንኑ ስብሰባ ለማስተናገድ የጉዞ ወኪሎችና ሆቴሎች ከፍተኛ ወጪ አድርገው ከተዘጋጁ በኋላ የስብሰባውን መሰረዝ ሲሰሙ ለዝግጅቱ በማውጣት የከሰርነው ገንዘብ ክፈሉ በማለት ጥያቄያቸውን እንዳቀረቡ ታውቋል።</p>

<p>የአፍሪካ የልማት ባንክ 40% የጀርመን የኖርዌይና የአሜሪካ ድርሻ ያለበት ባንክ ሲሆን ባንኩ ስብሰባውን ለመስከረም የማስተላለፉ ሀሳብ የጀርመንና የአሜሪካ እጅ እንዳለበት ምንጮች ይጠቁማሉ። ከዚህ ጋር በተያያዘ ጀርመንና አሜሪካ በጦርነቱ ምክንያት በኢትዮጵያ ላይ ተፅዕኖአቸውን የሚገልጡበት መንገድ አንዱ አድርገው እየተጠቀሙበት መሆኑም ታውቋል።</p>

<p>የኢትዮጵያ ህዝብ የድል ብሥራትን መስማት ከጀመረ አንድ ሣምንት ሆኗል። የመከላከያ ሠራዊታችን በዛላንበሳ እገላና መረብ ወንዝ ግድም የጀመረው ጠላትን የማጥቃት ዘመቻ በመቀጠል ስትራቴጂካዊ ቦታዎችን እየተቆጣጠረ ዘልቆ ረቡዕ ምሽት ስትራቴጂካዊ ቦታ የሆነችው ዳስን በማግስቱም ባሬንቱን ከተማ በመቆጣጠር ድሉን አጠናክሯል። የጦርነቱን አጠቃላይ ሂደትና የሰራዊታችንን እንቅስቃሴ የሚቃኝ ሪፖርታዥ ቀጥሎ እናቀርባለን፦</p>

<p>ምንም እንኳን ከባድመ ሽንፈቷ ባልተለየ መልኩ ኤርትራ ስልታዊ ማፈግፈግ አድርጌያለሁ ብትልም በውል የታየውና የውጭ ዜና ዘጋቢዎችም የዓይን ምስክርነት እንደሰጡበት የሻዕቢያ ጦር እንዳልነበር ሆኖ በመመታት እጅግ ስትራቴጂካዊ ከተማ የተባለችውን የባሬንቱን ከተማ ለቆ መሸሹን የመንግሥት ቃል አቀባይ ሐሙስ ንጋት ላይ አስታውቋል።</p>

<p>ይህ በጀግናው የኢትዮጵያ ሠራዊት በሁለት አቅጣጫ የተከፈተው ጠላትን የማሳደድና ባሬንቱን በቁጥጥር ሥር የማዋል ዘመቻ የመጀመሪያው አቅጣጫ ከደቡብ ምዕራብ የዳስን ከተማ በመያዝ የሚገባ ሠራዊት ሲሆን ሁለተኛው አቅጣጫ ደግሞ በደቡብ ምሥራቅ የሸምበቆ አቅጣጫ ይዞ የገባ ጦር ነው።</p>

<p>ባሬንቱን እጅግ ስትራቴጂካዊ ጠቀሜታ ያላት ቦታ የሚያደርጋት በምዕራብ አቅጣጭኣ ከኤርትራ ዋና ከተማ አሥመራ የሚያገናኘው ዋና መንገድ የሚያልፍባት በመሆኗ እንደሆነ ታውቋል።</p>

<p>ወታደራዊ ተንታኞች የጦርነቱን ሂደት እንደሚከተለው አስፍረውታል፦</p>

<p>ዓርብ (ግንቦት 4/1992)፦ ዓርብ ከማለዳው ጀምሮ የኢትዮጵያ የመከላከያ ሠራዊት በምዕራብ ግንባር በአንድ መቶ ኪሎ ሜትር ምሽግ ውስጥ የተከማቸው የኤርትራ ስምንት ክፍለ ጦር ሠራዊት ላይ ጥቃት ከፈተ። የኤርትራ ጦር ጥቃቱን የጠበቀው ከመካከለኛው ግንባር ነበር። ይህ የመሀል ግንባር የዛላንበሳ ፆረና ግንባር ሲሆን ካልጠበቀው አቅጣጫ በመጠቃቱ ተሸብሮ ነበር። የኢትዮጵያ የመከላከያ ኃይል ከምዕራብ አቅጣጫ በመግባት ደካማ የነበረውን የኤርትራ ጦር ግንኙነት በመበጣጠስ ምሽጉን ሰበረ። የኢትዮጵያ ጦርምሽጉን ከሰበረ በኋላ የነበረው ሂደት ስምንቱንም የኤርትራ ክፍለ ጦር ከምሽጋቸው ጀርባ በታትኖ በመምታት በመካከላቸው መተረማመስን ፈጠረ። ግራ የተጋባውና የተተረማመሰው የኤርትራ ጦር ከበስተጀርባው ይመጣል ብሎ ያልጠበቀው ዱብ ዕዳ ስለወረደበት በየፊናው መበታተን ጀመረ። በዚያው ቅፅበት አየሩን የተቆጣጠረው የኢትዮጵያ አየር ኃይል ከላይ እግረኛው ሠራዊትም በከባድ መሣሪያ ከታች የተበታተነውን የኤርትራ ጦርን መደብደብ ጀመረ።</p>

<p>ቅዳሜ (ግንቦት 5/1992)፦ የኢትዮጵያ ጦር ኃይል በጠላት ላይ ሽብር ከለቀቀና የመጀመሪያውን እርምጃ ከወሰደ በኋላ የጠላትን ዋና የዕዝ ጦር ሰፈር ለመያዝ ገሰገሰ። ይህን አስቸጋሪ ሁኔታ የተጋፈጠው የኤርትራ ጦር ነፍሱን ለማዳሽ ሽሽት ጀመረ። ሽሽታቸውም ነፍስን የማዳንና የተበታተነ ስለነበር ብዙዎቹ የሻዕቢያ አባላት የኢትዮጵያ ጦር ሰለባ ሆነዋል። ይህ የተበታተነ ሽሽት የኢትዮጵያ ጦር በብዙ አቅጣጫ ከሠነዘረው ጥቃት የተነሳ እንደሆነ ታውቋል።</p>

<p>አንዳንዱ የኤርትራ ጦር ክፍል በሽሽቱ ወቅት የስንቅና የትጥቅ ማከማቻዎችን ለማቃጠል ቢሞክርም በድንገት ከኢትዮጵያ ጦር በወረደባቸው ከፍተኛ ጥቃት ብዙዎችን እንዳሉ በመተው ሸሽተዋል። በዚህ ቀን በተደረገው ውጊያ የኢትዮጵያ የመከላከያ ኃይል ትኩል፣ ዳቆኖሚያ፣ ቢሽካ፣ ማይላም፣ ፎሊና፣ ውሃቢት፣ በርቅላጽያ፣ ደብሊ፣ ሲፋ፣ ሸምበቆ፣ ቢንቢን፣ ጊርም፣ ሽላሎ፣ ሃዳምሞ፣ ጃርቢት፣ ጐጀኢላይ፣ ዳርሰናይና ሌሎች ቦታዎችን ተቆጣጠረ።</p>

<p>እሁድ ግንቦት 6/1992፦ በዚህ ቀን እንደ ቅዳሜው ጦርነት ባይደረግም የኢትዮጵያ የመከላከያ ሠራዊት የተበታተነውናን በሽሽት ላይ ያለውን የኤርትራን ሠራዊት እግር በእግር እየተከታተለ በመምታትና በመማረኩ ተኮምቢያ፣ መልኪ አኢሃኪም፣ ጉስማ፣ ታችኛውና ላይኛው ማይቆቃ፣ ቶሎ፣ ኩሉኩ፣ አዲ ቢግዲና አዲ በርበር እንዲሁም ሌሎች ስትራቴጂካዊ ቦታዎች ሲቆጣጠር ዋለ። ከዚህ በተጨማሪ በዕለቱ የኢትዮጵያ የመከላከያ ሠራዊት የኤርትራ ሠራዊት አባላትን ሲማርክ ግምት የሚሰጠው የጦር መሳሪያም በቁጥጥር ስር አውሏል።</p>

<p>አንዳንድ የጦር ሜዳ ተንታኞች እንደሚሉት በመጀመሪያው ቀን የኢትዮጵያ የመከላከያሠራዊት የፈፀመው ጀብዱ ካለፉት 50 ዓመታት የጦርነት ታሪክ ጋር ሲነፃፀር እጅግ የላቀና የሚደንቅ ነበር ይላሉ።</p>

<p>ሰኞ ግንቦት 7/1992፦ የኢትዮጵያ የመከላከያ ሠራዊት ወደፊት በመግፋት የተበታተነውን የኤርትራን ጦር ለማገዝ ከተለያየ አቅጣጫ የመጠዋን የእርዳታ ኃይል በመምታት ደምስሶታል። ኤርትራ የተበታተነ ጦሯን በማሰባሰብ የኢትይኦፕያ የመከላከያ ሠራዊት ዳስ፣ ባሬንቱና፣ ማይዲማ በተባሉ አካባቢዎች ለመመከት ብትሞክርም ዳግም ከፍተኛ የሆነ ሽንፈት ቀምሳለች።</p>

<p>በዚሁ ቀን በተደረገው ውጊያ ላይ አንድ የኢትዮጵያ ሄሊኮፕተር ተመቶ የኢትዮጵያ ጦር በተቆጣጠረው መሬት ላይ መውደቁን የመንግሥት ቃል አቀባይ ገልፆ የኢትዮጵያ ጦር በዚሁ ቀን ባሬንቱን ለመቆጣጠር እየገሰገሰ እንደሆነም አስታውቋል።</p>

<p>በዚሁ ቀን የሸምበቆ ከተማ በከፊሉ ሙሉ በሙሉ መውደሟን አስታውቆ አንዳንድ የውጭ ዲፕሎማቶችም ጦርነቱን «ከአፍሪካ አሰቃቂው ጦርነት» ና «በዓለም ከፍተኛ ውስብስብ የጦር መሳሪያዎችን የሚታዩበት ጦርነት» በማለት ገልፀዋል።</p>

<p>ማክሰኞ ግንቦት 8/1992፦ የኢትዮጵያ የመከላከያ ሠራዊት ዳስና ባሬንቱ በተባሉት አካባቢዎች የተበታተነውን የኤርትራን ጦር ለመርዳት ከጀርባ የመጣው ሌላ ኃይል ከፍተኛ ጥቃት በመፈፀም ከባድ ጉዳት ሲያደርስ የአየር ኃይላችንም አረዛና ማይቶማ በተባሉትና እንዲሁም በባሬንቱና ኦማሃጀር መካከል ባሉ ቦታዎች ከፍተኛ የአየር ድብደባ በመፈፀም ወደምድባቸው በሰላም መመለሳቸውን አስታውቋል።</p>

<p>በዚሁ ቀን ቢቢሲ እንደዘገበው የኤርትራ መንግሥት የባሬንቱን ከተማ ለመያዝ የኢትዮጵያ ጦር ወደፊት በመግፋት ላይ እንደሆነ ማመኑን ሲናገር በዚያው ቀን የተመድ የፀጥታው በኢትዮጵያና በኤርትራ ላይ የጦር መሳሪያ ማዕቀብ ለማድረግና በተለይ ኢትዮጵያ ላይ ደግሞ የዲፕሎማሲ ማዕቀብ ለማድረግ ስብሰባ መጀመራቸውን ተናገረ።</p>

<p>ረቡዕ፦ በዚሁ ዕለት በተደረገው ከፍተኛ ጦርነት ጀግናው የኢትዮጵያ ሠራውቲ በሻዕቢያ ጦር ላይ ከፍተኛ ምት በማሳረፍ ሙት፣ ቁስለኛና ምርኮ በማድረግ ከባሬንቱ አቅራቢያ የምትገኘውን ዳስ የተባለችውን ቦታ ሲቆጣጠር በባሬንቱ አካባቢ ሰፍሮ የነበረው የሻዕቢያ ጦርም ሽሽት ጀምሯል።</p>

<p>በማይደማ አካባቢ በዚያው ቀን ጦርነቱ እየተካሄደ ነበር። ኤርትራ ከፍተኛ የሆነው የሰው ኃይልና የመሳሪያ ጉዳት ደርሶብታል። የኢትዮጵያ አየር ኃይልም በተመረጡ የጠላት ዒላማዎች (በዳስና በሰነዓፌ እንዲሁም በአዲቀይና ሰገነይቲ መካከል) ድብደዎችን ያደረገ ሲሆን በሰላም ወደሰፈሩ መመለሱም ተረጋግጧል።</p>

<p>ኤርትራ ይህን ሁሉ ሽንፈት እየተከናነበች በቃል አቀባይዋም አማካኝነት «ድል እያደረግሁ ነው» በሚል የሐሰት ፕሮፓጋንዳ ብትነዛም እየደረሰባት ከነበረው ሽንፈት ጋር ሲነፃፀር ውሸቷ እንደድሮው ሰሚ ማግኘት አልቻለም። የኢትዮጵያ መንግሥት ቃል አቀባይም «ኤርትራ የደረሰባትን ሽንፈት በማያቋርጥ ውሸት እየሸፈነች ነው» በማለት መግለጫ አውጥቷል። መግለጫው ኤርትራ ውድቀቷና ሽንፈቷን ከውሸት ጀርባ ተደብቃ ልትወጣው መፈለጓን በማስመልከት በሰፊው አትቷል።</p>

<p>ሐሙስ ግንቦት 10/1992፦ የኢትዮጵያ የመከላከያ ሠራዊት ግስጋሴውን በመቄል በግምት 100 ኪሎ ሜትር ርቀት ላይ የምትገኘውን ማይድማን ተቆጣጥሯል። በዚሁ ዕለት የአየር ኃይላችንም በምፅዋ አካባቢ የተመረጡ ወታደራዊ ቦታዎችን ሲደበድብ ውሏል።</p>

<p>ዓርብ ግንቦት 11/1992፦ የኢትዮጵያ አየር ኃይል የሻዕቢያ ዋንኛ የሰራውቲ ማሰልጠኛ ማዕከል ሳዋን በመደብደብ ከፍተኛ ጉዳት ማድረሱን ለማወቅ ተችሏል።</p>

<p>ዲፕሎማሲ፦ ለረዥም ጊዜ ስለ ኤርትራ ጥብቅና በመቆም የተከራከሩት የአሜሪካን ኮንግረስ ምክር ቤት የውጭ ግንኙነት ኮሚቴ ሊቀመንበር ቤንጃሚን ጊልማን ሐሙስ በዋሽንግተን ፖስት ላይ ባሰፈሩት ጹሑፍ የኢትዮጵያ ኤርትራን «መውረር» በፊት የተጠረጠረና የታመነበት ጉዳይ ነበር ብለዋል። እኚሁ ከኢሳያስ ጋር የቅርብ ግንኙነት አላቸው የሚባሉት የአሜሪካን ባለሥልጣን የአሁኑ የኤርትራ ሽንፈት የቆጠቆጣቸው መሆኑንም በጹሑፋቸው ነካክተውታል። በተለይም ኢትዮጵያ የቅኝ ግዛት ዓላማዋን በኤርትራ ላይ ልትፈፅም ነው በማለት የእንድረስላት ጥሪን አቅረዋል።</p>

<p>ጊልማን ለምክር ቤቱ ባቀረቡት ሪፖርት ደግሞ «የኢትዮጵያ መንግሥት ሠራዊቱን ምሽግ ከያዘው የኤርትራ ጦር ጋር በማጋፈጥ እያስጨረሰ ነው»፡የሚ ልየሐሰት ሪፖርት ማቀረባቸው ብዙዎች ሰውዬው ከኤርትራ ጋር ያላቸውን ወዳጅነትና ቀረቤታ የሚያሳይ እንደሆነ ይጠቁማሉ። ምክንያቱም ኤርትራ እንደፕሮፓጋንዳ ስትጠቀምበት የነበረው ዜና በተመሳሳዩ በሪፖርት መልክ በጊልማን መቅረቡ ነው።</p>

<p>ይህንኑ የጊልማንን አስተያየትና መሰል አስተያየቶችን አንዳንድ የውጭ ዲፕሎማቶችን ከእውነት የራቀ አባባል ነው በማለት አጣጥለውታል። ኢትዮጵያ ድሮውኑ ቅኝ የመያዝ ዓላማ ቢኖራት ኖሮ ልገንጠል ብላ የጮኸችን ሀገር መርቃ ባልሸኘች ነበር ይላሉ።</p>

<p>በአፍሪካ ቀንድ ፖለቲካ ላይ ከፍተኛ ጠበብት ከሆኑት አንዱ ፓትሪክ ጊልክስ ያሉት፦ ኢትዮጵያ ድንበሯን ከማስከበር ውጪ ኤርትራን ለመውረርም ሆነ ለማጥፋት ሃሳቡ እንደሌላት ሲገልጹ እነ ጊልማን ግን «ኢትዮጵያ ኤርትራን ወራለች» የሚለው የሻዕቢያን ጩኸት ማስተጋባታቸው በራሱ ሌላ ተልዕኮና ትስስር እንዳላቸው የሚያሳይ ነው የሚል ዲፕሎማቶችም አሉ።</p>

<p>እስካሁን ኢሳያስና እንደ ቤንጃሚን ጊልማን ያሉ አጫፋሪዎቻቸው የዓለም ህብረተሰብ ጣልቃ እንዲገባ ቢጠይቁም ለውይይት እንኳ የሚያቀርበውም መጥፋቱ ሌላው ዲፕሎማሲያዊ ድል እንደሆነ ይታመንበታል።</p>

<p>በሌላ በኩል የአሜሪካው ፕሬዝዳንት ክሊንተን ባለፈው ሐሙስ ኢትዮጵያና ኤርትራ ጦርነታቸውን አቁመው ወደሰላሙ ድርድር እንዲመለሱ ጥሪ አቅርበዋል። ክሊንተን በጥሪያቸው «እነዚህ ሁለት ታላቅ ተስፋ የጣልንባቸው ሀገሮች በእንዲህ ዓይነት ጦርነት ውስጥ መግባታቸው አሳዛኝ ነው» ብለዋል።</p>

<p>በሳምንቱ መግቢያ ላይ የተመድ ዋና ፀሐፊ ኮፊ አናን ሁለቱ ሀገሮች ጦርነት አቁመው ወደድርድሩ ጠረጴዛ እንዲመለሱ ተማፅነዋል። በኤርትራ የተመድ ተወካይም ከፍተኛ የሆነ የሰው እልቂት በኤርትራ ሊደርስ እንደሆነ በማሳሰብ የመንግሥታቱ ድርጅት በአስቸኳይ እርዳታ እንዲልክ ጠይቀዋል።</p>

<p>ኢሳያስ አፈወርቂ ለተመድ ዋና ፀሐፊ በሳምንቱ መካከል በፃፉት ደብዳቤ አንዲት ትንሽ ሀገር ከትልቅ ሀገር አጠገብ የመኖር መብት የላትምን? በማለት ጠይቀዋል። ትናንት ኤርትራን በልማት እንደ ሲንጋፖር በሰራዊት እንደእስራኤል እናደርጋታለን ሲሉ የከረሙት ኢሳያስ ዛሬ ራሳቸውን ትንሽ ሀገር በማለት ተመድን መማፀናቸው በብዙ ሀገሮች ትዝብት ላይ ጥሏቸዋል።</p>

<p>የጦርነቱ ውጤት፦ እስካሁን በተደረገው ጦርነት በኤርትራ በኩል ስምንት ክፍለ ጦር ወይም አራት ኮር ሙሉ በሙሉ ተደምስሷል። ስምንት ክፍለ ጦር ግን ገና የቀረ እንዳለ ይነገራል። በርካታ ሰራዊቱ ሙት ቁስለኛና ምርኮ ሆኖበታል። በርካታ ቀላልና ከባድ መሳሪያዎች ተማርከዋል። የሻዕቢያ ጦር ፍጽሱም የሆነ መዛባት ውስጥ ገብቷል። በኤርትራም ህብረተሰባዊ ቀውስ መፈጠሩ የተረጋገጠ ሆኗል።</p>

<p>ኢትዮጵያ እስካሁን በጠቅላላው ካላት የጦር ኃይል ሲሶውን ወይም 1/3ኛውን ብቻ ያንቀሳቀሰች ሲሆን ሜካናይዝዱና አየር ኃይሉ ሲሲ ያህሉ ብቻ መንቀሳቀሱ ኢትዮጵያ ወደፊት ቢያንስ ግማሽ የጦር ኃይሏን ብታንቀሳቅስ ልታገኝ የምትችለው ድል የበለጠ ግዙፍ እንደሚሆን ወታደራዊ ባለሙያዎች ይናገራሉ።</p>

<p>ቀጥሎ ምንድን ነው?፦ ጠቅላይ ሚኒስትር መለስ ዜናዊ በቅርቡ ለቢቢሲ በሰጡት ቃለ መጠይቅ የጦርነቱን ሁለት ምዕራፍ በድል ተጠናቋል ብለዋል። አንደኛው ምዕራፍ በሸንበቆ አካባቢ የነበረውን የሻዕቢያን ሠራዊት በመምታት ማዛባትና ማሽመድመድ ሲሆን ሁለተኛው ምዕራፍ ደግሞ የተረፈውን የሻዕቢያን ሠራዊት ተከታትሎ የምዕራብ ዕዝ ዋና ማዕከል የሆነችውን ባሬንቱን መቆጣጠርና ከቀረው ጦር ጋር የሚያገናኘውን ዋና መንገድ መጨፍለቅ የሚለው ሲሆን እነዚህ ሁለት ምዕራፎች በድል መጠናቀቃቸውን ገልፀዋል።</p>

<p>የሻዕቢያ ጦር ከአቆርዳት ከባሬንቱ ቢሸሽም 3ኛው ምዕራፍ ግን ወደ አረዛ የሚሸጋገር ይመስላል። ሆኖም ግን ባልተጠበቀ አቅጣጫ የመግባት ልምዱን በተግባር ያስመሰከረው የኢትዮጵያ የመከላከያ ሠራዊት ሶስተኛውን ምዕራፍከዚህ ይጀምራል ብሎ ለመገመት አስቸጋሪ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 14 ቀን 1992</a></p>

</body>
</html>	
