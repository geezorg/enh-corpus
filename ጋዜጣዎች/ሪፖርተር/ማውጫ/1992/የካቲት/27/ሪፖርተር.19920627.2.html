<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ መንቆርዬስ የሻዕቢያ ስልጣናቸውን ለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኃይሌ መንቆርዬስ የሻዕቢያ ስልጣናቸውን ለቀቁ</h1>


<p>ከኢትዮ ኤርትራ ግጭት በፊት በኢትዮጵያ የኤርትራ አምባሳደር የነበሩትና በኋላም በተመድ ዋና መ/ቤት ኒውዮርክ የኤርትራልዩ መልዕክተኛ ሆነው ሲሰሩ የቆዩት አምባሳደር ኃይሌ መንቆርዬስ ሻዕቢያ በኢትዮጵያ ላይ ያከናወነው ወረራ በሰላማዊ መንገድ መፍትሔ እንዳይገኝ የሚያካሂደውን መንገራገር በመቃወም ስልጣናቸውን እየለቀቁ ነው።</p>

<p>አምባሳደር ኃይሌ መንቆርዬስ ባለፉት ሁለት ዓመታት በተመድ የኤርትራ መልዕክተኛ ሆነው በቆዩበት ወቅት የሃገራቸውን ወራሪነት እያሞገሱ ኢትዮጵያን እየኮነኑ ቢቆዩም አዋቂዎች ግድ ሆኖባቸው ነው እንጂ ወረራው የኢሳያስ ቁማር ነው እያሉ ይወቅሱ እንደነበር ውስጥ አዋቂዎች ይናገራሉ።</p>

<p>አምባሳደር ኃይሌ መንቆርዬስ ሥልጣናቸውን ሊለቅቁ የተዘጋጁት ኢሳያስ ተቀብዬዋለሁ ያሉትን የአልጄሪያ የቴክኒክ አፈፃፀም ከአሜሪካ ጋር በቅርቡ በመሥራት ግፊት በማሳደራቸው በተፈጠረ አለመስማማት እንደሆነ ዲፕሎማቲክ ምንጮች ይናገራሉ።</p>

<p>በቅርብ ጊዜ ኢሳያስ ካለምንም ቅድመ ሁኔታ ከያዟቸው ቦታዎች መውጣት እንዳለባቸው አምባሳደር ኃይሌ መንቆርዮስ ይጠይቁ እንደነበር ይነገራል። ሆኖም ግን ጥረታቸው ውጤት ስላላገኘ በመጨረሻ ሥራቸውን ለመልቀቅ እንደወሰኑና የተባበሩት መንግሥታት ድርጅት ሰራተኛ ሆነው ለመቀጠር ማመልከታቸውን ምንጮቹ ይጠቅሳሉ።</p>

<p>አምባሳደር ኃይሌ ያቀረቡት የቅጥር ማመልከቻ በተመድ ተቀባይነት አግኝቶ በፖለቲካ ዲፖርትመንት ውስጥ ተመድበው አንጎላ ምደባ እንደደረሳቸውና ሥራቸውን ለመጀመር እየተዘጋጁ እንደሆነ ታውቋል።</p>

<p>አምባሳደር ኃይሌ መንቆርዬስ ከፖለቲካው አለመስማማት በተጨማሪ ቤተሰባቸውን የሚያስተዳድሩበት ገቢ ማግኘት እንደሚፈልጉና ይህንንም እንደምክንያት ስለወሰዱት የሻዕቢያ መልዕክተኛነታቸውን በኒውዮርክ እንደሚለቁ ለፕሬዝዳንት ኢሳያስ እንዳስታወቋቸው ምንጮቹ ይናገራሉ።</p>

<p>ተጣልቶ ከመለያየት ይልቅ የሥልጣን መልቀቅ ጥያቄውን በሰላም ተቀብለዋቸው ከኃላፊነታቸው ለመውጣት እንደፈለጉ የጠየቁ መሆኑም ይነገራል።</p>

<p>በተመሳሳይ ዶ/ር በረከት ሀብተሥላሴ ፕሬዝዳንት ኢሳያስ በኢትዮጵያ ላይ በከፈቱት ጦርነት ምክንያት በሻዕቢያ የነበራቸውን ስልጣን ለቅቀው በአሁኑ ሰዓት በሰሜን አሜሪካ በመምህርነት ሥራ ላይ ተሰማርተው እንደሚገኙ ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 27 ቀን 1992</a></p>

</body>
</html>	
