<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ከየመን ጋር እንደገና እየተጋጨች ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ከየመን ጋር እንደገና እየተጋጨች ነው</h1>


<p>የየመን ሪፐብሊክ ም/ጠቅላይ ሚኒስትርና የውጭ ጉዳይ ሚኒስትር አብዱል ቃዲ ባ ጀማል በየመንና በኤርትራ ወታደሮች መካከል ግጭቶች መከሰታቸውን በማረጋገጥ ለአልጃዚራ ቴሌቪዥን መግለጫ መስጠታቸውን የየመን ታይምስ ዘገበ። ም/ጠቅላይ ሚኒስትሩ ግጭቶች እንደነበሩ ቢገልፁም ስለደረሰው የሕይወትም ሆነ የንብረት ጥፋት ማብራሪያ አልሰጡም። የየመን የውጭ ጉዳይ ሚኒስትር በየመን የኤርትራ አምባሳደርን በመጥራት የኤርትራን መንግሥት የሚከስ ጹሑፍ በቅርቡ መስጠታቸውን «የመን ታይምስ» በዚህ ዕትሙ ገልፆ የጹሑፉ ይዘት ኤርትራ ቀደም ሲል ለገደለቻቸው ሶስት የየመን ዓሳ አጥማጆችና እስካሁን ድረስ በእስር ቤት ላጎረቻቸው ሌሎች ዓሳ አጥማጆች ተጠያቂ እንደምትሆን የሚገልፅ መሆኑን አስረድቷል። የኤርትራ መንግሥት ለእነዚህ ወንጀሎች የተሟላና ግልፅ የሆነ ማብራሪያ እንዲሰጥ ተጠይቋል።</p>

<p>የዓለም አቀፉ ትሪቡናል የባሕር ወሰኑን በሚመለከት የሰጠው ውሳኔ የሁለቱም አገሮች ዓሳ አጥማጆች በሁለቱም አገሮች ዳርቻ ለማጥመድ ቢፈቅድላቸውም ኤርትራ የየመን ዓሳ አጥማጆችን በማሰር ላይ እንደምትገኝ አልባላግ የተሰኘ የየመን ሳምንታዊ የግል ጋዜጣ ዘግቧል። አንዳንድ የፖለቲካ ተንታኞች አሁንም በርካታ የመኖች በኤርትራ እስር ቤቶች ታጉረው እንደሚገኙ ይገልፃሉ።</p>

<p>አልዑማ የተሰኘ የአል ሀቅ ፓርቲ ሳምንታዊ ጋዜጣ ደግሞ ኤርትራ 20 ዓሳ ማጥመጃ ጀልባዎችና 150 ዓሳ አጥማጆች እንዳሰረች ገልፆ ድርጊቱ የዓለም አቀፍ ትሪቡናሉን ውሳኔ የሚፃረር መሆኑን በቅርቡ በወጣው እትሙ አስፍሯል።</p>

<p>ይህ በእንዲህ እንዳለ የየመን ሪፐብሊክ ፓርላማ አፈ ጉባዔ ሼክ አብደላ ቢን ሐሰን የካቲት 18/1992 ወደ ኢትዮጵያ ለጉብኝት በመጡ ጊዜ «ከእናንተ በፊት በሻዕቢያ ወረራ እንደካውያ ተተኩሰናል» በማለታቸውና የኤርትራን ወራሪነት በግልፅ በማስቀመጣቸው የሻዕቢያ መንግሥት ይህንኑ በመቃወም ለየመን ሪፐብሊክ ፕሬዝዳንት ዓሊ አብደላ ሳሊሕ ደብዳቤ መፃፉን ዲፕሎማቲክ ምንጮች አስታውቀዋል። ፕሬዝዳንት ዓብደላ ሳሊህም «ሼክ አብደላ ቢን ሐሰን የየመን ፓርላማ አፈ ጉባዔ ስለሆኑ ሃሳባቸውን የመግለፅ መብት አላቸው» ሲሉ መመለሳቸውን እነዚሁ ምንጮች በተጨማሪ አስረድተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 27 ቀን 1992</a></p>

</body>
</html>	
