<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግብፅን እስከጎዳ ድረስ በአባይ ላይ የሚከናወን ፕሮጀክት ሁሉ የመሳካት እድሉ እጅግ ዝቅተኛ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ግብፅን እስከጎዳ ድረስ በአባይ ላይ የሚከናወን ፕሮጀክት ሁሉ የመሳካት እድሉ እጅግ ዝቅተኛ ነው</h3>

<p class="align-right italic">-አል አህራም</p>


<p>እንደ አውሮፓ አቆጣጠር ከ1949 በኋላ ግብፅ ለመጀመሪያ ጊዜ አዲስ የውሃ ፖሊሲ መንደፏን በፕሬዝዳንት ሙባረክ የሚመራው የመስኖና ውሃ ሀብት የሚኒስትሮች ኮሚቴ ማስታወቁን አል አህራም የተባለው የግብፅ ጋዜጣ በቅርቡ አስታወቀ።</p>

<p>ፖሊሲው አስሩን የናይል ተፋሰስ ሀገሮች ወደ በለጠ ትብብር የሚያመጣ ነው ያለው ጋዜጣው 94.9% የሆነው የናይል ውሃ እስካሁን ጥቅም ላይ እንዳልዋለ ከአተተ በኋላ ነገር ግን የአንዳንድ ሀገሮች (ኢትዮጵያን ጨምሮ) በአባይ ላይ እያሳዩ ያሉት እንቅስቃሴ ከፖለቲካ ግጭት የሚመነጭ እንጂ ቀላል ከሆነው የውሃ ጉዳይ ጋር እንደማይገናኝና ይህንንም ለመመከት ግብፅ የጦር ኃይል ብቃቷን እንዳዘጋጀች አስምሮበታል። በቅርቡ እስከ 1995 እ.ኤ.አ የሱዳኑ አል ቱራቢ የናይልን ውሃ ወደ ግብፅ ከመፍሰስ ለማገድ በዛቱበት ጊዜ የጦር ኃይል ሊጠቀሙ ይገባ ነበር ያለው አል አህራም የቀድሞው የግብፅ የመከላከያ ሚኒስትርም የግብፅን ውሃ በሚጐዳ መልኩ የሚቀመጥ ማንኛውም ሀሳብና ዕቅድ ግብፅ ጦር እንድትሰብቅ የሚገፋት መሆኑን መዛታቸው አሁንም ሊከበር የሚገባ ጉዳይ ነው ይላል። የቀድሞው የኢትዮጵያ መሪ መንግሥቱ ኃ/ማርያም የግብፅን የውሃ አቅርቦት አደጋ ላይ የሚጥል ሃሳብ በሰነዘሩ ጊዜ በጊዜው የኢትዮጵያ አምባሳደር የነበሩት ሳላህ ባሱኒ ኢትዮጵያም ግብፅ ለደህንነቷ ከሚያሰጓት ሀገሮች አንዱ በመሆን በግብፅ መያዟን ጋዜጣው አስታውሶ የግብፅን የውሃ ድርሻ ለመቀራመት ለሚሻ ሀገር ሁሉ የግብፅ የጦር ኃይል ምላሽ መስጠት የሚገባው መሆኑን አሳስቧል።</p>

<p>ምንም እንኳን ከዚህ ቀደም የግብፅ ባለሥልጣናት በግብፅ የውሃ ድርሻ ላይ የሚቃጣን ድርጊት የጦር ኃይል የመጠቀሙን አዝማሚያ ብዙ ቦታ ባይሰጡትም አሁን እየታየው ባለው ሁኔታ ግን ብቸኛው አማራጭ ወደ መሆን እየደረሰ ነው። ከዚህም ሁኔታ በመነሳት ግብፅ የደቡብ ሱዳን አማፅያንን እንቅስቃሴ መቃወሟ ይበል የሚያሰኛት ነው ይላል ጋዜጣው።</p>

<p>እንደ አል አህራም ትንተና በናይል ተፋሰስ ሀገሮች መካከል መልካም ግንኙነትን ለመፍጠር ግብፅ ይኽን የሚኒስትሮች ኮሚቴ አቋቁማለች ካለ በኋላ በኢትዮጵያ በኩል የአባይ ውሃን አስመልክቶ እየተሰነዘረ ያለውን መርዛማ የቃላት ጋጋታ ግብፅ ዲፕሎማሲያዊ በሆነ መንገድ እያስወገደችው ትገኛለች በማለት አክሏል።</p>

<p>ጋዜጣው በሱዳን ያለውን የእርስ በርስ ግጭት በሰላም እንዲያልቅ እየጣረች ያለችው ግብፅ የኢትዮጵያና የኤርትራ ግጭትም በሰላም እንዲያልቅ በቅንነት የሸምጋይነት ሚና ለመጫወት ትጥራለች ይላል።</p>

<p>እንደ አል አህራም ትንተና አስቀድሞ የአረብና እስልምና ባህል አራማጅ የነበሩ እንደ ዩጋንዳ፣ ኤርትራና ኢትዮጵያ ዓይነት ሀገሮች ዛሬ ወደ አውሮፓ አሜሪካ ዕቅድ ሲሳቡና ሲገቡ ማየታችን ከአረቡ ዓለም ጥቅም ጋር በእጅጉ የሚጋጭ መሆኑን ማወቅና መጠንቀቅ ይገባል ይላል።</p>

<p>እንደጋዜጣው ሐተታ ምንም እንኳን ኢትዮጵያ በአባይ ላይ ግድብ የመሥራትና ወደ ግብፅ የሚሄደውን የውሃ ፍሰት የመቀነስ ሃሳብ ቢኖራትም (ይህ በራሱ ለግብፅ ታላቅ አደጋ ነው) ይህ ሃሳብ ግን ከሃሳብ ደረጃ እንደማያልፍ ጥርጥር የለውም ይላል።</p>

<p>የኢትዮጵያ የመሬት ገፅ ከባህር ወለል 3ሺ ሜትር በላይ ነው ያለው አል አህራም ኢትዮጵያ በዚያ የመሬት ሁኔታ ልትገነባ ያሰበችው ግድብ በዋጋ ቢተመን እጅግ ከፍተኝ ስለሚሆን የግድብ ግንባታው ከህልም ደረጃ ያልፋል ብሎ መገመት አስቸጋሪ ነው። ይኽም ብቻ ሳይሆን ግብፅ በክልሉ ባላት የጦር ኃይል ብቃቷ በአስተማማኝና ከፍተኛ ደረጃ ላይ ስለምትገኝ ግብፅን ሊጐዳ የሚችል በአባይ ላይ የሚከናወን ፕሮጀክት ሁሉ የመሳካት ዕድሉ እጅግ ዝቅተኛ መሆኑን ማንም ሊገነዘብ ይገባል በማለት ማስጠንቀቂያ አዘል ትንተናውን ጋዜጣው አጠቃሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 20 ቀን 1992</a></p>

</body>
</html>	
