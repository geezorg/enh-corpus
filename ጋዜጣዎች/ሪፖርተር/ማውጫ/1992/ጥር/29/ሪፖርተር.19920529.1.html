<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ተቃዋሚዎች በሻዕቢያ ላይ የሽምቅ ጥቃት እያጠናከሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ተቃዋሚዎች በሻዕቢያ ላይ የሽምቅ ጥቃት እያጠናከሩ ነው</h1>


<p>በስልጣን ላይ የሚገኘውን የኤርትራ መንግስት ገርስሶ ለመጣል የሚታገሉ ተቃዋሚዎች በሻዕቢያ ላይ የሽምቅ ጥቃት እያጠናከሩ ናቸው። በኤርትራና በሱዳን መንግሥታት መካከል አዲስ የፖለቲካ መዳራት ቢጀመርም ውስጥ ለውስጥ ግን በተቃዋሚዎች ጥቃት መጠናከር ሳቢያ መቆሳሰሉ እንደቀጠለ ነው። ሽምቅ ተዋጊዎች ከሱዳን ምድር እየተነሱ ጥቃት እያደረሱብኝ ነው የሚል ስሞታ የኤርትራ መንግሥት ለሱዳን ማቅረቡ ታውቋል።</p>

<p>የሱዳን መንግሥት በበኩሉ ለቀረበለት ስሞታ ከአሁን በፊት ተቃዋሚዎች የሉንም ስትሉ ነበር። አሁን የምትሏቸው ተቃዋሚዎች ከየት እንደመጡ አልገባንም፤ አሉ ከተባለም ደግሞ ኤርትራ ምድር ላይ ይሆናል እንጂ ሱዳን ግዛት ውስጥ የሉም በማለት ምላሽ መስጠቱ ታውቋል።</p>

<p>እንደጀብሃ አባባል ከሆነ እ.ኤ.አ በጥር 23/2000 በተሰነይና ሃይኮታ መካከል 3 መኪና መቃጠሉን፣ በአቶ ኃይሌ ወልደተንሳይ የሚመራው የኤርትራ ልዑካን ቡድን ሱዳን ደርሶ በተሰነይ በኩል ሲመለስ ደግሞ መኪኖች ጥቃት ተፈፅሞባቸው 5 ሰዎች መሞታቸውን ያመለክታል።</p>

<p>እ.ኤ.አ በጥር 24/2000 ደግሞ በቃሮራ አካባቢ 7 ሰዎች ሲሞቱ 5 ቆስለዋል። በተመሳሳይ ዞሮና አንበሳ በሚባል አካባቢ 1 ላንድክሩዘር ተቃጥሎ 3 ሰዎች ሞተዋል። እ.ኤ.አ በጥር 27/2000 ጉልጅ በሚባል ቦታ 4 መኪኖች በፈንጂ ጋይተዋል። ጥር 26/2000 አደብሐ በሚባል ቦታ በአንድ የሻዕቢያ ጦር ሰፈር ላይ ጥቃት ተፈፅሞ 3 መኪናዎች ተቃጥለዋል በዚህም 9 ሰዎች ሲቆስሉ 4 ሞተዋል።</p>

<p>የኤርትራ ሱዳን ድንበር መውጪያና መግቢያዎች ሶስት ቦታዎች እንዲሆኑ የተወሰነ ሲሆን ሰርቲ በተባለው አንደኛው መተላለፊያ የነበረ የሻዕቢያ ካምፕም በሌሊት ጥቃት የተፈፀመበት መሆኑን ሻዕቢያ በመዘርዘር ለሱዳን መንግሥት አቤቱታ አቅርቧል። እነዚህ ጥቃት ደረሰባቸው የሚባሉ አካባቢዎች በሙሉ በሰሜን፣ በምዕራብና በመካከለኛው ኤርትራ ግዛት ክልል የሚገኙ በመሆናቸው ከሱዳን እየተነሱ የሚፈፅሙት ጥቃት ሳይሆን በውስጥ ግዛት በሚገኙ ተቃዋሚዎች የሚፈፀሙ መሆናችውን የሱዳን መንግሥት ማስታወቁ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 29 ቀን 1992</a></p>

</body>
</html>	
