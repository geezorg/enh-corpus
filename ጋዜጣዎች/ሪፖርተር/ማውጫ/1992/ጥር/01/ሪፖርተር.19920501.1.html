<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካ ኢትዮጵያን ለማውገዝና ለመቅጣት አሰፍስፋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካ ኢትዮጵያን ለማውገዝና ለመቅጣት አሰፍስፋለች</h1>


<p>የዩናይትድ ስቴትስ ኮንግረስ /ምክር ቤት/ አባልና የዓለም አቀፍ ግንኙነት ኮሚቴ ሊቀመንበር የሪፐብሊካን ፓርቲ የኒውዮርክ ተወካይ የሆኑት ቤንጃሚን ጊልማን አሜሪካና ዓለም አቀፉ ማህበረሰብ ኢትዮጵያን የሚያወግዝበት ጊዜ አሁን ነው በማለት ጥሪ አቀረቡ።</p>

<p>ቤንጃሚን ጊልማን ኢትዮጵያ መወገዝ ያለባት ወቅት አሁንነው በማለት ለሃገራቸውና ለዓለም አቀፉ ማህበረሰብ ጥሪ ያደረጉት ባሳለፍነው ሳምንት ጥር3/2000 ለህትመት በበቃው ዋሽንግተን ፖስት ጋዜጣ ላይ ነው። የተባበሩት መንግሥታት ድርጅት የፀጥታው ጥበቃ ምክር ቤት ተከታይ ሊቀመንበር የሆነችው ዩናይትድ ስቴትስ እ.ኤ.አ ጥር 2000 «የአፍሪካ ወር» ተብሎ መሰየሙን በአምባሳደር ሪቻርድ ሆልብሩክ አማካኝነት ስታስታውቅ ይህ ወር ደግሞ በ10ሺዎች የሚቆጠሩ ኢትዮጵያዊያንና ኤርትራውያን የሚሰውበት ወር ነው ያሉት ቤንጃሚን እ.ኤ.አ ታሕሳስ 6 የኢትዮጵያው ጤቅላይ ሚኒስትር መለስ ዜናዊ ከ30ሺህ በላይ ወታደሮችና ተዋጊ ያልሆኑ ሰዎችን ሕይወት ለቀጠፈው ጦርነት የቀረበውን የሰላም ዕቅድ እንደማይቀበሉት አስታውቀዋል ብለዋል።</p>

<p>ቤንጃሚን ጊልማን ዩናይትድ ስቴትስ ደም አፋሳሹን ጦርነት ለማስቆም ከጀርባ በመሆን ባለፉት ወራቶች ጥረት ስታደርግ መቆየቷን ገልፀው በዩናይትድ ስቴትስ ልዩ መልዕክተኛ አንቶኒ ሌክና በአልጄሪያው ፕሬዝዳንትና በወቅቱ የአፍሪካ አንድነት ድርጅት ሊቀመንበር አማካኝነት ፍትሃዊ የሰላም ዕቅድ በመቃወም ሰላማዊ መፍትሔ ለማስገኘት የነበረውን ተስፋ አጨልመውታል። በመሆኑም የኢትዮጵያ ፈቃደኝነት ያለማሳየት ሁኔታንና ማጥቃት እንዳትጀምር ዩናይትድ ስቴትስና ዓለም አቀፉ ማህበረሰብ ማውገዝ ያለበት ጊዜ አሁን ነው ብለዋል።</p>

<p>መለስ «የሰላም ዕቅዱ ቴክኒክ አፈፃፀም ሰነድ የኢትዮጵያ ሉዓላዊነት የማረጋገጥ ዋስትና እስካልሰጠ ድረስ ለማናቸውም የውጪ ኃይል ጫና ኢትዮጵያ አትንበረከክም» ብለዋል። ይህ የሚያሣየው ኢትዮጵያ እንደገና ጦርነት ለመጫር መነሣቷንና በጎረቤት ሃገሮች በተለይም በሱዳን እየተስፋፋ ያለውን የእስልምና አክራሪ ጥቃት ለመቆጣጠር እየተደረገ ያለውን ጥረት የሚያኮላሸው ነው ብለዋል።</p>

<p>ቤንጃሚን በመቀጠልም እኔና በዓለም አቀፍ ግንኙነት ኮሚቴ ውስጥ የሚገኙ የሥራ ባልደረቦቼ መለስ የአፍሪካ አንድነት ድርጅት የሰላም ዕቅድን በመቃወማቸው ተበሳጭተናል። እ.ኤ.አ በግንቦት 1998 የተከሰተው ቀላል የድንበር ውዝግብ ወደከፋና የተራዘመ ጦርነት ተቀይሯል። በመጀመሪያ ወቅት ሁለቱም ወገኖች ከአካባቢው ለቆ መውጣትና ነፃ በሆነ አካል ድንበር የመካለል ዕቅድን ኤርትራ ተቃውማ ነበር። በዚያን ወቅት ደግሞ ኢትዮጵያ ይህን የኤርትራ እምቢተኝነት ሁኔታ የኤርትራን ወራሪነት ለማሣየት እንደማስረጃ ተጠቅማበት ነበር ብለዋል።</p>

<p>ቤንጃሚን አያይዘውም ከዚያ በኋላ በተደረጉ በርካታ ዙር ፍልሚያዎች ኢትዮጵያ በተወሰነ አካባቢዎችን ስትቆጣጠር በተወሰኑ ግንባሮች ደግሞ የኢትዮጵያን ጥቃት ኤርትራ ልትቋቋም ችላለች። ከዚያ በኋላ ኤርትራ በድንገት የሰላም ዕቅዱን ተቀበለች ብለዋል።</p>

<p>በዚህ የኤርትራ አቋም በመደነቅ ባለፈው ወርሃ ነሐሴ ስምምነቱ ተግባራዊነት ቴክኒካዊ ማብራሪያዎች ኢትዮጵያ እንደጠየቀች ቤንጃሚን አውስተው የአ.አ.ድ ዩናይትድ ስቴትስና ሌሎች አደራዳሪዎች ጋር በመሆን የኢትዮጵያን ጥያቄዎች ለመመለስ በመሞከር ተግባራዊ አፈፃፀሙ ለሁለቱም ወገኖች ፍትሐዊ እንደሚሆን ምላሽ ተሰጥቷታል ብለዋል።</p>

<p>ይሁንና ከተወሰነ ጊዜያት በኋላ ኢትዮጵያ ስምምነቱን ለመቀበል ፈቃደኛ አለመሆኗን ግልፅ በማድረግ ተጨማሪ በ10ሺዎች የሚቆጠሩ ወታደሮችን ለመመልመልና ለማሰልጠን ጊዜ ስትገዛ ቆየች ብለዋል።</p>

<p>ቤንጃሚን ኢትዮጵያ እንደምክንያት የምታስቀምጠው ጎረቤት ሃገሯን አሁኑኑ ካልመታች ቆይቶ አስከፊ ችግር ሊያስከትልባት እንደሚችል ነው። ኢትዮጵያ የረጅም ጊዜ የደህንነት ሥጋቷን በዓለም ዓቀፍ ሕግና ስምምነት ለመፍታት ከመጣር ይልቅ በኃይል ለማስከበር እየሞከረች ነች ብለዋል። አያይዘውም ይህ አርቆ ያለማየት ነው። ወደ 60 ሚሊዮን የሚጠጋ የሕዝብ ብዛት ያላት ኢትዮጵያ 3.5 ሚሊዮን ሕዝብ ያላትን ኤርትራ እንደ ሥጋት መቁጠሯ እጅግ የተጋነነ ፍራቻ ነው ሲሉ ገልፀዋል።</p>

<p>ከሕወሓት የወጣው የኢትዮጵያ ገዢ ፓርቲ በአሁኑ የኤርትራ መንግሥት ላይ ያደረበት ፍራቻ የመነጨው የመንግሥቱ ኃ/ማርያምን አገዛዝ በጋራ ለመጣል በትጥቅ ትግል ላይ በነበሩበት ወቅት በሕግሓኤ (ሻዕቢያ) በደረሰበት አስከፊ ጥቃት ምክንያት ነው ብለው ምንም እንኳን እነዚህ ቅሬታዎች እውነታ የያዙ ቢሆንም በዓለም አቀፍ ሂደት የመንግስት ሥልጣን ያላት ታዳጊ ሀገር በእንደዚህ ዓይነት የብቀላ ተግባር ልትሠማራ አይገባም ሲሉ ገልፀዋል።</p>

<p>ቤንጃሚን የሚጠበቀው የኢትዮጵያ ጥቃት ቢጀመር በባድመ ግንባር ባለፈው ግንቦት ማን? ምን? ጀመረ ለሚለው ጥያቄ ከትግራይ ዘፈን ውጪ ምንም የምናስታውሰው ነገር አይኖርም ብለዋል። ቤንጃሚን በመንግሥታችንም ሆነ በሌሎች መንግሥታት ዓለም አቀፋዊ የደህንነት ስሌት ግድ የሚለን ኢትዮጵያ የኢኮኖሚ ዕድገቷን ዓለምአቀፋዊ ዕሳቤ፣ ከአሜሪካ ጋር በማደግ ላይ የነበረ ግንኙነቷን በማበላሸት፣ ጠባብና ፍርሃት በሞላው ሃገራዊ ዕይታዋ በ10ሺዎች የሚቆጠሩ ወታደሮቿን ለመሠዋት መርጣለች ሲሉ ገልፀዋል።</p>

<p>ቤንጃሚን በመጨረሻም መለስ ፅኑና የተከበሩ ሰው ናቸው፣ ሃገርን መምራት ግን ከግትረኝነትና ከቁራሽ መሬት በላይ ነው። ጥበብ ያለው አመራር አንዳንድ ጊዜ ሰላምን ለማሸነፍ ከጦርነት ይሸሻል ካሉ በኋላ ሆልብሩክ በእርግጥም ወሩን «የአፍሪካ ወር» ማለታቸው ትርጉም ካለው ኢትዮጵያ የጦርነት ጩከቷን እንድታቆም ሊያስቡበት ይገባል በማለት ኢትዮጵያን እንዲያወግዝ አሳስበዋል።</p>

<p>ይህን አስመልክቶ የኢትዮጵያ የውጭ ጉዳይ ሚኒስትር አቶ ስዩም መስፍን ባለፈው ቅዳሜ በሰጡት አስተያየት «በጹሑፉ የሰፈረው አቋም የአሜሪካ መንግሥት እንጂ የግለሰቡ አስተያየት አይደለም» ብለው ሰፋ ያለ መግለጫ ሰጥተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 1 ቀን 1992</a></p>

</body>
</html>	
