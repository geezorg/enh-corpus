<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን ሐኪሞች እየተሰደዱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን ሐኪሞች እየተሰደዱ ነው</h1>


<p>እስከዛሬ የኢትዮጵያ የሕክምና ፋኩልቲ ካስመረቃቸውና በውጭ ሀገርም ተምረው ወደ ሀገራቸው ተመልሰው በተለያዩ ሆስፒታሎች በማገልገል ላይ ይገኙ ከነበሩ የሕክምና ባለሙያዎች ቢያንስ ሃምሳ ከመቶው ከሀገር በመሰደድ በተለያዩ ሀገራት የሕክምና ተቋማት ተቀጥረው በመስራት ላይ መሆናቸው ታውቋል።</p>

<p>በተለይም በቅርቡ በመረጃ መረብ አማካኝነት እየተሰራጩ የሚገኙ መረጃዎች እንደሚጠቁሙት አብዛኛዎቹ የሀገራችን ሐኪሞች በአሜሪካ ሀገር በሚገኙ የሕክምና ተቋማት ተቀጥረው በመሥራት ላይ ሲገኙ የተቀሩት ደግሞ እንደ ደቡብ አፍሪካ፣ ቦትስዋና፣ አይቮሪኮስትና ሩዋንዳን በመሰሉ የአፍሪካ አገሮች እንደሚገኙ ለማወቅ ተችሏል።</p>

<p>በቅርቡ ከኢትዮጵያ ተሰዶ የሄደ አንድ ሐኪም በዚሁ የመረጃ መረብ አማካኝነት አስተያየቱን ተጠይቆ ሲናገር ከእሱ ጋር በሕክምና ሙያ ከተመረቁት 55 ጓደኞቹ መካከል አሁን 25 ያህሉ ብቻ በሀገር ውስጥ እንደሚገንኡና እሱና ሌሎች የሕክምና ባለሙያ ጓደኞቹ በአሜሪካና በሌሎች ክፍላተ ዓለማት በተሻለ ክፍያ በመሰደድ ተቀጥረው እየሰሩ እንደሚገኙ ተናግሯል።</p>

<p>እንደሐኪሙ አስተያየት ከሆነ «አንድ ሐኪም ሸሚዙን መቀየር ካልቻለና ቤተሰቡን በሚገባ መርዳት ካቃተው ሀገሩን ለቆ ከመሰደድ ሌላ ምን ዕድል አለው?» በማለት ይጠይቃል። «የኢትዮጵያ መንግሥት ለመከላከያ እንደሚደበው ከፍተኛ በጀት ለጤናው መስክም እንዲሁ ቢያስብበትና ቢመድብ ይህ ሁሉ የተማረ የሰው ኃይል አይሰደድም ነበር» ይላል። ይኸው በአዲ አበባ ዩኒቨርስቲ የሕክምና ፋኩልቲ አስተማሪና ረዳት ፕሮፌሰር የነበረና አሁን በአሜሪካን ሀገር በስደት ላይ የሚገኝ ሐኪም አስተያየቱን ሲቀጥል «ለምሳሌ እዚሁ አፍሪካ አህጉር ውስጥ በሚገኙ እንደ አይቮሪኮስትና፣ ደቡብ አፍሪካን በመሰሉ ሀገሮች የተሰደዱ ኢትዮጵያውያን ሐኪሞች በወር 3000 ዶላር ክፍያ እንደሚያገኙ ሲታወቅ ሀገራችን በዚህ ደረጃ ባይቻል ትንሽ የተሻለ ሕይወት እንዲመሩ የሚያደርግ ክፍያ ለሐኪሞች ቢከፈል ሀገሩን ለማገልገል ወደኋላ የሚል የለም ነበር።</p>

<p>«ሌላው የህክምና ባለሙያዎች ችግር ሆኖ የሚጠቀሰው አንድ ዳኛ ጠበቃ ሆኖ መሥራት አይችልም እንደሚለው አንድ ሐኪምም ከሆስፒታል ውጭ በትርፍ ጊዜው ክሊኒክ ከፍቶ እንዳይሰራ የሚደነግግ ሕግ መኖሩ ነው» ካለ በኋላ ሐኪሙ አስተያየቱን በመቀጠል «በወር ከ200 ዶላር ያነሰ ክፍያ የሚያገኝ ሐኪም በትርፍ ጊዜው እንዳይሰራማገድ አሁን በሆስፒታሎች ውስጥ እየታየ ያለውን ከፍተኛ የሐኪሞች መመናመን ፈጥሯል» ካሉ በኋላ በማከልም «ይሁንና መንግሥት ያወጣሁትን ሕግ አልቀይርም ነገር ግን ሁኔታው ስለሚገባኝ በመስማማት መስራት ትችላላችሁ» በሚል አሁን ሐኪሞች በውጭ በትርፍ ጊዜያቸው በክሊኒኮች በመሥራት ላይ ይገኛሉ ብሏል።</p>

<p>ኢህአዴግ ሥልጣን ከያዘ ወዲህ ለጤናው መስክ የተመደበው በጀት ከፍተኛ መሻሻልን አሳይቷል የሚሉ ወገኖችም አሉ። ለምሳሌ በኢትዮጵያ የኢኮኖሚ ባለሙያዎች ማህበር የተዘጋጀውና በዶ/ር ፈቃዱ ደግፌና በዶ/ር ብርሃኑ ነጋ ኤዲት የተደረገ አንዱ የሀገሪቱን ኢኮኖሚ የሚዳስስ መድበር «ከ1984-87 ዓ.ም ባሉት ዓመታት በጤና ዘርፍ መንግሥት የመደበው በጀት በዓመት በአማካይ 33 መቶኛ እያደገ ቆይቷል። በዚህም መሠረት ከ1983- 1988 ዓ.ም ለጤናው ዘርፍ የተመደበው በጀት በሶስት እጥፍ ጨምሮ በ1988 ዓ.ም የበጀት ዘመን 500 ሚሊዮን ብር ደርሷል» ይላል። የኢኮኖሚ ባለሙያዎች ይህንኑ በጤናው ዘርፍ የታየ መሻሻል ነው በማለት በአኃዝ ቢያመላክቱም በህክምና ዘርፍ የተሰማሩት ባለሙያዎች ግን «በባለሙያዎች ሕይወት ላይ መሻሻልን ያለመጣ ዕድገት እንደ ዕድገት ሊታይ አይችልም» በማለት የኢኮኖሚ ባለሙያዎቹን አስተያየት «በጭብጥ ላይ ከተመረኮዘ ትንተና ይልቅ የግል አስተያየታቸው ነው» በማለት ይተቻሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 15 ቀን 1992</a></p>

</body>
</html>	
