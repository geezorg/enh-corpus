<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ የድህረ ሽንፈት ፕሮፓጋንዳ እየከሸፈ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሻዕቢያ የድህረ ሽንፈት ፕሮፓጋንዳ እየከሸፈ ነው</h1>


<p>በኢትዮጵያ የኤርትራ አምባሳደር የነበሩት አቶ ግርማ አስመሮም የመሩትና በካናዳ የሚኖሩ የሻዕቢያ አባላትና ደጋፊዎች የተገኙበት የካናዳው ስብሰባ ተሳታፊዎቹ ባቀረቧቸው ጠንካራ ጥያቄዎች ምክንያት መክሸፉ ታወቀ። ሻዕቢያ በጦርነቱ እንዳልተሸነፈ ለመግለፅ በውጭ ሃገር የጀመረው የፕሮፓጋንዳ ዘመቻ አካል የሆነው ይህ ስብሰባ ተሳታፊዎች «ተሸንፋችኋል አታደንቁሩን» በማለታቸውና «ኢትዮጵያ ዘመናዊ መሣሪያ ታጥቃለችና ዘመናዊ መሳሪያ ለመግዛት እንድንችል አዋጡ ብላችህን አላዋጣንም? የሽፈታችሁ ምክንያት ምንድነው?» በማለት ሰብሳቢዎችን በማፋጠጣቸው ስብሰባው ግቡን ሳይመታ እንደቀረ ምንጮቻችን ያስረዳሉ።</p>

<p>ተሳታፊዎቹ አክለው «የኢትዮጵያ ሠራዊት አስመራ ስላልገባ ብቻ ሽንፈታችሁን አይደብቅም» ከማለታቸው በላይ «ኤርትራ ማለት አስመራ አይደለች፣ ባረንቱ ተሰነይ ሰንዓፌ በኢትዮጵያ ቁጥጥር ስር ሲውሉ የት ነበራችሁ?» የሚል ጠንካራ ጥያቄ በማቅረባቸው ሰብሳቢው አቶ ግርማ አስመሮም «በጦር ሜዳ ውሎው የነበሩ ጄኔራሎች መጥተው እንዲያስረዷችሁ አደርጋለሁ» በማለት ስብሰባውን ለመዝጋት መገደዳቸው ምንጮቻችን ከስፍራው በላኩልን ዘገባ ገልፀዋል።</p>

<p>ይህ በእንዲህ እንዳለ የኤርትራ ሃገራዊ ኃይሎች ቅንጅት (ምሕዝነት) የመራውና በኤርትራ የዴሞክራሲ ግንባታ በጀርመን መካሄዱና ደጋፊዎች ሰርገው በመግባት «ወያኔን ሳናጠፋ በኤርትራ ስለ ዴሞክራሲ ግንባታ አንወያይም» በማለት ስብሰባውን ለማወክ ቢሞክሩም ተሳታፊዎቹ በብዛት የቅንጅቱ አባላትና ደጋፊዎች ስለነበሩ «ዴሞክራሲ የሚያሰባስበን ለወያኔ ስንል ሳይሆን ለራሳችን ስንል ነው ጠላቶቻችን በሀገር ውስጥ እንጂ በውጭ ሀገር አይገኙም» በሚለው አስተያየት በመስማማት ስብሰባው መደምደሙ ታውቋል።</p>

<p>በኤርትራ ውስጥም ቢሆን የሻዕቢያ የበታች ካድሬዎች የድሕረ ሽንፈት ፕሮፓጋንዳ እየከሸፈ ከመሆኑም በላይ ሻዕቢያ በኤርትራ ሕዝብ ላይ በማካሄድ ላይ ያለውን ግፍ በከፋ መልኩ እየቀጠለበት ነው። የማይምነ ንዑስ ዞን አስተዳዳሪ ካሕሳይ አስራትና ኮሎኔል አማረ ስረደሀይ የተባለ የስለላ ክፍል ኃላፊ በቅርቡ የንዑስ ዞኑን ህዝብ ሰብስበው «ከተቃዋሚ ቡድኖች ጋር ተባብራችኋል» «ጊዜያዊ ኮሚቴ ያቋቋማችሁ ከሃዲዎች ናችሁ» በማለት አያሌ ኤርትራውያንን እንዳሰቃዩ «ህዝባዊ ዴሞክራሲ» የተሰኘው የኤርትራ ህዝባዊ ዴሞክራሲያዊ ኃይሎች የሐምሌ ወር እትም ዘግቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 8 ቀን 1992</a></p>

</body>
</html>	
