<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በነታምራት ላይ ተመሰረተ የተባለው አዲስ የፍትሀ ብሔር ክስ አሮጌ ያለቀለት ነው ተባለ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በነታምራት ላይ ተመሰረተ የተባለው አዲስ የፍትሀ ብሔር ክስ አሮጌ ያለቀለት ነው ተባለ»</h2>


<p>ከሰሞኑ የአገር ውስጥና የውጭ አገር ጋዜጠኞች እነ አቶ ታምራት ላይኔ አዲስ የፍትሀ ብሔር ክስ የተመሰረተባቸው መሆኑን እየዘገቡ ናቸው። አብዛኛዎቹን የኢትዮጵያ የፕሬስ ውጤቶችና ቢቢሲን ጨምሮ አዲስ ክስ የሚሉት ጉዳይ ግን እነ አቶ ታምራት ከተፈረደባቸው የወንጀሉ ክስ እኩል ከሶስት ዓመት በፊት በ30/11/89 የተመሰረተና አሁንም ገና በቀጠሮ ያለ ጉዳይ ነው።</p>

<p>የፍትሀ ብሔሩ ክስ ተከሳሾች እነ አቶ ታምራት፣ አቶ ጉልላት፣ ወ/ሮ ሻዲያ፣ አቶ ንጉሤና አቶ ሁሴን አብደላናቸው። የክሱ ምክንያት መጀመሪያ «ተከሳሾች በመንግስት ሀብት ያለአግባብ የበለፀጉትን የ1000 ቶን የቡና ዋጋና ልዩ ልዩ ወጭዎች ለማስከፈል በብር 32.512.346.00 ግምት የቀረበ የፍትሀ ብሔር ክስ ነበር። የፍትህ ሚኒስቴር ይንንኑ ክስ ላሻሽል ብሎ ካሻሻለው በኋላ ተከሳሾችን በፍትሀ ብሔር ኃላፊነት በብር 34.209.987.96 ለማስከፈል ክሱን በ14/11/90 አሻሻለ።</p>

<p>በዚህ መካከል የወንጀሉ ክስ አስቀድሞ ውሳኔ አግኝቷል። የፍትሀ ብሔር ክስ የተመሰረተበትንም የቡና ጉዳይ የቅጣት ውሳኔ በተሰጠበት ጊዜ የወንጀሉ ፍ/ቤት ትዕዛዝ ሰጥቶበታል።</p>

<p>የወንጀሉ ፍ/ቤት ተከሳሾችን ጥፋተኛ ያደረገውን ውሳኔ ከሰጠ በኋላ የእስራት ቅጣትና የገንዘብ መቀጮ ሲወስን የቅጣቱ አካል የሆነ 3ኛ እርምጃ ወስዶ ነበር። ይህም ጥፋተኞች ሆነው ከተገኙት «ተከሳሾች ላይ የሚፈለገውን ገንዘብ አመላለስ በተመለከተ» ነበር።</p>

<p>ፍርድ ቤቱ እነ አቶ ታምራት የተከሰሱበትንና ጥፋተኛ ሆነው የተገኙበትን አንደኛውን ክስ አስመልክቶ «16 ሚሊዮን ዶላርና 1000 ቶን ቡና የወንጀሉ ፍሬዎች መሆናቸው ተረጋግጧል» ሲል ወስኗል። አክሎም «በወንጀል ሥራ የተገኘው አንድ ሺህ ቶን ቡና የዚህ ቡና ባለቤት መንግስት በመሆኑ ለመንግሥት መመለስ የሚገባው ነው። ይህንን የመንግስት ቡና ባለቤት ለሆነው መንግስት መመለስን (ህጉ) የሚደግፍ በመሆኑና በወቅቱ 4.2 ሚሊዮን ዶላር ለመንግስት እንዲመለስ» ወስኗል።</p>

<p>ለመንግሥት ገቢ መሆን ያለበትን ገንዘብ አሰባሰብም በተመለከተ ወ/ሮ ሻዕዲያ ናዲም «የቡናውን ሽያጭ ገንዘብ ሰብስበው የወሰዱት መሆኑ ተረጋግጧል። ይህ ቡና በወቅቱ 4.2 ሚሊዮን ዶላር ስለነበርና በአሁኑ ወቅት በዓይነት ስለሌለ በተሸጠበት የወቅቱ ዋጋ የሆነውን 4.2 ሚሊዮን ዶላር ለመንግሥት» እንዲመለስ «እንዲሁም የኢትዮጵያ መንግሥት (በዚህ ውሳኔ መሰረት) ከወ/ሮ ሻዕዲያ ላይ የሚፈለገውን ገንዘብ ከሼክ መሐመድ አላሙዲ ላይ አስቀድሞ መውሰድ የሚገባው መሆኑን አምነንበታል።</p>

<p>«በዚህ መሰረት የቡናው ዋጋ የነበረውን 4.2 ሚሊዮን ዶላር መንግሥት በቅሚያ ከወ/ሮ ሻዕዲያ የባንክ ሂሳብ ውስጥ እንዲወስድ» ሲል ወስኗል።</p>

<p>ስለዚህም የወንጀሉ ፍርድ ቤት የጥፋተኝነት ውሳኔ ከሰጠና ቅጣት ከወሰነ በኋላ የተመሰረተ አዲስ ክስ አለመኖሩን የቆየውም ክስ በወንጀሉ ውሳኔ የተሰጠ በመሆኑ ከሞላ ጐደል ያለቀለት ጉዳይ ነው። ለዐቃቤ ህግና ለፍትህ ሚኒስቴር ቅርብ የሆኑ ምንጮች እንደሚገልፁት ፍትህ ሚኒስቴር በወንጀሉ ክስ ቡናውን በሚመለከት መንግሥት የፍርድ ባለመብት የሆነው ከወ/ሮ ሻዕዲያ አኳያ ብቻ በመሆኑ ይህን ሃሳብ ለማስቀረት በሌሎችም ላይ መቀጠል ይቻለው ዘንድ ፍላጐት አለው።</p>

<p>ዐቃቤ ህግ በወንጀሉ ክስ መንግስትን የፍርድ ባለመብት ባደረገበት ጉዳይ ከወንጀሉ ክሱ እኩል ክርክሩ የቀጠለበት የፍትሀ ብሔር የ4.2 ሚሊዮን ዶላር ጉዳይ አዲስ ሆኖ ታምራት እንደገና ፍ/ቤት ቀረቡ ተብሎ ዜና መሆኑ ትክክል አለመሆኑንና ትርጉም የለሽ መሆኑን ያነጋገርናቸው ባለሙያዎች ገልፀዋል።</p>

<p>ባለሙያዎችና ጉዳዩን የሚከታተሉ ሰዎች ጉዳዩ አዲስ አለመሆኑን የቆየ መሆኑን ያለቀለት መሆኑን ዜናም አለመሆኑን ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ከሚያዝያ 2 ቀን 1992</a></p>

</body>
</html>	
