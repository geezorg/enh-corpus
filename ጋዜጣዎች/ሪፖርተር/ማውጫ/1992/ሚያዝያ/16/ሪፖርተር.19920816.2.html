<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተበላሸ የእርዳታ እህል ህፃናትን እየቀጠፈ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተበላሸ የእርዳታ እህል ህፃናትን እየቀጠፈ ነው</h1>


<p>የተበላሸ የእርዳታ እህል በረሃብ የተጎሳቆሉ ቤተሰቦቻቸውን ሕይወት እየቀጠፈ መሆኑን በድርቅ በተጠቃው አካባቢ የሚገኙ ተረጂዎች ዘታይም ለተሰኘው ሚዲያ ገለፁ።</p>

<p>ዘታይም ዘጋቢ እንደዘገበው ትልቁ የምግብ ማመላለስ ተግባር ወደዲናን የተደረገው ከ50 ቀናት በፊት ነበር። ከአሜሪካ ሚድ ዌስት አቅርቦት ክምችት የተጓጓዘው ይህ የዕርዳታ ስንዴ ለህፃናት የመፍጨት ስርዓት ተስማሚነት ያልነበረው ከመሆኑ ባሻገር በተቅማጥ በሽታ ህይወታቸውን አሳጥቷቸዋል።</p>

<p>የ65 ዓመቷ ሴት የታመሙ ወንድማቸውን ለመርዳት የ20 ቀናት አስቸጋሪ ጉዞ አድርገው ዲናን ደርሰው የአሜሪካንን የዕርዳታ እህል በመብላት ሕይወታቸው ያለፈውን የወንድማቸውን ልጆች ለማየት ችለዋል። የ65 ዓመቷ ሱማሌ ሴት ሃዘናቸው በዚህ አላበቃም። በዚሁ ምክንያት ወንድማቸውና የወድማቸው ሚስትም አርፈዋል።</p>

<p>«እዚህ አንድም የሚረዳ ሐኪም የለም» ያሉት ወይዘሮዋ ከአራት ህፃናት ሕይወቱ ልታልፍ ጥቂት ጊዜያቶች የቀረውን አንዱን ታቅፈው ነበር። ወይዘሮዋ አያይዘውም «እየተቀጠፉ ላሉት ህፃናቶቻችን አንዳችም ለስላሳ ምግብ ሆነ መድኃኒት የለንም። በጥቂት ቀናት ውስጥ ምንም ነገር ካላገኘን ደግሞ ሁላችንም እናልቃለን» ሲሉ ገልፀዋል።</p>

<p>አገር በቀሉ ምግባረ ሠናይ ድርጅት የሆነው የኦጋዴን በጎ አድራጎት ድርጅት እየሞቱ ባሉት ህፃናት መካከል የማዳን ተግባር እያከናወነ ነው። ሴቭ ዘችልድረንም ህፃናቱን የማዳን ተግባር በአነስተኛ ቦታ እያከናወነ ቢገኝም በቂ አይደለም።</p>

<p>የኦጋዴን በጎ አድራጎት ድርጅት በቂ ያልሆነውን ክምችቱን እያከፋፈለ ቢሆንም ከአካባቢው ችግር ስፋት አንፃር እዚህ ግባ የማይባል ነው። የሶማሌ ክልል በተከሰተው ድርቅና ረሃብ በሺህ የሚቆጠሩ ሰዎች በአብዛኛው ህፃናት ሕይወት መቀጠፍ የሚታይበት መሆኑን ዘጋቢው አመልክቷል።</p>

<p>በአሁኑ ጊዜ ከትክክለኛው የሞት መጠን ዕጥፍ ሞት አለ። ህፃናት እግሬ ሥር ሕይወታቸውን ሲያጡ ተመልክቻለሁ። ምክንያቱም ሊረዳቸው የሚችል አልሚ ምግብም ሆነ ሐኪም በቦታው ባለመኖሩ ነው።</p>

<p>የችግሩ ስፋት ምን ያህል አሰቃቂ እንደሆነ በዓይኔ ተመልክቻለሁ። ዓለም አቀፉ ማህበረሰብ ቃል የገባው እርዳታ በኢትዮጵያ በሃገር አቀፍ ደረጃ ለተስፋፋው ረሃብ ይደርስ ይሆናል። በሱማሌ ክልል ግን በጣም ይዘገይ ይሆናል ሲል ዘገባውን ቋጭቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 16 ቀን 1992</a></p>

</body>
</html>	
