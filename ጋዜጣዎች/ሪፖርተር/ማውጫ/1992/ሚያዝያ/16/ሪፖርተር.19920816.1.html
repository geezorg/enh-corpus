<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ ኤርትራ በሰላሙ ሂደት ሃሳቧን የምታቀርብበት ጊዜ እንዲራዘም ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሳያስ ኤርትራ በሰላሙ ሂደት ሃሳቧን የምታቀርብበት ጊዜ እንዲራዘም ጠየቁ</h2>


<p>የኤርትራ ፕሬዝዳንት ኢሳያስ አፈወርቂ የአአድ ሰላማዊ መፍትሔ ሂደት በደረሰበት ደረጃ ኢትዮጵያ በቴክኒካዊ ማስፈፀሚያው ሰነድ ባቀረበቻቸው ጥያቄዎች መሰረት ስለሚደረገው ለውጥ ኤርትራ እስከ ሚያዝያ 12/1992ዓ.ም ድረስ ሃሳቧን ለአአድ እንደምታቀርብ ለአሜሪካ የውጭ ጉዳይ ሚኒስትር ማድሊን ኦልብራይት የገቡትን ቃል በማጠፍ ወደ ግንቦት ወር እንዲዛወር ጠየቁ።</p>

<p>ቀደም ሲል የአአድና የአሜሪካ መንግሥት ሸምጋዮች ወደ ኤርትራ በመሄድ ኢትዮጵያ በሶስተኛው የቴክኒክ ማስፈፀሚያ ሰነድ ላይ ያቀረበቻቸውን ጥያቄዎች ለማስተናገድ መዘጋጀታቸውን እንደነገሯቸውና ኢሳያስም የሸምጋዮቹን ሃሳብ ለመቀበል እንዳገራገሩ ይታወሳል። ከዛም በኋላ ሸምጋዮቹ የኢትዮጵያንና የኤርትራን ልዑካን በአልጀርስ በአካል ሳይገናኙ በየአረፉበት ሆነው እየተመላለሱ ለማነጋገር እንዲመቻቸው በአልጀርስ ቀጠሮ ተደርጐ ነበር። በዚህ ጊዜ ኢትዮጵያ ልዑካንዋን ወደ አልጀርስ እንደምትልክ ስታሳውቅ ኤርትራ ፈቃደኛ እንዳልሆነች ገለፀች። ይኸው በአልጄሪያ ሊካሄድ ታቅዶ የነበረው ስብሰባ የማስታረቂያ አጀንዳዎች በሰነድ መልክ በማቅረብ ሁለት ወገኖች ሃሳብ እንዲሰጡበት ማድረግ የታቀደ እንደነበር ይታወሳል። ኤርትራ መጀመሪያ በስብሰባው ላይ ለመገኘት ብትስማማም ወዲያውኑ ሌላ ሃሳቦችን በማቅረብ 1) የአልጀርያ ዶክመንት መሰረዙን በይፋ ይነገረን። 2) አልጄሪያ ስንሄድ የሚጠብቁን የመነጋገሪያ ነጥቦች አስቀድመው ይቅረቡልን ከማለቷም በተጨማሪ ስለሚቀርበው አዲስ ሃሳብ አንቶኒ ሌክና የአአድ ባለሥልጣናት አስመራ ድረስ መጥተው ካላብራሩልን አንሄድም በማለት ማንገራገራቸው የቅርብ ጊዜ ትዝታ ነው።</p>

<p>ፕሬዝዳንት ኢሳያስ አገራቸው በዚህ መልኩ ከሰላሙ መድረክ ካፈገፈገች ከጥቂት ቀናት በኋላ ወደአሜሪካ ዘልቀው ከአሜሪካ የውጭ ጉዳይ ሚኒስትርና ከሌሎች የአገሪቱ ባለሥልጣናት ጋር በተገናኙበት ወቅት እስከ ሚያዝያ 12 ቀን 1992 ድረስ በጉዳዩ ላይ ያላቸውን ሃሳብ በማከል እንደሚያቀርቡ በይፋ ገልፀው ነበር።</p>

<p>ኢሳያስ የአሜሪካን ባለሥልጣናት ባነጋገሩ ማግስት እንደ ኤርትራው መንግስት ሬዲዮ ዘገባ 5000 ኤርትራውያን ስደተኞች በተገኙበት የዋሽንግተን ስብሰባ ይህን ቃላቸውን እንደገና በማረጋገጥ «ቀደም ሲል ሰነዱ አይቀየርም ተብሎ ነበር። አሁን ግን የአልጄሪያው ፕሬዝዳንት ቡተፍሊቃ ቀድሞውኑ አይቀየርም መባል አልነበረበትም ብለው ስለነገሩን የምናቀርበውን ሐሳብ ብልሃት እየፈለግንበት ነው እስከ ሚያዝያ 12 ድረስ ያለንን ሀሳብ እናቀርባለን» ብለው ነበር።</p>

<p>ሆኖም ጋዜጣችን ለሕትመት እስከገባንበት እስከ ሚያዝያ 14/1992 ዓ.ም ድረስ በተደጋጋሚ የገቡትን ቃል በማጠፍ ሁኔታው ስላልተመቻቸው ለግንቦት እንዲራዘም መጠየቃቸው ታውቋል።</p>

<p>ኢሳያስ ሆን ብለው ከሰላሙ መድረክ በማፈግፈግ ላይ ያሉት 1) አሜሪካ በሄዱበት ጊዜ ሸምጋዮቹም ሆኑ የአሜሪካ ከፍተኛ ባለሥልጣናት በማያሻማ መንገድ ኢትዮጵያ ሀሳቡን መቀበሏን፣ የለገሙት የኤርትራ ባለሥልጣናት መሆናቸውን በሚያሳይ መልኩ ሰላማዊ መፍትሔውን እንዲቀበሉ ጫና ባለማድረጋቸው 2ኛ) በኢትዮጵያ የተከሰተውን ድርቅ እንደ ፀጋ በመቁጠር ኢትዮጵያ በቀውሱ በመወጠሯ የትም አትደርስም ብለው በመገመታቸውና በተለይም የጀርመን መንግስት በቅርቡ ባወጣው መግለጫ በዳይና ተበዳይ እኩል በማየቱ የልብ ልብ ስለተሰማቸው መሆኑን ታማኝ ዲፕሎማቲክ ምንጮች ያስረዳሉ።</p>

<p>ዲፕሎማቶቹ አክለውም ይህ ሁኔታ ኢትዮጵያ ለሰላም ያላትን አማራጭ እያጣበበና እያሟጠጠ መሆኑን ይገልፃሉ። በቅርቡ ጠቅላይ ሚኒስትር መለስ በሲኤንኤን ካተሪን በርን የተባለች ጋዜጠኛ ኢሳያስ ወደአልጀርስ ለመሄድ ተስማምተዋል እናንተስ? በማለት ያቀረበችውን ጥያቄ ሲመልሱ «ኢሳያስ ያሉትን ካመናችሁ እየተሳሳታችሁ ትኖራላችሁ» ማለታቸው ልብ ይሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 16 ቀን 1992</a></p>

</body>
</html>	
