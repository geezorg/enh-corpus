<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላም ተስፋ ተሟጠጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰላም ተስፋ ተሟጠጠ</h1>


<p>የኢትዮ ኤርትራን ግጭት የሚሸመግለው የአደራዳሪዎች ስብሰባ ኤርትራ የሰላሙን ምድረክ በሰንካላ ምክንያቶች በመረገጧ መክሸፉንና ከእንግዲህ የሰላም ድርድሩ ተስፋ በመሟጠጡ ቀሪው አማራጭ በጦርነት ሉዓላዊነትን ማስከበር መሆኑን ለጉዳዩ ቅርበት ያላቸው ውስጥ አዋቂ ምንጮች ገለጡ።</p>

<p>እስከዛሬ ኢትዮጵያ በሰላሙ ጥረት እንደገፋችበትና በተለይም በቅርቡ በአልጀርስ በሚካሄደው የድርድር ስብሰባ ላይ ጥሩ የሰላም ተስፋዎች ይጨበጣሉ በማለት ውጭ ጉዳይ ሚኒስትር ስዩም መስፍን ቢናገሩም በአለፈው የአልጀርሱ ስብሰባ ላለመገኘት ሰንካላ ምክንያት አቅርበው የነበሩት የሻዕቢያ መሪ ኢሳያስ አሁንም በውጭ ጉዳይ ሚኒስትራቸው አማካኝነት ለሰላሙ ድርድር ከቀረቡት የመፈራረሚያ ሰነዶች በፊት የተኩስ አቁም ስምምነት ሊፈረም ይገባል በሚሉና በሌሎች ስንኩል ምክንያቶች ለሰላሙ ፍላጐት እንደሌላቸው በውል ያረጋገጡበት መድረክ መሆኑ ተመስክሯል።</p>

<p>ቅዳሜ ይካሄዳል ተብሎ በነበረው የአልጀርስ የድርድር ስብሰባ ላይ ቀድሞ በኢትዮጵያ የጣሊያን አምባሳደርና አሁን ደግሞ በኢጣሊያ ውጭ ጉዳይ ሚኒስቴር የአፍሪካ ዴስክ ኃላፊና የአውሮጳ ማህበር ልዑክ ሲኞር ሜላኒ እንዲሁም በአሜሪካ ውጭ ጉዳይ ሚኒስቴር የአፍሪካ ጉዳይ ኃላፊ ሱዛን ራይስና ሌሎች አደራዳሪዎች አስቀድመው አልጀርስ የተገኙ ቢሆንም የኤርትራ ውጭ ጉዳይ ሚኒስትር ኃይሌ ወ/ተንሣይ በተጠበቀው ሰዓት ሳይመጡ ከመቅረታቸው በተጨማሪ ዘግይተው ከገቡበት ሰዓት ጀምሮም ከአጀንዳ ውጪ ቅድመ ሁኔታዎችን በመደርደር እንዲጨናገፍ አድርገውታል አደራዳሪዎቹ በመመላለስ ያነጋገሩት የኤርትራን ልዑክ ሲሆን ይኸ የሚያሳየው በኢትዮጵያ በኩል ችግር እንዳላጋጠማቸው ነበር። ረቡዕ ዕለት አልጀርስ የገቡት የቀድሞ የአሜሪካ የፀጥታ አማካሪና የአሁኑ የክሊንተን ልዩ ልዑክ አንቶኒ ሌክ የኤርትራውን ልዑክ ካነጋገሩ በኋላ ሸምጋዮቹን በመወከል ችግሩን ለኢትዮጵያ ልዑካን ገልፀዋል።</p>

<p>የኢትዮጵያ ልዑካን የተመለሱትም ከዚህ በኋላ ነበር። በሸምጋዮቹ በኩል ኤርትራ እምቢ ማለትዋን በኦፊሴላዊ መልኩ ያልተለቀቀውና የሰላም ጥረቱ ይቀጥላል የሚል አባባል መያዛቸው ሸምጋይ ወገኖች ከእንግዲህ የሰላሙ ተስፋ ተሟጧል ቢሉ ሁለቱን ወገኖች በቀጥታ ለጦርነት መጋበዝ ስለሚያስመስል አሊያም የኤርትራውን መንግሥት በማባበል በሚጠፋው ጊዜ የኢትዮጵያ የጦር ኃይል የማኮላሸት ስልት እንደሆነ ነገሩ በውል ባይታወቅም አንድ የሚታወቅ ነገር ግን የሰላሙ ተስፋ ሙሉ በሙሉ መሟጠጡና ጦርነቱ በቅርቡ መፈንዳቱ አይቀሬ መሆኑ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 30 ቀን 1992</a></p>

</body>
</html>	
