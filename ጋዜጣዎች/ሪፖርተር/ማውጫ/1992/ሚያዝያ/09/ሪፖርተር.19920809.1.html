<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የስልጤ የማንነት ጥያቄ በሪፈረንደም እንዲፈታ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የስልጤ የማንነት ጥያቄ በሪፈረንደም እንዲፈታ ተወሰነ</h1>


<p>ለረዥም ጊዜ ሲያወዛግብና ሁለቱ የደቡብ ብሔር ብሔረሰቦች ክልላዊ ምክር ቤትና የፌዴሬሽም ምክር ቤቶች ሲቀባበሉት የቆየው ከዚያም ክልሉ ባደራጀው የቡታጅራ ኮንፈረንስ የመጨረሻ ውሳኔ አገኘ የተባለው የስልጤ የማንነት ጥያቄ በሪፈረንደም እንዲወሰን የፌዴሬሽን ምክር ቤት ወሰነ። ምክር ቤቱ ይህንን በዓይነቱ የመጀመሪያ የሆነ ውሳኔ የሰጠው ህገመንግሥቱን የመተርጐም ሥልጣኑን መሰረት በማድረግ ነው።</p>

<p>ውሳኔው «በዓይነቱ የመጀመሪያ» የሚያደርጉት ሁለት ምክንያቶች መሆናቸውን ታዛቢዎች ይናገራሉ። የመጀመሪያው ምክንያት የህገ መንግሥት ጉዳዮች አጣሪ ጉባዔና የፌዴሬሽን ምክር ቤት ህገመንግሥቱን መተርጐም አስፈላጊ ሆኖ ያገኙበት አጋጣሚ ይህኛው መሆኑ ነው። ሁለተኛው ምክንያት የፌዴሬሽን ምክር ቤት የሰጠው ውሳኔ የማንነት ጥያቄ አፈታት መሰረት ጣይ ውሳኔ መባሉ ነው።</p>

<p>የስልጤ ማህበረሰብ አባላት ካቀረቡት አቤቱታ በመነሳት የህገ-መንግሥት አጣሪ ጉባዔ ያቀረበው የውሳኔ ሃሳብ ላይ በመመስረትና የውሳኔ ሀሳቡንም በማዳበር ጉባዔው ባጠቃላይ የማንነት ጥያቄና ባፈፃፀሙ ሥነሥርዓት ላይ የውሳኔ ሃሳቡን ያፀደቀው በድምፅ ብልጫ ነው። በውሳኔው መሰረት የሚቀርበው የማንነት ጥያቄ በህገመንግሥቱ የተደነገገውን ሰፋ ያለ የጋራ ጠባይ የሚያንፀባርቅ ባህል ወይንም ተመሳሳይ ልምዶች ሊገቡበት የሚችሉበት የጋራ ቋንቋ ያላቸው የጋራ ወይም የተዛመደ ህልውና አለን ብለው የሚያምኑ የስነ ልቦና አንድነት ያላቸውና በአብዛኛው በተያያዘ መልክአ ምድር የሞኖሩ መስፈርቶች የተሟሉ መሆኑን በማሳየት ለክልል ምክር ቤት በጹሑፍ መቅረብ እንዳለበት ለመረዳት ተችሏል። ጥያቄው የቀረበለት የክልል ምክር ቤትም ጉዳዮን ተቀብሎ መስፈርቶቹን ያገናዘበ ጥናት መሰረት በማድረግ ጉዳዩን ጥያቄው በደረሰው በአንድ ዓመት ጊዜ ውስጥ ውሳኔ ህዝብ ያደራጃል ለውሳኔ ህዝብ ያቀርባል ውሳኔ ህዝቡ ዲሞክራሲያዊና ፍትሐዊ እንዲሆን ጥያቄው ያቀረበው ማህበረሰብ አባላት በቀጥታ የሚሳተፉበት ነፃ በሆነና ድምፅ በሚሰጥበት ሥርዓት እንዲሁም ገለልተኛ ታዛቢዎች በተገኙበት አግባብ ሊከናወን ይገባል።</p>

<p>ስልጤ ያቀረበው የማንነት ጥያቄ መነሻ ሆኖ የፌዴሬሽን ምክር ቤት የሰጠው አጠቃላይ ውሳኔ በልዩ ልዩ ክልሎች አንዳንድ ማህበረሰቦችን ማንነትን አስመልክቶ የሚያነሱትን ጥያቄ በማን እንዴትና በምን ያህል ጊዜ መወሰን እንዳለበት የሚወሰን ነው። የማንነት ይታወቅ ጥያቄን ያቀረቡት የማህበረሰቡ አባላት ባደረጉት ቀጥተኛ ተሳትፎ በውሳኔ ህዝብ መወሰን እንደሚገባው ስለወሰነም የክልሉ ምክር ቤት ባደራጀው የቡታጅራ ኮንፍረስን የተሰጠውን የስልጤን ማንነት መፍትሔ አስገኘ የተባለውን ውሳኔም በግልፅ ሳይነገር ውድቅ ያደረገ ነው።</p>

<p>በቅርቡ የህገ-መንግሥት ጉዳዮች አጣሪ ጉባዔ ጽ/ቤት በጉባዔው በመታየት ላይ ያሉትን ጉዳዮች አስመልክቶ መግለጫ መስጠቱና ከነዚህም መካከል የስልጤ የማንነት ጥያቄ አንዱ መሆኑ መግለፁ ይታወቃል። የጉባዔውን መግለጫ አስከትሎ የክልሉ ም/ቤቶችና የህገመንግሥት ጉዳዮች አጣሪ ጉባዔ ሰብሳቢ በጉባዔው ጽ/ቤት የተሰጠውን መግለጫ እንድምታ የሚቃወም መግለጫ መስጠታቸው አይዘነጋም። የህገ-መንግሥት ጉዳዮች አጣሪ ጉባዔ በፌዴሬሽን ምክር ቤት የፀደቀውን ውሳኔ ሃሳብ ያቀረበው በድምፅ ብልጫ ሲሆን በጉዳዩ ላይ ህገ-መንግሥታዊ ትርጉም ለፌዴሬሽን ምክር ቤት ለመጨረሻ ውሳኔ ያቀረበው መሰል ከፍተኛ ትርጉም የሚሰጧቸው የመገንጠልና ክልልን የመመስረት ጥያቄዎች የሚወሰኑት ህዝቡ በሚያደርገው ቀጥተኛ ተሳትፎ በውሳኔ ህዝብ እንደሆነ የህገ-መንግሥቱ አንቀፅ 39/4 እና 47/3 ስለሚደነግግ መሆኑ ተገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 9 ቀን 1992</a></p>

</body>
</html>	
