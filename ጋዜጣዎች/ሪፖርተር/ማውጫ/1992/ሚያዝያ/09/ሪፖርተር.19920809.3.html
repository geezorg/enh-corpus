<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞው የዓለም የገንዘብ ድርጅት ሠራተኛ የተከሰስኩት በሃሰት ነው ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቀድሞው የዓለም የገንዘብ ድርጅት ሠራተኛ የተከሰስኩት በሃሰት ነው ይላሉ</h1>


<p>የቀድሞው የዓለም ገንዘብ ድርጅት ባልደረባ የቤት ሠራተኛቸውን ወይዘሮ የሺሐረግ ተፈራን ያለ ደሞዝ ከስምንት ዓመት በላይ አሰርተዋል ተብለው መከሰሳቸውን «የተንኮል ፈጠራ ወሬ ነው» ሲሉ አስተባበሉ።</p>

<p>ኢትዮጵያዊው አቶ ዳዊት መኮንን ይኼን ለሪፖርተር ጋዜጣ የገለፁት ዋሺንግተን ፖስት ያወጣውንና ሪፖርተር ያስነበበውን ዘገባ በማስመልከት ነው።</p>

<p>ዋሽንግተን ፖስት እንደዘገበው አቶ ዳዊት ለወይዘሮ የሺሐረግ 344.606 ዶላር ካሣ እንዲከፍሉ በዩናይትድ ስቴትስ ፍርድ ቤት ከተበየነባቸው በኋላ ሳይከፍሉ ጠፍተዋል ተብሏል። አቶ ዳዊት የጠፉት የሺሐረግ ውዝፍ ደሞዟ እንዲከፈላት ፍርድ ቤት ክሥ ባቀረበችበት ወቅት መሆኑን ዋሽንግተን ፖስት ዘግቧል።</p>

<p>ዘገባው እንደሚያመለክተው መሐይሟ የሺሐረግ በ1981 ዓ.ም ሲልቨር ስፕሪንግ በቤት ሠራተኝነት አምጥተውኝ በሕገ-ወጥ ቪዛ ከስምንት ዓመት በላይ በሰዓት 3 ሳንቲም በማይሞላ ክፍያ ግፍ ፈጽመውብኛል ብላለች።</p>

<p>አቶ ዳዊት በበኩላቸው ድርጊቱን ውሸት ነው ሲሉ አስተባብለዋል። ከዓለም ገንዘብ ድርጅት በዘር መድልዎ ምክንያት በ1984 ሥራቸውን በፈቃዳቸው ሲለቁ እሳቸውም ሚስትና ልጃቸውም የሺሐረግን ጨምሮ በሕጉ መሰረት ዩናይትድ ስቴትስን በአንድ ወር ለቀው መውጣት እንደነበረባቸው ገልጸዋል።</p>

<p>በዚያን ወቅት የየሺሐረግ ሶስት ዓመት ኮንትራት በማብቃቱ በሳምንት 235 ዶላር እየከፈሉ ነፃ መኝታና ምግብ እየሰጡ እንዳኖሩዋት ገልጸዋል። አቶ ዳዊት «እኔ ራሴ የመኖሪያ ፈቃድ ሳይኖረኝ ሠራተኛዬን በሕጋዊ መንገድ መቅጠር አልችልም ነበር» ብለዋል። ይሁን እንጂ ሥራቸውን ከለቀቁ ከጥቂት ቀናት በኋላ የአምስት ዓመት ልጃቸው ሜሮን የመኪና አደጋ ደርሶባት ሕክምና ላይ ስለነበረችና አሜሪካን ለቀው መሄድ ስላልቻሉ በሕጋዊ መንገድ አመልክተው ግሪን ካርድ በ1986 እንደተሰጣቸው ይናገራሉ።</p>

<p>«የሺን አብራኝ እንድትኖር ያደረጉት ወደኢትዮጵያ ለመመለስ ፈቃደኛ ስላልሆነችና ሂጂ ብትባል ራሴን እገድላለሁ ስለምትል በሰብዓዊነት ስሜት ተነሳስቼ ነበር» ሲሉ ገልፀዋል።</p>

<p>አቶ ዳዊት የሺሐረግ ክስ ስትመሰርት ዩናይትድ ስቴትስን ለቀው እንደነበር ጠቅሰው «እንዲያውም ለእርዳታችን አመስጋኝ ነበረች። ግፍ ብንፈጽምባት ስምንት ዓመት ሙሉ እንዴት ትቀመጥ ነበር?» ብለዋል። ቀጥለውም «የየሺሐረግ ችግር የመነጨው ልጄን ወደ ኢትዮጵያ ለመላክ ስልክ በደወልኩበት ጊዜ እሷን ወደ ኢትዮጵያ የምልካት መስሏት ከሶት ቀን በኋላ ቤቴን ጥላ ወጣች» ብለዋል። የተፈረደባቸውን 342.606 ዶላር እንደማይከፍሉና የገንዘብ ድጋፍ ካገኙ በይግባኝ እንደሚከራከሩ ገልጸዋል።</p>

<p>አቶ ዳዊት ከአሜሪካ የመጣሁት ጥቅምት 8 ቀን 1990 ነው። ከዚያ በፊት የፍርድ ቤት ክስ መጥሪያው አልደረሰኝም። ተጠርቼም አልተጠየቅኩም። አደጋ አድርሰውባታል የተባለውን ዘገባ ሲያስተባብሉ «ጣቴን ማንሳት ቀርቶ ክፉ ቃል እንኳን ተናግሬያት አላውቅም» እኔ 17ኛው ፎቅ ላይ ስኖር 12ኛ ፎቅ ላይ የነበሩት ሰዎች ናቸው በሀሰት የወነጀሉኝ» ሲሉ ቅሬታቸውን ገልፀዋል። በተጨማሪም ለየሺሐረግ እናት እንደቤተሰብ በመቁጠር በዓመት ሶስት ጊዜ 400 ዶላር እልክላቸው ነበር ብለዋል።</p>

<p>የሁለት ልጆች አባት የሆኑት አቶ ዳዊት ከዓለም አቀፉ የገንዘብ ድርጅት በዓመት እስከ 52.000 ዶላር ያገኙ ነበር። እንደ እሳቸው አባባል በሥራ ማጣትና በቤት ኪራይ ክስ ብዙ ችግር ደርሶባቸው ነበር። በማያያዝም ባለቤታቸው በዐይን መነፅር ሥራ ውስጥ ተቀጥረው ሳለ እሳቸው የዓለም ገንዘብ ድርጅትን ለቀው ለአራት ዓመታት በኮንሰልታንትነት እየሰሩ በነበረው ችግር ምክንያት 1200 ዶላር የአፓርታማ ኪራይ ለመክፈል ችግር እንዳጋጠማቸው ተናግረዋል።</p>

<p>አቶ ዳዊት የዓለም የገንዘብ ድርጅት የዘር መድልዎ እንዳደረገባቸው ህጋዊ ማስረጃ ቢኖራቸው በገንዘብ እጦት የተነሳ ክስ ለመመስረት አልቻሉም። «ገንዘብ አልነበረኝም። ስለዚህ ብከሳቸው ኃይለኛ ባላገራ ስለሚሆኑብኝ እንደሚረቱኝ አውቄ ተውኩት» ይላሉ።</p>

<p>አቶ ዳዊት ወደ ኢትዮጵያ ከመጡ በኋላ በአፍሪካ ኢኮኖሚክ ኮሚሽን ሁለት ጊዜ በአማካሪነት፣ በግል ድርጅቶች ደግሞ ስምንት ወራት ሰርተዋል። ከጥቂት ሣምንታት በኋላ ወደዩናይትድ ስቴትስ ለመሄድ እቅድ እንዳላቸው ለሪፖርተር ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 9 ቀን 1992</a></p>

</body>
</html>	
