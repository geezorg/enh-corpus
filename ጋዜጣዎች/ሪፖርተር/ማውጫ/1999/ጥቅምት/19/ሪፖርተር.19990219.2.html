<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>"በመንግሥት ሳይሆን በአንዳንድ የኅብረተሰብ ክፍሎች ጫና ነበረብን"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በመንግሥት ሳይሆን በአንዳንድ የኅብረተሰብ ክፍሎች ጫና ነበረብን"</h2>


<p>በአዲስ አበባ እና በአንዳንድ አካባቢዎ የተፈጠረውን ሁከት የሚያጣራ ገለልተኛ አጣሪ ኮሚሽን በማጣራት ሂደቱ ከመንግሥት ሳይሆን ከአንዳንድ የኅብረተሰብ ክፍሎች ተፅዕኖ እንደነበረበት ገለፀ።</p>

<p>የኮሚሽኑ ጊዜያዊ ሊቀመንበር ዶ/ር መኮንን ዲሣሣ ባለፈው ሐሙስ በሸራተን አዲስ በሰጡት ጋዜጣዊ መግለጫ "በመንግሥት በኩል ተፅዕኖ አልነበረብንም። ነገር አንዳንድ የማናውቃቸው ሰዎች ስልክ ይደውላሉ። ምንድነው የምትሠሩት፤ እውነት ነፃ ናችሁ ወይ፤ ለመሆኑ ስንት ሰው ሞተ፤ እያሉ ይጠይቃሉ። ዝርዝር መረጃ አሁን መናገር አንችልም ስንል ቁጣ ነበረብን። በአካል የሚያገኙኝ ሰዎች የተለያዩ ነገሮችን ይናገራሉ። እዚህ ሀገር ውስጥ የሚኖሩ የውጭ ሀገር ዜጎች ጭምር ስልክ እየደወሉ በአሠራራችን ላይ የሚሉት ነገር ነበር። ይሄ በራሱ ጫና ነው" ብለዋል።</p>

<p>ዶ/ር መኮንን አያይዘውም "የመንግሥት ጫና የሚባል ነገር፤ እኔም ኮሚሽኑም፤ ከሀገር ወጡ የተባሉት ሰዎችም አብረን ስንሠራ አላየንም። ጫና ደርሶብናል ተብሎ ለኮሚሽኑ የቀረበ ነገርም የለም" በማለት አስረድተዋል።</p>

<p>ኮሚሽኑ ለፓርላማ ያቀረበው ሪፖርት የኮሚሽኑ አባላት የተስማሙበት መሆኑን በመጥቀስ ውጪ ሀገር የሄዱ አባላቱ የሚሰጡት መግለጫ ኮሚሽኑ የሚያውቀው አይደለም ብለዋል።</p>

<p>የኮሚሽኑ ዝርዝር ውጤት አስመልክቶ ፓርላማው ከመወያየቱ በፊት ምንም ዓይነት መግለጫ መስጠት አልችልም ያሉት ጊዜያዊ ሰብሳቢው በዚህ ምክንያት ኮሚሽኑን ጥለው ከሀገር ወጥተዋል የተባሉት የቀድሞ ምክትል ኮሚሽነር በሰጧቸው ዝርዝር መግለጫዎች ላይ ምላሽ ሳይሰጡባቸው ቀርተዋል።</p>

<p>ባለፈው ሳምንት ለፓርላማ አባላት አስቀድመው አንብበው ለውይይት ይዘው እንዲቀርቡ በተሠራጨው የኮሚሽኑ ሪፖርት ላይ በሰኔ 1997 እና በጥቅምት 1998 ሁከት 193 ሲቪሎችና ስድስት ፖሊሶች መገደላቸውን፤ 763 ሲቪሎች እና 71 ፀጥታ አስከባሪዎች ላይ ከባድና ቀላል ጉዳት መድረሱን፤ 4ሚሊዮን 454ሺ 392 ብር ከ97 ሣንቲም የሚገመት የንብረት ውድመት መድረሱን ይፋ አድርጓል። ሆኖም የደረሱ የሰው እና የንብረትጉዳቶች የት እና መቼ እንደተፈፀሙ ሪፖርቱ አያሳይም።</p>

<p>የኮሚሽኑ ሪፖርት እንደሚያሳየው በአዲስ አበባ እና በአንዳንድ አካባቢዎች ተከስቶ የነበረውን ሁከት ለመግታት በመንግሥት በኩል የተወሰደው እርምጃ አዲሱን ሥርዓተ መንግሥት ለመከላከልና ሀገሪቷ ወደ ባሰ፤ ምናልባትም ማለቂያ ወደሌለው ብጥብጥ እንዳትገባ የተወሰደ ሕጋዊና አስፈላጊ እርምጃ መሆኑን ኮሚሽኑ እንዳመነበት፤ የተመጣጣኝነቱም ጉዳይ ከዚህ ተለይቶ የሚታይ አለመሆኑን ጠቅሷል።</p>

<p>ይኸንኑ ለም/ቤቱ የቀረበው ሪፖርት ላይ ከሀገር የወጡት የቀድሞ የኮሚሽኑ ኮሚሽነር አቶ ፍሬህይወት ሳሙኤል እና ም/ኮሚሽነር አቶ ወልደ ሚካኤል መሸሻ ፊርማቸውን አላሰፈሩም። ሆኖም ዶ/ር መኮንን ዲሳሳ፤ ሼህ ኤልያስ ሬድማን፤ ቄስ ደረጀ ጀምበሩ፤ አቶ ምትኩ ተሾመ፤ አባ ኤዎስጣቴዎስ ገ/ክርስቶስ፤ ወ/ሮ ሐረገወይን ጣሰው፤ ዶ/ር ገመቹ መገርሣ፤ አቶ አብዱላኢድ ኢብራሂም በሪፖርቱ የመጨረሻ ውጤት ላይ ስምምነታቸውን በፊርማ ማረጋገጣቸውን ለፓርላማ አባላት የታደለው ሪፖርት ያሳያል።</p>

<p>ከሀገር የወጡት የኮሚሽኑ ምክትል ኮሚሽነር አቶ ወ/ሚካኤል መሸሻ ለዓለም አቀፍ መገናኛ ብዙሀን በተደጋጋሚ በሰጡት መግለጫ በኮሚሽኑ የአሠራር ሒደት በመንግሥት በኩል ጫና ይደርስባቸው እንደነበር፤ ከሞቱት 193 ሲቪሎች 40 ያህሉ ሕፃናት እንደነበሩ ተናግረዋል። አቶ ው/ሚካኤል በዚሁ መግለጫቸው መንግሥት ሁከቱን ለመቆጣጠር ከተገቢው በላይ ኃይል መጠቀሙንም ጨምረው መግለፃቸው አይዘነጋም።</p>

<p>በአዲስ አበባና በአንዳንድ የሀገራችን አካባቢዎች የተፈጠረውን ሁከት የሚያጣራ ገለልተኛ አጣሪ ኮሚሽን ሰኔ 1/97 ዓ.ም በአዲስ አበባ፤ ከጥቅምት 22 እስከ ኅዳር 1 እንደዚሁም ከኅዳር 5 እስከ ኅዳር 7/98 ዓ.ም በአዲስ አበባና በአንዳንድ የሀገሪቱ አካባቢዎች የተፈጠረውን ሁከት እንዲያጣራ በአዋጅ ቁጥር 478/98 መቋቋሙ ይታወሳል።</p>

<p>የኮሚሽኑ ሥልጣን የተከሰተውን ችግር ለመፍታት በፀጥታ አስከባሪ ኅይል የተወሰደው እርምጃ ተመጣጣኝ ስለመሆኑ ወይንም ስላለመሆኑ፤ ከተከሰተው ችግር ጋር ተያይዞ የነበረው የሰብአዊ መብት አያያዝ ሕገ መንግሥቱንና ሕጉን የተከተለ ስለመሆኑና ስላለመሆኑ፤ በተከሰተው ችግር የደረሰውን የሕይወትና የንብረት ጉዳት፤ በማጣራት የሕዝብ ተወካዮች ምክር ቤት እንዲያቀርብ ተደንግጓል።</p>

<p>ለፓርላማው የቀረበው ሪፖርት ነገ በምክር ቤቱ ቀርቦ ውይይት ይካሄድበታል ተብሎ ይጠበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 19 ቀን 1999</a></p>

</body>
</html>	
