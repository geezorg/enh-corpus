<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች የፍርድ ቤት ውሎ</h2>


<p>የቅንጅት አመራሮች፤ ጋዜጠኞች፤ የሲቪል ማኅበረሰብ ድርጅት አባሎች እና ሌሎች ተከሳሾች በሚዳኙበት ችሎት ዓቃቤ ሕግ ካሉት 316 የሰው ምስክሮች የአስራ ሦስቱን የምስክርነት ቃል አስደምጧል። የምስክሮቹ ስምና ማንነት በሚዲያ እንዳይገለጽ ትዕዛዝ ተሰጥቷል።</p>

<p>የፌደራል ከፍተኛ ፍርድ ቤት ሁለተኛ ወንጀል ችሎት ረቡዕ ጥቅምት 15 ቀን እና ዓርብ ጥቅምት 17 ቀን 1999 ዓ.ም በዋለው ችሎት የዓቃቤ ሕግ ምስክሮችን አድምጧል።</p>

<p>ዓቃቤ ሕግ ጥቅምት 15 ቀን ለፍርድ ቤቱ ያቀረባቸው ምስክሮች ምን እንደሚያስረዱለት ጭብጡ አስይዟል።</p>

<p>ከቀረቡት ምስክሮች ውስጥ በተራ ቁጥር 206፤ 223፤ 307፤ 314 እና 277 የተመዘገቡት አምስት ምስክሮች፤ የሻለቃ ጌታቸው መንግስቴ እናየኢ/ር ግዛቸው ሽፈራው መኖሪያ ቤት፤ የድ/ር ታዬ ወ/ሰማያት፤ የመኢአድ እና የኢዴፓ መድኅን ቢሮ በፍርድ ቤት ትዕዛዝ ተበርብረው ሰነዶች ሲገኝ በስፍራው እንዲኖሩ የተደረጉ ታዛቢዎች እንደሆኑ ዓቃቤ ሕግ በጭብጡ ገልፆ በተከሳሾቹ ላይ የቀረቡት የሰነድ ማስረጃዎች በሕጋዊ መንገድ የተገኙ ስለመሆናቸው ምስክሮቹ ያስረዱኛል ብሏል።</p>

<p>በተራ ቁጥር 107፤ 108 እና 109 ላይ የተመዘገቡት ሦስት ምስክሮች ደግሞ በአቶ አባይነህ ብርሃኑ፤ በአቶ መስፍን አማን እና በአቶ ማሙሸት አማረ ሰብሳቢነት በአዲስ አበባ መኢአድ ጽ/ቤት ግቢ ውስጥ ግንቦት 28 ቀን 1997 ዓ.ም አደረጉት የተባለውን ግልፅ የዓመፅ ቅስቀሳ እና የማነሳሳት ሥራ እንዲሁም ሰኔ 1 ቀን 1997 ዋዜማ በአዲስ አበባ ዩኒቨርሲቲ በተነሳው ረብሻና ብጥብጥ ውስጥ የነበራቸውን ሚና ለማስረዳት ያቀረባቸው ምስክሮች እንደሆኑ ለፍርድ ቤቱ ባስመዘገበው ጭብጥ ገልጿል።</p>

<p>በተራ ቁጥር 200ኛ የቀረቡት የመንግሥት ሠራተኛ ምስክር በንፋስ ስልክ ላፍቶ ክ/ከተማ የሻለቃ ጌታቸው መንግስቴ ቤት ጥቅምት 13 ቀን 1998 ዓ.ም ሲበረበር በጸጥታ ኃይሎች ተጠርተው በታዛቢነት ተገኝተው እንደነበር ቃላቸውን ሰጥተዋል።</p>

<p>እኚሁ ምስክር ከዓቃቤ ሕግ ለሚቀርብላቸው ጥያቄ በሰጡት ምላሽ በተደረገው የቤት ብርበራ ካሴት፤ ኮሚፒዩተር እና ወደ 295 የሚሆኑ ወረቀቶች መገኘታቸውንና ሰነዶቹን ቆጥረው እንደተፈራረሙባቸው ለፍርድ ቤቱ ገልፀዋል።</p>

<p>ምስክሩ ከዳኞች በቀረበላቸው የማጣሪያ ጥያቄም በብርበራው ወቅት ታዛቢዎች ሦስት እንደነበሩ፤ የፀጥታው ኃይሎች በቦታው እንደነበሩ ገልፀው "ሰበሰብን ያሉዋቸው የ295 ወረቀቶች ይዘት ምንድነው?" በሚል ለቀረበላቸው ጥያቄ ከሚያስታውሱት መካከል ቅንጅት ለአንድነትና ለዴሞክራሲ የሚጠቀሙበት የስብሰባ አጀንዳዎች እንደሚገኙበት ለፍርድ ቤቱ አስረድተዋል።</p>

<p>በተራ ቁጥር 223ኛ ላይ የተመዘገቡትና በንግድ ሥራ ላይ መሠማራታቸውን ለፍርድ ቤቱ የገለጹት ሌላው ምስክር በቦሌ ክ/ከተማ የኢ/ር ግዛቸው ሽፈራው መኖሪያ ቤት ሲፈተሽ በታዛቢነት ተገኝተው እንደነበር ለፍርድ ቤቱ አስረድተዋል።</p>

<p>ከዓቃቤ ሕግ በሚቀርብላቸው ጥያቄ በሰጡት ምላሽ "በጥቅምት ወር 1998 ዓ.ም መኖሪያ ቤቱ ሲፈተሽ ኢ/ር ግዛቸው፤ ባለቤታቸው፤ ልጆቻቸው እና ፖሊስ በተገኙበት ቤቱ ተበርብሮ ወረቀቶች መገኘታቸውንና ለመረካከብ በሚፈራረሙበት ወቅት የኢ/ር ግዛቸው ባለቤት ወረቀቱን እያነበቡ እንዲፈርሙ በመናገራቸው ኢ/ር ግዛቸው መሐል ላይ ሲደርሱ የሆነ ወረቀት በመገኘቱ አልፈርምም" ማለታቸውን ተናግረዋል።</p>

<p>"ኢ/ር ግዛቸው አልፈርምም ያሉት ወረቀት ምንድነው?" ተብሎ ከዓቃቤ ሕግ ለቀረበላቸው ጥያቄ "አጀንዳ ሆኖ አባላቶች መታጠቅ አለባቸው። ቅስቀሳ ጎጀራ ... ምናምን"ካሉ በኋላ "የሚገደሉ ባለሥልጣኖች የሚል አለበት። ጠ/ሚ መለስ ዜናዊ፤ አዲሱ ለገሰ፤ ገነት ዘውዴ የሚሉ የስድስት ሰዎች ስም ዝርዝር አለበት።" ብለዋል።</p>

<p>ዓቃቤ ሕግ የተጠቀሱት ወረቀቶች በሰነድ ማስረጃ ላይ የተካተቱ መሆናቸውን ለፍርድ ቤቱ ጠቁሞ ለምስክሩ ባቀረበላቸው ቀጣይ ጥያቄ ከኢ/ር ግዛቸው ቤት ካሴቶች መገኘታቸውን ለታዛቢነት ወደ መኖሪያ ቤቱ ሲገቡ ፖሊስ እነሱን፤ እነሱ ደግሞ ፖሊሶቹን በመፈተሽ መግባታቸውን ለፍርድ ቤቱ በሰጡት ቃል ገልጸዋል።</p>

<p>ኢ/ር ግዛቸው ሽፈራው የመስቀለኛ ጥያቄ ለማቅረብ ፍርድ ቤቱን ጠይቀው በተፈቀደላቸው መሠረት " መስከረም 22 ቀን 1998 ዓ.ም ጠ/ሚሩ ቢሮ ለድርድሩ ስንገባ፤ እርስዎ የደህንነት ጥበቃ ኃላፊ ሆነው ፈትሸው አላስገቡንም? እኔና እርስዎ የምንተዋወቀው እዛ አይደለም? ለምንድነው ነጋዴ ነኝ ያሉት?" ሲሉ ምስክሩን ጠይቀዋል።</p>

<p>ምስክሩም "እኔ ነጋዴ ነኝ። እርስዎ ቤት ፊት ለፊት ሱቅ አለኝ" ሲሉ መልሰዋል። ኢ/ር ግዛቸው በበኩላቸው "ባለቤቴ ሁለት ደህንነቶች ወረቀት ከዶክመንት ጋር ሲቀላቅሉ አይታ አይደለም እያየህ ፈርም ያለችኝ? ምንም ዓይነት ፍተሻ እንዳልተደረገስ ያውቁ የለም? እርስዎ የመጡት በደህንነት መኪና አይደለም?" ሲሉ በድጋሚ ጠይቀዋል።</p>

<p>ፍተሻ ተደርጎ እንደነበር፤ ነጋዴ እንጂ የደህንነት አባል እንዳልሆኑ ምስክሩ የገለጹ ሲሆን ኢ/ር ግዛቸው "እኔ ቤት ፊት ለፊት ሱቅ አለ?" ብለው ሲጠይቁ "አዎ" በማለት ምስክሩ መልሰዋል። ኢ/ር ግዛቸው በበኩላቸው "እኔ ቤት ፊት ለፊት ቦሌ ት/ቤት እንጂ ሱቅ የለም" ብለዋል። ምስክሩም "ከቦሌ ትምህርት ቤት መጠምዘዣ ላይ" ብለዋል።</p>

<p>ዓቃቤ ሕግ በድጋሚ ጥያቄው ለምስክሩ ምን ዓይነት ሱቅ እንዳላቸው ላቀረበላቸው ጥያቄ አነስተኛና ሸቀጣሸቀጥ ሱቅ እንዳላቸው ተናግረዋል። ምስክሩ ከፍርድ ቤቱ በቀረበላቸው የማጣሪያ ጥያቄ "ፖሊሶችን ፈትሸናል ብለዋል እንደሚታወቀው ፖሊስ ሌሎችን ይፈትሻል እንጂ ፖሊስ በሌሎች ሲፈተሽ አልተለመደም። ፖሊሶችን መፈተሽ ከምን የመጣ ነው?"ሲሉ ጠይቀዋል።</p>

<p>ሱቃቸው ውስጥ ቆመው ፖሊሶች ኢ/ር ግዛቸውን ቤት ለመበርበር የፍርድ ቤት ትዕዛዝ ይዘው ስለመጡ በታዛቢነት እንዲመለከቱ ጥያቄ እንዳቀረቡላቸው ይህ እንዴት ይሆናል ብለው ሲያቅማሙ ፖሊሶቹ "ፈትሹን ምንም አልያዝንም" ሲሏቸው ታዛቢዎቹ ፖሊሶቹን፤ ፖሊሶቹም ታዛቢዎቹን እንደፈተሹ ገልጸዋል።</p>

<p>ባዩት ወረቀት ላይ ተጠቅሷል ያሉትን የሌሎች የሚገደሉ ባለሥልጣናትን ስም ዝርዝር በዳኞች የማጣሪያ ጥያቄ ተጠይቀው "ሳሞራ የኑስ፤ ተፈራ ዋልዋ እና በረከት ስምኦን ናቸው።" ብለዋል።</p>

<p>በ277 ተራ ቁጥር ላይ የተመዘገቡት የመንግሥት ሠራተኛ ነኝ ያሉት ምስክር የኢዴአፓ - መድኅን ቢሮ ሲበረበር በታዛቢነት መገኘታቸውን የመሰከሩ ሲሆን ከዓቃቤ ሕግ እና ከዳኞች ለቀረበላቸው የማጣሪያ ጥያቄ መልስ ሰጥተዋል።</p>

<p>በ307ኛ ተራ ቁጥር የተመዘገቡትና ሥራ እንደሌላቸው የገለጹት ሌላው ምስክር በበኩላቸው ሳይንስና ቴክኖሎጂ አካባቢ የሚገኘው የዶ/ር ታዬ ወ/ሰማያት ቢሮ ሲበረበርና ሰነዶች ሲገኙ ተመልክተው እንደነበር ቃላቸውን ሰጥተዋል።</p>

<p>የመኢአድ ቢሮ ሲበረበር ታዛቢ እንደነበሩ የገለጹት በተራ ቁጥር 314ኛ ላይ የተመዘገቡት ሌላው ምስክር ከጽ/ቤቱ ሰነዶች እና ካሴቶች ተገኝተው ማየታቸውን ለፍርድ ቤቱ ተናግረዋል።</p>

<p>በ107ኛ ተራ ቁጥር ላይ የተመዘገቡትና ሥራ እንደሌላቸው የተናገሩት ወጣት እና በጽሐፊነት ተቀጥረው እንደሚያገለግሉ የተናገሩት በ108ኛ ተራ ቁጥር ላይ የተመዘገቡት ወጣት ሴት ምስክር ሊሴ ገብረ ማርያም ት/ቤት አካባቢ በሚገኘው መኢአድ ጽ/ቤት የድርጅቱ አባል ሆነው ግንቦት 28 ቀን 1998 ዓ.ም በተካሄደ ስብሰባ ላይ መገኘታቸውን ገልፀዋል።</p>

<p>ስብሰባውን አቶ አባይነህ ብርሃኑ፤ አቶ ማሙሸት አማረ እና አቶ መስፍን አማን የተባሉት ተካሳሾች የሕዝብ ድምፅ መጭበርበሩን በመግለፅ እንደመሩና ከአንድ የዩኒቨርሲቲ ተማሪ የተሰጣቸውን ወረቀት አባዝተው እንዳከፋፈሉአቸው፤ እነሱም አባዝተው ለሌሎች እንዲያከፋፍሉ እንዳዘዟቸው ለፍርድ ቤቱ ቃላቸውን ሰጥተዋል።</p>

<p>በ109 ተራ ቁጥር የተመዘገበው ሌላው ምስክር በሥራው አጋጣሚ የዩኒቨርሲቲ ተማሪዎች ረብሻ ሲያስነሱ እና በተለያየ ጊዜ ወረቀት ሲበትኑ እንደተመለከተ በመግለጽ የተበተኑት ወረቀቶች ይዘታቸው ምን እንደሆነ ለፍርድ ቤቱ አስረድቷል።</p>

<p>ምስክርነቱ ከተጠናቀቀ በኋላ ዓቃቤ ሕግ የምስክሮቹ ስም በማንኛውም ሚዲያ እንዳይገለጽ ትዕዛዝ እንዲሰጥለት ፍ/ቤቱን ጠይቋል። አቶ ዳንኤል በቀለ እና ጠበቃቸው የምስክርን ስምና መልኩን ከአደባባይ መደበቅ በዓለም አቀፍ ደረጃ የተከለከለ እና የተወገዘ እንደሆነ በመግለጽ መከልከል እንደሌለበት ተቃውሞ አሰምተዋል።</p>

<p>ፍርድ ቤቱም ጥያቄው የተነሳው ከምስክሮቹ ደህንነት ጋር በተያያዘ በመሆኑ የምስክሮቹ ስም በማንኛውም ሚዲያ እንዳይገለጽ ሲል ትዕዛዝ ሰጥቷል።</p>

<p>ጥቅምት 17 ቀን 1999 ዓ.ም ዓቃቤ ሕግ ሰባት ምስክሮች እንዳሉት ለችሎቱ ያስመዘገበ ሲሆን ሁለቱን ከሌሎቹ ጋር ተመሳሳይነት ያለው ምስክርነት እንደሚሰጡ በመግለጽ "አልፈልጋቸውም" ብሎ ሳይመሰክሩ ቀርተዋል።</p>

<p>ዓቃቤ ሕግ ምስክሮቹ የሚያስረዱለትን በጭብጡ ሲዘረዘር ኢ/ር ኃይሉ ሻውል፤ አቶ አባይነህ ብርሃኑ፤ሻለቃ ጌታቸው መንግስቴ፤ አቶ ተስፋዬ ታሪኩ፤ አቶ ዋልታ ንጉስ አስናቀ፤ አቶ ሙሉ ጋሹ፤ አቶ አንተነህ ጌትነት፤ አቶ ውድነህ ተማስገን እና አቶ ወንድሜነህ ደሳለኝ ከቅድመ ምርጫ ጀምሮ ባሉት ጊዜያት በሕገመንግስቱ የተቋቋሙ አካላት ላይ በህቡዕ የትጥቅ ትግል ለማካሄድ ሽፍታ ሲያደራጁ መቆየታቸውን እንዲሁም በገጠሪቱ የሀገሪቱ ክፍል ሕዝቡ በሕግ በተቋቋመው መንግስትና የመንግስት አካላት ላይ ገጀራ፤ መጥረቢያ እና ሌሎች የጦር መሳሪያዎችን በመጠቀም አመፅ እንዲነሳሳና በዚህ አመፅ ለስልጣን ለመያዝ መሞከራቸውን እንደሚያስረዱለት ገልጿል።</p>

<p>በ45ኛ ተራ ቁጥር የተመዘገቡት የዓቃቤ ሕግ ምስክር በ1996 ዓ.ም አቶ ማሙሸት አማረን፤ ከ1997 ዓ.ም ጀምሮ አቶ አባይነህ ብርሃኑ፤ ሻለቃ ጌታቸው መንግስቴን እና ኢ/ር ኃይሉ ሻውልን እንደተዋወቁ እና ከ1993 ዓ.ም ጀምሮ የመኢአድ አባል እንደነበሩ ገልጸዋል።</p>

<p>በስም የጠቀሷቸው የድርጅቱ አባሎች፤ ኢሕአዴግ በምርጫው ከተሸነፈ ትግራይን እንደሚያስገነጥል፤ እሱ ካልተሳካለት ደግሞ የቅንጅቱ ጠንካራ አመራሮች ላይ አደጋ መጣላቸው ስለማይቀር በኢሕአዴግ ጠንካራ አመራሮች ላይ አደጋ መጣል የሚችል ቡድን እንዲያደራጁ በደብዳቤ እና በቃል የገለፁላቸው መሆኑን ለፍርድ ቤቱ በሰጡት የምስክርነት ቃል ገልጸዋል።</p>

<p>በዚህም መሰረት 13 አባላት ያሉት ቡድን ማደራጀታቸውን ገልጸው ግርማ በላይ፤ ግርማ ከንቲባ እና ኤርሚያስ ለገሰ የተባሉትን ሽፍቶች በቡድን ውስጥ ማካተታቸውን ተናግረዋል።</p>

<p>አቶ ማሙሸት አማረ በበኩላቸው በመስቀለኛ ጥያቄ ከተማዋን በስም ጠቅሰው፤ የዚያ ከተማ "የማረሚያ ቤት ኃላፊ ነዎት። እንዴት የሽፍታ ቡድን ሊያደራጁ ቻሉ?" ሲሉ ምስክሩን ጠይቀዋል።</p>

<p>ምስክሩም "ኃላፊ የነበርኩት እዚህ ድርጅት ውስጥ ከመግባቴ በፊት በ1989 እና ብ1990 ነው። ድርጅቱን የተቀላቀልኩት ከዚያ በኋላ ነው" የሚል መልስ ሰጥተዋል።</p>

<p>አቶ ማሙሸት አማረ አያይዘው "እኔ ፍርድ ቤቱ እንዲመዘግብልኝ የምፈልገው እኚህ ሰውዬ አሁንም የማረሚያ ቤቱ ኃላፊ መሆናቸውን ነው። የፖሊስ አባል በሕገመንግሥቱ መሰረት የየትኛውም የፖለቲካ ፓርቲ አባል መሆን አይችልም። እርስዎ እንዴት የፓርቲ አባል ሊሆኑ ቻሉ?" ሲሉ ምስክሩን በድጋሚ ጠይቀዋል።</p>

<p>"እርስዎስ የፖሊስ አባል መሆኔን እያወቁ ለምን መለመሉኝ። ለማንኛውም እኔ ጡረታ ከወጣሁ ዓመት ሆኖኛል። የጡረታ ደብተሬን በ30 ደቂቃ ውስጥ ማምጣት እችላለሁ።" ሲሉ ምስክሩ መልስ ሰጥተዋል።</p>

<p>ዓቃቤ ሕግ በድጋሚ ለምስክሩ ባቀረበላቸው ጥያቄ ጡረታ መቼ እንደወጡ ሲጠይቃቸው "ታህሳስ 1 ቀን 1997 ዓ.ም" ብለዋል። ፍርድ ቤቱም ለምስክሩ የማጣሪያ ጥያቄ አቅርቦላቸዋል።</p>

<p>በ101፤በ102፤ በ103 እና በ104 ተራ ቁጥር ላይ የተመዘገቡት ከምስራቅ ጎጃም የመጡ አምስት ምስክሮችን ቃል ፍርድ ቤቱ አድምጧል።</p>

<p>ምስክሮቹ አቶ ዋልታ ንጉስ አስናቀ፤ አቶ ሙሉ ጋሹ፤ አቶ ተስፋዬ ታሪኩ የተባሉ ተከሳሾች ደጀን ወረዳ ላይ ሚያዝያ 16 ቀን 1997 ዓ.ም ማይክሮፎን ይዘው "እኛ ቅንጅት ነን። ምልክታችን ጣት ነው። ወታደርም ፖሊስም ቢመጣ እንዳትፈሩ ያልቅለታል፤ ታጣቂም ቢመጣ በመጥረቢያ እጨደው" በማለት ቅስቀሳ አድርገዋል ሲሉ መስክረዋል።</p>

<p>ምስክርነቱ ከተጠናቀቀ በኋላ ተጨማሪ አስር ምስክር ለማድመጥ ለማክሰኞ ጥቅምት 21 ቀን 1999 ዓ.ም ተለዋጭ ቀጠሮ ሰጥቷል።</p>

<p>በዓርብ ዕለቱ የችሎት ውሎ አቶ ሙሉ ነህ ኢዮኤል፤ አቶ አሰፋ ሃብተወልድ እና አቶ ወናክሰድ ዘለቀ በሕመም ምክንያት ችሎት አልቀረቡም።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 19 ቀን 1999</a></p>

</body>
</html>	
