<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሞቃዲሾ ኃይሎች ከኢትዮጵያ ጋር ለረጅም ጦርነት መዘጋጀታቸውን ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሞቃዲሾ ኃይሎች ከኢትዮጵያ ጋር ለረጅም ጦርነት መዘጋጀታቸውን ገለፁ</h2>


<p>የሞቃዲሾ የእስላማዊ ፍርድ ቤቶች ኅብረት ከኢትዮጵያ ጋር ረጅም ጦርነት ያሉትን ለማካሄድ በቂ ዝግጅት ማድረጋቸውን በመግለፅ የሶማሊያ ሕዝብ ለጦርነቱ እንዲዘጋጅ ጥሪ አቀረቡ።</p>

<p>አልጀዚራ ቴሌቪዥን በዓረብኛ ፕሮግራሙ ሰሞኑን እንደዘገበው የሞቃዲሾ ኃይሎች ከኢትዮጵያ ጋር ለማካሄድ ላቀዱትና "ረዥም" ላሉት ጦርነት ወጣቶች እየመለመሉ ሲሆን የቀድሞ የዚያድባሬ ወታደሮችም እንዲቀላቀሉ ባቀረቡት ጥሪ መሰረት እስካሁን በመቶ የሚቆጠሩ የቀድሞ ወታደሮች ተቀላቅለዋል ብሏል።</p>

<p>የእስላማዊ ፍርድ ቤቶች ኅብረት መሪ ሼክ ዳሂር አዌይስ በዚያድባሬ አገዛዝ የኮሌኔል ማዕረግ የነበራቸው ወታደር ሲሆኑ ከኢትዮጵያ ጋር በተደረገው ጦርነት መሳተፋቸው ይታወቃል።</p>

<p>በተያያዘ ዜና በሶማሊያ የእስላማዊ ፍርድ ቤቶች ኅብረት አመራር ውስጥ ሁለተኛው ሰው እንደሆኑ የሚነገርላቸው ሼክ ሀሰን ቱርሺ የሶማሊያን የሽግግር መንግሥት ፕሬዘዳንት በማባረር ባይድዋን በቁጥጥር ሥር እንደሚያውሉ ገልፀዋል።</p>

<p>በሞቃዲሾ በሚገኘው ሆርን አፍሪካ የተባለው ሬዲዮን ጠቅሶ ሶማሊ ኔት እንደዘገበው ሼክ ቱርኪ በሶማሊላንድና በፑንት ላንድ ላይ ኅብረቱ ጦርነት ማወጁን ገልፀዋል። እኚሁ ከፍተኛ የአመራር አባል በአሁኑ ወቅት አብዛኛው የሶማሊያ ደቡባዊ ክፍል በቁጥጥራቸው ሥር እንደሚገኝ ተናግረው ወደ ሶማሊላንድና ወደፑትላንድ በማምራት ላይ እንደሆኑ ገልፀዋል።</p>

<p>ሼክ ቱርኪ ለጣቢያው ጨምረው እንዳስታወቁት የተባበሩት መንግሥታት ድርጅት የአሜሪካ ጥቅም አስከባሪ ቡድን በመሆኑ የሶማሊያ ፍርድ ቤቶች ህብረት ለድርጅቱ እውቅና አይሰጥም። አፍሪካ ኅብረት ሰላም አስከባሪ ኃይል ወደአካባቢው መሰማራቱ እስላማዊ ፍርድ ቤቶች ኅብረትን እንደማያሳስብ የገለጹት ሼክ ቱርኪ "ማንኛውንም ኃይል ለመደምሰስ የሚያስችለን በቂ ኃይል አለን" ሲሉ ተናግረዋል።</p>

<p>የተባበሩት መንግሥታት ድርጅት ወኪሎች በኬንያ ከሚገኙ የሶማሊያ ስደተኞች ጋር በተያያዘ በሙስና የተዘፈቁና የሀሰት መረጃዎች የሚያሰራጩ መሆናቸውን ገልፀዋል። "የሶማሊያ ስደተኞች ከመጠለያ ጣቢያዎች እንዲወጡና እንደገና ተመልሰው ወደ መጠለያው እንዲገቡ በማድረግ ከፍተኛ የስደተኛ ቁጥር እንዳለ በመግልጽ ገንዘብ ለማግኘት የተመድ ወኪሎች እየተንቀሳቀሱ ነው። ተመድ በሙስና የተዘፈቀ ድርጅት ነው" ብለዋል።</p>

<p>ሼክቱርኪ በሶማሊላንድ ጦርነት ማወጃቸውን ከመግለጻቸው በፊት የሶማሊላንድ ውጭ ጉዳይ ሚኒስትር በአዲስ አበባ ቆይታቸው አገራቸው ለሚቃጣባት ማንኛውም ትንኮሳ አስፈላጊውን እርምጃ እንደወሰደች ገልጸዋል።</p>

<p>ሼክ ሀሰን ቱርኪም ይሁኑ የበላይ ኃላፊያቸው ሼህ ዳሂር አዌይስ አሜሪካ በዓለም አቀፍ የሽብርተኞች ስም ዝርዝር ውስጥ ያሰፈረቻቸው እንደሆኑ ይታወቃል።</p>

<p>በሌላ በኩል ኮፊ አናን በቃል አቀባያቸው ስቴፈን ዱሪክ በኩል እንደተናገሩት የሶማሊያ ጉዳይ ከወታደራዊ ይልቅ ፖለቲካዊ መፍትሄ እንዲፈለግለት ትላንትና ማሳሰባቸውን የተመድ ዜና አገልግሎት ዘግቧል።</p>

<p>ኮፊ አናን በዚሁ መልዕክታቸው ዓለም አቀፉ ማኅበረሰብ በተለይም የምስራቅ አፍሪካ አገራት የሶማሊያን ጉዳይ ፖለቲካዊ መፍትሄ ለማስገኘት መንቀሳቀስ አለባቸው።</p>

<p>የሶማሊያ አንጃዎች ችግሮቻቸውን በሰላማዊ መንገድ በድርድር እንዲፈቱ ዓለም አቀፉ ማኅበረሰብ ጥረት እንዲያደርግም ጠይቀዋል።</p>

<p>የኢትዮጵያ እና የኤርትራ ጦር ሶማሊያ ውስጥ ገብቷል ስለሚባለው ዜና ቃል አቀባዩ ተጠይቀው በቂ መረጃ ስለሌለ አስተያየት እንደማይሰጡ ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 19 ቀን 1999</a></p>

</body>
</html>	
