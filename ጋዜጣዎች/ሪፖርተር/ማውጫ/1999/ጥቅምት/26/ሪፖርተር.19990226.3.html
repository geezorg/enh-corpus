<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀረጥ ነፃ መደብር ፈቃድ አሰጣጥ ቅሬታ አስነሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቀረጥ ነፃ መደብር ፈቃድ አሰጣጥ ቅሬታ አስነሳ</h2>


<p>ከተመሰረተ ከ38 ዓመት በላይ ያስቆጠረውና መንግስታዊ የልማት ድርጅት የሆነው የኢትዮጵያ ቱሪስት ንግድ ሥራ ድርጅት ስራተኞች ከቀረጥ ነፃ መደብር ፈቃድ አሰጣጥ ጋር በተያያዘ የንግድና ኢንደስትሪ ሚኒስቴር እና የገቢዎች ሚኒስቴር ሕገወጥ ሥራ እያከናወኑ ነው ሲሉ ቅሬታቸውን አሰሙ። የገቢዎች ሚኒስቴር ክሱን አስተባብሏል።</p>

<p>የድርጅቱ ሰራተኞች ማኅበር የጠራውና ባለፈው ሐሙስ ዕለት የተካሄደው የሰራተኞች ስብሰባ ላይ የንግድና ኢንደስትሪ ሚኒስቴር የቀረጥ ነፃ መደብር ንግድ ፈቃድ የመስጠት በሕግ የተሰጠ ሥልጣን ሳይኖረው ፈቃዱ እንዲሰጥ ለገቢዎች ሚኒስቴር በ1995 ዓ.ም ደብዳቤ መፃፉ፤ ገቢዎች ሚኒስቴርም ይኽን ተከትሎ ለግል ድርጅቶች ፈቃድ እየሰጠ መሆኑ፤ በነጻ ገበያ ስም የሚፈፀም ሕገወጥ ተግባር ከመሆኑም ባሻገር የመንግሥትን ጥቅም የሚያሳጣ ነው ሲሉ ተቃውሞአቸውን ገልጸዋል።</p>

<p>የድርጅቱ የሰራተኞች ማኅበር ፕሬዘዳንት አቶ መንግስቱ መሠረት በስብሰባው ላይ እንደተናገሩት የኢትዮጵያ ቱሪስት ንግድ ሥራ ድርጅት በሚኒስቴሮች ም/ቤት ደንብ ቁጥር 106/85 ሲቋቋም የቀረጥ ነፃ ንግድ እንዲሠራ እንደተፈቀደለት፤ የንግድና ኢንደስትሪ ሚኒስቴር የቀረጥ ነፃ ንግድ ፈቃድ እንዲሰጥ ሥልጣኑ ሳይኖረው እንዲሰጥ መመሪያ ማስተላልፉ እና የገቢዎች ሚኒስቴርም ይኽን ተግባራዊ በማድረጉ ምክንያት የ973 ቋሚና ጊዜያዊ ሠራተኞች የሥራ ዋስትና አደጋ ላይ ወድቋል።</p>

<p>ሠራተኛው በጉዳዩ ላይ ከተወያየ በኋላ ባለ 13 ነጥብ የአቋም መግለጫ በማውጣት ስብሰባውን አጠናቋል።</p>

<p>የኢትዮጵያ ቱሪስት ንግድ ሥራ ድርጅት ሠራተኞች ካወጡት የአቋም መግለጫ መካከል በቀረጥ ነፃ ንግድ መንግሥት በዓለም አቅፍ ደረጃ በገባቸው ውሎችና ስምምነቶች መሠረት የቀረጥ ነፃ መብት ላላቸው የተለያዩ አገር ዲፕሎማቶችና ዓለም አቀፍ ድርጅቶች ወዘተ... አገልግሎት ለመስጠት ለሚኒስቴሮች ምክር ቤት ደንብ ቁጥር 106/85 ለድርጅቱ የተሰጠው ኃላፊነትና ተግባር ሕጋዊነት በሌለው አሰራር ለሌላ ተላልፎ መስጠቱን እንደሚቃወሙ ገልፀዋል።</p>

<p>"ተገቢ ባልሆነ ውሳኔ አደጋ ላይ የወደቀው የሥራ ዋስትናችን እንዲከበርልን፤ ከሕግና ደንብ ውጪ በሚሰጥ ተገቢ ያልሆነ የቀረጥ ነፃ ንግድ ፈቃድ ምክንያት የሀገር ኢኮኖሚ እንዳይጎዳ ጥንቃቄ እንዲደረግ" ሲሉ አሳስበዋል።</p>

<p>በሕገወጥ መንገድ የቀረጥ ነፃ ንግድ ፈቃድ ባለቤት ሆነዋል ያሏቸውን የንግድ ድርጅቶች ፈቃድ እንዲሰረዝም ሰራተኞቹ በአቋም መግለጫቸው ጠይቀዋል።</p>

<p>አቶ አረጋዊ በላይ በኢሠማኮ የቱሪዝም ሆቴልና ጠቅላላ አገልግሎት ሰራተኛ ማኅበራት ፌደሬሽን ፕሬዘዳንት ለሪፖርተር ጋዘጣ እንደተናገሩት የንግድና ኢንዱስትሪ ሚኒስቴር እና የገቢዎች ሚኒስቴር አሰራር ሕገወጥ ነው። ገቢዎች ም/ር በደብዳቤ ለጠየቅነው ማብራሪያ እንኳን ምላሽ ነፍጎናል ሲሉ ወቀሳ አቅርበዋል።</p>

<p>የገቢዎች ሚኒስቴር የሕዝብና ዓለም አቀፍ ግንኙነት መምሪያ ኃላፊ ወ/ሮ የዝና ወርቁ ስለ ጉዳዩ ተጠይቀው በሰጡት ምላሽ ሚኒስቴር መ/ቤቱ ከንግድና ኢንዱስትሪ ሚኒስቴር ቀደም ሲል በደረሰው መመሪያ መሰረት የአስመጪነት የንግድ ፈቃድ፤ ከአዲስ አበባ ከተማ አስተዳደር የችርቻሮ ንግድ ሥራ ፈቃድ፤ ቦሌ አዲሱ ተርሚናል ውስጥ ለሱቅ የሚያገለግል ቦታ ያላቸው ነጋዴዎች የቀረጥ ነፃ ሱቅ ፈቃድ መሰጠቱን አረጋግጠዋል።</p>

<p>ወ/ሮ የዝና እንደተናገሩት ገቢዎች ሚኒስቴር የቀረጥ ነፃ ሱቅ የፈቀደላቸው የግል ድርጅቶች በቦሌ አዲሱ ተርሚናል ብቻ ሱቅ ያላቸው መሆኑን፤ ይኸም የሆነው የቁጥጥር ሥራው ከጉምሩክ ጋር ስለሚካሄድ ነው ብለዋል።ጉምሩክ አቅሙ ሲያድግ የግል ባልሀብቶቹ ከኤርፖርት ውጪም ሱቅ የሚከፍቱበት ሁኔታ ይፈጠራል፤ እስከዚያ ከኤርፖርት ውጪ ያለውን የኢትዮጵያ ቱሪስት ንግድ ሥራ ድርጅት እያከናወነ ይቆያል ሲሉ አስረድተዋል።</p>

<p>ሚኒስቴር ም/ቤቱ የቀረጥ ነፃ ፈቃድ የሰጠው ሕግና ሥርዓቱን ተከትሎመሆኑን አረጋግጠዋል።</p>

<p>የጉዳዩ መነሻ ፦ የኢትዮጵያ ሲቪል አቪየሽን ባለሥልጣን በአዲሱ የቦሌ ተርሚናል ውስጥ የቀረጥ ነፃ መደብር ለማከራየት ሰኔ 26 ቀን 1994 ዓ.ም ጨረታ አወጣ። በወቅቱ የጨረታው አንዱ መስፈርት "በመስኩ የንግድ ፈቃድ፤ የሥራ ልምድ ያለውና ለዚህም ማረጋገጫ ማቅረብ የሚችል..." የሚል ይገኝበታል። ይኸም ሆኖ በወቅቱ በዘርፉ ሕጋዊ ንግድ ፈቃድ እና ልምድ ያለው ብቸኛ ተቋም መንግስታዊው የኢትዮጵያ ቱሪስት ንግድ ሥራ ድርጅት ብቻ የነበረ ቢሆንም አልፋራጅ የተባለ ኩባንያ ተወዳዳሪ ሆኖ ቀረበ። ከመቅረቡም አልፎ ከቀረቡት ሁለት የቀረጥ ነፃ መደብሮች አንዱ አሸናፊ መሆኑ ተገለፀለት። በወቅቱ አልፋራጅ "ልምድ የሌለው" መሆኑ ብቻ ሳይሆን በእጁ የቀረጥ ነፃ ፈቃድ አልነበረውም። የኢትዮጵያ ሲቪል አቪየሽን ባለሥልጣን በወቅቱ ራሱ ያወጣውን መስፈርት ያላሟላ ድርጅት አሸናፊ ከማድረግ አልፎ ለጉምሩክ፤ ለብሔራዊ ባንክ፤ ለንግድና ኢንዱስትሪ ሚኒስቴር ፈቃድ እንዲሰጠው የሚጠይቅ የትብብር ደብዳቤ ፃፈ።</p>

<p>የሲቪል አቪየሽን ባለሥልጣን በወቅቱ የሰጠው ምክንያት "ሀገሪቱ በአሁኑ ጊዜ ከምትከተለው አጠቃላይ ኢኮኖሚ ፖሊሲ አንጻር እንዲሁም የ ኤርፖርቱን ዓለም አቀፍ ተወዳዳሪነትና ብቃት ለማሳደግ፤ ለተገልጋዩ ኅብረተሰብ አማራጭ አገልግሎት ከማቅረብ አኳያ የቀረጥ ነፃ መደብሮችም ለተወዳዳሪዎች ክፍት መሆን ይገባዋል" የሚል ይዘትን የያዘ ነበር።</p>

<p>ይኸን የባለሥልጣኑ መ/ቤት የትብብር ደብዳቤ መነሻ በማድረግ የኢትዮጵያ ብሔራዊ ባንክ ታህሳስ 28 ቀን 1995 በቁጥር አይቢኦዲ/004/03 እና የኢትዮጵያ ጉምሩክ ባለሥልጣን ጥር 21 ቀን 1995 ዓ.ም በቁጥር ዘ 60/00181/790/03/13 በፃፉት ደብዳቤ የቀረጥ ነፃ መደብር ለማንቀሳቀስ የሚያስችል የንግድና የሥራ ፈቃድ ከሚመለከተው መ/ቤት ሲያቀርቡ ብቻ እንደሚስተናገዱ ለአልፋራጅ በፅሁፍ መልስ ሰጡ።</p>

<p>ይኸንን የሲቪል አቪየሽን ባለሥልጣን ያልተለመደ አሰራር በተለይ የኢትዮጵያ የቱሪስት ንግድ ሥራ ድርጅት በወቅቱ በይፋ ተቃውሞታል።</p>

<p>ንግድና ኢንዱስትሪ ሚኒስቴር ይኸንኑ የባለሥልጣኑን ደብዳቤ መነሻ በማድረግ መጋቢት 5 ቀን1995 ዓ.ም በቁጥር ጽ.አ. 000171/7780 በተፃፈ እና በሚኒስቴር ግርማ ብሩ ፊርማ በወጣ ደብዳቤ የገቢዎች ሚኒስቴር የአስመጪነት የውጪ ንግድ ሥራ ፈቃድ፤ ከክልል የንግድ፤ ኢንዱስትሪና ቱሪዝም ቢሮ የችርቻሮ ንግድ ሥራ ፈቃድ ያለው፤ በቦሌ ዓለም አቀፍ የአየር ማረፊያ ተርሚናል ውስጥ የኢትዮጵያ ሲቪል አቪየሽን ባለሥልጣን ከመደበው የቀረጥ ነፃ መሸጫ መደብር ውስጥ ሱቅ ለማግኘት የቻለ የንግድ ሥራውን ለማከናወን የሚያስችል መስፈርት መሆኑ ታውቆ በዚሁ መሰረት ይፈፀም ሲሉ መመሪያ ተላለፈ።</p>

<p>በዚሁ መመሪያ መነሻነት አልፋራጅ ኩባንያ የቀረጥ ነፃ ሱቅ ፈቃድ እንዲኖረው የገቢዎች ሚኒስቴር ፈቀደ።</p>

<p>እዚህ ላይ አከራካሪ የሆነውና የንግድና ኢንዱስትሪ ሚኒስቴር አቶ ግርማ ብሩ ባስተላለፉት መመሪያ ላይ በግልፅ የተቀመጠው የሚኒስቴር መ/ቤቱ የንግድ ሥራ ፈቃድ ለመስጠት ከሚችልባቸው ዝርዝሮች ውስጥ የቀረጥ ነፃ ሱቅ ፈቃድ መስጠት የሚል በሕግ የተቀመጠለት ሥልጣን ያለው ያለመሆኑ ጉዳይ ነው። ይኸ ሁኔታ ሲያጋጥም አዋጁ በቅድሚያ ለሚኒስትሮች ም/ቤት ቀርቦ ካልተሻሻለ በስተቀር አውጁን በመመሪያ መሻር ሚኒስቴር መ/ቤቱ እንደማይችል የቱሪስት ንግድ ሥራ ድርጅት የሰራተኞች ማኅበር አመራሮች ያስረዳሉ።</p>

<p>ገቢዎች ሚኒስቴር ይኸንኑ የንግድና ኢንዱስትሪ ሚኒስቴር መመሪያ መነሻ በማድረግ በቅርቡም በተመሳሳይ ሁኔታ ለካንትሪ ትሬዲንግ እና ለአቶ ኑሩ ሁሴን ያሲን የሎንደን ሳተላይት ካፌና ሬስቶራንት ባለቤትና ጠቅላላ አስመጪ የቀረጥ ነፃ ሱቅ ፈቃድ ሰጥቷል።</p>

<p>በአሁኑ ወቅት ቦሌ አየር ማረፊያ ተርሚናል የሚያስተዳድረው የኢትዮጵያ ኤርፖርቶች ድርጅት ሲሆን ሲቪል አቪየሽን ቀደም ሲል እ.ኤ.አ በጁን 24/2002 ያወጣው የጨረታ ሰነድ በግልፅ የሚያመለክተው ለቀረጥ ነፃ ሱቅ የተመደቡት 9A እና 9A1 የተባሉት ሁለት መደብሮች ብቻ ናቸው።</p>

<p>የንግድና ኢንዱስትሪ ሚኒስቴር ባወጣው መመሪያ መሰረት በቦሌ አየር ማረፊያ ተርሚናል ለቀረጥ ነጻ መደብር ያላቸው ነጋዴዎች ከሁለቱ በስተቀር የሉም። እናም ለሌሎች የሸቀጣሸቀጥ ንግድ እና ለካፊቴሪያ አገልግሎት መደብር የወሰዱ ነጋዴዎች ተርሚናል ውስጥ የቀረጥ ነፃ ሱቅ አለን እያሉ ፊታቸውን ወደ ቀረጥ ነፃ ንግድ እየመለሱ መሆኑን ምንጮቻችን ይጠቁማሉ።</p>

<p>ድርጅቱ ተከራዮቹ መደብሮቹን ሊሠሩበት በተወዳደሩበት ሥራ ብቻ እንዲጠቀሙበት ግደታ ቢያስገባም አንዳንድ ነጋደዎች ከተከራዩ በኋላ ከውለታ ውጪ ሌሎች ንግዶች እያካሄዱ መሆኑ፤ ከጥቂት ጊዜያት በኋላ ሁሉም ባለመደብር የአስመጪነት ፈቃድ እያወጡ በቀረጥ ነፃ ሱቅ ተርሚናሉን እንዳያጥለቀልቁት ሥጋት ፈጥሯል።</p>

<p>የቀረጥ ነፃ ንግድ ምንድነው? እ.ኤ.አ ብ1961 የቬይና ኮንቬንሽን የሚደነግገውን ዲፕሎማቶች ቀረጥ ያለመክፈል መብት መነሻ በማድረግ በዓለም አቀፍ ደረጃ እየተሠራበት ይገኛል። በተጨማሪም እንደ አፍሪካ ኢኮኖሚ ኮሚሽን(ECA) እና የአፍሪካ ኅብረት(AU) ባሉ ተቋማት የሚሠሩ መብቱ ያላቸው ሰዎች ከቀረጥ ነፃ ዕቃዎችን መግዛት ይችላሉ። በተጨማሪም ወደ ኢትዮጵያ የሚገቡ ወይም ከኢትዮጵያ የሚወጡ መንገደኞች የዚህ እድል ተጠቃሚዎች ናቸው።</p>

<p>በዚህ ንግድ ውስጥ መብቱ ላላቸው ሰዎች ብቻ ዕቃዎች ለመሸጥ ከቀረጥ ነፃ ይገባሉ። መጋዘኖች በጉምሩክ ባለሥልጣን እና በድርጅቱ ቁጥጥር ይደረግባቸዋል። ምክንያቱም በቀረጥ ነፃ ገብተው ገበያ ላይ የሚውሉ ከሆነ ግብር ከፍሎ የሚሠራውን የሚያዳክም ሁኔታ ይፈጠራል። የመንግሥትንም ገቢ ያስቀራል። እናም ብርቱ ጥንቃቄ የሚያስፈልገው የተወሰኑ ከቀረጥ ነፃ አስገብተው የሚሸጡ፤ በሌላ በኩል ቀረጥ ከፍለው የሚሸጡ የተለያዩ ነጋዴዎች እንዳይፈጠሩ መሆኑን የቱሪስት ንግድ ስራ ድርጅት የሰራተኛ ማኅበር አመራሮች ይገልፃሉ።</p>

<p>የቀረጥ ንግድ ፈቃድ አሰጣጥ የግሉ ዘርፍ እንዲሳተፍበት ሲደረግ መንግስት ምን ይጠቀማል የሚለው አልተጠናም። ለምሳሌ የቱሪስት ንግድ ሥራዎች ድርጅት ከትርፉ 30 በመቶ የገቢ ግብር ከፍሎ ቀሪውን 70 በመቶ ለመንግስት ፈሰስ ያደርጋል። እነዚህ የግል ድርጅቶች በተመሳሳይ ሁኔታ ቢያደርጉ መንግስት ተጠቃሚነቱ እጅግ አናሳ ይሆናል። በአንዳንድ አገሮች የግሉ ዘርፍ በቀረጥ ነፃ ንግድ ሲገባ የሚቆይበት ዓመት ውሱን ይሆናል። ከትርፉም መንግስት ኮሚሽን ያገኛል። የሚያስገቧቸው የዕቃ ዓይነቶችም ተለይተው የሚታወቁና ለቁጥጥር አመቺ ናቸው። ይኸ በኢትዮጵያ ውስጥ አለመደረጉ ንግድና ኢንዱስትሪ ሚኒስቴር ሥራውን እንደማንኛውም ተራ ንግድ አድርጎ እንደተመለከተው እንደሚያሳይ ሰራተኞቹ ይገልፃሉ።</p>

<p>የንግድና ኢንዱስትሪ ሚኒስቴር በጉዳዩ ላይ ተጨማሪ ማብራሪያ እንዲሰጥ ያደረግነው ሙከራ ለጊዜው አልተሳካም።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 26 ቀን 1999</a></p>

</body>
</html>	
