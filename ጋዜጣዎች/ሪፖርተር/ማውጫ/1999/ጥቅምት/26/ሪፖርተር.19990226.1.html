<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የምርጫ ቦርድ የስራ ጊዜ ሐሙስ ያበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የምርጫ ቦርድ የስራ ጊዜ ሐሙስ ያበቃል</h2>


<p>የኢትዮጵያ ብሔራዊ ምርጫ ቦርድ ከመስከረም 1998 ዓ.ም ጀምሮ ሲራዘምለት የነበረው እድሜ የፊታችን ሐሙስ እንደሚያበቃ ምንጮቻችን አመለከቱ።</p>

<p>ቦርዱ የ1997 ዓ.ም አገር አቀፍ ምርጫን ካጠናቀቀ በኋላ አዲሱ ፓርላማ ስራውን ሲጀምር በአዲስ ቦርድ መተካት ቢኖርበትም ያልተጠናቀቁ ስራዎችን እንዲያከናውን በሚል እስከ ሰኔ 30 ቀን 1998 ዓ.ም የስራ ጊዜ ተጨምሮለት ነበር።</p>

<p>በተጠቀሰው ጊዜ ውስጥ ቦርዱን ሊያሻሽሉ የሚችሉ ስራዎችን በውጭ ባለሙያ በማስጠናት ሲሰራ መቆየቱ ይታወሳል። ይሁን እንጂ ስራዎቹን አጠናቅቆ፤ የምርጫ 97ን የምርጫ ሪፖርት ለፓርላማው ሳያቀርብ የተሰጠው ጊዜ ገደብ ተጠናቅቋል።</p>

<p>ጠ/ሚ መለስ ዜናዊ ይ1998 ዓ.ም የሥራ አፈፃፀማቸውን ለሕዝብ ተወካዮች ም/ቤት ሰኔ 27 ቀን 1998 ዓ.ም ባቀረቡበት ወቅት ቦርዱን ለማሻሻል በውጭ ባለሙያዎች ሲጠና የነበረው ጥናት ቢጠናቀቅም ስራው ከተገመተው ጊዜ በላይ መውሰዱን በመግለፅ በጉዳዩ ላይ ከፓርቲዎች ጋር ተወያይቶ እልባት ለመስጠት እንዳልተቻለ ገልፀው እንደነበር ምንጫችን አስታውሷል።</p>

<p>ም/ቤቱ ለእረፍት በሚዘጋበት ወቅት ከፓርቲዎች ጋር በመወያየት ም/ቤቱ ከእረፍት ሲመለስ እንዲፀድቅ እንደሚደረግ በመግለፅ እስከ ሰኔ 30 ቀን 1998 ዓ.ም ድረስ የነበረውን የስራ ጊዜ እስከ ጥቅምት 30 ቀን 1999 ዓ.ም እንዲራዘም ጠይቀው በወቅቱ በም/ቤቱ ተቀባይነት አግኝቶ በአብላጫ ድምፅ ፀድቋል።</p>

<p>ይሁን እንጂ ጠ/ሚ መለስ የምርጫ ቦርድ ጉዳይ በክረምት ወራት በፓርቲዎች መካከል ውይይት እንደሚደረግበት ቢገልፁም ይህ ሊሆን አልቻለም። ከዚህም አልፎ አሁን እስካለንበት ወቅት ድረስ በፓርቲዎች መካከል ውይይት አልተደረገበትም።</p>

<p>በውጭ ባለሙያዎች እየተጠና የነበረው ሥራ በአሁኑ ወቅት ቢጠናቀቅም የጥናቱ ውጤት እስካሁን ለተቃዋሚ ፓርቲዎች አልተበተነም። ከዚህ ይልቅ የቦርዱ የመዋቅር ማስተካከያ ረቂቅ ለፓርቲዎች ተበትኗል። ይህ የተበተነው ሰነድ በፓርቲዎች መካከል ውይይት ተደርጎበት የተዘጋጀ ሳይሆን በቦርዱ በኩል የቀረበ ነው።</p>

<p>የቦርዱ ጊዜ የፊታችን ሐሙስ የሚያበቃ ቢሆንም ከሐሙስ በፊት ባሉት የም/ቤት የመደበኛ ስብሰባ ቀናቶች አዲስ ቦርድ ለመምረጥ የቀረበ አጀንዳ የለም።</p>

<p>በቅርቡ ከዝግጅት ክፍላችን ጋር ቃለ ምልልስ ያደረጉት የመንግሥት ተጠሪ ሚኒስትር አቶ ሽፈራው ጃርሶ "የጊዜ ገደቡ ጥቅምት 30 ቀን 1999 ዓ.ም ካበቃ በኋላ ቦርዱ እንዲበተን ይደረጋል" ብለዋል። "በዚህ ዓመት የሚደረጉ ምርጫዎች አይጓተቱም?" በሚል ተጠይቀው "የቦርዱን ውሳኔ የሚጠይቁ ስራዎች በአሁኑ ስዓት እንደሌሉና በፍጥነትም ቦርዱ እንዲቋቋም ይደረጋል" ሲሉ ተናግረዋል።</p>

<p>በያዝነው ዓመት በድሬዳዋና በአዲስ አበባ የክልል ም/ቤቶች ምርጫ፤ በመላ ሀገሪቱ የወረዳና የቀበሌ ምርጫ ይካሄዳል ተብሎ እየተጠበቀ መሆኑ የሚታወስ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 26 ቀን 1999</a></p>

</body>
</html>	
