<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ መንግሥት ፓርላማ አፈ ጉባኤ ለውይይት ሞቃዲሾ ሊሄዱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሊያ መንግሥት ፓርላማ አፈ ጉባኤ ለውይይት ሞቃዲሾ ሊሄዱ ነው</h2>


<p>የሶማሊያ መንግሥት ፓርላማ አፈጉባኤ ሸሪፍ ሀሰን ሼክ ኢደጋ ከእስላማዊ ፍርድ ቤቶች ም/ቤት ጋር የሰላም ውይይት ለማድረግ ዛሬ ወደሞቃዲሾ እንደሚሄዱ ገለፁ። አሜሪካ ዜጎቿን አስጠነቀቀች።</p>

<p>አፈ ጉባኤው ሞቃዲሾ በፍርድ ቤቶች ም/ቤት ቁጥጥር ስር ከዋለችበት ጊዜ አንስቶ ሞቃዲሾ ለመሄድ የወሰኑ የመጀመሪያው የሶማሊያ መንግሥት ባለሥልጣን መሆናቸው ተዘግቧል</p>

<p>እንደ አፈጉባኤው አገላለፅ ለመጀመሪያ ጊዜ የፓርላማ አባላት ልዑክ ወደሞቃዲሾ በመሄድ የፍርድ ቤቶቹ ም/ቤት ለሰላም ትብብር እንዲያደርጉ እንደሚጠይቁ ገልፀዋል።</p>

<p>በሌላ በኩል አሜሪካ በኢትዮጵያና በኬንያ ያሉ ዜጎቿ ሕዝብ በሚያዘወትርባቸው አካባቢዎች ጥንቃቄ በመውሰድ ሊከሰት ከሚችል የቦምብ ፍንዳታ ራሳቸውን እንዲጠብቁ አሳሰበች።</p>

<p>በናይሮቢ የሚገኘው የአሜሪካ ኤምባሲ ሰሞኑን ለቢቢሲ እንደገለፀው በኬንያና በኢትዮጵያ የአጥፍቶ ጠፊዎች የቦምብ ጥቃት በሶማሊያ አክራሪ ኃይሎች ሊፈፀም ይችላል።</p>

<p>በመሆኑም አሜሪካዊ ዜግነት ያላቸው የሁለቱ አገራት ነዋሪዎች ሕዝብ በሚያዘወትርበት አካባቢ የሚያደርጉት እንቅስቃሴ ጥንቃቄ እንዲታከልበት ሲል አሳስቧል።</p>

<p>በሱዳን ናይሮቢ የሚገኘው የአሜሪካ ኤምባሲ መግለጫውን ያወጣው የእስላማዊ ፍርድ ቤቶች ም/ቤት ፕሬዘዳንት የሆኑት የሼክ ሐሰን ዳሂር አዌይስን ማስፈራሪያ ተክትሎ ነው።</p>

<p>በናይሮቢ ይካሄዳል ተብሎ ሲጠበቅ የነበረው የእስላማዊ ፍ/ቤቶች ም/ቤትና የሶማሊያ መንግሥት ድርድር መቋረጡን ተክትሎ ከፍተኛ የተባለ የጦር ዝግጅት እየተደረገ መሆኑን ቢቢሲ ዘግቧል።</p>

<p>የሶማሊያ አክራሪ ኃይሎች ዓርብ ዕለት ሮኬት ለሙከራ በሚል ማስወንጨፋቸውን ሮይተርስ ዘግቧል።</p>

<p>የሮይተርስ ዘጋቢ ያነጋገራቸው የአክራሪ ኃይሉ ወታደሮችና የጦር አዛዦች የመጀመሪያውን ጥይት ወደ ኢትዮጵያ መተኮስ ያለባቸው እነሱ መሆናቸውን የተናገሩ ሲሆን ለዚህ የሚጠቅሱት ምክንያት የወረረቻቸው ኢትዮጵያ መሆኗን ነው። ለዚህ ጦርነት ረጅም ጊዜ መሰናዳታቸውንና አሁን መቅረቡን ሌሎች ወታደሮች ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 26 ቀን 1999</a></p>

</body>
</html>	
