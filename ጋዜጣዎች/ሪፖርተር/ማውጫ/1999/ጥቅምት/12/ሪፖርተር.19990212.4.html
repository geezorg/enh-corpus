<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ኅብረት የኢትዮጵያ መንግሥት በሠራተኞቹ ላይ የወሰደው እርምጃ እንዳስቆጣው ገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የአውሮፓ ኅብረት የኢትዮጵያ መንግሥት በሠራተኞቹ ላይ የወሰደው እርምጃ እንዳስቆጣው ገለጸ </h2>


<p>በወንጀል የሚፈለጉ ኢትዮጵያውያንን ከአገር ለማስወጣት ሞክረዋል የተባሉ የአውሮፓ ኅብረት ሠራተኞችን መንግሥት ከአገር እንዲወጡ ማለቱ የአውሮፓ ኅብረትን አስቆጣ።</p>

<p>የኅብረቱ የልማት ኮሚሽነር ሉዊስ ሚሼል የኢትዮጵያ መንግስት በውሳኔው የሚጸና ከሆነ በግንኙነታችን ላይ የሚያሳድረው ተጽእኖ ይኖራል ሲሉ አስጠንቅቀዋል።</p>

<p>በኢትዮጵያ የአውሮፓ ኅብረት ሠራተኞች የሆኑት ጣሊያናዊው አንረኮ ስቦርጊና ስዊድናዊው በጀርን ጆንሰን በፖሊስ የሚፈለጉ ሁለት ተጠርጣሪዎችን በሞያሌ በኩል ወደ ኬንያ ሊያሻግሩ ሲሉ መያዛቸውን የመንግሥት ሚዲያዎች ሐሙስ እለት ዘግበዋል።</p>

<p>የአውሮፓ ኅብረት ሠራተኞቹ የዲፕሎማቲክ መኪና በማሽከርከር ሁለት ኢትዮጵያውያን ተጠርጣሪ ወንጀለኞችን ከአገር ለማስወጣት ሞክረዋል ይባል እንጂ የተጠርጣሪዎቹ ወንጀል ምን እንደሆነ አልተገለጸም።</p>

<p>ወደ ኬንያ ሊሻገሩ ነበር ከተባሉት ግለሰቦች መካከል አንዷ ወ/ት ያለምዘውድ በቀለ የተባለች የኅብረቱ የሕግ ባለሙያ ስትሆን ሁለተኛው ግለሰብ ማንነቱ አልታወቀም።</p>

<p>መንግሥት ሁኔታውን ተከትሎ ባወጣው መግለጫ የአውሮፓ ኅብረት ሠራተኞች የሆኑት ሁለቱ የውጭ ዜጎች የኢትዮጵያ ሉአላዊነት የጣሱ ሲሆን የአገሪቱንም ደህንነት አደጋ ላይ ለመጣል ሞክረዋል ብሏል።</p>

<p>በኢትዮጵያ የሚንቀሳቀሱ ዓለም አቀፍ ድርጅቶች የአገሪቱን ሕጎች ሊያስከብሩ እንደሚገባ ይህንን በማያደርጉ ላይ በሕጉ መሠረት ቅጣት እንደሚጣልባቸው መግለጫው አስረድቷል።</p>

<p>የኅብረቱ የልማት ኮሚሽነር ሉዊስ ሚሼል ለጋዜጠኞች በሰጡት መግለጫ በብራስልስ ከኢትዮጵያ አምባሳደር ጋር በጉዳዩ ላይ መነጋገራቸውን፤ ጠ/ም መለስ ዜናዊን በተደጋጋሚ ጊዜ ለማግኘት ቢሞክሩም እንዳልተሳካላቸውና ከዚህ ቀደም ጠቅላይ ሚኒስትሩን ለማግኘት ችግር ገጥሟቸው እንደማያውቅ አስታውሰዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 12 ቀን 1999</a></p>

</body>
</html>	
