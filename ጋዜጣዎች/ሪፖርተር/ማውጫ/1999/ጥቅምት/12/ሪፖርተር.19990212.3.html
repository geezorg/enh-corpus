<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አምባሳደሩ መንግስት አጣሪ ኮሚሽኑን አፍኗል መባሉን አስተባበሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> አምባሳደሩ መንግስት አጣሪ ኮሚሽኑን አፍኗል መባሉን አስተባበሉ</h2>


<p>ምርጫውን ተከትሎ የተከሰቱትን ግጭቶች እንዲያጣራ የተሰየመውን ኮሚሽን ትክክለኛውን መረጃ እንዳያወጣ መንግስት ጫና አሳርፏል በሚል ያገኙትን መረጃ ከአገር ይዘው በመውጣት ያሰራጩት የኮሚሽኑ ም/ሊቀመንበር አቶ ወልደሚካኤል መሸሻን ክስ በእንግሊዝ የኢትዮጵያ አምባሳደር አስተባበሉ።</p>

<p>በአሁኑ ወቅት በአንድ የአውሮፓ ሀገር ውስጥ ራሳቸውን ደብቀዋል ተብለው የሚገመቱት የኮሚሽኑ ም/ሊቀመንበር መንግስት ከምርጫው በኋላ የተከሰተውን የፖለቲካ አለመረጋጋት ለመግታት ከተገቢው በላይ ኃይል ተጠቅሟል ብለዋል።</p>

<p>መንግስት ባሰማራቸው ፖሊሶች 193 ሰዎች የተገደሉ ቢሆንም ይህንን ሀቅ መንግስት ለመሸፈን ሞክሯል ማለታቸውም በውጭ ሚዲያዎች ተዘግቧል ።</p>

<p>ከተጠቀሱት ሟቾች ውስጥ 40 የሚሆኑት ሕፃናት እንደሆኑና ስድስት ፖሊሶችም በተመሳሳይ መንገድ መገደላቸውን በድብቅ የወጣው ሪፖርት እንደሚያመለክት ለመረዳት ተችሏል። ከሟቾቹ በተጨማሪ 763 የሚሆኑ ነዋሪዎች ጉዳት እንደደረሰባቸው ተመልክቷል።</p>

<p>በ እንግሊዝ የኢትዮጵያ አምባሳደር ብርሃኑ ከበደ ግን መንግሥት ነፃ ሆኖ እንዲቋቋም የተደረገውን ኮሚሽን ሥራ የሚያፍንበት ምክንያት የለም ብለዋል።</p>

<p>ኮሚሽኑ በፓርላማው እንደተቋቋመና ሪፖርቱም መቅረብ ያለበት ለፓርላማው መሆኑን አምባሳደሩ ገልፀዋል።</p>

<p>ብ1997ቱ ምርጫ ላይ የአውሮፓ ኅብረት የታዛቢዎች ቡድን መሪ የነበሩት ወ/ሮ አና ጎሜዝ በድብቅ የወጣው የኮሚሽኑ ሪፖርት የኢትዮጵያ መንግሥት የዜጎችን ሰብአዊ መብት ምን ያህል እየጣሰ መሆኑን የሚያረጋግጥ ነው ብለዋል።</p>

<p>ወ/ሮ አና ጎሜዝ ምዕራባውያን ሀገሮች በኢትዮጵያ ውስጥ እየተካሄደ ያለውን ጠንቅቀው እያወቁ አይኔን ግንባር ያርገው ብለው መቀመጣቸውን ወቅሰዋል።</p>

<p>ም/ሊቀመንበሩ አቶ ወ/ሚካኤል መንግሥት ይህ ሪፖርት እንዳይወጣ ማስጠንቀቂያ ሲሰጣቸው እንደነበር፤ የሞት ዛቻ ሲሰነዝርባቸው መቆየቱንም ለቢቢሲ ገልፀዋል።</p>

<p>የኢፌድሪ ፓርላማ በዚህ ዓመት መጀመሪያ ይቀርባሉ ተብለው ከሚጠበቁት አጀንዳዎች መካከል የአጣሪ ኮሚሽን ሪፖርት እንደሚገኝ ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 12 ቀን 1999</a></p>

</body>
</html>	
