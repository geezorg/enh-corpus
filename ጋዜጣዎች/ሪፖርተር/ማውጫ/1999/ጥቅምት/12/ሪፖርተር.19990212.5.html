<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች... የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የቅንጅት አመራሮች... የፍርድ ቤት ውሎ</h2>


<p>የቅንጅት አመራሮች፤ ጋዜጠኞች እና የሲቪል ማኅበረሰብ ድርጅት አባሎች በተከሰሱበት ወንጀል ሲቀርብ የነበረው የሰነድ ማስረጃ ተጠናቀቀ። የሰው ምስክር ከአራት ቀናት በኋላ መሰማት ይጀምራል።</p>

<p>የፌደራል ከፍተኛ ፍርድ ቤት 2ኛ ወንጀል ችሎት ጥቅምት 7 ቀን 1999 ዓ.ም በዋለው ችሎት ዓቃቤ ሕግ ያቀረበውን ከ800 ገጽ በላይ የሆነ ተጨማሪ ሰነድ ማስረጃዎች፤ መግለጫ አቅርቧል።</p>

<p>ዓቃቤ ሕግ በንባብ ባሰማው 79 ገጽ መግለጫ፤ በተጨማሪነት ያቀረባቸውን የሰነድ ማስረጃዎች ምን እንደሚያስረዱለት ለችሎቱ ገልጿል።</p>

<p>በተጨማሪ ሰነድ ማስረጃነት የቀረቡት፤ በአቶ ካሳሁን ከበደ እጅ የተፃፈ የአዲስ አበባ መምህራን ማኅበር ስብሰባ፤ የሲቪል ማኅበረሰብ የግማሽ ቀን ስብሰባ ሪፖርት፤ ዩኒየን ኦፍ ኢትዮጵያን ሲቪል ሶሳይቲ አሶሴሽን ለቅንጅት በተላከ ደብዳቤ ሸኚነት በኢትዮጵያ ወቅታዊ ሁኔታ ላይ ከሲቪል ማኅበረሰብ የቀረበ ጥሪ፤ ለአቶ ሰለሞን ከቅንጅት የገንዘብ ድጋፍ የተጠየቀበት ደብዳቤ፤ አቶ ሊሻን ግዛው በጀርመን አገር ለኢዴአፓ-መድኅን ወኪል እንዲሆኑ የተለየ መብት የተሰጠበት ደብዳቤ፤ የቅንጅት የትግል ጥሪዎችና የተቃውሞ መግለጫዎች እና ለተከበሩ ሻለቃ ዮሴፍ ያዘው፤ ኮ/ል ጎሹ ወልዴ፤ ለአቶ ብርሃነ መዋ በሚል የተቀባይ አድራሻ በኢ/ር ኃይሉ ሻውል ፊርማ የተፃፈ ደብዳቤ በመግለጫው የተዘረዘሩት ናቸው።</p>

<p>በተያያዘም የኢትዮጵያ መምህራን ማኅበር 16ኛ ጠቅላላ ጉባኤ ውሳኔና የአቋም መግለጫ፤ ከሕብረትና ቅንጅት የተሰጠ ሰላማዊና ሕጋዊ የሕዝብ የትግል ጥሪ የሚል ጋዜጣዊ መግለጫ፤ ከአዲስ አበባ ዩኒቨርሲቲ የስድስት ኪሎ ካምፓስ ተማሪዎች የተበተነ በራሪ ወረቀት፤ "የቅንጅት የሰሜን አሜሪካ ቅርንጫፍ የሁለት ቀን ኮንፈረንስ አካሄደ" በሚል ርዕስ ከኢትዮጵያን ሪቪው ድህረ ገፅ የተገኘ፤ በኢትዮጵያ ሚዲያ መድረክ ድህረ ገፅ ላይ "The most invigorating town hall meeting in seattle" በሚል ርዕስ የተፃፈ ዘገባ፤ በጀርመን ፍራንክፈርት ለህብረትና ለቅንጅት ገንዘብ ማሰባሰቢያ በተጠራው ድግስ አቶ አረጋዊ በርሄ፤ ዶ/ር ነገደ ጎበዜ እና ዶ/ር ብርሃኑ ነጋ የሚታዩበት ፎቶግራፍ፤ ታህሳስ 24 በተባበሩት መንግሥታት ድርጅት የፀታ ምክር ቤት ውሳኔ ቁ/ 1640 እና 1622/2005 የያዙ ሰነዶች፤ የኢትዮጵያን ሪቪው አዘጋጅ የላኩት ደብዳቤ እና "የአንድ ሰው ሥራ ዋናው አካል አጀማመሩ ነው" በሚል ርዕስ የተበተነ ፓምፍሌት በተጨማሪ ማስረጃነት የቀረቡት ፅሁፎች ርዕሶች ናቸው።</p>

<p>የኢትዮጵያ ሚዲያ ፎረም በዋሽንግተን ዲሲ ስብሰባ የቅንጅቱ ጉባኤ ተጠናቀቀበሚል ርዕስ ያወጣው ዘገባ፤ ግልፅ ደብዳቤ እጅግ የማከብርህ የኢትዮጵያ ሕዝብ በሚል ርዕስ 69ኛው ተከሳሽ ጌታቸው ጋረደው ከፍራንክፈርት በኢንተርኔት በጋዜጣ ያሰራጩት ፅሁፍ፤ "Dear Ato Hailu" በሚል መግቢያ ለኢ/ር ኃይሉ ሻውል ዋሽንግተን ዲሲ ነዋሪ ከሆነ ደጋፊያቸው የተፃፈ ደብዳቤ፤ በምኒሊክ፤ በአባይ፤ ኢትኦጵ፤ ልሳነሕዝብ፤ በአዲስ ዜና፤ በሳተናው፤አስኳል፤ አንድነት ጋዜጦች ላይ የተፃፉ ፅሁፎች ለመላው ሀገር ወዳድ በሙሉ በሚል ርዕስ የተበተነ የሥራ ማቆም አድማ ጥሪ፤ ለአዲስ አበባ ዩኒቨርሲቲ ተማሪዎች በሙሉ በሚል ርዕስ የምግብ ማቆም አድማ እንዲደረግ የተበተነ ወረቀት፤ ከመኢአድ/ቅንጅት "ፍትሕ ፈላጊ ሕያው ድምፅ" በሚል ከአዲስ አበባ ዩኒቨርሲቲ ለመጡ ተማሪዎች አቶ አባይነህ ብርሃኑ ያደረጉት ንግግር፤ ተከሳሽ የሆኑ ጋዜጦች ባለቤትነታቸው ከንግድና ኢንደስትሪ ሚኒስቴር የተረጋገጠበት፤ ዘጠኝ ፖሊሶች የሞቱበት ከፌደራል ፖሊስ ሆስፒታል የቀረቡ የሞት ማረጋገጫ ሰነዶች፤ ለቅንጅቱ ከውጭ አገር የተላኩ ገንዘቦችን የሚያመለክቱ ሰነዶች እና ከቅንጅቱ የተላኩ የምስጋና ደብዳቤዎች፤ የግንቦት ሰባት ምርጫ በሚል ርዕስ 47ኛ ተከሳሽ ጌታቸው ኃይሌ ፅፈው በኢንተርኔት ያሰራጩት ፅሁፍ፤ የቅንጅት ለአንድነትና ለዴሞክራሲ ፓርቲ 60 የአመራር አካላት ስም ዝርዝር እና ቅንጅትና የግንቦት ሰባቱ ምርጫ ያስነሳቸው ጥያቄዎች በሚል በአቶ አንዳርጋቸው ፅጌ የተጻፉ ፅሁፎች ዓቃቤ ሕግ በተጨማሪ ማስረጃነት ያቀረባቸው ሲሆኑ እነዚህ ማስረጃዎች ምን እንደሚያስረዱለት በዝርዝር አቀቧል።</p>

<p>ፍርድ ቤቱ የዓቃቤ ሕግን መግለጫ ካዳመጠ በኋላ፤ ተከሳሾች ቀደም ሲል በማረሚያ ቤቱ ላይ ባቀረቡት አቤቱታ የማረሚያ ቤቱን ምላሽ አድምጧል።</p>

<p>የአዲስ አበባ ማረሚያ ቤት ዋና አስተዳዳሪ አቶ አብርሃም ወ/አረጋይ የቀረበውን አቤቱታ በተመለከተ ለፍርድ ቤቱ በሰጡት መልስ፤ አቤቱታውን ያቀረቡት ተከሳሾች ህክምና ለመከታተል ማረሚያ ቤቱ እንደማይፈቅድላቸው ያቀረቡት ፈፅሞ ከእውነት የራቀ እንደሆነ፤ ማረሚያ ቤት ከገቡ ጀምሮ የታከሙ ተከሳሾችን ስም ዝርዝር እና ለምን ያህል ጊዜ እንደታከሙ አስረድቷል። ጭለማ ቤት እንደታሰሩ ተደርጎ የቀረበውን በሚመለከት ማረሚያ ቤቱ ጭለማ ቤት የሚባል እስር ቤት የሌለውና እስረኞችን በእንደዚህ ዓይነት ሁኔታ እንደማያስር ለችሎቱ አስረድተዋል።</p>

<p>አቶ አብርሃም አያይዘውም አቤቱታ አቅራቢዎቹን ዘወትር ቅዳሜና እሁድ ከጠዋቱ ሶስት ሰዓት እስከ ቀኑ 10፡00 ሰዓት ድረስ ቤተሰብ ገብቶ እየጠየቃቸው እንደሆነ ገልፀው ቤተሰብ እንዳይጠይቃቸው የተከለለ አድርገው አቤቱታ ማቅረባቸው የሚዲያ ሽፋን ለማግኘት የተደረገ የሐሰት አቤቱታ እንደሆነ አስረድተዋል።</p>

<p>ፍርድ ቤቱም የቀረበውን አቤቱታና ምላሽ በተመለከተ በቀጣይ ትዕዛዝ እንደሚሰጥበት ገልጾ ከዕረቡ ጥቅምት 15 ቀን 1999 ዓ.ም ጀምሮ የሰው ምስክር መስማት እንደሚጀምር አዟል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 12 ቀን 1999</a></p>

</body>
</html>	
