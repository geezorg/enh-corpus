<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>"ከሶማሊያ ጅሃዲስቶች ጋር [ጦርነት] አንጀምርም ብዬ ቃል መግባት አልችልም" ጠ/ሚ መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ከሶማሊያ ጅሃዲስቶች ጋር [ጦርነት] አንጀምርም ብዬ ቃል መግባት አልችልም" ጠ/ሚ መለስ ዜናዊ</h2>


<p>በሶማሊያ በመንቀሳቀስ ላይ ከሚገኘው የእስላማዊ ፍርድ ቤቶች ጥምረት ስር ከተሰባሰቡት ጅሃዲስቶች ጋር [ጦርነት] አንጀምርም ብዬ ለዚህ ም/ቤት ቃል መግባት አልችልም ሲሉ ጠ/ሚ መለስ ዜናዊ ለሕዝብ ተወካዮች ም/ቤት ሐሙስ እልት ባደረጉት ንግግር ገለፁ።</p>

<p>ጠ/ሚ መለስ የተገለፀውን ንግግር ያደረጉት "ኢትዮጵያ ከጎረቤት ሀገራት ጋር ያላትን የውጭ ግንኙነት ፖሊሲ መንግስት ለም/ቤቱ ያስረዳ" በሚል ተቃዋሚዎች ባለፈው ማክሰኞ እለት አቅርበውት በነበረው ጥያቄ መስረት ነው።</p>

<p> ከሶማሊያ ሕዝብና መንግስት ጋር ኢትዮጵያ ያላት ግንኙነት መልካም እንደሆነ የሚናገሩት ጠ/ሚ መለስ "በኢትዮጵያ ላይ ችግር እየፈጠሩ ያሉት በእስላማዊ ፍርድ ቤቶች ስር የተጠለሉ ከፓኪስታን፤ ኢንዶኔዥያና የአረቡ አለም ሀገራት አፍሪካን ጨምሮ በተውጣጡ ጅሃዲስቶች ናቸው" ብለዋል።</p>

<p>እነዚህ ጅሃዲስቶች በተደጋጋሚ ጊዜ በኢትዮጵያ ላይ ጦርነት ያወጁ መሆናቸውን ነገር ግን የኢትዮጵያ መንግስት ተኩስ ስላልተከፈተበት ነገሮችን በትዕግስት ማሳለፍ ይሻላል በሚል እያለፈው መሆኑን ጠ/ሚሩ ገልፀዋል።</p>

<p>በአሁኑ ወቅት ግን አደጋው እየጨመረ መምጣቱንና ጅሃዲስቶቹ ከ15 እስከ 20ኪሎ ሜትር ርቀት ላይ በሚገኙ የኢትዮጵያ ድንበሮች ወታደሮችን እያሰፈሩ እንደሚገኙ ተናግረዋል። "ይህ ሁኔታ ለኢትዮጵያ ደህንነት የሚያሰጋ ከሆነ የመከላከያ ሰራዊቱ የመከላከል መብትም ግዴታም አለው" ያሉት ጠ/ም መለስ "ያም ሆኖ ግን ጦርነት እናውጃለን ማለት አይደለም" ብለዋል።</p>

<p>በአሁኑ ሰዓት እርምጃ ለመውሰድ የሚያስገድዱ ሁኔታ ላይ እንዳልደረሱ ነገር ግን እዚህ ደረጃ ላይ አይደርሱም ብለው ቃል መግባት እንደማይችሉ አስረድተዋል።</p>

<p>ለዚህ የሚሰጡት ምክንያት ደግሞ በሶማሊያ ጅሃዲስቶች ያለው እንቅስቃሴ በቁጥጥራቸው ስር አለመሆኑን ነው። ነገር ግን የመከላከያ ሰራዊት በጥብቅ እያተከታተለው መሆኑን ተናግረዋል።</p>

<p>ኤርትራ የተባበሩት መንግስታት የፀጥታ ም/ቤት ውሳኔን በመጣስ የኢትዮ ኤርትራ የፀጥታ ዞንን አልፋ መግባቷን አስመልክቶ የመንግስታቸውን አቋም የተናገሩት ጠ/ሚሩ "ኤርትራ የፀጥታ ቀጠናውን ስለጣሰች የምናደርገው ተጨማሪ ዝግጅት የለም። እኛም የፀጥታ ቀጠናውን ጥሰን በመግባት ወንጀልን በወንጀል አንከላከልም" ብለዋል።</p>

<p>የፀጥታ ዞኑ የተጣሰው ዛሬ እንዳልሆነ በአሁኑ ሰዓትም የፀጥታ ዞን የሚባል ነገር ያለ እንደማይመስላቸውና የመከላከያ ሰራዊቱ እንደምንጊዜውም በንቃት እንደሚከታተለው ጠ/ሚ መለስ ተናግረዋል።</p>

<p>መንግስት የኢትዮ ኤርትራን ጉዳይ በሰላም ለመፍታት ያላደረገው ጥረት እንደሌለ ነገር ግን የኤርትራ መንግስት ሁሉን ነገር መና እንዳስቀረው አስረድተዋል።</p>

<p>የኤርትራ መንግስት በኢትዮጵያ ያሉ ሕገወጦችን በማደራጀት አገሪቱን የመበጥበጥ አላማ እንዳለው የተናገሩ ሲሆን ኦነግ፤ ኦብነግና ቅንጅት ተወቃሽ ፓርቲዎች እንደሆኑ ገልፀዋል።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 12 ቀን 1999</a></p>

</body>
</html>	
