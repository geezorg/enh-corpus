<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት ፓርቲ ለሁለት ተከፈለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅንጅት ፓርቲ ለሁለት ተከፈለ</h2>


<p>የቅንጅት ለአንድነትና ለዴሞክራሲ ፓርቲ በጊዜያዊ ሊቀመንበሩ እና በም/ሊቀመንበሩ ሰር የሚመሩ ቡድኖችን በመፍጠር ለሁለት ተከፈለ።</p>

<p>በጊዜያዊ ሊቀመንበሩ በአቶ ተመስገን ዘውዴ የሚመራው ወገን የፓርቲው አርማና ማህተም ያለበት መግለጫ ለዝግጅት ክፍላችን የላከ ሲሆን ፓርቲውን ለማፍረስ ተንቀሳቅሰዋል በሚል ም/ ጊዜያዊ ሊቀመንበር የሆኑትን አቶ አየለ ጫሚሶን ጨምሮ ሌሎች ሁለት አባላትን ለጊዜው ማገዱን አስታውቋል።</p>

<p>አቶ አየለ ጫሚሶ፤ አቶ ሳሳሁልህ ከበደና አቶ ታደሠ በቀለ ፓርቲውን የገዢው ፓርቲ ተለጣፊ ለማድረግ እየተንቀሳቀሱ መሆናቸውን የሚገልፀው መግለጫ ጠቅላላ አባላቱ እንዴት እንደሆነ በማያውቁት አካሄድ ጠቅላላ ጉባኤ መጥራታቸውንም አውግዟል።</p>

<p>ሌሎች አባላቱም በተጠራው ጠቅላላ ጉባኤ ላይ በመሳተፍ የዚህ አፍራሽ ተግባር ተባባሪ እንዳይሆኑ መክሯል።</p>

<p>ጠቅላላ ጉባኤ በተጠሩት የፓርቲው አባላት ወገን ዘንድ የሚገኙትን አቶ ሳሳሁልህ ከበደን በስልክ ያነጋገርናቸው ሲሆን በተደጋጋሚ ጊዜ ጠቅላላ ጉባኤ ለመጥራት በአንድነት ብንስማማም አቶ ተመስገን ዘውዴን ጨምሮ ሌሎች አባላት በተለያዩ ሰበቦች ለመገኘት አልቻሉም ብለዋል።</p>

<p>ከዚህ በተጨማሪም የፓርቲው ጸሐፊ የሆኑት አቶ መሀመድ አሊ የፓርቲውን ማህተም ለሕገወጥ ሥራ እየተጠቀሙበት ናቸው ብለዋል።</p>

<p>ይህንኑ ተከትሎ አቶ ተመስገን ዘውዴን፤አቶ መሀመድ አሊን ጨምሮ ዘጠኝ አባላት ከፓርቲው እንዲታገዱ ጥቅምት 7 ቀን 1999 ጀምሮ መወሰኑን አቶ አየለ ጫሚሶ ገልፀው በዛሬው እለት በምርጫ ቦርድ አዳራሽ ጠቅላላ ጉባኤ እንደሚካሄድና ቋሚ የፓርቲው አመራሮች እንደሚሾሙ፤ የዲሲፕሊን ችግር የፈጸሙትም እንደሚቀጡ ተናግረዋል።</p>

<p>በእነ አቶ ተመስገን ዘውዴ እጅ የሚገኘው ማህተምም ሕጋዊ እንዳልሆነ ለምርጫ ቦርድ እንደገለጹም አስረድተዋል።</p>

<p>አቶ አየለ ጫሚሶ አያይዘውም ለልዩነቱ መነሻ ምክንያቱ እነአቶ ተመስገን ዘውዴ እን ኢንጂነር ኃይሉ ሻውል የፓርቲያችን መሪዎች ናቸው፤ እነሱ ሲኖሩ ብቻ ነው ተአማኒነት የሚገኘው በማለት፤ ድብቅ አላማቸውን ለማሳካት እያደረጉ ያሉትን እንቅስቃሴ በመቃወማችን ችግር ተፈጥሯል ሲሉ ተናግረዋል።</p>

<p>ይህ ፓርቲ ባለፈው አመት አጋማሽ ላይ የተቋቋመ ሲሆን ስብሰባዎችን እንኳን የሚያካሄደው በመዝናኛ ሥፍራዎች ነው። ፓርቲው ቢሮ የሌለው ከመሆኑም በላይ ምን ያህል አባላት እንዳሉት በትክክል ጠርቶ አይታወቅም።</p>

<p>በተጨማሪም የፓርቲዎች ውህድ በመሆን በርካታ የፓርላማ ወንበሮችን ያሸነፈው ቅንጅት አላማን ይዞ የሚጓዝ ይሁን አይሁን ተለይቶ የሚታውቅ አይደለም። ፓርቲው የቅንጅት አላማን ነው የማስፈጽመው የሚል ሲሆን አርማው ከቀድሞው ቅንጅት ጋር ተመሳሳይ ነው። ሆኖም የኢትዮጵያ ምርጫ ቦርድ በቀድሞው ቅንጅት ፕሮግራም የተመሰረተ ውሁድ ፓርቲ የለም እያለ ነው።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 12 ቀን 1999</a></p>

</body>
</html>	
