<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>"የምክር ቤቱ አሠራርና የአባላት ሥነ ምግባር ደንብ ተቃዋሚዎችን አያሰራም" "ሰነዱ በጥቅሉ በጣም የሚያሰራ ነው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የምክር ቤቱ አሠራርና የአባላት ሥነ ምግባር ደንብ ተቃዋሚዎችን አያሰራም" "ሰነዱ በጥቅሉ በጣም የሚያሰራ ነው"</h2>


<p>የተቃዋሚ ፓርቲዎች በሕዝብ ተወካዮች ም/ቤት ያላቸው መቀመጫ መጨመርን ተከትሎ ሥራ ላይ እንዲውል ተረቆ ማሻሻያ ከተደረገበት በኋላ ተግባራዊ በመሆን ላይ የሚገኘው የም/ቤት አሠራርና የአባላት ሥነ ምግባር ደንብ ተቃዋሚዎችን የማያሰራ በመሆኑ ኦፌዴን እንድሚቃወመው ሊቀመንበሩ አቶ ቡልቻ ደመቅሳ ገልፀዋል።በቅርቡ ከገዥው ፓርቲ ጋር በጉዳዩ ላይ የተወያዩት የኢዴአፓ-መድህን ሊቀመንበር አቶ ልደቱ አያሌው ግን በበኩላቸው ሰነዱ በጥቅሉ በጣም የሚያሰራ እንደሆነ ተናግረዋል።</p>

<p>የኦፌዴን ሊቀመንበር ፓርቲያቸው ከኢሕአዴግ ጋር ከወራት በፊት በጉዳዩ ላይ ያደረገውን ውይይት ያለስምምነት መፈፀሙን በማስታወስ እንደተናገሩት በም/ቤት ውስጥ በደንቡ ላይ አለመግባባት በተፈጠረ ቁጥር የሕንድ፤ የካናዳ፤ የእንግሊዝንና የጀርመንን ልምድ እየመረጡ በመጥቀስ ለራስ እንደሚስማማ አድርጎ መተርጎም ለም/ቤቱ እንደማይጠቅም ተናግረዋል። "ሁላችንም ተነጋግረን የተስማማንበት የኢትዮጵያ የተባለ ም/ቤት አሠራርና የአባላት ሥነ ምግባር ደንብ መኖር አለበት። በተጣላን ቁጥር የሕንዱ እንዲህ ይላል? የእንግሊዙ ይህን ይላል ማለቱ ዋጋ የለውም" ሲሉ ቅሬታቸውን ተናግረዋል።</p>

<p>አቶ ልደቱ ግን ባላቸው አቅም ከአራቱ አገራት ተጨምቆ የመጣ ሰነድ ለማየት መሞከራቸውንም፤ በተለያዩ አገራት ውስጥ ፓርላማ ውስጥ እንዴት እንደሚሰሩ ሰነዶቻቸውን ለማየት መሞከራቸውን ገልፀው "አሁን ባለንበት ተጨባጭ ሁኔታ ይህ ከብዙዎቹ አድገዋል ከሚባሉ አገራት ሰነዶች አሰራር ዘዴ ያነሰ ሰነድ አይደለም" ሲሉ የምክር ቤት አሰራርና አባላት ሥነ ምግባር ደንብን ደግፈዋል።</p>

<p>በአሁኑ ጊዜ ያለው ደንብ የማያሰራ መሆኑን የሚናገሩት፤ የኦፌዴን ሊቀመንበር በተለይ "ለተቃዋሚዎች ችግር ፈጥሯል" የሚሏቸውን አመራሮች ጠቅሰዋል። "በዓመት የስምንት ሰዓት የጥያቄና መልስ ጊዜ በጣም አጭር ነው። በሌላው ዓለም ይህ ሰዓት ሌላ የሕግ ጥያቄ ጊዜ አለ ተብሎ ነው የሚመደበው። ኦፌዴን ይህንን አይቀበልም። ምክንያቱም የአገሪቷን ጉዳይ አንስቶ ለመነጋገር አያስችልም"።</p>

<p>የኢዴአፓ-መድህን ሊቀመንበር በበኩላቸው የምክር ቤት አመራርና የአባላት ሥነ ምግባር ደንብ የሚያሰራ ሰነድ ነው ማለት መቶ በመቶ ጥሩ ሰነድ ነው ማለት እንዳልሆነ ገልፀው በውስጡ አንዳንድ ጥቃቅን ችግሮች ሊኖሩ እንደሚችሉና በሂደት ሊሻሻል እንደሚችል ይገልፃሉ። ነገር ግን አቶ ልደቱ እንደሚሉት ዋናው ነገር በተግባር ማዋልና አለመዋሉ መሆኑን ተናግረዋል። "ይኸ ወደፊት የሚታይ ነው" ይላሉ አቶ ልደቱ።</p>

<p>ኢዴአፓ-መድህን በድንቡ ላይ መሻሻል ይገባቸዋል፤ ብሎ የሚያምናቸውን ነጥቦች አንስቶ ከገዥው ፓርቲ ጋር እንደተነጋገረ አቶ ልደቱ ጠቅሰው ከመግባባት ላይ የተደረሰባቸው እንደተካተቱ ገልፀዋል። "አንድ ሰነድ ምን ጊዜም ቢሆን አንድን የፖለቲካ ኃይል መቶ በመቶ ሊያረካ አይችልም። አይደለምና ይህ ዓይነቱ ሰነድ ሕገ መንግሥቱ መቶ በመቶ አያረካንም። የምንቃወማቸውና ይቀየራሉ ብለን የምናስባቸው ሰነዶች"መኖራቸውን አስታውሰዋል።</p>

<p>አቶ ቡልቻ የምክር ቤት አሰራርና የአባላት ሥነ ምግባር ደንብ እንዲሻሻል በሚደረግበት ወቅት፤ ጥናቱን ያደረጉት የውጭ አማካሪዎች የተወካዮች ም/ቤት ምክትል አፈ ጉባኤ ከተቃዋሚዎች እንዲሆን ሀሳብ መስጠታቸውን ጠቅሰዋል። "ኢሕአዴግ ይህን አስመልክቶ ያለው አቋም፤ ሕገ መንግሥቱን ይጥሳል የሚል ነው። ሕገመንግሥቱ አፈ ጉባኤና ምክትል አፈ ጉባኤ ነው እንጂ የሚለው አፈ ጉባኤና ም/አፈ ጉባኤዎች አይልም። በሕጋችን ከአንድ በላይ ምክትል ሊኖር አይችልም። ኦፌዴን የሚለው "በሕጉ አይከለክልም ከተቃዋሚ ወገን አፈ ጉባኤ መምረጥ ይቻላል" ነው።</p>

<p>ድንቡን የውጭ አማካሪዎች ባጠኑበት ወቅት የሰነዘሩትን አስተያየት በማውሳት አቶ ቡልቻ እንደሚናገሩት በም/ቤቱ ውስጥ በርካታ ቋሚ ኮሚቴዎች መኖር አለባቸው። "በነኚህ ኮሚቴዎች በአንዳንዶቹ የተቃዋሚ ፓርቲ ተመራጭ ሊቀመንበር መሆን አለባቸው። እስካሁን ድረስ ገና ወደፊት በሚፈጠረውና ኦዲት በሚለው ኮሚቴ ካልሆነ በቀር የተቃዋሚ ፓርቲ አባል ሊቀመንበር የሚሆንበት አንድም ቋሚ ኮሚቴ ከም/ቤቱ የለም። ኢሕአዴግም አይቀበልም"።</p>

<p>በም/ቤቱ ውስጥ ከሚገኙ ፓርቲዎች በተውጣጡ ተመራጮች ወደፊት የሚቋቋመው አማካሪ ኮሚቴ በስምምነት ለም/ቤቱ አጀንዳ እንደሚያቀርብ በደንቡ ላይ ቢገልፅም አጀንዳው ለውይይት እንዲቀርብ በድምፅ ብልጫ መወሰኑ ለአማካሪው ኮሚቴ የተሰጠው ድርሻ ትርጉም አልባ እንደሚሆን አቶ ቡልቻ ይናገራሉ። "አማካሪው ኮሚቴ በጋራ መግባባት አጀንዳ ለፓርላማ ቢያቀርብም ፓርላማ ጋር ሲደርስ አንድ ሶስተኛ የም/ቤቱ አባል ካልደገፈው አጀንዳ ሆኖ አይቀርብም ይላል። የም/ቤቱ አንድ ሶስተኛ የሚሆን ተቃዋሚ ከየት ይመጣል። ስለዚህ የአማካሪው አጀንዳ ምን ጊዜም አይቀርብም። ይህን እኛ እንቃወማለን"።</p>

<p>ወደፊት በሚቋቋመው የአማካሪ ኮሚቴ ለም/ቤቱ የሚቀርብ አጀንዳ የአንድ ሶስተኛ አባላት የድምፅ ድጋፍ ሳያስፈልገው እንዲቀርብ አሊያም የድምፅ ድጋፉ መጠን ወደ አንድ አራተኛ ዝቅ ቢል የተሻለ ነው ብለው እንደሚያስቡ የኦፌዴን ሊቀመንበር ይናገራሉ።</p>

<p>የም/ቤት አሠራርና የአባላት ሥነ ምግባር ደንብ ከውጭ የተቀዳ ቢሆንም በትክክል ለአገራችን እንደሚስማማ ተደርጎ እንዳልተዘጋጀ አቶ ቡልቻ ተናግረዋል። "የሥነ ሥርዓት ደንቡ ፈፅሞ የማያሰራ ነው። የተቃዋሚዎችን መብት ፈፅሞ የቀማና የከዳ ነው። እኛ ተቃዋሚዎች እንደ ምስክር በምክር ቤቱ እንቀመጣለን"።</p>

<p>በአሁኑ ጊዜ ለም/ቤቱ አፈ ጉባኤ የተሰጡ ሥልጣን፤ በሌሎች አገራት ካለው የላቀ ነው ብለው አቶ ቡልቻ ይከራከራሉ። "አፈ ጉባኤው አንድን የም/ቤት አባል ውጣ ሊለው ይችላል። ለአፈ ጉባኤው የተሰጠው ሥልጣን ከተወሰነና ጠባብ በሆነ ርዕስ ብቻ እንድንናገር ለማድረግ ነው"።</p>

<p>አሁን በሥራ ላይ ያለው የም/ቤት አመራርና የአባላት ሥነ ምግባር ደንብ መሻሻል አለበት፤ ብለው እንደሚያምኑ የኦፌዴን ሊቀመንበር ይከራከራሉ። በም/ቤቱ ውስጥ ያሉ የተቃዋሚ ፓርቲዎች ተመራጮች የሚሠሩት ኮሚቴዎች ከሌሉ፤ ጠ/ሚኒስትሩ ወይም ሌሎች ሚኒስትሮች ሲመጡ ጥያቄ ጠይቀው በቂ መልስ ካላገኙ፤ አጀንዳ ማስያዝ ካልተቻለ በም/ቤት ውስጥ የተቃዋሚዎች ተሳትፎ ትርጉም እንደሌለው አቶ ቡልቻ ያምናሉ። ሲያጠቃልሉም "ተቃዋሚዎች ይህን የሥነ ምግባር ደንብ ተቀብለዋል ብሎ ኢሕአዴግ ይገልፃል። ኦፌዴን ይህን አልተቀበለም። ነገር ግን እኛ ብንቀበለውም ባንቀበለውም ተግባራዊ እየሆነ ነው" ብለዋል።</p>

<p>የም/ቤቱ አመራርና የሥነ ምግባር ደንብ ፓርቲዎች ተስማምተውበትና ለም/ቤቱ ቀርቦ ያለምንም ተቃውሞ መወሰኑን በማውሳት መስከረም 25 ቀን 1999 ዓ.ም በነጋሪት ጋዜጣ ከወጣበት ጀምሮ ተግባራዊ እንደሆነ አቶ ልደቱ ይገልፃሉ። በማጠቃለያቸውም "ከአሁን በኋላ በሰነዱ ላይ የምንደራደርበት ጉዳይ የለም። ሰነዱን በትክክል ወደ ተግባር የመለወጥ ጉዳይ ነው የሚቀረው" ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 15 ቀን 1999</a></p>

</body>
</html>	
