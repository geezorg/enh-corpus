<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>""የቡድን 14" የፓርላማ ቡድን አባላት አዲስ የፓርላማ ቡድን ፈጥረናል" ""ቡድን 14" ሁለት አባላቱን አባርሮ ከኢዴአፓ -መድኅን ጋር ተቀላቅሏል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">""የቡድን 14" የፓርላማ ቡድን አባላት አዲስ የፓርላማ ቡድን ፈጥረናል" ""ቡድን 14" ሁለት አባላቱን አባርሮ ከኢዴአፓ -መድኅን ጋር ተቀላቅሏል"</h2>


<p>"ቡድን 14" የተባለው የፓርላማ ቡድን ሰብሳቢ የነበሩት አቶ አሊ አበጋዝ ቡድኑን ጥለው ከኢዴአፓ -መድህን ጋር መቀላቀላቸውንና ቡድኑም ስብሰባ በማካሄድ ግለሰቡን ከኃላፊነት አውርዶ "የምርጫ 97 የቅንጅት ተመራጮች የአንድነት ቡድን" የሚል ስያሜ ያለው አዲስ የፓርላማ ቡድን መፍጠሩን ሰብሳቢው አቶ ይታየው ጥሩነህ ገለጹ። አቶ አሊ አበጋዝ ቡድን 14 አሁንም እየተንቀሳቀሰ ነው ብለዋል።</p>

<p>አቶ ይታየው ጥሩነህ ለዝግጅት ክፍላችን እንድገለጹት "ቀደም ሲል ቡድን 14ትን በተጠሪነት ይመሩት የነበሩት አቶ አሊ አበጋዝ ፓርቲውን ሳያሳውቁ ከኢዴአፓ -መድኅን ጋር ተቀላቅለዋል"።</p>

<p>"ቡድኑም ይህንን እንደተረዳ ግለሰቡን ከኃላፊነት አውርዶ ሌሎች አባላትን በመጨመር የምርጫ 97 የቅንጅት ተመራጮች የአንድነት ቡድን የሚል ስያሜ ያለው ቡድን መሥርቷል" ብለዋል።</p>

<p>ከቀድሞው ቡድን 14 ውስጥ ከአቶ አሊ አበጋዝ ውጭ ከኢዴአፓ -መድኅን ጋር የተቀላቀለ እንደሌለ እና በአሁኑ ወቅት አዲስ የተቋቋመው ቡድን አባላት 23 መድረሳቸውን ተናግረዋል።</p>

<p>በጉዳዩ ላይ አቶ አሊ አበጋዝን ያነጋገርናቸው ሲሆን ቀደም ሲል ከቅንጅት ፓርቲ አምስት አባላት የፓርላማ ቡድኑን ተቀላቅለው የነበረ መሆኑን አስታውሰው ነገር ግን እነዚህ አዲስ ተቀላቅለው የነበሩት አባላት እንቅስቃሴያቸው ከሕገመንግሥቱ ውጭ በመሆኑ ነሐሴ ወር ላይ ከቡድኑ እንደተባረሩ ገልጸዋል።</p>

<p>"ከዚህ በተጨማሪም የቡድን 14 የፓርላማ ቡድን ጸሐፊ የነበሩት አቶ ተስፋዬ አጫሉና ሥራ አስፈጻሚ አባል የነበሩት አቶ ይታየው ጥሩነህ "ከታሠሩት አመራሮቻችን አዲስ የፓርላማ ቡድን አቋቁሙ ተብለናል" በሚል አፍራሽ ተግባር ላይ በመሠማራታቸው ከቡድኑ አባልነታቸው መሠረዛቸውን እንዲሁም ቀደም ሲል በም/ቤቱ ቋሚ ኮሚቴዎች ውስጥ እንዲመደቡ ስማቸው ተሰጥቶ የነበረ ቢሆንም ም/ቤቱ ከቡድኑ ውስጥ መሰረዛቸውን ተመልክቶ በቋሚ ኮሚቴ ውስጥ እንዳይመድባቸው ጠይቀናል" ብለዋል።</p>

<p>በመሆኑም በአሁኑ ወቅት 14 አባላት የነበሩት የፓርላማ ቡድን ወደ 12 ዝቅ ብሎ ሥራውን እየሰራ መሆኑን አቶ አሊ ገልጸዋል።</p>

<p>ኢዴአፓ -መድኅን፤ ቀስተ ዳመና እና ቡድን 14 በጣምራ ኮሚቴ የሚመራ የፓርላማ ቡድን መመስረታቸውን መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 15 ቀን 1999</a></p>

</body>
</html>	
