<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓ -መድኅን የፓርላማ ቋሚ ኮሚቴ ሰብሳቢ ሊሆን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓ -መድኅን የፓርላማ ቋሚ ኮሚቴ ሰብሳቢ ሊሆን ነው</h2>


<p>የሕዝብ ተወካዮች ም/ቤት የመንግሥት ወጪ አስተዳደርና ቁጥጥር ጉዳዮች ቋሚ ኮሚቴን በማቋቋም በተቃዋሚዎች እንዲመራ እንደሚያደርግ በገለጸው መሠረት የኮሚቴውን የሰብሳቢነት ስልጣን ለኢዴአፓ -መድኅን ሊሰጥ ነው። በቅንጅት ፓርቲ ውስጥ ያሉ የኢዴአፓ -መድኅን አባላት ንግግር ሲያደርጉ ሰዓት የሚያዝላቸው ኢዴአፓ መድኅን እንደተናገረ ተደርጎ ነው።</p>

<p>በትላንትናው እለት አፈ ጉባኤ ተሾመ ቶጋ የመሩት ስብሰባ በፓርላማው መከላከያ አዳራሽ ውስጥ የተካሄደ ሲሆን በዚሁ ስብሰባ ላይ የኢዴአፓ -መድኅን፤የኦፌዴን፤የኅብረት፤የቡድን 14፤ የቅንጅት፤ የኢህአዴግ እና የአጋር ድርጅቶች ተጠሪዎች ተገኝተዋል።</p>

<p>ስብሰባውን በቅርበት የተከታተሉ ምንጮች ለሪፖርተር እንደተናገሩት በነገው ዕለት የምክር ቤት ጉዳዮች አማካሪ ኮሚቴ እንደሚሰየም የዚህ ም/ቤት አባላት ብዛትም 27 እንዲሆን ተጠሪዎቹ ተስማምተዋል።</p>

<p>ከዚህ በተጨማሪ የመንግሥት ወጪ አስተዳደርና ቁጥጥር ጉዳዮች ቋሚ ኮሚቴ አመራርነትን ለኢዴአፓ -መድህን ለመስጠት እንደሚፈልጉ የመንግሥት ተጠሪ ሚኒስትሩ አቶ ሽፈራው ጃርሶ መናገራቸውን፤ የሌሎች ለጊዜው ያልታወቁ የሁለት ቋሚ ኮሚቴ ሰብሳቢነትን ደግሞ ለኅብረትና ለቅንጅት ለመስጠት እንደታሰበ አክለው ገልጸዋል። ሆኖም የተጠሪዎቹ ስምምነት የሚፀድቀው ፓርላማ ቀርቦ መሆኑም ታውቋል።</p>

<p>ስብሰባውን የመሩት አፈጉባኤ ተሾመ ቶጋ በቅንጅት ለአንድነትና ለዴሞክራሲ ፓርቲ ስር ያሉ ነገር ግን እናት ፓርቲያቸው ኢዴአፓ -መድህን የሆኑ አባላት በፓርላማ ውስጥ ንግግር በሚያደርጉበት ወቅት ሰዓት የሚያዝላቸው ኢዴአፓ -መድህን እንደተናገረ ተቆጥሮ መሆኑን መናገራቸውን ምንጫችን ጠቁሟል። ከዚህ በተጨማሪም በአማካሪ ም/ቤቱ ውስጥ ኢዴአፓ -መድህን ለሚኖረው መቀመጫ የነዚህ ግለሰቦች ወንበር ይቆጠራል።</p>

<p>አፈ ጉባኤው በዚህ ሃሳባቸው ላይ አንዳንድ አባላት ተቃውሞ ሰንዝረዋል። የም/ቤቱ የአሰራርና የአባላት ስነ ምግባር ደንብ እንደ ፓርቲ ወይም በምርጫ ክልሎች እርስ በርሳቸው ያልተወዳደሩ በአንድ ፖለቲካ ፓርቲ የተወዳደሩ ፓርቲዎች አባላት ስብስብ ሆኖ ከአስር የማያንስ መቀመጫ ያላቸው መሆን እንዳለበት ይደነግጋል።</p>

<p>ተካሄደ በተባለው ስብሰባ ላይ ግን አፈ ጉባኤ ተሾመ ቶጋ ከእንግዲህ በኋላ የሚመጡ የፓርላማ ቡድኖችን መቀበሉ ተገቢ እንዳልሆነ የተናገሩ ሲሆን በፓርላማው ውስጥ አንደኛ ተቃዋሚ ፓርቲ የሚባለው አለመታወቁን መናገራቸውን ለመረዳት ችለናል።</p>

<p>ቅንጅት ለአንድነትና ለዴሞክራሲ ፓርቲ ያሉትን አባላት በመግለፅ ለአፈ ጉባኤ ጽ/ቤት ከሁለት ሳምንት በፊት በጽሑፍ መግለጻቸው የሚታወስ ሲሆን አፈ ጉባኤ ተሾመ ቶጋ በዚህ ጉዳይ ላይ እስካሁን ውሳኔ አልሰጡም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 15 ቀን 1999</a></p>

</body>
</html>	
