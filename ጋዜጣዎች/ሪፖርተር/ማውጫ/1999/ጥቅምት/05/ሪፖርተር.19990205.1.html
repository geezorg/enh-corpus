<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓርላማ አባላት ወንበር የሚቆጠረው ባስመረጣቸው ፓርቲ ስም ብቻ ነው
ሚኒስትር ሽፈራው ጃርሶ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፓርላማ አባላት ወንበር የሚቆጠረው ባስመረጣቸው ፓርቲ ስም ብቻ ነው
ሚኒስትር ሽፈራው ጃርሶ</h2>


<p>በሕዝብ ተወካዮች ም/ቤት ውስጥ አባል የሆኑ ተመራጮች የተለያዩ ቡድኖችን ለመመስረት የሚችሉ ቢሆንም በም/ቤቱ ያላቸው ወንበር ግን የሚቆጠረው ባስመረጣቸው ፓርቲ ብቻ መሆኑን በፓርላማው የመንግሥት ተጠሪ ሚኒስትር አቶ ሽፈራው ጃርሶ ገለጹ።</p>

<p>ሚኒስትሩ ከሪፖርተር ጋዜጣ ጋር ባደረጉት ቃለምልልስ በተለያዩ ፓርቲዎች ተመርጠው ወደ ፓርላማው የገቡ አባላት በአሁኑ ወቅት ቡድን ለመመሥረት እየተንቀሳቀሱ መሆኑን ገልጸዋል።</p>

<p>ተመራጮቹ ከተመረጡበት ፓርቲ ውጪ ቡድን የማቋቋም ወይም አዲስ ፓርቲ የመመስረት መብት ቢኖራቸውም በም/ቤቱ ያላቸው ወንበር የሚቆጠረው ላስመረጣቸው ፓርቲ መሆኑን ተናግረዋል።</p>

<p>ከላይ የተጠቀሰውን በምሳሌ ሲያስረዱ በአቶ ተመስገን ዘውዴ የሚመራ ቅንጅት የተባለ ፓርቲ መኖሩን ነገር ግን ይህ ፓርቲ የቀድሞውን ቅንጅት የሚወክል ባለመሆኑ የአቶ ተመስገን መቀመጫ እንኳን የሚቆጠረው ቀድሞ ለነበሩበት ለኢዴአፓ መድኀን ፓርቲ መሆኑን ገልጸዋል።</p>

<p>ይህ አሠራር ለኢትዮጵያ ዴሞክራሲያዊ ኃይሎች ኀብረትም የሚሠራ መሆኑን የሚያስረዱት ሚኒስትሩ በኦብኮ ስም የተመረጡ አባላት ወደ ህብረት የሄዱ ቢሆንም ወንበሩ ግን የሚቆጠረው ለኦብኮ መሆኑን ተናግረዋል።</p>

<p>በዚህም መሠረት ህብረት በፓርላማው ውስጥ 41 መቀመጫ እንዳለው ቢገልጽም ሚኒስትሩ በሚጠቅሱት አሠራር መሠረት 38 የኦብኮ አባላት መቀመጫ ወንበር በአቶ ቶሎሳ የሚመራው ኦብኮ እንጂ ለህብረት አይቆጠርም።</p>

<p>ተቃዋሚዎች ይህንን አካሄድ የተቃወሙት ሲሆን በተለይ ቅንጅት ለአንድነትና ለዴሞክራሲ እንዳልንቀሳቀስ ተከልክያለሁ የሚል አቤቱታውን ማቅረቡ ይታወሳል።</p>

<p>ሚኒስትሩ ግን ይህ ሕጋዊ አካሄድ ነው የፓርላማው አዲስ ስነ ስርዓት ደንብ የሚያዘውም ይህንኑ ነው ብለዋል።</p>

<p>ሚኒስትሩ የሚጠቅሱት አዋጅ የፓርላማው አዲስ የአሰራርና የአባላት ሥነ ምግባር ደንብ ምዕራፍ 24ን ሲሆን ይህ አንቀጽ ም/ቤቱ ሥራውን በተገቢው መንገድ ለመወጣት እንዲያስችለው በም/ቤቱ መቀመጫ ያላቸውን ፓርቲዎችና ቡድኖች ለም/ቤት ሥራ እንደ ፓርላማ ቡድን ይመለከታቸዋል የሚልና የፓርላማ ቡድን ማለት አንድ ፓርቲ ወይም በምርጫ ክልሎች እርስ በርሳቸው ያልተወዳደሩ በአንድ የፖለቲካ ፕሮግራም የተወዳደሩ ሆነው ከአስር የማያንስ መቀመጫ ያለውን ፓርቲ ወይም ፓርቲዎች የያዘ ነው ይላል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 5 ቀን 1999</a></p>

</body>
</html>	
