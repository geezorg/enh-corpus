<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴሌ የደንበኞች መረጃ ሙሉ በሙሉ ወድሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴሌ የደንበኞች መረጃ ሙሉ በሙሉ ወድሟል</h2>


<p>የኢትዮጵያ ቴሌኮሙዩኒኬሽን የተለያየ ችግር ውስጥ መዘፈቁን የደንበኞቹ መረጃዎችም ሙሉ በሙሉ መውደማቸውንና ችግሮችንም ለመፍታት እንደገና መወለድ እንደሚያስፈልገው የኮርፖሬሽኑ ዋና ሥራ አስፈጻሚ አመኑ።</p>

<p>ዋና ሥራ አስፈጻሚው አቶ አማረ አምሳሉ እንደሚሉት ቴሌኮሙዩኒኬሽን በተወሳሰበ ችግሮች መግባቱንና ተጠያቂ ናቸው የሚላቸውን ሠራተኞች ከሥራ አሰናብቷል። በሌሎችም ላይ በምርመራ እያጣራ ተመሳሳይ ርምጃ እንደሚወስድ አቶ አማረ ተናግረዋል።</p>

<p>ኮርፖሬሽኑ መስከረም ወር 1998 ዓ.ም ላይ የደንበኞች ሂሳብ መመዝገቢያ ሲስተሙን ለመቀየር ያደረገው ጥረት ሳይሳካ በመቅረቱ ደንበኞችን ለእንግልት መዳረጉ እንዲሁም ኮርፖሬሽኑ ለከፍተኛ ኪሳራ መዳረጉን የማኔጅመንት አባላት ገልጸዋል።</p>

<p>የኮርፖሬሽኑ ሥራ አስፈጻሚ አቶ አማረ አምሳሉና ም/ሥራ አስፈጻሚዎቹ በጋራ ባለፈው አርብ ዕለት በሰጡት መግለጫ ቴሌ የደንበኞች አገልግሎት ክፍያ (ቢሊንግ ሲስተሙን) ለመቀየር በ23 ሚሊዮን ብር መሣሪያ በመግዛት ጥረት ቢያደርግም አዲሱ መሣሪያ በትክክል መሥራት አለመስራቱ ሳይታወቅ የቀድሞ እንዲቆም ተደርጓል። በዚህም ምክንያት የደንበኞች መረጃ ሙሉ ለሙሉ መጥፋቱን ገልጸዋል።</p>

<p>ይህ በመሆኑም በሐምሌና ነሐሴ ወራት ደንበኞቹ ከተጠቀሙት ውጭ የሚጠይቅ ቢል ደርሷቸዋል። ቀደም ሲል የከፈሉትን በድጋሚ እንዲከፍሉ ጭምር መጠየቃቸውን አስረድተዋል።</p>

<p>የተገዛው ማሽን ኮርፖሬሽኑ ያዘዘው አይደለም ከዚህ በተጨማሪም ጉድለት ያለበት ሲሆን ከግምጃ ቤት ሲወጣም ሥር ዓትን በተከተለ መንገድ አይደለም ከጀርመን እንዲገዛ የታዘዘው ከኢንዶኔዥያ ተገዝቶ ቀርቧል። ከእንግሊዝ እንዲገዛ የታዘዘው ከሌላ ሀገር ተገዝቷል ሲሉ አቶ አማረ ገልጸዋል።</p>

<p>የደንበኞች አያያዝ ስርዓቱ እጅግ ደካማ መሆኑን የሚናገሩት ሥራ አስፈጻሚው በተለያዩ የኮርፖሬሽኑ ቅርንጫፎች ለደንበኞች የሚሰጠው አገልግሎት ብልሹ መሆኑን በግላቸው ለመገንዘብ እንደቻሉ ገልጸዋል።</p>

<p>በሚሊዮን ብር የሚገመቱ እቃዎች በኮርፖሬሽኑ ግምጃ ቤት እያለ አዲስ ተመሳሳይ ዕቃ በበለጠ ዋጋ እንዲገዛ የሚጠየቅበት ሁኔታ ያጋጠማቸው መሆኑን አስረድተዋል።</p>

<p>በ997 የነፃ ጥሪ ላይ የሚሰጠው አገልግሎት በቂ አለመሆኑን ደንበኛ የስልክ ዋጋውን በአግባቡ እንዲከፍል ሲጠየቅ በስልኩ እንዳይገለገል መስመሩን አቋርጦ እንዲከፍል የመጠየቅ አሠራር መኖሩንና ይህም ከኮርፖሬሽኑ የአሠራር ስርዓት ውጪ መሆኑን ተናግረዋል።</p>

<p>ደንበኞች ሂሳብ እንዲከፍሉ የሚጠይቁት እንደ ደንበኛ አይደለም የኮርፖሬሽኑ አንዳንድ ባለሙያዎች በቂ እውቀት የሌላቸው ናቸው የሚሉና ሌሎችንም ችግሮች ዘርዝረዋል።</p>

<p>ኮርፖሬሽኑ ከ100 ዓመት በላይ ያገለገለና ሲስተም ያለው ትልቅ ተቋም ቢሆንም ሲስተሙን በአግባቡ እየተጠቀመበት አይደለም። ኮርፖሬሽኑ እንደ ኮርፖሬሽን ሊሠራ ይገባል። ለዚህም ለውጥ ያስፈልገዋል ብለዋል።</p>

<p>ቴሌ አሁን ያለበትን ችግር ይዞ መቀጠል የለበትም። ችግሮቹን ለመቅረፍ እንደገና መወለድ አለበት የሚሉት ሽቶ አማረ ለዚህም መንግሥትም ኀብረተሰቡም ሊያግዙን ይገባል ሲሉ ጠይቀዋል።</p>

<p>በቢሊንግ ሲስተሙ ላይ የተፈጠረውን ችግር ለመቅረፍ ጥረት እየተደረገ እንደሆነ ያለአግባብ የከፈሉ ደንበኞች የሚመለስላቸው መሆኑን በ997 ነፃ ጥሪ ላይ በ40 ሚሊዮን ብር ወጪ ተጨማሪ አገልግሎቶችን ለመስጠት እየሰራ መሆኑንም ተናግረዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 5 ቀን 1999</a></p>

</body>
</html>	
