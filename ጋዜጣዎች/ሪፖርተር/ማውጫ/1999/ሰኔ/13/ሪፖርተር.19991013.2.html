<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባና የድሬዳዋ አስተዳደር የሥራ ዘመን እስከሚቀጥለው ምርጫ ተራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባና የድሬዳዋ አስተዳደር የሥራ ዘመን እስከሚቀጥለው ምርጫ ተራዘመ</h2>


<p>የአዲስ አበባ ጊዜያዊ ባላደራ ቦርድና የድሬዳዋ ጊዜያዊ አስተዳደር የሥራ ዘመን እስከሚቀጥለው የአካባቢ ምርጫ ድረስ እንዲራዘም ተወሰነ። ቅንጅት «ጊዜ ማራዘሙ ምንም ፋይዳ የለውም» ሲል ፤ ቀጣዩ ምርጫ የሚከናወንበት ጊዜ በትክክል ባልታወቀበት ሁኔታ የባላደራ ቦርዱን የሥራ ጊዜ ለማራዘም የቀረበውን የውሳኔ ሀሳብ አፌዴን እንደማይደግፈው አሳውቋል።</p>

<p>በምክር ቤቱ ውስጥ በሚገኙ ፓርቲዎች ጥያቄና በክልል ምክር ቤቶች ውሳኔ መሰረት የአካባቢ ምርጫ እንዲራዘም መደረጉን የኢሕአዴግ ተወካይ አቶ ሽፈራው ጃርሶ አስታውሰው የጊዜያዊ ባላደራ የአስተዳደሩን የሥራ ጊዜ ማራዘም አስፈላጊ ሆኖ መገኘቱን ትናንት የውሳኔ ሀሳቡን ለተወካዮች ምክር ቤት ባቀረበበት ወቅት ገልጸዋል።</p>

<p>የአዲስ አበባ ከተማ ለጊዜያዊ ባላደራ ቦርዱ ሲሰጥ ቅንጅት አምርሮ መቃወሙን የአዲስ አበባ ሕዝብም ባልመረጠው አካል ሁለት ዓመት ሙሉ ሲተዳደር መቆየቱን የገለጹት አቶ መሀመድ አሊ «ሕዝቡ የኔ ነው የሚለው መልካም አስተዳደር ሳይኖረው ፤ የቅንጅት አመራሮች በታሰሩበትና የፓርቲው ጽ/ቤት በተዘጋበት ሁኔታ የጊዜያዊ ባላድራ ቦርዱን የሥራ ጊዜ ማራዘም ፋይዳ የለውም» ብለዋል።</p>

<p>በአሁኑ ሰዓት የሥነ ልቦና ቀውስ እና የፖለቲካ ችግር በአድስ አበባ ነዋሪዎች ዘንድ እንደሚታይ የጠቆሙት የቅንጅት ተወካይ «ከጊዜ መራዘም ጋር አብረው መታየት የነበረባቸው ጉዳዮች አሉ። ፓርቲያችንም በዚህ ጉዳይ ላይ የውሳኔ ሀሳብ ማቅረብ ስለሚፈልግ ውይይቱ በዴሌይ ሞሽን (deleay motion)ወደ ሐሙስ እንዲተላለፍ ይደረግ» የሚል ጥያቄ ቢያቀርቡም ምክትል አፈጉባኤ ወ/ሮ ሽታዬ አጀንዳው ተበትኖ መቆየቱን ገልጸው ቅንጅት ያቀርበውን ጥያቄ እንደማይቀበሉት አሳውቀዋል።</p>

<p>«ባለንበት ተጨባጭ ሁኔታ ምርጫ ማካሄድ የማይቻል ሆኖ ስለተገኘ ከፓርቲዎች ጋር በተደረገው ውይይት ምርጫው አንዲራዘም ጠይቀናል» ያሉት የኤዴአፓ መድህን ፓርቲ ተወካይ አቶ መስፍን «የአዲስ አበባ ህዝብ በመረጠው አካል ብቻ መተዳደር እንዳለበት ብናምንም የጊዜያዊው ባላደራ ቦርዱ የሥራ ጊዜ መራዘሙን እንደግፋለን» ብለዋል።</p>

<p>የኦፌዴን ሊቀመንበር አቶ ቡልቻ ደመቅሳ በበኩላቸው መጭው ምርጫ የሚካሄድበት ጊዜ ባልታወጀበትና ሕዝብ ባላወቀበት ሁኔታ ላይ የጊዜያዊ ባላደራ ቦርዱ የሥራ ጊዜ እስከሚቀጥለው የአካባቢ ምርጫ ድረስ ይራዘም የሚለውን የውሳኔ ሀሳብ እንደማይደግፉት አስውቀዋል።</p>

<p>የአካባቢ ምርጫ የሚካሄድበትን ጊዜ በተመለከተ ፓርቲዎች ከኢሕአዴግ ጋር ሲወያዩ በታህሳስና በየካቲት ወር መካከል እንደሚከናወን መነጋገራቸውን ያስታወሱት አቶ ቡልቻ ውይይቱ አሁን መቋረጡንና መርጫው የሚካሄበት ጊዜም በትክክል አለመቀመጡን ገልጸዋል።</p>

<p>የአዲስ አበባ ጊዜያዊ ባላደራ ቦርድ የሥራ ጊዜን ለማራዘም የቀረበው የውሳኔ ሀሳብ በ266 ድጋፍ በ31 ተቃውሞና በ40 ድምጸ ተአቅቦ ጸድቋል።</p>

<p>የስራ ዘመንን ለማራዘም የቀረበው የድሬዳዋ አስተዳደር ቻርተር ማሻሻያ አዋጅ «የድሬዳዋ አስተዳደር ቻርተር አዋጅን ለማሻሻል ያወጣው አዋጅ ቁጥር 483/1998 ዓ.ም.ን ያሻሻለው አዋጅ ቁጥር 541/1999 ዓ.ም በምክር ቤቱ በፀደቀው መልኩ ያልታተመ በመሆኑ እና እንደገና በማሻሻል ምክር ቤቱ ያፀደቀው ሃሳብ እስኪካተት ማድረግ በማስፈለጉ . . . » ይልና በማሻሻያው መሰረት የድሬዳዋ ጊዜያዊ አስተዳደር የሥራ ጊዜ እስከሚቀጥለው ምርጫ መራዘሙን ይፋ ያደርጋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 13 ቀን 1999</a></p>

</body>
</html>	
