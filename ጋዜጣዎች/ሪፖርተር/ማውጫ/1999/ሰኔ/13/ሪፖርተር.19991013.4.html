<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የእስላማዊ ፍርድ ቤት አመራሮች ምህረት ተደረገላቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእስላማዊ ፍርድ ቤት አመራሮች ምህረት ተደረገላቸው</h2>


<p>የሶማሊያ መንግሥት ባለፍው ታህሳስ ከስልጣን ለተወገዱት የእስላማዊ ፍርድ ቤት ኅብረት መሪዎችና የጦር አባላት ምህረት ማድረጉ ተገለጸ። «ከአለም አቀፍ ሽብርተኝነት» ጋር ግንኙነት ያላቸው ቡድኖች በምህረት አዋጁ እንደማይካተቱ ፕሬዚደንት አብዱላሂ ዩሱፍ አስታውቀዋል።</p>

<p>ይህ የሶማሊያ መንግሥት እርምጃ የእስላማዊ ፍርድ ቤት ኅብረት አባላት በሚቀጥለው ወር በሚካሄደው አገራዊ እርቀ ሰላም ኮንፍራን ተሳታፊዎች እንዲሆኑ ለማግባባት የተደረገ ሙከራ መሆኑን አስተያየት ሰጭዎች ገልጸዋል።</p>

<p>የፍትህ ሚኒስትሩ ሀሰን ባዴል ዋርሴም ሁኔታውን አስመልክተው ሲገልጹ «ሁሉም ምህረት ተደርጎላቸዋል ፤ የእስላማዊ ፍርድ ቤት መሪዎች ፤ መኮንኖች ፤ ጠመንጃ ያለሱና ተዋጊዎችን በገንዘብ ሲደግፉ የቆዩ ወገኖች በሙሉ ይቅርታ ተደርጎላቸዋል» ብለዋል።</p>

<p>ይህ በእንዲህ እያለ አንድ ታጣቂ በሶማሊያ ፕሬዚዳንት ቃል አቀባይ ላይ የግድያ ሙከራ ማድረጉን የኡጋንዳ ሰላም አስከባሪዎችን ጠቅሶ ቢቢሲ ዘግቧል።</p>

<p>አንገታቸው ላይ በጥይት የቆሰሉት ቃል አቀባይ ሁሴን ሙሀመድ ጉዳቱ ከደረሰባቸው በኋላ ወደ ናይሮብ መወሰዳቸውንና አሁን አገግመው ከሆስፒታል መውጣታቸውን የኡጋንዳው የጦር አዛዥ ፒተር ኤልዊሉ ገልፀዋል።</p>

<p>በተያያዘ ዜና ሰሜን ሞቃዲሾ የሚገኙ ፖሊስ ጣቢያ በታጣቂዎች ተጠቅቶ አንድ የፖሊስ መኮንን መገደሉን እና ሞቃዲሾ ውስጥ በሚገኝ አንድ የገባያ ማዕከል ውስጥ ሁለት የፀጥታ መኮንኖች ፊታቸውን በሸፈኑ ታጣቂዎች መገደላቸውን ፖሊስ ገልጿል።</p>

<p>በሞቃዲሾ ውስጥ ከሚታየው ግጭት በስተጀርባ የእስላማዊ ፍርድ ቤትና የሀዌይ ጎሳ አባላት እጅ አለበት ተብሎ ይታመናል። አክራሪ ሙስሊኖቹና ሞቃዲሾ ውስጥ የፖለቲካና የኢኮኖሚ የባላይነት የነበረው የሀዌይ ጎሳ አባላት በሶማሊያ የሰፈረው የኢትዮጵያ ጦር ከአገሪቱ እንዲወጣ እንደሚፈልጉ ቢቢሲ ዘግቧል።</p>

<p>የእስላማዊ ፍርድ ቤት ኅብረት መሪ ሼክ ሸሪፍ ሼክ አህመድ የሶማሊያ መንግሥት ያደረገውን ምህረት በበጎው ቢቀበሉትም በእርቀሰላሙ ኮንፈረንስ ላይ ግና እንደማይሳተፉ አሳውቀዋል። እንደ ሚስተር አህመድ ገለፃ የእርቀ ሰላሙ ውይይት መካሄድ ያለበት ገለልተኛ በሆነ አገር ውስጥ ነው። ድርድሩም በሶማሊያ መንግሥት መመራት የለበትም ብለው ያምናሉ።</p>

<p>በብዙዎች ዘንድ እንደለዘብተኛ መሪ የሚታዩት ሚስተር አህመድ በእርቀ ሰላሙ ኮንፈረንስ እንዲሳተፉ ለማድረግ ዩናይትድ ስቴትስ የሶማሊያ መንግሥትን ስታሳስብ መቆየቷ የሚታወስ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 13 ቀን 1999</a></p>

</body>
</html>	
