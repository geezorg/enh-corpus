<?xml version="1.0" encoding="UTF-8"?>

<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሞት ቅጣት ይገባቸዋል» ልዩ አቃቤ ሕግ «እድሜ ልክም ሲበዛብን ነው» መልስ ሰጪዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የሞት ቅጣት ይገባቸዋል» ልዩ አቃቤ ሕግ «እድሜ ልክም ሲበዛብን ነው» መልስ ሰጪዎች</h2>


<p>የፌደራሉ ጠቅላይ ፍርድ ቤት ፤ የይግባኝ ሰሚ ወንጀል ችሎት ፤ ልዩ ዐቃቤ ሕግ በእነ ኮሎኔል መንግሥቱ ኃይለማርያም ላይ የሥር ፍርድ ቤት የጣለው የቅጣት ውሳኔ ላይ ያቀረበውን ይግባኝና የተከሳቹን መልስ አዳመጠ።</p>

<p>ልዩ ዐቃቤ ሕግ በይግባኝ ያቀረበው ፤ ኰሎኔል መንግሥቱን ጨምሮ በ21 ተከሳሾች ላይ የፌደራል ከፍተኛ ፍርድ ቤት አንደኛ ወንጀል ችሎት በሰጠው የቅጣት ውሳኔ ቅር በመሰኘት ነው። ልዩ ዐቃቤ ሕግ ፤ የፌደራሉ ከፍተኛ ፍርድ ቤት አንደኛ ወንጀል ችሎት ጥፋተኛነታቸው በማስረጃ በተረጋገጠባቸውና የጥፋተኛነት ውሳኔ በተላለፈባቸው በተከሳሾቹ ላይ በአብላጫ ድምፅ የእድሜ ልክና የ25 ዓመት ፅኑ እስራት መፍረዱን የሕግ ግድፈት ያለበት መሆኑን አስረድቶ የመጨረሻው ከፍተኛ የሞት ቅጣት ውሳኔ እንዲጣልባቸው ለችሎቱ አመልክቷል።</p>

<p>ዳኛ ዳኔ መላኩ የመሐል ፤ ዳኛ ደስታ ገብሩ የቀኝ ፤ ዳኛ አማረ አሞኘ የግራ ዳኞች ሆነው በተሰየሙበት የጠቅላይ ፍርድ ቤት ፤ ልዩ ዐቃቤ ሕግ ዮሴፍ ኪሮስ ክርክራቸውን በቃል አስምተዋል። ቀደም ሲልም የይግባኝ ቅሬታቸውን ለፍርድ ቤትና ለተከሳሾቹ አድርሰዋል። ልዩ ዐቃቤ ሕግ በቅጣት ውሳኔ ይግባኝ ያለባቸው ፤ ኮ/ል መንግሥቱ ኃ/ማርያም (በሌሉበት) ፤ ሻምበል ፍቅረሥላሴ ወግደረስ ፤ ኮሎኔል ፍስሐ ደስታ ፤ ኮሎኔል ካሳሁን ታፈሰ ፤ ሻለቃ ብርሃኑ ባየህ (በሌሉበት) ፤ ሻምበል ለገሰ አስፋው ፤ ኮሎኔል ተስፋዬ ገ/ኪዳን (በሌሉበት) ፤ ሻለቃ ሃዲስ ተድላ (በሌሉበት) ፤ ሌተናል ኮሎኔል እንዳለ ተሰማ ፤ ሻምበል ገሰሰ ወልደኪዳን ፤ ሜጀር ጄኔራል ውበሸት ደሴ ፤ ሻለቃ ካሳዬ አራጋው ፤ ኮሎኔል ደባል ዲንዳ ፤ ሻምበል በጋሻው አታላይ ፤ መቶ አለቃ ስለሺ መንገሻ ፤ ኮሎኔል ናደው ዘካርያስ ፤ ምክትል መቶ አለቃ ጴጥሮስ ገብሬ ፤ ምክትል መቶ አለቃ አራጋው ይመር ፤ መቶ አለቃ አክሊሉ በላይነህ ፤ ሻለቃ ደጀኔ ወንድምአገኘሁ ፤ ም/መቶ አለቃ ደሳለኝ በላይ ናቸው።</p>

<p>ዐቃቤ ሕግ ፤ ባቀረበው የይግባኝ ቅሬታ የሥር ፍርድ ቤቱ ለቅጣት ማቅለያ የተጠቀመባቸውን ነጥቦች ተችቷል። የተፈጸመው እጅግ የሆነ ከባድ የወንጀል ቅጣት የሚያከብዱ ሕጋዊ ምክንያቶች ሲኖሩ በቅጣት ማቅለያ በሕግ የተደገፉ ምክንያቶች አልነበሩም ፤ ሲል ቅሬታውን ገልጿል። አብላጫው ድምፅ የጠቀሳቸው የቅጣት ማቅለያ ምክንያቶች በሕግ የሌሉ ናቸው ሲል ግድፈት ያላቸውን ዘርዝሯል።</p>

<p>የስር ፍርድ ቤቱ ለቅጣት ማቅለያነት የጠቀሰውን 59 የአጼ ኃይለሥላሴ ባለስልጣናት ሲገደሉ ፤ ደርግ በአስቸጋሪ ጊዜ ውስጥ እንደነበረና ሥልጣኑን ለማስጠበቅ የወሰደው ርምጃ በመሆኑ ቅጣት ማቅለያ ሊሆን እንደማይገባው ጠቅሶ ምንም ዓይነት ሥጋት ሊፈጠርበት የሚችልበት ሁኔታ እንደሌለ አመልክቷል። 59ኙ ባለስልጣኖች እጃቸውን በሰላም ሰጥተው ከአምስት ወር በላይ በታንክና በመድፍ በሚጠበቅ የአራተኛ ክፍለ ጦር እስር ቤት በኋላም በደርግ ጽህፈት ቤት መሰብሰቢያ ታስረው ቤተሰቦቻቸው እንኳ ሊያገኙዋቸው የማይችሉ መሆናቸውን በቃል ክርክሩ አመልክቷል።</p>

<p>ሊያመልጡ አሲረዋል ፤ የሚለውንም ተከሳሾቹ ያላነሱት ሆኖ ሳለ ፤ ፍርድ በቱ «ከየት ያመጣው ነው?» ሲል ጠይቋል። የባለስልጣናቱ ግድያ በስብሰባ እጅ በማውጣት ተወስኖ ፤ የሚገደሉበትና የቀብራቸው አቆፋፈር ፤ በማን አጃቢነት እንደሚወሰድና ማን እንደሚገድላቸው ፤ ማንስ እንደሚያስፈጽመው ተወስኖ በ393 ጥይቶች ፤ እያንዳንዱ በሰባት ጭይቶች ግምት ተደብድበው እንደተገደሉ ሪፖርት አቅርበዋል።</p>

<p>የደርግ አባላቱ እጅግ ጨካኝ በሆነ መንገድ የፈጸሙትን ግድያ «ደማቸውን እንደ ንጹህ ደም አንቆጥረውም» ሲልም መግለጫ አውጥቷል። በዚህ ሁኔታ ስጋት ነበረበት ለማለት አያስችልም። የፍርድ ቤቱ አብላጫ ድምፅ ከመንገድ ወጥቶ ማቅለያ መፈለግም አይገባም ነበር ሲል ተከራክሯል።</p>

<p>የአብላጫው ድምፅ የተሰጠው የቅጣት ውሳኔ ይህን የሕጉን ዋና ዓላማ ከስሩ የናደና በሕጉ የተደነገገ የቅጣት ማክበጃ ምክንያት ኖሮ በቅጣት ማቅለያ ምክንያት ሳይኖር ፍርድ ቤቱ የግድ መፈለግ እንዳልነበረበት ዐቃቤ ሕግ አመልክቷል።</p>

<p>ቅጣቱ መወሰን የነበረበትም በ1997 ዓ.ም በወጡት የወንጀል ሕግ ቁጥሮች የተደነገጉትን መሰረት አድርጎ መሆን ይገባው እንደነበረና ፤ የሕግ አንቀጾችም የሚሉት ፤ ተደራራቢ ከሆኑት የሕግ አንቀፆች አንደኛው በሞት የሚያስቀጣ ከሆነ ይህንኑ መወሰን አማራጭ የሌለው መሆኑን ነው።</p>

<p>ፍርድ ቤቶች ቅጣትን የሚያከብድ ምክንያት በሚያገኙበት ጊዜ መከተል ያለባቸውን ቅጣት አወሳሰን በግልጽ የሚደነግጉና ፍርድ ቤቶችም ዋናው ተግባራቸው በሕግ የተቀመጠውን መተርጎም እንደመሆኑ ፤ በሕግ ላይ በግልፅ የተጠቀሱትን ቅድሚያ እንዲሰጧቸው አስፈላጊ መሆኑን ጠቅሶ ፤ በሕጉ ላይ ያልተካተቱ ግን ፍርድ ቤቱ ለውሳኔው መሰረት ያደረጋቸው የቅጣት ማቅለያ ምክንያቶች ፍርድ ቤቱ እንደ ምክንያት ሊቀባላቸው አይገባም ነበር።</p>

<p>ሌላው አባላጫው ድምፅ እንደ ቅጣት ማቅለያ የጠቀሰው የመጸጸት ምክንያትን ዐቃቤ ሕግ ተቃውሞታል። ዐቃቤ ሕግ እንዳመለከተው ከሆነ አመልካቾች ጉዳያቸው በፍርድ ቤት መታየት ከጀመረበት ጊዜ ጀምሮ አልዳኝም ፤ ወንጀሉን አልፈጸምንም ፤ እያሉ ሲከራከሩ መቆየታቸው ፤ ልጇ በደርግ ተገድሎ በመጣች እናት ወይም አባት ፤ በደርግ እስር ቤት ሰብዓዊ በሆነ ሁኔታ ተገርፈው የእግሮቻቸው ጣቶች ተበጣጥሰው በመጡ መስካሪዎች ላይ ሲያጓጥጡና ሲሳለቁ እንደነበር አስታውሷል።</p>

<p>ለአንድ ባለስልጣን መድረስ አለመድረሱ ያልተረጋገጠ የይቅርታ ማመልክቻ መጻፋቸው ፤ አቅርበዋል ፤ የተባለውም መጸጸታቸውን እንደማያሳይና ማመልከቻው መጻፍ ያለበት ጉዳዩ በተፈጸመበት ጊዜ ወይም የሚመሩት መንግሥት በወደቀ ማግስት መሆን ይገባው እንደነበር ተከራክሯል። መቅረብ የነበረበት ክርክሩን ለሚሰማው ፍርድ ቤት እንጂ ከፖለቲካ አካል አለመሆኑን ጠቅሷል። «ይህን ያደረጉት» ይላል የዐቃቤ ሕግ የጽሑፍ ማመልከቻ «ይህን ያደረጉት መጸጸታቸውን ለማሳየት ሳይሆን የፖለቲካ መድረክ ፍለጋ ፕሮፓጋንዳ ነው።»</p>

<p>ለቅጣት ማቅለያነት የተጠቀሰው የጤንነትና የትምህርት ጉዳይ የቀድሞ ባህሪያቸውን የሚያመለክት ካለመሆኑም ባለይ ለፈጸሙት ወንጀል በቅጣት ማቅለያነት እንደማያገለግል ዐቃቤ ሕግ ጠቅሷል።</p>

<p>ያብላጫው ድምፅ ፤ የቅጣት አላማን በሚተነትንበት ጊዜ ፤ የሞት ቅጣት መፍረድ ከሕጉ አላማ ውጪ እና በቀልን ማራመድ ነው ፤ ሲል የሥር ፍርድ ቤት የወሰነውን ግድፈት አለበት ሲል ዐቃቤ ሕግ አመልክቷል። የወንጀላኛ መቅጫ ሕግ አላምው ማስጠንቀቅና ማረም ከዚያም አልፎ የሕጉ አላማዎች የማይሳኩ ከሆነ ወንጀለኛውን ማስወገድ መሆኑ መደንገጉን ፤ የማስወገጃ አነዱ መንገድም የሞት ቅጣት መወሰን መሆኑን አስታውሶ ፤ በግል የሞት ፍርድን መቃወም ቢኖርም እንኳ ሕጉን በተግባር ላይ ማዋል እንጂ በቀል ማራማጃ ነው የሚል ድምዳሜ ላይ መድረስ አይቻልም ሲል የስር ፍርድ ቤቱን ተችቷል።</p>

<p>የስር ፍርድ ቤቱ ፤ የአብላጫው ድምፅ የቅጣት ማቅለያ ያላቸውን ከጠቀሰ በኋላ ፤ ለመልስ ሰጪዎች ይቅርታ የሚያሰጡ ስለሆነ በሕጉ ላይ የተመለከተውን የሞት ቅጣት ወደ እድሜ ልክ እስራት መለወጡን ገልጾ ፤ ፍርድ ቤቶች የሀገሪቱ ፕሬዚዳንት ሥልጣን የሆነውን በይቅርታ ቅጣትን የመለወጥ ሥልጣን የላቸውም ፤ ሲል ተከራክሯል።</p>

<p>የአብላጫው ድምፅ ውሳኔ ፤ ከቅጣት መርህና ከመልስ ሰጪዎች ተግባር ጋር ሲመዘን ከአንደኛ እስከ አስራ አንደኛ ተራ ቁጥር ያሉት ትከሳሾች ፤ በቀረቡባቸው ክሶች በ1ሺ 154 ሰዎች ግድያና ለ56 ሰዎች አካል መቁሰል ፤ ጥፋተኛ በመባላቸው ፤ እጅግ ከባድ ወንጀል በመፈጸማቸው ፤ በሥልጣን ደረጃ ከፍተኛ መሆናቸው ፤ በወንጀሉ ከነበራቸው ቀጥተኛ ተሳትፎ ፤ ድርጊታቸው መላ ሀገሪቱን የሚያካትትና ለረጅም ዓመታት ተከታታይ ሆኖ በመፈጸሙ እጅግ ከባድ የሆነው የሞት ቅጣት መሆን ነበረበት ፤ ሲል አመልክቷል።</p>

<p>ከ12ኛ እስከ 21ኛ ያሉት የተዘረዘሩት መልስ ሰጪዎች በሌሎች መዝገቦች እስራት የተወሰነባቸው መሆኑን ከግምት ሳያስገባ በያዘው ብቻ መዝገብ አባላጫው ድምፅ መወሰኑ ትክክል አለመሆኑን አመልክቷል።</p>

<p>ሻለቃ ደጄኔ ወንድማገኘሁና ም/መቶ አለቃ ደሳለኝ በላይ በሌላ መዝገብ ጥፋተኛ ተብለው ቅጣቱ በዚህ መዝገብ እንዲታይ ተወስኖ ሳለ ፤ አብላጫው ድምፅ ይህን ባለመቀበሉ ይግባኝ በቀረበበት መዝገብ ብቻ የቅጣት ውሳኔ ሰጥቷል።</p>

<p>ምክትል መቶ አለቃ ጴጥሮስ ገብሬ ፤ በሁለት መዝገቦች የተቀጣበትን አንደኛውን ከዚህ መዝገብ ጋር አጣምሮ ሲወስን ሌላውን አልፎታል። በቅጣት ውሳኔውም ላይ በሌሎች መዝገቦች የተሰጡትን የቅጣት አስተያየቶች ከግምት አላስገባም።</p>

<p>ቅጣቱን የወሰነው አንደኛ ወንጀል ችሎት በሌላ መዝገብ ክስ የቀረበባቸውን 16ኛ መልስ ሰጪን በአስራ ሰባት ሰዎች ግድያ በቀጥታ በመሳተፉ ሃያ አምስት ሰዎች ሕገወጥ እስራት ውሳኔ በመስጠት ጥፋተኛ ተብሏል። በተጨማሪ መዝገብ ጥፋተኛ የተባለባቸውን ድርጊቶች ተደራራቢ መሆን ሲጨመር የሥር ፍርድ ቤቱ በሁለቱም መዝገባች ላይ ቅጣቱን አጣምሮ የመጨረሻውን ቅጣት መወሰን ነበረበት ሲል ተከራክሯል።</p>

<p>ም/መቶ አለቃ ጴጥሮስ በሰላሳ አምስት ሰዎች ግድያ መሳተፉን በማረጋገጥ የጥፋተኝነት ውሳኔ ሰጥቶ ቅጣቱን ከዚህ መዝገብ ጋር ተያይዟል። ከመልስ ሰጪው ጋር ተከሰው በስልጣንም ሆነ በወንጀል ተሳትፎ ያነሱ ጥፋተኛ ተብለው ከፍተኛ ቅጣት ተጥሎባቸዋል።</p>

<p>ይኸው መልስ ሰጪ በዚህ መዝገብ ቅጣቱ ባልተካተተው መዝገብ ተከሶ ፤ አብሮት የተከሰሰው ኮ/ል ጥሩነህ ኃብተሥላሴ የሞት ፍርድ ተፈርዶበታል። ኮ/ል ጥሩነህ ከመልስ ሰጪው ጋር እኩል የነበረ ቢሆንም በተፈጸመው ወንጀልና በደረሰው ጉዳት የመልስ ሰጪው ተሳትፎ ጎልቶ የሚታይ መሆኑን በማመልከቻው ጠቅሷል። ስለዚህም በሁለቱ መዝገቦች ብቻ በመልስ ሰጪው ላይ የሞት ቅጣት መወሰን ይገባዋል። ከነዚህ መዝገቦች በተጨማሪ በተዘለለው መዝገብ ጥፋተኛ የተባለባቸው ድርጊት ሞት ሊፈረድበት ይገባ እንደነበር አመልክቷል።</p>

<p>በነዚህ ሁሉ ምክንያቶች የከፍተኛ ፍርድ ቤት አንደኛ ወንጀል ችሎት መልስ ሰጪዎቹ ጥፋተኛ በተባሉባቸው ወንጀሎች በወንጀል ሕግ 84 እና 85 በቁጥር 183 እና በቁጥር 184 እስከ 188 ባለው መሰረት ቅጣቱ ከብዶ መወሰን ነበረበት ሲል አመልክቷል። ስለዚህም የሥር ፍርድ ቤቱን በቅጣቱ ውሳኔ ይግባኝ ሰሚው ፍርድ ቤት ሽሮ ተከሳሾቹ በሞት እንዲቀጡ አመልክቷል።</p>

<p>ይግባኝ ሰሚው ፍርድ ቤት የዐቃቤ ሕግን የቃል ክርክር ካዳመጠ በኋላ መልስ ሰጪዎች ሃሳባቸውን እንዲገልጹ ፈቅሶ ሻምበል ፍቅረሥላሴ ወግደረስ የሥር ፍርድ ቤቱን ውሳኔ እንዲመረምረው አመልክተዋል።</p>

<p>የሁለተኛው መልስ ሰጪ የኮሎኔል ፍስሐ ደስታ ጠበቃ ፤ ዮሴፍ ገብረ እግዚአብሔር ፤ በ59ኙ የአፄ ኃይለሥላሴ ባለስልጣኖች ላይ ውሳኔ ሲሰጥ ስጋት እንደነበረና ለዚህም ጄኔራል አማን ሚካኤል አንዶም ተዋግተው መሞታቸውን ጠቅሰዋል። የሚመራው ሀገር በመሆኑ ፤ ሀገር ከሚጠፋ ጉዳቱን ቀንሶ ርምጃ መውሰዱ «መረጋጋት ለማምጣት ረድቷል።» በኤርትራ ፤ በሶማሊያ ፤ በኢህአፓ የሚነሳው ችግር ቀላል ስላልሆነ ሁኔታዎች በጥሞና ለማየት ያስቸግር እንደነበር ጠቅሰዋል።</p>

<p>የሥር ፍርድ ቤቱ በተሰጠው የቅጣት ማቅለል ስልጣን ወሰነ እንጂ ይቅርታ አድርጌያለሁ አለማለቱንም አመልክተዋል። መልስ ሰጪዎች ለመጸጸታቸው መድረክ ይሰጠን ብለው ማመልከታቸው መጸጸትን እንደሚያሳይና ፍርድ ቤቱም ይህን እንደተመለከተ ለፍርድ ቤቱ አመልክተዋል።</p>

<p>ጠበቃ ዮሴፍ ፤ ዘር ማጥፋት ብሔራዊና አለም ዐቀፍ ይዘት ያለውና ምንጩም የዓለም አቀፍ ስምምነት እንደመሆኑ በዚህ ዓይነት ክስ ያላቸውን የዓለም አቀፍ ሁኔታን ማየት እንደሚገባ አመልክተው ፤ በሩዋንዳ ከእድሜ ልክ ባላይ የተቀጣ አለመኖሩ በምሳሌነት ጠቅሰዋል።</p>

<p>ዘር ማጥፋት ከሰው መግደል ወንጀል የሚለየው በብዙ ሰው ማጥፋት ላይ በመነሳት እንደመሆኑ ዐቃቤ ሕግ ክሱን እየነጣጠለ በማቅረቡ ተደራራቢ እንዳደረገው አመልክተዋል። ደምበኛቸውን ይሰራባቸው የነበረው ፕሮፓጋንዳ ፤ ለአራት ዓመት ሳይከሰሱ መቆየታቸው እንደ ቅጣት እንደሚቆጠር አመልክተው ፤ በጊዜው የሚያራምዱት የሶሻሊዝም ርዕዮት ተቀባይነት እያገኘ ስለሄደ በዚያን ጊዜ ይፈጸም የነበረው እንደ ጥፋት ይቆጠር እንዳልነበር አስታውሰው ከፍተኛ ፍርድ ቤት የሰጠው ቅጣት ቢበዛ እንጂ ያነሰ እንዳልሆነና ይግባኝ ሰሚው ፍርድ ቤትም የዐቃቤ ሕግን ማመልከቻ ውድቅ እንዲያደርገው አመልክተዋል።</p>

<p>ኮሎኔል ካሳሁን ታፈሰም የዐቃቤ ሕግ ጥያቄ ውድቅ እንዲሆንና ይግባኝ ሰሚው ፍርድ ቤት እንዲመረምረው አመልክተዋል።</p>

<p>ሻምበል ለገሠ አስፋው የሥር ፍርድ ቤት ውሳኔውን የስጠው 12 ዓመት በተሟገቱበት የ49 ዓ.ም ወንጀለኛ መቅጫ በመሆኑ ሕግ ወደ ኋላ ሄዶ እንደማይሰራ ፤ በዚህም የሥር ፍርድ ቤቱ በሰጠው የቅጣት ውሳኔ ሊተች እንደማይገባ አመልክተዋል።</p>

<p>ስለመፀፀትም የኢትዮጵያን ሕዝብ ይቅርታ ለመጠየቅ መድረክ እንዲመቻችላቸው ማመልከቻ ያቀረቡት ለጠቅላይ ሚኒስትር መለስ ዜናዊና ለፕሬዚዳንት ግርማ ወልደጊዮርጊስ ሆኖ መድረሱም የተረጋገጠ መሆኑን ደብዳቤው ታሪካዊና ጥልቀት ያለው መሆኑን ለፍርድ ቤቱ አመልክተዋል።</p>

<p>ተከሳሾቹ ፤ ካቀረቡት ማመልከቻም ውስጥ የተወሰነውን ጠቅሰዋል። የይቅርታ ጥያቄው መድረክ ቢመቻች መንግሥታቸውን በአፍሪካ ይቅርታ በመጠየቅ የመጀመሪያው ሊያሰኘው ይችል እንደነበ ተናግረዋል። መፀፀቱን የጀመሩት ገና ክርክር ሲጀምሩ እንደሆነና ብሔራዊ እርቅ እንዲደረግ መጠየቃቸው አስታውሰዋል። አሁን በሚሊኒየሙ ጉዳያቸው እንዳይረሳ ለጠቅላይ ሚኒስትሩ ማቅረባቸውንም ጠቅሰዋል።</p>

<p>በ16 ዓመታቸው በልጅ ወታደርነት ተቀጥረው 32 ዓመት ማገልገላቸውን በጊዜው የበታች ሹም ፤ ሃምሳ ዓለቃ መሆናቸውንና የትምህርት ደረጃቸው ዝቅተኛ መሆኑን የጠቀሱት አሁን በ66 ዓመታቸው መግቢያ ፤ የጨጓራ የኩላሊት የራስ ሕመም በሽተኛ መሆናቸውን ገልጸዋል። ከታሰሩ በኋላም የሕግ ትምህርት ተምረው ማጠናቀቃቸውን ቅን አገልግሎት ለመስጠት የተዘጋጁ መሆናቸውን ራሳቸው በንባብ አሰምተዋል።</p>

<p>የኮሎኔል እንዳለ ተሰማ ጠበቃ ፤ አበበ ወርቁ ከርሳቸው በፊትም ሆነ በኋላ መልስ ሰጪዎች የሰጡት ቃል እንዲያዝላቸው ለፍርድ ቤቱ አመልክተዋል። የሥር ፍርድ ቤቱ ይቅርታ በማድረግ የፕሬዚዳንቱን መብት አለመጋፋቱን አመልከተዋል። ደንበኛቸው ኮ/ል እንዳለ ተሰማ ጥፋተኛ የተባሉት ጥፋቶቹ ሁሉ ሲፈጸሙ በቦታው ባይኖሩም በኋላ ባለመቃወማቸው ነው። ፍርድ ቤቱ ቅጣት የወሰነው ይህንንና ያደረጉትን ተሳትፎ አይቶ ስለሆነ ስብዕና ያለው ተግባር አገናዝቦ በመሆኑ ቅጣቱ ሲበዛ እንጂ እንደማያንስ አመልክተዋል።</p>

<p>የሻምበል ለገሰ ወልደኪዳን ጠበቃ ግርማሥላሴ አርአያ የሥር ፍርድ ቤት ለቅጣት ማቅለያ ያነሳቸው ነጥቦች የሚተቹ አለመሆናቸውን ገልጸዋል። ደርግ ደንብ ለማስከበር ብሎ እነ ኢሕአፓም ሽምቅ የጀመሩ በመሆኑ ፤ የሁኔታውን አስቸጋሪነት አይቶ ያሳለፈው የቅጣት ውሳኔ መሆኑን ተከራክረዋል። በዓለም ዐቀፍ ሕግም በአብዛኛው የሞት ፍርድ እየቀረ በመሆኑና ዘር ማጥፋትም የዓለም ዐቀፍ ህግ በመሆኑ ፤ የሥር ፍርድ ቤት ውሳኔ ሊተች አይገባም ሲሉ ተከራክረዋል።</p>

<p>ሜጀር ጄኔራል ውብሸት ደሴ ፤ እስካሁን ይከራከሩላቸው የነበሩት ጠበቃ ታደሰ ጉርሙ እንደማይቆሙላቸው የነገሩዋቸው መሆኑን ጠቅሰው ለሌላ ጊዜ ቀጠሮ እንዲሰጣቸው ካልሆነ የሥር ፍርድ ቤቱ ያሳለፈው የቅጣት ውሳኔ እንኳን ሊያንስ የበዛባቸው መሆኑን አመልክተው ይግባኝ ሰሚው ፍርድ ቤት አገናዝቦ እንዲቀንስላቸው አመልክተዋል።</p>

<p>ሻለቃ ካሳዬ አራጋው ፤ በስልጣን ላይ በነበሩበት ጊዜ በሕግ መታየት እንዳለበት ትዕዛዝ ማስተላለፋቸውን ፤ ይቅርታ የሚጠይቁትም ተፀጽተው መሆኑንና መድረክ እንኳ ቢከለከሉ «ለሀገሬ ሕዝብ በስሜቴም የምገልጸው ነው። በዚያ ትውልድ ያለፍኩና የደም ፍንጣቂ ስላለብኝ ወደፊትም እጠየቃለሁ» ሲሉ ለፍርድ ቤቱ አመልክተዋል።</p>

<p>የኮሎኔል ደበላ ዲንሳ ጠበቃ ታደሰ ጉርሙ ፤ ደንበኛቸው ተገድሉ የተባሉት ሰዎች ሲገደሉ በቦታው ያልነበሩ መሆናቸው ፀፀት የገቡትም በፊትም እንደነበር ለፍርድ ቤቱ አመልክተዋል። ሰው ያለ ህግ መደብደብና መገደል እንደሌለበት ፤ በእናት ሀገር ጥሪ በስብሰባ ላይ ለነፍሳቸው ሳይሳሱ መናገራቸውን ገልጸዋል። በአዲስ አበባ ማገዶና እህል እንዳይገባ የተጣለውን እግድ በገዛ ሥልጣናቸው አንስተው ለሕዝብ መከታ ሆነዋል። ቀይ ሽብርና ነፃ ርምጃን እንዲቆም ማድረጋቸውና በዚህም አድሃሪ መኮንን ተብለው ከመንግሥቱ ላይ ተከሰው እንደነበር አመልክተዋል። ባሌ ታሰረብኝ ፤ ወንድሜ ታሰረብኝ ብለው ለሚያመለክቷቸው አብረው የሚያለቅሱ ርህሩህ መሆናቸውን በምስክሮች መረጋገጡን ለፍርድ ቤቱ አስታውሰው በስር ፍርድ ቤቱ የተጣለባቸው የእድሜ ልክ እስራት የከፋ ቅጣት መሆኑን ተናግረዋል።</p>

<p>ሻምበል በጋሻው አታላይ ፤ መቶ አለቃ ስለሺ መንገሻ በሌሎች መልስ ሰጪዎች የተነገረው እንዲያዝላቸው ሲጠይቁ ፤ መቶ አለቃ ስለሺ ዐቃቤ ሕግ በሥር ፍርድ ቤት ሲከራከ የቅጣት ማክበጃ ያደረገውን ፤ በድጋሚ ማክበጃ አድርጎ ማቅረብ እንደማይችል አመልክተዋል።</p>

<p>ኮ/ል ናደው ዘካርያስ ሊጎዱ የነበሩ ሰዎች ማዳናቸውንና ልማት መፈጸማቸውን ፤ ከሶማሊያ ጋር ሁለት ጊዜ በተደረገው ጦርነት ተሳትፈው የቆሰሉ መሆናቸውን በዲፕሎማሲ ሀገራቸውን ማገልገላቸውን ጠቅሰው ቅጣቱ የሚበዛ መሆኑን አመልክተዋል።</p>

<p>መቶ አለቃ ጵጥሮስ ገብሬ በሲዳሞም ሆን በከምባታ ከፍተኛ የልማት ሥራ መሥራታቸውን ጠቅሰው ፤ የተጣለ እየሰበሰቡ የተበላሸውን እያቃኑ ሬሳ በሚጎተትበት ጊዜ እርሳቸው ብዙዎቹን የታደጉ መሆኑን አስታውሰዋል። መከላከያ ምስክር ለመቁጠር ፈልገው «በራስህ ወጭ» በመባላቸው ድሃ በመሆናቸው ምስክር ለመሰብሰብ አለመቻላቸው የፀጉራቸው ሽበት በመነቀል «ሽበት ብቻ ነው» ያለኝ ሲሉ ለፍርድ ቤቱ አመልክተው የሥር ፍርድ ቤቱ ቅጣት የከበዳቸው መሆኑን ተናግረዋል።</p>

<p>ም/መቶ አለቃ አራጋው ይመር ከደርግ የተባረሩት ፤ ከ1972 ጀምሮ መሆኑን በከባድ ድንጋይ ሥራ ቤተሰባቸውን ማስተዳደራቸውን ገልጸው የሥር ፍርድ ቤቱ ቅጣት የሚበዝ እንጂ የሚያንስ አለመሆኑን አመልክተዋል።</p>

<p>የመቶ አለቃ አክሊሉ በላይነህ ጠበቃ ዮሴፍ ገብረ እግዚአብሔር ለሦስተኛው መልስ ሰጪ የተናገሩትና ሌሎችም ያመለከቱት እንዲያዝላቸው ጠይቀው በደንበኛቸው ላይ ዐቃቤ ሕግ በሥር ፍርድ ቤት የቅጣት አስተያየት ሲስጥ ያልጠቀሰውን አሁን መጠየቅ እንደማይችል አመልክተዋል።</p>

<p>ሻለቃ ደጀኔ ወንድማገኘሁ ፤ ከደርግ የተባረሩት በፊት መሆኑን ሊገደሉ ተወስኖባቸው በሩስያኖች ጣልቃ ገብነት መዳናቸው ፤ ያልተመሰከረባቸው መሆኑን አገናዝቦ አቅልሎ እንዲያይላቸው አመልክተዋል።</p>

<p>መቶ አለቃ ደሳለኝ በላይ በሦስተኛ ወንጀል ችሎት የተወሰነውን ዐቃቤ ሕግ አልተጠቃለለም ፤ ማለቱን ትክክል አለመሆኑና የሥር ፍርድ ቤቱ የተቸበት መሆኑን ጠቅሰው ሌሎች ያመለከቱት ለሳቸውም እንዲመዘገባላቸው አመልክተዋል።</p>

<p>ዐቃቤ ሕግ በሰጠው የመልስ መልስ ፤ መቶ አለቃ ደሳለኝና ሻለቃ ደጄኔ የተከሰሱት በሁለት መዝገብ መሆኑንና ፤ በነኮ/ል መንግሥቱ መዝገብ በተከሰሱበት ጥፋተኛ ከሆኑ ቅጣቱን አጣምሮ እንዲቀጡ ጉዳዩን ያየው ችሎት በመወሰኑ ፤ የቅጣት ውሳኔ ከመስጠቱ በፊት በማመልከቻ አሳውቀው እንደነበር ፤ ነገር ግን አንደኛ ችሎት አጣምሬ አላይም በማለቱ ለፕሬዚዳንቱ ማመልከታቸዋን ልፍርድ ቤቱ ገልጸዋል።</p>

<p>የሦስተኛ መልስ ሰጪ ጠበቃ አስቸጋሪ ሁኔታ እንደነበር ምሳሌ አድርገው ያቀረቡት የጄኔራል አማን መዋጋት ፤ ጄኔራሉ እቤታቸው የነበሩ በመሆነቸው ፤ ከድርጊቱ ጋር ተያያዥነት የሌለው መሆኑና በደርግ ከታሰሩት ሰዎች ጋር ግንኙነት እንደሌለው ተናግረዋል። ርምጃውም ሀገር ለማረጋጋት ተብሎ የተወሰደ ለመሆኑ በማስረጃ አለመረጋገጡን ልዩ ዐቃቤ ሕግ አመልክቷል። ፍርድ ቤቱ የራሱን ማቅለያ መውሰድ የሚችል መሆኑ እውነት ቢሆንም በቂ ምክንያት ሲያገኝ ብቻ መሆን እንደሚገባ ተከራክረዋል። የሩዋንዳ ግድያና የቅጣት ውሳኔ የተጠቀሰውም መመዘን ያለበት በሀገሪቱ ሕግና ደንብ መሆኑን በዚያ ረገድ እኛም ሀገር የተፈጸመው እጅግ አሰቃቂ በደል መሆኑን ጠቅሰዋል።</p>

<p>ስለመጸጸት መልስ ሰጪዎቹ አሁንም የመጸጸት ተግባር እንደሚያሳዩ አመልክተዋል። «የመጸጸት ድርጊቱን አምኖ ይቅርታ ሲጠይቅ ሲሆን መልስ ሰጪዎቹ አሁንም በድርጊቱ ተሳትፎ የለንም እያሉ ከተከራከሩ ምን ጸጸት ያስፈልጋቸዋል? ሲሉ መልስ ሰጥተዋል። «አሁንም ተጸጸትን የሚሉት በዚያ ትውልድ በማለፋቸው ወይም የደም ፍንጣቂ ስላለባቸው ከሆነ ተጸጸተዋል ማለት አይቻልም» ሲሉ ለፍርድ ቤቱ አመልክተዋል።</p>

<p>የሥር ፍርድ ቤቱ ቅጣት ማቅለል ቢችልም በውሳኔ ላይ የገለጸው በይቅርታ ሊታለፍ ይገባል ፤ ብሎ ስለሆነ ሥልጣኑ አለመሆኑን በመልስ መልሳቸው በድጋሚ አመልክተዋል።</p>

<p>በሞት መቅጣትን በቀል አድርጎ መውሰድ ከሕጉ ጋር እንደሚጋጭ የተከራከረው ዐቃቤ ሕግ 12 ዓመት በክርክር ፤ 4 ዓመት ክስ ሳይመሰረት መዘግየታቸው ቅጣቱ የሚፈጸመው እጃቸው ከተያዘበት ጀምሮ እንደሆነ በማድረግ ያካክሳል እንጂ አፋጣኝ ፍትህ ያላገኘን በሞት መቅጣት በቀል ነው የሚል ጽንስ ሃሳብ የሌለ መሆኑን አስርድተዋል።</p>

<p>ስለዚህ መልስ ሰጪዎቹ ከነበራቸው ሥልጣን ፤ የጥፋት ተከታታይነት ከደረሰው ጉዳት አንጻር ቅጣቱ ትንሽ በመሆኑ የሥር ፍርድ ቤቱ ውሳኔ እንዲለወጥ አመልክቷል።</p>

<p>የፌደራል ጠቅላይ ፍርድ ቤቱ ይግባኝ ሰሚ ችሎት ፤ ግራ ቀኙን ባዳመጠበት ወቅት መልስ ሰጪዎች የተጠሩበትና የቅጣት ውሳኔ ጉዳይ ብቻ እንዲናገሩ በተደጋጋሚ ሲያስረዳ ታይቷል።</p>

<p>አብዛኛዎቹ ተከሳሾች በበኩላቸው በሥር ፍርድ ቤቱ ውሳኔ ይግባኝ ያሉ በመሆኑና ነገራቸው ሊስማ ለጥቅምት 7 ቀን 2000 ስለተቀጠረ ፤ ዐቃቤ ሕግ ያቀረበውን የቅጣት ውሳኔ ይግባኝ ፤ ውሳኔ ፤ የመልስ ሰጪዎች ይግባኝ ከታየ በኋላ ለጥቅምት 28 ቀን 2000 ዓ.ም ለመስጠት ቀጠሮ ሰጥቷል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 27 ቀን 1999</a></p>

</body>
</html>	
