<?xml version="1.0" encoding="UTF-8"?>

<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትሩ ያቀረቧቸው የምርጫ ቦርድ አባላት ሹመት ጸደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠቃላይ ሚኒስትሩ ያቀረቧቸው የምርጫ ቦድር አባላት ሹመት ጸደቀ</h2>


<p>ጠቅላይ ሚኒስትር መለስ ዜናዊ ያቀረቧቸው ዘጠኝ የምርጃ ቦርድ አባላት ሹመት በአብላጫ ድምጽ ፀደቀ። ቅንጅት ኦፌዴንና ሕብረት ተቃውመዋል።</p>

<p>አዲሶቹ የምርጫ ቦርድ አባላት ለሕገ መንግሥቱ ተገዥ የሆኑና ፤ ለፖለቲካ ፓርቲ ገለልተኛ የሆኑ ፤ መልካም ሥነ ምግባርና ብቃት ያላቸው መሆን እንደሚጠበቅባቸው ለተወካዮች ምክር ቤት በላኩት ደብዳቤ የጠቆሙት ጠቅላይ ሚኒስትሩ አሁን የተመረጡት የቦርድ አባላትም የተጠቀሱትን መስፈርቶች የሚያሟሉ በመሆኑ ምክር ቤቱ እንዲያፀድቀው ጠይቀዋል።</p>

<p>አቶ መለስ ዜናዊ ለምክር ቤቱ የላኩት ደብዳቤ በአቶ ሺፈራው ጃርሶ አማካይነት ከተነበበ በኋላ የቅንጅት ፓርቲ ተወካይ አቶ መሀመድ አሊ በምርጫ ቦርዱ አባላት ምርጫ ላይ ያላቸውን ተቃውሞ ገልፀዋል።</p>

<p>«በሀገራችን የህዝብን የስልጣን ባለቤትነ ለማረጋገጥ ነፃና ገለልተኛ የምርጫ ቦርድ ማቋቋም ወሳኝ ነው» ያሉት አቶ አህመድ አሁ የተሾሙት የምርጫ ቦርድ አባላት የፓርቲዎችን ህልውና የሚፈትን መሆኑ አመልክተዋል። በመካከሉ አቶ ቡልቻ ደመቅሳ የሥነ ሥርዓት ጥያቄ በማንሳት «በሕገ መንግሥቱ እንደተገለፀው ጠቅላይ ሚኒስትሩ የምርጫ ቦርድ አባላትን ለምክር ቤቱ ያቀርባሉ ነው የሚለው ነገር ግን ጠቅላይ ሚኒስትሩ በአካል ተገኝተው ተሿሚዎቹን አላቀረቡልንም። የአካሄድ ስህተት አለ» ብለዋል።</p>

<p>የጠቅላይ ሚኒስትር መለስ ዜናዊን ደብዳቤ ያነበቡት አቶ ሽፈራው ጃርሶም «ደብዳቤውን ያነበብኩት ጠቅላይ ሚኒስትሩን ወክየ ነው። የመወከልም መብት አለኝ...» በማለት ለአቶ ቡልቻ የሥነ ሥርዓት ጥያቄ መልስ ስጥተዋል።</p>

<p>ከአቶ ሺፈራው ቀጥሎ ሌላ የሥነ ሥርዓት ጥያቄ ያነሱት አቶ በቀለ «በዚህ በተከበረ ፓርላማ ውስጥ ግለሰብን ማጥቃትና ፓርቲን መወንጀል ተገቢ አይደለም። አቶ ሺፈራው ጃርሶ «በዚህ እድሜህ ዝም ይበሉ» ብልወ አቶ ቡልቻን መናገራቸው ተገቢ አይደለም» በማለት ትዝብታቸውን ገለፁ።</p>

<p>ከፓርላማ አባላት ሲነሱ በነበሩ የሥነ ሥርዓት ጥያቄዎች ንግግራቸውን እንዲያቋርጡ ተገደው የነበሩት አቶ መሀመድ በድጋሚ እድሉ ተሰጣቸው። «የምርጫ ቦርድ አባላት በሚመረጡበት ጊዜ ከምክር ቤቱ መቀመጫ ያላቸው ፓርቲዎችን ያካተተ መሆን አለበት ይላል» ሲሉ ንግግራቸውን የጀመሩት አቶ መሀመድ በፓርላማ ውስጥ መቀመጫ የሌላቸው እነ አቶ አየለ ጫሚሶ በምርጫው መሳተፋቸው አግባብ አለመሆኑን ገልፀዋል። ትክክለኛ የሆነ ድርድር ተካሂዶ ነፃና ገለልተኛ የምርጫ ቦርድ አባላት ለማካተት አለመቻሉን የጠቆሙት የቅንጅት ተወካይ «ተሿሚዎቹ የምራጫ ቦርድ አባላት «ለህገ መንግሥቱ ታማኝ መሆን አለባቸው» ማለት ምን ማለት ነው? ሲሉ ይጠይቁና አንቀጽ 39ን ያልተቀበለ ሕገ መንግሥቱን አላከበረም ማለት አይቻልም። ሁሉንም የሚቀበል አንቀጹን ያረቀቀው የኢሕአዴግ አባል ብቻ ነው።» በማለት ለሕገ መንግሥቱ ታማኝ መሆን አለባቸው የሚለው መስፈርት ተቀባይነት የሌለው መሆኑን ገልፀዋል። አያይዘውም ገዥው ፓርቲ በምክር ቤቱ መቀመጫ ከሌላቸው ግለሰቦች ጋር ተደራድሮ መርጧቸዋል ባላቸው ግለሰቦች ሹመት ፓርቲያቸው እንደማይስማማ አስታውቀዋል።</p>

<p>ከቅንጅት ፓርቲ ተወካይ ቀጥሎ አስተያየታቸውን እንዲያሰሙ እድል የተሰጣቸው የህብረቱ አቶ ገብሩ «ለዚህ ጉዳይ ያለኝን ከፍተኛ ክብር ለመግለጽ ቆሜ እንድናገር ይፈቀድልኝ» በማለት ለምክትል አፈ ጉባኤዋ ጥያቄ ቢያቀርቡም የፓርላማው ደንብ አይፈቅድም በሚል ጥያቄያቸው ተቀባይነት አላገኘም።</p>

<p>«ከሕአዴግ ከአጋሮችና ምንም መቀመጫ ከሌላቸው ከአቶ አየለ ጫሚሶ ጋር ተዳራድሮ እያለ ከፓርቲዎች ጋር ስምምነት ተደርጓል የተባለው ውሸት ነው። ኤዴሀህም የምርጫ ቦርድ አባላቱን ሹመት በፍጹም አይቀበለውም» ብለዋል።</p>

<p>ኦፌድንና ህብረት ከኢሕአዴግ ጋር ድርድር ባደረጉበት ወቅት ሌላ ፓርቲ በድረድሩ ተሳታፊ እንደማይሆን መግባባት ላይ ደርሰው እንደነበር የጠቆሙት አቶ ገብሩ «ከውጭም ከውስጥም» ዱላ እየደረሰብን ከገዢው ፓርቲ ጋር ድረድር ለማድረግ ሁለት ጊዜ ብንጠየቅም ድርድሩ ሊካሄድ አልቻለም» ብለዋል።</p>

<p>የአጋር ድርጆቶች ተወካይ አምባሳደር መሀመድ ድሪር በበኩላቸው በድርድሩ ሂደት የነበሩት ሁኔታዎች በመተንተን ወይም ጎራ በመለየት ከመከራከር ይልቅ የቀረቡት የምርጫ ቦርድ አባላት መስፈርቱን ያሟላሉ ወይም አያሟሉም በሚለው ጉዳይ ላይ መነጋገር እንደሚሻል አሳስበዋል። የአንድ የፖለቲካ ፓርቲ ህልውና የሚወሰነውም በምርጫ ቦርድ ሳይሆን ፓርቲው ሳይዋዥቅ በሚያከናውነው አሰራር መሆኑን አስገንዝበዋል።</p>

<p>አምባሳደሩ እየተናገሩ እያለ የሥነ ሥርዓት ጥያቄ ተነሳ። የሥነ ሥርዓት ጥያቄ ያነሱት ዶክተር ነጋሶ «ከምክር ቤቱ ፈቃድ ውጭ ማንበብ የተከለከለ ነው። አምባሳደር መሀመድ ድሪር ንግግራቸውን እያቀረቡ ያሉት እያነበቡ በመሆኑ ይህንን ሊያስተካክሉ ይገባል» ሲሉ ጥያቄ አቀረቡ።</p>

<p>«አማርኛ አምስተኛ ቋንቋየ በመሆኑ ረጋ ብዬ ስለምናገር ያነበብኩ ይመስላል እንጂ አላነበብኩም» በማለት መልስ የሰጡት አምባሳደር መሀመድ ድሪር«በጠቅላይ ሚኒስትሩ የተመረጡት የምርጫ ቦርድ አባላት ይመጥናሉ ብለን ስለምናስብ ደግፈነዋል» ብለዋል።</p>

<p>ከአምባሳደር መሀመድ ቀጥለው የፓርላማውን ቡድን በመወከል ውሳኔያቸውን በንባብ ያሰሙት አቶ አሊ አበጋዝ ናቸው።</p>

<p>ተመራጮቹ የምርጫ ቦርድ አባላት መስፈርቱን የሚያሟሉ መሆናቸውን የገለጹት አቶ አሊ «የጥርሳም ሚስት ባሏ አልቅሶ ካልነገራት የሳቀ የመስላታል» እንዲሉ ተቃዋሚዎች የምርጫው ሂደት ትክክል አይደለም ቢሉም የምርጫ ቦርዱ አባላቱ ምርጫ የተከናወነው ትክክለኛና ፍትሃዊ በሆነ መንገድ ነው» ብለዋል።</p>

<p>አቶ አሊ የፓርላማ ቡድኑን ውሳኔ አንብበው ከጨረሱ በኋላ የሥነ ሥርዓት ጥያቄ ላነሱት የምክር ቤት አባል እድል ተሰጠ።</p>

<p>«በምክር ቤቱ ድንብ መሰረት ተረት መተረት ክልክል ነው» በማለት የሥነ ሥርዓት ጥያቄ ያቀረቡት የምክር ቤቱ አባል አቶ አሊ ፓርቲዎችን ለመዝለፍ መሞከራቸው ተገቢ አለመሆኑን ከገለጹ በኋላ «ውሻ በበላበት ይጮሃል» ሲሉ መልሰዋል።</p>

<p>«እየተወያየንበት ያለው ጉዳይ ትልቅ አገራዊ ቁም ነገር አለው» ያሉት የኢዴፓው ሊቀመንበር አቶ ልደቱ አያለው ፓርላማው የኢትዮጵያ ሕዝብ በመሆኑ ክብር ሊሰጠው እንደሚገባና አላስፈላጊ የቃላት ልውውጥ ማድረግም ፓርላማውን የሚመጥን አለመሆኑን አስገንዝበዋል።</p>

<p>ኢዴፓ መድህን በእጩዎች አመራረጥ ተሳታፊ እንደነበረ የገለጹት አቶ ልደቱ ተቃዋሚ ፓርቲዎች በራሳቸው ፍላጎትና ፈቃድ መድረኩን ጥለው የሄዱ መሆናቸውን ተናግረዋል።</p>

<p>«ፓርቲያችን መርጦ ያቀረባቸው ሰዎች ነፃና ገለልተኛ መሆናቸውን እናውቃለን» ያሉት አቶ ልደቱ የሌሎች ፓርቲዎችን እጩዎች ነፃና ገለልተኛነት ግን በጊዜ እጥረት ምክንያት ለማረጋገጥ አለመቻላቸውን ጠቅሰው የተመራጮቹ ነፃና ግለልተኛነት የሚረጋገጠው በሥራ ሂደት ላይ መሆኑን አስረድተዋል።</p>

<p>«በሙያና በእድሜየ እኮራለሁ ፤ አቶ ሺፈራው በእኔ እድሜ የት እንደሚደርሱ እናያለን» በማለት «በዚህ እድሜዎ ዝም ይበሉ» ለሚለው ለአቶ ሺፈራው ንግግር መልስ በመስጠት ንግግራቸውን የጀመሩት አቶ ቡልቻ ደመቅሳ ለምርጫ የቀረቡትን የምርጫ ቦርድ አባላት ፓርቲያቸው ለመፈተሽ ምክሮ በቀጥታም ሆነ ቀጥታ ባልሆነ መንገድ የኢሕአዴግ ደጋፊዎች ሆነው እንዳገኛቸው ገልጸዋል።</p>

<p>ኦፌዴን ብቃት ያላቸውን ጥሩ ጥሩ ሰዎች ለምርጫ ቢያቀርብም ፓርቲው ያቀረባቸው ሰዎች እንዳልተመረጡለት ተናግረዋል።</p>

<p>አንድ ፓርቲ አንድ ሰው አቅርቦ የምርጫ ቦርድ አባል ሆኖ እንደተመረጠለት የጠቆሙት አቶ ቡልቻ በምርጫ ቦርድ አባላቱ ዝርዝር ውስጥ ከኦሮሞ ብሄር አንድ ሰው ብቻ መወከሉ ተገቢ አለመሆኑን ገልጸዋል።</p>

<p>በመጨረሻም አስተያየት የሰጡት የኢሕአዴጉ ተወካይ አቶ አስመላሽ ናቸው። የምርጫ ሕጉ በምክር ቤቱ መቀመጫ ያላቸው ፓርቲዎች ለ45 ቀናት ባካሄዱት ውይይት ያዳበሩትና ያሻሻሉት መሆኑን የገለፁት አቶ አስመላሽ በድርድሩ እስከመጨረሻ የዘለቁ ፓርቲዎች በምርጫ ቦርድ አባላት ምርጫ መሳተፋቸዋን አሳውቀዋል።</p>

<p>በመጨረሻም ጠቅላይ ሚኒስትሩ ያቀረቧቸው የምርጫ ቦርድ አባላት ሹመት በ287 ድጋፍ በ103 ተቃውሞና በ6 ተአቅቦ በአብላጫ ድምጽ ጸድቋል።</p>

<p>በዚህም መሠረት ዶ/ር መረጋ በቃና ዋና ሰብሳቢ ዶ/ር አዲሱ ገ/ብሄር ም/ስበሳቢ ዶ/ር አብዱላሂ ሀሰን አባል አቶ ፍቅረ ማርያም በረደድ ሳሙኤል አባል አቶ ተገኔ ጌታነህ ክፍሌ አባል ወ/ሮ ሙሉ አባተ ሀሰን አባል አቶ ዝናኔ ማሞ ሀይሌ አባል አቶ አሳምረው ከበደ ወንድፍራሽ አባል ሆነው ተሾመዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 20 ቀን 1999</a></p>

</body>
</html>	
