<?xml version="1.0" encoding="UTF-8"?>

<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኖርዌይ መንግሥት ለስኩል ኦፍ ጆርናሊዝም ሲሰጥ የነበረውን ድጋፍ አቋረጠ ዩኒቨርሲቲው አዲስ ተማሪዎችን አይቀበልም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኖርዌይ መንግሥት ለስኩል ኦፍ ጆርናሊዝም ሲሰጥ የነበረውን ድጋፍ አቋረጠ ዩኒቪርሲቲው አዲስ ተማሪዎችን አይቀበልም</h2>


<p>የኖርዌይ መንግሥት ለአዲስ አበባ ዩኒቪርሲቲ የጋዜጠኝነትና ኮሙዩኒኬሽን ድህረ ምረቃ ትምህርት ቤት ይሰጠው የነበረውን ዋና ዋና ድጋፍ ላልተወሰነ ጊዜ አቋረጠ። ለድጋፉ መቋረጥ ዋናው ምክንያት የአስተዳደር ችግር መሆኑ ተገልጿል።</p>

<p>በኢትዮጵያ የኖርዌይ አምባሳደር ሚስተር ፒተር ጅምፕሩድ ለፕሮፌሰር እንድርያስ እሸቱ በፃፉት ደብዳቤ እንደገለጹት ትክክለኛ ጥናት ተካሂዶ ፕሮጀክቱ እንደገና መዋቅር ካልተበጀለት በስተቀር የኖርዌይ መንግሥት ከዚህ በፊት ሲሰጠው በነበረው ድጋፍ እንደማይቀጥል አሳውቀዋል።</p>

<p>የኖርዌይ ኤምባሲና አዲስ አበባ ዩኒቨርሲቲ በቅርቡ ባደረጉት ስብሰባ ፕሮጀክቱ ችግር እንዳጋጠመው መግባባት ላይ እንደተደረሰ ፤ ለዚህም አስቸኳይ እርምጃ መወሰድ እንደሚያስፈልግ እንደተማመኑበት የጠቆሙት አምባሳደሩ ዩኒቪርሲቲው ያሉበትን ችግሮች አስወግዶ ፕሮጀክቱ እንደገና በእግሩ እንደሚቆም ያላቸውን ተስፋ ገልጸዋል።</p>

<p>የኖርዌይ ኤምባሲና አዲስ አበባ ዩኒቪርሲቲ ጁን 14/2007 ባካሄዱት ዓመታዊ ስብሰባ ላይ እንደገለጸው ኤምባሲው ከዚህ በፊት የተደረጉትን ግምገማዎች መሠረት በማድረግ ከዚህ በፊት ሲያከናውን እንደነበረው የጋዜጠኘነትና ኮሙኒኬሽን ድህረ ምረቃ ትምህርት ቤቱን እንደማይረዳ አሳውቋል። ያም ሆኖ ግን በአሁኑ ሰዓት የማስትሬት ዲግሪያቸውንና ዶክትሬታቸውን የሚያጠኑ ተማሪዎችን የመደገፍ ግዴታ እንዳለበት ኤምባሲው ገልጿል።</p>

<p>በፕሮጀክቱ አስተዳደር ላይ የሚታዩት ችግሮች በአስቸኳይ እንዲፈቱ ያሳሰበው ኤምባሲው በአሁኑ ሰዓት በፕሮጀክቱ ድጋፍ የማስትሬትና የዶክትሬት ዲግሪያቸውን የሚከታተሉ ተማሪዎች ከዚህ በፊት ሲያገኙ የነበረውን ድጋፍ እንዲያገኙ ይደረጋል። ለፕሮጀክቱ ሠራተኞችም ደመወዛቸው ይከፈላቸዋል ፤ አዲስ መዋቅር ተሰርቶ ካልተጠናቀቀና የኖርዌይ ፓርላማ ፈቅዶ ሁለተኛው ምዕራፍ የዕርዳታ ስምምነት ካልተፈረመ በስተቀር ኤምባሲው አዲስ የድህረ ምረቃ ተማሪዎችን አይቀበልም ፤ የአስተዳደር ሥራው በሚቀጥለው ዓመት በጥሩ ሁኔታ ተሻሽሎ ካልቀረበ በስተቀር ኤምባሲው ሲሰጠው የነበረውን ድጋፍ ከማቋረጥ ውጭ ምንም ዓይነት አማራጭ አይኖረውም ሲል ውሳኔ አስተላልፏል።</p>

<p>ኤምባሲው ከዚህ ውሳኔ ላይ የደረሰው ወ/ሮ ኤልዛቤት ኤይዲ ዶክተር ፒተር ዌሲጌና ላዕከማርያም ደምሴ በአዲስ አበባ ዩኒቨርሲቲ ዙሪያ ያቀረቡትን ሪፖርት ተመልክቶና ከዚህ ቀደም በተካሄዱት ዓመታዊ ስብሰባዎች የተነሱትን ችግሮች መሠረት በማድረግ ነው።</p>

<p>የጋዜጠኝነትና ኮሙኒኬሽን ድህረ ምረቃ ት/ቤት የሦስት ዓመት ተኩል ህልውና ከተቋቋመበት ግብና ዓላማ ጋር የመረመረው አጥኚ ቡድን ስለ ጥናቱ አካሄድና የአሰራር ስልት በሚገልጸው የሪፖርቱ ክፍል በአንዳንድ ጉዳዮች ከራሱ ከትምህርት ቤቱ እንዲቀርቡለት የጠየቃቸውን ሰነዶች በማግኘት ረገድ ችግር የነበረው መሆኑን ጭምር በአጽን ዖት ገልጿል።</p>

<p>ብድኑ እዲቀርቡለት የጠየቃቸው ሰነዶች ከማቅረብ አኳያ ትምህርት ቤቱ በአንዳንድ ጉዳዮች ላይ ዘገምተኛነት የታየ መሆኑን የገለጸው ይህ ሪፖርት በጥናቱ ሂደት ውስጥና ጥናቱ በተጠናቀቀበት ወቅትም ሌሎች የተጠየቁ መረጃዎችና ሰንዶች በጭራሽ ሳይቀርቡለት መቅረቱን አስታውቋል።</p>

<p>ከትምህርት ቤቱ የተመረቁ ተማሪዎች የውጤት ዝርዝር ፤ የተማሪዎቹ የራሳቸው የሥራ ልምምድ ሪፖርት እንዲሁም የሚዲያ ተቋሞች የተማሪዎቹ ግምገማ ከተማሪዎቹ ከራሳቸው ስለትምህርት ግብአቱና ስለአጠቃላይ የትምህርቱ አካሄድ የተሰጠ ግምገማ የሚመለከቱትን ሪፖርቶችና ሰነዶች አሰባስቦ የመያዝ ኃላፊነት ፤ ፕሮግራሙ መጀመሪያውኑ ሲታቀድ በተያዘው ግብ መሰረት የትምህርት ቤቱ የራሱ መሆኑ እየታወቀ እነዚህ ሪፖርቶች ከትምህርት ቤቱ ሊገኙ አለመቻላቸው በራሱ ፕሮግራሙን ከማካሄድ አኳያ ክፍተኛ የመሠረታዊ ችግር መገለጫ ሆነው አግኝቻቸዋለሁ ብሏል።</p>

<p>ሪፖርቱ «ከሰሀራ በታች በሚገኙ የአፍሪካ አገሮች የትኛውም የትምህርት ተቋም ውስጥ ታይቶም ተሰምቶም በማይታወቅ ደረጃ የውጭ ፈንድ ያለው ፤ በአዲስ አበባ ዩኒቪርሲቲ ውስጥ የሚገኝ የብልጽግና ደሴት» የሚለው የጋዜጠኝነት ትምህርት ቤት የበጀት አጠቃቀም ግን በታቀደለት ሁኔታ እየተመራ አለመሆኑን ይገልጻል።</p>

<p>ግራጁዌት ስኩል ኦፍ ጆርናሊዝም (አሁን የፋኩልቲነት እውቅና አግኝቶ ፋኩልቲ ኦፍ ጆርናሊዝም ኤንድ ኮሚውኒኬሽን) በሚባለው የትምህርት ተቋም ውስጥ ለተማሪዎች የሚወጣው የነፍስ ወከፍ ወጪ ከኖርዌይም ሆነ ከዩኤስ አሜሪካም በእጅጉ እንደሚበልጥ በእርግጠኛነት የሚናገረው የቡድኑ ሪፖርት በተማሪዎች ምልመላና የሥራ ላይ ልምምድ ላይ ከፍ ያለ ችግር ያለበት መሆኑን ገልጿል።</p>

<p>ብቁ እና ግራ ቀኙን በጥልቀት የሚያዩ (competent and critical) ጋዜጠኞችን ለማስተማርና ለማሰልጠን ታቅዶ ከተቋቋመው ት/ቤት የወጡ የሁለት ዙር ምሩቃን ቁጥር ፤ ስርጭትና የሥራ ቦታ ሪፖርቱ ቃኝቶ ክ43 ተመራቂዎች መካከል እስከ 15ት የሚደርሱ ተመራቂዎች አንድ ተማሪ በኤምኤ የምረቃ ጽሑፍ እንደገለጸው በእጅጉ የከፋ በሥራ ያለመደሰት በሰበፈነበት በመንግሥት ቁጥጥር ስር ባሉ ሚዲያዎች እንደሚሰሩ ይገልጻል።</p>

<p>ትምህርት ቤቱ አስተምሮ ያስመረቃቸው ምሩቃን አሁን ከተማሩበት የሥራ መስክ አኳያ ያለውን ችግር አብዛኞችም ከሙያው ውጪ መሰማራታቸውን በተመለከተ የአጥኚ ቡድን አባላት ያነጋገሯቸው የትምህርት ቤቱ ዲንና የቀድሞው የፕሮጀክቱ ኃላፊ እንደ ቅደም ተከተላቸው «ሃሳብን በመግለጽ መብታቸው የሚገለገሉት መስሎ ሲታያቸው ነው። በሱ ላይ ቁጥጥር የለንም» ማለታቸውን ፤ ሌላው ሁለተኛው ሰው ደግሞ «አምስት ጥሩና ነፃ ጋዜጠኞች ብቻ ማፍራት ከተቻልን ፕሮግራሙ ያን ያህል አዋጭ ነው ማለት እንችላለን» ማለታቸውን ሪፖርቱ ውስጥ የገለጸው አጥኚ ቡድን ፤ ይህን ያህል ግዙፍ ወጪ የሚከሰከስበት ፕሮግራም በዚህ ዓይነት ሁኔታ ተገቢ ስለመሆኑ ለጋሾች ሊያጤኑትና ሊገመግሙት ይገባል ብሏል።</p>

<p>የጥናትና ምርምር ሥራ ጭምር እንዲሠራ የታቀደው ፤ ለዚህም በጀት የተመደበለት የጆርናሊዝምና የኮሚውኒኬሽን ማዕከል የሪሰርች አሀድ የሚባል ክፍል ያለው ይህ ተቋም ምንም ዓይነት የጥናትና ምርምር ጅምር የሌለው መሆኑን ፤ የዚህም ምክንያትም የሰው ኃይል የለንም የሚል ስለመሆኑ በዋና ኃላፊዎች እንደተገለጸለት ሪፖርቱ ገልጾ ፤ የትምህርት ቤቱ የቀድሞው የአካዳሚ አስተባባሪ በመጪው ጁን 25-28/2007 ሲንጋፖር በሚደረገው የመጀመሪያው የዓለም የጆርናሊዝም ትምህርት ኮንግሬስ ላይ የሚቀርበው ጥናታዊ ጽሑፍ አጣማጅ ደረሲ ግን በዚሁ ጽሑፋቸው የትምህርት ቤቱን የምርምር ተቋም አስመልክተው «በፋኩልቲው ውስጥ በአፍሪካ ቀንድ ብቸኛውን የጆርናሊዝምና የሚድያ የጥናትና የምርምር ሥራ በከፍተኛ ደረጃ የሚወክል ተቋም የሚገኝበት ጭምር ነው» መባሉን ያስረዳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 17 ቀን 1999</a></p>

</body>
</html>	
