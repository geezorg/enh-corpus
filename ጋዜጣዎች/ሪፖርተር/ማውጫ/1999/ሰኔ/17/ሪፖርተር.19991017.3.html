<?xml version="1.0" encoding="UTF-8"?>

<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የማስታወቂያ ሚኒስቴርን ሥልጣንና ተግባር የሚያሻሽል ረቂቅ አዋጅ ቀረበ «አዋጁ ጊዜ ያለፈበት ፋሽን ነው» </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የማስታወቂያ ሚንስቴርን ሥላጣንና ተግባር የሚያሻሽል ረቂቅ አዋጅ ቀርበ «አዋጁ ጊዜ ያለፈበ ፋሽን ነው» </h2>


<p>የማስታወቂያ ሚኒስቴርን ሥልጣንና ተግባር ለማሻሻል የተዘጋጀው ርቂቅ አዋጅ የመንግሥትን ቁጥጥርና ኃይል የሚጨምር መሆኑን ተቃዋሚዎች ገለጹ። ሚንስትር መሥሪያ ቤቱ ግን ከዚህ ቀደም በተለምዶ ይከናወኑ የነበሩ ተግባራትን በተሟላና በእውቀት ላይ በተመሠረተ አኳኋን ለመተግበር ረቂቅ አዋጁ እንደሚጠቁም ገልጿል።</p>

<p>አዲሱ ረቂቅ አዋጁ ማስታወቂያ ሚንስቴርን ዋነኛና ብቸኛው የኢንፎርሜሽን ምንጭ እንዲሆን ያስችለዋል። የሬዲዮንና የቴሌቪዥን ፕሮግራሞችንም ሚኒስቴሩ ያዘጋጃል። ለንግድ ወይም ለፕሬስ ሥራ ያልተቋቋሙ ነገር ግን የፕሬስ ሥራ መሥራት የሚያስፈልጋቸው እስካሁን ድረስ ባለው ሕግ መሠረት ግን የፕሬስ ሥራ ለመሥራት እንደተመዘገቡ የሚቆጠሩ ድርጅቶች ከማስታወቂያ ሚኒስቴር ፈቃድ እንዲያገኙ የሚያደርግ ረቂቅ አዋጅ ነው። «በመንግሥት ባለቤትነት ያሉ የመገናኛ ብዙሃን በኅብረተሰቡ መካከል ሃሳቦችና አመለካከቶች በሕገመንግሥቱ በተደነገገው መሠረት በነፃ መንሸራሸራቸውን ለማረጋገጥ የተቋምና የአሠራር ነፃነት እንዲሁም የሕግ ጥበቃ እንዲኖረው ማድረግ ስለሚያስፈልግ» ተብሎ በአዋጅ ቁጥር 115.1987 ዓ.ም እንደገና የተቋቋመውን የኢትዮጵያ ዜና አገልግሎት ድርጅት የሚያፈርስና የመንግሥትን ዜና ብቻ እና የቃል አቀባይነት ሥራ እንዲሠራ የሚያደርግ ነው።</p>

<p>የማስታወቂያ ሚኒስቴር የመንግሥትን መረጃ ለሕዝብ ማቅረብ ዋነኛ ተግባሩ በመሆኑ ፤ ይህንን ተግባር ለማስፈጸም የሚያስችልና ራሱ የሚመራው አካ ሊኖረው ስለሚገባ ፤ የኢትዮጵያ ዜና አገልግሎት ድርጅት የመንግሥትን ዜና ለተለያዩ አካላት እያቀበለ በመሆኑና ሚኒስቴሩ ሊሠራው የሚገባውን የመንግሥት መረጃ የማሰራጨት ዋነኛ ሥራ ለመቀጠል የሚያስችል በመሆኑ ሚኒስቴሩ ከኢዜአ ጋር ውህደት ሊፈጥር መቻሉ በረቂቅ አዋጁ ተገልጿል።</p>

<p>ከዚህ በተጨማሪ የሞኒተሪንግ ሥራ በኢትዮጵያ ዜና አገልግሎት ድርጅት እየተሠራ ያለ ቢሆንም ትንተና ኖሮት ለውሳኔ በሚያግዝ መልኩ እየተከናወነ ባለመሆኑና ይህ ሥራ በዋነኛነት በሚኒስቴሩ ሊሠራ የሚገባው በመሆኑ የኢትዮጵያ ዜና አገልግሎትን ማፍረስ እንዳስፈለገ ተጠቅሷል።</p>

<p>ረቂቅ አዋጁ «አሮጌ ፋሽን» ነው በማለት ተቃዋሟቸውን የገለጹት የኦፌዴኑ ሊቀመንበር አቶ ቡልቻ ደመቅሳ የማስታወቂያ ሚኒስቴርን ሥልጣንና ተግባር ለማሻሻል የተዘጋጀው ረቂቅ አዋጅ ከሰላሳና ከአርባ ዓመት በፊት በሶሻሊስት አገሮች ሲሠራበት የነበረ መሆኑን ተናግረዋል። የማሻሻያ አዋጁ የረቀቀውም የመንግሥትን ኃይልና ቁጥጥር ለመጨመር መሆኑን ጠቁመዋል። በዴሞክራሲ ሥርዓት ውስጥ እንደዚህ ዓይነት አሠራር ቦታ የልውም» ያሉት አቶ ቡልቻ አዋጁ መጽደቅ እንደሌለበትና የሚጸድቅ ከሆነም ረጅም ዕድሜ እንደማይኖረው ፤ ከጊዜ በኋላም እንደምናፍርበት ገልጸዋል።</p>

<p>ከዚህ በፊት ተጠሪነታቸው ለፓርላማ የነበሩት የኢትዮጵያ ራዲዮ ፤ ኢቴቪና ዜና አገልግሎት በአዲሱ ረቂቅ አዋጅ በማስታወቂያ ሚኒስቴር ሥር እንዲሆኑ መደረጉን የገለጹት የቅንጅት ፓርቲ ተወካይ አቶ ተመስገን «አዋጁ የሥራ አስፈጻሚውን አካል የሚያጎለበትና የዴሞክራሲ መገንቢያ ተቋማት በገዢው ፓርቲ ቁጥጥር ሥር እንዲወድቁ የሚያደርግ ነው» ብለዋል። የሕዝብን አመለካከትና ሃሳብ ከማንጸባረቅ ይልቅ የገዢውን ፓርቲ መልካም ገጽታ ለመገንባት ብቻ ታስቦ የተረቀቀ አዋጅ መሆኑን የጠቆሙት የቅንጅቱ ተወካይ ገዢው ፓርቲ የኢትዮጵያ ቴሌቪዥንና ሬድዮ በብቸኝነት ተቆጣጥሮ የፕሮፓጋንዳ ሥራውን ለመሥራት ካለው ፍላጎት በመነጨ አዋጁን ማዘጋጀቱን ገልጸዋል። ረቂቅ አዋጁም ለኢትዮጵያ ሕዝብ ዘለቈታዊ ልማት ጠቃሚ ይሆናል ብለው እንደማያስቡ ተናግረዋል።</p>

<p>«በየትኛውም አገር ዴሞክራሲ እያደገ በሚሄድበት ጊዜ የማስታወቂያ ሚኒስቴር እየከሰመ ይሄዳል። መንግሥትም የኢንፎርሜሽን ማሰራጫውን በብቸኝነት ለመቆጣጠር ያለው ፍላጎት ይቀንሳል» ያሉት የኢዴአፓ ተወካይ አቶ መስፍን ፓርቲያቸው ከዚህ ቀደም የማስታወቂያ ሚኒስቴር እንዲቀርና ሚናው እንዲቀንስ ሲጠይቅ መቆየቱን ቢገልጹም መንግሥት ካለፈው ስህተቱ ሳያምር የቁጥጥር አድማሱን የሚያሰፋበትን ሌላ ረቂቅ አዋጅ ማዘጋጀቱን ገልጸዋል።</p>

<p>«አሁን የወጣው አዋጅ የሌሎችን መሥሪያ ቤቶች ሚና የሚጋፋ ነው» ያሉት አቶ መስፍን በየመሥሪያቤቱ ያለውን የሕዝብ ግንኙነት ሥራ በሙሉ ማስታወቂያ ሚኒስቴር ጠቅልሎ ለመያዝ ያለውን ፍላጎት የሚያሳይ መሆኑን ገልጸዋል።</p>

<p>ረቂቅ አዋጁ የማስታወቂያ ሚኒስቴርን ሚና ከልክ በላይ እንዳገዘፈው የጠቆሙት የኢዴአፓው ተወካይ አንድ የሚኒስቴር መሥሪያ ቤት በተነገረው ነገር ላይ ተስማምቶ አንድ ሊሆን እንደማይችል አስረድተዋል።</p>

<p>በረቂቅ አዋጁ ዙሪያ አንዳንድ ባለሙያዎችን አነጋግረን እንደገለጹልን «1995 ዓ.ም ይፋ የተደረገው ረቂቅ የፕሬስ ሕግ መረጃ የማግኘት መብትን በተመለከተ ለማስታወቂያ ሚኒስቴር ሊሰጠው ያሰበውን ክፍተኛ ሥልጣን ለዚሁ መሥሪያ ቤት የሚያሰጥ ፤ መረጃ የመስጠትን የመንግሥት ግዴታን ለሚኒስትሩ መሥሪያ ቤት ክልከላ የሚያጋልጥና ለእሱ በጎ ፈቃድ የሚተው ነው» ብለዋል።</p>

<p>ከዚህ በተጨማሪም ረቂቁ አዋጅ የሕገመንግሥቱን ድንጋጌዎች የሚጥስ በሥራ ላይ ያለውን የፕሬስ ሕግ ቀስ በቀስ እየናደ ረቂቁ የፕሬስ ሕግ ሳይጸድቅ የተለያዩ ድንጋጌዎቹ ግን ሕልውና እንዲያገኙ የሚያደርግ አዋጅ መሆኑን አስረድተዋል።</p>

<p>ከዚህ በፊት መሥሪያ ቤቱ ያለ ሥልጣኑ ሕግ ጥሶ እና ከሥልጣኑ ውጭ ይሠራቸው የነበሩትን አሠራሮች ሕጋዊ እንዲሆኑለት የሚፈቅድ ረቂቅ አዋጅ መሆኑን የገለጹት ባለሙያዎቹ «ሕገ ወጥነት በሕግ ማጽደቅ ነው ፤ በልክ ጫማ ከማሠራት ይልቅ እግሩን በጫማው ልክ መቁረጥ ነው» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 17 ቀን 1999</a></p>

</body>
</html>	
