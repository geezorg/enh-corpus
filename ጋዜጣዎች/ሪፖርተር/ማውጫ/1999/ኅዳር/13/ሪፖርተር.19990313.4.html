<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች ... የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች ... የፍርድ ቤት ውሎ</h2>


<p>ለፌዴራል ከፍተኛ ፍርድ ቤት ሁለተኛ ወንጀል ችሎት በእነ ኢ/ር ኃይሉ ሻውል የክስ መዝገብ በቀረቡ ተከሳሾች ላይ ዓቃቤ ሕግ 10 ምስክሮችን አቀረበ።</p>

<p>ዓቃቤ ሕግ ያቀረባቸው ምስክሮች ምን እንደሚያስረዱለት በጭብጡ ሲገልፅ በ1ኛ፣ 2ኛ፣ 5ኛ እና 7ኛ የወንጀል ክሶች በተመለከተው አኳኋን የወንጀሉ ተሳታፊ የሆኑ ተከሳሾች በአዲስ አበባ የተለያዩ ስፍራዎች ሰኔ 1 ቀን 1997 ዓ.ም እና ጥቅምት 22 እና 23 ቀን 1998 ዓ.ም ባነሳሷቸው እና በመሯቸው የወንጀል አድማ/አመፆች ውስጥ የደረሰ የሕይወትና ንብረት ጥፋት፣ በራሳቸው በምስክሮቹ ላይ የደረሰውን ጉዳት የሚያስረዱለት ሕገወጥ ተግባራቱን ለማምከን ተሠማርተው የነበሩ የአዲስ አበባ እና የፌዴራል ፖሊስ አባላት እንደሆኑ ለችሎቱ ገልጿል።</p>

<p>ምስክሮቹ ሰኔ 1 ቀን 1997 ዓ.ም እና ጥቅምት 22 እና 23 ቀን 1998 ዓ.ም በተነሳ ረብሻ ላይ በአዲስ አበባ ከተማ በተለያዩ አካባቢዎች ቁጥራቸው በርካታ የሆኑ ወጣቶች ድንጋይ ሲወራወሩ፣ ጎማ ሲያቃጥሉ፣ መስታወት ሲሰብሩ፣ የተለያዩ ስድቦችን ሲሳደቡ፣ መንገድ ሲዘጉ መመልከታቸውንና በቦታው እየተገኙ ሲቃጠሉ የነበሩ ተቋማትን ሲከለከሉ ረብሻውን ለማብረድ ሲጥሩ እንደነበር፣ በድንጋይ ውርወራው እነሱም የስራ ባልደረቦቻቸውም እንደተጎዱ ለችሎቱ የምስክርነት ቃላቸውን ስጥተዋል።</p>

<p>የረብሻው ተሳታፊ የነበሩት ወጣቶች ዱላ እና ገጀራ ይዘው እንደነበር የገለፁት ምስክሮች ፖሊሶቹም ድንጋይ መከላከያ እና አድማ መበተኛ መሳሪያ ይዘው እንደነበር፣ የፖሊሶቹ ቁጥር አነስተኛ የድንጋይ ወርዋሪዎቹ ቁጥር ደግሞ ከፍተኛ እንደነበር ምስክሮቹ በሰጡት ቃል ገልፀዋል።</p>

<p>የቀረቡት ምስክሮች የምስክርነት ቃላቸውን ከሰጡ በኋላ ዶ/ር ብርሃኑ ነጋ ለፍርድ ቤቱ አቤቱታ ያቀረቡ ሲሆን፣ ምስክር መሰማት ሲጀመር ፍርድ በቶሎ ለመጨረስ እንደሚፈልግ ገልፆ እንደነበር አስታውሰው አሁን እየታየ ያለው ግን በሳምንት ሁለት ጊዜ በቀን 10 ምስክር መሆኑን ጠቅሰዋል። ከዚህ ይልቅ በሳምንት ሶስት ቀን ወይንም በቀን 20 ምስክር እንዲሰማ ይደረግልን በሚል ኀሳብ አቅርበዋል።</p>

<p>አቶ አንዷለም አራጌ የተባሉት ተከሳሽ በበኩላቸው እሳቸው፣ አቶ እስክንድር ነጋ፣ አቶ ሙሉነህ ኢዩኤል እና አቶ ሲሳይ አጌና የተባሉት ተከሳሾች ቀደም ሲል ከነበሩበት የማረሚያ ቤቱ ክፍል ወጥተው የማረሚያ ቤቱ አካል ሳይሆን የሲኦል አካል በሚመስል ክፍል ውስጥ እንዲገቡ መደረጋቸውን በመግለፅ አቤቱታ አሰምተዋል።</p>

<p>ፍርድ ቤቱ የዶ/ር ብርሃኑን አቤቱታ በሚመለከት የምስክር መስማት ሂደቱን በሳምንት ሶስት ቀን ማድረግ እንደሚቻል ነገር ግን በቀን 20 ምስክር መስማት በሚለው ላይ ወደፊት የሚያየው መሆኑን ገልፆ 10 ምስክሮች ለመስማት ለነገ ተለዋጭ ቀጠሮ ስጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 13 ቀን 1999</a></p>

</body>
</html>	
