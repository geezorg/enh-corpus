<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት ቋሚ አመራሩን መምረጡን ገለፀ
ሌላው ቅንጅት ምርጫው ህገወጥ ነው ይላል፣
ሁለቱም ተመሳሳይ ማህተም አላቸው፣</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅንጅት ቋሚ አመራሩን መምረጡን ገለፀ
ሌላው ቅንጅት ምርጫው ህገወጥ ነው ይላል፣
ሁለቱም ተመሳሳይ ማህተም አላቸው፣</h2>


<p>በአቶ ተመስገን ዘውዴ የሚመራው ቅንጅት ለአንድነትና ለዲሞክራሲ ፓርቲ ባለፈው እሑድ ባካሄደው ጠቅላላ ጉባኤ ቋሚ አመራሩን መምረጡን ገለፀ።</p>

<p>በአቶ አየለ ጫሚሶ የሚመራው ሌላኛው ቅንጅት የተካሄደው ጠቅላላ ጉባኤ ህገ ወጥ ነው በማለት ተቃውሞውን ገልጿል።</p>

<p>ፓርቲው ባካሄደው ስብሰባ የላዕላይ ም/ቤት የኦዲትና ቁጥጥር ኮሚቴና 13 አባላት ያሉት የላዕላዊ ሥራ አስፈፃሚ ኮሚቴን አቋቁሟል።</p>

<p>በዚህም መሠረት አቶ ተመስገን ዘውዴ (ቀደም ሲል ጊዜያዊ ሰብሳቢ የነበሩት) በቋሚ ሊቀመንበርነት ሲመረጡ፣ አቶ ደንድር ኪዳነ ማርያም በተቀዳሚ ም/ሊቀመንበርነት፣ አቶ እንዳልካቸው ሞላን በም/ሊቀመንበርነት የመረጠ ሲሆን አቶ መሐመድ አሊ የፓርቲው ዋና ፀኃፊ ሆነዋል።</p>

<p>ጠቅላላ ጉባኤውን ያካሄደው ፓርቲ ባለ ስምንት ነጥብ የአቋም መግለጫ ያወጣ ሲሆን በእስር ላይ የሚገኙ የቅንጅት መሪዎች፣ ጋዜጠኖችና የሲቪል ማሀበራት መሪዎች በመንግሥት በኩል አስፈላግው የፖለቲካ መፍትሄና ውሳኔ ተሰጥቶበት በአፋጣኝ እንዲፈቱ ጠይቋል።</p>

<p>ከዚህ በተጨማሪም በግሉ ፕሬስ ላይ አፈና እንዲቆም፣ ምርጫውን ተከትሎ የተፈጠረውን ሁከት ያጣራው ኮሚሽን ያቀረበው ሪፖርት አጥጋቢ ባለመሆኑ በሌላ ኮሚሽን በድጋሚ ይጣራ የሚሉና የፓርቲውን ስም ለማጥፋትና ውዥንብር ለመንዛት የሚንቀሳቀሱ አባላቶቹ የአፍራሽ ኃይሎች መጠቀሚያ እንዳይሆኑ አስጠንቅቋል።</p>

<p>አቶ ተመስገን ዘውዴን በሊቀመንበርነት ያስመረጠው ጉባዔ በአቶ አየለ ጫሚሶ የሚመራውን ሌላኛውን ቅንጅት በየትኛውም ኃላፊነት ሳያካትት ቀርቷል።</p>

<p>ቀደም ሲል በአቶ አየለ የሚመራው ቅንጅት ጥቅምት 12 ቀን 1999 ዓ.ም ቋሚ አመራሩን በመግለፅ ለምርጫ ቦርድ ቢያሳውቅም ቦርዱ "ተስማምታችሁ ሌላ ጠቅላላ ጉባኤ አካሂዳችሁ በአንድ ወር ውስጥ ቋሚ አመራራችሁን አሳውቁኝ" የሚል ትዕዛዝ አስተላልፎላቸው ነበር።</p>

<p>በአቶ አየለ የሚመራው ቅንጅት ምርጫ ቦርድ ሥራው ፓርቲዎችን መመዝገብና ፈቃድ መስጠት እንጂ በውስጥ ጉዳያቸው መግባት የለበትም። ጠቅላላ ጉባኤው የተካሄደው በፓርቲው ስምምነት መሠረት ነው ብሏል።</p>

<p>በዚህ መሠረት የተካሄደውን ምርጫ አልቀበልም ማለቱ አግባብ አይደለም ሲል ምርጫ ቦርድን መክሰሱን አስታውቋል።</p>

<p>በወቅቱ ፍ/ቤቱ ክሱን አልቀበልም ብሎ የነበረ ሲሆን ለዚህ ያቀረበው ምክንያት የክስ ቻርጁ የፓርቲውን ማህተም አልያዘም በሚል መሆኑን የፓርቲው ፀኃፊ አቶ ሣሣሁልህ ከበደ ገልፀዋል።</p>

<p>ይሁን እንጅ ፍ/ቤቱ አቶ አየለ የፓርቲው ጊዜያዊ ም/ስብሳቢ ለመሆናቸው ምርጫ ቦርድ ሰጥቷቸው የነበረውን ሰርተፍኬት ተመልክቶ በ24 ሰዓት ውስጥ ማህተም እንዲቀረፅ ስለፈቀደ በአቶ ተመስገን ዘውዴ ከሚመራው ቅንጅት ማህተም በመጠኑ ብቻ የሚያንስ ማህተም አስቀርፆ ክስ መመስረቱ ታውቋል።
</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 13 ቀን 1999</a></p>

</body>
</html>	
