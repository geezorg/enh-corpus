<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች የፍርድ ቤት ውሎ</h2>


<p>በእነ ኢ/ር ኃይሉ ሻውል የክስ መዝገብ የተከሰሱት የቅንጅት አመራሮች፣ ጋዜጠኞች፣ የሲቪል ማኀበረሰብ ድርጅት አባሎች እና ሌሎች ተከሳሾች በሚዳኙበት ችሎት ዓቃቤ ሕግ ካቀረባችወ ስድስት ምስክሮች ውስጥ ሥስቱን ሲያስመሰክር ሦስቱን እንደማይፈልጋቸው በመግለጽ አሰናበቷቸዋል።</p>

<p>ዓቃቤ ሕግ በ111 የምስክር ተራ ቁጥር ላይ አስመዝግቦ ሐሙስ ጥቅምት 30 ቀን 1999 ዓ.ም የፌዴራል ከፍተኛ ፍርድ ቤት ወንጀል ችሎት ያቀረበው ምስክር ከ1996 ዓ.ም ጀምሮ የቅንጅት አባል እንደነበር እና ኢዴአፓ-መድኅን ጽ/ቤት ይመላለስ እንደነበር ከዓቃቤ ሕግ በሚቀርብለት ጥያቄ አማካይነት ለፍርድ ቤቱ ቃሉን ሰጥቷል።</p>

<p>ምስክሩ በሰኔ ወር አካባቢ ከኢዴአፓ-መድኅን ጽ/ቤት ፊት ለፊት በሚገኝ ሻይ ቤት አቶ ጎሹ ከተባሉ የቅንጅት አባል ጋር ሻይ ቡና እየተባባሉ ስለ ፓርቲያቸው ውጤት እና ወጣቶች ምን ማድረግ እንዳለባቸው ሲነጋገሩና ሲዝናኑ ዳንኤል በቀለ የተባሉት ተከሳሽ ሰምተው ሲወጣ ጠብቀው "በርታ" ብለው ስልካቸውን እንደሰጡት ለፍርድ ቤቱ በሰጠው የምስክርነት ቃል ተናግሯል።</p>

<p>አያይዘውም ከአቶ ዳንኤል ጋር አንድ ሁለቴ መገናኘታቸውን ምስክሩ ገልጾ በተገናኙበት ጊዜ ገዢውን ፓርቲ ለመጣል ወጣቶችን እንዴት ማደራጀት እንደሚችሉ መነጋገራቸውን እንዲሁም አድማ ለመምታት እና በራሪ ጽሑፎችን ለመበተን ገንዘብ ስለሚያስፈልግ 200 ብር መቀበላቸውን በሰጡት ቃል ገልጸዋል።</p>

<p>የደረሰበትን ለአቶ ዳንኤል ሳይናገር ሁከት በመፈጠሩ ከአቶ ዳንኤል ጋር እንዳልተገናኘና እሱም መሰወሩን ምስክሩ አስረድቷል።</p>

<p>አቶ ዳንኤል በቀለ ለምስክሩ "አቶ ዳንኤልን ሁለት ጊዜ ነው ያገኘኋቸው ብለዋል። የትነው ያገኙኝ? ለምን ያህል ሰዓት? ምን ምን ተባባልን? ከዚያ በፊት ያውቁኝ ነበር?" በሚል ላቀረቡላቸው ጥያቄ " ከዚያ በፊት አላውቆትም። ከኢዴአፓ-መድኅን ጽ/ቤት ፊት ለፊት በሚገኝ ሻይ ቤት በሰኔ ወር አካባቢ ተገናኝተናል፣ ለሁለት ደቂቃ አወራንና በርታ አይዞህ፣ ወጣቶችን አደራጅ፣ ኀብረተሰቡ የተወሰደበትን ድምፅ ለማስመለስ መታገል አለብን ብለውኛል" ሲል ምስክሩ መልሷል።</p>

<p>አቶ ዳንኤል በበኩላቸው የጠቀሰውን መመሪያ የሰጡት በሁለት ደቂቃ ብቻ እንደሆነ ምስክሩን ጠይቀው ሁለተኛ ቀን ሲገናኙ መጀመሪያ ቀን ከተገናኙ ከስንት ቀናት በኋላ እንደሆነ? የት እንደተገናኙ? ምስክሩ ተሰውሬ ነበር ማለታቸውን ጠቅሰው የት እና ማን ቤት? እንደተሰወሩ ምስክሩን ጠይቀዋል።</p>

<p>መመሪያውን የተቀበሉት በሁለት ደቂቃ ብቻ መሆኑን፣ አቶ ዳንኤልን ከዚያ በፊት እንደማያውቋቸው በሁለተኛ ቀን የተገናኙት አክሽን ኤድ የተባለው ቢሮአቸው ሄደው ሰው ጠይቀው ገብተው መሆኑን በተሰጣቸው የሞባይል ስልክ ምልክት አድርገውም እንደሆነ፣ አክሽን ኤድ አካባቢ በሚገኘው ቻይና ባርና ሬስቶራንት አካባቢም እንደሆነ ገልጸው የትና ማን ቤት እንደተሰወሩ ደግሞ እንደማያውቁ ለፍርድ ቤቱ በምስክርነት ቃላቸውን ሰጥተዋል።</p>

<p>በተሰጣቸው ገንዘብ ካደራጇቸው ግለሰቦች መካከል ቢያንስ የአስሩን ስም እንኳን እንዲጠሩ ምስክሩ ከአቶ ዳንኤል ለቀረበላቸው ጥያቄ ያደራጁ የነበረው መንገድ ላይ ያገኙትን ሰው እንደሆነ እና ስማቸውን እንደማያስታውሱ ገልጸው የምስክርነት ቃላቸውን ሰጥተዋል።</p>

<p>ለምስክሩ ዳኞች ባቀረቡት የማጣሪያ ጥያቅይ "መንገድ ያገኙትን ሰው እንደሚያነጋግሩ ገልጸው ነበር። የሚያነጋግሯቸው ሰዎች የቅንጅት ይሁኑ የኢሕአዴግ ደጋፊ ሳያውቁ ለማነጋገር እንዴት ድፍረት አገኙ? የማላውቀው ቤት ተሰውሬ ነበር ብለዋል እንዴት የማያውቁት ሰው ቤት ሄደው ተደበቁ?" የሚሉ ጥያቄዎች አቅርበዋል።</p>

<p>ሕዝቡ ሆድ ብሶት ስለነበር ያገኙትን ሰው ሲያነጋግሩ "እሺ" የሚል መልስ እንደሚያገኙ ገልጸው ለተሰወሩባቸው ሰዎች ኢሕ አዴግ እንደሚፈልጋቸው በመንገር እንዲያስጠጓቸው ጠይቀው መደበቃቸውን ሲገልጹ "የተሰወሩባቸው ስዎች የቅንጅት ደጋፊ መሆናቸውን ያውቃሉ?" በሚል ከዳኛው ሲጠየቁ "አዎ" ብለዋል።</p>

<p>በምስክር ተራ ቁጥር 100ኛ ላይ የተመዘገቡት ሌልዋ ምስክር ጥቅምት 21 ቀን እና ጥቅምት 22 ቀን 1998 ዓ.ም አቶ አብዮት ዋቅጅራ፣ ወጣት ምናለ ገብሬ፣ አቶ መብራቱ ከበደ፣ አቶ ገዛኸኝ ተስፋዬ፣ አቶ ዳንኤል በሪሁን እና ወ/ት ቅድስት በቀለ የተባሉት ተከሳሾች በአዲስ ከተማ ክፍለ ከተማ ቀበሌ 13/15 የተባለውን ጽ/ቤት ሲያቃጥሉ ድንጋይ ሲወረውሩ፣ መስታወት ሲሰብሩ መዋላቸውን እሳቸውንም ከዘራቸው ጋር በተያያዘ እንደሰደቧቸው እና ጉልት የሚቸረችሩበትን ሸራ እንዳቃጠሉባቸው ለፍርድ ቤቱ አስረድተዋል።</p>

<p>በ97ኛ ተራ ቁጥር ላይ የተመዘገበው ሌላው የዓቃቤ ሕግ ምስክር በጥቅምት 22 እና 23 ቀን በአዲስ ከተማ ክፍለ ከተማ በተነሳው ረብሻ አቶ በድሩ አደም የተባሉት ተከሳሽ "መንግሥትን ከመጣበት ጫካ እንመልሰዋለን፣ አይዟችሁ በርቱ" እያሉ አቶ ገዛኸኝ ተስፋዬ፣ አቶ ዳንኤል በሪሁን፣ ወጣት ምናለ ገብሬ፣ ወጣት ቅድስት በቀለ እና አቶ መብራቱ ከበደ የተባሉትን ተከሳሾች ጎማ እንዲያቃጥሉ እና እንዲበጠብጡ ማበረታታቸውን አይቻለሁ ሲል የምስክርነት ቃሉን ሰጥቷል።</p>

<p>በስም የጠቀሳቸው ተከሳሾች የክፍለ ከተማው ቀበሌ 13/15 ጽ/ቤትን ማቃጠላቸውን፣ መስታወት መስበራቸውን ፣ መንገድ መዝጋታቸውን፣ "ወያኔ ሌባ፣ " እናንተ አትነሱም ወይ" እና የመሳሰሉ ስድቦችን በመናገር ሕገወጥ ድርጊት መፈጸማቸውን ለፍርድ ቤቱ በሰጡት ቃል አስመዝግበዋል።</p>

<p>አቶ በድሩ አደም በበኩላቸው "ጥቅምት 22 እና 23 ቀን የጠቀስከው ነገር ሲደረግ እኔን አይተኸኛል? በዕለቱ እያስተባበርኩ ስቀሰቅስ እንደነበርስ እርግጠኛ ነህ? ከስንት ሰዓት ጀምሮ ነው የቀሰቀስኩት?" ሲሉ ለምስክሩ መስቀለኛ ጥያቄ አቅርበዋል።</p>

<p>ምስክሩም ጥቅምት 22 እና 23 ቀን ከጧቱ 4 ሰዓት ጀምሮ በሁለቱም ቀናት አቶ በድሩ አደም ሲቀሰቅሱና ሲያስተባብሩ ማየቱን በድጋሚ ለፍ/ቤቱ አረጋግጧል።</p>

<p>አቶ በድሩ ጥያቄአቸውን መጨረሳቸውን ገልጸው "ክቡር ፍርድ ቤቱን የምጠይቀው የታሰርኩበት ቀን ከመዝገቡ ላይ እንዲያይልኝ ነው። እኔ የታሰርኩት ጥቅምት 22 ቀን ነው" ብለዋል።</p>

<p>በዕለቱ የተለያዩ መስቀለኛ ጥያቄዎች፣ የዓቃቤ ሕግ መነሻ፣ ድጋሚ ጥያቄ እና የፍርድ ቤቱ የማጣሪያ ጥያቄ ለምስክሮቹ ቀርበዋል።</p>

<p>በተያያዘም የፌደራል ማረሚያ ቤቶች አስተዳደር የአዲስ አበባ ማረሚያ ቤት የተሃድሶና ልማት ዋና ክፍል ኃላፊ፣ የፌዴራል ከፍተኛ ፍርድ ቤት ሁለተኛ ወንጀል ችሎት ጥቅምት 27 ቀን 1999 ዓ.ም በእነ አቶ ዳንኤል በቀለ ጉዳይ ላይ የሰጠውን ትዕዛዝ አስመልክቶ ለፍርድ ቤቱ አቤቱታ አቅርበዋል።</p>

<p>አቶ ዳንኤል በቀለ እና አቶ ነፃነት ደምሴ ወደነበሩበት ክፍል እንዲመለሱ በሚል የሰጠውን ትዕዛዝ ማረሚያ ቤቱ መፈጸሙን ኃላፊው ገልጸው፣ ማረሚያ ቤቱ በሚወስደው የዲሲፒሊን እርምጃ ታራሚዎች ቅሬታ ካላቸው በአዋጅ ቁጥር 365/95 በተደነገገው መሠረት ስልጣን ባለው አካል ለፌዴራል ጉዳዮች ሚኒስቴር ማቅረብ እንዳለባቸው እንደሚደነግግ ገልጸዋል።</p>

<p>ሆኖም ግን ሁለቱ ተከሳሾች ጥቅምት 24 ቀን 1999 ዓ.ም የሚጠብቋቸውን የፖሊስ አባላት "መሃይም ደደቦች፣ ቀናችሁን ጠብቁ እና በገንዘባችን እንገዛችኋለን በማለት ሲረብሹ በመዋላቸው እንዲለያዩ መደረጉን ኃላፊው ገልጸዋል።</p>

<p>ተከሳሾቹ እውነቱን ለመሸፈን ቀድመው አቤቱታ እንዳቀረቡ ኃላፊው ገልጸው በአዋጅ ቁጥር 365/95 መሠረት ትዕዛዙ እንዲነሳ ፍ/ቤቱን ጠይቀዋል።</p>

<p>ፍርድ ቤቱም በሰጠው ምላሽ ትዕዛዙ የተሰጠው የማረሚያ ቤቱን ስልጣን በመጋፋት ሳይሆን በተለይ በምስክር አሰማም ሂደት ላይ እያሉ እና ተከሳሾቹ ፍርድ ቤት ውለው ከሄዱ በኋላ ጉዳዩ መፈጸሙ ትዕዛዙን ሊያሰጥ እንደቻለ ጠቅሶ ማረሚያ ቤቱ በጠየቀው መሰረት ፍርድ ቤቱ ምንም የሚሰጠው ትዕዛዝ እንደሌለ ገልጿል። የቀረበው አቤቱታ ከመዝገቡ ጋር ተያይዞ እንዲቀመጥና የሚባል ነገር ካለም ወደፊት እንደሚባል ከችሎቱ ተገልጿል።</p>

<p>ቀጣይ የምስክር አሰማምን ሂደት በተመለከተ የዓቃቤ ሕግን አስር ምስክሮች ለመስማት ለማክሰኞ ኀዳር 5 ቀን 1999 ዓ.ም ተለዋጭ ቀጠሮ ሰጥቷል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 3 ቀን 1999</a></p>

</body>
</html>	
