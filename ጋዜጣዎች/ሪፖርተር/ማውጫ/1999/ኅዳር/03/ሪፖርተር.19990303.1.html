<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የተባበሩት መንግሥታት ሪፖርት
የሶማሊያ እስላማዊ ፍርድ ቤቶች ኅብረት በሰባት አገራት እየተደገፈ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተባበሩት መንግሥታት ሪፖርት
የሶማሊያ እስላማዊ ፍርድ ቤቶች ኅብረት በሰባት አገራት እየተደገፈ ነው</h2>


<p>የሽግግር መንግሥቱን ሦስት አገራት ይደግፋሉ</p> 

<p>የተባበሩት መንግሥታት በሶማሊያ ላይ የጣለው የጦር መሣሪያ ማዕቀብ አልተከበረም</p>

<p>አገራቱ የጦር መሣሪያ ዕርዳታ የሚያደርጉት በከፍተኛ ምስጢር ነው</p>

<p>የተባበሩት መንግሥታት ድርጅት (ተመድ) የፀጥታ ምክር ቤት ያቋቋመው የሶማሊያ ጉዳይ የሞኒተሪንግ ቡድን የሶማሊያ የሽግግር መንግሥት እና የእስላማዊ ፍ/ቤቶች ኅብረት በርካታ አገራት የጦር መሣሪያ ድጋፍ እያደረጉ መሆኑን፣ የተመድ የመሣሪያ ማዕቀብ አለመከበሩን ይፋ አደረገ። በዚሁ መሠረት የእስላማዊ ፍ/ቤቶች ኅብረትን ሰባት ያህል አገራት፣ የሽግግር መንግሥቱን ሦስት አገራት እየደገፉ መሆኑን ሪፖርቱን ዋቢ ያደረገውምንጫችን ገልጿል።</p>

<p>ስሞኑን ይፋ በሆነው ሪፖርት መሠረት የሞኒተሪንግ ቡድኑ በሶማሊያ ላይ የተጣለው የጦር የመሣሪያ ማዕቀብ መጣስን፣ ከዚህ ጋር የተዛመዱ ጉዳዮችን አሁን ሶማሊያ ውስጥ ከሚገኘው ሁኔታ አኳያ እንዲከታተልና ይህንንም ሪፖርት እንዲያደርግ በተሰጠው ሥልጣን መሠረት ያቀረበው ሪፖርት ነው። ሪፖርቱ ከዚህ ቀደም ግንቦት 1998 ያቀረበውን ሪፖርት አስታውሶ ከዚያ ወዲህ ሶማሊያ ውስጥ በከፍተኛ ለውጥ እና ሽግግር ላይ የምትገኝ መሆኑን መግለጹን ምንጫችን አመልክቷል።</p>

<p>የተቃዋሚው ኅብረት የሚባለው ከዚህ ቀደም መቀመጫውን ሞቃዲሾ ያደረገውና የጦር አበጋዞች፣ የሽግግሩ ፌዴራል መንግሥት ሚኒስትሮች እና አንዳንድ የንግድ ኅብረተስብ አባላትን የሚያካትተው ይህ የተቃዋሚዎች ኀብረት አሁን ጭራሽኑ የሌለ መሆኑን ይገልፃል። በሌላ በኩል የእስላማዊ ፍርድ ቤቶች ኀብረት የሚባለው ኃይል በማ ዕከላዊና በደቡባዊ የአገሪቷ ክፍሎች ከፍተኛ እና ጉልህ እይታ ያለው ኃይል እየሆነ መጥቷል።</p>

<p>ይህ ኃይል ከሰባት መንግሥታት በሚያገኘው ጠንካራ ድጋፍ እየታገዘ እና እየተጎለበት በቁጥጥሩ ሥር ያለውን መልክዓ ምድራዊ አካባቢ በሚገኘው ወታደራዊ ፓለቲካዊ እና ኢኮኖሚያዊ መሠረተ ልማት አቅምና ይዞታ እያጠናከረ መሆኑን ሪፖርቱን ዋቢ ያደረጉት ምንጫችን ጠቅስዋል።</p>

<p>እጅግ በጣም የተዳከመውና ሦስት መንግሥታት በሚያደርጉለት ተመሣሣይ ጠንካራ ድጋፍ የሚታገዘው የሶማሊያ የፌዴራል የሽግግር መንግሥት ባይደዋ ላይ ያለውን የተዳከመ ሥልጣን ይዞ ለመቆየት እየታገለ ነው። ከዚህም የተነሣ በሁለቱ (በሽግግሩ መንግሥት እና እስላማዊ ፍርድ ቤቶች ኀብረት) መካከል ሊኖር የሚችለው ወታደራዊ ውጥረት ከመቼውም በላይ እንዳንዣበበ ነው።</p>

<p>ይህንኑ ሁኔታ ተከትሎ ማዕከላዊና ደቡባዊ ሶማሊያ ውስጥ የሚገኙት እነዚህ ዋንኛ የሥልጣን ተፋላሚዎች እጅግ በጣም ከፍ ያለ የጦር መሣሪያ አቅርቦት እየጎረፈላቸው ነው።</p>

<p>ከመጋረጃው በስተጀርባ ከፍተኛ የጭነት አውሮፕላኖች እና በውቅያኖስ ጠላቂ መርከቦች ከመንግሥታት እና ከሌሎችም በጦር መሣሪያ ንግድ የተሰማሩ አካላት መሣሪያና ሌሎች ወታደራዊ ድጋፍ በየቀኑ ደረጃ በደረጃ እያቀረቡላቸው መሆኑን በሪፖርቱ መጠቀሱን ምንጫችን ጠቁሟል።</p>
<p>በዚህም መሠረት የሽግግር መንግሥቱ እና የእስላማዊ ፍ/ቤቶች ኅብረት እጅግ በጣም በተፋፋመ ፈጣንና በሶማሊያ ደረጃ ደግሞ ግዙፍ የሆነ የጦር ኃይል ግንባታ ላይ ይገኛሉ። ይህ ግንባታ ልዩ ልዩ ዓይነት የጦር መሣሪያዎችንና ወታደራዊ ሥራዎችን የሚያካትት ሲሆን የጦር መሣሪያዎቹም ከመሬት ወደ አየር ተምዘግዛጊ ሚሳይሎችን፣ የሞተር ተሽከርካሪዎችን እንዲሁም የባ እድ አገር ተዋጊዎችን እና ወዶ ዘማቾችን መመልመልን ወታደራዊ ካምፖች ማቋቋምን መደበኛ ወታደራዊ ሥልጠና ማካሄድን ያካትታል።</p>
<p>ሪፖርቱን መሠረት ያደረገው ምንጫችን አያይዞም በአጠቃላይ አንድ ሠራዊት ወይም ተዋጊ ኃይል ለመገንባት የሚያስፈልጉ ነገሮች በሙሉ በሁለቱም ወገኖች በኩል አሉ በሚል ደምድሟል። እንደገና ሁለቱም ወገኖች በተለይም ደግሞ እስላማዊ ፍ/ቤቶች ኅብረት ይህንን በከፍተኛ ደረጃ የተጠናከረና ግዙፍ የሆነ ወታደራዊ ኃይል ጠብቆ ለማቆየት የሚያስችል የገንዘብ አቅም ግንባታ በማፈላለግ ጥረት ላይ ተጠምደዋል።</p>

<p>ከሽግግሩ መንግሥት ወይም ከ እስላማዊ ፍ/ቤቶች ኀብረት እዚያው ሶማሊያ ውስጥ የነበሩ ሌሎች ጠንካራ የተደራጁ የተዋጊ ቡድኖች መኖራቸውን ሶማሊያ ውስጥ ያለው ሁኔታ ያልተረጋጋና አስቀድሞ መገመት የማይቻል አድርጎታል።</p>

<p>እየከፋ በመጣው ወታደራዊ ሁኔታ ምክንያት በሁለቱ መካከል ያለው ውጥረት ሲበዛ ከፍተኛና በማንኛውም ጊዜ ሊፈነዳ የሚችል እየሆነ መጥቷል ሲል ምንጫችን ገልጿል።</p>

<p>ይህም ሶማሊያ ውስጥ ነውጠኛ፣ መጠነ ሰፊ እና ለብዙ ጊዜ ሊራዘም የሚችል ወታደራዊ ግጭት ሊያስከትል ይችላል ተብሎ ተሰግቷል።</p>

<p>ይህንን ሁኔታ ደግሞ የበለጠ ሊያባብስ የሚችለውና ወታደራዊ መፍትሄውን ብቻ ብቸኛ አማራጭ እንዲሆን የሚያደርግ ሥጋት የተፈጠረው የእስላማዊ ኅብረቶች በይፋ ያወጁት የኢጋድን ወይም የአፍሪካ ኅብረትን በሶማሊያ መገኘት በኃይል እንመልሳለን የማለታቸው ጉዳይ ነው።</p>

<p>ምንጫችን ጨምሮም የሚያስፈራውና ወደ ወታደራዊ መፍትሄ እያመራ ያለው ችግር በሶማሊያ ውስጥ ብቻ ሳይወሰን ከአገሪቷ ውጪም በኢትዮጵያና በኤርትራ መካከል የመንግሥት ለመንግሥት ቀጥተኛ የሆነ ግጭት ሊያስከትል ይችላል ተብሎ ሥጋት መፍጠሩ ነው። በተጨማሪም በአካባቢው በሚገኙት አገሮች የሽብርተኝነት ተግባርም ሊስፋፋ ይችላል ተብሎ ይሰጋል።</p>

<p>ለእስላማዊ ፍ/ቤቶች ኅብረት ዋንኛ መሣሪያ አቀባይ ተብለው በሪፖርቱ የተጠቀሱት አገራትን ምንጫችን ሲዘረዝር ሰባት መሆናቸውን ጠቁሟል። በዚሁ መሠረት ጅቡቲ፣ ግብፅ፣ ኤርትራ፣ ኢራን፣ ሊቢያ፣ ሶሪያ፣ ሳዑዲ ዓረቢያ በሪፖርቱ ተጠቅሰዋል።</p>

<p>ለሽግግር መንግሥቱ ደግሞ ድጋፍ የሚሰጡት መንግሥታት ኢትዮጵያ፣ ኡጋንዳ፣ ተጠቅሰዋል። የኢጋድ አባል አገራት ከጦር መሣሪያ በመለስ ያለ ድጋፋቸውን ብቻ ለሽግግር መንግሥቱ መግለፃቸውን ይጠቁማል።</p>

<p>ለሁለቱም ቡድኖች መንግሥታትም ሆኑ ሌሎች የመሣሪያ ንግድ አቀባዮች የሚሰጡት የመሣሪያ አቅርቦት በሶማሊያ ላይ የተጣለውን የጦር መሣሪያ ማዕቀብ የሚጥስና በህቡዕ የሚሰጥ መሆኑን ሪፖርቱን ዋቢ ያደረጉት ምንጫችን ገልጸው ይህ ከፍተኛ ግዙፍ የጦር መሣሪያ የሚሰጥበት አሠራር ብዙውን ጊዜ የሰጪውን መንግሥት ማንነት ሊደብቅ በሚያስችልና ምስጢራዊ በሆነ መንገድ የሚከናወን መሆኑን ያትታል።</p>

<p>ለእስላማዊ ከፍተኛ ፍ/ቤቶች ኅብረት የጦር መሣሪያ ድጋፍ ያደርጋሉ ከተባሉ አገራት መካከል ጅቡቲ አንዷ ናት። ከሰጠችው ድጋፍ መካከል የጅቡቲ አየር መንገድ መድኃኒቶችንና ወታደራዊ አልባሳትን ጭኖ ሞቃዲሾ አውሮፕላን ማረፊያ ላይ መታየቱን፣ ጭነቱ ግን ከጅቡቲ ቀይ መስቀል ማኅበር የተላከ ዕርዳታ በማስመሰል የገባ መሆኑን ሪፖርቱ እንደ አንድ አብነት እንደሚገልጽ ምንጫችን ጠቅሷል።</p>

<p>ሪፖርቱ በሐምሌ ወር 1998 ዓ.ም ሞቃዲሾን በጎበኙ በሊቢያ፣ በግብፅ እና በኤርትራ ከፍተኛ ወታደራዊ መኮንኖች እና በእስላማዊ ፍ/ቤቶች ኅብረት የፋይናንስ ሹሙ አብዱልቃድር አቡበከር ኦማር መኖሪያ ቤት በተደረገ ስብሰባ ለ3800 ተዋጊዎች ሥልጠና ለመስጠት መወሰኑን፣ የግብፅ እና ኤርትራ አሰልጣኞች ሊያቀርቡ መስማማታቸውን የሠለጠኑበትን ቦታ ለማሻሻልና ለመገንባት የማሠልጠኛውን ወጪ ለመሸፈን ሊቢያ ቃል መግባቷን ስምምነት ላይ መደረሱን መጠቆሙን ምንጫችን ይገልፃል። በዚህም መሠረት ነሐሴ 1998 ዓ.ም ሂወይኔ ማሠልጠኛ ካምፕ ተከፍቶ የመጀመሪያዎቹን 600 ምልምሎች መቀበሉን ያረጋግጣል።</p>

<p>ሪፖርቱ ኤርትራን በተመለከተ ጥናቱ በሸፈነበት አጭር ጊዜ ውስጥ ብቻ የኤርትራ መንግሥት በ28 ጊዜ ምልልስ የመሣሪያ፣ የጥይት፣ የወታደራዊ ዕቃዎች አቅርቦት ማከናወኑን እንደሚገልጽ ምንጫችን አስረድቷል።</p>

<p>ለሽግግር መንግሥቱ ድጋፍ ይሰጣሉ ከተባሉት አገራት መካከል ኢትዮጵያን በሚመለከት ሪፖርቱ ውስጥ የተካተተውን ምንጫችን ሲገልጽ ወታደራዊ እና የጦር መሣሪያ ድጋፍ የምታደርግ መሆኑን ጠቁሟል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 3 ቀን 1999</a></p>

</body>
</html>	
