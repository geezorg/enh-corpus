<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሦስት ተቃዋሚ ፓርቲዎች በሶማሊያ ጉዳይ የተለየ አቋም በመያዛችን ውግዘት እየደረሰብን ነው ሲሉ ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሦስት ተቃዋሚ ፓርቲዎች በሶማሊያ ጉዳይ የተለየ አቋም በመያዛችን ውግዘት እየደረሰብን ነው ሲሉ ተቃወሙ</h2>


<p>የኢትዮጵያ ዴሞክራሲያዊ ኃይሎች ኅብረት (ኢዴኃኅ) የኦሮሞ ፌዴራሊስት ዴሞክራሲያዊ ንቅናቄ (ኦፌዴን) እና የቅንጅት ለአንድነትና ለዴሞክራሲ ፓርቲ በሶማሊያ ጉዳይ ፓርላማው ባሳለፈው ውሳኔ ላይ የተለየ አቋም በመያዛችን ምክንያት ፀረ ዴሞክራሲያዊ በሆነ መንገድ በመንግሥት መገናኛ ብዙሃን ውግዘት እየደረሰብን ነው ሲሉ ቅሬታቸውን አሰሙ።</p>

<p>የኦፌዴን ሊቀመንበር አቶ ቡልቻ ደመቅሳ ለሪፖርተር ጋዜጣ እንደተናገሩት "ባለፈው ሣምንት ሐሙስ ዕለት ፓርላማው በሶማሊያ ጉዳይ ላይ ያቀረበው ሃሳብ አስመልክቶ ያለንን ሃሳብ ሰጥተን፣ የማንቀበልበትን ምክንያት አስረድተን፣ የማሻሻያ ሃሳብ ጭምር አቅርበን በአብላጫ ድምፅ ከተወሰነ በኋላ እኛን በመንግሥት መገናኛ ብዙሃን እንደ ከሃዲ፣ ከጠላት ጋር እንደሚወግን አድርጎ ፕሮፓጋንዳ መንዛቱ እጅግ አሳዛኝ" ነው ሲሉ ተናግረዋል።</p>

<p>"ኦፌዴን ጠላት ሲመጣ አንዋጋም፣ ህገሪቷ ራሷን አትከላከልም አላለም" ያሉት አቶ ቡልቻ "እኛ ያልነው ከጉዳዩ ጋር አግባብነት የሌላቸው አንቀፆች አሉ እነዚህ የሕዝብን ልብና ሃሳብ ስለሚከፋፍሉ ይውጡልን ነው። ይህ ተቀባይነት ባለማግኘቱ በውሳኔው ድምፀ ተአቅቦ አድርገናል። ይህ ደግሞ ምንም ሊያስወቅስ፣ የተለየ ፕሮፓጋንዳ ሊያሠራ የማይችል ዴሞክራሲያዊ መብታችን ነው" ብለዋል።</p>

<p>ዶ/ር መረራ ጉዲና የኢዴኀህ ምክትል ሊቀመንበር በበኩላቸው "ኢሕአዴግ በመንግሥት መገናኛ ብዙሃን በኩል ምን እየሠራ እንደሆነ ግራ ገብቶናል። በዚህ መንገድ መሄድ ለምን እንደፈለገም አልገባንም" ሲሉ ተናግረዋል።</p>

<p>"በሕገ መንግሥቱ መሠረት አንድ የፓርላማ አባል ታማኝነቱ ለሕሊናው፣ ለመረጠው ሕዝብና ለሕገ መንግሥቱ ነው። እኛ ሀገር ሲወረር ሀገሪቱ ራሷን አትከላከል አላልንም። ያልነው የውጭ ወረራንና የሀገር ውስጥ ተቃዋሚ ፓርቲን አታደበላልቁ፣ አይጠቅምም ነው" ብለዋል ዶ/ር መረራ።</p>

<p>የቅንጅት ለአንድነትና ለዴሞክራሲ ፓርቲ ሊቀመንበር አቶ ተመስገን ዘውዴ በጉዳዩ ላይ በሰጡት አስተያየት "ቅንጅት የዲፕሎማሲ ሂደቱ ሊሟጠጥ አይችልምና ጦርነት አያስፈልገንም። በጉዳዩ ላይ ሦስተኝ ወገን ገብቶ በዲፕሎማሲያዊ መንገድ ይታይ ብለናል። ሐሙስ ይህንን ብለን ዓርብ ዕለት በመንግሥት መገናኛ ብዙሃን ስንወገዝ ዋልን። በዚህ የተነሳ በቤተሰቦቻችንና በደጋፊዎቻችን ሁኔታው የሥነ ልቦና ጭንቀትን ፈጥሯል" በማለት አስረድተዋል።</p>

<p>"የሕግ የበላይነት አለ በሚባልበት ሀገር በሃሳብ መለየታችን በመገናኛ ብዙሃን በዘመቻ መወገዙ የፓርላሜንታዊ ዴሞክራሲያዊ ሥርዓትን የሚጻረር ነው" ሲሉ አቶ ተመስገን ተናግረዋል።</p>

<p>ጅሃድ ታወጀብን ተብሎ ገና የመንግሥት ሥልጣን ካልያዘ ቡድን ጋር ጦርነት መግጠሙ ወደ ባሰ ችግር የሚያስከትል ነው የሚለው የቅንጅት አቋም መሆኑንም አቶ ተመስገን ጠቁመዋል።</p>

<p>ፓርቲዎቹ በነገው ዕለት በዚሁ ጉዳይ ላይ ያላቸውን ቅሬታ የሚገልጽ መግለጫ ይሰጣሉ ተብሎ ይጠበቃል።</p>

<p>የሕዝብ ተወካዮች ምክር ቤት የሶማሊያን ጉዳይ አስመልክቶ በመንግሥት የቀረበው ሃሳብ ላይ ከተወያየ በኋላ ባለፈው ሐሙስ በ311 ድጋፍ፣ በ99 ተቃውሞ፣ በ16 ድምፀ ተአቅቦ በአብላጫ ድምፅ ማፅደቁ የሚታወስ ነው።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 27 ቀን 1999</a></p>

</body>
</html>	
