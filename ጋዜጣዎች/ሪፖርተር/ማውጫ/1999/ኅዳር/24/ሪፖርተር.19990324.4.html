<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች ... የፍርድ ቤት ውሎ
ዓቃቤ ሕግ ማስረጃውን አጠናቀቀ
ፍ/ቤቱ በቀጣዩ ቀጠሮ እንዲከላከሉ ወይም በነፃ እንዲሠናበቱ ይበይናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች ... የፍርድ ቤት ውሎ
ዓቃቤ ሕግ ማስረጃውን አጠናቀቀ
ፍ/ቤቱ በቀጣዩ ቀጠሮ እንዲከላከሉ ወይም በነፃ እንዲሠናበቱ ይበይናል</h2>


<p>የቅንጅት አመራሮች፣ ጋዜጠኞች፣ የሲቪል ማህበርሰብ ድርጅት አባሎችና ሌሎች ተከሳሾች ላይ ዓቃቤ ሕግ ያቀረባቸው ምስክሮች የመስማት ሂደት ተጠናቀቀ። ፍ/ቤቱ ተከሳሾቹ እንዲከላከሉ አሊያም በነፃ እንዲሰናበቱ ብይን ለመስጠት የሁለት ወር ከ22 ቀናት ቀጠሮ ስጥቷል።</p>

<p>የፌዴራል ከፍተኛ ፍርድ ቤት ሁለተኛ ወንጀል ችሎት ሕዳር 20 ቀን 1999 ዓ.ም በዋለው ችሎት ዓቃቤ ሕግ 289 ምስክሮቹን ትቶ በተጨማሪነት ያስመዘገባቸው 15 ምስክሮች ምን እንደሚያስረዱለት በጭብጡ አስይዟል።</p>

<p>በወንጀል ክስ ማመልከቻው በአንደኛ፣ በሁለተኛ፣ አምስተኛ እና በሰባተኛ የወንጀል ክሶች ላይ በተመለከተ አኳኋን የወንጀል አድማዎቹን ለማስፈፀም ተከሳሾቹ ባነሣሧቸው፣ በመሯቸው እና በቀጥታም ጭምር በተሳተፉባቸው ወንጀሎችና የወንጀል ድርጊቶች ሰለባ የሆኑ እና በሰኔ 1 ቀን 1997 እና በጥቅምት 22 እና 23 ቀን 1996 ዓ.ም የደረሱትን ጥቃቶች የሚያስረዱ በአንደኛ፣ በ12ኛ እና በ15ኛ ተራ ቁጥር ላይ የተመዘገቡ ምስክሮች እንደሚያስረዱለት ዓቃቤ ሕግ በጭብጡ አስረድቷል።</p>

<p>በስምንተኛ፣ ዘጠነኛ፣ 10ኛ እና 11ኛ ተራ ቁጥር ላይ የተመዘገቡት ምስክሮች አቶ ዳንኤል በቀለ እና አቶ ነፃነት ደምሴ የተባሉት ተከሳሾች ከቀሪዎቹ ተከሳሾች ጋር ያላቸውን ትስስር ለማስረዳት ቀደም ሲል ዓቃቤ ሕግ ባቀረበው የሰነድ ማስረጃ ተራ ቁጥር 52 ላይ የተመዘገበውን ሰነድ ከፍሬዘር ነጋሽ እና ብርሃነ ኃይሌ ቤት በፍርድ ቤት ትዕዛዝ ለመገኘታቸው የሚያስረዱለት ምስክሮች መሆናቸውን ገልጿል።</p>

<p>ከተራ ቁጥር ሁለት እስከ ሰባት የተመዘገቡት ምስክሮች በወንጀል ክስ ማመልከቻው በስድስተኛ የወንጀል ክስ (አገር መክዳት) በተመለከተው የአድማ ወንጀል ተሳታፊነት፣ በኤርትራ ውስጥ ተደራጅቶ በኢትዮጵያ ላይ ጦርነት ለመክፈት ከሚንቀሳቀሰው የኢትዮጵያ ሕዝብ አርበኞች ግንባር ድርጅት ጋር ቅንጅት ያለውን ግንኙነት፣ በሌሉበት የተከሰሱት አቶ አንዳርጋቸው ፅጌ እና አቶ ብርሃነ መዋ ኤርትራ ድረስ ሄደው የወንበዴ ቡድን ለመርዳታቸው፣ የወንበዴው ቡድን አባላት የሆኑ ምስክሮችን አቅርቦ እንደሚያሰማ በጭብጡ አስይዟል።</p>

<p>በተራ ቁጥር 14ኛ እና 15ኛ የተመዘገቡት ምስክሮች ሰኔ 1 ቀን 1997 እና ጥቅምት 22 እና 23 ቀን 1998 ዓ.ም የተነሱትን የተደራጁ አመፆች ለመምራት የአመጹን አደገኛነት እና አነሳሱንም በቻርት አስረጂነት ለማቅረብ የመጡ የፖሊስ መኮንኖች መሆናቸውን ዓቃቤ ሕግ ገልጾ ይህንኑ እንደሚያስረዱለትም ጠቁሟል።</p>

<p>በአንደኛ ተራ ቁጥር ላይ የተመዘገቡት የዓቃቤ ሕግ የመጀመሪያ ምስክር ሽሮ ሜዳ አካባቢ አፍሪካ የተባለው ሆቴል ፊት ለፊት ጥቅምት 23 ቀን 1998 ዓ.ም "የትግራይ ተወላጅ እና የደህንነት አባል ነህ" በሚል ከፍተኛ የድብደባ ጉዳት እንደደረሰባቸው ጭንቅላታቸውን በስጋ መከትከቻ ብረት በመመታቱ መጎዳታቸውን አይናቸው ጨለምተኛ መሆኑን እና አእምሮአቸው መጎዳቱን ገልፀው በድብደባ ወቅት በሕጋዊ መንገድ ያወጡትን መሳሪያም እንደተቀሙ አስረድተዋል። ይህን ድርጊት የፈፀሙባቸው መላኩ፣ እዮብ፣ ታዬ፣ መሐመድ፣ ፍቃዱ፣ ካሣ ታደሰ እና በንቲ አለማየሁ መሆናቸውን ከዓቃቤ ሕግ በሚቀርብላቸው ጥያቄ አማካኝነት መልስ ሰጥተዋል።</p>

<p>ምስክሩ "እኔ የደህንነት አባል አይደለሁም። አብረን በልተናል አብረን ጠጥተናል አባታችሁ አይደለሁ? ምን አድርጌ ነው እንደዚህ የደበደቡኝ።"ሲሉ በእንባ ሲቃ ለችሎቱ ተናግረዋል።</p>

<p>ፍርድ ቤቱ ለምስክሩ መስቀለኛ ጥያቄ ያለው ተከሳሽ እንዲጠይቅ በሚል በሰጠው እድል 11ኛ ተከሳሽ ፍቃዱ አሰፋ ለምስክሩ ባቀረቡት ጥያቄ "እኔና እርሶ ትውውቃችን እስከምን ድረስ ነው እኔን ምን ያህል ያውቁኛል?" በሚል ሲጠይቁ ምስክሩም "ምንም ያደረከኝ ነገር የለም" ሲሉ መልስ ሰጡት "አመሰግናለሁ"ብሎ ተቀመጠ።</p>

<p>110ኛ ተከሳሽ አቶ ካሳ ታደሰ "እኔ አልደበደብኩዎትም እግዚአብሔርም ሕዝብም ምስክሬ ነው" ብሎ ሲቀመጥ 108ኛ ተከሳሽ እዮብ በቀለ "እኔ መቼና የትቦታ ነው የደበደብኩዎት?" ብሎ ሲጠይቃቸው ምስክሩም ሁሉንም ቀና ብለው በማየት "ዐቃቤ ህግ ነው እነሱ ናቸው የመቱህ ያለኝ እንጂ እኔ እዮብንስ መቼ አየሁ፣ ፍቃዱንስ መቼ አየሁ፣ መላኩንስ መቼ አየሁ፣ እኔ ተመትቼ ወድቄ ነበር" ብለዋል። "ጉዳት ያደረሰብኝ ልጠቅስ አልችልም ዓቃቤ ሕግ ወንጀል ምርመራ ሄጄ ነው የደበደቡኝን የሰማሁት። ማን እንደመታኝ አላየሁም መንግሥት ነው የነገረኝ።" በሚል ከፍርድ ቤቱ ለቀረበላቸው የማጣሪያ ጥያቄም መልሰዋል። ፍርድ ቤቱ በማጣሪያ ጥያቄው "ራስዎትን ከመሳትዎ በፊት መጀመሪያ የመታዎት ማነው?" በሚል ሲጠየቁ "አንድ የታክሲ አስከባሪ እና መላኩ ነው" ሲሉ የመለሱ ሲሆን ዓቃቤ ሕግ ፍርድ ቤቱ የጤንነታቸውን ሁኔታ ግምት ውስጥ እንዲያስገባለት የጠየቀ ሲሆን "እርሱ የፍርድ ቤቱ ስራ ነው ዐቃቤ ሕግ የሚችለው መጠየቅ ብቻ ነው" ሲል ፍርድ ቤቱ መልስ ስጥቷል።</p>

<p>በ12ኛ እና በ13ኛ ተራ ቁጥር ላይ የተመዘገቡት ሁለት የመከላከያ ሠራዊት አባላት የሆኑ ምስክሮች ጥቅምት 24 ቀን 1998 ዓ.ም የሙስሊም በዓል በሚከበርበት ወቅት በዓሉ ወደሚደረግበት መስቀል አደባባይ የበዓሉ አክባሪዎች በጦር ኃይሎች ሆስፒታል በኩል ሲያልፉ የቅንጅት አርማ የሆነውን የጣት ምልክት እያሳዩ እንደሄዱ ከአደባባይ መልስ ግምቱ 1 ሺህ የሚሆኑ ሰዎች ሆስፒታሉ አካባቢ ወደሚገኘው ካምፕ እና ወደ ሆስፒታሉ ድንጋይ ውርወራ መጀመራቸውንና አንድ የጥበቃ ሰራተኛ በድንጋይ መመታታቸውን ወደ 40 የሚጠጉት ረብሸኞች ደግሞ በበር እና በአጥር ላይ ዘለው ወደ ሆስፒታሉ ሲገቡ በቁጥጥር ስር አውለው ለፖሊስ ማስረከባቸውን፣ ከተያዙት መካከል ሙስሊም፣ ክርስቲያን፣ ከአዲስ አበባ እና ከወልቂጤ የመጡ ተሳታፊዎች እንደሚገኙበት አስረድተዋል።</p>

<p>ከሁለተኛ እስከ ሰባተኛ ተራ ቁጥር የተመዘገቡት የዓቃቤ ሕግ ምስክሮች ቀደም ሲል የመከላከያ ሠራዊት የነበሩ በኤርትራ ጦርነት ጊዜ በ ኤርትራ ወታደሮች የተማረኩ እና ወደው ድርጅቱን የተቀላቀሉ እንደሆነ ገልፀው። በጦርነቱ ተማርከው የታሰሩት "እስር ቤት ከምትበሰብሱ ተቀላቅላችሁ ታገሉ" ተብለው ኤርትራ በሚገኘው የኢትዮጵያ ሕዝብ አርበኞች ግንባር ድርጅት ውስጥ እንደተቀላቀሉና በሳዋ ማሰልጠኛ ሰልጥነው ሃሪና በሚባል ቦታ ከሠራዊቱ ጋር መቀላቀላቸውን አስረድተዋል።</p>

<p>ድርጅቱ የኢሕአዴግን መንግስት በመሣሪያ ትግል ከስልጣን ለማውረድ የሚንቀሳቀስ እንደሆነ እና እነሱም በሱዳን በኩል እየገቡ ኢትዮጵያን ያጠቁ እንደነበር ለችሎቱ አስረድተዋል።</p>

<p>ቅንጅት ከኢትዮጵያ ሕዝብ አርበኞች ግንባር ጋር አለው ያሉትን ግንኙነት ሲያስረዱ ከግንባሩ አመራሮች በግንቦት 97ቱ ምርጫ ተወዳዳሪ የሆነውን ቅንጅት እንደራሳቸው ድርጅት አድርገው እንዲወስዱት፣ ዓላማና ፕሮግራሙን እንዲቀበሉት የመገናኛ ብዙሃንን እንዲከታተሉ ይነገራቸው እንደነበር ከዓቃቤ ሕግ በሚቀርብላቸው ጥያቄ አማካኝነት መልስ ሰጥተዋል።</p>

<p>ከምርጫው በኋላ እንዲከታተሉ የተነገራቸው የመገናኛ ብዙሃን አይደር፣ ትንሣኤ፣ ጀርመን፣ አሜሪካን የሻዕቢያ ድምጽ እና ከመሀል አገር የሚመጡ ፕሬሶች ጦቢያ፣ ጥንቅሽ እና ኢትኦጵን ይከታተሉ እንደነበር ጠቅሰዋል።</p>

<p>ይሄ የሚነገራቸው አባዮሃንስ፣ አባ ወርቁ፣ መ/ር ጌታቸው ብርሃኑ፣ አበባው ጓዴ እና መዓዛ ከተባሉ የግንባሩ አመራሮች እንደሆነ ገልፀዋል። ጥቅምት 10 ቀን 1998 ዓ.ም ኮ/ል ፍፁም የተባለ የሻዕቢያ አባል ሰብስቦ እያነጋገራቸው በሳተላይት ሞባይል ስልክ እንደተደወለለትና ተመልሶ መጥቶ "ጀርመን ሐምቡርግ ውስጥ አታላይ የተባለ አባል ከቅንጅት ከፍተኛ አመራር ጋር ስብሰባ እያደረገ ነው። ይህ ለኛ ድል ስለሆነ ነው የነገርኳችሁ" እንዳላቸው ተናረዋል። በተጨማሪም አቶ ብርሃነ መዋ እና አቶ አንዳረጋቸው ፅጌ ከአንድ ሌላ ሰው ጋር ኤርትራ መጥተው አይዟችሁ ስንቅ እና ትጥቅ እንረዳችኋለን በርቱ ብለዋቸው እንደሄዱ ተናግረዋል። በተጨማሪም የድርጅት አመራሮች ኢትዮጵያ ሄደው ከቅንጅት አመራሮች ጋር እንደተገናኙ እንደነገራቸው ለችሎት ገልጸዋል።</p>

<p>በስምንተኛ ተራ ቁጥር ላይ የተመዘገቡት ምስክር አቶ ብርሃነ ኃይሌ ያረፉበት ቤት ሲፈተሽ በታዛቢነት ተገኘው እንደነበርና "ለብርሃነ ኃይሌ ከኤልያስ ክፍሌ (ሰሜን አሜሪካ) የሚል ፅሁፍ ያለበት ወረቀት ሲገኝ መመልከታቸውንና መፈረማቸውን የመሰከሩ ሲሆን ከአቶ ዳንኤል እና ከአቶ ነጻነት ጠበቃ በርካታ መስቀለኛ ጥያቄ ቀርቦላቸዋል።</p>

<p>በ10ኛ እና በ11ኛ ተራ ቁጥር ላይ የተመዘገቡት ሁለት ምስክሮች የፍሬዘር ነጋሽ ቤት ሲበረበር በታዛቢነት እንደነበሩ በርካታ ወረቀቶች ተገኝተው እየተፈረሙባቸው ለፖሊስ መሰጠታቸውን ገልፀዋል።</p>

<p>ከሁለቱ ተከሳሾች ጠበቃ፣ ለ10ኛው ምስክር፣ ዓቃቤ ሕግ በማስረጃነት ባቀረበው ለወ/ሮ ፍሬዘር ነጋሽ አዲስ አበባ፣ ከኤልያስ ክፍሌ ሰሜን አሜሪካ የሚለው ወረቀት ከፍሬዘር ነጋሽ ቤት ሲገኝ ፈርማበታለች አልፈረመችበትም ? በሚል ላቀረቡላት ጥያቄ "አልፈረመችበትም" ሲል መልስ ስጥቷል።</p>

<p>በ11ኛ ተራ ቁጥር ላይ ለተመዘገበችው ምስክር፣ ጠበቃው ባቀረቡት መስቀለኛ ጥያቄ ፍሬዘር ከቤቷ በተገኘው ሁሉም ሰነዶች ላይ መፈረሟን እርግጠኛ እንደሆነች ሲጠይቋት አንድ ሰነድ "ከኔ ቤት የተገኘ አይደለም" በማለት አልፈርምም እንዳለች እና በአንድ ወረቀት ላይ እንዳልፈረመች የምስክርነት ቃሏን ሰጥታለች።</p>

<p>በመጨረሻም የቀረቡት በ15ኛ ተራ ቁጥር ላይ የተመዘገቡት የዓቃቤ ሕግ ምስክር የአዲስ አበባን ካርታ ይዘው ሰኔ 1 ቀን 1997 እና ጥቅምት 22 እና 23 ቀን 1998 ዓ.ም የተነሳውን ብጥብጥ በሚመለከት ረብሻ ሲነሳ በካርታው ላይ ነጥብ ቦታ በሚል ባደረጉት ምልክት መሰረት ረብሻው የነበረውን የስርጭት መጠን በቻርት እየከፋፈሉ ለችሎቱ አስረድተዋል።</p>

<p>በአጠቃላይ ረብሻው በ241 ነጥብ ቦታዎች ላይ ተቀስቅሶ የነበረ እንደሆነ ጠቅሰው ሁኔታው ሲታይ ቤተመንግስትን ማዕከል ያደረገ እንደነበረ አስረደተዋል።</p>

<p>ፕሮፌሰር መስፍን ወልደማርያም እና ሻለቃ ጌታቸው መንግስቱ ለኮማንደሩ መስቀለኛ ጥያቄ አቅርበውላቸው ነበር።</p>

<p>ዓቃቤ ሕግ በተከሳሾች ላይ ያቀረበውን ማስረጃ ማጠናቀቁን ገልፆ የክስ መዝጊያ ንግግር እንዲያደርግ እንዲፈቀድለት ያቀረበውን ጥያቄ ፍርድ ቤቱ ያልተቀበለው ሲሆን መዝገቡን መርምሮ ተከሳሾቹ ይከላከሉ አሊያም በነፃ ይሰናበቱ የሚለውን ብይን ለመስጠት ለየካቲት 12 ቀን 1999 ዓ.ም ተለዋጭ ቀጠሮ ሰጥቷል። በቀረበው ማስረጃ ላይ አስተያየት ያለው ተከሳሽ በጽ/ቤት በኩል በ15 ቀናት ውስጥ እንዲያስገባ ተብሏል።</p>

<p>21ኛ ተከሳሽ ወ/ሮ ንግስት ገ/ህይወት ቀደም ሲል የታመሙ ልጆቻቸውን በሳምንት ሁለት ጊዜ በአጃቢ እየሄዱ እንዲያዩ ፍርድ ቤቱ በፈቀደላቸው መሠረት ልጆቻቸውን ሆስፒታል ጭምር እየሄዱ እየጎበኙ እንደሆነ በዚህም ልጆቻቸው እየተሻላቸው እንደሆነ በመግለፅ ፍ/ቤቱን አመስግነው ነገር ግን የተሰጣቸው ጊዜ ሊያበቃ በመሆኑ ልጆቹ በደንብ እስኪሻላቸው ቀን እንዲጨመርላቸው ፍርድ ቤቱን ጠይቀዋል። ፍርድ ቤቱም በፅ/ቤት በኩል ትዕዛዝ እንደሚሰጥ ገልጿል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 24 ቀን 1999</a></p>

</body>
</html>	
