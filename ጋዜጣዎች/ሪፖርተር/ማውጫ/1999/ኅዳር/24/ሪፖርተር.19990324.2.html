<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሊያ ጉዳይ ፓርላማው ያፀደቀው ውሳኔ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሊያ ጉዳይ ፓርላማው ያፀደቀው ውሳኔ</h2>


<p>ባለፈው ሐሙስ ዕለት የኢትዮጵያ መንግሥት በሶማሊያ ከሚንቀሳቀስ የእልምና ፍ/ቤቶች ኅብረት እየተቃጣ ያለውን ጥቃት ለመከላከል እንዲችል የሕዝብ ተወካዮች ምክር ቤት በአብላጫ ድምፅ ያሳለፈው ውሳኔ አስመልክቶ ያነጋገርናቸው ሶስት ፓርቲዎች ድጋፋቸውን ሲገልፁ ዶ/ር ነጋሶ ጊዳዳ ተቃውሟቸውን አሰሙ።</p>

<p>የመላው ኢትዮጵያውያን ብሔራዊ ንቅናቄ (መኢብን) ሊቀመንበር አቶ መስፍን ሽፈራው በጉዳዩ ላይ ያላቸውን አስተያየት ከሪፖርተር ጋዜጣ ተጠይቀው በሰጡት ምላሽ ጉዳዩ ሀገራዊ መሆኑን፣ የሀገር ድንበር ካልተከበረ በስተቀር የውስጥ ችግሮችን በሠላማዊና ሕጋዊ መንገድ ታግሎ መፍታት እንደማይቻል አስረድተዋል። "ያለንን የፖለቲካ ልዩነት በቅንፍ ውስጥ ይዘን በሀገር ላይ የተቃጣን ጥቃት መመከት አለብን" ያሉት አቶ መስፍን ከዚህ አንፃር ፓርላማው የደረሰበትን ውሳኔ ፓርቲያችን የሚቀበለው ነው ብለዋል።</p>

<p>አያይዘውም "እንዲህ ዓይነት አገራዊ ጉዳዮች ሲመጡ ገዢው ፓርቲ ፓርላማ የገባ ወይም ያልገባ እያለ መለያየቱን ትቶ ሁሉንም ወገን ማወያየት ይገባው ነበር።" ያሉት አቶ መስፍን ሆኖም ፓርቲያቸው በመስከረም ወር በሀገራዊ ጉዳዮች ላይ እንወያይ በሚል ለጠቅላይ ሚኒስትሩ ደብዳቤ ፅፎ አንዳችም ምላሽ አለማግኘቱ እንዳሳዘናቸው ተናግረዋል።</p>

<p>"በሀገሪቱ ከ84 ያላነሱ ሀገራዊና ክልላዊ ፓርቲዎች አሉ። እነዚህ ፓርቲዎች በሺ የሚቆጠሩ ደጋፊና አባላት ያሏቸው እንደመሆናቸው መጠን በሀገራዊ ጉዳዮች ላይ ቀጥተኛ ተሳታፊ የሚሆኑበት መንገድ በአስቸኳይ ይፈለግ" ሲሉም ጠይቀዋል።</p>

<p>መኢብን በግንቦት ወር 1997 ዓ.ም ተመስርቶ በሰኔ ወር 1997 ዓ.ም በሶማሌ ክልል ምርጫ መሳተፉንም ከአቶ መስፍን ገለፃ ለመረዳት ተችሏል።</p>

<p>የኦሮሞ ነጻነት ፓርቲ ምክትል ሊቀመንበር አቶ አስፋው ትሁኔ በበኩላቸው የ እስልምና ፍ/ቤቶች ኅብረት የኢትዮጵያ መንግሥት እንዳለው በሀገራችን ላይ የጅሃድ ጦርነት ማወጁ ከተረጋገጠ ኢትዮጵያ ራሷን የመከላከል መብት ያላት መሆኑ አጠያያቂ አለመሆኑን ይናገራሉ።</p>

<p>"ፓርላማው የእስልምና ፍ/ቤቶች ኅብረት ለምን በኢትዮጵያ ላይ ጅሃድ አወጀ?" ብሎ መጠየቅ ነበረበት ያሉት አቶ አስፋው "በዓለም አቀፍ መገናኛ ብዙሃን የሰማነው የሞቃዲሾ ኃይሎች ጅሃድ ያወጁት ኢትዮጵያ ጦሯን ወደ ሶማሊያ አስገብታለች፣ ወራናለች በሚል ነው። ይኸ መሆን ወይም አለመሆኑን በቅድሚያ እንዲጣራ ፓርላማው መወሰን ነበረበት" ብለዋል።</p>

<p>የእስልምና ፍ/ቤቶች ኅብረት በኢትዮጵያ ላይ ጅሃድ አውጇል ቢባልም ከዚህ ይበልጥ የሚያሳስበው የአፍሪካ ቀንድ ሶማሊኛ ተናጋሪ ሕዝቦችን አንድ በማድረግ ታላቋን ሶማሊያ እገነባለሁ የሚለው ቅዠት መሆኑን ጠቁመዋል። ይኸ ደግሞ የኢትዮጵያ ሶማሌ ብቻ ሳይሆን እስከ ናዝሬት (አዳማ) ድረስ መጥቶ የኦሮሚያን ምድር ላጠቃልል የሚል ጥያቄ ጭምር ያዘለ በመሆኑ ፓርቲያቸው አጥብቆ የሚቃወመውና የሚታገለው መሆኑን፣ ጉዳዩን የኦሮሚያ ጉዳይ መሆኑ ጭምር እንዲታወቅለት ጠይቀዋል።</p>

<p>የሶማሌ ክልል ሕዝብ የራስን ዕድል በራስ የመወሰን መብቱን ፓርቲያችን ያከብራል፣ ለተግባራዊነቱም አብሮ ይሰራል የሚሉት አቶ አስፋው ከዚህ ባለፈ የሞቃዲሾ ኃይል ቀርቶ የኢትዮጵያም መንግሥትም ቢሆን የሶማሌን ክልል ሕዝብ ዕድል መወሰን አይችልም ብለዋል።</p>

<p>የቀድሞ የኢፌዴሪ ፕሬዚዳንት እና የፓርላማ አባል ዶ/ር ነጋሶ ጊዳዳ በጉዳዩ ላይ በሰጡት አስተያየት የቀረበው ኃሳብ (ሞሽን) ችግር እያለበት በአብላጫ ድምፅ በመፅደቁ ማዘናቸውን ገልፀዋል።</p>

<p>"መንግሥት በሶማሊያ ተወረናል፣ እየተጠቃን ነው ተብሏል። በማን፣ የት፣ መቼና እንዴት የሚሉትን ግን አይመልስም። በሕገ መንግሥቱ አንቀፅ 55 ን ዑስ አንቀፅ 9 መሠረት የቀረበ ባለመሆኑ አስፈፃሚው አባል በፈለገው ምክንያት ጊዜና ቦታ ጦርነት እንዲያካሂዱ ሥልጣን የሚሰጠው በመሆኑ፣ አካሄዱ ኃላፊነት የጎደለው በመሆኑ ተቃውሜዋለሁ" ብለዋል ዶ/ር ነጋሶ።</p>

<p>"ሞሽኑ ምን መሆን ነበረበት?" በሚል ለቀረበላቸው ጥያቄም ሲመልሱ "መሆን የነበረበት እስላማዊ ፍ/ቤት ኅብረት ድንበራችን ተሻግሮ ጥቃት የሚያደርስብን ከሆነ ራሳችንን ለመከላከል ጦርነት እንድናውጅ በሕገ መንግሥቱ አንቀፅ 55 ንዑስ አንቀፅ 9 መሠረት በሚኒስትሮች ም/ቤት በኩል ረቂቅ አዋጅ ለፓርላማ ቀርቦ ውሳኔ መተላለፍ ነበረበት" በማለት ምላሽ ሰጥተዋል።</p>

<p>ዶ/ር ነጋሶ አያይዘውም ውሳኔው ኢትዮጵያ ወደ አልተፈለገና ረዥም ጦርነት ውስጥ እንደሚከታት ሥጋታቸውን ገልፀዋል።</p>

<p>"ባለፈው ሣምንት ጠ/ሚ መለስ ዜናዊ የፓርላማ አባላትን ጥያቄዎች በመለሱበት ዕለት በቀረበው ሞሽን ላይ የሥነ ሥርዓት ጥያቄ አቅርበው ሞሽኑ በሕገ መንግሥቱ መሰረት የቀረበ አለመሆኑን በመጥቀስ ተቃውሜአለሁ። ሐሙስ በፀደቀበት ዕለትም በተደጋጋሚ እጄን ባወጣም ዕድል ላገኝ አልቻልኩም"ብለዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 24 ቀን 1999</a></p>

</body>
</html>	
