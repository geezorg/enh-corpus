<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሞቃዲሾ ኃይሎች ሙስሊም ተዋጊዎችን ከውጪ ሀገር እንደሚያስገቡ አስጠነቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሞቃዲሾ ኃይሎች ሙስሊም ተዋጊዎችን ከውጪ ሀገር እንደሚያስገቡ አስጠነቀቁ</h2>


<p>የሶማሊያ እስልምና ፍ/ቤቶች ኅብረት በሶማሊያ ላይ የተጣለው የጦር መሣሪያ ማዕቀብ ተነስቶ የሠላም አስከባሪ ኃይል እንዲገባ የሚደረግ ከሆነ የውጪ ሀገር ሙስሊም ተዋጊዎችን እንደሚያስገባ አስጠነቀቀ።</p>

<p>ኅብረቱ ማስጠንቀቂያውን የሰጠው ዩናይትድስቴትስ አሜሪካ የእስልምና ፍ/ቤቶች ኅብረት ከአልቃይዳ ጋር ግንኙነት አለው በሚል የተባበሩት መንግሥታት የፀጥታ ምክር ቤት እ.ኤ.አ በ1992 የጣለውን የጦር መሣሪያ ማዕቀብ እንዲነሳ እና የሽግግር መንግሥቱን ለመደገፍ ከምሥራቅ አፍሪካ አገራት የተውጣጣ የሠላም አስከባሪ ኃይል በሶማሊያ እንዲሠማራ ያቀረበችውን ኃሳብ በመቃወም ነው።</p>

<p>በሶማሊያ ላይ የተጣለው የጦር መሣሪያ ማ ዕቀብ እንዲነሳ ከተደረገ ከመላው ዓለም ሙስሊም ተዋጊዎችን በማስገባት እንፋለማለን በማለት የኅብረቱ የደህንነት ኀላፊ ሼክ ዩሱፍ መሐመድ ማስጠንቀቃቸውን የፈረንሣዩ ዜና አገልግሎት ዘግቧል።</p>

<p>የተባበሩት መንግሥታት ድርጅት አካል የሆነ አጥኚ ቡድን በቅርቡ የሶማሊያን ወቅታዊ ሁኔታ አስመልክቶ ባቀረበው ጥናታዊ ሪፖርት እንደሚያሳየው ሰባት የአረብ አገራት፣ የሊባኖስ ሚሊሽያ ሂዝቦላህ የሶማሊያ እስልምና ፍ/ቤቶች ኅብረት እንደሚረዱ አረጋግጧል።</p>

<p>በተመሣሣይ መልኩ ኢትዮጵያን ጨምሮ ሶስት አገራት የሶማሊያ የሽግግር መንግሥት ይረዳሉ ብሏል።</p>

<p>የዲፕሎማቲክ ምንጮች እንደገለፁት ዩናይትድስቴትስ አሜሪካ በመጪው ሣምንት በሶማሊያ የተጣለው የጦር መሣሪያ ማዕቀብ እንዲነሳ እና ከምሥራቅ አፍሪካ አገራት የሚውጣጣ የተባበሩት መንግሥታት ድርጅት ሠላም አስከባሪ ጦር ወደ ሶማሊያ እንዲገባ ግፊት እያደረገች ነው።</p>

<p>የአሜሪካ የውጪ ጉዳይ ሚኒስቴር የአፍሪካ ቢሮ ኃላፊ ጀኔንዳ ፍሬዘር አልቃይዳ በሶማሊያ በስፋት እየተንቀሳቀሰ መሆኑን፣ አባላቱም የጦር ኃይል ሥልጠናና ድጋፍ ከመቼውም ጊዜ በተሻለ ሁኔታ እየቀረበላቸው መሆኑን መናገራቸውን ሰሞኑን አሶሼትድ ፕሬስ ዘግቧል።</p>

<p>በተያያዘም ሰሞኑን በባይደዋ የተከሰተውን የቦንብ ጥቃት እጃቸው እንደሌለበት የእሥልምና ፍ/ቤቶች ኀብረት መሪ ሼክ ሐሰን ዳሂር አዌይስ ማስታወቃቸውን ቢቢሲ ዘግቧል።</p>

<p>ሐሙስ ዕለት በመኪና ላይ በተጠመደ ቦምብ ዘጠኝ ሰዎች ከሞቱ በኋላ የሶማሊያ ሽግግር መንግሥት ባለሥልጣናት ተጠያቂው የእስልምና ፍ/ቤቶች ኅብረት መሆኑን ከመግለፃቸውም በተጨማሪ በባይደዋ ከጉዳዩ ጋር በተያያዘ ሦስት ግለሰቦችን በጥርጣሬ መያዛቸውን አስታውቀዋል።</p>

<p>ጥቃቱ የሽግግር መንግሥቱንና የእስልምና ፍ/ቤቱን ወደማያባራ ግጭት እንዳያስገባ ተሰግቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 24 ቀን 1999</a></p>

</body>
</html>	
