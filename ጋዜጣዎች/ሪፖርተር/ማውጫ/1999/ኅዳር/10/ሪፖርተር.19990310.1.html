<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት ፓርቲ ውዝግብ ቀጥሏል
የእነ አቶ አየለ ጫሚሶ ቡድን የዛሬው ጠቅላላ ጉባዔ እንዲታገድ
ለፍ/ቤት ያቀረቡት አቤቱታ ተቀባይነት አጣ፣
የአቶ ተመስገን ቡድን ቋሚ አምራር ይመርጣል ተብሎ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት ፓርቲ ውዝግብ ቀጥሏል
የእነ አቶ አየለ ጫሚሶ ቡድን የዛሬው ጠቅላላ ጉባዔ እንዲታገድ
ለፍ/ቤት ያቀረቡት አቤቱታ ተቀባይነት አጣ፣
የአቶ ተመስገን ቡድን ቋሚ አመራር ይመርጣል ተብሎ ይጠበቃል</h2>


<p>እነ አቶ አየለ ጫሚሶ በእነ አቶ ተመስገን ዘውዴ የሚመራው የቅንጅት ፓርቲ ቡድን ዛሬ የሚያደርገው ጠቅላላ ጉባኤ እንዲታገድ ለፍርድ ቤት ያቀረቡት የእግድ አቤቱታ ተቀባይነት ሳያገኝ ቀረ።</p>

<p>ለፌዴራል ከፍተኛ ፍርድ ቤት ህዳር 4 ቀን 1999 ዓ.ም እነ አቶ አየለ ጫሚሶ ባቀረቡት የእግድ አቤቱታ የኢትዮጵያ ብሔራዊ ምርጫ ቦርድ ጠቅላላ ጉባኤው እንዲጣራ የሰጠው ውሳኔ እና በስብሰባው ላይ የተጋበዙት ሰዎች የፓርቲው መስራች አባላት ያልሆኑና ማንነታቸው ያልታወቁ በመሆናቸው ስብሰባው እንዳይካሄድ እንዲታገድላቸው ጠይቀዋል።</p>

<p>እነ አቶ አየለ ጫሚሶ ስብሰባው እንዲታገድላቸው የጠየቁት ምርጫ ቦርድ እና የቦርዱ ምክትል ዋና ፀሐፊ አቶ ተስፋዬ መንገሻን በከሰሱበት መዝገብ ሲሆን ፍርድ ቤቱም ህዳር 8 ቀን 1999 ዓ.ም በዋለው ችሎት በሰጠው ትዕዛዝ፣ የቀረበው የዕግድ አቤቱታ ዋናው ክስ ላይ የቀረበ በመሆኑ ወደፊት ለከሳሽ የሚወስን ከሆነ ዛሬ የሚደረገው ጠቅላላ ጉባኤ ውጤት የሚታገድ መሆኑን፣ ነገር ግን ውሳኔው ምን እንደሆነ ሳይታወቅ የእግድ ትዕዛዝ እንደማይሰጥ በመግለፅ ጥያቄውን ሳይቀበለው ቀርቷል።</p>

<p>በተያያዘም ከሳሽ ቅንጅት ለአንድነትና ለዲሞክራሲ ፓርቲ በሚል አቶ አየለ ጫሚሶ፣ አቶ ሳሳሁልህ ከበደ፣ አቶ ታደሰ በቀለ እና አቶ ፀጋዬ አበራ ስለ አመልካች ሆነው በፈረሙት የክስ ማመልከቻ በኢትዮጵያ ብሔራዊ ምርጫ ቦርድ እና በቦርዱ ምክትል ዋና ፀሐፊ በአቶ ተስፋዬ መንገሻ ላይ ክስ መስርተዋል።</p>

<p>ጥቅምት 29 ቀን 1999 ዓ.ም ባቀረቡት የክስ ማመልከቻ ቅንጅት ለአንድነት ለዲሞክራሲ ፓርቲ በሀገር አቀፍ ፓርቲነት በኢትዮጵያ ምርጫ ቦርድ ጽ/ቤት ተመዝግቦ ሚያዝያ 16 ቀን 1998 ዓ.ም የሕጋዊ ሰውነት ማረጋገጫ ምስክር ወረቀት ቅጂ የተሰጠው መሆኑን የፓርቲው መተዳደሪያ ደንብ እና ፕሮግራም በ1998 ዓ.ም ለቦርዱ ጽ/ቤት ገቢ ሆኖ መስራች አባላት ከየክልሉ ጥሪ ተደርጎላቸው ጥቅምት 12 ቀን 1999 ዓ.ም በመተዳደሪያ ደንባቸው አንቀፅ 27 መሰረት በጠቅላላ ጉባኤው ከፀደቀበት ቀን ጀምሮ በሥራ ላይ መዋሉን ማመልከቻው ይዘረዝራል።</p>

<p>ፓርቲው ጥቅምት 12 ቀን 1999 ዓ.ም 141 አባላት በተገኙበት ጠቅላላ ጉባኤ አካሂዶ የላዕላይ ምክር ቤቱ አባላት፣ የሥራ አስፈፃሚ አባላት፣ የኦዲትና ኢንስፔክሽን አባላትን መርጦ መሰየሙን ለአቶ ተመስገን ዘውዴ የመጨረሻ ማስጠንቀቂያ በመስጠት ወደ ፓርቲው አባልነት እንዲመለሱ አድርጎ ሌሎች ስምንት አባላትን ከፓርቲው እንዲወገዱ ማድረጉን የእነ አየለ ጫሚሶ የክስ ማመልከቻ ይዘረዝራል።</p>

<p>ሆኖም ግን ከፓርቲው የተወገዱ አባላት እና አንዳንድ በአመራርነት የተመረጡ አባላት አላአግባብ የዲስፕሊን እርምጃ ተወስዶብናል፣ በሌለንበት በአመራርነት የተመረጥነውን አንቀበልም በማለት ለምርጫ ቦርድ ስላመለከቱ ብቻ ቦርዱ ፓርቲው ያሳለፈውን ውሳኔ አልመዘግብም፣ እንደገና የአስተባባሪ ኮሚቴውን ሰብሳቢ እና ም/ሰብሳቢ አካትቶ ሌላ ጠቅላላ ጉባኤ መጠራት አለበት በማለት እንዳሳወቃቸው በማመልከቻቸው ጠቅሰዋል።</p>

<p>ስለዚህም ምርጫ ቦርድ በፓርቲ የውስጥ ጉዳይ ገብቶ የሰጠው አመራር በሕግ ከተሰጠው ሥልጣን ውጭ ከመሆኑም በላይ የፓርቲያቸውን ነፃነት እና ህልውና ብቻ ሳይሆን የዲሞክራሲውንም ሂደት አደጋ ላይ የሚጥል በመሆኑ መክሰሳቸውን አቶ ተስፋዬ መንገሻን ደግሞ በሕግ ከተሰጣቸው ሥልጣን ውጭ በራሳቸው ስልጣን የአመልካቹን ፓርቲ ሕልውና የሚፈታተን ተግባር በመፈፀማቸው ፓርቲው እንደከሰሳቸው በማመልከቻቸው ዘርዝረዋል።</p>

<p>ፓርቲው ፍርድ ቤቱ እንዲሰጠው የጠየቀው ዳኝነት ሁለቱ ተጠሪዎች (ተከሳሾች) በፓርቲው ላይ የፈጠሩትን ጣልቃ ገብነት እንዲያስወግዱ ቦርዱም የሰጠው ውሳንይ እንዲሰረዝ፣ ፓርቲው ጥቅምት 12 ቀን 1999 ያሳለፈውን ውሳኔ ተቀብሎ እንዲመዘግብ ውሳኔ እንዲሰጥለት የሚጠይቅ ነው።</p>

<p>ፍርድ ቤቱም የክስ ቻርቱ ለተጠሪዎች ከመጥሪያ ጋር ደርሷቸው መልስ እንዲሰጡበት ትዕዛዝ ስጥቷል።</p>

<p>የቅንጅት ለአንድነትና ለዴሞክራሲ ፓርቲ ሊቀመንበር አቶ ተመስገን ዘውዴ በአንድ በኩል ምክትል ሊቀ መንበሩ አቶ አየለ ጫሚሶ በሌላ በኩል ቡድን በመፍጠር አንዱ ሌላውን ከፓርቲው "አባርሬያለሁ አግጃለሁ" በማለት ለምርጫ ቦርድ አቤቱታ አቅርበዋል። የእነ አቶ አየለ ቡድን ጥቅምት 12 ቀን 1999 በቦርዱ አዳራሽ ጠቅላላ ጉባኤ በመጥራት አዲስ አመራር አባላት ምርጫ ማከናወኑን ቢገልፅም በአቶ ተመስገን በኩል ተቃውሞ ገጥሞታል።</p>

<p>የቦርዱ ፅ/ቤት የሁለቱን ወገኖች ቅሬታ በመመርመር አሁን ያለው የፓርቲው አመራር ጊዜያዊ መሆኑን፣ አንዱ ሌላውን ማባረር፣ አንዱን አግልሎ ጠቅላላ ጉባኤ ማካሄድ አይችልም በሚል ሁለቱም ወገኖች ተስማምተው በአንድ ወር ጊዜ ውስጥ ቋሚ አመራር መርጠው እንዲያሳውቁት መወሰኑን ይታወሳል።</p>

<p>በዚሁ መሰረት በአቶ ተመስገን የሚመራው ወገን በዛሬው ዕለት በምርጫ ቦርድ አዳራሽ ጠቅላላ ጉባኤ የጠራ ሲሆን በዚህ ጉባኤ ቋሚ አመራር ይመርጣል ተብሎ ይጠበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 10 ቀን 1999</a></p>

</body>
</html>	
