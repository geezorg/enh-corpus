<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች ... የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች ... የፍርድ ቤት ውሎ</h2>


<p>የፌዴራል ከፍተኛ ፍርድ ቤት በእነ ኢ/ር ኃይሉ ሻውል የክስ መዝገብ ዓቃቤ ሕግ ካቀረባቸው 10 ምስክሮች የስድስቱን ቃል አደመጠ።</p>

<p>ፍርድ ቤቱ ሕዳር 7 ቀን 1999 ዓ.ም ለዋለው ችሎት ዓቃቤ ሕግ በጭብጡ እንዳሰያዘው በወንጀል ክስ ማመልከቻው በ1ኛ፣ በ2ኛ እና በ7ኛ ክሶች ውስጥ በተመለከተው አኳኋን በወንጀል አድማው ተሳታፊ የሆኑ ሁሉም ተከሳሾች በጥቅምት ወር 1998 ዓ.ም በአዲስ አበባ ከተማ የተለያዩ ቦታዎች ባነሳሱት፣ በመሩት በቀጥታም በተሳተፉበት የወንጀል ድርጊት ሳቢያ የጉዳቱ ሰለባ የሆኑ፣ የአካልና የህሊና ጉዳት የደረሰባቸው በዚህ የወንጀል ድርጊት ውስጥ በተለይ 36ኛ ተከሳሽ የነበራቸውን ተሳትፎ የሚያስረዳና ተከሳሾቹ የኢሕአዴግ ደጋፊ እና አባላት እንደዚሁም የትግራይ ተወላጅ በሆኑ ሰዎች ላይ በጅምላ እንዲፈፀም በመሩት የዘር ማጥፋት ሙከራ ሳቢያ ጉዳት መድረሱን የሚይስረዱ እና በተለይ ከ107ኛ እስከ 112ኛ ያሉት ተከሳሾች በዚህ ረገድ የነበራቸውን ተሳትፎ ያቀረባቸው ምስክሮች እንደሚያስረዱለት ገልጿል።</p>

<p>በዕለቱ በመጀመሪያ የቀረቡት የምስክር ስም ዝርዝር ውስጥ በ70ኛ ተራ ቁጥር ላይ የተመዘገቡት የዓቃቤ ሕግ ምስክር፣ ጥቅምት 23 ቀን 1998 ዓ.ም በተፈጠረው ረብሻ በጉለሌ ክፍለ ከተማ አዲሱ ገበያ አካባቢ የኢሕአዴግ የፖለቲካ ድርጅት አባል በመሆናቸው እና ከቅንጅት አመራሮች "በማህበራዊ ኑሮ አትገናኟቸው አግልሏቸው" በመባሉ 50 በሚሆኑ ወጣቶች በዱላ፣ በጠርሙሰ እና በርግጫ ድብደባ ከደረሰባቸው በኋላ የሞቱ መስሏቸው ጥለዋቸው እንደሄዱ፣ ወጣቶቹ የደበደቧቸው " የኢሕአዴግ አባል ስለሆንክ አንተነህ እየጠቆምክ የምታስይዘን" እያሉ እንደሆነ ገልፀው ድብደባውን ያደረሱባቸው ወንጀለኞች ለፍርድ ስላልቀረቡ ቤተሰባቸውም ለችግር ስለተዳረገ ከድርጅት አባልነታቸው ራሳቸውን ማግለላቸውን ምስክሩ በሰጡት ቃል አብራርተዋል።</p>

<p>በ73ኛ ተራ ቁጥር ላይ የተመዘገበው ምስክር ጥቅምት 23 ቀን 1998 ዓ.ም በተነሳ ብጥብጥ የቀበሌ ሰራተኛ በመሆኑና የኢሕአዴግ አባል እንደሆነ ተቆጥሮ በጉለሌ ክፍለ ከተማ ቀበሌ 13/14 ውስጥ የነበረው የሸቀጣ ሸቀጥ ሱቅ ወደ 4ሺ ብር ከሚያወጣ የሱቅ እቃው ጭምር እንዳቃጠሉበት ገልጾ ለፍርድ ቤቱ ቃሉን ሰጥቷል።</p>

<p>ሌላው በ81ኛ ተራ ቁጥር ላይ የተመዘገበው የዓቃቤ ሕግ ምስክር ተከሳሽ መቶ አለቃ ግርማ አማረን ለምርጫ 97 በተሽከርካሪ ላይ ሆነው ቅስቀሳ ሲያደርጉ እንዲሁም ነሐሴ 22 ቀን 1997 ዓ.ም ፓርላማ እንግባ/አንግባ በሚል ቅንጅት በጠራው ስብሰባ ላይ እንደሚያውቃቸው የምስክርነት ቃሉን ሰጥቷል።</p>

<p>አያይዞም በዕለቱ መቶ አለቃ ግርማ አማረ "ፓርላማ መግባት የለብንም፣ ፓርላማ ገብተን የኢሕአዴግ አሻንጉሊት እና የታሪክ ተወቃሽ ከመሆን አድኑን" በማለት ሕዝብ መሃል ሆነው ሲናገሩ መስማቱን፣ ስብሰባው ከተበተነም በኋላ በርከት ካሉ ወጣቶች ጋር ፊት ለፊት እየሄዱ "እንደጆርጂያና ዩክሬን ቡርትኳናማ አብዮት እኛም የአደይ አበባ አብዮት ሰላማዊ ትግል አድርገን ለአለም አቀፉ ማኀበረሰብ ድምፃችንን ማሰማት አለብን" ሲሉ መስማቱን ከዓቃቤ ሕግ ለቀረበለት ጥያቄ የምስክርነት ቃሉን ስጥቷል።</p>

<p>ይኸው ምስክር ጥቅምት 22 ቀን 1998 ዓ.ም ክፍለ ጦር አካባቢ በርካታ ወጣቶች ፖሊስ ላይ ድንጋይ በሚወረውሩበት ወቅት መቶ አለቃ ግርማ ከወጣቶቹ ጋር ሲነጋገሩ እንደተመለከተ እሳቸውና ሌሎች ሶስት ወጣቶች ሞባይል ይዘው ሲነጋገሩ መመልከቱን በሰጠው የምስክርነት ቃል ገልጿል።</p>

<p>"መቶ አለቃ ግርማ ወጣቶቹን ድንጋይ መወርወራችሁን ቀጥሉበት ነው ወይስ መወርወራችሁን ተው ነው ያሉት? ወይስ ምን እንዳሉ አልሰሙም?" በሚል ፍርድ ቤቱ ለምስክሩ ላቀረበለት የማጣሪያ ጥያቄ "ርቀት ስላለን ምን እንደሚባባሉ አልሰማሁም" ብሏል።</p>

<p>361ኛ እና 365 የዓቃቤ ሕግ ምስክሮች ኑር ሁሴን የተባለ ግለሰብ የትግራይ ተወላጅ እና የኢሕአዴግ አባል ነህ በሚል ጥቅምት 23 ቀን 1998 ዓ.ም በከፍተኛ ሁኔታ ድብደባ እንደደረሰበት መመልከታቸውን ገልፀው በተደበደበበት ቦታ ሲደርሱ ድብደባውን ያደረሰበት ግለሰብ "መላኩ" የሚባል እንደሆነ መግለፁን ጠቁመው ወዲያውኑ በአምቡላንስ ወደ ሆስፒታል እንዲሄድ እንዳደረጉት በሰጡት የምስክርነት ቃል ገልፀዋል።</p>

<p>አያይዘውም ኑር ሁሴን መሳሪያ እንደነበረው ያውቁ ስለነበር ሲፈትሹት መሳሪያውን ከኪሱ እንዳጡና ማን እንደወሰደበት ሲጠይቁት "መላኩ" ማለቱን ለፍርድ ቤቱ ተናግረዋል።</p>

<p>365ኛ ምስክር ኑር ሁሴንን ከሸኘ በኋላ የቤተሰቡ ቤት በበርካታ ሰዎች ተከቦ ድንጋይ እየተወረወረበት መሆኑን እንደሰማ እና ከፌዴራል ፖሊሶች ጋር በመሆን ወደመኖሪያ ቤቱ እንደሄደ ገልፆ በአካባቢው ሲደርስ የድንጋይ ውርወራው ወደቤቱ ሊያስቀርበው ስላልቻለ በፌዴራል ፖሊሶቹ ተኩስ መከፈቱንና ከድንጋይ ወራዋሪዎቹ መካከል አንዱ ሲወድቅና እሱን ወደጫካ ጎትተው ሲያስገቡት ቤቱ ገብቶ ሁለት ልጆቹንና ባለቤቱን ይዞ እንደወጣ፣ እስካሁንም በመጠለያ ውስጥ እንደሚኖር የምስክርነት ቃሉን ሰጥቷል።</p>

<p>362ኛው የዓቃቤ ሕግ ምስክር ቀደም ሲል መላኩ ጉንቻ የተባለው ተከሳሽ መኖሪያ አካባቢ ይኖሩ እንደነበር እና መላኩ እንደታሰረ ሰምተው ለመጠየቅ ሲሄዱ ባለቤቱን እንዳገኟት ገልፀው ትንሽ እንደተቀመጡ ፖሊሶች መምጣታቸው፣ ባለቤቱን ወደ ውስጥ እንድትገባ ማዘዛቸውን ከዛም መላኩን ይዘው መምጣታቸውን፣ የሶፋውን ትራስም እንዲያነሳ እንዳዘዙት ገልፀው ትራሱን ሲያነሳው ሽጉጥ መገኘቱን መመልከታቸውን ተናግረዋል። በዕለቱ መላኩ ሽጉጡን ከየት እንዳመጣ ሲጠየቅ ፌርማታ ላይ ቆሞ አንድ የሚሮጥ ሰውዬ አስቀመጥልኝ ብሎ እንደሰጠው ሲናገር መስማታቸውን በሰጡት የምስክርነት ቃል ገለፀዋል።</p>

<p>ዓቃቤ ሕግ የስድስቱን ምስክሮች ቃል ካስደመጠ በኋላ የቀሩት አራቱ ምስክሮች የተለየ ስለማያስረዱለት እንደማይፈልጋቸው ለችሎቱ ገልጿል። ፍርድ ቤቱም ተጨማሪ 10 ምስክሮች ለመስማት ለሐሙስ ሕዳር 12 ቀን 1999 ዓ.ም ተለዋጭ ቀጠሮ ስጥቷል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 10 ቀን 1999</a></p>

</body>
</html>	
