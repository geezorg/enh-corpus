<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በቅንጅት አመራሮች ... የፍርድ ቤት ውሎ
- ዓቃቤ ህግ 289 ምስክሮቹን አስቀረ
- የምስክሮች መስማት ሒደት ዛሬ ይጠናቀቃል ተብሎ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቅንጅት አመራሮች ... የፍርድ ቤት ውሎ 
-ዓቃቤ ሕግ 289 ምስክሮቹን አስቀረ
- የምስክሮች መስማት ሒደት ዛሬ ይጠናቀቃል ተብሎ ይጠበቃል</h2>


<p>የፌዴራል ዓቃቤ ሕግ በ እነ ኢ/ር ኃይሉ ሻውል የክስ መዝገብ በቀረቡ ተከሳሾች ላይ አቀርባለሁ ካላቸው ምስክሮች መካከል 289 ያህሉን እንደማይፈልጋቸው በመግለፅ በተጨማሪ 15 ምስክሮች እንዲተኩለት ጠይቆ ተፈቀደለት። የምስክር መስማት ሂደቱ ዛሬ ይጠናቀቃል ተብሎ ይጠበቃል።</p>

<p>የፌዴራል ከፍተኛ ፍርድ ቤት ሁለተኛ ወንጀል ችሎት ሰኞ ህዳር 18 ቀን 1999 ዓ.ም በዋለው ችሎት ዓቃቤ ሕግ በተከሳሾቹ ላይ ለማስመስከር ቆጥሮአቸው ከነበሩት 367 ምስክሮች ውስጥ 78 ማቅረቡን፣ ከእነዚህ ውስጥ የ59 ምስክሮችን ቃል ማስደመጡን እና የ19 ምስክሮችን ቃል ቀደም ሲል ከመሰከሩት ጋር ተመሳሳይ እንደሆነ በመግለፅ ሳያስመሰክር መቅረቱን ለፍርድ ቤቱ ገልጿል።</p>

<p>የቀሩት የሰው ምስክሮች ቀርበው ቢመሰክሩም እስካሁን ከመሰከሩት የተለየ እንደማያስረዱለት ገልፆ በድግግሞሽ ምክንያት የፍርድ ቤቱን ጊዜ ከማባከን 289 ቀሪ ምስክሮች ቀርተው ተጨማሪ 15 ምስክሮች ቀርበው እንዲመሰክሩለት ጠይቋል።</p>

<p>የአቶ ነፃነት ደምሴ እና የአቶ ዳንኤል በቀለ ጠበቃ ተጨማሪ ምስክር መቅረቡን የማይቃወሙት መሆኑን ጠቅሰው ነገር ግን ዓቃቤ ህግ ከነበረው የሰው ኃይል እና ጊዜ አንፃር ለይቶ ማውጣት ሲችል በስተመጨረሻ ተጨማሪ ምስክር ይቅረብ ማለቱን ፍርድ ቤቱ እንዳይቀበለው ጠይቀዋል።</p>

<p>ፍርድ ቤቱ ዓቃቤ ሕግ ያቀረበውን ምክንያት ካዳመጠ በኋላ በቀረበው ምክንያት መሠረት ክሱ በበርካታ ተከሳሾቹ ላይ የቀረበ እና ውስብስብ በመሆኑ በተጨማሪ ለምስክርነት ከተዘረዘሩት ውስጥ አንዳንዶቹ በወቅቱ ተጎድተው ሆስፒታል ተኝተው የነበሩ በመሆናቸው እና ምስክሮች በተጨማሪነት እንዲቀርቡ ሲጠየቅ በርካታዎች ተትተው በአነስተኛ ቁጥር መተካቱ ሆን ብሎ ለማዘግየት የታሰበ እንዳልሆነ ስለሚያሳይ የተጠየቀው 15 ተጨማሪ የሰው ምስክሮች ዛሬ ቀርበው ቃላቸውን እንዲሰጡ ታዟል።</p>

<p>በ ዕለቱ ዓቃቤ ሕግ አራት ምስክሮችን ያቀረበ ሲሆን ሦስቱ ጥቅምት 22 እና 23 ቀን በቂርቆስ ክፍለ ከተማ የትግራይ ተወላጅ በመሆናቸው ብቻ ቤታቸው በድንጋይ መደብደቡን እና በእሳት መቃጠሉን፣ ይህንንም በዋናነት የፈፀሙት አቶ መስፍን ዴሳ እና አቶ ብርሃኑ አለማየሁ (ቻይና) መሆናቸውን በመግለፅ የምስክርነት ቃላቸውን ስጥተዋል። ሁለቱ ተከሳሾችም በምስክሮቹ መስቀለኛ ጥያቄ አቅርበዋል።</p>

<p>ሌላው ምስክር ከአማራ ክልል ሰሜን ሸዋ መምጣቱን እና የመኢአድ አባል መሆኑን ገልፆ አቶ አባይነህ ብርሃኑ እና አቶ ማሙሸት አማረ የተባሉት ተከሳሽ ኢህአዴግ በምርጫ ከተሸነፈ እሺ ብሎ ስልጣኑን ስለማያስረክብ ጠንካራ የደርግ ወታደር የነበሩ እና ትጥቅ የያዙ ግለሰቦችን እንዲያደራጅ እንዳዘዙት፣ ኢ/ር ኃይሉ ሻውል እና ሻ/ቃ ጌታቸው መንግሥቴን አዲስ አበባ መጥቶ እንዳገኛቸውና ስዎቹን እንዲያዘጋጅ እና እንዲያጠናክር እንደተነገረው በመግለፅ የምስክርነት ቃሉን ሰጥቷል።</p>

<p>በዛሬው ዕለት እንዲቀርቡ የታዘዙት 15 ምስክሮች ቀርበው የምስክርነት ቃላቸውን ሰጥተው የምስክር መስማቱ ሂደት ይጠናቀቃል ተብሎ ይጠበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 20 ቀን 1999</a></p>

</body>
</html>	
