<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ ጉዳይ ፓርቲዎችን አከራከረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሊያ ጉዳይ ፓርቲዎችን አከራከረ</h2>


<p>የጠ/ሚ መለስ ዜናዊ አስተዳደር ባለፈው ሳምንት ውስጥ ለፓርላማው ያቀረበው በሶማሊያ ላይ አስፈላጊውን እርምጃ መንግሥት እንዲወስድ የሚጠይቅ የድጋፍ ሃሳብ ፓርቲዎች መካከል ለሁለት ጊዜ ውይይት ቢደረግበትም ከስምምነት ላይ መድረስ አልተቻለም። ሶስተኛው ስብሰባ ዛሬ ይደረጋል።</p>

<p>ጠ/ሚ መለስ ዜናዊ በሶማሊያ ጉዳዮች ላይ ከፓርላማው ለተጠየቁት ጥያቄዎች ባለፈው ሳምንት መልስ በሰጡበት ወቅት ፓርላማው መንግሥት በሶማሊያ ላይ ማንኛውንም ሕጋዊ እርምጃ እንዲወስድ ድጋፍ እንዲሰጠው ጠይቀው ነበር።</p>

<p>በወቅቱ የጠ/ሚሩን ሃሳብ የሚደግፍ ሃሳብ በመንግሥት ተጠሪ ሚኒስትሩ አቶ ሽፈራው ጃርሶ አማካኝነት የቀረበ መሆኑ ይታወሳል።</p>

<p>የሃሳቡ ይዘት የሶማሊያ እስላማዊ ፍ/ቤቶች ሕብረት በኢትዮጵያ ላይ የጅሀድ ጦርነት በማወጁ በአፍሪካ ቀንድ የሚገኙ ሶማሊኛ ተናጋሪዎችን በሙሉ አንድ አደርጋለሁ ብሎ በይፋ በማወጁ የኢትዮጵያን ሉአላዊነት ለአደጋ በማጋለጡ የኢትዮጵያን ሕገ መንግስታዊ ስርዓት በኃይል ለመናድ ለተነሱ ኃይሎች ስልጠና በመስጠት በማስታጠቅና በማስረግ ወረራ በመፈጸሙ እንዲሁም ከኤርትራ መንግሥትና ከሌሎች ፀረ ኢትዮጵያ ኃይሎች ጋር በመቀናጀት ወረራ እየፈፀሙ በመሆናቸው አገሪቱ ላይ አደጋ ተጋርጧል። በመሆኑም ፓርላማው በማንኛውም ሰዓት ሊከሰት የሚችለውን ወረራና ጥፍት መንግሥት በማንኛውም ሕጋዊ በሆነ እርምጃ እንዲመለሰው የሚል የድጋፍ ጥያቄ መሆኑ ይታወሳል።</p>

<p>በዚሁ የድጋፍ ጥያቄ ላይ በወቅቱ ስምምነቱ ላይ ለመድረስ ባለመቻሉና በአገር ጉዳይ ላይ በልዩነት ለመወጣት ባለመፈለጉ ለልዩነቱ ምክንያት የነበረው ለትርጉም የተጋለጠ ነው የተባለው ሞሽን በፓርቲዎች በስምምነት እንዲስተካከል የሚል ውሳኔ ተላልፎ ነበር።</p>

<p>በዚሁ መሠረት ያለፈው ሰኞ እለት ኢሕአዴግ፣ ኦፌዴን፣ ኢዴኀህ፣ በአቶ ተመስገን የሚመራው ቅንጅት፣ ኢዴአፓ መድህን እና የፓርላማ ቡድን በጉዳዩ ላይ ቢወያዩም ያለ ውጤት ተጠናቋል።</p>

<p>በዚህ ስብሰባ ላይ የኢዴኀህ ሊቀመንበር ፕሮፌሰር በየነ ጴጥሮስ ፓርቲያቸው የሚያምንበትን የውሳኔ ሃሳብ ይዘው የቀረቡ ሲሆን የሳቸው የውሳኔ ሃሳብ ሚኒስትር ሽፈራው ጃርሶ ካቀረቡት ከላይ ከተጠቀሰው ውስጥ የኢትዮጵያን ሕገ መንግሥታዊ ስርአት በኃይል ለመናድ የፈለጉ ኃይሎችን በማስታጠቅ፣ በኤርትራ መንግስትና በሌሎች ፀረ ኢትዮጵያ ኃይሎች ጋር በመቀናጀት የሚለው አንቀጽ እንዳይካተት ጠይቀዋል።</p>

<p>በተለይ ሕገ መንግሥቱን በኃይል ለመናድ የሚለው አንቀጽ ከተካተተ እነዚህ ኃይሎች እነማን መሆናቸው መገለፅ አለበት ያሉ ሲሆን መከራከሪያ ነጥባቸው በኢሕአዴግ በኩል ተቀባይነት እንዳላገኘ ያገኘናቸው መረጃዎች ጠቁመዋል።</p>

<p>በተጨማሪም ፓርላማው ማስተላለፍ ያለበት የውሳኔ ሃሳብ ሳይሆን ማሳሰቢያ ነው የሚል መከራከሪያ ይዘው የተቀረቡት ፕ/ር በየነ ሃሳባቸው ተቀባይነት አላገኘም።</p>

<p>ይህ ውይይት ያለ ውጤት ቢጠናቀቅም ጠ/ሚ መለስ ዜናዊ በፅሕፈት ቤታቸው ትላንት ምሽት ላይ ፓርቲዎቹን አነጋግረዋል። ይሁን እንጂ ይኸኛውም ውይይት ያለ ውጤት መጠናቀቁን ምንጮቻችን ጠቁመዋል።</p>

<p>ውጤት ያልተገኘለት በሶማሊያ ጉዳይ ላይ መንግሥት የጠየቀውን የድጋፍ ጥያቄ በዛሬው እለት በአቶ ሽፈራው ሰብሳቢነት ይቀጥላል ተብሎ ይጠበቃል።</p>

<p>በጉዳዩ ላይ የበለጠ መረጃ ለማግኘት ፓርቲዎችን ለማነጋገር ብንሞክርም ሳይሳካ ቀርቷል። ትላንት በነበረው የፓርላማ ውሎ ላይ አፈጉባኤ ተሾመ ቶጋ በሶማሊያ ጉዳይ ላይ የተጠየቀው የውሳኔ ሃሳብ በነገው ዕለት ለፓርላማው እንደሚቀርብ ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 20 ቀን 1999</a></p>

</body>
</html>	
