<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች ... የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች ... የፍርድ ቤት ውሎ</h2>


<p>የፌዴራል ከፍተኛ ፍርድ ቤት ሁለተኛ ወንጀል ችሎት በእነ ኢ/ር ኃይሉ ሻውል የክስ መዝገብ በቀረቡ ተከሳሾች ላይ ዓቃቤ ሕግ ያቀረባቸውን ስድስት ምስክሮች ቃል አደመጠ።</p>

<p>ዓቃቤ ሕግ ምስክሮቹ ምን እንደሚያስረዱለት ሕዳር 14 ቀን 1999 ዓ.ም ለዋለው ችሎት በጭብጡ ሲገልጽ በ1ኛ፣ በ2ኛ እና በ7ኛ የወንጀል ክሶች በተመለከተው አኳኋን የወንጀል አድማው ተሳታፊ የሆኑ ተከሳሾች በአዲስ አበባ የተለያዩ ስፍራዎች ሰኔ 1 ቀን 1997 ዓ.ም እና ጥቅምት 22 እና 23 ቀን 1998 ዓ.ም ባነሳሷቸው፣ በመሯቸው እና በቀጥታም በተሳተፉባቸው አድማዎች ውስጥ የደረሰውን የሕይወት እና የንብረት ጥፋትን እንደሆነ ገልጿል።</p>

<p>ዓቃቤ ሕግ ካቀረባቸው ምስክሮች ውስጥ በ68ኛ ተራ ቁጥር ላይ የተመዘገቡት ምስክር ሲቀርቡ አንድ ተከሳሽ ምስክር ቀደም ሲል ቀርበው ቃለ መሐላ ከፈፀሙ በኋላ ዓቃቤ ሕግ እንደማይፈልጋቸው ገልፆ ያሰናበታቸው እንደሆኑ በመግለፅ አቤቱታ አቅርቧል።</p>

<p>ፍርድ ቤቱም በአቤቱታው መሰረት ማጣሪያ እንደሚያደርግ አሳውቆ ምስክሩን ለጊዜው ቃላቸውን እንዳይሰጡ አድርጓል።</p>

<p>በምስክር ተራ ቁጥር 13ኛ ላይ የተመዘገቡት የዓቃቤ ሕግ ምስክር ጥቅምት 23 ቀን 1998 ዓ.ም በኮልፌ ቀራንዮ ክፍለ ከተማ አየር ጤና ት/ቤት እና አደባባይ አካባቢ በተነሳ ሁከትና ግርግር እሳቸው የጋንታ መሪ ሆነው ሲቆጣጠሩ በርካታ ወጣቶች የቅንጅት አርማ የሆነውን የጣት ምልክት እያሳዩ ጎማ ሲያቃጥሉ፣ ድንጋይ በፖሊስ ላይ ሲወረውሩ እንደነበር፣ በድንጋይ ውርወራ ሰባት የፖሊስ አባላት መጎዳታቸውን፣ ድንጋይ ወርዋሪዎቹ ሦስት ሺህ እንደሚደርሱ ገልፀው የፖሊስ አባላቱ 20 እንደሆኑ በመግለፅ ቃላቸውን ስጥተዋል።</p>

<p>ብ14ኛ ተራ ቁጥር ላይ የተመዘገቡት ምስክር የፌዴራል ፖሊስ አባል እንደሆኑ ገልፀው ጥቅምት 22 እና 23 ቀን 1998 ዓ.ም የተነሳውን ብጥብጥ ለመቅረፅ በወጡበት ወቅት፣ በአዲስ ከተማ ት/ቤት አካባቢ በርካታ ወጣቶች የጣት ምልክት እያሳዩ "ወያኔ ሌባ" እያሉ ድንጋይ ሲወራወሩና መንገድ ሲዘጉ መመልከታቸውን በሰጡት የምስክርነት ቃል ገልፀዋል።</p>

<p>በ24ኛ ተራ ቁጥር ላይ የተመዘገቡት ሌላው ምስክር የአዲስ አበባ ፖሊስ ባልደረባ እና ጥቅምት 23 ቀን 1998 ዓ.ም በተነሳው ብጥብጥ የንፋስ ስልክ ላፍቶ ክፍለ ከተማ ቄራ ማዘዣ የክትትል ኃላፊ እንደነበሩ ገልፀው የ1997 ዓ.ም ምርጫን እና የቅንጅት አመራር አባላት መታሰርን አስመልክቶ በተነሳው የተቃውሞ ሰልፍ ብዙ ወጣቶች ባንዲራ ይዘው "አትነሳም ወይ አትነሳም ወይ? ይሄ ባንዲራ ያንተ አይደለም ወይ? የወያኔ መንግስት መሃይም ነው" እያሉ የቅንጅት አርማ የሆነውን የጣት ምልክት እያሳዩ ገጀራ፣ ጩቤ እና በጠርሙስ ጋዝ ይዘው ድንጋይ ይወራወሩ እንደነበር ገልፀዋል።</p>

<p>በ28ኛ ተራ ቁጥር ላይ የተመዘገቡት ሌላው ምስክር ጥቅምት 23 ቀን 1998 ዓ.ም በነበረው ብጥብጥ ወረዳ 11 ቀበሌ 18 ሊቃጠል እንደሆነ ተገልጾላቸው ወደዚያ ሲሄዱ ብዙ ወጣት ሴቶች እና ወንዶች ሆነው "ወያኔ ሌባ" እያሉ ሁከት ሲያሰሙ እንደነበርና በመሐል ከሚወራወሩት ድንጋይ ጋር ቀላቅለው ቦንብ በመወርወራቸው አራት የፖሊስ አባላት ጉዳት እንደደረሰባቸው ገልፀዋል። ጉዳት ከደረሰባቸው መካከል አንዱ እራሳቸው መሆናቸውን ገልፀው ፈይሰል የተባለው የፖሊስ አባል ወዲያውኑ ሕይወቱ ማለፉን በመግለፅ ቃላቸውን ሰጥተዋል።</p>

<p>በ41ኛ ተራ ቁጥር ላይ የተመዘገቡት ምስክር ከጥቅምት 22 እስከ 26 ቀን 1998 ዓ.ም ጃንሜዳ እና ፈረንሳይ አካባቢ ጠርሙስ በጋዝ እየሞሉ እና ድንጋይ ይወራወሩ እንደነበር በእለቱ ወደ ሶስት ቦንብ መፈንዳቱንና ፈረንሳይ ታክሲ ማዞሪያ አካባቢ በተወረወረ ቦንብ አሸናፊ ደሳለኝ የተባለ ሕይወቱ ማለፉን በሰጡት የምስክርነት ቃል ገልፀዋል።</p>

<p>ዓቃቤ ሕግ ካቀረባቸው 10 ምስክሮች ውስጥ ስድስቱን ካስመሰከረ በኋላ ሶስቱ በዕለቱ አለመገኘታቸውን ቢገኙም የተለየ ስለማያስረዱለት እንደማይፈልጋቸው የገለፁ ሲሆን አንዱ ምስክር ቀደም ሲል ቀርበው እንደነበር እስኪጣራ እንደማይመሰክሩ ተገልጿል።</p>

<p>ፍርድ ቤቱ 15 ምስክሮችን ለመስማት ለነገ ህዳር 18 ቀን 1999 ዓ.ም ተለዋጭ ቀጠሮ ስጥቷል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 17 ቀን 1999</a></p>

</body>
</html>	
