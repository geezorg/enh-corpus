<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>"የሶማሊያ አክራሪዎችን የሚረዱ የኢትዮጵያ ጠላቶች ናቸው"
ጠ/ሚ መለስ
"ሳዑዲ አረቢያ፣ ሊቢያ፣ ግብፅ፣ ጅቡቲ እና ሌሎች ሦስት ሀገራት አክራሪዎቹን ይረዳሉ"
የተመድ ሪፖርት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የሶማሊያ አክራሪዎችን የሚረዱ የኢትዮጵያ ጠላቶች ናቸው"
ጠ/ሚ መለስ
"ሳዑዲ አረቢያ፣ ሊቢያ፣ ግብፅ፣ ጅቡቲ እና ሌሎች ሦስት ሀገራት አክራሪዎቹን ይረዳሉ"
የተመድ ሪፖርት</h2>


<p>ጠቅላይ ሚኒስትር መለስ ዜናዊ የሶማሊያ እስላማዊ ፍ/ቤቶች ሕብረትን በጦር መሣሪያ የሚደግፉ ሀገሮች ፀረ ኢትዮጵያ ናቸው ሲሉ ገለፁ። እነዚህ ሀገሮች ለህብረቱ የሚሰጡት ድጋፍ ከፍተኛ በመሆኑ ኢትዮጵያም ከህብረቱ በስተጀርባ ያሉ ወገኖች የሚሰጡትን ድጋፍ መሰረት ያደረገ ዝግጅት በራሷ በኩል ታደርጋለች ብለዋል።</p>

<p>ጠ/ሚሩ ለሕዝብ ተወካዮች ምክር ቤት በሀገራዊ ጉዳዮች ላይ ለቀረቡላቸው ጥያቄዎች ባለፈው ሀሙስ እለት ምላሽ በሰጡበ ወቅት የሶማሊያ አክራሪ ኃይሎች (ጂሀዲስቶች) በኢትዮጵያ ላይ የደቀኑት አደጋ ከአገሪቱ የመሸከም አቅም በላይ መሆኑን ገልፀዋል።</p>

<p>ጠ/ሚ መለስ አክራሪ ኃይሉን ይደግፋሉ ብለው በስም የጠቀሷት አገር ኤርትራን ብቻ ሲሆን ሌሎችን በደፈናው የኢትዮጵያ ጠላቶች ብለዋቸዋል። ጂሀዲስቶቹን የሚደግፉት ሀገሮችን ስም ዝርዝር ከመጥቀስ የተቆጠቡት ጠ/ሚ መለስ በቅርቡ የወጣው የተባበሩት መንግሥታት ሪፖርት "ፀረ ኢትዮጵያ" ብለው የጠሯቸውን ሀገሮች ይፋ ማድረጉን ጠቁመዋል።</p>

<p>የተመድ ሪፖርት ሦስት ሀገሮች (ኢትዮጵያ፣ ኡጋንዳ እና የመን) የሶማሊያን የሽግግር መንግሥት እንደሚደግፉ፣ ሳዑዲ አረቢያ፣ ሊቢያ፣ ግብፅ፣ ኤርትራ፣ ጅቡቲ፣ ኢራንና ሶሪያ የ እስልምና ፍ/ቤቶች ኅብረት የሚደግፉ መሆናቸውን ድጋፉ የሚሰጠው በከፍተኛ ምስጢራዊ እንቅስቃሴ መሆኑን አመልክቷል።</p>

<p>እነዚሁ ሀገሮች ከበስተጀርባ ሆነው በአውሮፕላንና በባህር ጠላቂ መርከቦች የጦር መሳሪያዎችን ለሁለቱም ወገኖች ያቀብላሉ ሲል ሪፖርቱ ይጠቁማል።</p>

<p>ወደ ጂሀዲስቶቹ እጅ ከገቡት መሳሪያዎች መካከል ከመሬት ወደ አየር የሚምዘገዘግ ሚሳኤል፣ ተሽከርካሪ ሞተሮችና የባ ዕድ አገር ተዋጊዎች መሆናቸውን ይጠቁማል።</p>

<p>ጠ/ሚኒስትሩ በፓርላማ ተገኝተው የአባላቱን ጥያቄዎች በመለሱበት ወቅት ፓርላማው በኢትዮጵያ መንግሥት ላይ የሚፈጸሙ ጥቃቶችን በመመከት ረገድ መንግሥት ለሚወስዳቸው ራስን የመከላከል እርምጃዎች ድጋፉን እንዲሰጥ የጠየቁት ጠ/ሚ መለስ ዜናዊ ኢትዮጵያ አስፈላጊውን ዝግጅት ማድረጓን ተናግረዋል።</p>

<p>ኢትዮጵያ እያደረገች ያለችው ዝግጅት ለሚቃጣባት ጥቃት ተመጣጣኝ የሆነ ምላሽ ለመስጠት የሚያስችል መሆኑንም የጠቆሙት አቶ መለስ የጂሀዲስቶቹ ወገን የማጥቃት መጠን የሚለካው ከበስተጀርባ በሚረዷቸው ሀገሮች ደጋፍ ጭምር ነው ብለዋል።</p>

<p>የመንግሥት ዝግጁነት ተቃዋሚዎች ፓርቲዎችን ጨምሮ በምክር ቤቱ አባላት ከፍተኛ ድጋፍ ከማግኘቱም በተጨማሪ መንግሥት በዚሁ መንገድ እንዲቀጥልም ፓርላማው አሳስቧል።</p>

<p>በማንኛውም ሰዓት ጅሀዲስቶች የጀመሩትን ጥቃት ሊያስፋፉ ይችላሉ።</p>

<p>የሶማሊያ ጅሃዲስቶች እንቅስቃሴ በአደገኛ ሁኔታ ላይ መሆኑንና በማንኛውም ሰዓት በኢትዮጵያ ላይ የጀመሩትን ጥቃት በስፋት ሊያጠናክሩ እንደሚችሉ ጠ/ሚ መለስ ዜናዊ ለሕዝብ ተወካዮች ም/ቤት አሳወቁ።</p>

<p>"ግልጽና ወቅታዊ የሆነ አደጋ ተጋርጦብናል" ያሉት ጠ/ሚ መለስ አክራሪ ኃይሎች የኢትዮጵያ ተቃዋሚ ኃይሎችን በጦር በማደራጀትና በማሰልጠን ወደ ኢትዮጵያ እንዲገቡ ያደረጉበት ሁኔታ መኖሩን አስረድተዋል።</p>

<p>ይህ ወንጀል የኢትዮጵያን ሉአላዊነት የሚጋፋ ከመሆኑም በላይ ግልፅ ወረራ በመሆኑ በቸልታ የሚታለፍ እንዳልሆነም ጠቁመዋል።</p>

<p>የሶማሊያ እስላማዊ ፍርድ ቤቶች ህብረት በአፍሪካ ቀንድ አካባቢ ያሉ ሶማሊኛ ተናጋሪ ዜጎችን በሙሉ ወደ ግዛቱ ለማጠቃለል እንደሚፈልግ ይህ ፍላጎት ኢትዮጵያን ብቻ ሳይሆን ኬንያንና ጅቡቲን እንደሚጨምር አቶ መለስ አስታውቀዋል።</p>

<p>አያይዘውም "የብሔር ብሔረሰቦችን መብት ያስከበረች ሀገርን ሉአላዊነት ተጋፍቶ አንድን ግዛት በኃይል ከሌላ ሀገር ላይ ለመንጠቅ መሞከር ወንጀል ነው ብለዋል።</p>

<p>አክራሪ ኃይሎች በኢትዮጵያ ላይ የጅሃድ ጦርነት ያወጁ ቢሆንም የኢትዮጵያ መንግሥት አፀፋ ለመውሰድ የሞከረበት ሁኔታ አለመኖሩን ጠቁመው "የኢትዮጵያ መንግሥት መቼም ቢሆን በሶማሊያ ላይ ጦርነት እንደማያውጁ ተናግረዋል።</p>

<p>ጠ/ሚ መለስ በአገራቸው ላይ ጦርነት እየታወጀ አፀፋውን ከመመለስ የተቆጠቡበት ምክንያት ጥላቻው ከሶማሊያ ሕዝብ ጋር ባለመሆኑ እንደሆነ አብራርተዋል።</p>

<p>የኢትዮጵያ መንግሥት ጥል ከሶማሊያ ሕዝብም ሆነ ከእስላማዊ ፍ/ቤቶች ሕብረት ጋር አለመሆኑን የጠቆሙት ጠ/ሚ መለስ የሕብረቱ አመራር የሆኑ ጅሃዲስቶች ብቻ የኢትዮጵያ ጠላቶች መሆናቸውን ተናግረዋል።</p>

<p>እነዚህ ጅሃድ ያወጁ አመራሮች የኢትዮጵያ ጠላት ቢሆኑም የኢትዮጵያ መንግስት ግን የነዚህን አክራሪዎች የጦርነት አዋጅ በትዕግስት በማለፍ ወደ ሰላማዊ ድርድር እንዲመጡ እየጠየቀ መሆኑን ገልፀዋል።</p>

<p>በተደጋጋሚ ጅሃዲስቶቹን የኢትዮጵያ መንግስት ባለስልጣናት ያነጋገሯቸው ቢሆንም ለሰላም ተገዥ ሊሆኑ እንዳልቻሉ ጠ/ሚ መለስ ተናግረዋል።</p>

<p>ይህ ሊሆን ባለመቻሉም የኢትዮጵያ መንግስት ወታደራዊ ዝግጅቱ በተጠንቀቅ መሆኑንና አሁንም ዝግጅቱ ተጠናክር መቀጠሉን ገልፀዋል።</p>
<p>ዝግጅቱ የሚደረገው ጅሃዲስቶቹ በኢትዮጵያ ላይ መፈፀም የጀመሩትን ጥቃት በማንኛውም ሰዓት ሊከፍቱ የሚችሉ በመሆናቸው መሆኑን የሚናገሩት ጠ/ሚ መለስ ዜናዊ ይህ ሁኔታ የሚያስከትለውን ጉዳት ለመከላከል ም/ቤቱ መንግስት አስፈላጊውን እርምጃ እንዲወስድ እንዲፈቅድላቸው ጠይቀዋል።</p>

<p>አክራሪዎቹ በተደጋጋሚ ጊዜ በኢትዮጵያ ላይ ጅሃድ በማወጃቸው በአፍሪካ ቀንድ የሚገኙ ሶማሊኛ ተናጋሪ ክልሎችን አንድ አደርጋለሁ በማለታቸው የኢትዮጵያ ተቃዋሚ ኃይሎችን በማሰልጠንና መሳሪያ አስታጥቆ ወደ ኢትዮጵያ በመላክ እንዲሁም ከ ኤርትራ መንግስት ጋር መተባበራቸው ለኢትዮጵያ ግልጽና ወቅታዊ አደጋ መሆኑን የተናገሩት ጠ/ሚ መለስ ይህ አደጋ በማንኛውም ቅፅበት ወደ ጦርነት ሊቀየር እንደሚችል ጠቁመው መንግሥት ወረራውን በአስፈላጊው መልኩ እንዲመልስ ምክር ቤቱ እንዲፈቅድ ጥያቄያቸውን አቅርበዋል።</p>

<p>የኢትዮጵያ ዴሞክራሲያውያን ኃይሎች ህብረት ሊቀመንበር ፕ/ር በየነ ጴጥሮስ ፓርቲያቸው በአንድ የአገር ጉዳይ ላይ በልዩነት መውጣት እንደማይፈልግ በመግለፅ መንግሥት በፓርላማው እንዲፀድቅለት የሚፈልገው የውሳኔ ሃሳብ ጊዜ ተወስዶ እንዲስተካከል ጠይቀዋል።</p>

<p>ፕ/ር በየነ "ተገቢ አይደለም" በሚል አቋማቸውን ለመግለፅ ምክንያቴ ነው ብለው ያቀረቡት ከአስፈፃሚ አካል የቀረበው ሃሳብ ፓርላማው ጦርነት እንዳወጀ ተደርጎ እንዲተረጎም ክፍተት የሚሰጥ ነው የሚል ነው።</p>

<p>ጠ/ሚሩ በሶማሊያ ጉዳይ ላይ ለቀረቡላቸው ጥያቄ ባቀረቡት ምላሽ ጦርነት እንደታወጀ እንጂ እንደተከፈተብን አይደለም ያሉት ፕ/ር በየነ ስለዚህ ይህንን መረጃ ይዞ የኢትዮጵያ መንግስት ጦርነት አወጀ የሚያስብል ትርጉም የሚያሰጠው የውሳኔ ሃሳብ ማጽደቁ ጉዳቱ ያይላል ቴክኒካዊ ስህተትም ነው ብለዋል።</p>

<p>መንግሥት ከተጋረጠው አደጋ ጋር የሚጣጣም ዝግጅት ማድረጉ የተገለፀ በመሆኑ አሁንም ይህ ዝግጅት መቀጠል እንዳለበት በፓርላማውም በመንግስትም ዘንድ የታመነበት ስለሆነ ሁኔታውን ተከታትሎ እርምጃ ከመውሰድ የዘለለ ውሳኔ ማሳለፍ አይገባም ብለዋል።</p>

<p>የኦሮሞ ፌዴራሊስት ፓርቲ ሊቀመንበር አቶ ቡልቻ ደመቅሳ በበኩላቸው መንግስት በቅድሚያ የሶማሊያ አክራሪዎችን ለመምታት ፈልጎ ካልሆነ በስተቀር ይህንን የሚያሳውጅ ነገር አልቀረበም ብለዋል።</p>

<p>ሌሎች ያልተነገሩ ነገሮች ካሉ እንዲነገሯቸው የጠየቁት አቶ ቡልቻ ይህ ባልሆነበት ሁኔታ ጦርነት ፓርላማው አወጀ የሚያሰኝ ትርጉም የሚያሰጥ ውሳኔ ፓርላማው እንዲያሳልፍ መጠየቁ ተገቢ እንዳልሆነ ገልፀዋል።</p>

<p>ለተነሱት ጥያቄዎች ምላሽ የሰጡት ጠ/ሚ መለስ ዜናዊ በኢትዮጵያ ላይ ወረራ መፈፀሙን ከዚህም ባለፈ መልኩ ጥቃት መሰንዘሩን ገልፀው ይህ ቢሆንም ግን አስተዳደራቸው እርምጃ ለመውሰድ እንዳልቸኮለ ገልፀዋል።</p>

<p>"እየተፈፀመ ያለውን ጥቃት ተሸክመን የቆየነው ለሰላም ካለን ጉጉት ነው" የሚሉት ጠ/ሚሩ ይህ ሸክም ባልታወቀ ወቅት ሊከብድ እንደሚችልና በዚህ ወቅት አሁን ፓርላማው እየተጠየቀ ያለውን እንዲያፀድቅ ጊዜው ካለፈና ጉዳት ከደረሰ በኋላ ከመሯሯጥ ምቹ ሁኔታዎች ለአስፈፃሚ አካል ይፈጠሩ ለማለት መፈለጋቸውን ገልፀዋል።</p>

<p>ፓርላማው ይህን ምቹ ሁኔታ ለአስፈፃሚው አካል መፍቀዱ ጅሀዲስቶቹ ለምንነግራቸው ምክሮች ክብደት እንዲሰጡ ይረዳል ብለዋል።</p>

<p>ከዚህ በተጨማሪ ኢትዮጵያ ያለ ኃያላን ሀገራትና የተባበሩት መንግስታት ፈቃድ ምንም ዓይነት ኃይልም ሆነ ውሳኔ በሶማሊያ ላይ አታሳልፍም የሚል የተሳሳተ እምነታቸውን ይቀርፋል ብለዋል።</p>

<p>ጅሃዲስቶቹ የኢትዮጵያው መንግስት በሶማሊያ ላይ ጦርነት ቢከፍት የኢትዮጵያ ሕዝብ ትርምስ ይፈጥራል የሚል እምነት በሻ ዕቢያ መንግስት አማካይነት በውስጣቸው ሰርጿል። ስለዚህም በኢትዮጵያ ሕዝብ የተወከለው ፓርላማ ውሳኔውን ቢያሳልፍ ወደ ሰላም እንዲመጡ ይገፋቸዋል እምነታቸውንም ያፈርሰዋል። ስለዚህ ም/ቤቱ ውሳኔን ቢያሳልፍ ጅሃዲስቶች ወደ ሰላም አማራጭ ሊያመጣቸው ይችላል የሚል እምነት እንዳላቸው ገልፀዋል።</p>

<p>ይሁን እንጂ በስራ አስፈፃሚው በኩል የቀረበው መንግስት የተጋረጠውን አደጋ በአስፈላጊው መልኩ እንዲፈታ የሚጠይቅ ሃሳብ እንዲሁ እንዳለ ቢፀድቅ ስህተት ውስጥ ይከተናል የሚለው የተቃዋሚዎች ክርክር የፀና ሆኗል።</p>

<p>ይህ የውሣኔ ኃሳብ ፕ/ር በየነ ተቻኩለን ከምናወጣ እንምከርበት በሚል ያቀረቡት ኃሳብ ጠ/ሚ መለስ ድጋፍ በማግኘቱ ሁሉም ፓርቲዎች በረቂቅ ኃሳቡ ላይ ከተወያዩ በኋላ ወደ ፓርላማው እንዲቀርብ ስምምነት ላይ ተደርሷል።</p>

<p>በኢሉ አባ ቦራ አምስት ቤተክርስቲያኖች 600 ቤቶች ተቃጥለዋል የፕሮቴስታንት ቤ/ክርስቲያኖች መስጊድ ሆነዋል</p>

<p>ጠቅላይ ሚኒስትር መለስ ዜናዊ በሕዝብ ተወካዮች ምክር ቤት የአሠራርና የአባላት የሥነ ምግባር ደንብ መሠረት ከም/ቤቱ አባላት የቀረቡ ጥያቄዎች ላይ ምላሽ ለመስጠት ባለፈው ሐሙስ ፓርላማ በተገኙበት ወቅት በጥያቄ ተነስቶ ማብራሪያ ከሰጡባቸው ጉዳዮች አንዱ በጅማ ዞን የተፈጠረው የኃይማኖት ግጭት ጉዳይ ይገኝበታል። አቶ መለስ በጉዳዩ ላይ የሚከተለውን ማብራሪያ ሰጥተዋል።</p>

<p>በጅማ ዞን አሉ አባ ቦራ መስከረም 16 ቀን የመስቀል ደመራ በዓልን ለማክበር የተሰናዱ የአካባቢው የኦርቶዶክስ ተዋህዶ አማኞች ቀድሞ ለደመራ መትከያ ይጠቀሙበት ከነበረው ቦታ ተነስተው በአካባቢው ወደ ነበረ አንድ መስጊድ በመጠጋት ደመራውን ተክለዋል።</p>

<p>በመስጅዱ አካባቢ የነበሩ ሙስሊሞች ደመራው የተተከለበት ቦታ መስጅዱን መጠጋቱ ተገቢ አይደለም፣ የእምነት ስር አታችንን ያስተጓጉላልና ወደ ቀድሞ ቦታችሁ ተመለሱ በማለት መቃወማቸውን ተናግረዋል።</p>

<p>በሁለቱ እምነት ተከታዮች መካከል የተፈጠረውን አለመግባባት የሃይማኖት አባቶችና የሀገር ሽማግሌዎች በማደራደር ላይ እያሉ አንድ የአካባቢው ቄስ የ14 ዓመት ታዳጊ ወደ ደመራው በጎን ልከው እንዲያቀጣጥል ያደርጋሉ በዚህ ወቅት ሁኔታውን ሲከታተል የነበሩ ሙስሊሞች ድንጋይ መወርወር ጀምረዋል።</p>

<p>በዚህ ወቅት አንድ ከመጠጥ ቤት እንደወጣ የሚጠረጠር ወጣት ልጅ መሣሪያ አውጥቶ ተኩስ በመክፈት አራት ሙስሊሞችን ገድሎ ስድስት አቆሰል። ይህ ከሆነ በኋላ በአካባቢው ተደራጅተው የቆዩ ሃወርጀና የተባለ አክራሪ ድርጅትና ሌሎች መሰል ሙስሊም አክራሪዎች በዞኑ በአጠቃላይ ሙስሊሙ እያለቀ ነው። መስጊዶች ተቃጥለዋል የሚል ስፊ የተሳሳተ የውሸትና የማደናገር ወሬ አሰራጭተዋል።</p>

<p>በዚህ የተሳሳተ ወሬ በቅርቡ በዞኑ የገባውን ቴሌፎን በመጠቀም በስፋት አስራጭተዋል።</p>

<p>በዚሁ በአክራሪዎች ሰፊ ዘመቻ ቤቶች ተቃጥለዋል። አልፎ አልፎ ቤተክርስቲያኖች ተቃጥለዋል። አስገድዶ ኃይማኖት የማስቀየር ወንጀሎች ተሰርተዋል። ሰዎች ተገድለዋል ሲሉ ጠ/ሚ ተናግረዋል።</p>

<p>የአካባቢው ፖሊሶች ጉዳቱን ለመቆጣጠር ጥረት እንዳደረጉ የገለጹት ጠ/ሚ መለስ የክልሉ አስተዳደር የፌዴራል መንግሥት ድጋፍ እንደሚያስፈልገው ባቀረበው ጥያቄ መሠረት ከመከላከያና ከፌዴራል ፖሊስ ወደ ስፍራው ተልከው ሁኔታውን ለማረጋጋት መሞከራቸውን ጠቁመዋል።</p>

<p>በዚሁ ግጭት በድምሩ 19 ሰዎች መገደላቸውን ከዚህ ውስጥ 13 የክርስትና እምነት ተከታዮች መሆናቸውን የተቀሩት ደግሞ ሙስሊሞች መሆናቸውን ተናግረዋል።</p>

<p>በተጨማሪም 37 ሰዎች መቁሰላቸውን ከዚህ ውስጥ 25ቱ የክርስትና እምነት ተከታዮች ሲሆኑ አስሩ ሙስሊሞች ናቸው። ሁለት ፖሊሶችም ጉዳት እንደደረሰባቸው ጠ/ሚሩ ጠቁመዋል።</p>

<p>አምስት ቤተክርስቲያኖች መቃጠላቸውን፣ ስድስት ቤተ ክርስቲያኖች የማቃጠል ወይም የማፍረስ ሙከራ ተደርጎባቸዋል፣ 600 የሚሆኑ መኖሪያ ቤቶችም ተመሳሳይ አደጋ እንደደረሰባቸው ጠ/ሚሩ አረጋግጠዋል።</p>

<p>የአንድ ቤተክርስቲያን ንዋየ ቅዱሳት መዘረፉን፣ ስድስት የፕሮቴስታንት ሃይማኖት ቤተክርስቲያኖች በወቅቱ ወደ መስጊድነት ተቀይረው እንደነበር ተናግረዋል።</p>

<p>እነዚህን ጉዳቶች በጣም ፈጣን በሆነ ሁኔታ በመፈጸማቸውና በመቀጣጠላቸው ለማስቆም ባይቻልም በወቅቱ የክልሉና የፌዴራል መንግሥት በመተባበር የወንጀሉ ጠንሳሾችና አንቀሳቃሾች ላይ እርምጃ በየደረጃው ተወስዷል።</p>

<p>የወንጀሉ ጠንሳሾችና አንቀሳቃሾች በፍርድ ቤት፣ ቤት በማቃጠልና በተመሳሳይ ተግባር የተሳተፉትንም ለፍርድ እንዲቀርቡ፣ ወንጀሉን ባይፈጽሙም ተባብረዋል ተብለው የሚገመቱትን ደግሞ ለአጭር ጊዜ በቁጥጥር ስር ለማዋል አስተምሮ የመልቀቅ ሥራ ለመሥራት ተሞክሯል። በ እንቅስቃሴው ውስጥ ዋነኛ ተሳታፊ የነበሩት አክራሪ ሙስሊሞች የአካባቢው ነዋሪዎች እንዳልሆኑ ለማረጋገጥ እንደተቻለ ተናግረዋል። ይሁን እንጂ የጅማም ይሁን የአሉ አባ ቦራ ተወላጅ ያልሆኑት የፀቡ አንቀሳቃሾች ከየት እንደመጡ የየት አካባቢ ተወላጅ እንደሆኑ ከመግለጽ ተቆጥበዋል።</p>

<p>ከሌሎች አካባቢ የመጡና የአክራሪነትን ስራ ለማስፋፋት የመጡ መሆናቸውንና የተወሰኑት መያዛቸውን የተቀሩት ላይ ደግሞ ክትትል እየተደረገ መሆኑን ተናግረዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 17 ቀን 1999</a></p>

</body>
</html>	
