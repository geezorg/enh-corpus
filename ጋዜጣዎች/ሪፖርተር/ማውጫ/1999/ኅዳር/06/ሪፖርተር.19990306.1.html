<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት እና የፓርቲ ባለሥልጣናት ሃብትና ንብረታቸውን መመዝገብ የሚያስችል ሕግ እንዲወጣ ጥያቄ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንግሥት እና የፓርቲ ባለሥልጣናት ሃብትና ንብረታቸውን መመዝገብ የሚያስችል ሕግ እንዲወጣ ጥያቄ ቀረበ</h2>


<p>የኦሮሞ ፌዴራሊስት ዴሞክራሲያዊ ንቅናቄ (ኦፌዴን) የመንግሥት እና የፓርቲ ባለሥልጣናት ሃብትና ንብረታቸውን የሚያስመዘግቡበት ሕግ ለማውጣት በሚቻልበት ጉዳይ ላይ ለመወያየት የሚጠይቅ ሃሳብ ለሕዝብ ተወካዮች ምክር ቤት አፈ ጉባዔ አቀረቡ።</p>

<p>የኦፌዴን ሊቀ መንበር አቶ ቡልቻ ደመቅሳ ለሪፖርተር ጋዜጣ እንደገለጹት በዓለም አቀፍ ደረጃ የመንግሥት እና የፓርቲ ባለሥልጣናት ሃብትና ንብረታቸውን የሚያስመዘግቡበት ግልፅ አሠራር በመኖሩ ምክንያት ባለሥልጣናቱ ለሙስናና ብልሹ አሠራር የመጋለጥ እድላቸው እጅግ በጣም ዝቅተኛ ነው። ይኸው አሠራር በኢትዮጵያ ውስጥ መተግበር እንዳለበት የፓርቲያቸው እምነት መሆኑን ተናግረዋል።</p>

<p>በዚሁ መሠረት የመንግሥት ባለሥልጣናት፣ ዳኞች እና የፓርቲ ባለሥልጣናት ሃብትና ንብረታቸውን በይፋ የሚያስመዘግቡበት ሥርዓት እንዲኖር ለም/ቤቱ በአጀንዳነት ቀርቦ ውይይት እንዲካሄድበት ለአፈ ጉባዔ ተሾመ ቶጋ ከሳምንት በፊት ጥያቄ አቅርበን ምላሽ በመጠባበቅ ላይ ነን ብለዋል።</p>

<p>በሕዝብ ተወካዮች ምክር ቤት የአሠራርና የአባላት ሥነምግባር ደንብ ቁጥር 3/1998 መሠረት የፓርላማ አባላት በግልም ይሁን በቡድን ምክር ቤቱ እንዲወያይበት ሃሳብ (ሞሽን) የማቅረብ መብት አጎናጽፏቸዋል።</p>

<p>የፌዴራል የሥነምግባርና ፀረ ሙስና ኮሚሽን ማቋቋሚያ አዋጅ ቁጥር 235/93 ለኮሚሽኑ ከሰጠው ሥልጣን መካከል "የመንግሥት ባለሥልጣናት እና በሕግ ሃብትና ንብረታቸውን፣ የገንዘብ ጥቅማቸውን እንዲያስመዘግቡ ግዴታ ያለባቸው የመንግሥት ሠራተኞች ሃብትና የገንዘብ ጥቅሞች መዝግቦ የመያዝ ወይም ተመዝግበው እንዲያዙ ማድረግ" የሚል አንዱ ቢሆንም ተግባራዊ ሣይሆን መቆየቱ ይታወሳል።</p>

<p>ከፌዴራል የሥነ ምግባርና ፀረ ሙስና ኮሚሽን የተገኘ መረጃ እንዳመለከተው ዘንድሮ የባለሥልጣናት ሃብት ምዝገባን በተመለከተ ዝርዝር የአፈፃፀም መመሪያ አውጥቶ ለሚመለከተው አካል ለማቅረብ ታስቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 6 ቀን 1999</a></p>

</body>
</html>	
