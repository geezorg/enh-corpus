<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች የፍርድ ቤት ውሎ</h2>


<p>የፌዴራል ከፍተኛ ፍርድ ቤት በእነ ኢንጅነር ኃይሉ ሻውል የክስ መዝገብ በቀረቡ ተከሳሾች ላይ ዓቃቤ ሕግ ካቀረባቸው10 ምስክሮች የሰባቱን ቃል ትላንት አዳመጠ።</p>

<p>ዓቃቤ ሕግ ያቀረባቸው ምስክሮች በ1ኛ በ2ኛ እና በ7ኛ በወንጀል ክሶች አድማ ውስጥ ተሳታፊ የሆኑ ተከሳሾች በአዲስ አበባ የተለያዩ ክፍሎች ውስጥ በቀሰቀሱት፣ በመሩት እና በአነሳሱት ዓመፅ የጉዳቱ ሰለባ የሆኑ ምስክሮች እንደሆኑ ገልፆ ምስክሮቹ በደረሰው ጉዳት የደረሰባቸውን አካላዊና ስነ ልቦናዊ ችግሮች በሚሰጡት የምስክርነት ቃል እንደሚያስረዱለት ለፍርድ ቤቱ በጭብጡ አስይዟል።</p>

<p>በምስክር ዝርዝር ውስጥ በ55ኛ ተራ ቁጥር ላይ የተመዘገበው የዓቃቤ ሕግ ምስክር በአዲስ ከተማ ክፍለ ከተማ ጥቅምት 22 ቀን 1998 ዓ.ም በግንቦት ሰባቱ ምርጫ ምክንያት በተነሳ ብጥብጥ በመቶዎች የሚቆጠሩ ሰዎች በቀበሌ 11 የሕዝብ ተቋም ላይ ድንጋይ መወርወራቸውን በጠርሙስ ጋዝ ይዘው ተቋሙን ሊያቃጥሉ እንደነበር እና ፌዴራል ፖሊስ በአካባቢው ስለነበር እንዳስጣላቸው "የተማረ ሰው ይግዛን" እና "ወያኔ ይውረድ" እያሉ የቅንጅትን አርማ ይዘው ይጮሁ እንደነበር፣ ከስምንት ያላነሱ ፖሊሶችን ማቁሰላቸውንና ምስክሩም በራሱ መኪና ፖሊስ ሆስፒታል እንደወሰዳቸው የምስክርነት ቃሉን ሰጥቷል።</p>

<p>በ59ኛ ተራ ቁጥር ላይ የተመዘገቡት ሌላው ምስክር ጥቅምት 23 እና 24 ቀን 1998 ዓ.ም በንፋስ ስልክ ላፍቶ ክፍለ ከተማ ቀበሌ 16/17 ጽ/ቤትን ለማቃጠል ሙከራ መደረጉን እሳቸው መኖሪያ ቤት ላይ ከባድ የድንጋይ ናዳ መውረዱንና የጥድ አጥራቸው መቃጠሉን በወቅቱ ቤት ውስጥ የነበረች ሕፃን በድንጋጤ የተነሳ እስካሁን በፍርሃት ላይ እንደምትገኝ፣ የባለቤታቸው አባት ደግሞ ከዛን ጊዜ ጀምሮ ደምብዛት በሽታ እንደያዛቸው እንዲሁም ባለቤታቸው ሕጻኗን ለመጠበቅ ስትል ስራ እንዳቆመች ገልፀው ይህ ሁሉ የደረሰባቸው የቀበሌ አመራር እና የኢሕአዴግ ደጋፊ በመሆናቸው እንደሆነ በምስክርነት ቃላቸው ተናግረዋል።</p>

<p>በ62ኛ ተራ ቁጥር ላይ የተመዘገበችው የዓቃቤ ሕግ ምስክር በጥቅምት 23 ቀን 1998 ዓ.ም በአዲስ ከተማ ክፍለ ከተማ ቀበሌ 16/17 ቢሮዋ ውስጥ ሆና ከጥበቃ ሰራተኞች በዕለቱ ይነገራት በነበረው መረጃ መሰረት፣ በገላኔ ት/ቤት ብጥብጥ መነሳቱን፣ ድንጋይ ይወረወር እንደነበር፣ ጎማ ይቃጠል እንደነበር "ኢሕአዴግ፣ ወያኔ ሌባ" ሲባል መስማቷን ገልፃ በረብሻው ምክንያት ወደ መኖሪያ ቤቷ መሄድ ስላልቻለች ቤተሰቦቿ እንዳያስቡ ብላ ስልክ ስትደውል በእህቷ አማካኝነት እሷ የምትኖርበት የቤተሰቦቿ ቤት በድንጋይ መደብደቡን እና መቃጠሉን እንደሰማች፣ ንብረታቸውን ሜዳ ላይ እያወጡ እንዳቃጠሉ እና ወደ 17 ሺህ ብር የሚጠጋ ንብረት እንደወደመ ተናግራለች። ይህ የደረሰባት ደግሞ ከ1991 ጀምሮ በቀበሌ ውስጥ ስታገለግል በመቆየቷ እና የኢሕአዴግ ሹመኛ በመሆኗ እንደሆነ በዚህም የተነሳ በቤተሰቦቿ ላይ ከፍተኛ የስነ ልቦና ችግር እንደደረሰባቸው ለፍርድ ቤቱ በሰጠችው የምስክርነት ቃል ተናግራለች።</p>

<p>በ63ኛ ተራ ቁጥር ላይ የተመዘገበው ምስክር በጉለሌ ክፍለ ከተማ ቀበሌ 13/14 ውስጥ ጥቅምት 23 ቀን 1998 ዓ.ም ታሞ እቤቱ ተኝቶ በዕለቱ በተነሳ ብጥብጥ በአነስተኛና ጥቃቅን ተደራጅቶ ያገኘውን ተለጣፊ ሱቅ እንዳቃጠሉበት ይህም የደረሰበት በምርጫ ወቅት ለኢሕአዴግ የምርጫ ቅስቀሳ በማድረጉ እንደሆነ ገልፆ በዚህ ምክንያት የሳንባ እና የጭንቀት ሕመምተኛ እንደሆነ ስራውን እንዳጣ እና እስካሁን ድረስ የአካባቢው ሰው ጥሩ ፊት ባለማሳየቱ እንዳገለለው ለችሎቱ በምስክርነት ቃሉ ሰጥቷል።</p>

<p>በ64ኛ ተራ ቁጥር ላይ የተመዘገቡት ሌላዋ ምስክር ጥቅምት 22 እና 23 ቀን 1998 ዓ.ም በቂርቆስ ክፍለ ከተማ ቀበሌ 20 በሚገኘው መኖሪያ ቤታቸው ላይ የድንጋይ ናዳ መውረዱን በራቸውንና መስኮታቸው እንደተሰባበረባቸው በሚኖሩበት የቀበሌ ቤት ውስጥ ስምንት አባወራ የሚገኝና እሳቸው መሀለኛው ቤት ውስጥ የነበሩ ቢሆንም በሳቸው ቤት ላይ ብቻ ድንጋይ ሲወረወር እንደነበርና ከፖሊስ በስተቀር ማንም እንዳልደረሰላቸው ገልፀው ይህ የደረሰባቸው ትግሬ እና የኢሕአዴግ ተቀናሽ ሠራዊት በመሆናቸው ብቻ መሆኑን ጠቅሰው ለችሎቱ የምስክርነት ቃላቸውን ስጥተዋል።</p>

<p>በ66ኛ ተራ ቁጥር ላይ የተመዘገበው ሌላው የዓቃቤ ሕግ ምስክር በቂርቆስ ክፍለ ከተማ ጥቅምት 23 ቀን 1998 ዓ.ም በተፈጠረ ግርግር ከ250 እስከ 300 የሚሆኑ በቡድን የተደራጁ ግለሰቦች "የትግሬ መንግሥት እናወርዳለን" እያሉ ድንጋይ ሲወራወሩ፣ የኮ/ል አርአያን ቤት ሲያቃጥሉ መዋላቸውንና መስፍን እና ቻይና የተባሉት ሁለት ግለሰቦች ረብሻውን ሲያስተባብሩና ሲመሩ እንደነበር መስፍን የተባለው በሞባይል ስልኩ የሌሎች አካባቢ ረብሻዎችን ሲመራ እንደነበር ቻይና የተባለው ደግሞ ጋዝ በጠርሙስ ይዞ ማየቱን ለፍርድ ቤቱ በሰጠው የምስክርነት ቃል ገልጿል።</p>

<p>መስፍን ዴቤሳ የተባሉት ተከሳሽ "ምን አይነት ሞባይል ይዘው እንደነበር? ምን ዓይነት ልብስ እንደለበሱ ? ምስክሩ የት ጋር እና በምን ያህል ርቀት ላይ እንደነበር ? እንዲያሰረዳ ለምስክሩ መስቀለኛ ጥያቄ አቅርበዋል።</p>

<p>ምስክሩም የሞባይሉን አይነት እና ተከሳሹ የለበሱትን ልብስ እንደማያስታውሱ ወደ ቤቱ ሲገባ ድልድዩ ጋር እና እሱ በግምት በ25 ሜትር ርቀት ላይ እንደነበር ገልጾ ምላሹን ስጥቷል።</p>

<p>ዓቃቤ ኽግ ምስክሩ ባቀረበው ድጋሚ ጥያቄ ምስክሩ ከተከሳሹ ጋር 25 ሜትር ላይ እንደነበር የገለፀውን በሚመለከት ርቀቱን በግምት እንዲያሳይ የጠየቀ ሲሆን ባሳየው መሰረት እንዲለካለት ፍርድ ቤቱን ጠይቆ የልኬቱ ውጤት 12 ሜትር ሆኗል።</p>

<p>በ77ኛ ተራ ቁጥር ላይ የተመዘገቡት የዓቃቤ ሕግ ምስክር ጥቅምት 23 ቀን 1998 ዓ.ም በጉለሌ ክፍለ ከተማ በቀበሌ 18 ጽ/ቤት የድንጋይ ናዳ እንደወረደበት መኖሪያ ቤታቸው ተሰብሮ እንደተዘረፉ ገልፀው በወቅቱ ለስምንት ቀናት ፖሊስ ጣቢያ ማደራቸውን ተናግረዋል። በሳቸውና በባለቤታቸው እና በሶስት ልጆቻቸው ላይ የስነ ልቦና ቀውስ መፈጠሩን ይህ የተከሰተባቸው ደግሞ የቀበሌ አመራርና የኢሕአዴግ ደጋፊ በመሆናቸው እንደሆነ ለፍርድ ቤቱ በሰጡት የምስክርነት ቃል ገልፀዋል።</p>

<p>ዓቃቤ ሕግ ሰባቱን ካስመሰከረ በኋላ ሶስቱ ቀሪ ምስክሮች ካቀረቡት ምስክሮች የተለየ ነገር ስለማያስረዱለት እንደማይፈልጋቸው ገልጿል።</p>

<p>ፍርድ ቤቱም ሐሙስ ሕዳር 7 ቀን 1999 ዓ.ም ከቀጣይ የዓቃቤ ሕግ ምስክሮች የአስሩን ቃል ለማድመጥ ተለዋጭ ቀጠሮ ስጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 6 ቀን 1999</a></p>

</body>
</html>	
