<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት ከረጂዎች ከሚጠብቀው ዕርዳታ 
ያገኘው ጥቂቱን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥት ከረጂዎች ከሚጠብቀው 
ዕርዳታ ያገኘው ጥቂቱን ነው</h2>


<p>መንግሥት ምርጫውን ተከትሎ በውጭ አበዳሪ 
ተቋማት ከተቋረጠበት የቀጥታ የበጀት ድጋፍ 
በኋላ ማግኘት ከጀመረው መሠረታዊ አገልግሎቶች 
ጥበቃ (basic protection service project) በዚህ ዓመት 3.2 
ቢሊዮን ብር ቢጠብቅም እስካሁን ያገኘው 
በወቅቱ ምንዛሪ 215 ሚሊዮን ብር ገደማ (25 ሚሊዮን 
ዶላር) ብቻ መሆኑን የገንዘብና ኢኮኖሚ ልማት 
ሚኒስትሩ አስረዱ።</p>

<p>ሚኒስትሩ በሕዝብ ተወካዮች ም/ቤት አዲሱ 
የአስራርና የስነ ስርዓት ደንብ መሠረት 
ከም/ቤቱ አባላት ለቀረበላቸው ጥያቄዎች ምላሽ 
በሰጡበት ወቅት ይጠበቅ ከነበረው የተጠቀሰው 
ገንዘብ በጣም ጥቂቱ ብቻ እንደተገኘ 
ገልጸዋል።</p>

<p>ፓርላማው ለሚኒስትሩ ያቀረበው ጥያቄ 
"በመሠረታዊ አገልግሎቶች ጥበቃ የሚገኘው 
ገንዘብ ለወረዳ ይሰጣል የሚል ስምምነት 
ነበር። ገንዘቡ የወጣበት ሥራ በወረዳው ላይ 
በሕዝብ እንዲታወቅ ይደረጋል ተብሎ ነበር 
ለምን በወረዳ ላይ ለሕዝብ አልተገለጸም" የሚል 
ነበር።</p>

<p>ሚኒስትሩ ለቀረበላቸው ጥያቄ የመሠረታዊ 
አገልግሎቶች ጥበቃ የሚባለው ለጋሾች (የዓለም 
ባንክ፣ የአውሮፕህ ህብረትና የእንግሊዝ 
መንግሥት) ሲለግሱ የነበረውን የቀጥታ በጀት 
ድጋፍ ካለፈው ዓመት ጀምሮ አቋርጠው 
የትምህርት፣ የጤና፣ የግብርና እና የመጠጥ 
ውሃ አገልግሎቶች እንዳይቋረጡ የሚረዳ አዲስ 
የጀመሩት አሠራር ፕሮጀክት መሆኑን 
አስረድተዋል።</p>

<p>ስያሜው በፕሮጀክት ደረጃ ቢሆንም ከቀጥታ 
የበጀት ድጋፍ የሚለየው ነገር እንደሌለም 
አብራርተዋል።</p>

<p>እርዳታ ሰጪዎቹ ለዚህ ፕሮግራም የሚልኩት 
ገንዘብ በቀጥታ በብሔራዊ ባንክ የመንግሥት 
አካውንት ውስጥ ከገባ በኋላ በብር ተቀይሮ 
በፌዴሬሽን ም/ቤት የክልሎች የበጀት ቀመር 
መሠረት እንደሚከፋፈል ገልጸዋል።</p>

<p>"ክልሎች ደግሞ በራሳቸው ቀመር መሠረት 
ለወረዳዎቻቸው ያከፋፍላሉ። ወረዳዎች ደግሞ 
ሥራ ላይ ያውላሉ። ሥራ ላይ የዋለው ገንዘብ 
በመንግሥት ስር አት መሠረት ሪፖርት 
ይደረጋል። ወረዳዎች የሚያከናውኑት ተግባር 
በተለያዩ ጊዜያት ተገልጿል። አሁንም በዚሁ 
መልኩ እየተገለጸ ነው" ብለዋል።</p>

<p>ከዚህ ፕሮጀክት መንግሥት በዚህ ዓመት 3.2 
ቢሊዮን ብር አገኛለሁ ብሎ እስካሁን የተገኘው 
ጥቂቱ ቢሆንም በቀጣዮቹ ወራቶች ቀሪው ገንዘብ 
ይገኛል የሚል ተስፋ እንዳላቸው ሚኒስትሩ 
ተናግረዋል።</p>

<p>መንግሥት በዚህ ዓመት 9.5 ቢሊዮን ብር 
ክልሎችን ለመደጎም በጀት የያዘ ሲሆን ከዚህ 
ውስጥ የተጠቀሰው ፕሮጀክት የሚሸፍነው ከ30 
በመቶ በታች ነው ብለዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 13 ቀን 1999</a></p>

</body>
</html>
