<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የስታር ባክ ሃላፊዎች ወደ ኢትዮጵያ 
ተመልሰው ሊመጡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የስታር ባክ ሃላፊዎች ወደ 
ኢትዮጵያ ተመልሰው ሊመጡ ነው</h2>


<p>ከኢትዮጵያ ጋር በቡና ንግድ ስያሜ ውዝግብ 
ውስጥ የገባው ስታርባክ የተባለው የቡና 
ኩባንያ ከኢትዮጵያ መንግሥት ባለሥልጣናት ጋር 
ለመነጋገር በድጋሚ ኢትዮጵያ ሊመጡ እንደሆነ 
ተገለፀ።</p>

<p>ዘጋርደን የተባለው ጋዜጣ የስታርባክ የስራ 
አስፈፃሚ የሆኑትን ሚ/ር አሌይን ፖሊስሌትን 
ጠቅሶ እንደዘገበው የስታርባክ ባለሥልጣናት 
ከኢትዮጵያ ባለሥልጣናት ጋር ለመነጋገር 
ከአንድ ወር በኋላ አዲስ አበባ እንደሚመጡ 
ያመለክታል።</p>

<p>እንደዘገባው ከሆነ ሚ/ር ኤሌይን ፓንስሌት 
ወደኢትዮጵያ የሚመጡበትን ዋነኛ ምክንያት 
በእርግጠኝነት ለመናገር ባይሞክሩም ውይይቱ 
እንደሚካሄድ ግን አስታውቀዋል።</p>

<p>ስታር ባክ የስራ ሃላፊዎች ከጥቂት ወራት 
በፊት ከኢትዮጵያ መንግሥት ጋር ተመሳሳይ 
ውይይት ቢያደርጉም የተገኘ አመርቂ ውጤት 
እንዳልተገኘ የሚታወስ ሲሆን ሚ/ር አሌይን ግን 
"አላማችን የኢትዮጵያን ቡና አብቃይ ገበሬዎች 
ለሚያመርቱልን ወደር የሌለው ቡናቸው አበረታች 
ነገር መስጠት ነው ብለዋል።</p>

<p>ስታርባክ በድሃ አገራት የሚገኙት ቡና 
አብቃዮች ለመርዳት የሚጠበቅበትን ያህል 
እያደረገ አይደለም በሚል ተቃውሞ እንደገጠመው 
ዘጋርዲያን ገልፆ። ካምፓኒው በበኩሉ ካለፈው 
ዓመት ጀምሮ ለቡና የሚከፍለውን ዋጋ 
እንደጨመረ በማስረዳት ከኢትዮጵያ ጋር በንግድ 
ምልክት ምክንያት አለመግባባት እንደተፈጠረ 
ይገልፃል።</p>

<p>ካምፓኒው በዝርዝር ለማስረዳት እንደሞከረው 
የቡናን ዋጋ በፊት ከነበረበት በ1.42 ዶላር 
በፓውንት በማሳደግ በ2005 እ.ኤ.አ ከነበረበት በ11 
ፐርሰንት ከፍ አድርጓል። በተጨማሪም ሲኤፍኢ 
(CAFE) በተባለው የቡና አስመጪና ሻጭ መመሪያ 
መሠረት የሚገዛውን የቡና መጠን በእጥፍ 
እንደጨመረው አስረድቷል። በዚህም ሁኔታ 
የሚገዛው ቡና መጠን ከአጠቃላይ የካምፓኒው 
ቡና 53 ከመቶውን የሚሸፍን ነው።</p>

<p>ባሳለፍነው የፈረንጆች አመት የካምፓኒው 
የውጪ ደረሰኞች ለቡና የወጣው ወጪ 426 ሚሊዮን 
ዶላር እንደነበር ቢያሳዩም በተመሳሳይ አመት 
የነበረው የካምፓኒው ገቢ በ22 ፐርሰንት 
በመጨመር ገቢውን ወደ 7.8 ቢሊዮን ዶላር 
አድርሶት እንደነበር ታውቋል።</p>

<p>የስታርባክስ የስራ አፈፃሚ የሆኑት አሌይን 
ፓንስሌት ከዘጋሪዲያን በሰጡት ቃል "ለቡና ልዩ 
ትኩረትና ፍቅር አለን ለቡና አብቃይ 
ማህበረሰብም እንዲሁ። ለምንከተለውም 
የአመራር ሕግ ልዩ ትኩረት እንሰጣለን። 
በአሁኑ ሰዓት የምንከፍለውም አዲሱ የቡና ዋጋ 
ቀድሞ ይከፈል ከነበረው ሁሉ የላቀ ነው" 
ብለዋል።</p>

<p>ባሳለፍነው አመት ኢትዮጵያ በምትታወቅባቸው 
የቡና አይነቶች የንግድ ምልክቷን በአሜሪካ 
ለማስፋፋት ታደርግ በነበረው ጥረት ላይ ይህ 
ስታርባክስ የተባለው ካምፓኒ ከበስተጀርባዋ 
በመሆን ላደረሰው ግደባ ኦክስፋም የተባለው 
የግብር ሰናይ ድርጅት በደረሰበት ክስ ድርጅቱ 
ያልጠበቀውን ያህል እንዲከፍል አድርጎታል። 
ይህንንም ተከትሎ ለስታርባክ ከ90000 በላይ 
የሚሆኑ ሰዎች ተቃውሞአቸውን ልከውለታል።</p>

<p>በቅርቡ ስታርባክ ኢትዮጵያን እንደሚቃወም 
የሚያሳይ ቪዲዮ በድህረ ገጹ ለቅቋል። በድህረ 
ገፃቸው የተለቀቀው ይህ ቪዲዮ ኢትዮጵያ 
በዋነኝነት ቡና የምታበቅልባቸውን የሲዳሞንና 
ሃረርን በአሜሪካን ሀገር እንደ ንግድ ምልክት 
ለመጠቀም የምታደርገውን ግን ይህ ነገር 
የሚመለከታቸው የንግድ ምልክት ጠባቂዎች 
እንደሆኑ ተጠቅሷል።</p>

<p>አሌይን ፓንስሌት ምንም እንኳን የኢትዮጵያን 
ቡና አብቃይ ገበሬዎች የማበረታታት ዓላማ 
እንዳላቸው ቢገልፁም ካምፓኒያቸው ለኢትዮጵያ 
ቡና ምን ያህል ገንዘብ ወጪ እንደሚያደርግ 
ከመናገር ተቆጥበዋል። ቢሆንም ስታርባክ 
ከሚያካሂደው አጠቃላይ የቡና ግዢ የኢትዮጵያ 
ቡና የሚሸፍነው ሁለቱን ፐርሰንት ብቻ ነው።</p>

<p>ፊል ብሉመር የተባለ በኦክስፋም ዘመቻ 
ዳይሬክተር የነበሩ አንድ ግለሰብ ስታርባክ 
የቡናን የግዢ መጠን ለመጨመር የሚያደርገውን 
ጥረት ቢያደንቁም በዓለም ላይ የሚገኙ የቡና 
አይነቶች የራሳቸው የሆነ የንግድ ምልክት 
ኖሯቸው ገበሬዎች በዓለም ገበያ ላይ 
የመደራደር አቅም እንዳይኖራቸው የሚያደርግ 
የሚያደርገውን ጥረት እንደሚቃወሙት 
አስርደተዋል።</p>

<p>"ስታርባክ በዓለም ስመጥር የሆነውን ቡና 
አምራች የሆኑትን ኢትዮጵያውያን ገበሬዎች እጅ 
በማሰር እራሳቸውን ካሉበት የድህነት ጎዳና 
እንዳይወጡ ተከላክሏቸዋል" በማለት ካምፓኒውን 
ተችተዋል ፊል ብሎወር።</p>

<p>በዋሽንግተን የአዕምሮ ፈጠራ ባለቤትነት 
መብት ድርጅት አማካሪ ሮን ላይተን ኢትዮጵያ 
የይርጋጨፌን ቡና በአሜሪካ በንግድ ምልክትነት 
መጠቀም እንደጀመረች በመግለፅ የሲዳሞንና 
የሐረንን ቡናም በንግድ ምልክትነት 
እንዳትጠቀም የሚያግዳት ነገር እንደሌለ 
አስረድቷል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 16 ቀን 1999</a></p>

</body>
</html>
