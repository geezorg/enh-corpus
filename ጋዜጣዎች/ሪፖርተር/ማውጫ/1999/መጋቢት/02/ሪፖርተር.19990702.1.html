<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ታጋቾቹ ኤርትራ ውስጥ በደህና ሁኔታ 
ታይተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ታጋቾቹ ኤርትራ ውስጥ በደህና 
ሁኔታ ታይተዋል</h2>


<p>አፋር አካባቢ ለጉብኝት እንደወጡ የጠፉት 
አምስት እንግሊዛውያንና ስምንት 
ኢትዮጵያውያን ኤርትራ ክልል ውስጥ በአጋቾች 
ቁጥጥር ሥር በደህና ሁኔታ መታየታቸው 
ተገለጸ።</p>

<p>ባለፈው ሳምንት ሐሙስ ዕለት ከረፋዱ ላይ 
በታጣቂዎች ታግተው የጠፉት እነዚሁ የእንግሊዝ 
ኤምባሲ ሠራተኞችና ስምንቱ ኢትዮጵያውያን 
አስጎብኚዎቻቸው በደህና ሁኔታ ላይ 
እንደሚገኙም ከመንግሥት ባለሥልጣናትና 
ከአፋር አካባቢ የመጡ ሰዎች 
አስታውቀዋል።</p>

<p>እገታውን ለመፈጸሙ ኃላፊነት ባይወስድም 
እንኳን በኢትዮጵያና በኤርትራ ወሰን 
የሚንቀሳቀሰው የአፋር አብዮታዊ ዴሞክራሲያዊ 
ኅብረት ግንባር ድርጊቱን እንደፈጸመ 
የአካባቢው የመረጃ ምንጮች ይናገራሉ።</p>

<p>"ድርጊቱን ከፈጸሙት ጋር በተለያዩ 
የግንኙነት መስመሮች እየተደራደርን ነው። 
የታገቱትም ሰዎች ያለ ምንም ጉዳት 
እንደሚለቀቁ ተስፋ እናደርጋለን" ሲሉ መቀሌ 
ከተማ ውስጥ የውጭ ጉዳይ ሚኒስትር ስዩም 
መስፍን ቅዳሜ ዕለት ለጋዜጠኞች መግለጫ 
ሰጥተዋል። ቅዳሜ ዕለት ጠቅላይ ሚኒስትር 
መለስ ዜናዊም ከጉዳዩ ጋር በተያያዘ መቀሌ 
ከተማ ገብተዋል።</p>

<p>ወታደራዊ እርምጃ በመጠቀም ታጋቾቹን ነፃ 
ለማውጣት የሚደረግ ሙከራ እንደማይኖርም የውጭ 
ጉዳይ ሚኒስትሩ አስታውቀዋል።</p>

<p>"ሁኔታው እዚያ ደረጃ ላይ አልደረሰም ስለዚህ 
ይህንን አማራጭ ከታሳቢነት አናስገባው 
ምክንያቱም በቀዳሚነት የምናስቀምጠው 
የታጋቾቹን ያለ ምንም ጉዳት መለቀቅን ስለሆነ 
ነው" ሲሉ የውጭ ጉዳይ ሚኒስትር ስዩም መስፍን 
ገልጸዋል።</p>

<p>ምንም እንኳን የአካባቢው ነዋሪዎች ከላይ 
የተጠቀሰው ታጣቂ ቡድን ታጋቾቹን ወደ ኤርትራ 
ድንበር በእግር እንዳሻገራቸው ቢናገሩም ውጭ 
ጉዳይ ሚኒስትር ስዩም መስፍን "ጉዳዩ 
ትዕግስትና ከባድ ጥንቃቄን የሚሻ ነው" 
ብለዋል።</p>

<p>እንግሊዛውያኑና አስጎብኚዎቻቸው 
መጥፋታቸውን ተከትሎ በተደረገ አሰሳ በጥይት 
የተደበደቡት ሦስት መኪኖቻቸው መገኘት ከፍተኛ 
ሥጋት አሳድሮ እንደነበር ይታወሳል።</p>

<p>የኢትዮጵያ ባለሥልጣናትና የእንግሊዝ 
ዲፕሎማቶች የአፋር ክልል የአገር ሽማግሌዎች 
ትብብር ድጋፍ አድርገው ከአጋቾቹ ጋር 
ግንኙነት ፈጥረው እየተደራደሩ ናቸው።</p>

<p>በክልሉ የአርብቶ አደር ልማት ማኀበር 
ያቋቋሙና ሰሞኑን ከጉዳዩ ጋር ተያያዥነት 
ባለው መልኩ አዲሰ አበባ ውስጥ መግለጫ ሰጥተው 
የነበሩት ኢስማኤል አሊ ጋድሮ የተባሉ የአፋር 
ተወላጅ እንደተናገሩት የታጋቾቹ አድራሻና 
በማን እንደታገቱ ሊታወቅ የቻለው ኤርትራ 
ውስጥ ያሉ አርብቶ አደሮች ዳጉ ተብሎ 
በሚታወቀው ባህላዊ የመረጃ ቅብብሎሽ 
ባስተላለፉት ጥቆማ ነው።</p>

<p>የግጦሽ መሬትና የውኃ እጥረት በተደጋጋሚ 
ግጭት በሚያስነሳበት በዚህ የአርብቶ አደር 
ክልል ሰዎች ስለ አካባቢያቸው ሁኔታና ስለ 
ደህንነታቸው ዳጉ ወቅታዊና የሚተማመኑበትን 
መረጃ ያሰራጫሉ።</p>

<p>እያንዳንዱ አርብቶ አደር ሌላ አርብቶ አደር 
በጉዞው ሲያጋጥመው ያለፈበትን ቦታ፣ 
ያጋጠመውን ጠቅላላ ሁኔታ ሳያዛባ፣ ከዚያ 
በፊት የተነገረውን ተመሳሳይ መረጃ ሳይጨምር፣ 
ሳይቀንስ ለሌላኛው ያስተላልፋል።</p>

<p>ይህ መረጃም በፍጥነት ሰፋ ያለ አካባቢን 
ያዳርሳል። እንግሊዛውያኑና ኢትዮጵያውያኑ 
ከተሰወሩ በኋላ ኤርትራ ውስጥ ስለመሆናቸው 
የተነገረውን ሲያስተባብል የነበረው የኤርትራ 
መንግሥት አሁንም በፕሬዚዳንቱ አማካኝነት 
ጉዳዩን አጣጥሎታል።</p>

<p>"ይህ ሰይጣናዊ ድርጊት የፖለቲካችን ባህል 
አይደለም" ሲሉ የኤርትራ ፕሬዚዳንት ኢሳያስ 
አፈወርቂ ለጋዜጠኞች ተናግረዋል።</p>

<p>የእንግሊዝ መንግሥት በበኩሉ የታጋቾቹን 
በኤርትራ ውስጥ በደህና መኖር "ገና የሚጣራ 
ጉዳይ ነው" ሲል አስተያየቱን በውጭ ጉዳይ ቢሮው 
ገልጿል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 2 ቀን 1999</a></p>

</body>
</html>
