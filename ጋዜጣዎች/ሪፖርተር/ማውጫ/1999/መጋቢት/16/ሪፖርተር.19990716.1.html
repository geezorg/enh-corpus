<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በምርጫ 97 በኦሮሚያ የደረሰውን የግድያና 
የጉዳት መጠን የሚያጣራው ኮሚሽን
የሚመጣጠንም የማይመጣጠንም የኃይል ርምጃ 
መወሰዱን አረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በምርጫ 97 በኦሮሚያ የደረሰውን 
የግድያና የጉዳት መጠን የሚያጣራው ኮሚሽን
የሚመጣጠንም የማይመጣጠንም የኃይል ርምጃ 
መወሰዱን አረጋገጠ</h2>


<p>በኦሮሚያ ክልል ምርጫ 97ን ተከትሎ 
የተፈጠረውን ግጭት ለመቆጣጠር በፀጥታ ኃይሎች 
የተወሰደው ርምጃ ተመጣጣኝ የሆነበት ቦታ 
እንዳለ ሁሉ የማይመጣጠን ርምጃ መወሰዱን 
አጣሪ ኮሚሽኑ አስታወቀ።</p>

<p>የተፈጠረውን ግጭትና በግጭቱ የደረሰውን 
ጉዳት እንዲያጣራ በክልሉ ምክር ቤት በአዋጅ 
ቁ107/98 ስልጣን የተሰጠው አጣሪ ኮሚሽን 
ከትላንት በስቲያ ለምክር ቤቱ ባቀረበው 
ሪፖርት ይፋ እንዳደረገው በግጭቱ ሳቢያ 
የስልሳ አንድ ሰዎች ህይወት ማለፉንና 
በተለያዩ ቦታዎች የሚመጣጠንና የማይመጣጠን 
የኃይል ርምጃ መወሰዱን አስታውቋል።</p>

<p>ኮሚሽኑ በምሥራቅ ሸዋ፣ ሆሮ ጉድሩ፣ ምሥራቅ 
ወለጋ፣ ኢሉባቡር፣ ምሥራቅ አርሲና ምሥራቅ 
ሐረርጌ ከ1424 ነዋሪዎች ቃል ተቀብሎና በአካል 
ተገኝቶ ባጣራው መሠረት ሟቾች ሕይወታቸው 
ያለፈው በጥይት፣ በሰደፍ፣ በጩቤ፣ በገጀራ፣ 
በአንካሴ፣ በዱላና በቦምብ ነው።</p>

<p>እንደ ኮሚሽኑ ሪፖርት በግጭቱ ሳቢያ ከገዢው 
ፓርቲ በኩል ዘጠኝ፣ ከተቃዋሚ ፓርቲዎች 185፣ 
የየትኛውም ፓርቲ ደጋፊ ካልሆኑ 127 ታስረዋል። 
ከገዢው ፓርቲ ደጋፊዎች 62፣ ከተቃዋሚ ፓርቲ 
አባላት 72፣ የየትኛውም ፓርቲ ደጋፊ ያልሆኑ 172 
የአካል ጉዳት ደርሶባቸዋል። ከገዢው ፓርቲ 
ደጋፊዎች 478፣ ከተቃዋሚ ፓርቲ ደጋፊዎች 11፣ 
የየትኛውም ፓርቲ ደጋፊ ያልሆኑ 91 ሰዎች 
በንብረታቸው ላይ ጉዳት ደርሷል።</p>

<p>በንብረት ላይ የደረሰውን ጉዳት አስመልክቶ 
ሪፖርቱ ይፋ እንዳደረገው 6,,,756,523 ብር የሚገመት 
ንብረት ወድሟል።</p>

<p>በስድስቱም ዞኖች ንብረት የወደመበትን 
ሁኔታና የጉዳቱን ዓይነት የዘረዘረው ሪፖርት 
ቤት ማቃጠል፣ በድንጋይ መደባደብ፣ እህል 
መመንጠርና ክምር ማቃጠል፣ የመንግሥት ንብረት 
የሆኑ መኪኖችን ሞተር ብስክሌት መስበርና 
ማቃጠል፣ ትምህርት ቤቶችን መሰባበርና 
ዝርፊያዎች የሚጠቀሱ እንደሆነ አመልክቷል። 
ድርጊቱን የፈጸሙት የተቃዋሚ ፓርቲ ደጋፊዎች 
በገዢ ፓርቲ ደጋፊዎችና በገለልተኛ አካላት 
ላይ እንደሆነ ሪፖርቱ ይፋ አድርጓል።</p>

<p>ሪፖርቱ በሌላ በኩል የሰብዓዊ መብቶችን 
ችግር ያለባቸውን ስናጣራ አገራችን 
የተቀበለችውን ዓለም አቀፍ ሕግ የራሷ የሕግ 
አካል አድርጋ በሕገ መንግሥቱ መሠረታዊ ሕጎች 
አድርገን ነው። የታየበት አቅጣጫም የሰብዓዊ 
መብት አያያዝ ሕገ መንግሥቱን እና ሕጎችን 
ተከትሎ ባለመፈፀሙ ነው። በዚህ ሁኔታ 
የሰብዓዊ መብት አያያዝን እንደተመለከትነው 
አንዳንድ ጉድለት እንዳለው ሰለታወቀ የሰብዓዊ 
መብቶች አያያዝ ሙሉ በሙሉ ሕገ መንግሥቱን እና 
ሕጎችን ተከትሎ ነው ለማለት አንችልም 
ብለናል። የኮሚሽኑ ሪፖርት በከፊል በዮሚ 
ትርጉም ጽ/ቤት ከኦሮሚኛ ቋንቋ ወደ አማርኛ 
የመለሰው እንደሚከተለው ቀርቧል።</p>

<p>ምዕራፍ 2 የተፈጠረው ችግር ለመቆጣጠር 
በተሰራው ሥራ ውስጥ በፀጥታ ኃይሎች 
የተወሰደው እርምጃ ከተከሰተው ሁከት ጋር 
የሚመጣጠን መሆኑን እና ያለመሆኑን በሚመለከት
ይህ ኮሚሽን እንዲያጣራ በአዋጅ ከተሰጠው 
ሥልጣን መካከል አንዱ የተከሰተውን ችግር 
ለመቆጣጠር በተሰራው ሥራ ውስጥ በፀጥታ 
ኃይሎች የተወሰደው እርምጃ ከተከሰተው ሁከት 
ጋር የሚመጣጠን መሆን ያለመሆኑን አጣርቶ 
ሪፖርት ማድረግ ነው። የተከሰተውን ችግር 
ለመቆጣጠር በፀጥታ ኃይሎች የተወስደው እርምጃ 
ከተከሰተው ሁከት ጋር መመጣጠኑን እና 
ያለመመጣጠኑን በማጣራት ይኸውም የተወሰደው 
እርምጃ ተመጣጣኝ በሆነበት ቦታ መመጣጠኑን 
እና የተወሰደው እርምጃ ከተከሰተው ሁከት ጋር 
ጋር የማይመጣጠን በሆነበት ቦታ ደግሞ 
ያለመመጣጠኑን ለይቶ ማጣራት እንዳለበት 
ይገልፃል።</p>

<p>የተፈጠረውን ችግር ለመቆጣጠር በተሠራው ሥራ 
በፀጥታ ኃይሎች የተወሰደው እርምጃ ከተከሰተው 
ሁከት ጋር የሚመጣጠን መሆኑን እና ያለመሆኑነ 
ለማመዛዘን በቅድሚያ መኖር ያለባቸው ሁኔታዎች 
ሁከት እና እርምጃ የወሰደው የፀጥታ ኃይል 
ናቸው።</p>

<p>በፀጥታ ኃይሎች የተወሰደው እርምጃ ከነበረው 
ሁከት የሚመጣጠን እና የማይመጣጠን ለመሆኑ 
ሲታይ በሕይወት እና በአካል ላይ በደረስቱ 
ጉዳቶች ላይ ትኩረት ተደርጓል።</p>

<p>የተፈጠረውን ሁከት መቆጣጠርን ጨምሮ የሕግ 
ሥራ እና ፀጥታን የማስከበር ሥራ በግንባር 
ቀደምትነት ለፀጥታ አካላት ከተሰጠው ውስጥ 
አንዱ ነው። በዚህ አዋጅ በፀጥታ ኃይሎች 
የተወሰደው እርምጃ ከተከሰተው ሁከት ጋር 
ይመጣጠናል ወይስ አይመጣጠንም የሚለው ይህ 
ጥያቄም በሕግ ይህ ሥራ የተሰጣቸው አካላት 
ሥራውን ሲሰሩ የወሰዱት እርምጃ የተፈጠረውን 
ሁከት ለመቆጣጠር የሚያስፈልገውን ያህል ነው 
ወይም ከሚያስፈልገው በላይ ተጉዘው እርምጃ 
የወሰዱ መሆኑን መፈተሽ ይፈልጋል።</p>

<p>በዚሁ ሁኔታ ኮሚሽኑ በልዩ ልዩ ዞኖች እና 
ወረዳዎች ውስጥ ተዘዋውሮ የፀጥታ ኃይሎች 
ከአነስተኛ ሁከት ውጊያ እስከሚመስል ሁከት 
ለመቆጣጠር የተሰማሩ የፀጥታ ኃይሎች 
መኖራቸውን ለመረዳት ተችሏል።</p>

<p>ይህ ኮሚሽን የሁከት ማጣራት ሥራ ሲሰራ 
የፀጥታ ኃይሎች የተፈጠረውን ችግር ለመቆጣጠር 
ልዩ ልዩ እርምጃ በመውሰድ የተነሳውን ሁከት 
ለመቆጣጠር መንቀሳቀሳቸውን በአንዳንድ 
ቦታዎች ለምሳሌ በደንቢ ወረዳ በቀን 01/07/1998 
ዓ.ም ሳጅን አድማስ በቀለ፣ በጀልዱ ወረዳ በቀን 
20/03/1998 ዓ.ም ረዳት ኢንስፔክተር ፈቃዱ ባይሳ፣ 
በጉዱሩ ወረዳ በቀን 27/05/1998 ዓ.ም የመከላከያ 
ሰራዊት አባል ማንነቱ ያልታወቀ፣ በጉዱሩ 
ወረዳ በቀን 15/05/1998 ዓ.ም ሳጅን ታምሩ ሙለታ 
የተነሳውን ከፍተኛ ሁከት ለመቆጣጠር 
ተሰማርተው ካሉበት ቦታ በተኮሱት ሰዎች 
ሕይወታቸውን ለማትረፍ እየቻሉ ሰዎች ላይ 
ከመተኮስ እራሳቸውን ሰለቆጠቡ በሁከቱ 
ተሳታፊዎች የተገደሉት ከፍተኛ አርአያ ሆነው 
አልፈዋል።</p>

<p>ግንቦት 9/1997 ዓ.ም የተነሳው ሁከት እስከ 1998 
ዓ.ም በጋ ድረስ የከፋ ሁከት ያለው መሆኑ 
ለምሳሌ በሆሮ ጉዱሩ ዞን ተነስቶ የነበረው 
ከተለመደው የሁከት ሁኔታ ወደ ውጊያ ሁኔታ 
መለወጡን መረዳት ተችሏል። በተጨማሪም በዚህ 
ሁከት ውስጥ በሺዎች በሚቆጠሩ ሰዎች ድምጽ 
ያለው እና ድምጽ የሌለው መሣሪያ ይዘው 
የተካፈሉ መሆኑን፣ በፀጥታ ኃይል ላይ ግድያ 
እና ድብደባ የደረሰ መሆኑን እና የፀጥታ ኃይል 
አባላትም ወደ ሕዝባችን አንተኩስም በማለት 
መሰዋታቸውን በዚህ ሁከት ውስጥ የመንግሥት 
መዋቅርም ተገዶም ሆነ በፍላጐት በአንዳንድ 
ቦታ መቀላቀሉ፣ በሁከቱ ተሣታፊዎች መንገድ 
ተዘግቶ የመንግሥት፣ የደጋፊዎች ወይም 
ሀገሪቷን የሚያስተዳድረው ፓርቲ አባላት እና 
የተቃዋሚዎች ንብረት መውደሙ ተነስቶ የነበረው 
ሁከት ጥፋት ነው። በዚህ ኮሚሽን 
ከሚያመለክቱት ማስረጃዎች ውስጥ አንዱ 
ነው።</p>

<p>የኦሮሞ ብሔራዊ ኮንግሬስ አባላት እና 
ደጋፊዎች ተቀናጀ በተባለ ሁከት በኢለሙ ሞለሌ 
ቀበሌ እና በሲርባ ሎያ ለገ መረዋ እና ለገ 
አንዶዴ በሚባል ሥፍራ 1000 የሚሆን የወረዳው 
ሕዝብ መንገድ በድንጋይ እና በእንጨት ዘግተው 
ከዞኑ አስተዳደር እና ከጨፌ የመጡትን ሰዎች 
ጨምሮ መንገድ ሲሄዱ በነበሩት የፀጥታ አካላት 
ላይ በአዋኪዎች በኩል በተከፈተው ተኩስ 
ከመከላከያ ሰራዊት ውስጥ 1 ሰው ሞቶ 3 
የመከላከያ ሠራዊት እና የፖሊስ አባላት 
መቁሰላቸውን ከቀረበው ማስረጃ ላይ ተሰምቷል። 
በአዋኪዎች በኩል በፀጥታ ኃይሎች ላይ በዚህ 
በተወሰደው እርምጃ ላይ በመመሥረት በፀጥታ 
ኃይሎች በኩል ወዲያውኑ ተመሳሳይ እርምጃ 
መውሰድ እየተቻለ በትእግስት መታለፉ በፀጥታ 
ኃይሎች በኩል ከፍተኛ ጥንቃቄ ተደርጐ የነበረ 
መሆኑን የሚያመለክቱ ነጥቦች ናቸው።</p>

<p>ከዚህ በላይ በአጭሩ እንደ ምሳሌ ለመግለጽ 
እንደተሞከረው የከፋ እርምጃ በመንግስት እና 
በደጋፊዎቹ ብዙ ንብረት ላይ በሁከቱ ውስጥ 
ጉዳት ቢደርስም እንኳ በአንዳንድ ቦታ 
የተፈጠረውን ችግር ለመቆጣጠር በፀጥታ ኃይሎች 
የተወሰዱት እርምጃዎች ይህንን ኮሚሽን 
አስደንቀዋል።</p>

<p>በኦሮሚያ ክልል ውስጥ የተነሳው ሁከት 
አደገኛነት እና ስፋት ልዩነት እንዳለው ሁሉ 
የተነሳውን ሁከት ለመቆጣጠር የተወሰዱት 
እርምጃዎችም እንደማይመሳሰሉ ታውቋል። 
የተፈጠረውን ሁከት በመቆጣጠር ሂደት ውስጥ 
የፀጥታ ኃይሎች ሰዎችን በጥይት መምታታቸው 
ተመልክቷል። ይህ ኮሚሽን ይህንን ግንዛቤ 
ለመያዝ ካስቻለው ማስረጃ ውስጥ ሌላው 
ከተነሳው ሁከት ውስጥ በጥቁር እንጪኒ ወረዳ 14 
ሰዎች፣ በደንዲ ወረዳ 8 ሰዎች በጥይት የቆሰሉ 
መሆናቸው ነው።</p>

<p>በፀጥታ ኃይሎች ከተወሰዱት እርምጃዎች 
መካከል በአምቦ ወረዳ በተማሪ ጃገማ በዳኔ እና 
በተማሪ ከበደ በዳሴ ላይ የግድያ እርምጃ፣ 
በአርሲ ነገሌ ወረዳ በአቶ ተስፋዬ አዳነ ላይ፣ 
በአባይ ጮመን ወረዳ በእነ ተማሪ ኃይሌ ደስታ 
ላይ የሁከቱ ሁኔታ እና የተወሰዱት እርምጃዎች 
...</p>

<p>ስለዚህ ይህ ኮሚሽን የተነሳውን ሁከት 
በመቆጣጠር ውስጥ የፀጥታ ኃይሎች የወሰዷቸው 
እርምጃዎች የማይመጣጠኑበት ቦታ እንዳሉ አምኖ 
የፀጥታ ኃይሎች ሁከት በፈጠሩባቸው ቦታዎች 
የወሰዷቸው እርምጃዎች የሚመጣጠን መሆኑን 
አምኖ ተቀብሏል።</p>

<p> ሀ. የማጠቃለያ አስተያየት
በ1997 ዓ/ም ምርጫ ከተካሄደ በኋላ በኦሮሚያ 
ክልል ውስጥ የተነሳውን ሁከት ለማጣራት 
የተቋቋመው ኮሚሽን አስፈላጊ የሆነውን ዝግጅት 
በማድረግ ባወጣው እቅድ ወደ ሥራ ገብቶ በሁሉም 
በኩል በተፈጠረው ሁከት የሕይወት ፣ የአካል 
እና የንብረት ጉዳት እንደዚሁም በሰብዓዊ 
መብት በኩል ችግር አሉ በማለት በቀረበለት 
ማስረጃ ላይ በመመሥረት በኦሮሚያ ስድስት 
ዞኖች እና በሃያ ሰባት ወረዳዎች ውስጥ የከፋ 
እና በስፋት ሁከት በተነሱባቸው ቦታዎች 
በአካል ሄዶ በማጣራት ሥራውን አጠናቋል።</p>

<p>የዚህ ኮሚሽን ሥራ የተመሠረተው በአዋጅ ቁ. 
107/98 በተሰጠው ሥልጣን ነው። በዚሁ መሠረት 
የሁከቱን መነሻ እና ምክንያት እንዲሁም 
ይህንን ሁከት ያነሳው አካል ማን ነው? የሚለውን 
በዚህ ዘገባ/ሪፖርት ውስጥ ለመመለስ በማሰብ 
በየዞኑ አጠቃለን ስናየው ከዚህ በላይ 
በተጠቀሱት ስድስት የኦሮሚያ ዞኖች 
የተከሰተውን ሁከት መንሻ እና ምክንያት እኛ 
ባሸነፍነው ቦታ እኛ ማስተዳደር አለብን 
በማለት የኦሮሞ ብሔራዊ ኮንግሬስ እና 
የኦፌዲን ደጋፊዎች ወይም አባላት ሁከት 
በማስነሳታቸው ሲሆን የተለያዩ ት/ቤት 
ተማሪዎችም ልዩ ልዩ የፖለቲካ ጥያቄዎችን 
በማንሳት የተለያየ መፈክር በማሰማት ለሁከቱ 
መነሳሳት ምክንያት ሆነዋል። እንደዚሁም 
በፀጥታ ኃይል በኩል በአንድ ቦታ የተወሰደው 
እርምጃ ለምሳሌ የተማሪ ጃገማ በዳኔ ግድያ 
በመላ ኦሮሚያ ለተነሳው ሁከት መነሻ እንደሆነ 
እና በመንግሥት ሥር ባሉት መዋቅር መልካም 
አስተዳደር በመታጣቱ ይህንን ሁከት 
እንዳስፋፋው በስፋት ተገልጿል። በዚሁ ሁኔታ 
ይህንን ሁከት ያስነሳው አካል ማነው ለሚለው 
ጥያቄ የኦብኮ እና የኦፌዲን ደጋፊዎች ወይም 
አባላት እንደዚሁም ተማሪዎች መሆናቸው 
ስምምነት ላይ ተደርሷል።</p>

<p>ይህ ኮሚሽን እንዲያጣራ በአዋጁ ከተጠየቀው 
ውስጥ አንዱን የተከሰተውን ሁከት ለመቆጣጠር 
በተሠራው ሥራ ውስጥ በፀጥታ ኃይሎች 
የተወሰደው እርምጃ ከተከሰተው ሁከት ጋር 
የሚመጣጠን መሆኑ እና ያለመሆኑ ታይቷል። 
በዚህ ሁኔታ በፀጥታ ኃይሎች የተወሰደው 
እርምጃ ከነበረው ሁከት ጋር መመጣጠኑንና 
ያለመመጣጠኑን ስንመለከት በሕይወት እና 
በአካል ላይ በደረሱት ጉዳቶች ላይ ትኩረት 
ተደርጓል።</p>

<p>ስለዚህ ይህ ኮሚሽን በኦሮሚያ ዞኖች ውስጥ 
የተነሱትን አደገኛ ሁከት፣ የአካል ጉዳትም 
ሆነ የሕይወት ጉዳት በአዋኪዎቹ በፀጥታ 
ኃይሎች ላይ የደረሰውን እነዚህ የፀጥታ 
ኃይሎችም በት ዕግስት እና በየደረጃው 
ሲወስዱት የነበረውን እርምጃዎችን፣ እነዚህ 
የፀጥታ ኃይሎችም በሌሎች ሰዎች ሕይወት እና 
አካል ላይ ያደረሱት ጉዳይ ይህ ኮሚሽን ጐን 
ለጐን እንዳመዛዘነው ሁከት በተነሱበት ቦታዎች 
ውስጥ ሁከት ለመቆጣጠር የፀጥታ ኃይሎች 
የወሰዱት እርምጃዎች የማይመጣጠኑበት ቦታ 
እንዳሉ አምኖ በፀጥታ ኃይሎች በነበረው ሁከት 
እርምጃ በተወሰዱባቸው ቦታዎች የሚመጣጠኑ 
መሆናቸውን አምነን ተቀብለናል።</p>

<p>የሰብአዊ መብቶችን ችግር ያለባቸውን ስናጣራ 
አገራችን የተቀበለችውን አለም አቀፍ ሕግ 
የራሷ የሕግ አካል አድርጋ በሕገ መንግስቱ 
መሠረታዊ ሕጐች አድርገን ነው። የታየበት 
አቅጣጫም የሰብአዊ መብት አያያዝ ሕገ 
መንግስቱን እና ሕጐችን ተከትሎ ባለመፈፀሙ 
ነው። በዚህ ሁኔታ የሰብዓዊ መብት አያያዝን 
እንደተመለከትነው አንዳንድ ጉድለት እንዳለው 
ስለታወቀ የሰብዓዊ መብቶች አያያዝ ሙሉ በሙሉ 
ሕገ መንግሥቱን እና ሕጐችን ተከትሎ ነው 
ለማለት አንችልም ብለናል።</p>

<p>በእነዚህ በተመለከትናቸው የስድስት ዞኖች 
ሁከት ውስጥ በመንግሥት፣ በገዢው ፓርቲ 
ደጋፊዎች ወይም አባላት፣ በተቃዋሚ ፓርቲዎች 
ድጋፊ ወይም አባል እና ከማንኛውም የፖለቲካ 
ድርጅት ነፃ ነን በሚሉ ሰዎች ላይ ንብረታቸው 
መጐዳቱ ተገልጾልናል። ከዚህ ከደረሰው ጉዳት 
መካከል ቤት ማቃጠል፣ መመንጠር፣ በድንጋይ 
መደብደብ፣ እህል መመንጠር እና እንደተከመረ 
ማቃጠል፣ የመንግሥት ንብረት ለምሳሌ መኪና፣ 
ሞተር ሳይክል መሰባበር እና ማቃጠል፣ የቀበሌ 
ጽ/ቤት እና የማሰልጠኛ ማዕከል ማቃጠል፣ ት/ቤት 
መሰባበር፣ ዝርፊያ እና ሌላም ሲካሄድ 
እንደነበረ እና በዚህ ንብረት ላይ ጉዳት 
ያደረሱት በእሳት፣ በቦምብም፣ በገጀራ፣ 
በጉልበት መዝረፍ እና የመሳሰሉት ናቸው። 
በዚህ በተፈጠረው ሁከት ውስጥም በብዛት 
ንብረት የወደመባቸው የወጣቶች ወይም ሀገሪቷን 
የሚያስተዳድረው ፓርቲ አባላት እንደሆነም 
ተረድተናል። በጥቅሉ እነዚህ ጉዳት 
የደረሰባቸው ወገኖች የሰጡንን ግምት መነሻ 
አድርገን በመውሰድ በተፈጠረው ሁከት 
የወደመውን ንብረት ግምት ብር 6756523.00 (ስድስት 
ሚሊዮን ስባት መቶ ሃምሳ ስድስት ሺ አምስት መቶ 
ሃያ ሶስት ብር ብቻ) እንደሆነ ተረድተናል።</p>

<p>ይህ ኮሚሽን በአዋጅ በቀረበው ጥያቄ መሠረት 
ከተመለከተው መካከል አንዱ በተፈጠረው ሁከት 
ውስጥ የደረሰው ጥፋት በንብረት ላይ ብቻ 
ሳይሆን በሰው ሕይወት ላይም ስለሆነ ይህንን 
የተፈፀመውን ግድያ ከሄድንበት ቦታ 
እንዳጣራነው በየወረዳው በየጊዜው ሁከት 
ሲፈጠር፣ ግድያ ሲፈፀም፣ ይህ የተፈፀመው 
ግድያ ደግሞ በአዋጅ ለኮሚሽኑ በተሰጠው 
ሥልጣን መታየት ያለበት ነው ወይስ አይደለም 
የሚለው በስፋት ተመርምሯል።</p>

<p>በዚሁ መሠረት እንዳጣራነው በሞቱት ሰዎች 
ቤተሰብ እና ሌላው ጉዳዩ የሚመለከተው አካል 
በኮሚሽኑ ፊት የተጐዳባቸውን ሰው ቢገልፁም 
እንኳ ኮሚሽኑ ግን ይህንን ተፈፀመ የተባለውን 
ግድያ በሶስት ቦታ በመክፈል ለመመልከት 
ሞክሯል። ይኸውም በ1997 ዓ.ም ከተደረገው ሀገር 
አቀፍ ምርጫ በኋላ በኦሮሚያ ክልል 
ከተመለከትናቸው አምስት ዞኖች ውስጥ 
ከተፈጠረው ሁከት ጋር ተያይዞ የተነሳውን 
ሁከት ለማረጋጋት በፀጥታ ኃይሎች የተወሰደው 
እርምጃ ሕይወታቸው ያለፈው ሰዎች 30 /ሰላሳ/ 
ይሆናሉ። በዚህ በተፈጠረው ሁከት ውስጥ 
በአዋኪዎቹ በፀጥታ ኃይሎች እና በመንግስት 
አካል ላይ በተወሰደው እርምጃ ሕይወታቸው 
ያለፈው ሰዎች 18 /አስራ ስምንት/ እንደሆኑ 
ተረድተናል። እንደዚሁም ከሁከቱ ጋር 
ባልተያያዘ እና ባልታወቀ ሁኔታ በልዩ ልዩ 
ምክንያት በተለያየ አካል ተገድለው የተገኙ 
እና ከኮሚሽኑ ሥልጣን ውጪ የሆኑት 29 /ሃያ 
ዘጠኝ/ ሰዎች እንደሆኑ የተረዳን ሲሆን እነዚህ 
የሞቱትን ሰዎች ስም፣ ጾታ፣ እድሜ፣ አድራሻ፤ 
ሥራ፣ የሞቱበትን መሣሪያ እና የመሳሰሉትን 
የሚያመለክት በቂ መረጃ አያይዘናል።</p>

<p>በመጨረሻም ይህ ኮሚሽን አስምሮበት ሊገልጽ 
የሚፈልገው በሁሉም በኩል ስህተት እና ጉድለት 
ቢኖርም እንኳ የመንግስትም አካል ሆነ 
ተቃዋሚዎች ከራሳቸው ስህተት ተምረው የፖለቲካ 
ልዩነት እንዳለ ሆኖ በዲሞክራሲ ሥርዓት፣ 
በልማት እና በሰላም እድገት ላይ፣ ሕገ 
መንግስቱን እና ሕጐችን በመከተል አብሮ 
መሥራት፣ ያለውን ችግር ከሁከት ሳይሆን 
በሰላማዊ እና በዲሞክራሲያዊ መንገድ መፍታት 
እንዳለባቸው ማሳሰብ እንፈልጋለን። በዚሁ 
መሠረት የመፍትሔ ሃሳብ (Recommendations) ከዚህ 
እንደሚከተለው እናቀርባለን።</p>

<p>ለ. የመፍትሔ ሃሳብ
1.	በመንግስት አካል በኩል
-የመንግሥት አካላት እና ተቃዋሚ አካላት እንደ 
ጠላት መተያየት ትተው ያላቸውን የፖለቲካ 
ልዩነት እንዳለ እየተከባበሩ ስለ ሰላም፣ 
ልማት እና ዲሞክራሲያዊ ሥርዓት እድገት ላይ 
እየተመካከሩ መስራት እንዳለባቸው እና ሕገ 
መንግስቱን እና ሕግን አክብረው እንዲንቀሳቀሱ 
እንደዚሁም የመንግስት መዋቅር በሙሉ በሩን 
ክፍት አድርጐ ሁኔታዎችን አመቻችቶ በትጋት 
ቢንቀሳቀስ፣
-ሁከት ከመነሳቱ በፊት ለሚከሰት ችግር በተቻለ 
መጠን አስቸኳይ መፍትሔ መስጠት እና ችግር 
ከተፈጠረ እንኳን በአፋጣኝ ሊረጋጋ የሚችልበት 
ሁኔታ ቢፈጠር
-በሁከቱ በሕይወት እና በአካል ጉዳት 
ለደረሰባቸው ሰዎች በዚህ ሪፖርት 4ኛ ምዕራፍ 
ውስጥ ከተገለፁት መካከል ጉዳያቸው ተጣርቶ 
ለሕግ ያልቀረቡ ሰዎች ተመርምሮ ሁኔታው 
ተጣርቶ ለሕግ የሚቀርብበት ሁኔታ ቢፈጠር 
ለምሳሌ በግንጪ በከበደ ዲንሳ እና በሳጅን 
አድማስ በቀለ፣ በጥቁር እንጪኒ የለቺሳ ፉታሳ 
ግድያ፣ በፊንጫ የኃይሌ ደስታ ግድያ፣ በቦጂ 
ጨቆርሳ የገመቹ አያና ግድያ፣ በሻሸመኔ የሼህ 
ኡስማን ሀጂ አብዶ ግድያ፣ በጭሮ የወታደር 
ፖሊስ አብደላ ሳላ ግድያ እንደዚሁም በጥቁር 
እንጪኒ በጥይት ከተመቱት ሰዎች መካከል ስለ 
ብርሃኑ መገርሳ እና የሌሎችም፣ ንብረታቸው 
በአዋኪዎቹ የወደመባቸውን ሰዎች ለመርዳት 
በመንግስት በኩል በአንዳንድ ቦታ ሲደረግ 
የነበረው ጥረት መልካም ድርጊት መሆኑን ይህ 
ኮሚሽን ተረድቶ ተደስቶበታል። አሁንም አቅም 
እስከፈቀደ ድረስ ይህ ድጋፍ የንብረት ጉዳትም 
ሆነ ሌላ ጉዳት ለደረሰባቸው ሰዎች በተመሳሳይ 
ሁኔታ ቀጥሎበት ቢረዱ፣
-መንግስት እና የሚመለከታቸው ተቋማት (Civic 
Organizations) ሕገ መንግስቱን እና ሌሎች ሕጐችን 
ሥር ላሉት የመንግስት መዋቅር እና ግንዛቤ 
የሌላቸው ሰዎችን ሁሉ ማስተማር አለባቸው። 
መብታቸውን እና ግዴታቸውን እንዲያውቁ 
እስከተቻለ ድረስ መጓዝ አለበት እንላለን። 
እንደዚሁም መንግስታዊ ያልሆኑ ድርጅቶች 
ይህንን ትምህርት ለማስፋፋት መንግስት 
ሁኔታውን ቢያመቻችላቸው።
-የፀጥታ ኃይል በተለይም ፖሊስ ሁከትን 
በሚያረጋጋበት ጊዜ በዘመናዊ መሣሪያ መጠቀም 
እንዲችል የሚያስፈልጉ መሣሪያዎች ቢሟሉለት፣
-የኦሮሚያ የፖሊስ ኃይል ብዛት እና አቅም 
የሚያድግበት ሁኔታ ቢፈለግ፣</p>
<p>2. በተቃዋሚዎች በኩል
-ተቃዋሚዎች በምርጫ ጊዜ ሕዝቡን እኔን ምረጡኝ 
እንዳሉት ሁሉ በሌላ ጊዜም ሕዝቡ ለሰላም እና 
ለልማት እንዲነሳሳ፣ ከሁከት ርቆ በዲሞክራቲክ 
መንገድ ብቻ እንዲንቀሳቀስ ቢያስተምሩ፣
-ተቃዋሚዎች የመዋቅራቸውን ተወካዮቻቸውን 
ከላይ እስከ ታች ያሉት የሕግ እና 
የአስተዳደር፣ የፖለቲካ ከዲሞክራሲያዊ 
ስርዓት ጋር አያይዘው ችሎታ እንዲያጠናክሩ 
ቢያደርጉ፣
-አባላትን ሲያፈሩ ማንነታቸውን በሚገባ 
መለየት እና መዋቅራቸውን ከላይም ከታችም 
ክትትል እና ቁጥጥር ቢያደርጉ፣
-ከምርጫ ጋር ተያይዞ በዚህ በተነሳው ሁከት 
ውስጥ በሕይወት፣ በአካል እና በንብረት ላይ 
በደረሰው ጉዳት ሕዝቡ በጣም ተጐድቷል፣ 
በመካከሉም ጥርጣሬ እና ጥላቻ መፈጠሩን 
ተረድተናል፣ በዲሞክራሲያዊ ሥርዓት ሂደት 
ውስጥ ምርጫ አንድ ጊዜ ብቻ ተካሄዶ የሚቆም 
አይደለም። ስለዚህ ጅምር ዲሞክራሲያዊ ሂደት 
ወደኋላ እንዳይመለስ ተቃዋሚዎች ከመንግስት 
ጐን በመሠለፍ በሕዝቡ መካከል ሰላም እና 
የተረጋጋ ሁኔታ እንዲፈጠር የበኩላቸውን ድርሻ 
ቢወጡ እንላለን፣
-በመጨረሻም የኦሮሞ ሕዝብ ከትውልድ እስከ 
ትውልድ በገዳ ሥርዓት እራሱን ሲያስተዳድር 
ስለነበር ለዲሞክራቲክ ስርዓት አዲስ 
አይደለም። ስለዚህ በኦሮሚያ ክልል ውስጥ 
የሚንቀሳቀሱ ፓርቲዎች በሙሉ መቼም የሥልጣን 
ርክክብ በሰላማዊ መንገድ ብቻ እንዲሆን 
እንዲያደርጉ የዚህ ኮሚሽን የመጨረሻ መልዕክት 
ነው።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 16 ቀን 1999</a></p>

</body>
</html>
