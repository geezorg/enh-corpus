<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>"ጦርነቱን በአጭር ጊዜ ድል ለማድረግ 
የቻልነው የሶማሊያ ሕዝብ አብሮን ስለተዋደቀ 
ነው"
ጠ/ሚ/ር መለስ ዜናዊ </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጦርነቱን በአጭር ጊዜ ድል 
ለማድረግ የቻልነው የሶማሊያ ሕዝብ አብሮን 
ስለተዋደቀ ነው"
ጠ/ሚ/ር መለስ ዜናዊ</h2>


<p>ጠ/ሚ መለስ ዜናዊ መንግስታቸው በሶማሊያ 
ጅሀዲስቶች ላይ የከፈተው የመልሶ ማጥቃት 
እርምጃ በድል እየተጠናቀቀ መሆኑን አስመልክቶ 
ለሕዝብ ተወካዮች ም/ቤት በትላንትናው እለት 
ሪፖርት አቅርበዋል።</p>

<p>በሪፖርታቸውም አክራሪው አመራር በይፋ 
ባወጀው ቀን ጦርነቱን በማፋፋም በሽግግር 
መንግስቱና በፑንትላንድ አስተዳደር ላይ መጠነ 
ሰፊ ዘመቻ ለመክፈት ዝግጅቱን ማጠናቀቁን 
በተመሳሳይ መልኩ ከክረምቱ ጀምሮ ወደ 
ኢትዮጵያ ካሰረጋቸው የጥፋት ሃይሎች በተጨማሪ 
በሶማሊያ በተለያዩ አካባቢዎች ተጠልለው 
የነበሩ የኢትዮጵያ ፀረ ሰላም ሃይሎችን በሙሉ 
አሰባስቦ ወደ ኢትዮጵያ ለማስገባት ባደረገው 
ርብርብ እነዚህን ሃይሎች በድንበራችን አካባቢ 
ለማከማቸት የቻለበት ደረጃ ላይ መድረሱን 
በመጨረሻም ይኸው የተቀናጀ ዘመቻ በሽግግር 
መንግስቱ ላይ በሁለት ግንባር በተከፈተ ሰፊ 
ዘመቻ መጀመሩን ጠ/ሚ ገልፀዋል።</p>

<p>በሁሉም ግንባሮች የተካሄዱት ውጊያዎች 
ከከተሞችና የሕዝብ ክምችት ከሚገኝባቸው 
አካባቢዎች ውጭ እንዲሆን በማድረጉና ሌሎችም 
ጥንቃቄዎች በመደረጋቸው በዘመቻው ሂደት 
በሰላማዊ ሕዝብ ላይ የደረሰ ይህ ነው የሚባል 
ጉዳት አለመኖሩን በዘመናችን በሚካሄዱት 
ጦርነቶች ሰላማዊ ዜጎች የጦርነቶቹ ዋነኛ 
ሰለባዎች መሆናቸው የታወቀ ሲሆን ያካሄድነው 
ዘመቻ በሕዝብ ሕይወትና ንብረት ላይ ይህ ነው 
የሚባል ጉዳት ያላደረሰ መሆኑ ልዩ ግምት 
የሚሰጠው ጉዳይ እንደሆነ የተናገሩት ጠ/ሚሩ 
የመከላከያ ሃይላችን የሽግግሩ መንግስት 
ሰራዊትና ሌሎች የሶማሊያ ሰላም ወዳጅ ሃይሎች 
በጋራ በተንቀሳቀሱባቸው ግንባሮች ሁሉ ሕዝብ 
ደማቅ አቀባበል እንዳደረገላቸው የአገር 
ሽማግሌዎችንና የጎሳ መሪዎችን በማነጋገር 
አካባቢያቸውን እንዲያረጋጉ፣ የተበተኑ የጎሳ 
ሚሊሺያዎችን ትጥቅ እያስፈቱ ወደ ሰላማዊ ኑሮ 
እንዲመለሱ ለማግባባትና ለማሳመን መቻሉን 
ገልፀዋል።</p>

<p>ክፉኛ የተመታውና የተመናመነው 
የአክራሪዎችና የሌሎች የጥፋት ሃይሎች ስብስብ 
ከሁሉም አቅጣጫዎች ወደ ሞቃዲሾ ለመስባሰብ 
በሚሯሯጥበት ወቅት ሰራዊታችንና አጋሮቹ 
እየተከተሉ የማጥቃት ስራቸውን እንዲቀጥሉበት 
ተደርጓል። በዚሁ ሂደት የሞቃዲሾ ሕዝብ ራሱን 
ከጥፋት ሃይሎች ነፃ ለማውጣት እጅግ የሚደንቅ 
ስራ እንደሰራ ተናግረዋል።</p>

<p>የሞቃዲሾ ከተማ አገር ሽማግሌዎችና የጎሳ 
መሪዎች ተገናኝተው ከተማቸውን ከአክራሪዎቹ 
ለማጽዳትና የሽግግር መንግስቱን ለመቀበል 
የሚያስችላቸው ዝግጅት ለማድረግ 
መስማማታቸውን የሞቃዲሾ ሕዝብ ይህንኑ 
ለማስፈፀም 15 አባላት ያሉት ኮሚቴ ያቋቋመ 
ሲሆን የሰሜን ሞቃዲሾ ሕዝብ አካባቢውን 
በሽግግር መንግሥቱ ፕሬዚዳንትና ጠቅላይ 
ሚኒስትር ፎቶግራፎች እስከማሸብረቅ መድረሱን 
ገልፀዋል። ወደሞቃዲሾ እየጎረፈ የነበረው 
የጥፋት ሃይል እግር በእግር ሲከተለው 
ከነበረው የመከላከያ ሃይላችንና አጋሮቹ ጥቃት 
ሞቃዲሽ ውስጥ በመመሸግ ማምለጥ እንደማይችልና 
ሕዝቡ ተደራጅቶ እንድሚያምጽበት ሲገነዘብ 
የእስላማዊ ፍ/ቤቶችን ሕብረት በይፋ በትኖ 
አንድ ጥይት ሳይተኩስ ከሞቃዲሾ ለመሸሽ 
መገደዱን ተናግረዋል።</p>

<p>የመከላከያ ሃይላችንና አጋሮቹ የከተማዋ ዳር 
ላይ እንደደረሱ እጅግ በርካታ የከተማዋ 
ነዋሪዎች ሰራዊታችን ወደ ሰፈረበት አካባቢ 
በመሄድ ወደ ከተማዋ እንዲገቡና ከተማዋን 
እንዲያረጋጉ ጥያቄ አቅርበዋል። የከተማው 
የአገር ሽማግሌዎች ኮሚቴም በተመሳሳይ መልኩ 
ከሽግግሩ መንግስትና ከሰራዊታችን ሃላፊዎች 
ጋር በጉዳዩ ላይ መክሯል። የአገር ሽማግሌዎቹ 
ከተማዋን የማረጋጋተ ሃላፊነት እንደሚሸከሙ፣ 
ይህንን ለማድረግ እንዲያመች ሰራዊታችን ወደ 
ከተማዋ ገብቶ በተመረጡ አካባቢዎች እንዲሰፍር 
ጠይቀዋል። ይህንኑ ጥያቄያቸውን ለሽግግር 
መንግሥት ሃላፊዎች በማቅረብ ብቻ ሳይሆን 
የከተማዋን የመገናኛ ብዙሃን በመጠቀም 
አስረድተዋል። በዚህ መልኩ ለአንድ ቀን ተኩል 
ምክክርና ድርድር ከተካሄደ በኋላ ሰራዊታችንና 
አጋሮቹ በሕዝቡ ጥያቄ አንድ ጥይት ሳይተኩስ 
ወደሞቃዲሾ ለመግባትና በአገር ሽማግሌዎቹ 
የተመደበላቸውን ቦታ ለመያዝ በቅተዋል። እጅግ 
የሚበዛው የከተማው ሕዝብ የአገር ሽማግሌዎችን 
ምክርና ሃሳብ በመቀበል ሰራዊታችንን በደስታ 
የተቀበለ ሲሆን ጥቂት ወጣቶች ታቃውሞዋቸውን 
በሰላማዊ መንገድ ገልጸዋል።</p>

<p>የማረጋጋት ስራውን ከጀመረ በኋላ ከሞቃዲሾና 
ከሌሎች ቦታዎች የሸሹትን የጥፋት ሃይሎች 
ተከታትሎ ለመምታት እንቅስቃሴ ተደርጓል። 
ይሁንና ወቅቱ ታላቁ የዓረፋ በዓል ዋዜማ 
ስለነበር የሽግግር መንግስቱና የኢትዮጵያ 
መንግሥት በመመካከር የሶማሊያ ሕዝብ በዓሉን 
በደስታ ማክበር ይችል ዘንድ ለ25 ሰዓታት 
የተናጠል የተኩስ ማቆም ውሳኔ ወስነው ይህንኑ 
በይፋ አውጀዋል። የሽግግር መንግስት 
ፕሬዚዳንት የዓረፋን በዓል በሞቃዲሾ አጠገብ 
አፍጎየ በተባለው ከተማ በሚገኝ ታላቅና 
ታሪካዊ የሶማሊያ መስጊድ ከሞቃዲሾ ሕዝብ 
ተወካዮች ጋር በመሆን ለማክበር በቅተዋል። 
ይህንኑ ምቹ ሁኔታ በመጠቀም የሽግግር 
መንግሥቱ ከአገር ሽማግሌዎቹ ጋር በሰፊው 
በመምከር ሶማሌዎች የራሳቸውን ችግር 
በምክክርና በውይይት በራሳቸው ስለሚፈቱበት 
ሁኔታ ስምምነት ላይ ለመድረስ ችለዋል።</p>

<p>የአፍሪካ ሕብረት በጉዳዩ ላይ ግልጽና 
መርህን የተከተለ አቋም ወስዷል። የአፍሪካ 
ህብረት ኢትዮጵያ ከእስላማዊ ፍ/ቤቶች ሕብረት 
አክራሪ አመራር የተቃጣባትን ጥቃት ለመከላከል 
ሕጋዊ እርምጃ የመውሰድ መብት እንዳላት 
የሚያረጋግጥ አቋሙን በማያሻማ መልኩ በይፋ 
ገልጿል። በተመሳሳይ መልኩ ይህንኑ ትክክለኛ 
አቋም መሰረት በማድረግ የኢትዮጵያ ሰራዊት 
ሶማሊያን በተቻለ ፍጥነት ለቆ እንዲወጣ 
ጠይቋል። በዚሁ መልኩ ሲታይ የአፍሪካ ሕብረት 
የኢትዮጵያን መንግሥት ትክክለኛ አቋሞች 
የሚያንፀባርቅ አቋም ወስዷል ማለት 
ይቻላል።</p>

<p>የተባበሩት መንግሥታት የፀጥታው ምክር ቤት 
በጉዳዩ ላይ በሚመክርበት ወቅት የኢትዮጵያን 
የመከላከል እርምጃ ሊጎዳ የሚችል ሃሳብ 
በአንድ የምክር ቤቱ አባል አገር ቀርቦ የነበረ 
ቢሆንም የተቀሩት 14 አባል አገሮች ይህንኑ 
ሃሳብ በመቃወማቸው ውሳኔ ውድቅ ሊሆን ችሏል። 
በመሆኑም የተባበሩት መንግሥታት የፀጥታው 
ምክር ቤት የመከላከል እርምጃችንን በጥያቄ 
ምልክት ውስጥ ሳያስገባ ቀርቷል። በተለያዩ 
በዚህ ጉዳይ ለየት ያለ አቋም የወሰደው የችግሩ 
ፈጣሪና አባባሽ የሆነው የኤርትራ መንግሥትን 
ብቻ ነው ማለት ይቻላል። በተመሳሳይ መልኩ 
የኤርትራ መንግስትን አቋም በይፋ ባይደግፉም 
ውስጥ ውስጡን አይዞህ የሚሉት ወገኖች ሊኖሩ 
እንደሚችሉም መገመት ይቻላል። በአጠቃላይ 
ሲታይ ግን መላው ዓለም የመከላከል መብታችንን 
ተቀብሎ በአፍሪካ ሕብረትና በዋና ዋናዎቹ 
አገሮች ደረጃ ከዚህ አልፎ የመከላከል 
እርምጃዎችን የመደገፍ አቋም ወስደዋል ማለት 
ይቻላል።</p>

<p>አገራችንን ከጥቃት የመከላከል ሃላፊነት 
የኛውና የኛው ብቻ መሆኑን ጠንቅቀን 
የምንገነዘብ በመሆናችን በመከላከል 
ተግባራችን ማንም የውጭ መንግስት አብሮን 
ይሰለፋል ብለን አልጠበቅንም፣ 
አልጠየቅንምም። ይሁንና የዓለም ህብረተሰብ 
ራሳችንን የመከላከል መብታችንን እንዲቀበል 
በተቻለ መጠንም ራሳችንን ለመከላከል 
የወሰድነውን እርምጃ እንዲደግፍ ከፍተኛ ጥረት 
አድርገናል። በዚህ ረገድ ያስቀመጥነው 
የዲፕሎማሲ ስራችን ግብም በአጥጋቢ አኳኋን 
ተሳክቷል ማለት ይቻላል።</p>

<p>ያስቀመጥናቸው ግቦች ሁሉ ሊሳኩ የቻሉት 
የመከላከያ ሃይላችን የመላውን ሕዝባችንን 
ድጋፍ ሰንቆ በጀግንነትና በላቀ ወታደራዊ 
ብቃት በመዋጋቱ፣ አጋሮቻችንና የሶማሊያ ሕዝብ 
በወንድማዊ መንፈስ በታላቅ ፖለቲካዊ ብስለትና 
ሕዝባዊ መንፈስ ሰራዊታችንን ለመንከባከብ 
በመቻሉ ነው። በመሆኑም በዘመቻው ለተሳተፉና 
መስዋእትነት ለከፈሉ የመከላከያ ሃይላችን 
አባላት በራሴና በኢፌዴሪ መንግሥት ስም የላቀ 
አድናቆቴንና ምስጋናዬን ለመግለፅ 
እፈልጋለሁ። ምክር ቤቱም ተመሳሳይ አቋም 
ቢይዝና ይህንኑ ቢገልፅ ተገቢ ነው ብዬ 
አምናለሁ።</p>

<p>በኢትዮጵያ በኩል ዋናውን ተልእኮዋችንን 
ስላሳካን ከእንግዲህ ትኩረታችን ሰራዊታችንን 
ወደ አገሩ በመመለስና እያካሄድን ያለነውን 
ፀረ ድህነት ትግል በማጠናከር ላይ መሆን 
አለበት። በርግጥ ይህንን ሰናደርግ እዚህም 
እዚያም የቀሩትን የአክራሪ ሃይሎች የመቆጣጠር 
ሥራ ማጠናቀቅና የሶማሊያ መንግስትና ህዝብ 
የጀመሩትን የማረጋጋት ስራ ጥለን መመለስ 
አለብን ማለት አይደለም። እነዚህን 
የማጠናቀቂያ ስራዎች በተቻለ ፍጥነት 
በማከናወን በጥቂት ሳምንታት ውስጥ 
ሰራዊታችንን ወደ አገራችን መመለስ የማይቀር 
አቋማችን ነው። ለሰላም ምቹ ሁኔታ ከመፍጠር 
አልፈን በሶማሊያ ሰላም አስከባሪ መሆን 
አንችልም፣ አይገባምም። የዓለም ሕብረተሰብ 
ይህንኑ ተገንዝቦ በአፍሪካ ሕብረትና 
በተባበሩት መንግስታት የፀጥታ ምክር ቤት 
ውሳኔዎች መሰረት የሰላም አስከባሪ ኃይል 
በፍጥነት እንዲገባና ሰራዊታችን ሲመለስ 
አላስፈላጊ ክፍተት እንዳይፈጠር ጥረት ማድረግ 
ይጠበቅበታል እንላለን።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 25 ቀን 1999</a></p>

</body>
</html>
