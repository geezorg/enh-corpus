<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በኡጋዴን ኢትዮጵያውያንና ቻይናውያን በታጣቂዎች ተገደሉ
መለስ አረመኔያዊ ጭፍጨፋ ሲሉ አወገዙት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኡጋዴን ኢትዮጵያውያንና ቻይናውያን በታጣቂዎች ተገደሉ
መለስ አረመኔያዊ ጭፍጨፋ ሲሉ አወገዙት</h2>

<p>በሶማሌ ክልል፣ በነዳጅ ፍለጋ ሥራ ተሰማርተው የነበሩ 74 ኢትዮጵያውያንና ቻይናውያንን በታጣቂዎች ተገደሉ። ጠቅላይ ሚኒስትር መለስ ዜናዊ ግድያውን አረመኔያዊ ጭፍጨፋ ሲሉ አወገዙት።</p>

<p>አቶ መለስ፣ ትናንት በጽሕፈት ቤታቸው በሰጡት ጋዜጣዊ መግለጫ "ድርጊቱን ታስቦበት የተፈፀመ ጭፍጨፋ መሆኑን ገልጸዋል። የደረሰውን አደጋም አስመልክተው ሲናገሩ "ጭፍጨፋ ተከናውኗል፣ የታሰበበት ግድያ ነበር። ጉዳዩን እየተከታተልነውና ሁለተኛም እንዳይደገም እያሰብንበት ነው ..." ብለዋል።</p>

<p>ዝርዝር ጉዳዮችን ለመግለጽ ለጊዜው የተሟላ መረጃ እንደሚያሰፈልጋቸው የተናገሩት አቶ መለስ የተሰማቸውን ጥልቅ ሀዘን ጥቃቱ ለደረሰባቸው ቤተሰቦች አስተላልፈዋል።</p>

<p>በኡጋዴን ዞን ከጅጅጋ 120 ኪሎ ሜትር ርቀት ላይ በምትገኘው አቦሌ አካባቢ በነዳጅ ፍለጋ በተሰማራውና በቻይና የነዳጅና የኬሚካል ኮርፖሬሽን ሥር የሚገኘው ዘሆንግዋን የነዳጅ ፍለጋ ቢሮ ተቀጥረው ይሠሩ የነበሩ 74 ሠራተኞች በታጣቂዎች የተገደሉት ትናንት ንጋት ላይ ነበር።</p>

<p>ከተገደሉት ውስጥ ዘጠኙ ቻይናውያን ሲሆኑ 65 የሚሆኑት ደግሞ ኢትዮጵያውያን መሆናቸውንና ሌሎች ሰባት ቻይናውያን መታገታቸውን ዙኙዋ የቻይና ዜና ወኪል በትናንትና ዘገባው ገልጿል።</p>

<p>ሮይተር የዜና ወኪል የጠቅላይ ሚኒስትሩን አማካሪ አቶ በረከት ስምዖንን ጠቅሶ እንደዘገበው ከሆነ "ሠራተኞቹ የተጨፈጨፉት ከንጋት 11 ሰዓት ግድም ከእንቅልፋቸው ሳይነቁ ነበር።"</p>

<p>የቻይና የዘይት ካምፓኒ ተጠባባቂ ሥራ አስኪያጅ ዙ ሹዋንግ 200 የሚሆኑ የጦር መሣሪያ ታጣቂዎች ንጋት ላይ ደርሰው ሠራተኞቹን መግደላቸውን ለዙኙዋ የዜና ወኪል ተናግረዋል።</p>

<p>ታጣቂዎቹ ለጥበቃ ከተሰማሩት 100 የሚሆኑ ወታደሮች ጋር ለ50 ደቂቃ ተኩስ ከተለዋወጡ በኋላ 37 ቻይናውያንና 120 ኢትዮጵያውያንን ለአጭር ጊዜ ተቆጣጥረው እንደነበር ተዘግቧል።</p>

<p>ታጣቂዎቹ ከጅጅጋ 120 ኪሎ ሜትር ርቀት ላይ በምትገኘው አቦሌ በነበረው የነዳጅ ፍለጋ ሠራተኞች ላይ ጥቃቱን ካደረሱ በኋላ ጣቢያውን ሙሉ በሙሉ ያወደሙት መሆኑን ሮይተር የኦጋዴን ነፃ አውጪ ግንባርን መግለጫ ጠቅሶ ዘግቧል።</p>

<p>የጥቃቱ ዜና እንደተሰማ አዲስ አበባ በሚገኘው የቻይና ኤምባሲ ሁኔታውን የሚከታተል ቡድን መቋቋሙንና ከኢትዮጵያ መንግሥትና መከላከያ ጋር በቅርብ እየሠራ መሆኑን የቻይናን የፖለቲካ ጉዳይ ኃላፊን ዛንግ ዩባንግን ጠቅሶ ዙኙዋ ዘግቧል።</p>

<p>የኢትዮጵያ መንግሥት ድርጊቱን አረመኔያዊ ሲል ኮንኖታል።</p>

<p>ለጥቃቱ ራሱን የኦጋዴን ነፃ አውጪ ግንባር (ኦ.ኤን.ኤል.ኤፍ) ብሎ የሚጠራው ቡድን ኃላፊነቱን እንደሚወስድ ገልጿል። ቡድኑ በመግለጫው በተለያየ ጊዜ በአካባቢው ያለውን ማዕድን በዚህ መንግሥትም ሆነ በሌላ ጠቀሜታ ላይ እንዳይውል አስጠንቅቆ እንደነበር አስታውሷል። "ነገር ግን ማስጠንቀቂያችን ስላልተሰማ እርምጃውን ወስደናል" ሲል ለንደን የሚገኘው የኦ.ኤን.ኤል.ኤፍ ቃል አቀባይ አብዱራሕማን ማሕዲ መግለጹን ቢቢሲ ዘግቧል።</p>

<p>አቶ በረከት ስምዖን በበኩላቸው ከጭፍጨፋው ተግባር ጀርባ የኤርትራ መንግሥት እንዳለበት መናገራቸውን ሮይተር ዘግቧል።</p>

<p>"ግድያው በቅርቡ ከተካሄደው እገታ ጋር ተያያዥነት ያለው ነው ብለን እናምናለን። የኤርትራ ታጣቂዎች ዓላማ ኢንቨስተሮችና የውጭ አልሚዎች ወደ ኢትዮጵያ እንዳይመጡ ለማድረግ ነው..."</p>

<p>ቻይና በኢትዮጵያና በሌሎች የአፍሪካ አገሮች በርካታ የልማት ፕሮጀክቶችን እያከናወነች መሆኑ ይታወቃል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 17 ቀን 1999</a></p>

</body>
</html>	
