<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>"ሞቃዲሾ ለሰላም አስከባሪ ኃይል አትመችም" ጠ/ሚ መለስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ሞቃዲሾ ለሰላም አስከባሪ ኃይል አትመችም" ጠ/ሚ መለስ</h2>


<p>በአሁኑ ወቅት በሞቃዲሾ ያለው ሁኔታ ለሰላም አስከባሪ ኃይሎች የሚመች አለመሆኑንና ሰላም አስከባሪ እንልካለን ያሉ የአፍሪካ አገሮች ዝምታን የመረጡትም ይህንኑ ከግምት በማስገባት እንደሚመስላቸው ጠ/ሚ መለስ ዜናዊ ገለጹ።</p>

<p>ጠ/ሚ መለስ ይህንን የተናገሩት በትናንትናው ዕለት ለአገር ውስጥ ጋዜጠኞች በሰጡት ጋዜጣዊ መግለጫ ላይ ወደ ሞቃዲሾ የሰላም አስከባሪ እንልካለን በማለት ቃል ገብተው የነበሩ አገሮች ድምፅ መጥፋትን አስመልክቶ ለቀረበላቸው ጥያቄ ሲመልሱ ነው።</p>

<p>ሰላም አስከባሪ እንልካለን ብለው የነበሩ አገሮች አሁንም ቃላቸውን እንዳላጠፉ፣ ነገር ግን መቼ ሊልኩ ይችላሉ የሚለው ወደ ፊት ሊታይ የሚችል መሆኑን የሚናገሩት አቶ መለስ "በሞቃዲሾ ያለው ሁኔታ ለሰላም አስከባሪዎች የሚመች አይደለም" ብለዋል።</p>

<p>"የሽግግር መንግሥቱ የሞቃድሾ ነዋሪ የሆኑ ጎሣዎችና የኢትዮጵያ መንግሥት በጣምራ ለሰላም አስከባሪዎች የሚመች ሁኔታ ይፈጥራሉ የሚል ተስፋ እንዳላቸው እገምታለሁ" የሚሉት አቶ መለስ "እነዚህ ኃይሎች ይህንን ምቹ ሁኔታ ከፈጠሩ በኋላ ሰላም አስከባሪ ኃይሎች በርከት ብለው ሊገቡ ይችላሉ" የሚል አስተያየታቸውን ሰጥተዋል።</p>

<p>ለሞቃዲሾ አስቸጋሪ ሁኔታን እየፈጠረ ያለው አልሸባብ የተባለው የታጠቀ ጎሣ መሆኑንና ይህ ጎሣ በሶማሊያ ውስጥ የተደራጀ ወታደራዊ ኃይል ሆኖ እንዲቆይ እንደማይፈቀድ ጠቅላይ ሚኒስትሩ ተናግረዋል።</p>

<p>ከ52 ቀናት ቆይታ በኋላ ከእገታ ስለተለቀቁት ስምንት ኢትዮጵያውያን ጉዳይ ለቀረበላቸው ጥያቄ ሲመልሱም "የታገቱት ኤርትራ ውስጥ ነው። ምን ዓይነት ስም ይዘው የተሰማሩ ሽብርተኞች ነበሩ ያገቷቸው የሚለው ሊያወያይ ይችላል። አውሮፓውያኑ የተለቀቁት አሥመራ ውስጥ ነው። አሥመራ የኤርትራ ዋና ከተማ ነው። አሥመራ ውስጥ የተለቀቁት ኤርትራ ውስጥ ተይዘው ስለነበረ ነው" ብለዋል።</p>

<p>ታጋቾቹን ለማስፈታት በተደጋጋሚ ጊዜ በኢትዮጵያ መንግሥት በኩል ጥረቶች መደረጋቸውን ከዚህ ውስጥ አንዱ የአፋር ጎሣ መሪዎችን በመጠቀም ሁኔታዎችን የማጣራት፣ ለማስለቀቅ የመሞከር ጥረት የተደረገ መሆኑን አቶ መለስ ገልጸዋል።</p>

<p>በዚህ ወቅት የጎሣ መሪዎቹ በአጋቾቹ መታሰራቸውን፣ ምናልባትም ይህ የተደረገው መረጃ እንዳያቀብሉ ብለው ሊሆን ይችላል የሚል ግምታቸውን ተናግረዋል።</p>

<p>ኢትዮጵያውያኑ የታገቱበትን ቦታ ወደ ቀይ ባህር አካባቢ አድርገውት እንደነበር በአንድ ወቅትም ከታጋቾቹ መካከል የጤና መታወክ የደረሰባቸው እንደነበሩ መረጃዎች ይደርሷቸው እንደነበር ተናግረዋል። "ሲታከሙ የነበረውም በኤርትራ የሕክምና ተቋም ነው። እኛ እስከምናውቀው ድረስም የታገቱት ኤርትራ ውስጥ ነው" ብለዋል።</p>

<p>ከላይ ከቀረበላቸውና ከመለሱት ጥያቄ በተጨማሪ ጠቅላይ ሚኒስትር መለስ ዜናዊ በሞቃዲሾ ስለተያዙት የጦር ምርኮኞችና ስለሚዳኙበት የጦር ፍርድ ቤት መግለጫ ሰጥተዋል። የጦር ምርኮኞቹ የሚዳኙት በሶማሊያ ሕግ ይሁን በኢትዮጵያ ያብራሩት ነገር የለም።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 17 ቀን 1999</a></p>

</body>
</html>	
