<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የተማሪው አስከሬን አካላት ተሰርቀዋል በሚል በአዲስ አበባ ዩኒቨርሲቲ ተቃውሞ ተቀሰቀሰ
ለተቃውሟቸው ምላሽ አላገኙም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተማሪው አስከሬን አካላት ተሰርቀዋል በሚል በአዲስ አበባ ዩኒቨርሲቲ ተቃውሞ ተቀሰቀሰ
ለተቃውሟቸው ምላሽ አላገኙም</h2>


<p>በትምህርት ላይ እያለ ባልታወቀ ምክንያት ሕይወቱ ያለፈውን የአራት ኪሎ ዩኒቨርሲቲ የሣይንስ ፋኩልቲ ተማሪ ሕልፈት ምክንያት የመረመረው ዳግማዊ ምኒልክ ሆስፒታል የተማሪውን አካላት ሰርቋል በማለት የአዲስ አበባ ዩኒቨርሲቲ ተማሪዎች የጀመሩትን ተቃውሞ እያሰሙ ነው።</p>

<p>በሳምንቱ መጀመሪያ ላይ በመማሪያ ክፍል ውስጥ ሕይወቱ ያለፈው የሦስተኛ ዓመት ተማሪ የሆነው ተማሪ መሐመድ አብዱራሕማን አስከሬን ለምርመራ ወደ ዳግማዊ ምኒልክ ሆስፒታል ተልኮ የነበረ ቢሆንም የሆስፒታሉ የአስከሬን ምርመራ ክፍል የተማሪውን የሰውነቱን ክፍሎች ስርቋል በሚል ያለፈው ረቡዕ ዕለት በአራት ኪሎ ዩኒቨርሲቲ ተቃውሞው ተጀምሯል።</p>

<p>የአራት ኪሎ ተማሪዎች የጀመሩት ተቃውሞ በዚያኑ ዕለት ወደ ስድስት ኪሎ የተዛመተ ሲሆን ተማሪዎቹ ከስድስት ኪሎ ዩኒቨርሲቲ ወደ ቢዝነስና ኢኮኖሚ ፋኩልቲ አምርተው የሌሎች ተማሪዎችንም ድጋፍ አግኝተዋል።</p>

<p>ወደ ሰልፍ የተቀየረው የተማሪዎቹ ተቃውሞ "ያለ ተማሪው ፍቃድ አካላቱ ሊወሰድ አገባም" "የወንድማችንን አስከሬን መሸኘት እንፈልጋለን" በሚሉ የቃል መፈክሮች ታጅቦ አመሻሹ ላይ ወደ ምኒልክ ሆስፒታል ለማቅናት የሞከረ ሲሆን በሥፍራው ተገኝቶ የነበረው የፌዴራል ፖሊስ አድማ ብተና ቡድን መሪ ተማሪዎቹን በመቅረብ ወደ ምኒልክ ለመሄድ ማሰባቸው ተገቢ አለመሆኑን አስረድቷቸዋል።</p>

<p>ተማሪዎቹ በዚህ ለመስማማት ባለመቻላቸው በወቅቱ ፖሊስ በቁጥጥር ስር ያዋላቸው ተማሪዎች ነበሩ። የፖሊስን ጥቃት በመፍራት ወደ ቢዝነስና ኢኮኖሚ ፋኩልቲ ሸሽተው የነበሩት ተማሪዎች በድጋሚ በመሰባስብ ወደ ስድስት ኪሎ ዩኒቨርሲቲ ዋናው ግቢ በር በማቅናትና መንገድ በመዝጋት ተቃውሟቸውን የገለጹ ሲሆን የፌዴራል አድማ በታኝ ፖሊሶችን በድጋሚ በማየታቸው ወደ ግቢው በመሸሽ ተቃውሟቸውን ፖሊስ ላይ ድንጋይ በመወርወር ገልጸዋል።</p>

<p>ለተቃውሞ መነሻ ስለሆነው ምክንያት ከዳግማዊ ምኒልክ አስከሬን ምርመራ ክፍል ምንጫችን ያገኘነው መረጃ ግን ተማሪዎቹ ከሚሉት ተቃራኒ ነው።</p>

<p>የተማሪው አሟሟት ድንገተኛ በመሆኑ ፖሊስ ሁኔታውን ለማጣራት የሟቹን አስከሬን በማምጣት እንዲመረመርለት መጠየቁንና በዚሁ መሠረትና በተለመደው የአስከሬን ምርመራው አካሉን በመክፈት መከናወኑን የምኒልክ መረጃ ያመለክታል።</p>

<p>ነገር ግን ምርመራው በሚከናወንበት ወቅት የተወሰኑ የሟች የቅርብ ጓደኞች ወደ ሆስፒታሉ በመምጣት አስከሬኑ እንዳይመረመር ያሉ ሲሆን ለዚህ የሚያቀርቡት ምክንያት ሃይማኖታዊ ነው ይላል የምኒልክ መረጃ።</p>

<p>ተምሪዎቹ አቤቱታቸውን ባቀረቡበት ወቅት ምርመራው የተካሄደና የተማሪው ሞት ምክንያትም የልብ ሕመም መሆኑ እንደታወቀ የሚያስረዳው የምንጫችን መረጃ ምርመራው እንዲካሄድ ያዘዘው ፖሊስ በመሆኑ የተማሪዎቹን ተቃውሞ ለፖሊስ እንደገልጸለትና ፖሊስም በሥፍራው በመገኘት የተማሪዎቹን ተቃውሞ እንዳረገበ አስከሬኑንም እንደተረከበ ያስረዳል።</p>

<p>ከዚህ ውጪ ዳግማዊ ምኒልክ ሆስፒታል ከተማሪው አስከሬን ላይ ያጎደለው አካል አለመኖሩን ምንጫችን ጠቁሟል።</p>

<p>በሌላ ወገን ያሉት መረጃዎች ለተማሪዎቹ በዩኒቨርሲቲው አስተዳደርም ሆነ ጉዳዩ በሚመለከተው ሌላ አካል ወይም በፖሊስ ባለመገለጹ ተማሪዎቹ በተቃውሟቸው ጸንተዋል። የምግብ አድማም አድርገዋል። የምግብ አድማውን ባልተቀላቀሉ የተወሰኑ ተማሪዎች ላይ ጥቃት በመከፈቱ ፖሊስ ወደ ግቢው ለመዝለቅ መገደዱን ተመልክተናል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 21 ቀን 1999</a></p>

</body>
</html>	
