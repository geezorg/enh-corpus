<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሌ ክልል የነዳጅ ፍለጋ ሥራ ተቋረጠ
ጭፍጨፋ የፈፀሙት ታጣቂዎች በመከላከያ ሠራዊት ተከበዋል
ተጠርጣሪዎች በቁጥጥር ስር እየዋሉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሌ ክልል የነዳጅ ፍለጋ ሥራ ተቋረጠ
ጭፍጨፋ የፈፀሙት ታጣቂዎች በመከላከያ ሠራዊት ተከበዋል
ተጠርጣሪዎች በቁጥጥር ስር እየዋሉ ነው</h2>


<p>በሶማሌ ክልል በነዳጅ ፍለጋ ሥራ ተሰማርተው በነበሩ ሲቪል የኢትዮጵያና የቻይና ዜጎች ላይ ጭፍጨፋ የፈፀሙት "አሸባሪዎች" መከበባቸውን ከጥቃቱ በስተጀርባ አሉበት የተባሉ ተጠርጣሪዎች መያዛቸውንና ለጊዜው የነዳጅ ፍለጋ ሥራ መቋረጡን የክልሉ ፕሬዚዳንት አቶ አብዱላሂ ሃሰን መሀመድ አስታወቁ።</p>

<p>ፕሬዚዳንቱ በተለይ ለሪፖርተር እንዳስታወቁት ጭፍጨፋውን የፈፀሙት ታጣቂዎች የተከበቡት ጥቃቱ እንደተፈፀመ ለርዳታ በደረሰው የመከላከያ ኃይል ነው።</p>

<p>"ድርጊቱን የፈፀሙትን አሸባሪዎች በቁጥጥር ስር በማዋል ለሕግ ማቅረብ የሚያስችል ሥራ እየሠራን ነው። በጅጅጋ ከተማም ከጥቃቱ ጋር ተያያዥነት አላቸው የተባሉ ተጠርጣሪዎችም በቁጥጥር ስር እየዋሉ ነው" ያሉት ፕሬዚዳንቱ በአካባቢው ሰላም የማስፈን ሥራ እየተሠራ ነው ብለዋል።</p>

<p>በጥቃቱ ስልሳ አምስት ኢትዮጵያውያንና ዘጠኝ ቻይናውያን መሞታቸውን አስር ደግሞ መቁሰላቸውን ያመለከቱት ፕሬዚዳንቱ ከአሸባሪዎቹ ወገን ስልሳ ታጣቂዎች መደምሰሳቸውንም አስታውቀዋል።</p>

<p>ከጅጅጋ ከተማ አስራ ሁለት ኪሎ ሜትር ርቀት ላይ አቦሌ በሚባል ቦታ በነዳጅ ፍለጋ ሥራ ተሰማርተው የነበሩት ሠራተኞች ላይ ጭፍጨፋ መካሄዱ እንደተሰማ ተጨማሪ የመከላከያ ኃይልና የክልሉ ባለሥልጣናት እሳቸውን ጨምሮ በቦታው ላይ እንደተገኙ ያስረዱት ፕሬዚዳንቱ "በኦጋዴን ነፃ አውጪ ግንባር ስም የተፈፀመው ጭፍጨፋ የሚያሳዝንና ዘግናኝ" ሲሉ ገልፀውታል። ዓለምን ሊያሳዝነው የሚገባ የሽብር ተግባር በማለት አውግዘዋል።</p>

<p>"የተፈጥሮ ሀብት አለን። የተፈጥሮ ሃብታችንን ለመጠቀም ስንነሳ በኢትዮጵያ ታሪክ የመጀመሪያ የተባለ ጭፍጨፋ በልማት ሠራተኞች ላይ ተፈፀመ። ድርጊቱ መቀጠል ስለሌለበት የድርጊቱ ፈፃሚዎችና ትዕዛዝ ሰጪዎች ተመጣጣኝ ርምጃ ሊወሰድባቸው ይገባል። ችግሩ የዓለም ስለሆነ ዓለም ድጋፉን መስጠት ይገባዋል" በማለት ፕሬዚዳንቱ ተናግረዋል። ሰላምና መረጋጋቱን አስተማማኝ ለማድረግ የተለያዩ ስትራቴጂዎች እየተቀየሱ በመሆኑ የነዳጅ ፍለጋ ሥራው ለጊዜው እንደቆመ ተናግረዋል። ስትራቴጂዎቹን ግን ለአሰራር ጥንቃቄ በሚል አልገለፁም።</p>

<p>ሚያዚያ 16 ቀን 1999 ዓ.ም በተፈፀመው ጭፍጨፋ ሕይወታቸው ካለፈው መካከል በጅጅጋ ከተማ የሚኖሩ ቤተሰቦች ለቅሶ ተቀምጠው እያለ በተጣለ ቦምብ አንድ ሰው መሞቱንና አንድ መቁሰሉን ፕሬዚዳንቱ አመልክተዋል። ድርጊቱንም በነዳጅ ፍለጋ ሥራ በተሰማሩት ሲቪል ሠራተኞች ላይ ከተፈፀመው ጭፍጨፋ ጋር የተያያዘ እንደሆነ አመልክተዋል።</p>

<p>ከጭፍጨፋው ሌላ ለነዳጅ ፍለጋ ሥራ የመጡ ማሽኖች፣ ተሽከርካሪዎችና በአካባቢው ያለ አንድ የአትክልትና የፍራፍሬ እርሻ ከሙሉ ንብረቱ ጋር መውደሙን ፕሬዚዳንቱ አስታውቀዋል። ለተፈፀመው ጥቃት የኤርትራ መንግስት ተጠያቂ አድርገዋል።</p>

<p>የኦጋዴን ብሔራዊ ነፃ አውጪ ግንባር ኦብነግ ለጥቃቱ ኃላፊነቱን እንደሚወስድና ያገታቸውን ስድስት ቻይናውያን በፍጥነት እንደሚለቅም አስታውቀዋል።</p>

<p>የኢትዮጵያ ጦር በስፍራው እያካሄደው ያለው አሰሳ ቻይናውያኑን ለመልቀቅ ግንባሩ እያደረገ ያለውን ጥረት የሚጎዳ መሆኑን የሚናገሩት የግንባሩ ቃል አቀባይ በዓለም አቀፍ ቀይ መስቀል ማኅበር በኩል ታጋቾቹን ለመልቀቅ እንደሚያስቡ አስረድተዋል። ቃል አቀባዩ አያይዘው "ታጋቾቹን በሰላም ለመልቀቅ እንሠራለን። ግን የትም ቦታ አንለቃቸውም። ይህ ኦጋዴን ነው። ጅብና አንበሳ አለ" ብለዋል።</p>

<p>የዓለም አቀፉ ቀይ መስቀል ማኅበር በበኩሉ ሁሉም ወገኖች ከተስማሙ እንደ ሁልጊዜው በገለልተኛነት ታጋቾቹን የሚለቀቁበትን መንገድ ማመቻቸት ዝግጁ መሆኑን አስታውቋል።</p>

<p>የቻይና መንግሥት ጥቃቱን ተከትሎ ባወጣው መግለጫ በዜጎቹ ላይ በተፈፀመው ግድያ ሳቢያ በአፍሪካ ውስጥ የጀመረውን የኢንበስትመንት ሥራ እንደማያቋርጥ፣ ነገር ግን የፀጥታ ርምጃዎችን መውሰድ እንደሚያስፈልገው አስታውቋል።</p>

<p>"በፍርሃት ኢንቨስትመንታችንን አናቋርጥም። ጥቃቱ ግን ለኛ ጨዋታ አይደለም። ለቻይና ኩባንያዎች ከፍተኛ ጥበቃ እናደርጋለን" ቻይና በመግለጫዋ ይፋ አድርጋለች።</p>

<p>አምነስቲ ኢንተርናሽናል ባወጣው መግለጫ ድርጊቱ የሰብአዊ መብት ደንብ የዓለም አቀፉን የሚፃረር መሆኑን አስታውቋል። ለደረሰው ጥፋትና ለሰባቱ ቻይናውያን መጠለፍ ኃላፊነቱን የወሰደው የኦጋዴን ነፃ አውጪ ግንባር ለታገቱት ቻይናውያን አስፈላጊውን እንክብካቤ እንዲያደርግና እንዲለቅ ጠይቋል።</p>

<p>የኢትዮጵያ መንግሥት ከጭፍጨፋው በስተጀርባ የኤርትራ መንግሥት እጅ እንዳለበት በተደጋጋሚ ይፋ ማድረጉ ይታወሳል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 21 ቀን 1999</a></p>

</body>
</html>	
