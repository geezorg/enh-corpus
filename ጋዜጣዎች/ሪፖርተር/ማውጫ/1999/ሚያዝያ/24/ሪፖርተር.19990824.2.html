<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮችና ... የፍርድ ቤት ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮችና ... የፍርድ ቤት ውሎ</h2>


<p>የፌዴራሉ ከፍተኛ ፍርድ ቤት ሁለተኛ ችሎት በእነ ኢንጂነር ኃይሉ ሻውል መዝገብ ተከሰው እንዲከላከሉ የተበየነባቸውን ተከሳሾች የመከላከያ ምስክሮችን መስማት ጀመረ። ተክሳሾች የብይኑ ግልባጭ እስካሁን ስላልደረሳቸው ለመከላከል ወይም ላለመከላከል መወሰናቸውን ለመግለፅ መቸገራቸውን አመለከቱ።</p>

<p>በቃሊቲ 08 አዳራሽ ባለፈው ሰኞ በዋለው ችሎት በቀዳሚው ችሎት ዓቃቤ ሕግ አርጋዊና አባይ አሳታሚዎች ተከስ ሰው ግን በአካል ያልተገኙበት ምክንያትና በሌሉበት የጥፋተኛነት ብይን ለተላለፈባቸው ተከሳሾች ዓቃቤ ሕግ የቅጣት ውሳኔ ሃሳብ እንዲሰጥና ተከሳሾች የሚያቀርቧቸውን መከላከያ ምስክር ለማዳመጥ በያዘው ቀጠሮ መሠረት የ29ኛው ተከሳሽ የአቶ በድሩ አደምን መከላከያ ምስክር አዳምጧል።</p>

<p>አቶ በድሩ አደም ምስክሮቹን ካስመዘገቡ በኋላ ዓቃቤ ሕግ የመከላከያ ማስረጃዎቹ "የዱብ ዕዳ" እንዳይሆንበት ቀድሞ እንዲነግሩት አመልክቷል።</p>

<p>የአቶ በድሩን የመከላከያ ምስክር ዓቃቤ ሕግ ቀድሞ ሳያውቅ ቢቀበል "አስደናቂ" ይሆናል ብሎ ፍርድ ቤቱ ስላልገመተ የመከላከያ ምስክር ማሰማቱ ሂደቱ ቀጥሏል። በዚህም መሰረት ሁለት የመከላከያ ምስክሮችን ቆጥረዋል።</p>

<p>በቅድሚያ አቶ በድሩ በተከሰሱባቸውና እንዲከላከሉ ብይን በተሰጠባቸው የመስቀል አደባባዩና የአሰላው ንግግራቸው፣ በመርካቶ የሕዝብ ንብረት እንዲወድም አድርጓል ስለተባሉበት ለፍርድ ቤቱ ቃላቸውን አስመዝግበዋል።</p>

<p>በንግግራቸው ዓቃቤ ሕግ በማስረጃነት ያቀረበው የሦስት ሰዓት ቪዲዮ በ18 ደቂቃ ብቻ ተቋርጦ መቅረቡንና በጊዜውም ይህንኑ ለፍርድ ቤቱ አመልክተው ተከላከሉ ከተባለ ያን ጊዜ ጥያቄውን እንዲያቀርቡ መታዘዙን ለፍርድ ቤቱ አስታውሰዋል።</p>

<p>በአሰላው ስብሰባ በፌዴራሊዝም ጉዳይ ለተነሳ ጥያቄ ሲመልሱ በቅድሚያ ለትግራይ ሕዝብ ያላቸውን አክብሮት መግለፃቸውን ከተናገሩ በኋላ የጠቅላይ ሚኒስትሩ፤ የውጭ ጉዳይ ሚኒስትሩ፣ የገቢዎች ሚኒስትሩ ... ቦታዎች የተያዙት በትግራይ ተወላጆች መሆኑንና ኦሮሞና አማራ የተጎዳ መሆኑን መግለፃቸውን ለፍርድ ቤቱ አመልክተዋል።</p>

<p>ይህንን የገለጹት በሕገ መንግሥቱ አንቀጽ 39/3 ማንኛውም የኢትዮጵያ ብሔር ብሔረሰብ " ... በክልልና በፌዴራል አስተዳደሮች ውስጥ ሚዛናዊ ውክልና የማግኘት መብትን ያጠቃልላል..." እንደሚል ጠቅሰው ከዚህ አኳያ ኦሮሚያ 38 ከመቶ፣ አማራ 25 ከመቶ ትግራይ ስድስት ከመቶ ያላቸው ሆኖ የትግራይ ተወላጆች አብዛኛውን የሥራ አስፈጻሚ የያዙ መሆናቸውን ለመግለጽ መሆኑን ለፍርድ ቤቱ አመልክተዋል።</p>

<p>በመስቀል አደባባይ ሚያዝያ 30 ቀን 1997 ዓ.ም ባደረጉት ንግግርም ኢሕአዴግ ወደነበረበት ይመለሳል ማለታቸውንና ይህንንም በግንቦት 7 ምርጫ በካርድ አሸንፈው እንደሚያነሱት ለመግለጽ መሆኑን አመልክተዋል።</p>

<p>ተከሳሹ አቶ በድሩ ይህም ሁሉ ሆኖ በጊዜው የነበረው ፓርላማ አባል ስለነበሩ ያለመከሰስ መብት ያላቸው መሆኑንና በዚያን ጊዜ ያለመከሰስ መብታቸው ሳይነሳ በተናገሩት ሊከሰሱበት እንደማይገባ አመልክተዋል።</p>

<p>በመርካቶ አካባቢ የሕዝብ ንብረት እንዲወድም አድርገዋል ተብለው ለተከሰሱት እንዲህ ያለውን ለማድረግ ፈጽሞ የማያስቡትና የመረጣቸውን ሕዝብ ንብረት ለማውደም እንደማይነሳሱ ተከላክለዋል። ለዚሁም ከጥቅምት 22/1998 ጀምሮ በፖሊስ ተይዘው ጥርሳቸው እስኪወልቅ መደብደባቸውንና አንድ ፖሊስም በማዕከላዊ ምርመራ ግቢ ከገቡ በኋላ "ከዚህ የሚወጣው ሬሳህ ነው" እንዳላቸው አመልክተዋል።</p>

<p>ከጥቅምት 22 ቀን 1998 ጀምሮ በእስር ላይ መሆናቸውን የሚያውቁላቸው ሁለት ምስክሮችም ቆጥረዋል።</p>

<p>በመጀመሪያ የቀረቡት የመከላከያ ምስክር አቶ በድሩ በፖሊስ ተይዘው ጥቅምት 22/1998 እርሳቸው ተይዘው በተቀመጡበት በማዕከላዊ እስር ቤት ግቢ እንዳዩዋቸው፣ በጊዜው በጭንቀት ላይ በመሆናቸው ሰዓቱን በትክክል ባያስታውሱትም የምሽት መጀመሪያ ሰዓቶችን ጠቅሰው መስክረዋል።</p>

<p>ዓቃቤ ሕግ ባደረገው መስቀለኛ ጥያቄ ቀድመው ይተዋወቁ እንደሆነ፣ የት እንደወሰዷቸውና ሰዓቱን ጠይቋል።</p>

<p>ሁለተኛው የመከላከያ ምስክር በተናገሩበት ወቅትም ተከሳሹ መሪ ጥያቄ እንዳይጠይቁ ዓቃቤ ሕግ አመልክቷል።</p>

<p>ሁለተኛው የመከላከያ ምስክር አቶ በድሩ እርሳቸው ተይዘው በተቀመጡበት የማ ዕከላዊ ምርመራ ግቢ ጥቅምት 22/1998 በግምት ምሽት ላይ ታስረው እንደመጡ ከግቢው ውስጥ ከሌሎች ታሳሪዎች ጋር እንዳዩዋቸው "ፖሊስ ሬሳህ ነው የሚወጣው" ሲላቸው መስማታቸውን ተናግረዋል። ከዚያም ምስክሩን ቁጥር 12፣ አቶ በድሩ ቁጥር 11 ክፍል እንደዘጉባቸው መስክረዋል።</p>

<p>ዓቃቤ ሕግ ባቀረበው መስቀለኛ ጥያቄ ከአቶ በድሩ ጋር ቀድመው ይተዋወቁ እንደሆነ በስንት ሰዓት ከማዕከላዊ ምርመራ ግቢ እንዳዩዋቸው ከዚያም የት እንደወሰዷቸው ጠይቆ መልስ ሰጥተዋል።</p>

<p>ሌላ አንድ ተከሳሽ የጠሯቸው ምስክሮች በተለያየ ምክንያት እንዳልቀረቡላቸው ፍርድ ቤቱ አረጋግጧል።</p>

<p>የመከላከያ ምስክር ማሰማቱ ሂደት እንደተጠናቀቀ ፍርድ ቤቱ የ21 ተከሳሾች ማመልከቻ እንደደረሰውና የምስክሮቹ ቃል የኦዲዮ የቪዲዮና የሰነድ ማስረጃዎች ከብይኑ ጋር ከተሰጣቸው በኋላ ለመከላከል ወይም ላለመከላከል እንደማይወስኑ የገለጹበት ማመልከቻ እንደደረሰው ተናግሯል።</p>

<p>ሌሎች ዘጠኝ ተከሳሾች አንድ ላይ፣ ሰባት የሚሆኑት ደግሞ አንድ ላይ ስለመከላከል ለፍርድ ቤቱ ያመለከቱትን ለማድረስ እንዳልቻሉና የአዲስ አበባ ማረሚያ ቤት በዚህ ሊተባበራቸው አለመፈለጉ እንዲጠየቅላቸው አመልክተዋል።</p>

<p>አንድ ተከሳሽ ሰነዶቻቸው በማረሚያ ቤት የተወሰዱ በመሆናቸው እንዲመለስላቸው ሲጠይቁ ሌሎችም እጃቸውን እያወጡ ለፍርድ ቤቱ ዕድል እንዲሰጣቸው ሲጠይቁ ታይተዋል።</p>

<p>94ኛና 95ኛ ተከሳሾች አቶ ዳን ኤል በቀለና አቶ ነፃነት ደምሴ ባለፈው ችሎት እንዳመለከቱት ኮሚፒውተሮቻቸው በፖሊስ የተወሰዱ በመሆኑ አንድ ቀን ሄደው ባሉበት እንዲያዩ ቢደረግም ኮምፒውተሮቹ ባሉበት ቦታ የሕትመት አገልግሎት እንደማይሰጥ የተገለጸላቸው መሆኑን አመልክተዋል።</p>

<p>በመሥሪያ ቤቶቻቸው ያለውን ማስረጃ ለመሰብሰብ አንድ ቀን ሄደው አንዳንድ የሰነድ ማስረጃ መውሰድ ቢችሉም በርካታ ማስረጃዎች በኮምፒውተር ኔትወርክ ይጠቀሙ ስለነበር ለማግኘት እንዲችሉ ከመሥሪያ ቤቱ ሰርቨር ላይ ማየት እንዲችሉ ሦስት የሥራ ቀናት እንዲፈቀድላቸው ለፍርድ ቤቱ አመልክተዋል።</p>

<p>በፖሊስ እጅ ያሉትም ኮሚፒውተሮች ለፌዴራል ፖሊስ ተላልፈው በዚያው ማየት እንዲችሉ ትዕዛዝ እንዲሰጥላቸውና የመከላከያ ማስረጃ የሚፈልጉባቸው ሦስት ቦታዎች መሄድ እንዲፈቀድላቸው አመልክተዋል።</p>

<p>ዓቃቤ ሕግ ተከሳሾች አቶ ዳን ዔልና አቶ ነፃነት በመሥሪያ ቤታቸው የሚገኘውን ሰርቨር ለመጠቀም የፈለጉት በመከሰሳቸው ምክንያት የተገደቡበትን ነፃነት በማስረጃ መሰብሰብ ስም ሊጠቀሙበት እንደማይገባ አመልክቶ ጥያቄያቸው የቴሌን ሰርቨር በመጠቀም የሚያስችላቸው ጥያቄ ፍርድ ቤቱ እንዳይቀበለው አመልክቷል።</p>

<p>የአርጋዊና የአባይ አሳታሚ መጥሪያ እንዲደርሳቸው ቢደረግም ችግር እንደሌለው በሌሉበት የጥፋተኛነት ብይን በተሰጠባቸው ላይ የቅጣት ውሳኔ ለማቅረብ የብይኑ ግልባጭ ስላልደረሰው እንደደረሰው ሃሳቡን ለማቅረብ እንደሚችል አመልክቷል።</p>

<p>የአስኳል፣ የምኒልክና የሳተናው ጋዜጦች የኢትኦጵ ጋዜጣ፣ የነፃነት ጋዜጣ ባለቤቶችም የብይኑን ግልባጭ ጠይቀው አልደረሰም ስለተባሉ እስኪደርሳቸው እየጠበቁ መሆኑን ለፍርድ ቤቱ ሲያመለክቱ የአዲስ ዜና ጋዜጣ ባለቤት አልተገኙም።</p>

<p>ፍርድ ቤቱ በቀረቡለት ማመልከቻዎች ላይ ትዕዛዝ ለመስጠት ለዛሬ ሚያዝያ 24/1999 ከሰዓት በኋላ ቀጠሮ ሰጥቶ ችሎት መልስ ሆኗል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 24 ቀን 1999</a></p>

</body>
</html>	
