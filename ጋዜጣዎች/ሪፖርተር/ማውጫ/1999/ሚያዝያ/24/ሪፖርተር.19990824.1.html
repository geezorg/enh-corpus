<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በነዳጅ ፍለጋ ሰራተኞች ላይ ጭፍጨፋ ከፈፀሙት
ከ80 በላይ ተገድለዋል ከ100 በላይ ተይዘዋል
"የኤርትራ ሰራዊት አባላት ከነመለያቸው ተገኝተዋል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በነዳጅ ፍለጋ ሰራተኞች ላይ ጭፍጨፋ ከፈፀሙት
ከ80 በላይ ተገድለዋል ከ100 በላይ ተይዘዋል
"የኤርትራ ሰራዊት አባላት ከነመለያቸው ተገኝተዋል"</h2>


<p>በሶማሌ ክልል ነዳፍ ፍለጋ ስራ በተሰማሩ ሰራተኞች ላይ ጭፍጨፋ ያካሄዱ ታጣቂ ኃይሎች እየተመቱና እጃቸውን እየሰጡ መሆኑ የክልሉ ፀጥታ ፍትህና አስተዳደር ጠቅላይ ቢሮ ምክትል ኃላፊ አስታወቁ። ከመቶ በላይ በቁጥጥር ስር ውለዋል።</p>

<p>ኃላፊው አቶ አብዱራህማን መሀመርአርም እንዳስታወቁት በሲቪል ሰራተኞች ላይ ጥቃት የፈፀሙት ታጣቂዎች እጅ ለመስጠት የተገደዱት የመከላከያ ሰራዊት ሚሊሺያና ህዝብ በአንድነት በፈጠሩት ጫና የተነሳ ነው።</p>

<p>ጥቃቱን የፈፀሙት ታጣቂዎች ጥቃቱን ከፈፀሙ በኋላ እንዳያመልጡ በመከላከያ ኃይል መከበባቸውን የጠቆሙት ኃላፊው "የጠላት ኃይሎቹ ተከበው እየተመቱ ነው። የመከላከያ ሰራዊታችንን ጫና ሊቋቋሙት ስላልቻሉ በየቀኑ እጃቸውን እየሰጡ ነው። እስካሁን ከመቶ በላይ የሚሆኑ እጃቸውን ሰጥተው በቁጥጥር ስር ውለዋል" ብለዋል።</p>

<p>ከጅጅጋ 120 ኪሎ ሜትር ርቀት ላይ የሚገኘው አቦሌ የነዳጅ ፍለጋ ጣቢያ ሰራተኞች የመኖሪያ ካምፕ ውስጥ በመግባት ጭፍጨፋ ከፈፀሙት ታጣቂዎች ከሰማኒያ በላይ መሞታቸው አስከሬናቸው ሲቀበር መረጋገጡን አቶ አብዱራህማን አስረድተዋል።</p>

<p>"አስከሬናቸው እንዲቀበር ሲደረግ የኤርትራ ሰራዊት አባላት ከነመለያቸው ተገኝተዋል" ያሉት ኃላፊው "ታጣቂዎቹ ከእስላማዊ ኃይሎች ፍርድ ቤት የተረፉና በኤርትራመንግሥት የሚረዱ መሆናቸው ተረጋግጧል"</p>

<p>ነዳጅ እንዳይወጣና ልማት እንዳይስፋፋ እንቅፋት የሆኑት ኃይሎች ከአሁን በኋላ ተመሳሳይ ድርጊት እንዳይፈፅሙ አስተማማኝ ጥበቃና አሰሳ እየተካሄደ መሆኑን ከኃላፊው ገለፃ ለመረዳት ተችሏል።</p>

<p>በአካባቢው አስተማማኝ ሰላም ስለተፈጠረ በቅርቡ የነዳጅ ፍለጋ ስራው እንደሚጀመር ኃላፊው አስታውቀዋል። የክልሉ ፕሬዚዳንት ታጣቂዎቹ ጭፍጨፋውን ካካሄዱ በኋላ ለድጋፍ አካባቢው በደረሰ የመከላከያ ሰራዊት መከበባቸውን፣ የማጽዳት ስራው ሲጠናቀቅ አጥፊዎቹን ለህግ የማቅረብ ስራ እንደሚቀጥል ባለፈው እሁድ መዘገባችን ይታወሳል።</p>

<p>ሚያዝያ 16 ቀን 1999 ዓ.ም ከንጋቱ 11 ሰዓት ጥቃት የደረሰበት የአቦሌ የነዳጅ ፍለጋ ስራተኞች መኖሪያ ካምፕ ውስጥ 157 ሰራተኞች ይኖሩበታል።</p>

<p>በተለያየ ምክንያቶች ከካምፕ ውጪ ካደሩት ሰራተኞች በስተቀር በጭፍጨፋው ከካምፑ የተረፉት አንድ የወጥ ቤት ሰራተኛና አንድ የማዕድንና ኢነርጂ ሚኒስቴር ለሱፐርቪዥን ስራ የተላኩ ባለሙያ ብቻ ናቸው።</p>

<p>በተያያዘ ዜና የነዳጅ ፍለጋ ስራውን ተረክቦ ሲሰራ የነበረው የሳውዝ ዌስት ኢነርጂ ኩባንያ የተፈፀመውን ጭፍጨፋ እንደሚያወግዝ ለሪፖርተር ጋዜጣ በላከው ደብዳቤ አስታውቋል።</p>

<p>ኩባንያው በጥቃቱ ለሞቱ ቤተሰቦች የተሰማውን ጥልቅ ሀዘን ገልጿል። ለሞቱትና ለቆሰሉ የኩባንያው ሰራተኞች አስፈላጊውን ሁሉ እንደሚያደርግም አመልክቷል። አያይዘውም በኢትዮጵያ ነዳጅ ለማግኘት የጀመረውን ስራ እንደሚቀጥል በደብዳቤው አረጋግጧል።</p>

<p>በተያያዘ ዜና በኦጋዴን ነፃ አውጪ ግንባር ታግተው የነበሩት ቻይናውያን በአካባቢው የአገር ሽማግሌዎችና በዓለም አቀፉ የቀይ መስቀል ማኀበር አማካኝነት እንዲለቀቁ መደረጋቸው ይታወሳል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 24 ቀን 1999</a></p>

</body>
</html>	
