<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በፓርላማው ውስጥ በቅንጅት ስም እንዳንቀሳቀስ ተከልክለናል
ቅንጅት ለአንድነትና ለዴሞክራሲ ፓርቲ 
ምርጫ ቦርድ ጉዳዩ አይመለከትኝም ብሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በፓርላማው ውስጥ በቅንጅት ስም እንዳንቀሳቀስ ተከልክለናል
ቅንጅት ለአንድነትና ለዴሞክራሲ ፓርቲ
ምርጫ ቦርድ ጉዳዩ አይመለከተኝም ብሏል</h2>


<p>የመንግሥት ተጠሪ ሚኒስትሩ አቶ ሽፈራው ጃርሶ በፓርላማው ውስጥ በቅንጅት ለአንድነትና ለዴሞክራሲ ፓርቲ ስም መንቀሳቀስ እንደማይቻል በመግለፅ ፓርቲው ላይ ተፅእኖ እያሳደሩ ነው ሲሉ አቶ ተመስገን ዘውዴ ቅሬታቸውን ገለፁ።</p>

<p>ባለፈው አመት ጳጉሜ 3 ቀን የተለያዩ ተቃዋሚ ፓርቲዎች በተገኙበት ሚኒስትሩ ቅንጅት ለአንድነትና ለዴሞክራሲ ፓርቲ በሚል በፓርላማው ውስጥ መንቀሳቀስ አትችሉም እንዳሏቸው የሚናገሩት አቶ ተመስገን ሚኒስትሩ ለዚህ የሚሰጡት ምክንያት ፓርቲው የተመሠረተው ፓርላማው ስራውን ከጀመረ በኋላ መሆኑን ነው ብለዋል።</p>

<p>ከዚህ በተጨማሪም አዲሱ የምክር ቤቱ የአባላት ሥነ ምግባርና የስነ ሥርዓት ደንብ አንቀጽ 181 ላይ የሚደነግገውንም በምክንያትነት እንደጠቀሱ አቶ ተመስገን ተናግረዋል።</p>

<p>አንቀፁ ፓርቲዎች ለፓርላማው አመራር እንዲቀል በቡድን ይደራጃል፣ ቡድን ማለት ፓርቲ ማለት ነው ወይም የፓርቲዎች ጥምረት ማለት ነው፣ በቡድን መልክ ለመቀጠል እርስ በእርሳቸው ያልተወዳደሩ ከ10 በላይ አባላት ሊኖሩት ይገባል ነው የሚለው ሲሉ የአንቀፁን ይዘት አስረድተዋል።</p>

<p>በማከልም ቅንጅት በዚህ የስነ ሥርዓት ደንብ ላይ መስማማቱን የገለፀው ቅንጅት ለአንድነትና ለዴሞክራሲ ፓርቲ የሚለውን ማህተሙን ተጠቅሞ እንደሆነ ገልፀዋል።</p>

<p>ይህ ሴራ የተጠነሰሰው ቅንጅት በፓርላማው ውስጥም ሆነ በውጭ ተጠናክሮ እንዳይወጣ ነው በሚል የግል አስተያየታቸውን የሰጡት አቶ ተመስገን በፓርቲው ላይ የተሰነዘረውን ጥቃት በመቃወም ለአፈጉባኤው ለምርጫ ቦርድና ለሚኒስትር ሽፈራው ጃርሶ ደብዳቤ መፃፋቸውን ገልፀዋል።</p>

<p>ለሚኒስትር ሽፈራው ጃርሶ የተፃፈው ደብዳቤ በቃል የተናገሩትን ሃሳብ በፅሁፍ እንዲሰጧቸው የሚገልፅ ሲሆን ለተቀሩት ለሁለቱ የተፃፈው በፓርቲው ላይ እየተፈፀመ ያለውን ህገወጥ ተግባር የሚገልፅ እንደሆነ አቶ ተመስገን ለዝግጅት ክፍላችን ገልጸዋል።</p>

<p>ይሁን እንጂ ምርጫ ቦርድም የተቀሩት ደብዳቤው የደረሳቸው አካላት እስካሁን ምንም ምላሽ እንዳልሰጡ የገለፁ ሲሆን ደብዳቤው ከደረሳቸው ሦስት ሳምንት እንደሞላው አስረድተዋል።</p>

<p>ጉዳዩን አስመልክቶ የምርጫ ቦርድ ም/ዋና ፀኃፊ የሆኑትን አቶ ተስፋዬ መንገሻን ያነጋገርን ሲሆን ቦርዱ ለቅንጅት ህጋዊ እውቅና ሰጥቷል። ፓርላማ ውስጥ እየተካሄደ ሰላለው ነገር ግን የሚመለከተው ነገር የለም ሲሉ ገልጸዋል።</p>

<p>በፓርላማው ውስጥ እየሆነ ያለው ነገር የፓርቲውን ህልውና የሚነካ ነገር አለመሆኑን የሚናገሩት አቶ ተስፋዬ ይህ እስካልሆነ ድረስ ቦርዱን የሚመለከተው ነገር እንደሌለ አስረድተዋል። ይህንኑም ለፓርቲው አባላት በቃል እንደነገሯቸው ገልፀዋል። በጉዳዩ ላይ አቶ ሽፈራው ጃርስን ለማነጋገር ያደረግነው ጥረት አልተሳካም።</p>

<p>በተያያዘ ዜና የፓርላማውን አማካሪ ኮሚቴ ለመመስረት እንዲቻል ከአፈ ጉባኤው ጽ/ቤት ለቅንጅት ጥሪ እንደደረሰው የሚናገሩት አቶ ተመስገን ፓርቲውን የሚቀበሉት ሰለመሆናቸው ማረጋገጫ እንዲቀርብላቸው አፈጉባኤው መጠየቃቸውንና ፓርቲውም ይህንኑ እንደሚያደርግ አቶ ተመስገን አስረድተዋል። በአሁኑ ወቅት በፓርቲው ውስጥ ከ65 በላይ አባላት እንዳሉም ተናግረዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 28 ቀን 1999</a></p>

</body>
</html>	
