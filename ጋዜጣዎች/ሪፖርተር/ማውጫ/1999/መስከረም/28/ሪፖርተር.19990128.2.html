<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢሉባቡር ግጭት ስምንት ሰዎች ሞቱ
ከ100 በላይ ቤቶች ተቃጥለዋል፣ ከ1500 በላይ ነዋሪዎች ተፈናቅለዋል
ፖሊስ ከ20 በላይ ተጠርጣሪዎችን አስሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢሉባቡር ግጭት ስምንት ሰዎች ሞቱ
ከ100 በላይ ቤቶች ተቃጥለዋል፣ ከ1500 በላይ ነዋሪዎች ተፈናቅለዋል
ፖሊስ ከ20 በላይ ተጠርጣሪዎችን አስሯል</h2>


<p>በኦሮሚያ ክልል ኢሉባቡር ዞን ደዴሳ ወረዳ ጨሎ ቀበሌ መስከረም 16 ቀን 1999 ዓ.ም ከደመራ በዓል ጋር በተያያዘ በተቀሰቀሰ ግጭት ለስምንት ሰዎች ሞት፣ ሁለት ቤተክርስቲያናትን ጨምሮ ከ100 በላይ ቤቶች መቃጠል ምክንያት መሆኑ ተሰማ።</p>

<p>የዞኑ ፖሊስ አዛዥ ኮማንደር አሰፋ በየነ ሰለጉዳዩ ከሪፖርተር ጋዜጣ ለቀረበላቸው ጥያቄ በሰጡት ማብራሪያ እንደገለፁት የደመራ ዕለት ከምሽቱ 12፡30 ሰዓት ሲሆን የኦርቶዶክስ እምነት ተከታዮች ደመራ ሊለኩሱ ሲሉ በአካባቢው ባለ መስጅድ ውስጥ የነበሩ ሙስሊሞች ጢስ ወደ መስጅድ ሰለሚገባ ራቅ አድርጋችሁ ለኩሱ ይላሉ። በዚህ መነሻ የተነሳው የቃላት ልውውጥ ወደ ግጭት አምርቷል ብለዋል</p>

<p>ግጭቱ እንደተቀሰቀሰ በሁለቱ እምነት ተከታዮች መካከል ድንጋይ መወራወር መጀመሩን በዚህ መካከል አቶ አድነው የተባሉ ግለሰብ ተመትተው መውደቃቸውን፣ ልጃቸው የአባቱን መውደቅ እንደተመለከተ በቀጥታ ወደቤቱ በማምራት ክላሺንኮቭ ጠመንጃ አምጥቶ አራት ሰዎች መግደሉንና አምስት ያህል ማቁሰሉን ኮማንደሩ አስታውሰዋል</p>

<p>የሟቾቹ የቀብር ስነ ሥርዓት መስከረም 17 ቀን 1999 በሚፈፀምበት እለት በርካታ ሙስሊሞች ቀብሩ ላይ ተገኝተው ሲመለሱ አንዳንድ የእስልምና ኃይማኖት ተከታዮች ቀስቃሽ ወረቀት በመበተን ወንጀል ፈፃሚው ይገደል ሲሉ ይጠይቃሉ። ፖሊስም ወንጀለኛውን በቁጥጥር ስር ማዋሉን ለፍርድም እንደሚቀርብ ምላሽ መስጠቱን ኮማንደሩ ተናግረዋል፡</p>

<p>ሆኖም አንዳንድ የእስልምና እምነት ተከታዮች በመሰባሰብ ሰዎች በመግደል የተጠረጠረውን ወጣት አባት ቤት ጨምሮ ቤተክርስቲያንን እና ከ100 በላይ የሚሆኑ ቤቶችን ማቃጠላቸውንም ኮማንደር አሰፋ አስረድተዋል።</p>

<p>ኮማንደሩ አያይዘውም ከግጭቱ ጋር በተያያዘ እስካለፈው ሐሙስ ዕለት ድረስ በጠቅላላው ስምንት ሰዎች መሞታቸው ተረጋግጧል ብለዋል። ሆኖም የአካባቢው የዓይን እማኞች የሟቾች ቁጥር ፖሊስ ከገለጸው በላይ መሆኑን ቢናገሩም ከሌላ ወገን ማረጋገጥ አልተቻለም።</p>

<p>ፖሊስ በተጨማሪም በወንጀል ተግባራት ላይ ተሳትፈዋል የተባሉ ከ20 በላይ ተጠርጣሪዎችን ፖሊስ በቁጥጥር ሥር አውሎ ምርመራ እያካሄደ መሆኑን ጠቁሞ የፍርድ ሂደቱንም ለማቀላጠፍ ከየወረዳው ዳኞች፣ የአቃቤ ሕግ ባለሙያዎችን ያካተተ ጊዜያዊ ፍርድ ቤት ተቋቁሟል ብሏል።</p>

<p>ግጭቱን ለማብረድ የኃይማኖት አባቶችና የአገር ሽማግሌዎች ጥረት እያደረጉ ሲሆን ካለፈው ሐሙስ እለት ጀምሮ በአካባቢው አንፃራዊ ሰላም መስፈኑን ከኮማንደር አሰፋ ገለፃ ለመረዳት ተችሏል።</p>

<p>አንዳንድ የአካባቢው ነዋሪዎች በሰላም በፍቅር እና በመተሳሰብ የሚኖረው ሕዝብ መሃል መርዝ የረጩ፣ ሁከት ያስነሱ ግለሰቦች በአስቸኳይ ለፍርድ እንዲቀርቡ እየጠየቁ ነው።</p>

<p>ስለ ግጭቱ የጠየቅናቸው አንዳንድ የአካባቢው ነዋሪዎች የሁለቱም የእምነት ተከታዮች ከዚህ በላይም ችግር ገጥሟቸው በሰላም የፈቱበት ጊዜ እንደነበር አስታውሰው በአነስተኛ አለመግባባት ከፍተኛ ጉዳት መድረሱ አሳዛኝ እንደሆነ ገልፀዋል።</p>

<p>በተቀሰቀሰው ግጭት 1500 የሚሆኑ ተፈናቃዮች ከደንቢ አካባቢ ተፈናቅለው ወደ በደሌ ከተማ መጥተው በአሁኑ ጊዜ በበደሌ ማረሚያ ቤትና በበደሌ ወረዳ ምክር ቤት ውስጥ ተጠልለው እንደሚገኙ ታውቋል።</p>

<p>የግጭቱን አሣሳቢነት በመመልከትም የአለም አቀፍ ቀይ መስቀል ኮሚቴ የል ኡካን ቡድን መረጃ በመሰብሰብ ለተፈናቃዮቹ እርዳታ የሚሰጥበትን መንገድ ያመቻቻል ተብሎ እንደሚጠበቅ ከበደሌ ቀይ መስቀል ቅርንጫፍ ጽ/ቤት የተገኘው መረጃ ያስረዳል።</p>

<p>እስካሁንም የበደሌ ወረዳ ምክር ቤት ኮሚቴ አዋቅሮ ተፈናቃዮቹን የእለት እርዳታ እንዲያገኙ እያደረገ መሆኑም ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 28 ቀን 1999</a></p>

</body>
</html>	
