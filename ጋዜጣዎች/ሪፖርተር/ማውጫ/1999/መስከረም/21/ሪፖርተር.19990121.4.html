<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አትሰብሰቡ ተብለን ያለ ሕግ ተከልክለናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አትሰብሰቡ ተብለን ያለ ሕግ ተከልክለናል</h2>


<p>በያዝነው ዓመት ሊካሄድ ለታቀደው አካባቢያዊ ምርጫ ለመሳተፍ በሚያደርገው እንቅስቃሴ የኦሮሞ ፌዴራሊስት ዴሞክራሲያዊ ንቅናቄ (ኦፌዴን) ችግሮች እንደገጠሙት የንቅናቄው ሊቀመንበር አቶ ቡልቻ ደመቅሳ ገለጹ። ሊቀመንበሩ ከሪፖርተር ጋዜጣ ጋር ባደረጉት ቃለምልልስ እንዳስታወቁት ለቀበሌና ለወረዳ ምርጫ ያዘጋጇቸው ሰዎች የኦነግ አባላት ናቸው በሚል ውንጀላ እንደታሰሩና ከወዲሁ በምርጫው እንዳይሳተፉ እየተደረጉ ነው።</p>

<p>የኦፌዴን ሊቀመንበር ያቀረቡትን ቅሬታ አስመልክቶ የሚመለከታቸውን የኦሮሚያ ክልልና የኦሕዴድ ኃላፊዎች ለማግኘት ያደረግነው ጥረት አልተሳካም።</p>

<p>ኦፌዴን ለመጪው አካባቢያዊ ምርጫ የራሱን ዝግጅቶች በማድረግ ላይ ቢሆንም በኦሮሚያ ክልል ችግሮች እንደገጠሙት ሊቀመንበሩ ይናገራሉ። አትሰበሰቡም ተብለን ያለ ሕግ ተከልክለናል። ሰዎችን ከመሰብሰብ የሚከለክል ሕግ የለም። ነገር ግን ወረዳዎች ተሰብስበን እንዳንነጋገር ከልክለውናል። እኛ ግን ሦስት አራት እየሆንን ሰዎችን እያነጋገርን ለምርጫ እንዲዘጋጁ እያደረግን ነው።</p>

<p>አቶ ቡልቻ የኦፌዴን አባላት የኦነግ አባላት ናቸው በመባሉ ማስረጃ የሌለው ውንጀላ እንደሆነ ይገለፃሉ። እስከ ዛሬ ድረስ አንድ ሰው እጅ የእኛና የኦነግ አባልነት ካርድ አልተገኘም። እኛን ለማዳከም ሰዎቻችን ኦነግ ይላሉ።</p>

<p>ኦፌዴን በሚንቀሳቀስባቸው አካባቢዎች በኦነግነት መወንጀሉ አግባብ እንዳልሆነና የኦሮሞ ሕዝብ ዴሞክራሲያዊ ድርጅት (ኦሕዴድ) የመንግሥትን መገናኛ ብዙኃን ተጠቅሞ የሚያቀርብባቸው ክስ መሠረት የሌለው መሆኑን ይገልፃሉ። እኛ ሕግ ተላልፈን አናውቅም። ያልተፈቀደ ሰላማዊ ሰልፍ አድርገን አናውቅም። እኛ መንግሥትን በኃይል እንለውጥ ብለን አናውቅም፣ አንደግፍም፣ አቋማችንም አይደለም። መንግሥት የሚለወጠው በሕዝብ ድምፅ እንደሆነ እናምናለን።</p>

<p>ኦፌዴን በሚንቀሳቀስባቸው የኦሮሚያ አካባቢዎች ሰዎችን ከሕግ አግባብ ውጪ የማሰርና የማንገላታት ጉዳይ በገሃድ የሚታይ ሃቅ ሆኖ እያለ ኦሕዴድም ሆነ ገዢው ፓርቲ ኢሕአዴግ ስለ መልካም አስተዳደር በሰፊው መናገራቸው አስገራሚ እንደሆነ አቶ ቡልቻ ይናገራሉ። መልካም አስተዳደር በተግባር ሲተረጎም የፀጥታ ኃይሎች ሕዝቡን እንዳያጉላሉት እንዴት እናድርግ ብለው መነጋገር ማለት ነው። ሕዝብ ያለ ፍርድ ቤት ትዕዛዝ እንዳይታሰር እንዴት እናድርግ ከታሰረስ በኋላ አለ ፍርድ እንዳይቀመጥ ምን ይደረግ የሚሉ ጉዳዮች መነገር አለባቸው።</p>

<p>ኦሕዴድም ሆነ ኢሕአዴግ በቅርቡ ባካሄዱት ጉባዔዎች ቅድሚያ የሚሰጣቸውና መሠረታዊ ጉዳዮች ተዘለው ጠቅለል ባሉ ርዕሶች ላይ ተወያይተዋል በማለት አቶ ቡልቻ ይተቻሉ። ከሰብዓዊ መብት መከበር በተጨማሪ መጪው የአካባቢ ምርጫ ትልቅ ነገር ነው። ምነው ስለ ምርጫው ሲነገር አይሰማም በቂ የፀጥታ ሁኔታ አለ ወይ ታዛቢው ማን ነው ወጪው የማን ነው በእነዚህ ምርጫዎች የምርጫ ቦርድ ሁኔታ ምን መሆን አለበት ብለው መነጋገር ነበረባቸው።</p>

<p>የኦሕ ዴድ ጉባዔ ላይ በአባላቶቹ ዘንድ አሉ የተባሉትን የአመለካከት መደበላለቅና ሕገ መንግሥቱን ያለማክበር ችግር መነሳቱ እሰየው የሚያሰኝ እንደሆነ አቶ ቡልቻ ይናገራሉ። ነገር ግን የድርጅቱ አንዳንድ ትልልቅ ባለሥልጣናት ባለፈው ግንቦት 97 ምርጫ በመጀመሪያ የተሸነፉበት ምክንያት ምንድን ነው ብለው አልተነጋገሩም። ለምንድን ነው በአንዳንድ ወረዳ የተሸነፍነው ምን አጥፍተን ነው ምን እያስተካከልን ነው ብለው ሲናገሩ አልሰማንም።</p>

<p>የሕዝብ ተወካዮች ምክር ቤት አሠራርና የአባላት የሥነ ምግባር ደንብ በገዢው ፓርቲና በተቃዋሚዎች መካከል ከመስማማት ላይ ያልተደረሰበት አጀንዳ በመሆኑ ገዢው ፓርቲ ሊያስብበት እንደሚገባ አቶ ቡልቻ ይናገራሉ። በፓርላማ አሠራር ደንብ ላይ መንግሥት ተስማምተናል ብሎ ቢያልፍም ኦፌዴን ላለመስማማት ከመስማማቱ በቀር የደረሰበት መቋጫ እንደሌለ አቶ ቡልቻ ይገልፃሉ።</p>

<p>ዕድገት አሳይቷል ተብሎ ስለሚነገርለት የአገራችን ኢኮኖሚና ከጊዜ ወደ ጊዜ እየጨመረ ስለመጣው የኑሮ ውድነት አስመልክቶ ላቀረብንላቸው ጥያቄ አቶ ቡልቻ ሲመልሱ በየትኛውም ቀጠና ዕድገት የለም ማለት አይቻልም። ሁልጊዜም አንዳንድ የሚያድግ የኢኮኖሚ ሴክተር አለ። በኤክስፖርት መሻሻል የለም ለማለት አልችልም። ቢያንስ የአበባ ምርት አዲስ ነገር ነው። ይህን መካድ አንችልም። አንዳንድ ዕድገቶች አሉ። ነገር ግን የኢትዮጵያ ሕዝብ ተሻሽሏል ወይ ዕድገት ማለት የሰው ሕይወት መሻሻል ማለት ነው። ዕድገት ማለት ብዙ ሕዝብ ሥራ ሲያገኝ ነው። ሥራ ማግኘት ኢትዮጵያ ውስጥ እጅግ በጣም አንገብጋቢ ችግር ነው ብለዋል።</p>

<p>በቅርቡ በተለያዩ ከፍተኛ የትምህርተ ተቋማት እየተባባሰ የመጣው በብሔር ተለያይቶ ግጭት የመፍጠር እንቅስቃሴ ፈጽሞ የማይደግፉት እንደሆነ አቶ ቡልቻ ገልፀዋል። ምንም ቢሆን የኢትዮጵያ ሕዝብ አብሮ በሰላም ይኖራል የሚል ተስፋ አለኝ። አሁን ግን ከፍተኛ ጭቅጭቅ አለ። ይህ በግሌ በጣም ያሳዝነኛል። አቶ ቡልቻ እንደተናገሩት በከፍተኛ የትምህርት ተቋማት ብሔርን ስበብ አድርገው በተቀሰቀሱት ረብሻዎች ለእስርና የኦሮሞ ብሔር ተወላጆች ጥፋት ከተገኘባቸው በሕግ መጠየቅ አለባቸው ብለው እንደሚያምኑ ይገልፃሉ። ይህም በጥናትና በክትትል የተጨበጠ መሆን አለበት።</p>

<p>አቶ ቡልቻ መንግሥት የኦነግ ጉዳይ ያንገበግበዋል በማለት በዚህ ሰበብ ዜጎች በተለይ ተማሪዎች እየተጉላሉ ነው ሲሉ ይወቅሳሉ። ኦሮሞ ሁሉ ኦነግ አይደለም። መለየት አለባቸው። ሰዎች ሲታሰሩ ፍርድ ቤት መቅረብ አለባቸው። ጥናት አድርገው፣ የፀጥታ መሥሪያ ቤታቸውን ተጠቅመው ማን ኦነግ እንደሆነና እንዳልሆነ እውነቱ ላይ መድረስ አለባቸው። የኦነግ አባልም ቢሆን ፍርድ ቤት መቅረብ አለበት በተማሪዎች መካከል የሚነሳውን ግጭት አጥብቀው እንደሚቃወሙት ገልጸው መንግሥት ለዚህ ጉዳይ ፍትሐዊ መፍትሔ ሊያበጅለት እንደሚገባ ይገልፃሉ፡ ጥፋተኛውን ማወቅና መቅጣት ተገቢ ነው ብዬ አምናለሁ። ጥፋተኞች ይህን ጠብ የሚጭሩት ናቸው። ወገኖቻችን በብሔር ተለያይተው እንዲጠቃቁ አልደግፍም። ይህ በየትኛውም አገር የሚጠላ ነው።</p>

<p>በከፍተኛ የትምህርት ተቋማት የሚማሩ ተማሪዎች በብሔር ተለያይተው መጣላት አገራችንን ይጎዳል እንጂ አይጠቅምም የሚሉት አቶ ቡልቻ በተማሪዎች መካከል የኦነግን ደጋፊዎች የመፈለግ አዝማሚያ ነገሩን አባብሶታል ይላሉ። የብሔር ብሔረሰቦች መብት መከበርን የሚያረጋግጥ የፖለቲካ ሥርዓት ይህን መሰሉን ጠብ አምጥቷል ብለው እንደማያምኑ ሊቀ መንበሩ ይከራከራሉ። ፌዴራሊዝም ለኢትዮጵያ አንድ መድኀን ነው። ለኢትዮጵያ ሌላ መድኀን የለም። በደቡብ ሱዳን ሃያ አንድ ዓመት ተዋግተውና ሁለት ሚሊዮን ሕዝብ አልቆ የታረቁት በፌዴራሊዝም ነው። እኛ ብንጣላ እንኳን በመጨረሻ የምንታረቀው በፌዴራሊዝም ነው። ይህ ዘረኝነት አይደለም። ለምሳሌ ኦሮሞ አገር ሌሎች ብሔሮች ይኖራሉ። የአማራ፣ የትግራይ፣ የጉራጌ፣ የሃዲያ፣ የሲዳማ ተወላጆች ይኖራሉ። ኦሮሞ እነዚህን ጠልቶ ውጡልኝ እንደማይል አውቃለሁ።</p>

<p>በከፍተኛ ትምህርት ተቋማት የሚታየው በተማሪዎች መካከል ያለው አለመግባባት አሁን በግልጽ ቢታይም የብሔሮች ራስን በራስ የማስተዳደር ጥያቄዎች ቀደም ሲልም የነበረ እንደሆነ አቶ ቡልቻ ይናገራሉ።</p>
<p>በአሁኑ ጊዜ የኦሮሞ ሕዝብ የክልል መንግሥት እንዲኖረው በመደረጉ ትልቅ መፍትሔ እንደሆነ አቶ ቡልቻ ይገለፃሉ። ይህንን የሚቃወም የለም። አሁን ያለው የዘር ጥላቻ አይደለም። ትልቁ ችግር የኦነግና የመንግሥት ጉዳይ ነው።</p>

<p>ከከፍተኛ የትምህርት ተቋማት የሚጠበቀው ስሜታዊነት ሳይሆን ምክንያታዊነት ነው የሚሉት አቶ ቡልቻ በአሁኑ ጊዜ በየዩኒቨርሲቲዎቹ የሚገኙት ተማሪዎች በዕድሜያቸው ለጋነት የተነሳ ይህን ያህል ምሁር የሚባሉና የበሰሉ አይደሉም ይላሉ። እነኚህ ልጆች ገና የ18 እና የ19 ዓመት ልጆች ናቸው። ብዙ ጊዜ ችግር ውስጥ የሚገቡት የመጀመሪያ ዓመት ተማሪዎች ናቸው። ከ12ኛ ክፍል የመጡ ተማሪዎች ናቸው ማለት ይቻላል። በአስተማሪዎቹ መካከል ችግር ቢኖር ይህ የስሜታዊነትና የምክንያታዊነት ጥያቄ አናሳ ነበር። ግን ይህ ግጭት ለጋ በሆኑ ልጆች መካከል የሚነሳ ነገር ነው። ቢሆንም መቅረት ያለበት ነገር ነው።</p>

<p>በከፍተኛ የትምህርት ተቋማት የሚማሩ ተማሪዎች በብሔር ተለያይተው የሚያጋጫቸውን ጉዳይ ለመፍታት መንግስት የተማሪዎችን ምክር ቤት በመደገፍ መድረኩን ማግኘት እንደሚያሰፈልግ አስተያየታቸውን ይሰጣሉ። ተማሪዎች መደራጀትና ነፃ የሆነ የሃሳብ መለዋወጥ ማድረግ እንዳለባቸው ይመክራሉ። በስሜታዊነት ብሔርን ለይቶ የመጣላት ጉዳይ ለማስቀረት ሁሉም መታገል እንዳለበት አቶ ቡልቻ ያሳስባሉ።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 21 ቀን 1999</a></p>

</body>
</html>	
