<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም የነዳጅ ዋጋ በዚሁ ከቀጠለ መንግስት የዋጋ ቅናሽ ሊያደርግ ይችላል።</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም የነዳጅ ዋጋ በዚሁ ከቀጠለ መንግስት የዋጋ ቅናሽ ሊያደርግ ይችላል።</h2>


<p>የአለም የነዳጅ ዋጋ ገበያ አሁን ባለው መንገድ የሚቀጥል ከሆነ በመጪው ህዳር ወር ውስጥ መንግስት በሚያደርገው የነዳጅ ዋጋ ክለሳ ላይ ቅናሽ ሊያደርግ እንደሚችል የኢትዮጵያ ነዳጅ ድርጅት ጠቆም።</p>

<p>የድርጅቱ የሕዝብ ግንኙነት ኦፊሰር አቶ ዳመኑ ክብረት ለዝግጅት ክፍላችን እንደገለጹት የአለም የነዳጅ ገበያ ዋጋ ለአንድ ወር ያህል ዝቅ እያለ መምጣቱን ጠቁመው በዚህ ሁኔታ የሚቀጥል ከሆነ መንግስት በየሦስት ወሩ በሚያደርገው የዋጋ ማስተካከያ አሁን ካለበት ዝቅ የማድረግ እርምጃ ሊወሰድ እንደሚችል ያላቸውን ግምት ተናግረዋል።</p>

<p>ይሁን እንጂ የዓለም የነዳጅ ዋጋ መዋዠቅ ምክንያት ዋጋው በቀጣይ እየቀነስ ለመምጣቱ ቅድመ ትንበያ ለመስጠት ያስቸግራል የሚሉት አቶ ዳመኑ ምርቱ ላይ ምንም ዓይነት ለውጥ ሳይኖር ከፖለቲካ ጋር በተያያዘ ብቻ የነዳጅ ዋጋ በየጊዜው ሲወጣና ሲወርድ መክረሙን ተናግረዋል።</p>

<p>በመሆኑም የአለም የነዳጅ ዋጋ አሁን እያሳየው ያለው የዋጋ ማሽቆልቆል ለሚቀጥሉት ወራትም በዚሁ መልኩ ይቀጥላል ብሎ በእርግጠኝነት ለመናገር አስቸጋሪ ነው ብለዋል።</p>

<p>አሁን በታየው የዓለም የነዳጅ ዋጋ መቀነስ ድርጅቱ ምን ያህል ተጠቃሚ ሆኗል? በሚል ለሕዝብ ግንኙነቱ ጥያቄ ያቀረብን ቢሆንም ለድርጅቱ ነዳጅ የሚያቀርበው ኩባንያ ክፍያ ስላልፈፀመ ምን ያህል ቅናሽ እንደተገኘ ለጊዜው ማወቅ አለመቻሉን አስረድተዋል።</p>

<p>የኢትዮጵያ መንግስት የቤንዚን፣ የአውሮፕላን እና የኢንዱስትሪ ነዳጆችን ከድጎማ ነፃ ያደረገ መሆኑን ቀደም ሲል መዘገባችን ይታወሳል።</p>

<p>በ1998 ዓ.ም ሐምሌ ወር ውስጥ 78 ዶላር በበርሜል ይሸጥ የነበረው ነዳጅ በአሁኑ ወቅት 61 ዶላር በመሸጥ ላይ ሲሆን በተለይ በእስራኤልና በሂዝቦላህ መካከል የተፈጠረው የተኩስ ማቆም ስምምነት አስተዋፅኦ አድርጓል።</p>

<p>የኢትዮጵያ ነዳጅ ድርጅት በያዝነው ዓመት ውስጥ በ8 ቢሊዮን 970 ሚሊዮን 636 ሺህ 729 ብር ወደ 1 ሚሊዮን 767 ሺህ 655 ሜትሪክ ቶን ነዳጅ ወደ ሀገር ለማስገባት እቅድ ይዟል።</p>

<p>በአንዳንድ ሀገሮች የነዳጅ ዋጋ እየቀነሰ መምጣቱን ተከትሎ የችርቻሮ ሽያጭ ላይ ለውጦች እያደረጉ ሲሆን የኬንያ መንግስትም ተመሳሳይ እርምጃ ለመውሰድ በነዳጅ አከፋፋይ ኩባንያዎች ላይ ግፊት እያደረገ ነው።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 21 ቀን 1999</a></p>

</body>
</html>	
