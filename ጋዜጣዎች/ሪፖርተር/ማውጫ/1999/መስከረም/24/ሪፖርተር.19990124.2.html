<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ንግድና ኢንዱስትሪ ሚኒስቴር፣ የደርባ ሚድሮክ ሲሚንቶ የዘገየበትን ምክንያት ከመግለፅ ተቆጥቧል ሲሚንቶ ከውጭ ለማስገባት አዲስ መመሪያ ተዘጋጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ንግድና ኢንዱስትሪ ሚኒስቴር፣ የደርባ ሜድሮክ ሲሚንቶ የዘገየበትን ምክንያት ከመግለፅ ተቆጥቧል ሲሚንቶ ከውጭ ለማስገባት አዲስ መመሪያ ተዘጋጀ</h2>


<p>የንግድና ኢንዱስትሪ ሚኒስቴር ደርባ ሜድሮክ ሲሚንቶ ከውጪ አገር አስገብቶ ለማከፋፈል የገጠመውን ችግር ለመናገር ፈቃደኛ ሳይሆን ቀረ። ሲሚንቶ ባለሀብቶች በራሳቸው እና በሕጋዊ መንገድ ለማግኘታቸው ማረጋገጫ የተጠየቁበት የውጪ ምንዛሪ (ፍራንኮ ቫሉታ) ለማስገባት የሚያስችል መመሪያም አውጥቷል።</p>

<p>በሚኒስቴሩ አዳራሽ ከትላንት በስቲያ በተሰጠው መግለጫ ላይ ደርባ ሚድሮክ ባለፈው ወር ማስገባት የሚገባውን ሲሚንቶ ሳያስገባ የቀረበትን ምክንያት ማብራሪያ ተጠይቆ ኩባንያው ይመልስ በሚል ምላሽ ሳይሰጥበት ቆይቷል።</p>

<p>ጠቅላይ ሚኒስትር መለስ ዜናዊ ሰሞኑን ለሀገር ውስጥ ጋዜጠኞች በሰጡት መግለጫ ደርባ ሚድሮክ ባለፈው ወር ማስገባት የነበረበት ሲሚንቶ የዘገየው በአንዳንድ ችግሮች ምክንያት መሆኑን በመጥቀስ ችግሮቹ በቀጣይ ሣምንታት እንደሚፈቱ መግለፃቸው ይታወሳል።</p>

<p>የንግድና ኢንዱስትሪ ሚኒስትር ዴኤታ ክቡር አቶ ታደስ ኃይሌ እና የሚኒስትሩ አማካሪ አቶ ፋንታዬ ቢፍቱ በጋራ ባለፈው ሰኞ በሰጡት መግለጫ የደርባ ሚድሮክ ሲሚንቶ የዘገየበትን ምክንያት እንዲያብራሩ በተደጋጋሚ ተጠይቀው ፈቃደኛ ሳይሆኑ ቀርተዋል።</p>

<p>ሼህ መሐመድ ሁሴን አልአሙዲ በሰኔ ወር 1998 መጨረሻ ከንግድና ኢንዱስትሪ ሚኒስትር አቶ ግርማ ብሩ ጋር በፍራንኮ ቫሉታ ሲሚንቶ ለማስገባት ስምምነት ተፈራርመዋል። በወቅቱ ባለሃብቱ ደርባ ሚድሮክ የሀገሪቱን የውጭ ምንዛሪ ሳይነካ በወር አንድ ሚሊዮን ኩንታል ወደ አገር ውስጥ እንደሚያስገባ፣ የመጀመሪያው ሲሚንቶ በነሐሴ ወር 1998 ዓ.ም ጅቡቲ ወደብ እንደሚደርስ፣ ሲሚንቶ የሚያመላልሱና እያንዳንዳቸው 40 ቶን የመጫን አቅም ያላቸው 800 ከባድ ተሽከርካሪዎች አብረው እንደሚገቡ ተናግረው ነበር። ሆኖም ይኸ ቃል ከተጠቀሰው አንድ ወር በላይም ሊፈጸም አልቻለም።</p>

<p>መንግሥት ከደርባ ሚድሮክ ጋር ያደረገው ስምምነት ሞኖፖሊን የሚፈጥር ነው በማለት ብዙዎች ተቃውሞ ሲያሰሙ መቆየታቸውም ይታወሳል።</p>

<p>ደርባ ሚድሮክ ያጋጠመውን ችግር ለማጣራት ዋና ሥራ አስኪያጁን አቶ ኃይሌ አሰግዴ በተደጋጋሚ ለማግኘት ሞክረን አልተሳካም።</p>

<p>በሌላ በኩል የሚኒስቴር መ/ቤቱ የሥራ ኃላፊዎች የሲሚንቶ ምርት በራስ የውጭ ምንዛሪ አቅም (ፍራንኮ ቫሉታ) ከውጭ ወደ አገር ውስጥ የሚገባበትን ሁኔታ አስመልክቶ በሰጡት መግለጫ 11 መመዘኛዎችን ያሟሉ ባለሃብቶች ሲሚንቶ ከውጭ ማስመጣት ይችላሉ።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 24 ቀን 1999</a></p>

</body>
</html>	
