<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫ ቦርድ ለመጪው ምርጫ ዝግጅት እያከናወነ ነው፣ ቢያንስ በ30 ሺ ጣቢያዎች ምርጫ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምርጫ ቦርድ ለመጪው ምርጫ ዝግጅት እያከናወነ ነው፣ ቢያንስ በ30 ሺ ጣቢያዎች ምርጫ ይካሄዳል</h2>


<p>የኢትዮጵያ ብሔራዊ ምርጫ ቦርድ ጽ/ቤት በዚህ ዓመት ለሚያካሄደው የከተማ፣ የዞን፣ የወረዳ እና የቀበሌ ምርጫ ቅድመ ዝግጅት እያከናወነ መሆኑን ገለፀ።</p>

<p>በቦርዱ ጽ/ቤት የፖለቲካ ፓርቲዎች ምዝገባ ጽ/ቤት ተ/ሬጅስትራር አቶ መኮንን ወንድሙ ለሪፖርተር ጋዜጣ እንደገለፁት በዚህ ዓመት የሚካሄደው የከተሞች፣ የዞን፣ የወረዳ እና የቀበሌ ምርጫ የሚያገለግሉ የሰነዶች ሕትመት፣ የበጀት ዝግጅት፣ የምርጫ ጣቢያዎች ዝርዝር መረጃና የመሳሰሉት ሥራዎች ከወዲሁ እየተከናወኑ ነው።</p>

<p>በሕዝብ ተወካዮች ም/ቤት ውሳኔ መሰረት በሥራ ላይ ያለው የምርጫ ቦርድ የሥራ ጊዜ ጥቅምት 30 ቀን 1999 ዓ.ም የሚጠናቀቅ ሲሆን አዲሱ ቦርድ እንደተሰየመ በቀጥታ ወደ ምርጫው ሥራ ሊገባ እንዲችል አስፈላጊው የቅድመ ዝግጅት ሥራ ማለትም የመራጮቹ መታወቂይ ካርድና የመራጮች መዝገቦች ሕትመቶች፣ የተሽከርካሪዎች ዝግጅት፣ ምርጫ የሚካሄድባቸውን ጣቢያዎች ስም ዝርዝርና ብዛት የመለየትና የመሣሠሉትን ሥራዎች ከወዲሁ እያከናወነ ነው።</p>

<p>ምርጫው የሚካሄደው በየክልሉ ሕገመንግሥት መሠረት ነው ያሉት አቶ መኮንን ለምሳሌ በደቡብ ክልል የዞን፣ የወረዳ፣ የከተሞች እና የቀበሌ ምርጫ ይካሄዳል ብለዋል። በአማራ፣ በትግራይ፣ በኦሮሚያ እና በአፋር ክልሎች ሕገመንግሥቶቻቸውን መሠረት አድርጎ የሚካሄደው ምርጫ የከተሞች፣ የወረዳ እና የቀበሌ ብቻ እንደሚሆን አስረድተዋል። በመሆኑም እነዚህን የተለያዩ የመራጮች መታወቂያ ካርድ እና የመራጮች መዝገብ ከክልሎች ተጨባጭ ሁኔታ ጋር አዛምዶ ለማከናወን አስቀድሞ ዝግጅት መጀመሩ ምርጫውን ለማሳካት እንደሚረዳ ተናግረዋል።</p>

<p>መጪው ምርጫ ቢያንስ በ30 ሺሀ የምርጫ ጣቢያዎች ላይ የሚካሄድ መሆኑንም ከአቶ መኮንን ገለጻ ለመረዳት ተችሏል።</p>

<p>ከጥቅምት 30 ቀን 1999 በኋላ የሚሰየመው አዲሱ ቦርድ በተሰናባቹ ቦርዱ የቀረበለትን ረቂቅ በጀት ገምግሞ የማጽደቅ ወይም የማሻሻል ሥራ ያከናውናል። የተጀመሩ ሥራዎችን ተረክቦ ምርጫውን ያስፈፅማል ተብሎ እንደሚጠበቅ ከአቶ መኮንን ገለፃ ለመረዳት ተችሏል።</p>

<p>የምርጫው ክንውን የጊዜ ሰሌዳ በተመለከተ አዲሱ ቦርድ የሚወስነው መሆኑን ሆኖም አሁን በሰራ ላይ ያለው ቦርድ ይኸንኑ አስመልክቶ ሃሳብ ሊያቀርብ እንደሚችል ታውቋል። </p>

<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 24 ቀን 1999</a></p>

</body>
</html>	
