<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ስድስት የኖርዌይ ዲፕሎማቶች ከአገር እንዲወጡ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስድስት የኖርዌይ ድፕሎማቶች ከአገር እንዲወጡ ተወሰነ</h2>


<p>ኢትዮጵያ በውስጥ ጉዳዬ ገብተዋል ያለቻቸውን ስድስት በኢትዮጵያ የኖርዌይ ኤምባሲ ዲፕሎማቶችን ከአገር እንዲወጡ ጠየቀች። ዲፕሎማቶቹ ከአገር እንዲወጡ የታዘዙት በፀጥታ ጉዳይ ጣልቃ ገብተዋል በሚል ነው።</p>

<p>የኢትዮጵያ የውጭ ጉዳይ ሚኒስትር ቃል አቀባይ ለጋዜጠኞች እንደገለፁት ስድስቱ የኖርዌይ ዲፕሎማቶች ኢትዮጵያን ለቀው እንዲወጡ የተሰጣቸው የጊዜ ገደብ መስከረም 1/2000 ይጠናቀቃል።</p>

<p>በአዲስ አበባ የቢቢሲ ዘጋቢ የሆነችው ኤልሣቤት ብራንት እንደገለፀችው በኢትዮጵያና በኖርዌይ መካከል የዲፕሎማቲክ አለመግባባት ሊፈጠር የቻለው በኖርዌይ ድጋፍ ቀጣዩ የኢትዮ-ኤርትራ የድንበር ጉዳይ ላይ የሚመክረው ጉባኤ በተባበሩት መንግሥታት ዋና መሥሪያ ቤት በሚገኝበት ኒዎርክ ውስጥ እንዲሆን ኖርዌይ በሰጠችው ሀሣብ ምክንያት ነው።</p>

<p>የኖርዌይ ምክትል የውጭ ጉዳይ ሚኒስትር ላይዎንድ ጆሃንሰን በሁለቱ አገሮች መካከል የተፈጠረው አለመግባባት አስመልክተው ለቢቢሲ ኔትዎርክ አፍሪካ ሲገልፁ «በአፍሪካ ቀንድ ሰላምና መረጋጋት እንዲሰፍን የምናደርገው ጥረት የብሔራዊ ደህንነታችን የሚረግጥ ነው በማለት ኢትዮጵያ ስትቃወም ነበር» ብለዋል።</p>

<p>ኖርዌይ የራስዋ የሆነ የተለየ ዝንባሌ በድንበር ግጭቱ ዙሪያ የላትም ያሉት የኖርዌይ ረዳት የውጭ ጉዳይ ሚኒስትሩ «ክፍትና ግልፅ ውይይት እንዲደረግ ሁሉንም ወገኖች ለማሳተፍ ስንጥር ነበር» ብለዋል።</p>

<p>«ኢትዮጵያ ይህንን ዓይነት ውሳኔ ለመወሰን ፍላጐት የላትም ነበር» ያሉት ቃላአቀባይ አሁንም ኖርዌይ አቋሟን የምታስተካክልና ለአካባቢው ሰላምና መረጋጋት ለማምጣት የምትፈልግ ከሆነ ጉዳዩን በድጋሚ ለማጤን ፍላጐት ያለ መሆኑን ገልፀዋል። ነገር ግን ኖርዌይ በሶማሊያ የሚገኙ ፀረሰላም አሸባሪ ሃይሎችንና ሰርጐገብ ታጣቂዎችን በመደገፍ ዝንባሌ እንዳላት ተጠቁሟል።</p>

<p>የኖርዌይ የውጭ ጉዳይ ሚኒስትር ያወጣው መግለጫ እንደሚያመለክተው አዲስ አበባ ውስጥ ካሉት ስምንት ዲፕሎማቶች መካከል ስድስቱ ኢትዮጵያን ለቀው ለመውጣት በዝግጅት ላይ ናቸው።</p>

<p>የኢትዮጵያ መንግሥት ኖርዌይ እንደ አወያይ በመሆን በኢትዮ-ኤርትራ ድንበር ግጭት ዙሪያ ባለት ሚና «እርካታ» የተሰማው አይመስለንም በማለትም የኖርዌይ የውጭ ጉዳይ ሚኒስትር ገልጿል።</p>

<p>«ኢትዮጵያ የወሰደችው እርምጃ ያልተጠበቀ ነው» ያሉት ረዳት ሚኒስትሩ ኖርዌይ ከነሐሴ 9/2007 ጀምሮ ጉዳዩን በጥሞና እንዲታይ ለኢትዮጵያ ሃሳብ ስትሰጥ እንደነበርም አስታውሰዋል።</p>

<p>ረዳት ሚኒስትሩ አክለውም «አዲስ አበባ ውስጥ ከነበሩት ሠራተኞች ውስጥ ይህንን ያህል ያለው ቁጥር በመቀነሱ ምክናያት ምናልባትም በአገሪቱ ውስጥ የምናካሄደውን የልማት አጋርነት አሁን ባለን አቅም ሊሠራ የሚችል አይመስለንም» ብለዋል።</p>

<p>«የኢትዮጵያ ውሳኔ በሁለቱ አገሮች መካከል የራሱ የሆነ ተፅዕኖ ሊፈጥር እንደሚችል ተሰምቶናል» ያሉት ረዳት ሚኒስትሩ አሁን ባለው ሁኔታ የሁለቱ አገሮች የዲፕሎማቲክ ግንኙነት አበቃላት የሚያስብል አለመሆኑን ገልፀዋል።</p>

<p>አዲስ አበባ ውስጥ የሚገኙ የኖርዌይ ኤምባሲ ኖርዌይ ከአፍሪካ ኅብረት ዋና መሥሪያ ቤት ጋር ያላትን ግንኙነት በተመለከተ ኃላፊነት የተሰጠው የዲፕሎማቲክ ቡድን መሆኑን ዘገባወች ያስረዳሉ።</p>

<p>ከኖርዌይ አለም አቀፍ የልማት ሚኒስቴር ቃል አቀባይ የተገኘ መረጃ እንደሚጠቁመው በሁለቱ አገሮች መካከል ከተፈጠረው አለመግባባት በፊት ኖርዌይ በምትሰጠው ዕርዳታ ድጋፍ የሚንቀሳቀሱ የልማት አገሮች ላይ የተገኘው ለውጥ እየተጠና እንደነበርም ይኸው የአውሮፓ ኒውስ ዘገባ ያስረዳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 23 ቀን 1999</a></p>

</body>
</html>	
