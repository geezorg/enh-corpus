<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሚሌኒየም በዓል ምክንያት መጠለያዎች ፈረሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሚሌኒየም በዓል ምክንያት መጠለያዎች ፈረሱ</h2>


<p>ከጃን ሜዳ ጀርባ ከ16 ዓመት በላይ በላስቲክ ቤት ይኖሩ የነበሩ ተፈናቃዮች «ለሚሌኒየሙ በዓል አከባበር አካባቢው ይፀዳል» ተብለው ቤታቸው ፈረሰባቸው።</p>

<p>ከኗሪዎቹ መካከል አባዎራዎቹ 34 ሲሆኑ ሕፃናቱን ጨምሮ አጠቃላይ ከ200 በላይ እንደሚሆኑ ነዋሪዎቹ ገልፀዋል።</p>

<p>ከኤርትራ በ1983 ዓ.ም ተፈናቅለው እንደመጡ የሚናገሩት እነዚሁ ኗሪዎች ለ16 ዓመት ቦታው ላይ የላስቲክ ቤት ሰርተው ይኖሩ እንደነበሩ ተናግረዋል።</p>

<p>ከነዋሪዎቹ አንዱ የሆኑት እንደሚሉት የላስቲክ ቤቱን እንዲያፈርሱ የተነገራቸው ያለፈው አርብ ሲሆን ከትናንት በስቲያ ሰኞ ከምሽቱ ሁለት ሰዓት ግድም ፖሊሶች ቤታቸውን እንዳፈረሱባቸው ገልፀዋል።</p>

<p>«አራት ሕፃናትን የያዙ እናቶች በኤችአይቪና በሌላም በሽታ ታመው አልጋ የያዙ በሽተኞች ጭምር ቀንም ሌለትም ዝናብ እየወረደብን እንገኛለን» የአምስት ቤተሰብ አስተዳዳሪ መሆናቸውን የሚናገሩት እኚሁ ነዋሪ ተወልደው ያደጉ አራት ልጆቻቸውን የት እንደሚያስጠጉዋቸው መቸገራቸውን ይገልፃሉ።</p>

<p>«ለሚሌኒየም የሚመጡ እንግዳ እንዳያያችሁ የላስቲክ ቤቱ ፈርሶ አካባቢው ይፀዳል» በሚል ቤታቸውን እንዳፈረሱባቸው የሚናገሩት ነዋሪዎቹ አማራጭ መጠለያም ሆነ ሌላ ተስፋ እንዳልተሰጣቸው ይናገራሉ። «እንዲያውም ከዚህ አካባቢ ጥፉ አለበለዚያ ትታሰራላችሁ ብለው አስፈራርተውናል። እኛ ግን የምንሄድበት ስለሌለን በስጋት ዝናብ ላይ ቁጭ ብለናል» ብለዋል።</p>

<p>ጃን ሜዳ አካባቢ በአራዳ ክፍለ ከተማ ፣ አስራ ሦስት አስራ አራት ቀበሌ የሚተዳደሩት ተፈናቃዮች ከአስር ዓመት በፊት የቀበሌ ነዋሪነት መታወቂያ እንደተሰጣቸው ለማረጋገጥ ችለናል።</p>

<p>«የምርጫ ሰሞን እናንተም እንደሌላው ዜጋ መብት አላችሁ ተብለን ቤታችን ድረስ መጥተው ጠይቀውን የምርጫ ካርድ አውጥተናል። በምርጫ ተሳትፈናል። ዛሬ ግን እንግዳ ይመጣልና እንዳያያችሁ ተብለን ተጥለናል።» በማለት እሮሯቸውን የሚያሰሙት ነዋሪዎች ከኑሯቸው ዝቅተኛነት የተነሳ ቤት የመስራት አቅም እንደሌላቸው ገልፀዋል።</p>

<p>ከትናንት በስቲያ ማታ ቤታቸው ከፈረሰ በኋላ ትናንትና በሚሌኒየም ምክር ቤት ፣ በክፍለ ከተማና በሌሎችም አካላት ዘንድ ቀርበው «አቤት» ያሉ መሆኑንና ምንም የተሰጣቸው መፍትሔ እንደሌለ ነዋሪዎቹ ይናገራሉ። የነዋሪነት መታወቂያ የሰጣቸው ክፍለ ከተማ እንኳን አላውቃችሁም እንዳላቸው ገልፀዋል።</p>

<p>በቦታው በተገኘንበት ወቅት በርካታ የቤት ፍርስራሽ እንጨቶችና ፕላስቲኮች ተዝረክርከው አይተናል። በፈረሱት የላስቲክ ቤቶች አጠገብም እናቶች ከልጆቻቸው ጋር ዝናብ እየደበደባቸው ቁጭ ብለው ተመልክተናል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 30 ቀን 1999</a></p>

</body>
</html>	
