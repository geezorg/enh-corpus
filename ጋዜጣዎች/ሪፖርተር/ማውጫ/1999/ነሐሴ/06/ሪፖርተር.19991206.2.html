<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሮድ ባንድ ኢንተርኔት አገልግሎት በሥራ ላይ ውሏል ማለት አይቻልም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የብሮድ ባንድ ኢንተርኔት አገልግሎት በሥራ ላይ ውሏል ማለት አይቻለም</h2>


<p>የቴሌኮሙኒኬሽን ኮርፖሬሽን የዘረጋው የብሮድ ባንድ ኢንተርኔት የሚሰጠው አገልግሎትና በዓለም ዓቀፍ ግንኙነት መውጫያ ሞገድ (Get way band width) በዲዛይን ስህተት «የታነቀ» በመሆኑ በኢትዮጵያ የብሮድ ባንድ ኢንተርኔት አገልግሎት አለ ማለት እንደማይቻል ባለሙያዎች ገለፁ። በሶማሌ ላንድ መላውን ዓለም የሚያገናኝ የፋይበር ኦፕቲክ መስመር በባህር ውስጥ ለመዘርጋት ድርድር ተጀመረ።</p>

<p>በመላው አገሪቱ ከዓመታት በፊት ተግባራዊ እንደሆነ በከፍተኛ ባለስልጣናት ሳይቀር የተነገረለት የብሮድ ባንድ ኢንተርኔት አገልግሎት ሊሰጥ የሚገባውን አገልግሎት መስጠት ያልችለውና «የታነቀ» መሆኑ የተረጋገጠው አገልግሎቱን ለማሻሻል ኮርፖሬሽኑ አማካሪዎችን ቀጥሮ የማሻሻያ ሥራ መስራት ሲጀምር መሆኑን ስማቸው እንዳይጠቀስ የጠየቁ ስለአገልግሎቱ የሚያውቁ ባለሙያዎች አመልክተዋል።</p>

<p>የዓለም አቀፍ መውጫያ መጨናነቅ የተፈጠረው በዲዛይን ስህተት መሆኑን የጠቆሙት ባለሙያዎች «በስፋት ኢንተርኔት የመጠቀም አማራጭ ተግባራዊ ቢሆንም በዓለም አቀፍ መውጫያ ላይ የተፈጠረው መጨናነቅ ደንበኞች ከአገልግሎቱ ማግኘት የሚገባቸውን አገልግሎት አገኙ ማለት አያስችልም። ሲስተሙ የታነቀ ሆኖ ለዓመታት ቆይቷል» ብለዋል። አያይዘውም ካለው ችግር አኳያ የብሮድ ባንድ ኢንተርኔት አገልግሎት ሙሉ ለሙሉ ተግባራዊ ሆኗል ማለት እንደማይቻል ገልፀዋል።</p>

<p>በዚህ ምክንያት ተጠቃሚዎች እንደሚያማርሩት የብሮድ ባንድ ኢንተርኔት አገልግሎት እንደ ስሙ ሳይሆን «ዘገምተኛ» በመሆኑ ድንበኞች ለአገልግሎቱ ሲከፍሉ የነበረው ክፍያና ኮርፖሬሽኑ የሚሰጠው አገልግሎት የተመጣጠነ እንዳልሆነ እነዚህ ባለሙያዎች ተናግረዋል።</p>

<p>በሌላ በኩል ከሁለት ሜጋ ባይት በላይ አገልግሎት ለደንበኞች መስጠት አልተቻለም። ለአገልግሎቱ የሚከፈለው ታሪፍ ከፍተኛ ቢሆንም አቅሙ ያላቸው የአገልግሎቱ ጠያቂዎች ለማስተናገድ ኮርፖሬሽኑ አቅም አጥቶ ኖሯል። እንደ ባለሙያዎቹ ገለፃ ውስን ተቋማት ከሁለት ሜጋ በይት በላይ አገልግሎት ማግኘት ቢችሉም በዓለም አቀፍ መውጫያ ያለው ዊድዝ አቅም አነስተኛ በመሆኑ ሳቢያ ፈጣን አገልግሎት ማግኘት አይችሉም።</p>

<p>አገልግሎቱ ባለበት ችግር ሳቢያ ኢንተርኔት በመጠቀም የዓለም አቀፍ መረጃ መስጫ ማዕከል (call center) አይነት ተቋሞችን ለመክፈት አያስችልም። በዚህም ምክንያት የውጪ ኩባንያዎችን በቀላሉ መሳብ እንደማይቻል ባለሙያዎች አስረድተዋል።</p>

<p>ኮርፖሬሽኑ ከሦስት ወር በፊት እንደገለፀው ለሚሌኒየሙ ከውጪ አገር የሚመጡ እንግዶች አስተማማኝ የብሮድ ባንድ አገልግሎት ማግኘት እንዲችሉ በአንድ ኩባንያ እቃ አቅራቢነት ፣ አማካሪ ባለሙያዎችን ቀጥሮ የተፈጠረውን የባንድ ዊድዝ አቅም ማነስ ችግር ለመቅረፍ እየሰራ እንደሆነ አገልግሎቱን አስመልክቶ ለቀረበለት ጥያቄ መልስ ሰጥቷል። በቅርቡም በብሮድ ባንድ ኢንተርኔት አገልግሎት ላይ የነበረው ችግር እንደሚቀረፍ አስታውቋል።</p>

<p>በሌላ ዜና መላውን ዓለም የሚያገናኝ የባህር ውስጥ ፋይበር ኦፕቲክስ የመዘርጋት ሥራ ለማክነናውን ከሶማሌ ላንድ ጋር ውይይት ተጀምሯል። ታማኝ ምንጮች ለሪፖርተር እንደገለፁት በትራንስፖርትና መገናኛ ሚኒስተር ጁነዲን ሳዶ የሚመራ የልዑካን ቡድን ከሁለት ሳምንት በፊት ሶማሌ ላንድ በመጓዝ ከሚመለከታቸው ባለሥልጣናት ጋር ውይይት አድርጐ ተመልሷል።</p>

<p>በሚኒስቴር መስሪያ ቤቱ ያለ ድርጅቶችና ተቋማት ሥራ አስኪያጆችን በመያዝ ወደ ስፍራው ተጉዞ የነበረው ቡድን ባደረገው የመጀመሪያ ደረጃ ውይይት መሰረት ቀጣዩን ምክክር ለማድረግ የሶማሌ ላንድ አግባብ ያላቸው ባለስልጣናት አዲስ አበባ እንደሚመጡ እነዚሁ ምንጮቻችን አመልክተዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 6 ቀን 1999</a></p>

</body>
</html>	
