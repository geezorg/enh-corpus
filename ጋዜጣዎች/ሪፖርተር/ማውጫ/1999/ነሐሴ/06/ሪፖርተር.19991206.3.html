<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲሱ የተዘረጋው የኦፕቲካል ፋይበር የብሮድ ባንድ ኢንተርኔት አገልግሎት ችግር ይቀርፋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዲሱ የተዘረጋው የኦፕቲካል ፋይበር የብሮድ ባንድ ኢንተርኔት አገልግሎት ችግር ይቀርፋል</h2>


<p>የኢትዮ-ሱዳን የኦፕቲካል ፋይበር ዝርጋታ በቴሌኮሙኒኬሽን መገናኛ የድምፅ ፣ የዳታ ፣ የቪዲዮ አገልግሎቶችን በከፍተኛ ፍጥነት ለማስተላለፍ ከማስቻሉም በላይ በብሮድ ባንድ ኢንተርኔት አግልግሎት ላይ የተፈጠረውን የጌት ዌይ መጨናነቅ እንደሚቀርፍ የኮርፖሬሽኑ የኮርፖሬት ኮሙኒኬሽን ዋና ክፍል ሥራ አስኪያጅ አቶ አብዱራሂም አህመድ ገለፁ።</p>

<p>አቶ አብዱራሂም ይህንን የገለፁት ከነባሩ የአዲስ አበባ ኦፕቲካል ፋይበር መስመር ጋር ግንኙነት መፍጠርን ጨምሮ የአዲስ-መተማ ኦፕቲካል ፋይበር ፕሮጀክት ሥራ ከ118 ሚሊዮን ብር በላይ በሆነ ወጪ መጠናቀቁን አስመልክቶ በሰጡት አስተያየት ነው።</p>

<p>በትላንትናው ዕለት የኢትዮ-ሱዳን የኦፕቲካል ፋይበር ዝርጋታ መጠናቀቅ አስመልክቶ የሁለቱም አገራት ባለሥልጣናት በተገናኙበት የተከናወነን የምረቃ ስነስርዓት ተነተርሶ «በሱዳን የተሰራው የፋይበር ኦፕቲክስ ብቻ በቂ አይደለም» ሲሉ አቶ አብዱራሂም ለሪፖርተር ተናግረዋል።</p>

<p>የኢትዮ-ሱዳን ኦፕቲካል ፋይበር ዝርጋታ ፕሮጀክት መጠናቀቅን ተከትሎ የኔትወርክ መሠረተ ልማቱ ሀገሪቱ በሱዳን በኩል ከሌላው ዓለም ጋር ከፍተኛ የዲጂታል ግንኙነት አቅም ያለው ዘመናዊ የስልክ ፣ የመረጃ እና የኦዲዮ-ቪዲዮ ግንኙነት ተጠቃሚ እንድትሆን ያስቻላት ሲሆን ፣ የዚህ ፕሮጀክት መጠናቀቅ በክፍለ አህጉሩ ቀልጣፋ የሆነ የእርስ በርስ ግንኙነት ለመፍጠር እንዳስቻለ ኮርፓሬሽኑ ገልጿል።</p>

<p>የኢትዮ-ሱዳን ኦፕቲካል ፋይበር ፕሮጀክት የተጀመረውና ተግባራዊ የሆነው ከፍተኛ ፍጥነት ያለው ፣ ዋጋው ተመጣጣኝና አስተማማኝ የሆነ የዓለም አቀፍ ግንኙነት ለመፍጠር ሲሆን ፣ ይህ ግዙፍ የኦፕቲካል ፋይበር ዝርጋታ ፕሮጀክት ዓመታት ያስቆጠረውን የሁለቱን ውዳጅ ሀገራት ግንኙነት ለማጠናከር ከመርዳት በተጨምሪ በኦፕቲካል ፋይበር የዓለም አቀፍ ጌትዌይ (መውጫና መግቢያ በር) ግንኙነት አማካይነት ኢትዮጵያ ጥራት ያለውና ዓለም አቀፍ ደረጃውን የጠበቀ ዓለም ዓቀም የቴሌኮም አገልግሎት ባለቤት ሊያደጋት እንደሚችል የኮርፖሬሽኑ መግለጫ ያስረዳል።</p>

<p>መግለጫው አያይዞም ቀደም ሲል የማይክሮዌቭና በሳተላይት የሚደረገው ዓለም አቀፍ የኢንተርኔት ግንኙነት የአቅም ውሱንነት ምክንያት በባለከፍተኛ የባንድዊድዝ አቅም ከዓለም አቀፍ የኢነርኔት ግንኙነት መረብ ውስጥ መገናኘት የግድ አስፈላጊ ሆኖ የተገኘ ሲሆን ይህም ግንኙነት በሱዳን ኦፕቲካል ፋይበር ፕሮጀክት ከቅርብ ጊዜ ወዲህ በሃገር ውስጥ በከፍተኛ ደረጃ እየጨመረ ከመጣው የኢንተርኔት ተጠቃሚ ደንበኞች ፍላጐት ጋር ተያይዞ ያገጠመውን የኢንተርኔት ትራፊክ መጨናነቅ ችግር ለመቅረፍ ያስችላል።</p>

<p>ኢትዮ-ሱዳን የኦፕቲካል ፋይበር ሊንክ ሲጀመር በE3 ደረጃ ማለትም 34mb/s አቅም የነበረው ሲሆን እ.ኤ.አ ከጥር ወር 2007 ጊዜ ጀምሮ ደግሞ ወደ STM - 1 ደረጃ ማለትም 155 mb/s አቅም እንዲያድግ ተደርጓል። በዚህ የግንኙነት መስመር አማካኝነት የኢትይጵያ ቴሌኮሙኒኬሽን ኮርፖሬሽን የብሮድባንድ ኢንተርኔት ሰርቪስ በቀጥታ በሱዳን የጠረፍ ከተማ ገላባት ካለፈ በኋላ በርካታ ኪሎ ሜትሮችን ተጉዞ የሱዳን የባህር ጠረፍ ይደርሳል። ቀይ ባህርን ተሻግሮ ጅዳ ወደብ ፣ ከዚያም ለንደን ከሚገኘው ቬራይዞን ከተሰኘ የአሜሪካን ኩባንያ ሰርቨር ጋር በቀጥታ ለመገናኘት በመቻሉ ቀደም ሲል በኢንተርኔት ረገድ ሲያጋጥም የነበረውን የመስመር መጨናነቅና መቋረጥ ችግር በእጅጉ ለመቅረፍ እንደሚችል ኮርፖሬሽኑ የሰጠው መግለጫ ያመለክታል።</p>

<p>ኢትዮጵያ በሱዳን በኩል የምታደርገው ዓለም አቀፍ የኢንተርኔት ግንኙነት በጅቡቲና በሳተላይት በኩል ከምታደርገው ግንኙነት ጋር ሲነፃፀር በባንድዊድዝ ረገድ ከእጥፍ በላይ ብልጫ እንዳለው የገለፀው የኮርፖሬሽኑ መግለጫ በአጠቃላይ የኢትዮ-ሱዳን ሊንክን ጨምሮ ኮርፖሬሽኑ ከአዲስ አበባ በ8 አቅጣጫዎች ወደሚገኙ የክልል ዋና ዋና ከተሞች በዘረጋው የ4000 ኪ.ሜ የኦፕቲካል ፋይበር አማካኝነት በድምሩ 78 ከተሞች STM1 ማለትም155 mb/s ፣ 46 ከተሞች STM 16 ማለትም 2.5 GB/S እንዲሁም 9 ከተሞች STM1 64ማለትም 10 GB/S ያህል አቅምና ፍጥነት ባለው የኦፕቲካል ፋይበር ኔትወርክ ለማገናኘት መቻሉን ያመለክታል። ይህም በድምሩ የኦፕቲካል ፋይበር ትራንስሚሽን ሊንክ ተጠቃሚ የሆኑ ከተሞች ቁጥር 113 እንዲደርስ አድርጓል።</p>

<p>በሌላ በኩል ቴሌኮሙኑኬሽን ኮርፖሬሽን የስልክ ቢል አገልግሎት ለመቀነስ አስቧል ወይ? ለሚለው ጥያቄ አቶ አብዱራህማን ሲመልሱ «የስልክ አገልግሎት ቢል በዋነኛነት በቴሌኮሚኬሽን ኤጀንሲ የሚዘጋጅና በሚኒስትሮች ምክር ቤት የሚፀድቅ በመሆኑ ኮርፖሬሽኑ ይህን ታሪፍ መጨመርም ሆነ መቀነስም አይችልም» ብለዋል።</p>

<p>ኮርፖሬሽኑ እየተገለገለበት ያለው ታሪፍ ሳይጨምር ክሰላሳ ዓመት በላይ እንደቆየ የገለፁት አቶ አብዱራህማን ከሌሎች አገሮች ጋር ሲተያይም የስልክ ቢል ክፍያው አነስተኛ የሚባል መሆኑን ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 6 ቀን 1999</a></p>

</body>
</html>	
