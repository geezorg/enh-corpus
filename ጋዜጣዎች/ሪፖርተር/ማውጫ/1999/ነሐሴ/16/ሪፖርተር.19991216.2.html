<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ብሔራዊ ባንክ በወርቅና ብር ያስቀረፃቸው መታሰቢያ ገንዘቦች በገበያ ላይ ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ብሔራዊ ባንክ በወርቅና ብር ያስቀረፃቸው መታሰቢያ ገንዘቦች በገበያ ላይ ዋሉ</h2>


<p>የኢትዮጵያ ብሔራዊ ባንክ የሚሌኒየም በዓልን ምክንያት በማድረግ ከወርቅና ብር ያስቀረፃቸውን የመታሰቢያ ገንዘቦች ከትናንት ነሐሴ 15 ቀን 1999 ጀምሮ በገበያ ላይ እንደሚያውል ገለፁ።</p>

<p>አቶ ዓለማየሁ ከበደ የባንክ ሞደርናይዜሽንና የውጭ ግንኙነት ዳይሬክትሬት ዳይሬከር እንደገለፁት «የመታሰቢያ ገንዘቦቹ የተቀረፁበት ዋና ምክንያት ሚሌኒየሙን በማስታወሻነት ከትውልድ ወደ ትውልድ ለማስተላለፍ ፣ ኢትዮጵያ የታሪክ መገኛ መሆኗን በድጋሚ ለዓለም ህዝብ ለማስተዋወቅ» መሆኑን ተናግረዋል።</p>

<p>መታሰቢያ ገንዘቦቹ በአንዱ ገጽታቸው (ከፊት ለፊታቸው) የሚሌኒየሙ ዓርማ መቀረፁን ፣ በሌላኛው ገጽታ (ከበስተጀርባ) በወርቁ ሦስት ነጥብ ሦስት ሚሊዮን ዓመት ያስቆጠረውንና በኢትዮጵያዊው ሳይንቲስት ዘርሰናይ ዓለምሰገድ እ.ኤ.አ 2000 በአፋር ደቂቃ በሚባል ቦታ በቁፋሮ የተገኘውን የሰላም ምስል የያዘ ሲሆን ፣ በብሩ የኋላ ገጽ ላይ ሦስት ነጥብ ሁለት ሚሊዮን ዓመት ያስቆጠረውን የድንቅነሽ (ሉሲ) አጽም ምስል (እ.ኤ.አ በ1974 በሮናልድ ጆንሰን በአፋር ሀዳር በሚባል ቦታ በቁፋሮ የተገኘ) የያዙ መሆኑን አቶ አለማየሁ ገልፀዋል።</p>

<p>«ታሪካዊ ምስሎቹ በአገር ውስጥም ይሁን በውጭ አገር ተፈላጊነታቸው እጅግ ከፍተኛ ነው» ያሉት ዳይሬክተሩ ኢትዮጵያ ከየት ወዴት የሚለውን የሚያመለክቱ መሆናቸው ይበልጥ ተመራጭ እንዳደረጋቸው ገልፀዋል።</p>

<p>የመታሰቢያ ገንዘቦቹ ያላቸው ዋጋ (የእያንዳንዱ እላዩ ላይ ያልወ ዋጋ) ወርቁ ሁለ ሺ ብርና ብሩ ደግሞ 20 መሆናቸውን ፣ ብዛታቸው (የታተሙት ብዛት) ወርቁ አንድ ሺ ብሩ 50 ሺ (የታተሙ ብዛት) መሆናቸውን የገለፁት አቶ ዓለማየሁ አንዱ የወርቅ ገንዘብ በብር አራት ሺ አንዱ የብር ገንዘብ ደግሞ በብር 300 እንደሚሸጥ ተናግረዋል።</p>

<p>ከትናንት ነሐሴ 15 1999 ዓ.ም ጀምሮ በኢትዮጵያ የሚገኙ ንግድ ባንኮችና በኢትዮጵያ ብሔራዊ ባንክ እንደሁም ብሔራዊ ባንክ በሚፈቅድላቸው ቦታዎች እንደሚሸጡ አቶ አለማየሁ አስታውቀዋል።</p>

<p>እንደ ዳይሬክተሩ ገለፃ የኢትዮጵያ ብሔራዊ ባንክ የሚሌኒየሙን በዓል ምክንያት በማድረግ የውጭ ምንዛሪ አገልግሎት በብቃት ለመስጠትና እንግዶችን ለማስተናገድ እያንዳንዱ ባንክ የተዘጋጀ መሆኑን ተናግረዋል።</p>

<p>«ብሔራዊ ባንክ አንድ ኮሚቴ አቋቁሞ የባንኮችን እንቅስቃሴ እየተከታተለ ነው» ያሉት አቶ ዓለማየሁ «ይህ መድረክ በዋናነት የልምድ መለዋወጫ መድረክ እንደመሆኑ መጠን ባንኮች የሚሰሩትን ሥራ እንቅስቃሴ በየእለቱ ክትትል ያደርጋል» ብለዋል።</p>

<p>በአሁኑ ወቅት ሁለት ባንኮች (የኢትዮጵያ ንግድ ባንክና የወጋገን ባንክ) በቦሌ አየር መንገድ የ24 ሰዓት ቀልጣፋ የውጭ ምንዛሪ አገልግሎት በመስጠት ላይ መሆናቸውን ዳይሬከሩ ተናግረዋል።</p>

<p>ሌሎች አራት ባንኮች በስምንት ቅርንጫፎች ከ14 እስከ 18 ሰዓታት የሚወስድ አገልግሎት መበስጠት ላይ መሆናቸውን ፣ በጥቅሉ በአሥር ባንኮች በ145 ቅርንጫፎች የውጭ ምንዛሪ አገልግሎት በመሰጠት ላይና ለመስጠት በዝግጅት ላይ መሆናቸውን የገለፁት አቶ ዓለማየሁ ፣ አዲስ አበባ ላይ 67 ቅርንጫፎች ፣ ከአዲስ አበባ ውጪ 35 ቅርንጫፎች አገልግሎት በመስጠት ላይ መሆናቸውን አብራርተዋል።</p>

<p>«እንግዶቻችንን በብቃትና በትጋት ለማስተናገድ ብሔራዊ ባንክ በብቃት እየተዘጋጀ ነው» ያሉት ዳይሬክተሩ በአዲስ አበባ 16 ፣ ከአዲስ አበባ ውጭ 27 ተጨማሪ ቅርንጫፎችን ለመክፈት በዝግጅት ላይ መሆኑን ፣ በአሁኑ ወቅት የኤቲ ኤም (ATM) አገልግሎት በንግድ ባንክና ዳሽን ባንክ አገልግሎት እየተሰጠ መሆኑን ሌሎችም ተጨማሪ ለመክፈት ዝግጅታቸውን እየጨረሱ መሆኑን አብራርተዋ።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 16 ቀን 1999</a></p>

</body>
</html>	
