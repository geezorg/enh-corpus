<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀሪዎቹ የቅንጅት ተከሳሾች ተፈቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቀሪዎቹ የቅንጅት ተከሳሾች ተፈቱ</h2>


<p>በፌዴራል ከፍተኛ ፍርድ ቤት ሁለተኛ ወንጀል ችሎት በነኢንጂነር ኃይሉ ሻውል የክስ መዝገብ ተከሰው የነበሩ አምስት ፣ በነ ክፍሌ ጥግነህ የክስ መዝገብ 14 ፣ በነ ሻለቃ አርጋው ካብታሙ የክስ መዝገብ 11 በጠቅላላ 30 የቅንጅት ተከሳሾች ትናንትና ጧት ከእስር ተፈቱ። የዩናይትድ ስቴትስና የአውሮፓ ኅብረት መንግሥት ተወካዮች በእስረኞቹ መለቀቅ መደሰታቸውን ገልጸዋል።</p>

<p>ሕገመንግስቱንና የሕገመንግሥቱን ሥርዓት በኃይል ለመገልበጥ ተንቀሳቅሳችኋል በሚል የፌዴራል ዓቃቤ ሕግ ክስ መስርቶባቸው የነበሩ እነዚህ ተከሳሾች በተለያየ ችሎት ቀርበው ከአራት ዓመት እስከ 17 ዓመት ጽኑ እስራት ፣ ለአራትና ሦስት ዓመታት ከማንኛውም ሕዝባዊ መብቶችቻው የታገዱ ነበሩ።</p>

<p>ተከሳሾቹ ለፍርድ ቤቱ በፃፉት ደብዳቤ የተፈረደባቸው ፍርድና የተከሰሱበት ወንጀል ማመናቸውንና እንደማይከላከሉ ገልጸዋል።</p>

<p>በትናትናው ዕለት የተፈቱት 30 የቅንጅት ተከሳሾች ከእስር ተለቀው ከሚገኙት ክፍተንኛ የቅንጅት አመራሮች ጋር በመሆን ለጠቅላይ ሚኒስትሩ በተላከው የይቅርታ ደብዳቤ ሰነድ ላይ የፈረሙ ቢሆንም ፣ እስካሁን ሳይፈቱ የቀሩት የይቅርታ ደብዳቤውን ከመፃፋቸው በፊት ጥፋተኞች አይደለንም እነከላከላለን በማለታቸው ነበር።</p>

<p>ነሐሴ 11 ቀን 1999 ዓ.ም «ምርጫ 97ን ተከትሎ ሕገመንግሥቱንና የሕገመንግሥቱን ሥርዓት በኃይል ለመለወጥ ባደረጉት ሙከራ ወንጀል ተከሰው ጥፋተኞች ሆነው በመገኘትዎ የፌዴራሉ ክፍተኛ ፍርድ ቤት ጽኑ እሥራትና የሕዝባዊ መብቶች ገደብ የወሰነብዎት መሆኑ ይታወቃል።</p>

<p>በሰኔ ወር ቀርበው ጽፈው ባቀረቡት አቤቱታ ድርጊትዎ ስህተት መሆኑን አምነው ተቀብለው ለተፈጸመው ስህተት ኃላፊነቱን በግልና በጋር እንደሚወስዱ ፣ ለወደፊቱም በእደዚህ አይነት ተግባር እንደማይሳተፉ ፣ ሕገመንግሥቱን የማክበር የማስከበር የዜግነት ግዴታዎን በአግባቡ እንደሚወጡ ፣ በሕገመንግሥቱ የተደራጀ የመንግሥት አካላት ሥልጣንና ተግባሩን ተቀብለውና አክብረው እንደሚንቀሳቀሱ አረጋግጠው ፣ ይቅርታ እንዲደረግልዎ ጠይቀዋል።</p>

<p>ይህንን የገቡትን ቃል አክብረው እስከቀጠሉ ድረስ ከነሐሴ 11 ቀን 1999 ዓ.ም ጀምሮ የተጣለብዎትን የሕዝባዊ መብቶች ገደብ ጨምሮ ሙሉ ይቅርታ የተሰጠዎት መሆኑን አሳውቃለሁ።</p>

<p>ለዚህም ይህ የይቅርታ የምስክር ወረቀት በይቅርታ ሥነሥርዓት አዋጅ ጥር 395/1996 አንቀጽ 18 መሠረት ተሰጥቶዎታል።የሚል የይቅርታ የምስክር ወረቀት ተሰጥቷቸዎታል። ከበጎ ምኞት ጋር ግርማ ወልደጊዮርጊስ የሚል ነው።</p>

<p>ይቅርታ የተደረገላቸው ተከሳሾች ፣ በነኢንጂነር ኃይሉ ሻውል የክስ መዝገብ ተከሰው የነበሩት ፣ መብራቱ ከበደ ፣ የመቶ አለቃ ግርማ አማረ ፣ ዳዊት ከበደ (ጋዜጠኛ) ወንሰንሰገድ ገብረኪዳን (ጋዜጠኛ) ወ/ት ቅድስት በቀለ ፣ በእነ ክፍሌ ጥግነህ የክስ መዝገብ ተከሰው የነበሩ ፣ ክፍሌ ጥግነህ ፣ እጅጉ ገብረሚካኤል ፣ ግርማ ዘውዱ ፣ ጎይቶም በፍቃዱ ፣ ዘውጉ አያልወ ፣ መስፍን ወልዴ ፣ ዮሴፍ ሁንዴሳ ፣ ብሩክ ዓለሙ ፣ ስለሞን ደግፌ ፣ አክሊሉ ለገሰ ፣ ናትናኤል መኮንን ፣ አስር አለቃ ጊዳ አባፊጣ ፣ አቶ ይመርና አድማሱ አባ ሲሆኑ ፣ በነሻለቃ አርጋው ካብታሙ የክስ መዝገብ ደግሞ ሻለቃ አርጋው ካብታሙ ፣ ጎቹ ሞገስ ፣ ማህተመ በኩረ ሥላሴ ፣ ደረደ እርገጤ ፣ አማረ ለማ ፣ ታዲዮስ ታንቱ (ጋዜጠኛ) ፣ ለገሰ ኃ/ሚካኤል ፣ መላኩ ተፈራ ፣ ሸዋ ጉልት ይመኑ ፣ ተስፋዬ ደርቤና አበበ ሲዳ ናቸው።</p>

<p>የፌዴራል ዓቃቤ ሕግ ሕገመንግሥቱንና የሕገመንግሥቱን ሥርዓት በኃይል ለመናድ ሞክረዋል በሚል ክስ ከመሰረተባቸው የቅንጅት ተከሳሾች መካከል ዳንኤል በቀለና ነፃነት ደምሴ ብቻ በፍርድ ቤት ቀጠሮ በእስር ላይ ይገኛሉ።</p>

<p>በተያያዘ ዜና የአገር ሽማግሌዎች ከእስር የተፈቱትን አስመልክተው መግለጫ ሰጥተዋል። የአገር ሽማግሌዎቹ መግለጫ እንደሚከተለው ይነበባል።</p>

<p>ምርጫ 97 ተከትሎ በተፈጠረው አለመግባባት ምክንያት በእስራት ላይ የሚገኙ የተቃዋሚ ፓርቲ አባላት ደጋፊዎቻቸው እና ሌሎች ከእስራት እንዲፈቱ ለማደረግ የአገር ሽማግሌዎች ጥረት ሲያደርጉ መቆየታቸው ይታወሳል።</p>

<p>መንግሥት የሽማግሌዎች ጥረትና ድካም ተቀብሎ ከዚህ በፊት በይቅርታ ከእስር ከተፈቱት በተጨማሪ በዛሬው ዕለት 32 እስረኞች በዚያው ሥርዓት በመለቀቃቸው የተሰማንን ደስታ በዚሁ አጋጣሚ እንገልጻለን። ለተፈቱት ዜጎችና ለቤተሰቦቻቸው እንዲሁም ለማልው ሕዝባችን እንኳን ደስ አላችሁ እንላለን።</p>

<p>መንግሥታችን በዚሁ ረገድ በወሰደው ቁርጠኛ አቋም የተሰማንን ደስታ በድጋሚ እየገለጽን ይህ ዕድል ያልደረሳቸው በማረሚያ ቤት የሚገኙ ወገኖችም የዚሁ ዕድል ተጠቃሚ ሆነው በቅርብ ጊዜ ውስጥ ከእስራት እንዲፈቱ ያለንን ጽኑ አመኔታ እንገልጻለን።</p>

<p>በተመሳሳይ ተቀማጭነታቸው አዲስ አበባ ያደረጉ የአውሮፓ ኅብረት የዩናይትድ ስቴትስ መንግሥታት ተወካዮች የተቃዋሚ ፓርቲ አባላትና ደጋፊዎች በምሕረት በመለቀቃቸው የተደሰቱ መሆኑን ገለጹ።</p>

<p>የእስረኞቹ መለቀቅ ለወደፊቷ ኢትዮጵያ በጎ ምልክት መሆኑን የጠቀሰው የኅብረቱ መግለጫ ዴሞክራሲንና የዴሞክራሲ ተቋማትን ለማሳደግ ከኢትዮጵያ መንግሥት ፣ ከተቃዋሚዎችና ከሲቪሉ ማኅበረሰብ ጋር ተባብሮ ለመሥራት ያለውን ዝግጁነት ገልጿል።</p>

<p>ከግንቦት 97 ምርጫ ጋር በተያያዘ የቅጣት ውሳኔ ተላልፎባቸው የነበሩ ተጨማሪ ሰላሳ ሁለት የተቃዋሚ ፓርቲ አባላትና ደጋፊዎች መለቀቅ አንድ እርምጃ ወደፊት የሚወስድ መሆኑን የጠቆሙት የኅብረቱ ተወካዮች ለወደፊቷ ኢትዮጵያ ሲሉ ሁሉም ወገኖች በመተባበር ይሠራሉ የሚል ተስፋ እንዳላቸው ገልጸዋል።</p>

<p>በአገሪቱ የሚፈጠሩ ልዩነቶችን ለመፍታት ሁሉንም ወገኖች የሚያካትት ተከታታይና ገንቢ ውይይት ማድረግ ብቸኛው አማራጭ መሆኑን የገለጹት የኅብረቱ ተወካዮች ኢትዮጵያ ውስጥ እርቀ ሰላም ለማውረድ የሚደረገውን ጥረት ለምረዳት ማንኛውንም ድጋፍ እንደሚሰጡ አስታውቀዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 13 ቀን 1999</a></p>

</body>
</html>	
