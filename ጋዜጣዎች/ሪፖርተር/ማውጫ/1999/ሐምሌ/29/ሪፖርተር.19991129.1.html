<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅትን አንድ የማድረግ ሥራ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅንጅትን አንድ የማድረግ ሥራ ተጀመረ</h2>


<p>የፓርላም መቀመጫ ያላቸው የቅንጅት ለአንድነትና ለዴሞክራሲ ፓርቲ አባሎች ባዘጋጁት የምሣ ግብዣ ሥነስርዓት ላይ ኢንጅነር ሀይሉ ሻውል የቅንጅት አባላት ሳይከፋፈሉ እንደሚቀጥሉ ገለፁ። ወ/ት ብርቱካን ሚዴቅሳ በበኩላቸው «ወደፊት ፓርቲው ተጠናክሮ ይቀጥላል» የሚል መልዕክት አስተላልፈዋል። የፓርቲውን አንድነት ለማጠናከር በተለያዩ ደረጃዎች ውይይት ተጀምሯል።</p>

<p>ባለፈው ሀሙስ በራስ አምባ ሆቴል በተዘጋጀው የምሳ ግብዣ ላይ ኢንጂነር ሀይሉ መልዕክታቸውን ያስተላለፉት በስልክ ነበር። በጤና ችግር ምክንያት በግብዣው ላይ ባይገኙም ጅምሩን «መልካም» ብለውታል።</p>

<p>ተጋባዦች እንዲሰሙት በተደረገው የኢንጂነር ሀይሉ የስልክ መልዕክት «ቅንጅት ሳይከፋፈል አንድ ሆኖ ይቀጥላል» ያሉት ኢንጂነር ሀይሉ «እንኳን ደስ ያላችሁ» የሚል መልዕክት አስተላልፈዋል።</p>

<p>ዶክተር ብርሃኑ ነጋና ፕሮፌሰር መስፍን ወልደማርያም በግብዣው ላይ አልተገኙም። አንደ ግብዣው አዘጋጆች ገለፃ ሁለቱም የላዕላይ ምክር ቤት አባላት በግብዣው ላይ ያልተገኙት በተለየ ምክንያት ሳይሆን በግል ጉዳይና በጤና ችግር ነው።</p>

<p>ከምሣ ግብዣው ሥነስርዓት በኋላ አጭር የምስጋና ንግግር ያደረጉት ወ/ት ብርቱካን ሚዴቅሳ «ቅንጅት ተጠናክሮ እንደሚቀጥል በፓርቲው ከፍተኛ አመራሮች ዘንድ ሙሉ እምነት አለ» ብለዋል።</p>

<p>የፓርላማ አባል የሆኑና ያልሆኑ የቅንጅት ለአንድነና ለዴሞክራሲ ፓርቲ አባሎች በህብረት ለመሥራት እምነት እንዳላቸው ማይታቸው እዳስደሰታቸው ወ/ት ብርቱካን ተናግረዋል።</p>

<p>በግብዣው ላይ የእንኳን ደህና መጣችሁና የመዝጊያ ንግግር ያደረጉት የቅንጅት ለአንድነና ለዴሞክራሲ ጊዜያዊ አስተባባሪ ኮሚቴ ሊቀመንበር አቶ ተመስገን ዘውዴ «የቀድሞ ከፍተና የቅንጅት አምራሮች ከእስር መፈታት ማለት የፓርቲው አባሎችና የኢትዮጵያ ሕዝብን ጨምሮ ከእስር ተፈተዋል» ለማለት እንደሚያስችል ጠቁመዋል።</p>

<p>«የኢትዮጵያ ፖለቲካዊ ችግር የሚፈታው እስር ቤት ያሉ የቀድሞ ክፍተኛ የቅንጅት አመራሮች ሲፈቱ ነው» የሚል ፅኑ እምነት በመካከላቸው እንደነበር ያመለከቱት አቶ ተመስገን ለዚህም ፓርትው በየሳምንቱ ሰኞ በመሰብሰብ በእስር ላይ ያሉ አመራሮች ስለሚፈቱበት ሁኔታ ይመካከር እንደነበር አመልክተዋል።</p>

<p>በቅንጅት ለአድነትና ለዴሞክራሲ ውስጥ የአመራር ጥያቄ እንደሌለ ፣ እንዳልነበረና ሊኖር እንደማይችል የጠቆሙት አቶ ተመስገን የቅንጅት ለአንድነትና ለዴሞክራሲ ፓርቲ ከፍተኛ አመራሮች መፈታት ፓርቲውን በኢትዮጵያ ፖለቲካ ትልቅ ቦታ እንዳለው ፓርቲው ሊገፋ የማችል መሆኑ የሚያሳይ መሆኑን ገልፀዋል።</p>

<p>በግብዣው ሥነስርዓት በፓርላማ ውስጥ መቀመጫ ያላቸውና የሌላቸው የቅንጅት ለአንድነትና ለዲሞክራሲ አባሎች ራሳቸውን ያስተዋወቁ ሲሆን በስፍራው የነበሩ ተጋባዦችና የግብዣው አዘጋጆች እርስ በእርሳቸው በመተቃቀፍና በመጨባበጥ አንድነታቸውን አሳይተዋል።</p>

<p>ለጋዜጠኞች ዝግ ሆኖ የነበረው «የእንኳን ደህና መጣችሁ» ስነስርዓት የፕሮግራሙ አዘጋጆች ከተጋባዦች ጋር ከተነጋገሩ በኋላ ለጋዜጠኞች ክፍት እንዲሆን ተፈቅዷል።</p>

<p>በመጨረሻም ሁሉም በአንድነት የቅንጅት ለአድነትና ለዴሞክራሲ ፓርቲ አርማ የሆነውን ምልክት በሁለት እጆቻቸው በማሳየት ፕሮግራማቸውን አጠናቀዋል።</p>

<p>ከግብዣው በኋላ ከተፈቱት የቅንጅት የቀድሞ ክፍተኛ አመራሮች ጋር መነጋገራቸውን የጠቆሙት አቶ ተመስገን «የውይይቱን ዝርዝር ጉዳይ በይፋ ለመናገር ጊዜው አሁን አይደለም» ብለዋል።</p>

<p>ፓርቲው እንዴት ይጠናከራል? ፓርቲው የሚኖረው አገራዊ ሚና በሚለውና ደጋፊዎችን ለማሰባሰብና የተደራጀና የተቀናጀ ፖለቲካ ድርጅት ለማድረግ እንዴት መንቀሳቀስ እንዳለባቸው ከግብዣው መጠናቀቅ ጀምሮ ውይይት እየተካሄደ መሆኑን አቶ ተመስገን አስረድተዋል።</p>

<p>በሌላ በኩል አቶ ተመስገን ምርጫ ቦርድ በሚያዘው መሠረት የፓርቲያቸውን ጠቅላላ ጉባኤ ፣ ማዕከላዊ ኮሚቴና ሥራ አስፈፃሚ ኮሚቴ ስም ዝርዝር ማስገባታቸውን ጠቅሰው ፤ በሚያስገርም ሁኔታ ይህን ጉዳይ አስምልክቶ ከምርጫ ቦርድ የፖለቲካ የፓርቲዎች ምዝገባ ተጠባባቂ ሬጅስትራር የተሰጠው መግለጫ እንዳሳዘናቸው ገልፀዋል።</p>

<p>ምርጫ ቦርድ የፓርቲዎች ምዝገባ ሬጅስትራር ተጠባባቂ ቢሮ ኃላፊ አቶ መኮንን ውንድሙ በቅርቡ አቶ አየለ ጫሚሶና አቶ ተመስገን ዘውዴ የቅንጅት ለአንድነትና ለዴሞክራሲ ጊዜያዊ አስተባባሪ ኮሚቴ አመራር መሆናቸውን ተናግረዋል። በተጨማሪም «የተፈቱት የቅንጅት አመራሮች አሁን ባለው ሁኔታ የአመራሩን ስፍራ መረከብ አይችሉም» ብለው መናገራቸ ይታወሳል።</p>

<p>«ቦርዱ ነው የሚወስነው ወይስ ሬጅስትራሩ» የሚሉት አቶ ተመስገን አዲሱ ምርጫ ቦርድ ሥራውን ሲጀምር የመጨረሻ ውሳኔ ይወስናል ብለው በሚጠባበቁበት ወቅት ይህ መግለጫ መሰጠቱ የምርጫ ቦርድን ገለልተኛነት ጥያቄ ውስጥ የሚከት ፤ ጥንቃቄ የሚያሻውና ቦርዱ በአስቸኳይ ውሳኔ ሊሰጥበት የሚገባ ጉዳይ እንደሆነም አመልክተዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 29 ቀን 1999</a></p>

</body>
</html>	
