<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ለዳንኤል በቀለና ነፃነት ደምሴ 15 ምስክሮች ቀርበው መሰከሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለዳንኤል በቀለና ነፃነት ደምሴ 15 ምስክሮች ቀርበው መሰከሩ</h2>


<p>በፌደራል ከፍተኛ ፍርድ ቤት (ልደታ) ሁለተና ምድብ ችሎት አቶ ዳንኤል በቀለና አቶ ነፃነት ደምሴ ካስመዘገቧቸው 160 ምስክሮች ውስጥ ትናንትናና ከትናት በስቲያ 15ቱ ምስክሮች የምስክርነት ቃል አሰሙ።</p>

<p>ሐምሌ 23 ቀን 1999 ከፍተኛ ፍርድ ቤት (ልደታ) ቀርበው የምስክርነት ቃል ያሰሙት ከሰዓት በፊት ኢ/ር ኃይሉ ሻውል ፣ ኢ/ር ግዛቸው ሺፈራው ፣ ወ/ሪት ብርቱካን ሚደቅሳ ፣ ዶክተር ያዕቆብ ኃ/ማርያም ሲሆኑ ዶ/ር ብርሃኑ ነጋን ጨምሮ ሰባት ምስክሮች ከሰዓት በኋላ የምስክርነታቸውን ቃል አስምተዋል። ዐቃቤ ሕግ ዶ/ር ኃይሉ አርአያ ከዶ/ር ብርሃኑ ነጋ የተለየ የምስክርነት ቃል ስለማይኖራቸው አልፈልጋቸውም በማለቱ ሳይመሰክሩ ቀርተዋል።</p>

<p>ሐምሌ 24 ቀን 1999 ዓ.ም ከሰዓት በፊት በዋለው ችሎት ፕ/ር ባህሩ ዘውዴና ፕ/ር ሽብሩ ተድላ ፣ የተባበሩት መንግሥታትን ወክለው የምርጫ ቦርድ አማካሪ የነበሩት ሪቻርድ ሞርጋንና የነፃነት ደምሴ ሴት ጓደኛ የሆኑት የስፔን ቀይ መስቀል ፕሮግራም ስራ አስኪያጅ ቀርበው መስክረዋል።</p>

<p>ከቀረቡት ምስክሮች ውስጥ አብዛኞቹ ዳንኤልንና ነፃነትን የሚያውቋቸው በእስር ቤት መሆኑን ከታሳሪዎቹ ጠበቃ ለቀረበላቸው ጥያቄ መልስ ስጥተዋል።</p>

<p>ለኢ/ር ኃይሉ ዐቃቤ ሕግ ባነሳባቸው መስቀለኛ ጥያቄ «ዳንኤልና ነፃነት የእኛ አገናኝ መኮንኖች ናቸው በሚል ሰሜን አሜሪካ ለሚኖሩ ለኤልያስ ክፍሌና ሌሎችም ጽፈዋል (ዶክመንት እያሳዩአቸው) ልክ ነው? አይደለም?» ተብለው ለተጠየቁት «ቃሉ ያልተደረገና ለእኔ ዋጋ የሌለው አዲስ ዶክመንት ነው» በማለት ምልሽ ስጥተዋል።</p>

<p>ዐቃቤ ሕግ ከፍተኛ የቅንጅት አመራሮች የነበሩትና በምስክርነት ለተቆጠሩት ተመሳሳይ የሆነ «ክተከሳሾቹ ጋር በአንድ ወንጀል ተከሰው እንደነበር ፣ ጥፋተኛ ተብለው እንደነበር ፣ የቅጣት ውሳኔ ተሰጥቶባቸው እንደነበር» ጥያቄ በማቅረብ የተከሳሽ ጠበቃ በመቃወም «ባለፈው ተነስቶ ፍ/ቤቱ ውድቅ ያደረገው በመሆኑ መልስ አይሰጡም» በማለታቸው ፍርድ ቤቱም በዋና ጥያቄ ያልተነሳ በመሆኑ ሊጠየቁ አይችሉ በማለት ውድቅ አድርጎታል።</p>

<p>ለኢ/ር ኃይሉ የቀረበላቸው ሌላው መስቀለኛ ጥይቄ «በሰሜን አሜሪካ የሚኖሩትን ኤሊያስ ክፍሌልና ዳዊት ከበደን የህዝብ ግንኙነት ፣ የገንዘብ ማሰባሰብ ሥራ እንዲሰሩ ውክልና እንዲሰጡ አልተጠየቁም» ተብለው «አንድ ግለሰብ የሰጠኝ አስተያየት በመሆኑ አልተቀበልኩትም» በማለት ምላሽ ሲሰጡ ፣ «ኤልያስ ክፍሌን አያውቁትም?» ተብለው «አላውቀውም ፣ ነገር ግን በኢንተርኔትና አንዳንድ በሚጽፋቸው ጽሁፎች ስሙን አውቃለሁ» ብለዋል።</p>

<p>በሁለተኛነት የቀረቡት ምስክር ቀድሞ የአዲስ አበባ ዩኒቨርሲቲ መምህር የነበሩ መሆናቸውንና አሁን ምንም ስራ እንደሌላቸው የገለፁት ኢንጂነር ግዛቸው ሺፈራው ናቸው።</p>

<p>ኢንጂነር ግዛቸው ተከሳሾቹን ወህኒ ቤት ውስጥ እንደሚያውቁዋቸው ገልፀው ከቅንጅት ለአንድነትና ለዲሞክራሲ ፓርቲ ጋር ምንም አይነት ግንኙነት እንደሌላቸው መስክረዋል።</p>

<p>ዳንኤልና ነፃነት ከቅንጅት ለአንድነትና ለዲሞክራሲ ፓርቲ ጋር ምንም ግንኙነት የላቸውም ያሉት ሦስተኛዋ ምስክር ወ/ሪት ብርቱካን ሚደቅሳ ሲሆኑ ከአቶ ነፃነት ድምሴ ጋር በአንድ መስሪያ ቤት አብረው ሲሰሩ እንደሚተዋወቁና አቶ ዳንኤል በቀለን በ1997 ዓ.ም እንደሚያውቋቸው ተናግረዋል።</p>

<p>ተከሳሾቹ (ቅንጅት) ጋር ምንም ግንኙነት የላቸውም ብለዋል ፤ «ሁሉንም ከድርጅቱ ጋር ግንኙነት ያላቸውን ያውቃሉ?» በማለት ዐቃቤ ሕግ ጠይቋቸው «በምንም ምክንያት ግንኙነት ያላቸውን? ለድርጅቱ እቃ ሲሸጡ የሚመጡትን ነጋዴዎች ግንኙነት ቢኖራቸውም አላውቃቸውም። ነገር ግን የሕግ ሙያ የነበራቸውንና አውቃቸዋለሁ። ነፃነትና ዳንኤልም የሕግ ባለሙያ በመሆናቸው ከድርጅቱ ጋር ግንኙነት ቢኖራቸው ኖሮ አገኛቸው ነበር ፤ ስላልሆኑ አላገኘኋቸውም» በማለት ወ/ሪት ብርቱካን ምልሽ ሰጥተዋል።</p>

<p>ለምስክርነት የቀረቡት አራተኛው ምስክር ዶ/ር ያዕቆብ ኃ/ማርያም ሰልዳንኤላን ነፃነት በአካል ያወቋቸው ወህኒ ቤት መሆኑን ገልፀው ነገር ግን እኔም የሕግ ሰው በመሆኔና ስላለው የሕግ ባለሙያ ስለምከታተል ታዋቂና የድርጅት መሪ መሆናቸውን ቀድሜ አውቅ ነበር ብለዋል።</p>

<p>በቅንጅት ውስጥ የሥራ አስፈፃሚና የውጭ ግንኙነት ኃላፊ እንደነበሩ የተናገሩት ዶ/ር ያዕቆብ በድርጅታቸው (ቅንጅት) ውስጥ ምን ያህል አባላት እንዳሉና በዝርዝር ያውቋቸው እንደሆነ ተጠይቀው «ከሚሊዮን በላይ ናቸው በዝርዝር ግን አላውቃቸውም» የሚል ምላሽ ሰጥተዋል።</p>

<p>ፕሮፌሰር ባህሩ ዘውዴና ፕሮፌሰር ሽብሩ ተድላ ተመሳሳይ የምስክርነት ቃል የሰጡ ሲሆን «ዳንኤል በቀለና ነፃነት ደምሴ ምርጫ 97 ተክትሎ በተቃዋሚዎቻና በገዢው ፓርቲ መካከል የተፈጠረውን አለመግባባት ለመፍታት በራሳቸው ተነሳሽነት ሕገ መንግሥቱንና ስርዓቱን አክብረው ሲንቀሳቀሱ እንደነበር መስክረዋል።</p>

<p>የተባበሩት መንግሥታት ድርጅትን በመወከል ምርጫ ቦርድን ለማማከር መምጣታቸውን የገለፁት ሪቻርድ ሞርጋን ኢትዮጵያ ውስጥ ዘጠኝ ወር መኖራቸውን ፣ ሰባቱን ወር ከነፃነት ደምሴ ጋር በስራ አማካኝነት ይገናኙ እንደነበርና አቶ ነፃነት ድርጅታቸውን (OJS) ህጋዊ በሆነ መልኩና በጥንቃቄ ይመሩ እንደነበር መስክረዋል።</p>

<p>ከጥቅምት 22 እስከ ጥቅምት 26 ቀን 1999 ዓ.ም እኔና ነፃነት አንድ ቤት ውስጥ አብረን ነብር በማለት የምስክርነት ቃላቸውን የሰጡት ደግሞ የአቶ ነፃነት ደምሴ ሴት ጓደኛና የስፔን ቀይ መስቀል ፕሮግራም ስራ አስኪያጅ ናቸው።</p>

<p>ፍርድ ቤቱ የቀረቡትን 15 ምስክሮች ቃል ከሰማ በኋላ ቀሪዎቹን የምስክሮች ቃል ለማድመጥ ለዛሬ ከሰዓት በኋላ ተለዋጭ ቀጠሮ ሰጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 25 ቀን 1999</a></p>

</body>
</html>	
