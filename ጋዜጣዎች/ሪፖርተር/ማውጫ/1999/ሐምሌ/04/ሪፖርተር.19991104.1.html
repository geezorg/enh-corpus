<?xml version="1.0" encoding="UTF-8"?>

<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዬ እንዲፈቱ ፍርድ ቤት አዘዘ ታምራት ላይኔ ሦስት ወር ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስዬ እንዲፈቱ ፍርድ ቤት አዘዘ ታምራት ላይኔ ሦስት ወር ተፈረደባቸው</h2>


<p>አነስተኛ ስፋት ያለው የፌዴራሉ ጠቅላይ ፍርድ ቤት ወንጀል ችሎት ወንበሮች በሰው ተሞልተዋል። ፀጥታው እጅግ ነግሦ በሚያስፈራበት ወቅት ከዳኛው የተነበበው የቅጣት ውሳኔ የፈጠረው የተመሰቃቀለ ስሜት ውጥረቱን ደረመሰው። ተከሳሾች እንባ በተቀላቀለበት ሲቃ ሲተቃቀፉ ፤ ቤተሰቦቻቸው ደስታ በቀሰቀሰው ልቅሶና እልልታ ሲያሰሙ የችሎቱ አዳርሽ በሕምሕምታ ሞላ።</p>

<p>በተከሳሾች ሳጥን ከቆሙት ተከሳሾች ውስጥ ፤ በቅድሚያ የቀድሞው ጠቅላይ ሚኒስትር አቶ ታምራት ላይኔ የሦስት ወራት የቅጣት ውሳኔ ሲነግር ፤ አቶ ስዬ የግራ እጃቸውን በአቶ ታምራት ላይኔ የቀኝ እጅ አሳርፈው ጨበጡ። ደስትቸውን መግለፅ የፈለጉ ይመስላሉ። ከተቀማጮቹ መካከል በዝግታ የደስታ ድምፅ ተሰማ።</p>

<p>አቶ ስዬ አብርሃ የተጣለባቸውን የአምስት ዓመትና የ500 ብር ቅጣት ሲሰማ አብዛኛዎቹ ተከሳሾች የደስታ ሲቃ ያናወፃቸው መስለው ታይተዋል። አቶ ታምራት በተራቸው የስዬን ክርን ሲጨብጡ ሌሎች ተከሳሾች ሲጨባበጡ አቶ ስዬ መልስ ሳይሰጡ ዓይናቸውን ከፊት ለፊታቸው ካለው ግድግዳ ሳይነቅሉ በፀጥታ ቆሙ። ምናልባት ያሳለፉት የእስር ጊዜ አሁን ከተሰጣቸው ውሳኔ ጋር እያመዛዘኑና ወደ ኋላቸው እያሰቡ ይሆናል። አቶ ስዬ ከአቶ ታምራት ጋር ዘለግ ያለ ጊዜ የፈጀ የመታቃቀፍ የደስታ መግለጫ የተለዋወጡትና ከሌሎች ተከሳሾች ጋር በስሜት የተጨባበጡት የሁለተኛ ክስ ቅጣት ለመስማት በነበረው የቆይታ ጊዜ ነው።</p>

<p>በአዳራሹ በቀኝ በኩል ከተቀመጡት ቤተሰቦች መካከል ፤ የአቶ ስዬ ቅጣት ውሳኔ ሲሰማ ፤ የደስታ ድምፅና የሴቶች እልልታ ተከትሏል። የቤተሰብና የተከሳሾች ደስታ አንድም ያልጠበቁት አለዚያም የደስታቸው መጠን ከፍ ማለት ሳይሆን አይቀርም። ሴቶች በቀስታ ሲያለቅሱ ፣ አንዲት ወይዘሮ ግን የሲቃ ለቅሶዋቸው ፈፅሞ ሊታገድላቸው ስላልቻለ ችሎቱን ለቀው እስከመውጣት ደርሰዋል። «ሥነ ሥርዓት አድርጉ» የሚል ድምፅ ከተሰማ በኋላ ችሎቱ ሥራውን ቀጥሏል።</p>

<p>ይኼ ስሜት የታየው በትላንትናው ዕለት የፌዴራሉ ጠቅላይ ፍርድ ቤት ወንጀል ችሎት በእነአቶ ስዬ አብርሃና በአቶ አሰፋ አብርሃ መዝገብ በተከሰሱት ተከሳሾች ላይ የቅጣት ውሳኔ ባሳለፈበት ወቅት ነው።</p>

<p>በዳኛ ፍስሐ ወርቅነህ የመሐል ዳኛነት ፤ በአቶ ተገኔ ጌታነህ የቀኝ ዳኛነት እና በአቶ ዳኜ መላኩ የግራ ዳኛነት የተሰየመው ችሎት በቀጠሮ የተያዘለትን የተከሳሾችን የቅጣት ውሳኔ በንባብ አሰምቷል።</p>

<p>ፍርድ ቤቱ ፤ ዓቃቤ ሕግ አባሆይ ጓዴ እና ተከሳሾች መቅረባቸውን ከረጋገጠ በኋላ በመዝገብ ቁጥር 7366 በተከሰሱና ጥፋተኛ ናቸው በተባሉት ሦስት ትከሳሾች ላይ የቅጣት ውሳኔ ሰጥቷል።</p>

<p>ጠቅላይ ፍርድ ቤት ፣ በሰጠው የቅጣት ውሳኔ ፣ 2ኛው ተከሳሽ አቶ ስዬ አብርሃ እጃቸው ከተያዘበት ቀን ጀምሮ አምስት ዓመት እስራትና 500 ብር መቀጫ ፣ ሦስተኛ ተከሳሽና በሌላ ወንጀል ተከሰው የ18 ዓመት ቅጣት የተወሰነባቸው አቶ ታምራት ላይኔ ፣ በሦስት ወራት እስራት ፤ አራተኛው ተከሳሽ አቶ ምህረትአብ አብርሃ በአምስት ዓመትና 1000 ብር መቀጫ ፣ አምስተኛ ተከሳሽ አቶ ካህሳይ ዐባይ እጃቸው ከሚያዝበት ጊዜ ጀምሮ የስድስት ዓመት እስራት በሌሉበት ተወስኗል።</p>

<p>በተጨማሪ በትናንትናው ዕለት በመዝገብ ቁጥር 9087 በፌደራሉ የሥነምግባርና ፀረ ሙስና ኮሚሽን ክስ ባቀረበባቸው ተከሳሾች ላይ የቅጣት ውሳኔ አሳልፏል።</p>

<p>በዚሁም መሠረት 1ኛው ተከሳሽ አቶ አሰፋ አብርሃ በዘተኝ ዓመት እስራት ፣ 2ኛው ተከሳሽ አቶ በሻህ አዝምቴ በስምንት ዓመት እስራት ፣ 3ኛ ተከሳሽ ፍፁም ዘአብ አስገዶም በአምስት ዓመት እስራት እንዲቀጡ ወስኗል። 4ኛ ተከሳሽ ሚስተር ህራየር ቢሂሳንልያን በሕክምና ምክንያት ወደውጭ ሄደው ረጅም ጊዜ በመቆየታቸው ለሐምሌ 17 እንዲቀርቡ ቀጠሮ ሰጥቷል።</p>

<p>ፍርድ ቤቱ የቅጣት ውሳኔውን ከማሳለፉ በፊት ቀደም ሲል ባሉት ቀጠሮዎች ከግራ ቀኙ የቅጣት አስተያየት ተቀብሏል።</p>

<p>ዓቃቤ ሕግ በቀረበው የቅጣት አስተያየት በሁለተኛው ክስ ጥፋተኛ የተባሉት አቶ ታምራት ላይኔ ያሃገሪቱ ከፍተኛ ባለስልጣን ሆነው ለአምስተኛው ተከሳሽ አገርን በሚጎዳና ግለሰብን ተጠቃሚ በሚያደርግ ተግባር አምስት ከባድ የጭነት መኪና ለአቶ ካህሳይ በመፍቀዳቸው ፣ አቶ ካህሳይ አባይ የአገርን የታክስና የቀረጥ ደንብ በተፃረረ ሁኔታ የአገርን ጥቅም የሚጎዳ ተግባር በመፈጸማቸው ፣ ጥፋተኛ በተባሉበት ልዩ የወንጀለኛ መቅጫ ሕግ መሠረት ፅኑ የእስር ቅጣት እንዲጣልባቸው።</p>

<p>አቶ ስዬ አብርሃ የመከላከያ ሚኒስትርና የሕዝብ ተወካዮች ምክር ቤት አባል ሆነው በሕግ አስፈፃሚነትና ሕግ አውጪነት ሥልጣንና ኃላፊነት ይዘው ለወንድማቸው ሕገ ወጥ ጥቅም የሚያስገኝ ድርጊት ስለፈጸሙ፤</p>

<p>አቶ ምሕረትአብ አብርሃ ወንጀሉን የፈጸሙት በወንድማቸው ሥልጣንና ተሰሚነት በመመካት የአምቼን ፋብሪካ ጥቅም የሚጎዳ መጥፎ ነገር ለመሥራት ሰውንም ለመጉዳት ልዩ የወንጀለኛ መቅጫ ሕግ የተቀመጠውን ከፍተኛ የእስር ቅጣትና የገንዘብ ቅጣት ከብዶ እንዲወሰንባቸው አመልክቷል።</p>

<p>በአቶ አሰፋ አብርሃ ፣ አቶ በሻህ አዝምቴ ፣ አቶ ፍፁም ዘአብ አስገዶምና ሚስተር ሕራየን ቢንሂስሊየን ፍርድ ቤቱ ጥፋተኛ ብሎ ውሳኔ ባስተላለፈባቸው ሁሉም ተከሳሾች ላይ ክሱ በቀረበባቸው የወንጀል ክስ ማመልከቻ በተጠቀሰባቸው በተሻሻለው ልዩ የወንጀል መቅጫ ሕግ መሠረት የመጨረሻ ጽኑ እሥራትና የገንዘብ መቀጮ እንዲጣልባቸው አመልክቷል።</p>

<p>አቶ ታምራት ላይኔ ባቀረቡት የቅጣት ማቅለያ አስተያየት መኪናዎቹ ከቀረጥ ነፃ እንዲገቡ የፈቀዱት በጊዜው የነበረውን የትራስፖርት ችግር በመመልከት መሆኑን ፣ ለማክበጃ ተብለው የቀረቡት በፍሬ ነገሩ የተረጋገጡ አለመሆናቸውንና ሌሎችም የቅጣት ማቅለያ አስተያየቶች አቅርበዋል።</p>

<p>ተከሳሾቹ አቶ ስዬና አቶ ምህረትአብ በበኩላቸው የዓቃቤ ሕግን የቅጣት አስተያየት በሰባት ምክንያቶች ተቃውመው ፣ የሦስት ልጆች አባቶች መሆናቸው ፣ ከታሰሩበት በላይ እንዲታሰሩ የሚያደርግ ምንም ዓይነት የባህሪ አደገኛነት ስለሌላቸውና ላለፉት ስድስት ዓመታት መታስራቸውን ከግምት እንዲያስገባና ሌሎችም የማቅለያ አስተያየት በማቅረብ ዝቅ ያለ ቅጣት እንዲወሰንና ከገንዘብ መቀጫ ነፃ እንዲሆኑ ፣ ካልሆነ የመቀጮው መነሻ ቅጣት እንዲወሰን በጠበቃቸው በአቶ ካልዐዩ መሐሪ በኩል አመልክተዋል።</p>

<p>አቶ አሰፋ አብርሃ ፣ ዓቃቤ ሕግ ያቀረበውን የቅጣት አስተያየት በአምስት ደረጃ ተቃውመው ተከሳሹ ጥፋት የፈጸሙት ከሌሎች የቦርድ አባላት ጋር በጋራ ምክር በመነሳት በመሆኑ ፣ 12 ዓመት አገራቸውን በመገልገላቸው የሁለት ሕፃናት አባት መሆናቸውን ጠቅሰው ቅጣቱ ዝቅ ብሎ እንዲወሰንባቸው ፣ የገንዘብ መቀጮ እንዳይጣልባቸው በጠበቃቸው በኩል አመልክተዋል። አቶ በሻህ አዝምቴ ባለ እድሜ መሆናቸውን የቀድሞ የወንጀል ታሪክ የሌለባቸው መሆኑን ለቅጣት ማቅለያ አቅርበዋል።</p>

<p>አቶ ፍፁም ዘአብ አስገዶም ማረሚያ ቤቱ የዘመናዊ ቴክኖሎጂ በኮምፒውተርና በኔትወርክ ተጠቃሚ እንዲሆን ፣ የቤተሰብ ኃላፊነታቸውንና ሌሎችም ማቅለያ አስተያየቶች በጠበቃቸው በአቶ አበበ ወርቁ በኩል አመልክተዋል።</p>

<p>የፌዴራሉ ጠቅላይ ፍርድ ቤት የቀረበለትን አስተያየት መዝኖ ለክሱ ተመጣጣኝ ነው ያለውንና ከፍ ብሎ የተጠቀሰውን ቅጣት ሰጥቷል።</p>

<p>የአምስት ዓመት ቅጣት የተጣለባቸው እነ አቶ ስዬ አብርሃ ስድስት ዓመት ያህል ስለታሰሩና ቅጣቱን ስለጨርሱ በዛሬው ዕለት ከእስር ይለቀቃሉ ፤ ተብሎ ይጠበቃል።</p>

<p>በትናትናው ዕለት ለአቶ ስዬ ፣ ለቶ ፍፁም ዘአብና ለአቶ ምሕረትአብ የመለቀቅ ደብዳቤ ለማረሚያ ቤት ተፅፎ የሥራ ሰዓት በመጠናቀቁ አለመፈታታቸው ታውቋል።</p>

<p>አቶ አሰፋና አቶ በሻህ አዝምቴ በዘጠኝና በስምንት ዓመት የተቀጡ በመሆናቸው በሕግ የሚፈቀደው የአመክሮ ጊዜ ካልተሰጣቸው በስተቀር ቅጣታቸውን እስኪጨርሱ በእስር እንደሚቆዩ ታውቋል።</p>

<p>አቶ በሻህ አዝምቴ በሌላ ክስ በከፍተናው ፍርድ ቤት ያላቸው ክርክር ለጥቅምት 2000 ዓ.ም ተቀጥሯል።</p>

<p>አቶ ታምራት ላይኔ በሌላ ወንጀል 18 ዓመታት ተፈርዶባቸው 10 ዓመታት የታሰሩ ሲሆን በአሁኑ ክስ የሦስት ወራት ጊዜ ተጨምሮባቸዋል።</p>

<p>አቶ ታምራት ላይኔ የኢህአዴግ ም/ሊቀመንበት ፣ የብአዴን ሊቀመንበርና ጠቅላይ ሚኒስትር ፣ ምክትል ጠቅላይ ሚኒስትርና የመከላከያ ሚኒስትር ፣ አቶ ስዬ አብርሃ የሕወሓትና የኢሕአዴግ ሥራ አስፈፃሚ ፣ የመጀመሪያው የኢሕአዴግ የመከላከያ ሚኒስትር ፣ የተወካዮች ምክር ቤት አባል ሆነው ማገልገላቸው ይታወሳል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 4 ቀን 1999</a></p>

</body>
</html>	
