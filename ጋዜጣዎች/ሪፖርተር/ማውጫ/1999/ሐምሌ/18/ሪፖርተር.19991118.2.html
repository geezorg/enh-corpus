<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት ተከሳሾች መከላከያቸው ውድቅ እንዲሆን ራሳቸው ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት ተከሳሾች መከላከያቸው ውድቅ እንዲሆን ራሳቸው ጠየቁ</h2>


<p>በትናንትናው ዕለት በልደታ ከፍተኛ ፍርድ ቤት ሁለተኛ ወንጀል ችሎት ከቀረቡት 11 የቅንጅት ተከሳሾች መካከል ሰባቱ ለፍርድ ቤቱ በፃፉት ማመልከቻ ይቅርታ የጠየቁ በመሆናቸው ፣ ያስሙት የመከላከያ ማስረጃ ውድቅ እንዲሆን አመለከቱ። ሦስቱ ተከሳሾች ግን ጥፋተኛ ነን ብለው እንደማያምኑና የፍርድ ቤቱ ውሳኔ እንደሚጠብቁ አመልክተዋል።</p>

<p>ሰባቱ ተከሳሾች ባቀረቡት ማመልከቻ «ይቅርታ የጠየቅን በመሆኑ ያሰማነው የመከላከያ ማስረጃችን ውድቅ ተደጎ ዓቃቤ ሕግ ያቀረበብንን ክስ እንደተቀበልን ተቆጥሮ በአፋጣን ፍርድ ይሰጠን» ሲሉ አመልክተዋል።</p>

<p>በሌላ በኩል ጋዜጠኛ ታዲዎስ ታንቱ ፣ አቶ ማላኩ ተፈራና ሽዋጉልት ይመኑ የተባሉት ተከሳሾች ጥፋተኛ አለማሆናቸውን ገልጸው የፍርዱ ሂደት እንዲቀላጠፍላቸው ጠይቀዋል።</p>

<p>አቶ መላኩና አቶ ሸዋጉልት በተለይ «ያቀረብነውን የመከላከያ ማስረጃ ፍርድ ቤቱ በአፋጣኝ ተመልክቶ ውሳኔ እንዲሰጠን» ሲሉ ጠይቀዋል።</p>

<p>ጋዜጠኛ ታዲዎስ በበኩላቸው ጥፋተኛ አለመሆናቸውን ገልጸው «ደብዳቤም አልጽፍም ፣ ለጠበቃዬም አልናገርም። ክቡር ፍርድ ቤቱን የምጠይቀው ጉዳዬን ቶሎ ተመልክቶ ውሳኔ እንዲሰጠኝ ነው» ሲሉ አመልክተዋል።</p>

<p>አቶ ለገሰ ኃይለሚካኤል ፣ የተባሉት ተከሳሽ «እኔ ማመልከቻ ያልፃፍኩት የፍትሕ ሚኒስቴር ሚኒስትር ዴኤታው ማረሚያ ቤት ድረስ መጥተው ጉዳያችሁ በሰበር እንዲታይላችሁ ደብዳቤ አስገቡ ፣ ጠበቆቻችሁ በኩል አስገቡ ፣ ጠበቆቻችሁን ለማታገኙ የሚሞላ ፍርም እናቀርብላችኋለን» በማለታቸው መሆኑና እርሳቸው ግን የይቅርታ ደብዳቤ መፃፍ እንደሚፈልጉ ለፍ/ቤቱ ተናግረዋል።</p>

<p>ፍርድ ቤቱ ፣ የፍትሕ ሚኒስቴር ዴኤታ እንዲህ ብለውናል ነው የተባለው «ማንም በፍርድ ቤት ሥራ ጣልቃ እንደማይገባ ፣ ከፍርድ ቤት ቶሎ ለመለቀቅ ተብሎ ጥፋተኛ ነኝ የሚባል ከሆነ ስህተት መሆኑንና ስለ ሰበር የቀረበው ማመልከቻ ተቀባይነት የሌለው መሆኑን አስታውቋል።</p>

<p>የሰባቱ ተከሳሾች የሻለቃ አርጋው ሃብታሙ ፣ ጎሹ ሞገስ ፣ ማህተመ በኩረ ሥላሴ ፣ ደረጀ እርገጤ ፣ አማረ ለማ ፣ ተስፋዬ ደርቤና አበበ ሲዳ ላይ የቅጣት ውሳኔ ለመስጠት ለነገ ሐምሌ 19 ቀን 1999 ቀጥሯል።</p>

<p>ፍርድ ቤቱ እነ ክፍሌ ጥግነህ በተመሳሳይ መንግድ ደብዳቤ መፃፋቸውን ገልፆ ፣ ድብዳቤው በዕለቱ ችሎት ቢቀርብም እነርሱ ባለመቅረባቸው ለዛሬ እንዲቀርቡ ትዕዛዝ ሰጥቷል።</p>

<p>በእነ ሻለቃ አርጋው የክስ መዝገብ የተከሰሱት ሻለቃ አርጋው ሃብታሙ ፣ ብርሃኑ ሞገሴ (በዋስ ተለቀው ውሳኔ የሚጠባበቁ) ፣ ጎሹ ሞገስ (ጋዜጠኛ) ፣ ማህተመ በኩረስላሴ ፣ ደረጀ እርገጤ ፣ አማረ ለማ ፣ ታዴዎስ ታንቱ (ጋዜጠኛ) ለገሰ ኃይለሚካኤል ፣ መላኩ ተፈራ ፣ ሸዋ ጉልት ይመኑ ፣ ተስፋዬ ደርቤና አበበ ሲዳ ሲሆኑ ፣ «ተግባር ሊግ» ከሚባል የአመፅ ድርጅት ጋር በመተባበር ሕገመንግሥቱንና ሕገመንግሥቱ ያቋቋመውን ሥርዓት ለማፍረስ ፣ ወታደር በመመልመል ፣ መሣሪያ በማከማቸት ፣ ኅብረተሰቡ የሃይማኖት ሥርዓቱን እንዳይከታተል ወረቀት በመበተን ፣ ባለሥልጣናትን ለመግደል በማሴር ፣ ወዘተ በሚል መከሰሳቸው ይታወሳል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 18 ቀን 1999</a></p>

</body>
</html>	
