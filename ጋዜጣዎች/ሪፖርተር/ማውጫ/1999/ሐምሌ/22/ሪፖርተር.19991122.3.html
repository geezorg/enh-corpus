<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፍተኛ የቀድሞ የቅንጅት አመራሮች ለዳንኤላና ነፃነት ምስክር ሆነው ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከፍተኛ የቀድሞ የቅንጅት አመራሮች ለዳንኤላና ነፃነት ምስክር ሆነው ቀረቡ</h2>


<p>በፌዴራል ከፍተኛ ፍርድ ቤት ሁለተኛ ወንጀል ችሎት (ቃሊቲ) ከትናንት በስቲያ ሐምሌ 20 ቀን 1999 በዋለው ችሎት ከፍተኛ የቅንጅት አመራሮች ለዳንኤል በቀለና ነፃነት ደምሴ ምስክር ሆነው ቀረቡ።</p>

<p>የፌዴራል ዐቃቤ ሕግ ክስ መስሮቶባቸው የሰውና የሰንድ ማስረጃ ያቀረበባቸ ተከሳሾች ዳንኤል በቀለና ነፃነት ደምሴ የቀረቡበት ክስ ሐሰት ነው በማለት 160 ምስክሮችንና የሰነድ ማስረጃ ያቀረቡ ሲሆን ሐምሌ 20 ቀን 1999 ዓ.ም ኢ/ር ኃይሉ ሻውል ፣ ኢ/ር ግዛቸው ሽፈራው ፣ ዶ/ር ብርሃኑ ነጋ ፣ ዶ/ር ኃይሉ አርአያ ፣ ዶ/ር ያዕቆብ ኃ/ማርያም ፣ ወ/ሪት ብሩቱካን ሚደቅሳ ፣ አቶ ታምራት ታረቀኝ ፣ አቶ ተሰማ አባተ ፣ ተካልኝ ቶሎሳና ወ/ሮ አስናቀች ታደሰን በምስክርነት አቅርበዋል።</p>

<p>የቀረቡት ምስክሮች መሐላ ፈጸምው ከችሎት ውጭ እዲሆኑ ትዕዛዝ ከተሰጠ በኋላ አንድ በአንድ ለማስመስከር ለመጀመር ሲል ዐቃቤ ሕግ ተቃውሞውን አሰምቷል።</p>

<p>ዐቃቤ ሕግ «ተከሳሽ የመከላከያ ምስክር ሲያቀርብ አጠቃላይ መግለጫና እያንዳንዱ ምስክር የሚመሰክርበትን ጭብጥ ማስያዝ ሲኖርበት በቀጥታ ወደ ዝርዝር መግባቱ አግባብ አይደለም» በማለት ለፍርድ ቤቱ አመልክቷል።</p>

<p>ፍርድ ቤቱ ዐቃቤ ሕግ ያቀረበውን ተቀብሎ በሰጠው ትዕዛዝ የተከሳሾች ጠበቃ አጠቃላይ መግለጫውንና መከላከያ ምስክሮቹ የሚያሰሙት የምስክርነት ቃል ጭብጥ በንባብ እንዲያሰሙ አድርጓል።</p>

<p>ዐቃቤ ሕግ የተከሳሾች ጠበቃ ያሰሙትን ጭብጥ ግልጽ አይደለም በማለት እንዲብራራለት ቢጠይቅም ፣ «በእያንዳንዱ ላይ ግልጽ አይደለም በማለት ላቀረበባብቸው ጥያቄ ማስረዳት አይጠበቅባቸውም» በማለት ፍ/ቤቱ ምላሽ ሰጥቷል።</p>

<p>የተከሻሾቹ ጠበቃ «ሁለቱ ተከሳሾች የማንኛውም የፖለቲካ ድርጅት አባል አለመሆናቸውን ፣ ባህረያቸው መልካም መሆኑን ፣ ሲሰሩም የነበሩት ለዲሞክራሲ ግንባታ መሆኑን» ባስያዙት ጭብጥ የጠቀሱ ሲሆን ፣ ዐቃቤ ሕግ «እዚህ ፍ/ቤት ውስጥ ጭብጥ ባልተያዘበት ጉዳይ ክርክር መስማት የለበትም ፣ የተከሳሽ ጠበቃ ያቀረቡት ጭብጥ እኛ ክስ ከመሰረትንበት ጉዳይ ውጭ ነው» በማለት ተቃውሞውን በድጋሚ አሰምቷል።</p>

<p>እኛ ክስ የመሰረትንባቸው በቅንጅት ዙሪያ የነበሩትን አድመኞች ሲደግፉ ፣ ሲያስተባብሩ ነበር ነው ያልነው ፣ ባልተከራከርንበት ጭብጥ መነጋገር ስለሌለብን ፍ/ቤቱ ይህን ተከትሎ ብይን ሊሰጠን ይገባል» በማለት ዐቃቤ ሕግ አመልክቷል።</p>

<p>ፍርድ ቤቱ የዐቃቤ ሕግን አቤቱታ ውድቅ አድርጎ ምስክሮቹን እንዲሰሙ ትዕዛዝ ስጥቷል።</p>

<p>ዐቃቤ ሕግ ምስክሮቹን በተመለከተ «ሰባቱ የቀረቡት ምስክሮች ቀደም ሲል በዚሁ ወንጀል ከነዚሁ ተከሳሾች ጋር ተከሰው የነበሩና በአንደኛ ክስ ጥፋተኛ ተብለው የተወሰነባቸው በመሆናቸው ግብረ አበሮቻቸውን ነፃ ለማውጣት አብረው በተከሰሱበት ወንጀል ምስክርነት መስጠት አይችሉም» በማለት የሚቃወሙ መሆናቸውን ገልፀዋል።</p>

<p>የተከሰሳሾቹ ጠበቃ በበኩላቸው «የቀረቡት ምስክሮች መከሰሳቸው ይታወቃል ፣ ነገር ግን ሕገ-መንግሥቱ በሰጣቸው ሙሉ የይቅርታ መብት መሠረት ነፃ ናቸው ፣ ዐቃቤ ሕግ ዳንኤል በቀለና ነፃነት ደምሴ በእነ ኢ/ር ኃይሉ ሻውል የተሾሙ የቅንጅት አገናኝ መኮንኖች ናችሁ በሚል ክስ የመሰረተባቸው ናቸው ፣ እንሱ ደግሞ አይድለም ብለዋል። በዚሁ መሰረት ምስክሮቹ የሚመሰክቱት መሐላ ፈጽመው በመሆኑ ፍ/ቤቱ የቀረበውን ተቃውሞ ውድቅ አድርጎ ምስክሮቹ እንዲሰሙ ያድርግልን በማለት አመልክተዋል።</p>

<p>ፍርድ ቤቱ «አንድ ጥፋተኛ ጥፋቱን አምኖ ጥፋተኛ ነኝ ካለ በእኛ አገር ሕግ ፣ የሚከለክል ሕግ ስለሌለ ዐቃቤ ሕግ ያቀረበውን አንቀበልም» በማለት የምስክሮቹ ቃል እንዲሰማ ትዕዛዝ ሰጥቷል።</p>

<p>ሁለቱ ተከሳሾች ዳንኤል በቀለና ነፃነት ደምሴ በመጀመሪያ ባለ 12 ገጽና ባለ 17 ገጽ ዝርዝር የተከሳሽነት ቃል ሲያቀርቡ ረዘም ያለ ሰዓት በመውሰዳቸው በግማሽ ቀን ውስጥ ይሰማል የተባው የምክርነት ቃል ሳይሰማ ቀርቷል።</p>

<p>ፍርድ ቤቱ በተለዋጭ ቀጠሮ የመከላከያ ምስክሮቹን ለማዳመጥ ቃሊቲ የሚገኘውን ችሎት ወደ ልደታ ከፍተኛ ፍርድ ቤት በማዛወር ለሐምሌ 23 ቀን 1999 ዓ.ም ቀጠሮ ሰጥቷል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 22 ቀን 1999</a></p>

</body>
</html>	
