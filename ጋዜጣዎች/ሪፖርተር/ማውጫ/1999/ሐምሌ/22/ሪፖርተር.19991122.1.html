<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞ የቅንጅት አመራሮች አመራሩን አሁን መረከብ አይችሉም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቀድሞ የቅንጅት አመራሮች አመራሩን አሁን መረከብ አይችሉም</h2>


<p>ከእስር የተፈቱት የቀድሞ የቅንጅት ለአድነትና ለዴሞክራሲ አመራሮች አዲሱን የቅንጅት ፓርቲ አመራር መያዝ እንዳማይችሉ ምርጫ ቦርድ አስታወቀ።</p>

<p>የብርሔራዊ ምርጫ ቦርድ የፖለቲካ ፓርቲዎች ምዝገባ ጽ/ቤት ተጠባባቂ ሬጅስትራር አቶ መኮንን ወንድሙ ይህንን ያስታወቁት በአቶ ተመስገን ዘውዴና በአቶ አየለ ጫሚሶ የሚመራው ቅንጅት ከእስር ለተፈቱት የቀድሞ የቅንጅት አመራሮች ኃላፊነቱን ለማስረከብ ፈቃደኛ መሆናቸውን መግለፃቸውን ተክትሎ ለቀረበላቸው ጥያቄ መልስ በሰጡበት ወቅት ነበር።</p>

<p>«ከምርጫ 97 በፊት የነበረው ቅንጅት ከምርጫው መጠናቀቅ ጋር ቅንጅት ተብሎ መጠራቱ አብቅቷል» ያሉት አቶ መኮንን ኢዴአፓ መድን ፣ ቀስተ ዳመና ፣ መኢአድና ኢዴሊ የፈጠሩት ውህደት ከምርጫው መጠናቀቅ በኋላ እንደሚያበቃ በመተዳደሪያ ደንባቸው ላይ ያሰፈሩት ራሳቸው እንደሆኑ አመልክተዋል። በዚህም ምክንያት አሁን ያሉትን ህጋዊነታቸው ተከብሮላቸው የሚቀጥሉት አራቱ ፓርቲዎች እንጂ የቀድሞው ቅንጅት አይደለም።</p>

<p>ሚያዚያ 16/1998 ዓ.ም ህጋዊ ሰርተፊኬት የተሰጠው በአቶ ተመስገን ዘውዴና በአቶ አየለ ጫሚሶ የሚመራ የቅንጅት ለአንድነትና ለዴሞክራሲ ፓርቲ ለቦርዱ ያቀረበው መተዳደሪያ ደንብ አለው። እንደ አቶ መኮንን ገለፃ በመተዳደሪያ ደንቡ መሰረት የፓርቲው አመራር ለመሆን ማንኛውም አካላት መስራች አባል ሆነው መፈረም አለባቸው።</p>

<p>ከእስር የተፈቱት የቅንጅት አመራሮች ሚያዝያ 16/1998 ዓ.ም የተቋቋመው አዲሱ የቅንጅት መስራች አባል ስላልሆኑ የፓርቲው አመራሮች የአመራሩን ቦታ ሊያስረክቧቸው ቢፈቅዱም የራሳቸው መተዳደሪያ ደንብ ያግዳቸዋል በማለት አቶ መኮንን ተናግረዋል።</p>

<p>«አመራሩና እናስረክባለን የሚሉትም ሆኑ ለመረካከብ በዝግጅት ላይ ያሉት ለምርጫ ቦርዱ የገባውን መተዳደሪያ ድንብ በአግባቡ ሊረዱት ያስፈልጋል» የሚሉት አቶ መኮንን የፓርቲው አመራር ለመሆን የሚቻለው በሂደት እንደሆነ ገልፀዋል።</p>

<p>የአመራር ቦታ ለመያዝ መጀመሪያ ጊዜያዊ አባል ፣ ከዛም ቋሚ አባል መሆን ያስፈልጋል። በመተዳደሪያ ደንቡ መሰረት ይህ ሂደት ከታለፈ በኋላ በቀድሞ መተዳደሪያ ደነብ ላይ ማሻሻያ በማድረግ የአመራሩን ቦታ መያዝ እንደሚቻል አቶ መኮንን ያስረዳሉ። እንደ እሳቸው ገለፃ ይህንንም ለማድረግ ችግር አለ።</p>

<p>በአቶ ተመስገን ዘውዴና በአቶ አየለ ጫሚሶ መካከል አለመግባባት አለ። ከዚህም በተጨማሪ ሁለቱም ጠቅላላ ጉባዔ የላቸውም ፣ ስራ አስፈፃሚ ኮሚቴ አለምሰረቱም። የሚንቀሳቀሱት በማዕከላዊ ኮሚቴ ብቻ ነው።</p>

<p>በአቶ ተመስገን ዘውዴ የሚመራው የቅንጅት ለአንድነትና ለዴሞክራሲ ፓርቲ ዋና ፀሐፊ የሆኑት አቶ መሐመድ አሊ መሐመድ አቶ መኮንን የሰጡትን አስተያየት «ምርጫ ቦርድ ምን አገባው» በማለት ተቃውመውታል።</p>

<p>ከእስር የተፈቱት የቀድሞ የቅንጅት አመራሮች ወደ ፓርቲያቸው ለመቀላቀል የሚከለክላቸው ምንም ዓይነት ህገ ደንብ እንደሌለም አቶ መሀመድ አክለው ገልፀዋል። ከዚህ ውጪ ዝርዝር ጉዳይ መግባት እንደማይፈልጉ ተናግረዋል። የአቶ መኮንን ቃለ ምልልስ በገጽ 8 ይመልከቱ።</p>

<p>በተያያዘ ዜና ህጋዊ የምዝገባ ሰርተፍኬት እዲሰጣቸው ለምርጫ ቦርድ ጥያቄ ካቀረቡ ዘጠኝ የክልል ፓርቲዎች መካከል ሁለቱ ከሚንቀሳቀሱበት የአፋርና የቤንሻንጉል ፓርቲዎች ጋር ተዋህደዋል። ሰባቱ አዲሱ ቦርድ ስራ ሲጀምር ውሳኔ እንደሚሰጣቸው አቶ መኮንን ገልፀዋል።</p>

<p>የቤንች ሕዝብ ዴሞክራሲያዊ ድርጅት ፣ የኢትዮጵያ ሶማሌ ልማትና ዴሞክራሲ ፓርቲ ፣ የአፋር ብሔራዊ አብዮታዊ ዴሞክራሲ ግንባር ፣ የሸኮና አካባቢው ሕዝብ ዴሞክራሲያዊ ድርጅት ፣ የሀዲያ ብሔራዊ አንድነት ዴሞክራሲያዊ ድርጅት ፣ የኦሮሞ ነፃነት ፓርቲ በሚል ስያሜ የሚጠራ ክልላዊ ፓርቲዎች ማመልከቻቸውን የፓርቲዎች ምዝገባ ጽ/ቤት ባላደራ እንደተረከበ አስታውቋል።</p>

<p>በሌላ በኩል ሦስት አገር አቀፍ ፓርቲዎች የመመዝገቢያ ማመልከቻ ማስገባታቸው ታውቋል። እነዚህ ፓርቲዎች ያቀረቡት ስነድ በአደራ የተረከበው የምርጫ ቦርድ ጽ/ቤት ቦርዱ በቅርቡ ስራ ሲጀምር ምላሽ እንደሚሰጣቸው አስታውቋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 22 ቀን 1999</a></p>

</body>
</html>	
