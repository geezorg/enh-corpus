<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ መንግሥትን ለማስወገድ ጥምረቱ 
አዲስ የትግል ስልት ቀየሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሻዕቢያ መንግሥትን ለማስወገድ 
ጥምረቱ አዲስ የትግል ስልት ቀየሰ</h2>


<p>የኤርትራ ዴሞክራሲያዊ ጥምረት (EDA) ባለፈው 
ሳምንት በአዲስ አበባ ባካሄደው ሁለተኛ 
መደበኛ ጉባኤ በኢሳይያስ የሚመራውን 
አምባገነኑን የሻዕቢያ መንግሥት ለማስወገድ 
የሚያስችል አዲስ የትግል ስልት በመቀየስ 
ጉባኤውን ማጠናቀቁን የጥምረቱ አመራሮች 
በሰጡት ጋዜጣዊ መግለጫ አስታውቀዋል።</p>

<p>የጥምረቱ ሊቀመንበር "የኤርትራ ፌዴራላዊ 
ዴሞክራሲያዊ ንቅናቄ" ሊቀ መንበር አቶ አርሀ 
ሓመድናካ፣ ጉባኤው ያሳለፋቸውን ዓበይት 
ውሳኔዎች አስመልክተው በጉባ ኤው የተሳተፉት 
የጥምረቱ 11 አባል ፓርቲዎች ከዚህ በፊት 
እንቅፋት ሲፈጥሩ የነበሩ አመለካከቶችን 
በማጥበብ፣ ጨቋኙን የሻዕቢያ መንግሥት 
ለማስወገድ ማንኛውንም አማራጭ ተጠቅመው በሙሉ 
አቅማቸው በጋራ ለመንቀሳቀስ ከስምምነት 
መድረሳቸውን ተናግረዋል።</p>

<p>"በኤርትራና በቀጠናው ሰላምና መረጋጋት 
ለማስፈን አምባገነኑን የሻዕቢያ ሥርዓት 
ከማስወገድ ሌላ አማራጭ" እንደሌለ የሚገልጹት 
አቶ አርሃ ለዚህም ተፈጻሚነት ወታደራዊም ሆነ 
ፖለቲካዊ የትግል ስልት ለመጠቀም የሚያስችል 
ውሳኔ በማሳለፍ ሁሉንም ተቃዋሚዎች በጋራ 
ሊያንቀሳቅስ የሚያስችል ነባሩን ቻርተር 
በማሻሻል በሙሉ ድምፅ ማፅደቃቸውን 
ጠቁመዋል።</p>

<p>በጉባኤው ለውይይት ቀርበው የተሻሻሉ 
የቻርተሩ 4ኛና 5ኛ አንቀፆች፣ የብሔር 
ብሔረሰቦች መብትና የሃይማኖት አስተዳዳሪ 
የሚመለከቱ ሲሆን፣ ግልፅና ዴሞክራሲያዊ በሆነ 
መንገድ ሰፋ ያለ ክርክር ከተካሄደባቸው በኋላ 
በመጨረሻ ያለምንም ልዩነት ስምምነት ላይ 
መድረሳቸውን ገልጸዋል።</p>

<p>ጉባኤው በተሳካ መልኩ መጠናቀቁ ለኢሳይያስ 
አንድ ትልቅ ሞት መሆኑን የሚያምኑበት 
የጥምረቱ የኢንፎርሜሽን ኃላፊ አቶ 
መንግሥተአብ አስመሮም፣ አምባገነናዊውን 
የሻዕቢያ መንግሥት ለመገርሰስና የኤርትራ 
ሕዝብ ከዚህ ከፍተኛ የሰብ ዐዊ መብት አፈናና 
የሃይማኖት ነፃነት እጦት ለማላቀቅ የተለያዩ 
የመገናኛ ዘዴዎች በመጠቀም የአመጽ ሰልፎችን 
በማካሄድ በአገር ውስጥም የሕዝብ ተቃውሞ 
ውስጥ ለውስጥ በማቀጣጠል፣ ወታደራዊ ክንፍ 
ያላቸው ፓርቲዎችም በወታደራዊ እርምጃ በተለይ 
የአምባገነኑ ቡድን ከፍተኛ ባለሥልጣናትን 
ዒላማ በማድረግ ትግሉን በሁሉም መንገድ 
በማፋፋም ሥርዓቱን እንደሚያስወግዱ 
ገልጸዋል።</p>

<p>የኢትዮ-ኤርትራን የድንበር ቀውስ አስመልክቶ 
በጋዜጠኞች ለቀረበላቸው ጥያቄ፣ የድንበር 
ኮሚሽኑ ውሳኔ እንደሚቀበሉትና ነገር ግን 
ዘላቂ ሰላምና መፍትሄ ለማምጣት ድርድር 
አስፈላጊ መሆኑን የጠቆሙት አቶ አርሀ 
የኤርትራ መንግሥት ግን ከግትርነት ባህሪው 
የተነሳ የድርድር በሩን በመዝጋት ችግሩ 
እንዲባባስ እያደረገ መሆኑን አብራርተዋል። 
በመቀጠልም "የኤርትራ መንግሥት የኤርትራ 
ሕዝብ ከአጎራባች አገሮች ወንድም ሕዝቦቹ ጋር 
አብሮ እንዳይኖር ችግር እየፈጠረ ነው" ያሉት 
ሊቀመንበሩ "ሁኔታው ከጦረኛው መንግሥት 
ውድቀት በኋላ ወደነበረበት የሕዝብ ለሕዝብ 
መልካም ጉርብትና ግንኙነት ይመለሳል" የግል 
እምነት እንዳላቸው ገልጸዋል።</p>

<p>ጉባኤው በተሳካ መልኩ መጠናቀቁ አንድ ትልቅ 
እመርታ መሆኑን የጠቆሙት አቶ አርሃ፣ 
ከኢሳያስ መንግሥት ውድቀት በኋላ በመጀመሪያ 
በኤርትራ ሰላምና ዴሞክራሲ በማስፈን ከዚያም 
አልፎ ከጎረቤት አገሮች ጋር በመልካም 
ጉርብትና ተስማምቶ የሚኖር የሽግግር መንግሥት 
ለመመስረት ከውሳኔ ላይ መድረሳቸውን 
ተናግረዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 18 ቀን 1999</a></p>

</body>
</html>
