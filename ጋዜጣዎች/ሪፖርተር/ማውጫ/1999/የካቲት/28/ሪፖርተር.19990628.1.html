<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የታገቱት እንግሊዛውያን ያሉበት ፍንጭ 
አሁንም አልተገኘም
	የሄዱባቸው መኪናዎች በጥይት ተመተው 
ተገኝተዋል
	የእንግሊዝ ልዩ የአየር አገልግሎት ኮማንዶ 
ጅቡቲ ገብቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የታገቱት እንግሊዛውያን ያሉበት 
ፍንጭ አሁንም አልተገኘም
	የሄዱባቸው መኪናዎች በጥይት ተመተው 
ተገኝተዋል
	የእንግሊዝ ልዩ የአየር አገልግሎት ኮማንዶ 
ጅቡቲ ገብቷል </h2>


<p>ባልታወቁ ሰዎች የታገቱት እንግሊዛውያንና 
ኢትዮጵያውያን አሁንም አድራሻቸው 
አልተገኘም። ታጋቾቹን ለማግኘት ከፍተኛ 
ክትትል እየተደረገ ሲሆን የተሳፈሩባቸው 
ተሽከርካሪዎች ኤርትራ ወሰን በሚገኘው በርሃሌ 
ላይ ተገኝተዋል።</p>

<p>በኢትዮጵያ የእንግሊዝ ዲፕሎማቶች ወይም 
የዲፕሎማት ቤተሰቦች የሆኑት ሁለት ሴቶችና 
ሦስት ወንዶች ዜጎቹ የታገቱበት የእንግሊዝ 
መንግሥት፣ እገታውን በሰላም ለማጠናቀቅ 
ማንኛውንም አማራጭ ሁሉ እያፈላለገ መሆኑን 
ለንደን የሚገኙት የውጭ ጉዳይ መሥሪያ ቤት 
ኃላፊዎች ተናግረዋል። ከኢትዮጵያ መንግሥት 
ጋር በቅርበት እየሠሩ ከኤርትራ ከጅቡቲና 
ከአውሮፓ አገሮች ጋር እየተነጋገረ መሆኑን 
በተደጋጋሚ ገልጸዋል። ከእንግሊዝ የውጭ ጉዳይ 
መሥሪያ ቤት ኃላፊዎችን ያካተተ አነስተኛ 
ልዑክም ከአዲስ አበባ ተነስቶ እገታው ተፈጸመ 
ወደተባለበት አፋር ክልል ወደ ሃማድ አሊ 
መንደር ሄዷል።</p>

<p>እንግሊዛውያኑና ኢትዮጵያኖቹ ሾፌሮችና 
አስተርጓሚዎች ባለፈው ሐሙስ ሌሊት ከታገቱ 
በኋላ ወደ ኤርትራ መወሰዳቸውን፣ አጋቾቹም 
የኤርትራ ኮማንዶ ወታደሮች መሆናቸውን፣ 
የአፋር ክልል ፕሬዚዳንት መግለፃቸው 
ይታወሳል። የአካባቢው ፖሊስ አዛዥም ይህንኑ 
አረጋግጠዋል።</p>

<p>ይህንን መረጃ የኤርትራ መንግሥት 
ሲያስተባብል የኢትዮጵያ የውጭ ጉዳይ 
ሚኒስቴርም የመረጃውን እውነተኛነት 
አላረጋገጠም። "በማንም ላይ ጣታችንን 
መጠንቆል አንፈልግም። መንግሥት እስካሁን 
የማን እጅ እንዳለበት ማረጋገጫ አላገኘም። 
ጉዳዩን ትኩረት ሰጥቶ ከሚመለከታቸው አካላት 
ጋር እየተከታተለው ነው" በማለት ለሪፖርተር 
ጋዜጣ ገልጸዋል።</p>

<p>ባለፈው ሰኞ ታጋቾቹ ለጉዞ የተጠቀሙባቸው 
የኮር ዲፕሎማት ታርጋ የተለጠፈበት ላንድሮቨር 
ቶዮታ ፒክ አፕና ላንድ ክሮዘር ተሽከርካሪዎች 
ኤርትራ ወሰን አቅራቢያ በርሃሌ አካባቢ 
ተገኝተዋል።</p>

<p>ከአዲስ አበባ ወደ ሥፍራው ያመራው ቡድን 
የተገኙትን መኪናዎች መርምሯል። ላንድ ክሩዘሩ 
መኪና በቀኙ በር በኩል በስምንት ጥይት 
የተበሳሳ ሲሆን ሌላው ላንድሮቨር መኪና 
በፈንጂ ሳይሆን እንደማይቀር የሚገመት 
በተሳፋሪ ወንበር በኩል አነስተኛ ጉዳት 
ደርሶበታል። ሦስተኛው የአካባቢው መስተዳድር 
ቶዮታ መኪና ክፉኛ መጎዳቱን የሮይተር ዜና 
ሪፖርተር በስፍራው ተገኝቶ ያየውን 
ዘግቧል።</p>

<p>በተሽከርካሪዎቹ ውስጥ ጫማ ሻንጣና የሞባይል 
ቀፎዎች ተገኝተዋል። ይህም እገታው ከዝርፊያ 
ጋር የተያያዘ አለመሆኑን ለማሳየት እንደሆነ 
ተገምቷል። በመኪናው ውስጥም ሆኑ ውጭ 
አንዳችም የደም ምልክት አለመገኘቱን የካሜራ 
ቡድኑ በሥራው ተገኝተው የቀረጹ መሆናቸውን 
አሶሼትድ ፕሬስ ዘግቧል።</p>

<p>የሃሜድ አሊ መንደርተኞች ታጋቾቹን ከሌሊቱ 
ስምንት ሰዓት ግድም ዩኒፎርም የለበሱ 
ታጣቂዎች ወደ በረሃው እንደወሰዷቸው 
ተናግረዋል።</p>

<p>ከ እንግሊዞቹ ጋር ከታገቱት 13 ኢትዮጵያውያን 
መካከል፣ አምስቱ ከተጠለፉበት መንደር ርቀው 
ትተዋቸው ተገኝተዋል። ከተለቀቁት ውስጥ 
አንደኛው ታጋች በአካባቢው ሹማምንቶች 
በጋዜጠኞች ፊት ቀርቦ የተናገረው የኤርትራ 
ወታደሮች ጠላፋውን እንዳካሄዱ የሚያረጋግጥ 
ነበር። ወደ ኤርትራ ወሰን ወዳሉት ተራሮች 
መኪኖች ሲሄዱ ማየቱንና እሱን ለምን 
እንደተውት እንደማያውቅ ተናግሯል።</p>

<p>በኢትዮጵያ የእንግሊዝ አምባሳደር ቦብ ዲዋር 
ምናልባት የመታገት ዕጣ የደረሳቸው 
እንግሊዛውያን በስህተት ሊሆን ይችላል የሚል 
ተስፋ አላቸው። ምንም ይሁን ምን እገታውን 
በተመለከተ ከማንም ጋር ለመነጋገር ዝግጁ 
መሆናቸውን ተናግረዋል።</p>

<p>ከኢትዮጵያ መንግሥት ጋርም ከፍ ባል ቁርኝት 
እየሠሩ መሆናቸውን አምባሳደር ዲዋር 
ገልጸዋል። "አዲስ አበባ ያሉት የኤምባሲው 
ስታፎች እገታውን በሰላም ለመጨረስ በከባድ 
ሥራ ተጠምደዋል። እንደ አስፈላጊነቱ ሌሎችም 
ስታፎች ይመጣሉ ..."</p>

<p>ስለ ተጠላፊዎቹም ሲናገሩ "ባሎች ናቸው። 
አባትና ልጆች፣ እናትና ሴት ልጆች ናቸው። 
ከቤተሰባቸው መለየታቸው አስጨንቋቸዋል፣ ወደ 
ቤታቸውም እንዲመለሱላቸው ይፈልጋሉ..." ብለዋል 
አምባሳደር ዲዋር።</p>

<p>ማንኛውንም "መፍትሔ ይሆናል" ተብሎ የተገመተ 
አማራጭ እንደሚዳስስ የሚናገረው የእንግሊዝ 
መንግሥት ልዩ የአየር አገልግሎት (SAS) ቡድን 
አባላትን ወደ ጅቡቲ ልኳል። የተራቀቀ መሣሪያ 
የታጠቁትና በአደጋ ወቅት ልዩ ተል ዕኮ 
ለመፈጸም የላቀ ሥልጠና ያላቸው ኮማንዶ 
አባላት ታጋቾችን ለመታደግ የተላኩ መሆናቸውን 
ዘ ሚረር የተሰኘው ጋዜጣ ዘግቧል። ስልሳ 
የሚሆኑ ከፍተኛ ሥልጠና ያላቸው ኮማንዶዎች 
ጅቡቲ ሲደርሱ ቁጥራቸው በግልፅ ያልታወቀ ልዩ 
ሥልጠና ያላቸውን ኮማንዶዎች ያካተተ ልዩ 
ኃይል (ስፔሻል ፎርስ) አዲስ አበባ መግባቱን 
ጋርዲያን ጋዜጣ ዘግቧል። የኢትዮጵያ መንግሥት 
በዚህ ጉዳይ ላይ የሰጠው መረጃ የለም።</p>

<p>የእንግሊዝ የውጭ ጉዳይ የመከላከያ መሥሪያ 
ቤቶች ስለዚህ ጉዳይ መነጋገር እንደማይፈልጉ 
ገልጸዋል።</p>

<p>"የልዩ ኃይላችን እንቅስቃሴና ተልዕኮ 
አስተያየት አለመስጠት የተለመደና ግልፅ 
አቋማችን ነው ... "ሲል ለመናገር ያልፈለገበትን 
ምክንያት የእንግሊዙ የመከላከያ ሚኒስቴር 
አስታውቋል።
</p>

<p>ያም ቢሆን አዣንስ ፍራንስ ፕሬስ በሚኒስቴሩ 
ያሉ ምንጮቹን ጠቅሶ "እንግሊዝ ፀረ እገታ 
እርምጃ አቅም እንዳላት መታወቅ አለበት። 
ሁሉም ምርጫ መዳሰስ ሲያስፈልግ ያንንም አቅም 
መጠቀም አስፈላጊ ሊሆን ይችላል" ብለው 
እንደነገሩት፣ ይሁንና ከማንኛውም እርምጃ 
በፊት ድርድርና ዲፕሎማሲያዊ ጥረት ቅድሚያ 
እንደሚሰጠው ጨምረው መግለፃቸውን ዘግቧል። 
ቡድኑ የተላከው ሁልጊዜም በተጠንቀቅ ከቆመው 
ልዩ ኃይል ስኳድሮን ሲሆን ተግባሩም ቀውስ 
በተፈጠረበት ቦታ በፍጥነት ተወርውሮ 
በወታደራዊ ግዳጅ ዜጎቹን መታደግ ነው።</p>

<p>ግንኙነቱ ተቋርጦ የነበረውና በአፋር ክልል 
በተለየ ቦታ የነበረው የፈረንሣዩ ጎብኚዎች 
ቡድን በሰላም ወደ መቀሌ መመለሱን የኢትዮጵያ 
ዜና አገልግሎት ዘግቧል። በኢትዮጵያ 
የፈረንሣይ አምባሳደር ዜጎቻቸው ግንኙነታቸው 
መቋረጡን ብቻ ከመግለፅ ውጪ ምንም ሳይናገሩ 
መቆየታቸውን መዘገባችን ይታወሳል። 
የፈረንሣዩ ቡድን ግንኙነት በመቋረጡ 
ተጠልፈዋል የሚል ሥጋት አድሮበት እንደነበር 
በተለያዩ ሚዲያዎች መዘገቡ አይዘነጋም።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 28 ቀን 1999</a></p>

</body>
</html>
