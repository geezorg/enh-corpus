<?xml version="1.0" encoding="UTF-8"?>
 <!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ለጠቅላይ ሚኒስትሩ በሚቀርበው የምርጫ 
ቦርድ አባላት ዝርዝር ላይ ፓርቲዎች 
አልተግባቡም
ኢዴአፓ መድህን ራሱን ከውይይቱ አግልሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለጠቅላይ ሚኒስትሩ በሚቀርበው 
የምርጫ ቦርድ አባላት ዝርዝር ላይ ፓርቲዎች 
አልተግባቡም
ኢዴአፓ መድህን ራሱን ከውይይቱ አግልሏል</h2>


<p>በፓርላማ ውስጥ መቀመጫ ያላቸው ፓርቲዎች 
የምርጫ ቦርድ ማቋቋሚያ አዋጁን ለማሻሻል 
በተዘጋጀው ረቂቅ አዋጅ ላይ ያደረጉትን 
ውይይት ካጠናቀቁ በኋላ ለሚቋቋመው ቦርድ 
አባላትን ጠቅላይ ሚኒስትሩ መለስ ዜናዊ 
እንዲሾሙ እጩ የአባላት ዝርዝርን ለመምረጥ 
ያደረጉት ስብሰባ ውጤት አልባ ሆነ። ኢዴአፓ 
መድህን ከዚህ ውይይት ራሱን አግልሏል።</p>

<p>በአዋጁ ላይ ያደረጉትን የመጀመሪያ ዙር 
ውይይት ጥር 30 ቀን ማጠናቀቃቸውን ፓርቲዎቹ 
ከገለፁ በኋላ ከላይ ለተጠቀሰው አላማ የካቲት 
ሁለት ቀን ተገናኝተው እንደነበር ከምንጮች 
ለመረዳት ተችሏል።</p>

<p>ፓርቲዎች በጋራ በደረሱት ስምምነት መሠረት 
ለምርጫ ቦርድ አባልነት ይመጥናሉ፣ የሚሏቸውን 
ግለሰቦች እንዲጠቁሙ እድል ተሰጥቷቸዋል።</p>

<p>በዚህ እድል መሠረት እያንዳንዱ ፓርቲ 
ኢዴአፓ መድህንን ሳይጨምር ለቦርዱ አባልነት 
ይመጥናል የሚሉትን ግለሰብ ጠቁመዋል።</p>

<p>የካቲት ሁለት ቀን የተደረገው ስብሰባም 
ከተጠቆሙት ውስጥ በበለጠ ይመጥናሉ የሚባሉትን 
ዘጠኝ ግለሰቦች ዝርዝር ለጠ/ሚ መለስ ዜናዊ 
ለማቅረብ የታቀደ ነበር።</p>

<p>"ይሁን እንጂ እያንዳንዱ ፓርቲ ራሱ 
የጠቆመውን ከሌላው አስበልጦ በማየቱና 
ማመዛዘኛ ነጥብ ባለመቀመጡ ውይይት ላይ 
ከመግባባት" አለመድረሱን ምንጮቻችን 
ገልፀዋል። በዚህም መሠረት ለቀጣይ ስብሰባ 
ለየካቲት 16 ቀን 1999 ዓ.ም ቀጠሮ ተይዟል።</p>

<p>ኢዴአፓ መድህን ፓርቲ ግን ከላይ በተጠቀሰው 
የቦርድ አባላት ጥቆማና ምርጫ ላይ ከመሳተፍ 
ራሱን አግልሏል።</p>

<p>በጉዳዩ ላይ አስተያየታቸውን እንዲሰጡን 
የፓርቲውን ሊቀመንበር አቶ ልደቱ አያሌውን 
አነጋግረናቸው ነበር።</p>

<p>"ኤደአፓ መድህን የቦርድ አባላትን ከመጠቆም 
የተቆጠበው፣ ፓርቲዎች አባላትን በመጠቆም 
ረገድ ሚና ይኑራቸው፣ የሚል ነጥብ በረቂቅ 
አዋጁ ውስጥ ይካተት፣ የሚል ሀሳብ ስንዝሮ 
ተቀባይነት ማግኘት ባለመቻሉ ነው" ብለዋል።</p>

<p>"ሕገ መንግሥቱ የምርጫ ቦርድ አባላት በጠ/ሚሩ 
አቅራቢነት በፓርላማው ይሾማሉ። ዝርዝሩ ግን 
በሕግ ይወስናል" የሚል አንቀፅ እንዳለው 
የጠቆሙት አቶ ልደቱ በዚህ መሠረት በውይይት 
ላይ ባለው የቦርድ ማቋቋሚያ ረቂቅ አዋጅ ላይ 
ዝርዝሩን እንወሰን፣ የሚል መከራከሪያ 
ፓርቲያቸው እንዳቀረበ ገልፀዋል።</p>

<p>የቦርዱ አባላት በምን መመዘኛ ምርጫ 
እንደሚቀርቡ፣ የፓርቲዎች ሚና አባላቱን 
በመጠቆም ረገድ ምን መሆን እንዳለበት 
የሚሉትና የመሳሰሉት በረቂቅ ሕጉ ውስጥ 
ይካትቱ የሚል ሃሳብ ቢያነሳም ተቀባይነት 
ሊያገኝ አለመቻሉን አብራርተዋል።</p>

<p>"ኢህአዴግ ሕጉ ላይ ከላይ የተጠቀሰው 
መስፈርት ባይኖርና ነገር ግን በስምምነት 
ከሕጉ ውጭ መነጋገር እንደሚቻል" መግለፁን 
የሚጠቀሙት አቶ ልደቱ "በቃል ብቻ እናሳትፋችሁ 
የሚለው ንግግር ጠቃሚ ሊሆን አይችልም" 
ብለዋል። በዚህ ምክንያትም የቦርዱን አባላት 
በመጠቆም ከመሣተፉ ፓርቲያቸውን ማግለላቸውን 
ተናግረዋል።</p>

<p>በሌላ በኩልም ረቂቅ አዋጁ የቦርዱ ኃላፊና 
ም/ኃላፊ በጠቅላይ ሚኒስትሩ ይሰየማሉ፣ 
እንደሚልና በዚህም ላይ ፓርቲዎች ተሳትፎ 
ይኑራቸው፣ የሚል ሃሣብ አቅርቦ ተቀባይነት 
እንዳላገኘ ተናግረዋል።</p>

<p>ከነዚህ መካከል ከቦርዱ አባላት አንዱ የሕግ 
ባለሙያ ይሁን የሚል አንቀፅ በረቂቅ አዋጁ 
ቢኖርም የሕግ ባለሙያ የሚለው እንዳለ ሆኖ ዳኛ 
መሆን የለበትም የሚል መከራከሪያ አቅርበው 
እንደነበር ፓርቲው ይህንን ያቀረበው እንደ 
ቀድሞው የቦርድ ሰብሳቢ አቶ ከማል በድሪ 
(የጠቅላይ ፍ/ቤት ፕሬዚዳንት) አይነት ነገር 
እንዳይፈጠር ለማድረግ መሆኑን ገልፀዋል።</p>

<p>በሌላ በኩልም የፓርላማ አባላት ቁጥር 
መቀነስ አለበት የሚል መከራከሪያ አቅርበው 
ተቀባይነት እንዳላገኙ አቶ ልደቱ ገልፀዋል። 
ይህንን ነጥብ ለማንሳት ምክንያት የሆናቸው 
የአገሪቱ ኢኮኖሚና የፓርላማው አባላት ብዛት 
አለመመጣጠን እንዲሁም በ5 ዓመት ውስጥ አንድም 
ቀን ሃሳቡን ሳይሰነዝር የሚወጣ አባል መኖሩን 
ከግምት ውስጥ በማስገባት ነው።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 11 ቀን 1999</a></p>

</body>
</html>
