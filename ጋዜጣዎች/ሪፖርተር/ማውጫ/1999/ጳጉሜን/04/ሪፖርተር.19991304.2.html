<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚሌኒየምን ለማክበር ለሚመጡ በአዲስ አበባ ቦታ አይሰጥም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሚሌኒየምን ለማክበር ለሚመጡ በአዲስ አበባ ቦታ አይሰጥም</h2>


<p>የሚሌኒየም በዓል ለማክበር ከተለያዩ የዓለም ክፍሎች ለሚመጡ ኢትዮጵያውያንና ትውልደ ኢትዮጵያውያን አዲስ አበባ ከተማ ቦታ የመስጠት እቅድም ፕሮግራምም የለንም ሲሉ ምክትል ጠቅላይ ሚኒስትርና የግብርናና ገጠር ልማት ሚንስትር አቶ አዲሱ ለገሰ ገለፁ።</p>

<p>የኢትዮጵያ ሚሌኒየም በዓል አከባበር ብሔራዊ ምክር ቤት ጽ/ቤት ፕሬዚዳንት ፣ አቶ ስዩም በረደድና ምክትል ጠቅላይ ሚኒስትርና የግብርናና ገጠር ልማት ሚኒስትር አቶ አዲሱ ለገሰ ጳጉሜ 2/1999 ዓ.ም በጽ/ቤታቸው በሰጡት ጋዜጣዊ መግለጫ ፣ «ከተለያየ የዓለም ክፍል የሚሌኒየም በዓልን ለማክበር ወደ ኢትዮጵያ ለሚመጡ ኢትዮጵያውያንና ትውልደ ኢትዮጵያውያን ፣ በክልል ያሉ መንግሥታት በዓሉን በማስተመልከት ሳይሆን በአገራቸው ቤት ለመስራር ፣ ኢንቨስት ለማድረግና ለተለያዩ ልማቶች የሚሆኑ ቦታዎች አዘጋጅተዋል። አዲስ አበባ ከተማ ውስጥ ለማንም የሚሰጥ ቦታ የለም» ብለዋል።</p>

<p>«አዲስ አበባ ቤት ለመስራት ለሚፈልጉ እንደ ጥያቄያቸው ሊሰጣቸው ይችላል። ይህ ከሚሌኒየም ፕሮጀክት ጋር የሚያገናኘው ነገር የለም» ሲሉ አቶ አዲሱ ተናግረዋል።</p>

<p>«ጳጉሜ 6/1999 በመላ ኢትዮጵያ የምናከብረው ከፍተኛ ታሪካዊ በዓላችን ነው። በዓሉም ለየት የሚያደርገው በዕለቱ የሙስሊም ወገኖቻችን ፆም የሚገባበት በመሆኑ ፣ ቃል ኪዳን የምንገባበት ቀን ነው» ያሉት ሚኒስትሩ ፣ ሚሌኒየሙ የአንድ ዓመት አለመሆኑን ፣ በፕሮጀክትና በፕሮግራም ፣ በአገር አቀፍ ደረጃ የዛፍ ተከላ ፕሮግራም ይቀጥላል ብለዋል።</p>

<p>በዓሉ የብሔር ብሔረሰብ ሕገመንግሥታዊ መብት የተረጋገጠበት በመሆኑም በተጨማሪ የሴቶች ፣ የወጣቶችና የህፃናት ማስታወሻ ሐውልቶች እንደሚሰሩ ፣ የባህልና የአፍሪካ ቀናት በዓል እንደሚኖር የገለፁት አቶ አዲሱ በዓመቱ በክልሎችም የሚከበሩ በዓላት እንደሚኖሩ ገልፀዋል።</p>

<p>አዲስ አበባ ከተማ ውስጥ ለአካል ጉዳተኞች ፣ ወጣቶችና ለአረጋውያን የተለያዩ ማዕከላት ለመገንባት የተለያዩ ፕሮጀክቶች እየተያዙና ወደ ተግባርም የተገባባቸው እንዳሉ የገለፁት ሚኒስትሩ ፣ «ሚሊኒየም በዓልን ምክንያት በማድረግ በውጭ አገር ያሉ ኤምባሲዎቻችን የየአገራቱን መንግሥታት በማስፈቀድ የዛፍ ተከላ ፕሮግራም በማድረግ የኢትዮጵያ ፖለቲካዊ ፣ ኢኮኖሚያዊ ማኅበራዊ ገጽታ እያስተዋወቁ ናቸው» ብለዋል።</p>

<p>በጃፓን ኦሳካ በቅርብ የተደረገውን የዓለም አትሌቲክስ ሻምቢዮና ውጤት በተመለከተ ፣ «በቅድሚያ አትሌቶቻችንን አመስግናለሁ። በሩጭው የተገኘው ውጤት ብቻ ሳይሆን ዕድሉን በመጠቀም የኢትዮጵያን ሚሌኒየም ያስተዋወቀበት በመሆኑ ሊመሰገኑ ልንኮራባቸው ይገባል። ጠንካራዎቹን እያበረታታን ፣ ቀሪዎቹን እያጠናከርን ዓመቱን በሙሉ አላማዎቻችንን በሚገባ እንወጣለን» ብለዋል።</p>

<p>ለሚሊኒየም ጽ/ቤት ብዙዎች የተለያዩ ፕሮጀክቶችን በመንደፍ ፕሮፖዛል ሲያቀርቡ ጽ/ቤቱ የጥቂቶችን ተቀብሎ ፣ የአብዛኞቹን ውድቅ በማድረጉ የሚሌኒየም በዓል በግለሰቦችና በጥቂቶች የሚከበር ሆኗል የሚሉ ወገኖች አሉና የርስዎ አስተያየት ምንድነው? በሚል ከጋዜጠኞች ለቀረበላቸው ጥያቄ ፣ «ይህ ከእውነት የራቀ ነው። ጽ/ቤቱ የማንንም ግለሰብ ፕሮክትና ፕሮፖዛል የማየት ሥልጣን የለውም። ነገር ግን ጽ/ቤቱ አጽድቆልኛል ገንዘብ አምጡ የሚሉ አንዳንድ ግለሰቦች አሉ። ጥሩ ፣ ጥሩ ፕሮጀክቶች ተሰርተው ሳይሳካላቸው የቀሩም አሉ። ሀሜቱና አሉባልታው ብዙ ነው አውቃለሁ። የሚሌኒየሙ አንኳር ጥረትና ጠቃሚ ሁኔታዎችን በግል ለመያዝ ያሰቡትን ከመከልከል ውጪ ምንም ያደረገው የለም» የሚል መልስ ሰጥተዋል።</p>

<p>አቶ አዲሱ ይህንን ይበሉ እንጂ ፕሮጀክት አቅርበው ከተፈቀደላቸው በኋላ በፀጥታ ሰበብ ዝግጅት እንዲቋረጥባቸው መደረጉን ለዝግጅት ክፍሉ አቤቱታ ያቀረቡ ወገኖች «ከመንግሥት በተሰጠ መመሪያ መሰረት» በማለት በፀጥታ ችግር ፕሮግራሙን እንደሰረዘባቸው መግለፃቸው አይዘነጋም።</p>

<p>ለሚኒስትሩ የቀረበው ሌላው ጥያቄ የነጋዴች የሸቀጦች ማስወደድን በተመለከተ ሲሆን ፣ ለተለያዩ ሸቀጣሸቀጦች መወደድ ምክንያት የሆነው የዓለም ገበያ ዋጋ መናር መሆኑን ፣ አቅርቦትና ፍጆታ ባለመጣጣሙ ፣ የሕብረተሰቡን ችግርና ሮሮ እያወቁ ያለምንም ምክንያት ዋጋ በሚጨምሩ ነጋዴዎችና በሌሎችም ምክንያቶች መሆኑን የገለፁት አቶ አዲሱ ፣ በዜጎች ላይ አላስፈላጊ ዋጋ በሚጨምሩ ላይ መግሥት እርምጃ ይወስዳል ፣ አሁንም በመውሰድ ላይ ነው ብለዋል።</p>

<p>በተያያዘ ዜና ጳጉሜ 1 ቀን 1999 ሚሌኒየም ጽ/ቤቱ በርካታ የፕሮጀክት ፕሮፖዛል አቅርበው የተሰረዘባቸውን ሰዎች በመሰብሰብ ይቅርታ መጠየቁን የስብሰባው ተሳታፊዎች ገልፀዋል።</p>

<p>ስብሰባውን የመሩት ከሚሌኒየም ጽ/ቤት ዶ/ር ዮሐንስ ፣ አቶ ሙባረክ መዝውና ከፓርላማ የመጡ የተከበሩ አቶ አባቢ ሲሆኑ ተሰብሳቢዎቹን ለተፈጠረው ችግር ይቅርታ ጠይቀው ፣ ዓላማቸው የጽ/ቤቱን አርማ ወይም የሚሌኒየሙን አርማ አቅማቸው በፈቀደው ገንዘብ በመግባትና በመጠቀም በጋራ ለመስራት መሆኑን እንዳስረዷቸው ተሳታፊዎቹ ተናግረዋል።</p>

<p>ፕሮጀክታቸው በመሰረዙ የተበሳጩ አንድ ግለሰብ ፣ «እናንተ ዛሬ የጠራችሁን ከተጠያቂነት ለማምለጥ ነው። ይህን ሃሳብ አቅርበንላቸው ነበር ለማለት ነው እንጂ አሁን ምንም ማድረግ በማይቻልበት ሰዓት ነው። በጽ/ቤታችሁ በኩል እየተደረገ ያለ ምንም ጠቃሚ ነገር የለም። በዓሉ የመንግስት ብቻ እንዲመስል በማድረግ ህዝቡ ውስጥ የተለየ ጥላቻም እንዲሰፍን አድርጋችጓል። ይህንን ሚሌኒየም ያመጣችሁት መንግሥት ወይም እናንተ ሳትሆኑ ቀን ሲቆጠር የደረሰበት (የተደረሰበት) ነው» በማለት መናገራቸውን ተሳታፊዎቹ ገልፀዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ጳጉሜን 4 ቀን 1999</a></p>

</body>
</html>	
