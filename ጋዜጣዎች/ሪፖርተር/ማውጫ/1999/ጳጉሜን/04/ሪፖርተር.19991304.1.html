<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በቴሌ - የቴክኖሎጂ አሻጥር ይፈፀማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቴሌ - የቴክኖሎጂ አሻጥር ይፈፀማል</h2>


<p>በሞባይል አገልግሎት ላይ ተከስቶ የነበረው የድምፅ ጣልቃ መግባት ፣ መቆራረጥና የኔትዎርክ ብልሽት የኖክያ ሲመንስ ኔትዎርክ ሙሉ ኃላፊነቱን እንደሚወስድ ጠቅሶ የቴሌኮሙኒኬሽን ኮርፖሬሽን ይቅርታ ጠየቀ። በሞባይል አገልግሎት ላይ አሻጥር ይፈፀማል ያሉ የኮርፖሬሽኑ ሠራተኞች አስፈላጊው ቁጥጥር ሊደረግ ይገባል ሲሉ አሳሰቡ።</p>

<p>በኖኪያ ሲመንስ ኔትዎርክ ካንትሪ ዳይሬክተር ሚካኤል ማልቱሼና በፕሮጀክት ማኔጀሩ ፣ ማንጁናታ ፕራሳድ ፊርማ ነሐሴ 29 ቀን 1999 ዓ.ም ለኮርፖሬሽኑ የተፃፈው የይቅርታ ደብዳቤ «ነሐሴ 28 በኢትዮጵያ ቴሌኮሙኒኬሽን ኮርፖሬሽን ዋና መሥሪያ ቤት ባካሄደው ውይይት መሰረት የኖኪያ ሲመንስ ነትዎርክ ነሐሴ 27 - 28 ቀን 1999 ዓ.ም ለተፈፀመው ችግር በይፋ ይቅርታ ለመጠየቅ ይፈልጋል» ብሏል። አያይዞም «.. ለተፈጠረው ችግሮች ሙሉ ኃላፊነቱን ይወስዳል» ይላል።</p>

<p>ብልሽቱ የተፈጠረው በዋና ዋና ቦታዎች ላይ ያሉ የሞባይል ማቀባበያ (BTS) እንዳይሰሩ ሆነ ተብሎ እንዲጠፉ በመደረጉ ነው። ሆነ ብለው እንዲጠፉ የተደረጉት የሞባይል ማቀባበያዎች ከ3000 - 4000 ደንበኞችን የማስተናገድ አቅም ያላቸው ሲሆኑ ለሁለት ቀን አገልግሎት እዳይሰጡ መደረጋቸው የታወቀው ኮርፖሬሽኑ ባካሄደው ማጣሪያ ነው።</p>

<p>ዜድ ቲኢ የሚባለው የቻይና የቴሌኮም ኩባንያ እየዘረጋ ባለው አዲስ የሞባይል መስመሮች ላይ ችግር የተፈጠረ በማስመሰል ኩባንያው ላይ በተፈፀመው ደባ አንዳንድ ሠራተኞች ተባባሪ መሆናቸው ታማኝ ምንጮች ገልፀዋል።</p>

<p>አንዳንድ ሠራተኞች እንደገለፁት «ለርካሽ ጥቅም ሲባል በኮርፖሬሽኑ ላይ ደባ እየፈፀሙ ያሉ ሠራተኞች ሊጋለጡ ይገባል» ብለዋል። ከፍተኛ የአገር ሀብት እየፈሰሰ የአገርን ጥቅም በርካሽ ጥቅም በመቀየር የሚፈፀመው አሻጥሮችን ሠራተኞው በሙሉ ሊዋጋ እንደሚገባም እነዚሁ ሠራተኞች ተናግረዋል።</p>

<p>በኮርፖሬሽኑ ላይ በተመሳሳይ ሁኔታ አሻጥር ሲፈፀም ቢገኝ ከመንግሥት ጋር በመተባበር ኩባንያዎቹ ከአገር እንዲወጡ እንደሚደረግ ማስጠንቀቂያ መሰጠቱን መረጃውን ያቀበሉ ሠራተኞች ገልፀዋል።</p>

<p>የኖኪያ ሲመንስ ኔትዎርክ ለኮርፖሬሽኑ የፃፈው ደብዳቤ እንደሚከተለው ይነበባል። ጉዳዩ፦ በኢቴኮ ላይ የተፈጠረውን አስቸጋሪ ሁኔታ በተመለከተ ፣ ክቡር አቶ ድፋባቸው ፣ ነሐሴ 28 በኢቴኮ ዋና መስሪያ ቤት ባከሄድነው ውይይት መሰረት ኖኪያ ሲመንስ ኔትዎርክ ነሐሴ 27-28 በኢቴኮ ላይ ለተፈጠረው ችግር በይፋ ይቅርታ ለመጠየቅ ይፈልጋል። ሪሆሚንግ ፣ ኒኪያ ሲመንስ ኔትዎርክ ከዚህ በታች ለተዘረዘሩት ችግሮች ሙሉ ኃላፊነቱን ይወስዳል።</p>

<p>አርብ ማታ ለአዲሱ ቢኤሢቢኤኤ06 ምንም ዓይነት ችግር ሳያጋጥመን አንድ ሳይት ብዙ ላይቶች ካሉት ቢኤስሲ አንቴናዎችን ወደ ሌላ የማዘዋወር ሥራ (ሪሆም) አደረግን። ይህም ኤኤ110ዲ ነበር። ቅዳሜ ዕለት ወደ 100 የሚደርሱ የሙከራ ጥሪዎች በዚህ ሳይት ላይ አድርገናል። ምክንያቱም አገልግሎት ላይ ከመዋላቸው በፊት የሙከራ ጥሪ ሊደረግባቸው የሚገቡ 80 ፒሲኤም ነበሩ። ይህ ሁሉ በሂደት በአጥጋቢ ሁኔታ የተከናወነ ስለነበር ሌሎቹን ሳይቶች በታቀደው መሠረት ወደ አዲሱ ቢኤስሲ ሪሆም ለማድረግ ሙሉ በሙሉ እርግጠኞች ነበርን። በሁለተኛው የሪሆሚንግ ምሽት ያ ቡድናችን በሶስት ሳይቶች ላይ ችግር አጋጥሞት ነበር። የቡድኑ አባላት በኤኤ106ዲ የፓወር ብሬከር ብልሽት የኤኤ111ዲ እና ኤኤ075ዲ ትራንስሚሽንም ከስራ ውጭ ነበር። እነዚህ ሳይቶች ወደ አዲሱ ዲኤስሲ ሪሆም የተደረጉ ሲሆን በድንገት ግን እንደተቆለፉ ቀሩ።</p>

<p>በመሆኑም ኃይል ወደ እነዚህ ሳይቶች ተመልሶ ሲለቀቅ እነዚህ ሳይቶች ከአገልግሎት ውጭ ነበሩ። ነገር ግን እሁድ ከሰዓት በኋላ ባለሙያ መሃንዲስ ተልኮ ሳይቶቹን ሊከፍታቸው በመቻሉ ኃይሉን መቀበል ችለዋል። መካሄድ የነበረበት ነገር የሪኦሚንግ ስራው ከመጀመሩ በፊት መሃንዲሶችን ችግሮች መኖራቸውን አጣርተው ችግር ያለበት ሳይት ከተገኘም ምንም ዓይነት እርምጃ ሳይወስዱ የሪሆሚንግ ስራውን ለሌላ ቀን ማዛወር ነበረባቸው። ከዚህ በተጨማሪም ለኢቴኮ እና የራሳቸን የክትትል ቡድን መደበኛ የሆኑ ርክክብ መፈፀም ነበረባቸው። ከዚህም በላይ መሃንዲሶችን ባዲሱ ቢኤስሲ ውስጥ መረጃዎችን በሰው ኃይል በማስገባታቸው ምክናይት የተፈጠሩ ችግሮች ነበሩ። የዚህ ምክንያቱ አዲስ ቢኤስሲ አሁን ባለው የኦኤስኤስ ቨርሽን ባልታገዘ አዲስ ሶፍትዌር በመምጣቱ ሲሆን የሲኤስሲ ሪሆሚንግ ስራውን ከማካሄዱ በፊት ኦሴስኤስም የማጎልበት ስራው እስኪገባደድ ላለመጠበቅ ተወስኗል። ለአንድ ወር ያህል ዝግጅት የተደረገ ቢሆንም ለማስተካከል አንድ ሙሉ የሰኞ ቀን የወሰዱ ስህተቶች ተገኝተዋል።</p>

<p>ክሮስ ቶክ ፣ በስብሰባው ወቅት ስለተገለፀው ክሮስ ቶክ ደግሞ እንዚህ ችግሮች በኖኪያ ሲመንስ ኔትዎርክ መሃንዲሶች የተስተካከሉ ሲሆኑ ያጋጠሙት እንደተጠበቀው ሁሉ በዜድቲኢ የሰርኪዩት ግሩፖች ላይ ነበር። በተደረገው ፍተሻ ሰርኪዩቶቹ ተዘግተው የተገኙ ሲሆን እንደዚህ ዓይነት ችግር ግን ከአሁን በኋላ አይደገምም። ኬብል የመዘርጋት ሥራው ተስተካክሎ እንደገና ጥቅም ላይ እንዲውል ለማስቻል ችግር ያለባቸው ሰርክዮቶች ዝርዝር ለኢቴኮ እንዲደርስ ይደረጋል። እነዚህ የዜድቲኢ ሰርኪዮቶች ደግሞ በኖኪያ ሲመንስ ኔትዎርክስ የተገጠሙ አልነበሩም።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ጳጉሜን 4 ቀን 1999</a></p>

</body>
</html>	
