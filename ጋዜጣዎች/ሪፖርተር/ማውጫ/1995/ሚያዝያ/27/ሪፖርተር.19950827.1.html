<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የድንበር ኮሚሽኑን ውሳኔ በፍጹም አንቀበለውም መሬታችን ላይ እንሞታለን" የኢሮብ ተወላጆች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የድንበር ኮሚሽኑን ውሳኔ በፍጹም አንቀበለውም መሬታችን ላይ እንሞታለን" የኢሮብ ተወላጆች</h2>


<p>የኢሮብ ተወላጆች በኢትዮ-ኤርትራ የድንበር ኮሚሽን የተሰጠው ኢሮብን የሚከፍል ውሳኔ ትክክለኛ ነው ብለው እንደማያምኑና እንደማይቀበሉ ገለጹ። ውሳኔው ተግባራዊ የሚሆን ከሆነም በአካባቢው ሰላም እንደማይኖር አሳስበዋል።</p>

<p>ዘጋቢያችን በኢሮብ፣ በመቀሌና በሌሎችም ቦታዎች ተዘዋውሮ ካነጋገራቸው የኢሮብ ተወላጆች መካከል አቶ ደስታ ተስፋዬ የተባሉ ነጋዴ የኮሚሽኑ ውሳኔ በሚያዝያ 1994 ዓ.ም ይፋ ከሆነ ጀምሮ መንግሥት የሰጠው መግለጫና ኮሚሽኑ በኢንተርኔት ያሰራጨው ውሳኔ የተለያየ በመሆኑ ለክልሉ መስተዳድር፣ ለጠቅላይ ሚኒስትሩ፣ ለአፍሪካ አንድነት ድርጅትና ለድንበር ኮሚሽኑ ጥያቄ ቢያቀርቡም መልስ አለማግኘታቸውን ይገልጻሉ። አቶ ደስታ መንግሥት ከአካባቢው ሕዝብ ተገቢውን ማስረጃ አሰባስቧል የሚል እምነት እንደሌላቸው ሳይገልጹ አላለፉም።</p>

<p>የአካባቢው ተወላጆች ለሁለተኛ ጊዜ ለተጠቀሱት አካሎች ጥያቄያቸውን ባቀረቡበት ወቅት የኮሚሽኑ ውሳኔ ትክክል ከሆነ በፍጹም እንደማይቀበሉት፤ በመሬታቸው ላይ ለመሞትም ዝግጁ መሆናቸውን እንዳሳወቁ አስታውሰዋል። "ኢሮብ የሚባል አገርና ሕዝብ በማንኛውም ሥርዓት በኤርትራ አስተዳደር ስር ገብቶ አያውቅም፤ ለወደፊቱም አይገባም" ያሉት አቶ ደስታ፣ ውሳኔው "የኢሮብ ብሔረሰብ ሆነን መቀጠላችን ጥያቄ ውስጥ ያስገባ ነው" በማለት ተቃውሞዋቸውን ገልጸዋል።</p>

<p>በመቀሌ የካቶሊክ ቤተክርስቲያን የልደታ ለማርያም ቁምስና ዋና ጸሐፊ አባ ምስግና ወልዱ በበኩላቸው ታሪክን በማጣቀስ "ኢሮብ ከኤርትራ በዕድሜ ትበልጣለች" ብለዋል። "ኢትዮጵያዊያን የኢሮብ ሕዝብ ይግባኝ በሌለው ፍርድ ወደ ኤርትራ ተነጥሎ እንዲሄድ መወሰን የሚሠራ አይደለም" ያሉት አባ ምስግና መንግስትም ይህን ውሳኔ ይቀበለዋል ብለው እንደማይገምቱ ገልጸዋል። "ውሳኔው ፖለቲካዊ እንጂ እውነትን የያዘ፣ በጥናት የተደገፈ አይደለም። መንግሥትም ውሳኔው ፍትሐዊ ካልሆነ አይቀበለውም። ህዝቡም አይቀበለው" ሲሉ የተናገሩት አባ ምስግና ውሳኔውም ተግባራዊ ሊሆን እንደማይችል በአጽንኦት አስረድተዋል።</p>

<p>አቶ ሐጐስ ምራጭ የተባሉት ሌላው የኢሮብ ተወላጅም "እውነተኛ ፍትሕ ማግኘት ካለብን መንግሥታችን ግልጽነት ሊኖረው ይገባል" በማለት የአካባቢው ተወላጆች ምን እየተሠራ እንደሆነ በግልጽ እንደማያውቁ ተናግረዋል። የባንክ ሠራተኛው አቶ ሐጐስ ጠበቆቻችን በቂ ማስረጃ ስለማግኘታቸው ጥያቄ ያነሱና አሁን ተፈጥሯል የሚባለው የትርጉም ስሕተት ስለመኖሩም በግልጽ የሚያውቁት ነገር እንደሌለ ያስረዳሉ። አስተያየታቸውን ሲያጠቃልሉም "ውሳኔው ከወረራው በላይ በአካባቢው ችግር ፈጥሯል" ካሉ በኋላ መንግሥታቱ ውሳኔውን ተቀብለው ችግር ሊከሰት ድጋሚ ከመመለስ ውሳኔው አሁኑኑ "ሕዝባዊ መሠረትን በተከተለ መልኩ ደግሞ መታየት አለበት" ብለዋል።</p>

<p>"መንግሥት መደራደር አልነበረበትም። በኋላም በአግባቡ አልተከራከረም" የሚሉት ሌላው ነጋዴ አቶ ወልደ ገብርኤል ተክኤ "ኮሚሽኑ በጣም ተሳስቱዋል። እና ግን ስንዝር መሬታችንን አንሰጥም" ብለዋል። መንግሥት ውሳኔውን ቢቀበልም ይጠየቅበታል የሚሉት አቶ ወልደገብርኤል ሕዝቡ ግን መሬቱን እንደማይሰጥ ገልጸዋል። "የኢሮብ ሕዝብ ከጥንት እንደነበረው ድንበሩ ሳይነካ፣ ኢትዮጵያዊ ሆኖ መቀጠል አለበት" የሚሉት ጡረተኛው አቶ አሰፋ ተስፋ ደግሞ እንዳልጌዳ የተባለ ቦታ ሁልጊዜም በዜና ሲነገር አለመስማታቸውን ወደ ኤርትራ የሄደ ያስመስለዋል ሲሉ ቅሬታቸውን ገልጸዋል። </p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዚያ 27 ቀን 1995</a></p>

</body>
</html>	














