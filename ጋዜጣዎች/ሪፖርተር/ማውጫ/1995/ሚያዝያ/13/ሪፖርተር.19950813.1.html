<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካና የአውሮፓ ኅብረት ኢትዮጵያ የሔጉን ውሳኔ እንድትቀበል እየገፋፉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አሜሪካና የአውሮፓ ኅብረት ኢትዮጵያ የሔጉን ውሳኔ እንድትቀበል እየገፋፉ ነው</h2>


<p>የአሜሪካ መንግስትና የአውሮፓ ኅብረት ኢትዮጵያ የሔጉን ውሳኔ እንድትቀበል በጽሑፍ አሳስበዋል። በተደጋጋሚም እየጠየቁ ነው። ኢትዮጵያ ፍትሐዊ ውሳኔ እስከምታገኝ ክርክሯን እንደምትቀጥል እየገለጸች ነው።</p>

<p>የአሜሪካ መንግሥትና የአውሮፓ ኅብረት ኢትዮጵያ ውሳኔውን እንድትቀበል ሲያሳስቡ ለኢትዮጵያ ይጠቅማል የሚሉዋቸውን ነገሮች በመጥቀስ መሆኑን፤ ለኢትዮጵያ ይጠቅማሉ ተብለው የሚያቀርቧቸው ሦስት ዋነኛ ሐሳቦች ወደ ኤርትራ ሄደች የተባለችውን ባድመ ዓይነት ከተማ በኢትዮጵያ በኩል ለመገንባት ርዳታ እንደሚሰጡ፣ ለኢትዮጵያ የኢኮኖሚ እገዛ እንደሚያደርጉ፣ በሶስተኛነት ደግሞ ኢትዮጵያ በአሰብ ወደብ ኮሪደር የምታገኝበትን ሁኔታ እንደሚያመቻቹና እንደሚደግፉ ገልጸዋል።</p>

<p>ሆኖም ኢትዮጵያ በራሷ መንገድ የሔጉ ውሳኔ ትክክል አይደለም በሚል ከሁለት ሳምንት በፊት ውጭ ጉዳይ ሚኒስትሩ አቶ ሥዩም አሜሪካ ድረስ ሄደው ውሳኔ የሚስተካከልበትን መንገድ ከመጠየቃቸውም በተጨማሪ ጠ/ሚ/ር መለስ ዜናዊ ስለጉዳዩ አሳሳቢነት ለኮፊ አናን ደብዳቤ እንደጻፉላቸው ታውቋል። የጠ/ሚ/ሩ ደብዳቤ መልዕክት ዘላቂ ሰላም ያመጣል ተብሎ የተጠበቀው የሔጉ ውሳኔ ለኢትዮጵያ ፍትሐዊ ውሳኔ አለማስተላለፉን፣ ለዘላቂ ችግሮችም ምክንያት ሊሆን እንደሚችል በመጠቆም የጸጥታው ምክር ቤት ችግሩን እንዲፈታ የሚጠይቅ ነው።</p>

<p>አንዳንድ ዲፕሎማቶች እንደሚሉት ከሆነ የተመድ የጸጥታው ምክር ቤት በሔግ በተሰጠው ውሳኔ ይግባኝ ሰሚ ሆኖ መስራት ባይችልም ውሳኔው አደገኛ ሁኔታ የሚያስከትል ሆኖ ሊገኝ ጉዳዩን ሊያየው እንደሚችል ይገልጻሉ።</p>

<p>የዲፕሎማቲክ ምንጮች በአሜሪካና በአውሮፓ ኅብረት ለኢትዮጵያ የተሰጠው ማሳሰቢያ ሁለት ጊዜ በጽሑፍ የቀረበ ቢሆንም በኢትዮጵያ ላይ ጫና ከመፍጠር አልፎ ሌላ ርምጃ ለመውሰድ እንደሚያስቸግር ይጠቁማሉ። ምክንያቱም ኢትዮጵያ በባድመ ጉዳይ ካልሆነ በሌሎች ጉዳዮች ከአሜሪካም ሆነ ከአውሮፓ ጋር የሚያጋጫት ነገር ባለመኖሩና እንደወዳጅ በሚታዩ አገሮች ላይ ከጫና ርምጃ መውሰድ የተለመደ ባለመሆኑ ነው።</p>

<p>በሌላ ዜና የተመድ የዜና ወኪል የኢትዮጵያ ወታደሮች የአንሚን ሔሊኮፕተር አስገድደው ማሳረፋቸውንና ከሰአታት ውዝግብ በኋላ ችግሩ መፈታቱን ዘግቧል። ቡሬ አካባቢ የተከሰተውን ይህን ሁኔታ አንድ የኢትዮጵያ ምንጭ "ካለመግባባት የተከሰተ ነው" ማለታቸው ተዘግቧል።</p>

<p>ፕሬዚዳንት ኢሳያስ አፈወርቂ ደግሞ ከሬዲዮ ፍራንስ ኢንተርናሽናል ጋር ባደረጉት ቃለምልልስ ከኢትዮጵያ ጋር የነበረው ጦርነት ታሪክ መዘርጋቱን ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዚያ 13 ቀን 1995</a></p>

</body>
</html>	














