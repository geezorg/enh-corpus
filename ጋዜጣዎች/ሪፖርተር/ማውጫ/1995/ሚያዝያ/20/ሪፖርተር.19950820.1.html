<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የድንበር ኮሚሽኑ ታላቅ ጥበብና የሕግ ብቃት አሳይቷል" ኮፊ አናን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የድንበር ኮሚሽኑ ታላቅ ጥበብና የሕግ ብቃት አሳይቷል" ኮፊ አናን</h2>


<p>የተባበሩት መንግሥት ዋና ፀሐፊ ኮፊ አናን የኢትዮ-ኤርትራ የሰላም ሂደት በተመለከተ ለጸጥታው ምክር ቤት ባቀረቡት ሪፖርት "የሰላም ሂደቱ ወሳኝኛ አሳሳቢ ደረጃ" ላይ መድረሱን ገልጸው "የድንበር ኮሚሽኑ ታላቅ ጥበብና የሕግ ብቃት አሳይቷል፤ ስለዚህም ዓለም አቀፍ ማኅበረሰብ ለኮሚሽኑ የሚሰጠውን ድጋፍ ሊቀጥል ይገባል" አሉ።</p>

<p>በቅርቡ "በድንበር ኮሚሽኑ ውሳኔ ላይ የቀረቡት ተቃውሞዎች የከፋ ችግር ሊያስከትሉ እንደሚችሉ" ያሳሰቡት ዋና ጸሐፊው የኢትዮ-ኤርትራን የሰላም ሂደት በተመለከተም "የድንበር ኮሚሽኑን ስጋቶች በአጠቃላይ እጋራለሁ" በማለት የኮሚሽኑን አቋም ደግፈዋል።</p>

<p>የሰላም ሂደቱ ወሳኝ ደረጃ ላይ በደረሰበት በአሁኑ ወቅት "እንዲህ ባለ ብርቱ ውሳኔ የማስፈጸም ሥራ ፖለቲካዊ ፈቃደኝነት የላቀ ጠቀሜታ" እንዳለው ኮፊ አናን ገልጸው ሁለቱም መሪዎች ከዚህ በፊት እንዳደረጉት ሁሉ "ከፍተኛ የአመራር ብቃትና መቻቻልን" እንዲያሳዩ ጥሪ አቅርበዋል። "ሁለቱ ወገኖች የኮሚሽኑን ማንዴት ማስፋትና የድንበር መስመሩን መለወጥ እንዲችል የሚያደርገውን ሥልጣን ማካተት ከፈለጉ ኮሚሽኑ በዚህ መሠረት ለመሥራት ዝግጁ ይሆናል የሚለው የዋና ፀሐፊው ሪፖርት ዓለም አቀፍ ኅብረተሰብ ለኮሚሽኑ ውሳኔዎች ፈጥኖ መፈጸም የሚሰጠውን ድጋፍ እንዲቀጥል ጠይቋል።</p>

<p>ዋና ጸሐፊው ባለፈው ወር ባቀረቡት በዚሁ ሪፖርታቸው ጠቅላይ ሚኒስትር መለስ ዜናዊ ኢትዮጵያን የሚያሳስቡዋት የድንበር ጉዳዮች በተገቢው መንገድ ምላሽ ካላገኙ ኢትዮጵያ የኮሚሽኑን ውሳኔ አልቀበልም እስከማለት ልትሄድ እንደምትችል መግለጻቸውን ጠቅሰዋል። የድንበር ኮሚሽኑ አሳሳቢና በአስቸኳይ ሪፖርት መደረግ አለባቸው በማለት ያቀረባቸውን ጉዳዮች የጸጥታው ምክር ቤት በጥንቃቄ እንዲመረምራቸው ያሳሰቡት ኮፊ አናን ይሁንና "የኮሚሽኑን ስጋቶች እጋራለሁ፤ ለድንበር ኮሚሽኑ ያለኝን ድጋፍ በድጋሚ መግለጽ እወዳለሁ በማለት አቋማቸውን ገልጸዋል። ኮፊ አናን የተባበሩት መንግሥታት ድርጅት "የኮሚሽኑ ውሳኔ ለድርድር ሳያቀርብ በድንበር ማካለሉ በሚከሰቱ የግዛት ልውውጦች ሊፈጠሩ የሚችሉ ችግሮችን ለመፍታት እንደሚተባበር" ለሁለቱም መሪዎች ገልጸዋል።</p>

<p>በድንበር ማካለሉ ሂደት የነዋሪዎች ከአንዱ ወደሌላው መዘዋወር የማይቀር መሆኑን የሚገልጸው ይኸው ሪፖርት በዚህ ምክንያት ለሚከሰተው ችግር ዓለም አቀፍ ኅብረተሰብና ተመድ ድጋፍ ለመስጠት ዝግጁ መሆናቸውን ይገልጻል። ይሁንና ይህም መሰሉ ድጋፍ የሚደረገው ተቀባይነት ያገኘ የድንበር መስመር ተግባራዊ ከሆነ ብቻ እንደሚሆን ሪፖርቱ ያስረዳል።</p>

<p>ሁለቱም አገሮች ይህን አጋጣሚ በመካከላቸው ሰላም ለማስፈን ሊጠቀሙበት ይገባል የሚለው የዋና ጸሐፊው ሪፖርት በድንበሮቹ አካባቢ የጸጥታ ችግር እንዳይፈጠር ሁለቱም ወገኖች ስለድንበር ማካለሉ ሂደትና የድንበር ማካለሉ ሊያስከትላቸው ስለሚችሉ ሁኔታዎች ሕዝባቸውን ከወዲሁ ማሳወቅ እንዲጀመሩ አሳስቧል።</p>

<p>ለድንበር ኮሚሽኑ ሥራ ማስኬጃ ያለው ገንዘብ በቂ አለመሆኑን ያስታወሱት ኮፊ አናን ለጋሾች ተጨማሪ ርዳታ እንዲሰጡ ተማጽነዋል። ኤርትራ በአንሚ ውስጥ የሚሠሩ ዜጎቿ በብሔራዊ ውትድርና መሳተፍ አለባቸው በማለት የምትከተለውን አካሄድ እንድትቀርይርም ጠይቀዋል። አንሚ በኤርትራ የአጭር ሞገድ ሬዲዮ ማስተላለፍ ቢችልም ኢትዮጵያ የአየር ሞገዷን ያለክፍያ ለአንሚ ለመስጠት አለመፍቀዷም በሪፖርቱ ተገልጿል። ስብሰባዎችን በአዲስ አበባ እና በአስመራ ለማድረግ የቀረበው ሐሳብም በሁለቱም ወገኖች ተቀባይነት ባለማግኘቱ በጅቡቲ እንዲቀጥል ተደርጓል ሲል ሪፖርቱ ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዚያ 20 ቀን 1995</a></p>

</body>
</html>	














