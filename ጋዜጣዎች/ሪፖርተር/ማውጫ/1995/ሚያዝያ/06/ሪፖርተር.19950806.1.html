<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከጦርነት በኋላ ኢትዮጵያ 140,000 ቀንሳለች ኤርትራ በ5 ዙር ጦር አሰልጥናለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከጦርነት በኋላ ኢትዮጵያ 140,000 ቀንሳለች ኤርትራ በ5 ዙር ጦር አሰልጥናለች</h2>


<p>ኢትዮጵያና ኤርትራ ያካሄዱትን ጦርነት ካቆሙና የአልጀርሱ ስምምነት ከተፈራረሙ በኋላ ከዓለም ባንክ ጋር በገቡት ወታደርን የመቀነስ ስምምነት ኢትዮጵያ እስከ አሁን ከ140,000 በላይ ወታደሮቿን ስትቀንስ ኤርትራ ግን በአምስት ዙር ተጨማሪ ወታደሮች እያሰለጠነች መሆኑ ተዘገበ።</p>

<p>ኢትዮጵያ የዓለም ባንክ ለተቀናሽ የሠራዊቱ አባላት ለመቋቋሚያና ለተጓዳኝ ጉዳዮች እርዳታ እንዲሰጥ በገባችው ስምምነት ከድንበር መካለሉ በፊት 65,000 ከድንበር መካለሉ በኋላ ደግሞ 95,000 ወታደሮችን ለመቀነስ ብትስማማም ከድንበር መካለሉ በፊት በጠቅላላ ከተስማማችው ከ75,000 በላይ ሠራዊት መቀነሷ ይታወሳል። ባለፈው ዓመት ጥር ወር ተጨማሪ 20,000 ሠራዊት ለመቀነስ መታቀዱን መዘገባችንም ይታወሳል።ይህም በአጠቃላይ ኢትዮጵያ የምትቀንሰው ሠራዊት ከ160,000 ያስበልጠዋል።</p>

<p>ከጦርነቱ በኋላ በኢትዮጵያ ሠራዊት ውስጥ ከኤታማዣር ሹም ጀምሮ በየደረጃው የተካሄደው የአመራር ለውጥና ክፍተት አነስተኛ ተጽዕኖ ማሳደራቸውን የገለጹት አስተያየት ሰጪዎች ልምድ ያላቸው ወታደሮች መቀነሳቸው ሠራዊቱን ይጐዳዋል ሲሉ ያስረዳሉ። ከዚህም ሌላ ጀት አብራሪዎችን ጨምሮ የከዱ የሰለጠኑ መኮንኖች መኖራቸው ይታወቃል።</p>

<p>በኤርትራ በኩል ከጦርነቱ በኋላ የቀነሰችው የሠራዊት ብዛት ከአሥር ሺ ብዙም እንደማይበልጥ የሚገልጹት ምንጮች ባለፉት ሁለት ዓመታት ከአምስት ባላነሱ ዙሮች በተሰጠው ሥልጠና ከተቀነሰው በብዙ እጥፍ የሚበልጥ ተጨማሪ ጦር ማከማቸቱዋን ይገልጻሉ። ኤርትራ በስልጠናው ከመግፋቱምዋም ሌላ በቅርብ ጊዜያት የጦር መሣሪያዎችን በመግዛት ላይ መሆኗን አንዳንድ ምንጮች ገልጸዋል። ስልጠናን በተመለከተ ኢትዮጵያ በቅርቡ በተለያዩ ቦታዎች ሥልጠና መስጠት መጀመሯን መዘገባችን ይታወሳል።</p>

<p>ወታደራዊ ታዛቢዎች እንደሚሉት የኤርትራ በስልጠና መቀጠልና የኢትዮጵያ ይህን ያህል ሠራዊት መቀነስ ብቻውን አንዱ በሌላው ላይ የበላይነት እንዳለው አያሳይም። የድንበር ማካለሉ ውሳኔ በሁለቱ አገሮቹ የሚያካሂዱት ሰፊ ወታደራዊ ስልጠና ስለሚሰጠው ትርጉም ያነጋገርናቸው አስተያየት ሰጪዎች ከዳግም የጦርነት ዝግጅት ጋር ሊያያዝ እንደሚችል ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዚያ 6 ቀን 1995</a></p>

</body>
</html>	
