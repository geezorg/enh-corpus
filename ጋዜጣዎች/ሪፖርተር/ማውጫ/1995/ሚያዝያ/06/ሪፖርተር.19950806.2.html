<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሔጉን ውሳኔ ለማስቀየር ኢትዮጵያ ከሔግ እስከ አልጀርስ የዲፕሎማሲ ዘመቻ ጀምራለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሔጉን ውሳኔ ለማስቀየር ኢትዮጵያ ከሔግ እስከ አልጀርስ የዲፕሎማሲ ዘመቻ ጀምራለች</h2>


<p>የኢትዮ-ኤርትራ የድንበር ኮሚሽን በሰጠው ውሳኔ ለኤርትራ የተሰጡ መሬቶች የፈጠሩትን ውጥረት የኮሚሽኑን ውሳኔ በማስቀየር ማቃለል ይቻል ዘንድ የኢትዮጵያ መንግሥት ከሔግ እስከ አልጀርስ ዙሪያ መለስ የዲፕሎማሲ ዘመቻ በማድረግ ላይ መሆኑን ምንጮች ገለጹ። ዘኢኮኖሚስት የተባለው መጽሔት ደግሞ ጠቅላይ ሚኒስቴር መለስ "ባድመ ወደ ኤርትራ ከሄደች መንግሥታቸው ሊወድቅ እንደሚችል" ለሰበሰቡዋቸው የርዳታ ለጋሽ አገሮች ዲፕሎማቶች መናገራቸውን ዘግቧል። ጠ/ሚ መለስ የባድመን መሄድ "ጄኔራሎቼ አይቀበሉትም" ማለታቸውንም ይኼው ዘገባ ጠቁሟል።</p>

<p>የኮሚሽኑ ውሳኔ ይፋ ከሆነ ከወራት በኋላ የድንበር ማካለሉ ሥራ ይጀመራል ተብሎ በታቀደበት በአሁኑ ወቅት ኮሚሽኑ ለኢትዮጵያ ጥያቄዎች በቅርብ በሰጠው ማብራሪያ ባድመ በኤርትራ ክልል እንደምትገኝ መግለጹ ከፍተኛ ውጥረት መፈጠሩ ሲዘገብ ሰንብቱዋል። የባድመና የኢሮብ አካባቢ ጉዳይ በኢህአዴግ ውስጥ የፈጠረው የሃሳብ ልዩነት ባይቀረፍም ሰሞኑን የተጀመረው የዲፕሎማሲ ዘመቻ የኮሚሽኑ ውሳኔ ወይም አተረጓጐም ለማስቀየር የሚደረግ መሆኑን ምንጮች ገልጸዋል። እነዚሁ የዲፕሎማቲክ ምንጮች እንደገለጹት ውጭ ጉዳይ ሚኒስትር ሥዩም መስፍን ለዚሁ ጉዳይ ሰሞኑን አሜሪካ ደርሰው ተመልሰዋል። የዲፕሎማሲ ዘመቻው በአልጀርሱ የሰላም ስምምነት በእማኝ የፈረሙትን አሜሪካንን፣ ሩዋንዳንና አልጄሪያን የሚያጠቃልል ሲሆን ከፍተኛ የተመድ ባለሥልጣናትም በኮሚሽኑ ላይ ዲፕሎማሲያዊ ጫና እንዲያደርጉ ኢትዮጵያ እየሞከረች መሆኑን ዘገባዎች ያስረዳሉ። ይሁንና ዘኢኮኖሚስት መጽሔት እንደዘገበው አንዳንድ የተመድ ባለሥልጣናት ውጥረቱ ከፍተኛ ሥጋት ቢፈጥርባቸውም የመፍትሔ ሃሳብ እንደሌላቸው በግል አምነዋል። በአውሮፓና በአሜሪካ የሚገኙ ከፍተኛ የኢትዮጵያ ዲፕሎማቶች የዚሁ ዘመቻ አካል መሆናቸው እንደማይቀር የገለጹት ምንጮች የአውሮፓ መንግሥታትን የማሳመኑ እንቅስቃሴም መጀመሩን ሳይጠቅሱ አላለፉም።</p>

<p>በተያያዘ ዜና ዘ ኢኮኖሚክስ የተባለው የእንግሊዝኛ መጽሔት በኢትዮጵያና በኤርትራ ስላገረሸው ውጥረት ባሰፈረው ዘገባ ጠቅላይ ሚኒስትር መለስ ዜናዊ የርዳታ ለጋሽ አገሮችን ዲፕሎማቶች ሰብስበው " ባድመን አሳልፈው እንደማይሰጡ" መናገራቸውን ዘግቧል። እንደዘገባው የባድመ መሄድ "ጄኔራሎቼ አይቀበሉትም" ያሉት አቶ መለስ ባድመ ከሄደች "መንግሥታቸው ሊወድቅ እንደሚችልና ይህም ወደ ብጥብጥ ሊያመራ" እንደሚችል ለዲፕሎማቶቹ ነግረዋቸዋል። ኢትዮጵያ የምትገኝበት የአፍሪካ ቀንድ ስትራቴጂያዊ ጠቀሜታ እንዳለውና አገሪቱም ትልቅ መሆኗን ያስታወሰው ይኸው መጽሔት የውጭ ዜጐች የአቶ መለስን ማሳሰቢያ ወደ ጐን ሊሉት እንደማይችሉ አስፍሯል።</p>

<p>"ሁለቱ አገሮች ዛሬም ጦርነቱ በተጫረበት ቁራጭ መሬት ይከራከራሉ" ያለው ዘ ኢኮኖሚስት በሁለቱ መሪዎች መካከል ያለው ጥላቻም ከዚህ በፊት ከነበረው እየከረረ መምጣቱን ይገልጻል። ሁለቱም መሪዎች በግል የሚያውቁ ምንጮችን በመጥቀስም "ሁለቱም ወደኋላ የሚመለሱ አይደሉም" ብሏል።</p>

<p>ወደ ባድመ አካባቢ ተመልሰው የሰፈርሩት ኢትዮጵያውያንም ሆነ ከዚያ ተፈናቅለው በጊዜያዊ መጠለያ ያሉት ኤርትራውያን ጉዳይ ገና እንዳልለየለት የጠቀሰው የመጽሔቱ ዘገባ ተመድ አጣብቂኝ ውስጥ ገብቱዋል" ብሏል። 4,200 የሰላም አስከባሪ አባላት ያሉትና በ260 ሚሊዮን ዶላር የዓመት በጀት የሚንቀሳቀሰው የተመድ ልዑክ (አንሚ) ሥራውን በጀመረ በ18 ወራት የድንበር ማካለሉን ይፈጽማል ቢባልም እስከአሁን ሥራውን አለመጀመሩ በዚሁ ዘገባ ተገልጿል። ተልዕኮው በሚቆጣጠረው 650 ኪ/ሜ የጸጥታ ቀጣናው አካባቢዎች የሚታዩ የሽምቅ እንቅስቃሴዎች በተልዕኮው አባላት ላይ የፈጠሩት ስጋት ለሥራው መጓተት እንደምክንያት ተጠቅሷል። ሁለቱ አገሮች ግን በጸጥታ ቀጣናው አካባቢ አንዳችም ሰላምን የሚያውክ እንቅስቃሴ አለመኖሩን በተደጋጋሚ መግለጻቸው የሚታወስ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዚያ 6 ቀን 1995</a></p>

</body>
</html>	
