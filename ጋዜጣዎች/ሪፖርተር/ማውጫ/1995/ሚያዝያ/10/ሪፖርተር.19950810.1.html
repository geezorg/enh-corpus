<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአልቃሾችም ፈቃድ ይሰጣቸው!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለአልቃሾችም ፈቃድ ይሰጣቸው!</h1>


<p>የአዲስ አበባ መስተዳድር ባህልና ማስታወቂያ ቢሮ ሰሞኑን ለሙዚቃ መሣሪያ ተጫዋቾችና ለድምጻውያን ፈቃድ መስጠት አለብኝ እያለ ሲከራከር ሰምተናል። በርግጥ ቢሮው አዲስ ሥራ ለራሱ ለመፍጠር ያሳየው ተነሻሽነት በጣም የሚደነቅ ነው። መቼም እገሌ ድምጽህ ከመሰንቆ ጋር ስለሚሄድ መዝፈን ትችላለህ፤ አንተኛው አትችልም፤ ሁለቱ አባላት ብቻ ያሉት ባንድ ብዙ ሰው ሰብስቦ ለረጅም ሰዓት ማጫወት አይችልም፣ ምክንያቱም ሕዝባችን ይሰለችብናል ወዘተ... እያሉ መሟገት ከሥራ መብዛት የመጣ አይመስለኝም፤ ከሥራ ማጣት እንጂ። ደግሞ የእነሱ ሳያንስ ጊታር መጫወትን ከሕክምና ሙያ ጋር እያነፃፀሩ ሕጋዊ ትንተና የሰጡንም አሉ። ሙዚቃ ሙያ ነው ሲባልና ሕክምና ሙያ ነው ሲባል ያለውን ልዩነት መረዳት ሳይቻል እንዴት ባህልን መጠበቅና ማሳደግ እንደሚቻል እግዜር ይወቀው። እነ ጥላሁን ገሰሰ፣ እነ አሰፋ አባተ ከቢህዚ ቢሮ መቋቋም በፊት ተፈጠሩ እንጂ "ቢሮው" ገምግሞ ይጥላቸው ይሆናል። ካሳ ተሰማስ ቢሆን ክራር ለመምታት ዲፕሎማ የለህም መባሉ ይቀር ነበር?</p>

<p>ሁለት ባንዶች ፕሮግራም እስካልተጋጨባቸው፣ በገዛ መሳሪያዬ ገበያ አትወስድብኝም እስካልተባባሉ ድረስ የሙዚቃ መሣሪያ ተዋውለው ቢሰሩ በሙዚቃ እድገታችን ላይ የሚያመጣው ጉዳይ ምንድነው? የሙዚቃ መሣሪያ ማከራየት በራሱ ንግድ መሆኑ ተዘነጋ እንዴ? ለማንኛውም ቢሮው በዚህ ውሳኔው የሚቀጥል ከሆነ ለአልቃሾችም ፈቃድ ይሰጥልን፣ ቁጥጥርም ያድርግባቸው። በየታክሲ መያዣው ድምጻቸው ጆሮ ሰርስሮ የሚገባ የኔብጤዎችም ወያሎችም ስላሉ እነሱን ይጐብኝልን። ወይስ ይህቺ ፈቃድ ካልሰጠሁ የምትል "በሽታ" ከእንትን ሚኒስቴር መሥሪያ ቤት ቸርችል ጐዳናን አቋርጣ ባህል ሚኒስቴር ቢሮ ደርሳ ይሆን? መድኃኒት ያልተገኘለት በሽታ!</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጽሔት 1995</a></p>

</body>
</html>	














