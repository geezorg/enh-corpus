<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ውስጣዊ ሰላማችንን የሚያፋልሱ ድርጊቶች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ውስጣዊ ሰላማችንን የሚያፋልሱ ድርጊቶች</h1>


<p>ከጥቂት ወራት ወዲያ የምናያቸውና የምንሰማቸው ድርጊቶች የሚረብሹንና ውስጣዊ መረጋጋታችንን የሚያፋልሱ ሆነዋል። እነዚህን አዋኪ ነገሮች በሦስት ወገን የመጡብን ሆነው እናገኛቸዋለን። በተፈጥሮ፣ በመንግሥት፣ በመንግሥትና በድንበር አካላይ ኮሚሽን።</p>

<p>እንደመዥገር የተጣበቅንባት ተፈጥሮ ፊቱዋን በነሳችን ቁጥር የምንይዘውንና የምንጨብጠውን እንደምናጣ እያወቅነው፣ መከላከያ ሳናበጅ፣ ደጀን ሳናዘጋጅ እንቆያታለን። ትኩረታችን አልፎ ሂያጅ በሆነው ዕለታዊ ጥቅም እየታመቀ፣ ለረሃባችን መታገሻ ለማበጀት የምንበቃ ሆነን ባለመገኘታችን፣ አሁም ድርቅ እየተጫወተብን ነው። በርካታ ወገኖቻችን በድርቅ ወላፈን እየተለበለቡ በረሃብ አለንጋ እየተሸነቆጡ ናቸው። የበልጉ ዝናብ ውጤት የሚያስፈራ በመሆኑ መጭዎች ወራቶቹም ተስፋ ሳይሆን ፅልመት ያጋቱ ናቸው።</p>

<p>ሌላውን ላለማዳመጥ "ጆሮውን የጠቀጠቀው" የኢሕአዴግ መንግሥት የሚያወጣቸው አዳዲስ ረቂቅ አዋጆቹ ቀፍዳጅ ብቻ ሳይሆኑ መብትንም ክፉኛ የሚያንቁ በመሆናቸው ውስጣዊ ትርምስ ይፈጥራሉ። የፕሬስ ረቂቅ አዋጅ፣ የነጋዴዎች ምክር ቤት ረቂቅ አዋጅ፣ የሙዚቀኞች ረቂቅ አዋጅ፣ መንግሥታዊ ያልሆኑ ድርጅቶች ረቂቅ አዋጅ.... እየተባሉ የሚወጡት ረቂቅ ደንቦች ለዚህች ሃገር ልማትና እድገት የሚያመጡ አለመሆናቸውና ጥንስሱን የዴሞክራሲ ርምጃ የሚተበትቡ መሆናቸው ቢነገርም ለመስማት ፈቃድ አያሳይም። ሁሉን ነገር በራሴ መንገድ ካልፈፀምሁ በሚል የገነተረ አቋም ከሌላው ወገን የሚመጣውን አስተያየት በመግፋት ትርምሱን ያባብሰዋል።</p>

<p>በቅርቡ በአስር ሺዎች የሚቆጠሩ ዜጎች የተሰውበትንና ከኤርትራ መንግሥት ጋር ለነበረን ጦርነት መነሻ የሆነችውን ባድመ ከእጃችን እንድትወጣ የድንበር አካላይ ኮሚሽኑ መወሰኑን በመስማታችን ውስጣዊ መረጋጋት አጥተናል። የባድመ አከላለል እስካሁን ምስጢራዊ እንደሆነብን ነው። ምስጢር እንዲሆን ያደረገብን ደግሞ መንግሥታችን ነው። ድል አድርገን ባድመ በእጃችን እንዲገባ አድርገናል ብሎ በውጭ ጉዳይ ሚኒስትር ሥዩም መሥፍን በኩል የምሥራች አዋጅ ከበሮ የደለቀልን መንግሥት አሁን የሚለን ሌላ ሆኗል። በጋዜጦች የሄጉ ውሳኔ የተሰጠው መንግሥት ከነገረን ጋር የሚለያይ መሆኑንን ጋዜጦች ሲያመለክቱ ምሎ ተገዝቶ የተናገረ መንግሥት ውሎ አድሮ ተከድተናል ማለቱ በብዙዎቻችን ዘንድ ግርምታና ጭንቀት ፈጥሩዋል። ጭንቀቱን የትግራይ ክልላዊ መንግሥት መቃወምም ሆነ የፌዴራል መንግሥት በትእግሥት እንጠብቅ ሲል የሰጠው ማሳሰቢያው ያቀዘቀዘው አይመስልም።መንግሥት ቀድሞ የተባለውን ክደውኝ እንጂ የቀድሞው ግንዛቤዬ ባድመ የኢትዮጵያ እንደነበር ነው ይለናል።</p>

<p>የኮሚሽኑ የተረጋገጠ ማስረጃ ከቀረበ በኋላ በአስር ሺህዎች የሚቆጠሩ ጀግኖች የረገፉበትን የባድመን ኢትዮጵያዊነት የማረጋገጥ እንቅስቃሴ ውጤት ቶሎ ለመናገር አልፈለገም፤ ወይም አልፈቀደም። በቅርቡ ከሁለት ሳምንታት መዘግየት በኋላ የውጭ ጉዳይ ሚኒስትር ሥዩም መሥፍን እንዲህ ያለውን ጉዳይ በመገናኛ ብዙሃንና በየመድረኩ ለመናገር ባለመፈለጋችን ነው ብለውናል። እንዲህ የሚያስቡ ከሆነ ይኸ የሃገሩን ክብር በመጠበቅ የዘመናት ታሪክ ያለው ሕዝብ የተጋደለለትን ድንበር ጉዳይ እምን እንደደረሰ ከየት እንዲረዳ ነው የሚፈለገው?</p>

<p>የኢትዮጵያ መንግሥት የባድመን ውሳኔ አቀራረብ ከመጀመሪያው ጀምሮ የተጠነቀቀበት አይመስልም። ያልገባውን ወይም ያልተረዳውን ነገር ለሕዝቡ መናገሩ፣ ወይንም ተረድቼዋለሁ ግን ሕዝቡን ለማረጋጋት ነው የሚል ከሆነም ማታለሉ ቅር የሚያሰኝ ነው። አቶ ሥዩም በቅርቡ ለጋዜጠኞች እንደተናገሩት ከሆነ "በወቅቱ የተሰጠው መግለጫ ካርታው ከመሬት ጋር እየተገናዘበ የመጨረሻው ውሳኔ ሲወሰን ከጦርነቱ በፊት በቁጥጥራችን ስር የነበሩትን በኢትዮጵያ እንደሚያስቀር......" በማመን ነው። አንድ ተሟጋች በራሱ ግንዛቤ ተመሮ እንደተፈረደለት ቆጥሮ ለሕዝብ የሚያውጅ ከሆነ መንግሥታዊ የሆነው ምግባር ርጋታ፣ አርቆ ማሰብ፣ መታመን ተጨፍልቋል ማለት ነው። እንዴት ሆኖ ነው በይመስላል ግንዛቤ ተመስርቶ ባድመ የእኛ ናት ሊባል የሚችለው? ይኸም ስህተት ነው። አሁም ቢሆን የሆነውን ቢሸሽጉት ነገ በቀጣዩ ሂደት ላይ መገለፁ አይቀርምና ከአሁኑ ያለፈውን እያረሙ መሄዱ ይጠቅማል።</p>

<p>ባድመም ሆነ ኢሮብ ግማሹ ክፍል ወደ ኤርትራ የሚሰጡ ከሆነስ ምን ይደረጋል የሚለውንም ለሕዝቡ በግልፅ አቅርቦ ኢትዮጵያዊ የሆኑ ሙያተኞች፣ ነባር ዲፕሎማቶችና ለኢትዮጵያዊነታቸው ስሜት ካላቸው ጋር መምከር ያስፈልጋል።</p>

<p>መንግሥት ስለዚህ ጉዳይ በኮሚሽኑ ሕጋዊ መድረክ ብቻ እንጂ ከሕዝብ ጋር መነጋገር አላምንበትም የሚል ከሆነ ውጤቱ ላይ ልዩነት እንደሚፈጠር አይጠረጠርም። ውጤቱ ደግሞ ለባለቤቱ መምጣቱ አይቀርም። ጠበቆቻችን ምን ያህል እንደተከራከሩ፣ ያቀረብነው ማስረጃ ምን ያህል ምሉዕ እንደነበር፣ አቶ ሥዩም የሚናገሩትን በሙሉ ኮሚሽኑ ውድቅ አድርጎታል። ዳኛው በቂ መከራከሪያ አላቀረባችሁም ሲል የጥራዝ መዓት አቅርበናል ቢባል ለውጤቱ ለውጥ የለውም። ያም ሆኖ ደግሞ የሚነገረን ኮሚሽኑ ከተናገረ በኋላ መሆኑ የኋለኛውን መግለጫ ያኮስሰዋል። ስለዚህ ለዚህ አይነት አሰራር ማረሚያ ርምጃ ወስዶ ለቀጣዩ ውጣ ውረድ ለመሰናዳት በግልጽነት ከሕዝቡ ጋር መስራት አስፈላጊና የሚበጅ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጽሔት 1995</a></p>

</body>
</html>	














