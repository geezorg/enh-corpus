<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተመድ ለኢትዮ-ኤርትራ ድንበር ማካለል የድርጊት መርሐግብር ነደፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተመድ ለኢትዮ-ኤርትራ ድንበር ማካለል የድርጊት መርሐግብር ነደፈ</h2>


<p>የተባበሩት መንግሥታት ድርጅት በእንጥልጥል ላይ ያለው የኢትዮ ኤርትራ ድንበር የማካለል ሥራ የሚቀጥልበትን የድርጊት መርሐ ግብር መንደፉን አስታወቀ።</p>

<p>የተመድ የዜና ወኪል እንደዘገበው በመጪው ሐምሌ ይጀመራል ተብሎ በሚጠበቀው የድንበር ማካለል የድርጊት መርሃ ግብር ዝርዝር ይዘት ላይ የተሰጠ ማብራሪያ የለም። በሌላ በኩል በሁለቱም አገሮች የሚገኙ 55 የተባበሩት መንግሥታት ኤክስፐርቶች የኢትዮ ኤርትራ የድንበር ኮሚሽን ውሳኔ ሊያስከትል ስለሚችለው ውጤት አስመራ ውስጥ ተገናኝተው ተነጋግረዋል። በተጠናቀቀው ሳምንት የተደረገው ይህ የኤክስፐርቶች ውይይት የደረሰበት መደምደሚያ በይፋ ባይገለጽም በኮሚሽኑ ውሳኔዎች ላይ የተነሱት ጥያቄዎች ተጨማሪ ግጭት እንዳያስከትሉ የሚያደርጉ ሁኔታዎችን ሳያነሳ እንደማይቀር የዲፕሎማቲክ ምንጮች ገልፀዋል።</p>

<p>ዘገባው እንደሚያመለክተው የኤክስፐርቶቹ ውይይት በእርዳታ፣ በሕግ፣ በሰብአዊ መብቶች፣ እንዲሁም የድንበር ማካለሉ በአካባቢው በሚኖሩ ቤተሰቦች ላይ ሊያስከትል ስለሚችለው ጉዳት ተነጋግሯል። በሁለቱም አገሮች የሚገኙትና በጋራ የተወያዩት እነዚሁ ኤክስፐርቶች ዓለም አቀፉ ማህበረሰብ በሁለቱም አገሮች ለተከሰተው ረሃብ ተጨማሪ እርዳታ እንዲሰጥ ጥያቄ አቅርበዋል። ኤክስፐርቶቹ ውይይታቸውን በአስመራ ለማካሄድ የመረጡበት ምክንያት አልተገለጸም።</p>

<p>በተያያዘ ዜና በተባበሩት መንግሥታት ድርጅት የኤርትራና የኢትዮጵያ ልዑክ (አንሚ) በሁለቱ አገሮች መካከል ውይይት ቢጀመር ጠቃሚ እንደሚሆን በመግለጽ ጥሪ አቅርቧል። የኤርትራው ተጠባባቂ ማስታወቂያ ሚኒስትር አሊ አብዱ አህመድ "የማይታሰብና እስከወዲኛው የተዘጋ" በማለት በድንበሩ ጉዳይ ኤርትራ መነጋገር እንደማትፈልግ በግልጽ አስቀምጠዋል። በኢትዮጵያ በኩል የተሰጠ መልስ ባይኖርም የአንሚ ቃል አቀባይ ለመነጋገር መወሰን የሁለቱ አገሮች ጉዳይ መሆኑንና ተልዕኮው እርዳታ ከተጠየቀ ግን ሁኔታዎችን ለማመቻቸት ዝግጁ መሆኑን አስታወቀዋል።</p>

<p>በሌላ ዜና የአውሮፓ ኅብረት በኤርትራ ያለውን የድርቅ አደጋ ለማቃለል 11 ሚሊዮን ዩሮ ለመስጠት መዘጋጀቱን አስታውቋል። ይህም ከአውሮፓ ኅብረትና ከአባል አገራት ለኤርትራ ሊሰጥ ቃል የተገባውን እርዳታ 50 ሚሊዮን ዩሮ እንደሚያደርሰው ተዘግቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 18 ቀን 1995</a></p>

</body>
</html>	














