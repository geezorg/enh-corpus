<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዲፕሎማቶቻችን ከኤርትራ ጋር ስለሚኖረን ግንኙነት የተለያየ አቋም ይዘዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዲፕሎማቶቻችን ከኤርትራ ጋር ስለሚኖረን ግንኙነት የተለያየ አቋም ይዘዋል</h2>


<p>ኢትዮጵያውያን ዲፕሎማቶች "የውጭ ጉዳይና የደኅንነት ፓሊሲ" በሚል በቀረበው ሰነድ ላይ በመካሄድ ላይ በሚገኘው ውይይት ከኤርትራ ጋር ስለሚኖረን ቀጣይ ግንኙነት የተለያየ አቋም መያዛቸውን ምንጮች ገለጹ።</p>

<p>ከአታሼ በላይ የሆኑ ዲፕሎማቶች በሚያካሂዱት በዚህ ውይይት ላይ የቀረበው የመወያያ የፖሊሲ ሰነድ ኢትዮጵያ ከኤርትራ ጋር የሚኖራት ዋነኛ ግንኙነት የንግድ ሳይሆን የወደብ አገልግሎት ብቻ መሆን እንዳለበት ይገልጻል። ይኸውም ቢሆን ዓለም አቀፍ ዕውቅናና አስገዳጅነት በሚኖረው፣ የረጅም ጊዜ ውል መሠረት ብቻ መፈጸም እንዳለበት የሚጠቁመው የመወያያ ሰነዱ አሁን ያለው የኤርትራ መንግሥትና ፖሊሲ ካልተለወጠ ግን ይህንም ማድረግ እንደማይቻል ያስረዳል። አሁን ያለው የኤርትራ መንግሥትና ፖሊሲው በጠላትነት የሚፈረጅ በመሆኑ የወደብ አገልግሎት ግንኙነቱን አሁን መጀመር አይቻልም የሚለው ይኸው ሰነድ ስለዚህም የኤርትራ መንግስትና ፖሊሲው እስከሚለወጥ ኢትዮጵያ ኤርትራን በተመለከተ የምትከተለው ዝግ ፖሊሲ መሆን እንዳለበት አስቀምጧል። ይሁንና ይህ ከጠቅላይ ሚኒስትሩ ጽ/ቤት የወጣው ሰነድ የኤርትራን መንግሥትም ሆነ ፖሊሲውን የመቀየር ኃላፊነት የኢትዮጵያ አለመሆኑን ጠቅሷል።</p>

<p>የዲፕሎማቲክ ምንጮች እንደገለጹት ከሆነ ከፍተኛ የኢህአዴግ አባል የሆኑ ዲፕሎማቶችን ጨምሮ በሰነዱ የቀረበውን ሐሳብ በመቃወም የተለየ አቋም የያዙ ዲፕሎማቶች አሉ። ምንጮች እንደሚሉት የልዩነት ሐሳብ ያነሱ ዲፕሎማቶች ከኤርትራ ጋር አሁኑኑ የወደብ ብቻ ሳይሆን የንግድም ግንኙነት መጀመር እንችላለን ብለዋል። ከኤርትራ ጋር ዝግ ፖሊሲ መከተል የለብንም የሚሉት እነዚህ ወገኖች የሚያነሱት የመጀመሪያው ሐሳብ በአሁኑ ወቅት የወደብ አገልግሎት ለማግኘት ከፍተኛ ወጪ እያወጣን በመሆኑ አሰብንንና ምጽዋን ብንጠቀም ወጪውን በከፍተኛ ደረጃ ለመቀነስ እንችላለን የሚል ነው። ከዚሁ ጋር ተያይዞ የተነሳው ሌላው ነጥብ ኢትዮጵያ ከኤርትራ ጋር የንግድ ግንኙነት ብትጀምር የኤርትራ ሕዝብ የኢትዮጵያ መንግሥት ሊጐዳን ይፈልጋል የሚለውን የተሳሳተ አመለካከት እንዲቀየርና ዋነኛ ጠላቱ የሻዕቢያ መንግሥት መሆኑ ለማጋለጥ ይረዳል የሚል መሆኑን ምንጮች ያስረዳሉ።</p>

<p>በምክትል የውጭ ጉዳይ ሚኒስትሩ በዶ/ር ተቀዳ ዓለሙ የተመራውና በኤርትራ ጉዳይ ብቻ ለሦስት ቀናት በተነጋገረው በዚህ ውይይት ላይ ሌላ ሦስተኛ የተለየ አቋም መነሳቱም ታውቋል። ለመወያያ የቀረበው ሰነድ በእንጥልጥል ስላለው የሁለቱ አገሮች የድንበር ጥያቄ አንዳችም ነጥብ አለማንሳቱን የጠቆሙ ዲፕሎማቶች የድንበሩን ጉዳይ ሳንቋጭ ስለሌላው ግንኙነት መነጋገር አይገባም ካሉ በኋላ በድንበሩ ጉዳይ ያለን አቋም ምንድነው የሚል ጥያቄ ሰንዝረዋል። እነዚህ ወገኖች ስለድንበር ኮሚሽኑ ውሳኔና ስለቀረቡት ማስረጃዎች፣ እንዲሁም በአካባቢው ስላለው ተጨባጭ ሁኔታ መረጃ የለንም የሚል ጥያቄም አንስተዋል። የበርካታ ተሳታፊዎችን ሐሳብ አንጸባርቋል የተባለውን ይህንን ጥያቄ ያነሱት ዲፕሎማቶች የድንበሩ ጉዳይ ከምን ደረጃ ላይ እንደደረሰ በግልጽ እንነጋገር የሚል ጥያቄ ማቅረባቸውን ምንጮች ገልጸዋል። ይሁንና ለጥያቄው የተሰጠው መልስ ኢትዮጵያ ኮሚሽኑ በሰጠው ውሳኔ ላይ በቅርቡ ተጨማሪ ማብራሪያና ጥያቄ ማቅረቧን ብቻ የሚገልጽ መሆኑን ከምንጮቻችን ዘገባ ለመረዳት ተችሏል። የኢትዮጵያ የማብራሪያ ጥያቄ ኮሚሽኑ ባድመን ለኤርትራ የሰጠሁት ኢትዮጵያ ራሷ ባቀረበችው ማስረጃ ነው በማለቱ ኢትዮጵያ በየትኛው ማስረጃዋ ይህንን እንዳረጋገጠች የሚጠይቅ መሆኑም በማብራሪያው ተገልጿል።</p>

<p>በጉዳዩ ላይ ያነጋገርናቸው ሌሎች ዲፕሎማቶች በበኩላቸው መንግሥት በኮሚሽኑ ውሳኔ ላይ ያለውን አቋም ከጥያቄ ባለፈ መልኩ አቋሙን በግልጽ ባላስቀመጠበት ሁኔታ ስለኖርማላይዜሽን መነጋገር ትርጉም የለውም ብለዋል። የድንበሩ ጉዳይ በሚገባ ካልተፈታ ዘላቂ ችግር ማስከተሉ እንደማይቀር የሚያስረዱት እነዚሁ ዲፖሎማቶች የድንበሩ ጉዳይ ሊዘለል የሚችል አይደለም ይላሉ፣ ከዚሁም ጋር በአልጀርሱ ስምምነት መሠረት የተቋቋመው የካሳ ኮሚሽን ውሳኔ ባልታወቀበት፣ የሁለቱን አገሮች የግጭት መስኤ ይመረምራል የተባለውም አካል ጭራሹን ባልተቋቋመበት ሁኔታ የኖርማላይዜሽን የወደብ ጉዳይ እንዴት ሊነሳ ይችላል ሲሉ ጠይቀዋል።</p>

<p>በተያያዘ ይኸው የመወያያ ሰነድ ከዲፕሎማሲው ጐን ለጐን የመከላከያ ኃይላችን ማንኛውንም አደጋ መከላከል በሚችልበት መልኩ መጠናከር እንዳለበት ጠቁሟል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 18 ቀን 1995</a></p>

</body>
</html>	














