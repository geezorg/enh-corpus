<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በባድመ ላይ ያቀረበችው ጥያቄና ማስረጃ የኤርትራን የባለቤትነት መብት የሚነቅል አይደለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በባድመ ላይ ያቀረበችው ጥያቄና ማስረጅ የኤርትራን የባለቤትነት መብት የሚነቅል አይደለም</h2>


<p>ጠቅላይ ሚኒስቴር መለስ ዜናዊ የኢትዮ-ኤርትራ የድንበር ኮሚሽን ውሳኔ ከዓመት በኋላ ማወዛገብ ከጀመረ ወዲህ ለመጀመሪያ ጊዜ በሰጡት መግለጫ የኮሚሽኑን የሚያዚያ (1994 ዓ.ም) ውሳኔ መቀበላችን ትክክለኛ ነበር" አሉ።</p>

<p>ከግንቦት 1990 ወዲህ በኢትዮጵያና በኤርትራ መካከል ያለውን ሁኔታ በሁለት ምዕራፎች የከፈሉት አቶ መለስ ከአብዮታዊ ዴሞክራሲ መጽሔት ጋር ባደረጉት ቃለምልልስ እንደገለጹት የመጀመሪያውን ምዕራፍ "የሰላምና የጦርነት" ሲሉት፣ ሁለተኛውን ደግሞ "ከተስማማኝ እቀበላለሁ፣ ካልተስማማኝ እተወዋለሁ" የማይባልበት የፍርድ ቤት ምዕራፍ ብለውታል።</p>

<p>የኢህአዴግ ልሳን የሆነው "አብዮታዊ ዴሞክራሲ" መጽሔት የአቶ መለስን የቃለምልልስ ይዘትና የመከራከሪያ አቅጣጫ ተከትሎ ከዚሁ ጋር ባወጣው ሌላ ጽሑፍ የኮሚሽኑ "ውሳኔ የዳኛ ውሳኔ በመሆኑ ተቀብለነዋል። በመሠረቱ ትክክል ነው" ይልና ባድመን በማስመልከትም "ባድመ ስሟ ተጠርቶ ለእገሌ ተሰጥታለች ባይባልም.......በይዞታችን ስር እንደነበረች ያለጥርጥር እንደሚረጋገጥ ስለምናውቅ ባድመ ለእኛ እንደተሰጠች አድርገን ወሰድን" ብሏል።</p>

<p>አቶ መለስ በሁለት የከፈሉትን ምዕራፍ ይኼ ጽሑፍ በሌላ አገላለጽ ሲያስቀምጠው የመጀመሪያውን ምዕራፍ "የስትራቴጂና የመሠረታዊ አቋም ጉዳይ" ሲለው ሁለተኛውን "የስትራቴጂና የመሠረታዊ አቋም ጉዳይ ያልሆነ የሙግት የጠበቃ የስልት ጉዳይ" ብሎታል።</p>

<p>ባድመን በተመለከተ የጽሑፍና የቃል ማስረጃዎች ለኮሚሽኑ መቅረባቸውን በማስታወስ በቂ ማስረጃ አልቀረበም የሚለው ወቀሳ ተጨባጭ አለመሆኑን የገለጹት አቶ መለስ የኮሚሽኑን የ1994 ውሳኔ መቀበላችን ትክክል ነበር ብለዋል። አቶ መለስ ኮሚሽኑ በውሳኔው ጋር አያይዞ ባወጣው ካርታ ባድመን እንዳላመላከተ ይጠቅሱና ኮሚሽኑ "ካርታው የመጨረሻ እንዳልሆነ፣ በቀጣይ እንደሚጠራ በማስቀመጥ ድንበርን የማካለል እና የመወሰን ተግባር የሚከናወነው በሁለቱ መንግሥታት ያለፈ ተግባር ላይ በመመስራት እንደሆነ" ማስቀመጡን ያስረዳሉ።</p>

<p>ከዚህ በመነሳት ኮሚሽኑ "ባድመ በኢትዮጵያ ክልል እንደነበረች በሺዎች የሚቆጠሩ መረጃዎች ያሉት በመሆኑ ለኛ ትወሰናለች የሚል መደምደሚያ ወሰድን። በዚህም ለእኛ እንደምትወሰን አስቀመጥን፣ ይህንንም አወጅን፣ በዚህም ትክክል ነበርን። ከድንበር ኮሚሽኑ ውሳኔ በመነሳት የሚደርሰው መደምደሚያ ይኸው ነበር፤ በማለት ሚያዝያ 5 ቀን 1994 መንግሥታቸው ባድመ ለኢትዮጵያ ተሰጥታለች ብሎ ማወጁን ተከላክለዋል።</p>

<p>አቶ መለስ ይህን ይበሉ እንጂ ኮሚሽኑ ኢትዮጵያ በባድመ ያነሳቸውን መከራከሪያ ውድቅ ያደረገው እንደተባለው ሰሞኑን (ማለትም ከሚያዝያ 1994 ወዲህ በተሰጠ አዲስ ውሳኔ) ሳይሆን አቶ መለስ መቀበላችን ትክክል ነበር ባሉት የሚያዝያ 5 ቀን 1994 ውሳኔው መሆኑ ይታወሳል። ኮሚሽኑ በዚህ ውሳኔው የ1902 ዓ.ም የውል ስምምነት የሚገዛውን ምዕራባውያን ድንበር በውሉ ስምምነቱ መሠረት ከወሰነ በኋላ አሁን የባድመ በኢትዮጵያ አስተዳደር ስር መሆን የውሉን መስመር መቀየር ይችል እንደሆነ የቀረበለት ማስረጃ መርምሮ የግዛት አስተዳደር ማስረጃው "የኤርትራን የባለቤትነት መብት መንቀል የሚችል" ሆኖ ስላላገኘው ባድመን በስም ጠርቶ የኢትዮጵያን ጥያቄ ውድቅ ማድረጉ ይታወቃል። ይህም በውሳኔው አምስተኛ ምዕራፍ ቁጥር 5.4 እና 5.5 ተገልጿል።</p>

<p>አቶ መለስ በቃለምልልሱ "ኮሚሽኑ የሚመስለውን ውሳኔ ወስኗል፤ ውሳኔው ትክክል ነው ብለን አናምንም፣ ስለሆነም ተቃውሞ እናሰማለን፣ ይህም ብቻ ሳይሆን ትክክለኛ ያልሆነው ውሳኔ ህጋዊና ሰላማዊ በሆነ መንገድ እንዲስተካከል ባለን አቅም እንጥራለን" ብለዋል ይሁንና ስለሕጋዊና ሰላማዊ ትግሉ ዝርዝር ምንነት የገለጹት ነገር የለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 25 ቀን 1995</a></p>

</body>
</html>	














