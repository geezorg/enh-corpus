<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግሥት ኮ/ል በዛብህ መሞታቸውን አስታውቂያለሁ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ መንግሥት ኮ/ል በዛብህ መሞታቸውን አስታውቂያለሁ አለ</h2>


<p>የኢትዮጵያ አየር ሃይል አብራሪ የሆኑት ኮሎኔል በዛብህ ጴጥሮስ መሞታቸውን በተደጋጋሚ ለኢትዮጵያ መንግሥት አስታውቂያለሁ ሲል የኤርትራ መንግሥት ለካሳ ኮሚሽኑ ባቀረበው የመልስ መልስ ላይ ገልጿል።</p>

<p>የኤርትራ መንግሥት የኮ/ል በዛብህ መሞቱን አስታውቂያለሁ የሚለው ሁለቱን ሃገሮች ጠብ ለማብረድ ሽምግልና ይዘው በነበሩ ሸምጋዮች በኩል እንደነበር በኮሚሽኑ ውሳኔ ላይ ተጠቅሷል።</p>

<p>ኮሚሽኑ ኤርትራ ከሳሽ በሆነችበት ጉዳይ ውስጥ በሰጠው ውሳኔ ስለኮ/ል በዛብህ መያዝ የቀረቡ ማስረጃዎች እርስበርሳቸው የሚጋጩ መሆናቸውን ሆኖም ግን መያዛቸውና የጦር ምርኮኛ ሆነው እንደነበር ለካሳ ኮሚሽኑ ቀጥተኛ የሆነ ማስረጃ እንዳልቀረበለት ገልጿል።</p>

<p>ኮሚሽኑ በውሳኔው ላይ እንዳሰፈረው ኤርትራ ስለ ኮ/ል በዛብህ መሞት ብትናገርም እንኳ መቼ እንደሆነ አለመግለጿንና ማስረጃም አለማቅረቧን ጠቅሷል።</p>

<p>ለዚህ ክርክር ኢትዮጵያ በአፀፋ ያቀረበችው መልስ ኤርትራ ለኢትዮጵያ ማሳወቋን ለምትገልፅበት መከራከሪያ ምላሽ አለመስጠቱዋን ኮሚሽኑ በውሳኔው ላይ ጠቅሶታል። በተጨማሪ ሌሎች ታስረውብኛል ስለምትላቸውም ሰዎች ዕጣ ፈንታ አለማንሳቱዋንና ሁለቱም ሀገሮች በዚህ ጉዳይ ላይ የሰውም ሆነ የሰነድ ማስረጃ ያላቀረቡ መሆኑን በውሳኔው ላይ አትቱዋል።</p>

<p>የኮ/ል በዛብህንና የሌሎች ስድስት ሚሊሺያ የጦር ምርኮኞች ጉዳይ ሊነሳ የቻለው ኤርትራ ባቀረበችው ክስ ውስጥ የጦር ምርኮኞች ወደ ሃገራቸው መለለስ ሂደት በመስተጓጐሉ ኢትዮጵያ ተጠይቂ ናት ብላ ባቀረበችው ክስ ላይ ነው።</p>

<p>በሌላ በኩል የኮሚሽኑ ውሳኔ ከወጣ በኋላ የኢትዮጵያ የውጭ ጉዳይ ሚኒስቴር የካሳ ኮሚሽኑን ውሳኔ በተመለከተ በሰጠው መግለጫ ኢትዮጵያ የተፈረደላት መሆኑን ገልጾ ኮ/ል በዛብህን ጨምሮ በርካታ ኢትዮጵያዊያን ምርኮኞች እስካሁን ያሉበት ሁኔታ ያለመታወቁ ጊዜውን የደስታ እንደማያደርገውና የምርኮኞቹ ሁኔታ እስካልታወቀ ድረስ ይህ ምዕራፍ እንደማይዘጋ የዓለም ዓቀፍ ቀይ መስቀል ኮሚቴ፣ የካሳ ኮሚሽንና ዓለም አቀፍ ሕብረተሰብ የኤርትራን ዝምታ ዝም ሊሉት እንደማይገባ ማሳሰቡ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 14 ቀን 1995</a></p>

</body>
</html>	














