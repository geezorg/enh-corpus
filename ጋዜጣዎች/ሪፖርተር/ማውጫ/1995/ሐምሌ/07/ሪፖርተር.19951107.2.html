<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አብዱል ረሽድ የፓርቲ ሥልጣናቸውን ለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አብዱል ረሽድ የፓርቲ ሥልጣናቸውን ለቀቁ</h2>


<p>የሶማሌ ክልል ርዕሰ መስተዳድር አብዱል ረሽድ ዱለኒ ከሶማሌ ሕዝብ ዴሞክራሲያዊ ፓርቲ (ስሕዴፓ) ምክትል ሊቀመንበርነታቸውና ከአባልነታቸው በፈቃዳቸው ለቀቁ።</p>

<p>አቶ አብዱረሽድ ዱለኒ ከ1993 ዓ.ም ጀምሮ የሶማሌ ክልል ርዕሰ መስተዳድር ሲሆኑ የፓርቲውም ምክትል ሊቀመንበር ሆነው መርተዋል።</p>

<p>ከፓርቲ ሥልጣናቸውንና አባልነታቸው የለቀቁት ፓርቲው ውስጥ በሳቸውና በሌሎች የፓርቲው አባላት በተፈጠረው አለመግባባት፣ ውዝግብና ሰሞኑን በሳቸው ላይ ያነጣጠረ ግምገማ በመጠናከሩ መሆኑን ጅጅጋ የሚገኘው የዜና አቀባያችን ገልጿል።</p>

<p>የማዕድን ሚኒስትርና የሶሕዴፓ ሊቀመንበር የሆኑት አቶ መሐመድ ድሪር በመሩት ስብሰባ ላይ አቶ አብዱል ረሽድ የፓርቲ ሥልጣናቸውን ሲለቁ ባሰሙት ንግግር በፓርቲው መርህ ልዩነት እንደሌላቸው፣ ግን ፓርቲውን የሚመሩት ሰዎች በጎሰኝነትና በሙስና ተውጠው ሕዝቡንና የማዕከላዊ መንግሥቱን እየሸወዱ መሆኑን ተናግረዋል። ሰውን ለመወንጀል ከመጠላለፉ መቆጠብ እንዳለባቸው ተናግረው "ቀጣዩ ጊዜ ይቅናችሁ" ብለው ተሰናብተዋል።</p>

<p>ጅጅጋ በሚገኘው የፓርቲው ፅ/ቤት የተካሄደው የአባሎች ስብሰባ የአቶ አብዱ ረሽድን መልቀቂያ ከሰማ በኋላ ያለምንም መቋጫና ስለቀጣዩ ሁኔታ ሳይነጋገር ተበትኗል።</p>

<p>አቶ አብዱል ረሽድ ዱለኒ በቅርቡ የርዕሰ መስተዳድር ስልጣናቸውንም ይለቃሉ ተብሎ ቢገመትም ባለፉት ሁለት ቀናት በርዕሰ መስተዳድር ቢሮዋቸው መደበኛ ስራቸውን ሲያከናውኑ ታይተዋል።</p>

<p>ከወራት በፊት የፓርቲው አባላት አቶ መሐመድ ድሪርንና በአንድ በኩል የአቶ አብዱል ረሽድን በሌላ በኩል የሚደግፉ ቡድኖች ከፍተኛ ውዝግብ በመፍጠራቸው በአዲስ አበባ ተገናኝተው በፌዴራሉ መንግስት ተወካይ አወያይነት ችግሩን ለመፍታት ተሞክሮ እንደነበር አይዘነጋም። በዚያ ውይይት ርዕሰ መስተዳድሩ አሸንፈው የወጡበት ሁኔታ እንደነበር ዜና አቀባያችን አስታውሷል።</p>

<p>የአቶ አብዱል ረሺድን የፓርቲ ሥልጣን መልቀቅ ተከትሎ የሚወሰነው ውሳኔ የፌዴራል መንግሥት አስተያየት እየተጠበቀ ነው።</p>

<p>አቶ አብዱል ረሽድ የፓርቲ ሥልጣናቸውን መልቀቃቸውን ባስታወቁበት ወቅት ምክትል ርዕሰ መስተዳድሩ አቶ አብዱ አቡበከርና የማዕከላዊ ኮሚቴ አባል የሆኑት አቶ አብዲ የአካል ግጭት በመፍጠራቸው የመከላከያ ሰራዊት ደርሶ ግጭቱን አብርዷል።</p>

<p>ይኸን ዜና እስከምናጠናቅርበት ጊዜ ድረስ አቶ መሀመድ ድሪር በጅጅጋ የሚገኙ መሆናቸውን ብናውቅም በስልክ ልናገኛቸው አልቻልንም። ለጊዜውም አቶ አብዱል ረሽድን የሚተካቸው ሰው ይፋ አልሆነም።</p>

<p>ከጥቂት ሳምንታት በፊት በክልሉ ሃላፊዎች ላይ በተደረገው ግምገማ ጎሰኞችና ሙሰኞች "የታላቋ" ሶማሊያ ዜጎች የሆኑ የውጭ ተወላጆች ከያዙት ሃላፊነት መነሳታቸውን በመንግሥት መገናኛ ብዙሃን መገለፁ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 7 ቀን 1995</a></p>

</body>
</html>	














