<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስድስት የክብር ዶክትሬት ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስድስት የክብር ዶክትሬት ተሰጠ</h2>


<p>አዲስ አበባ ዩኒቨርሲቲ ጠቅላይ ሚኒስትር መለስ ዜናዊ ለመጀመሪያ ጊዜ በተገኙበት የምርቃት ሥነ ሥርዓት ከ4000 በላይ ተማሪዎችን አስመረቀ፤ ለስድስት ሰዎችም የክብር ዶክትሬት ሰጠ።</p>

<p>ቅዳሜ ዕለት በተካሄደው የምረቃ በዓል የዩኒቨርሲቲውን የክብር ዶክትሬት ያገኙ ታንዛኒያዊው የአፍሪካ አንድነት ድርጅት ዋና ፀሐፊ የነበሩት ዶ/ር ሳሊም አህመድ ሳሊም፣ የአፍሪካ ኢኮኖሚክ ኮሚሽን ፀሐፊ ኬ.ዋይ.አሞአኮ፣ አልጄሪያዊው የተመድ ዋና ጸሐፊ ልዩ አማካሪ አምባሳደር መሐመድ ሳህኑን፣ ናይጄሪያዊው የኖቤል የስነጽሑፍ ተሸላሚ ዎሊ ሶዬንካ፣ ኢትዮጵያዊው ኢንቨስተር ሼህ መሃመድ አልአሙዲ እና አቶ ክፍሌ ወዳጆ ናቸው።</p>

<p>የፓን አፍሪካኒዝም ስሜት ተደጋግሞ በተንጸባረቀበት በዚህ የዩኒቨርሲቲው የምረቃ ስነስርዓት ለመጀመሪያ ጊዜ የተገኙት ጠቅላይ ሚኒስትር መለስ ዜናዊ ባደረጉት ንግግር የአፍሪካ አንድነት ድርጅት መሥራች አባቶች ሕልም እውን ቢሆንም አሁን አፍሪካ ያለችበት ሁኔታ የሚያረካ አለመሆኑን ገልፀዋል። የአፍሪካ መንግሥታትና ጥቂት ቡድኖች ለግል ጥቅማቸው በሚያደርጉት መሯሯጥ የአህጉሪቱን ችግር እንዲጓደል አድርጓል ያሉት አቶ መለስ "የአፍሪካ ፖለቲካ በሁሉም ገጹ ድምሩ ከዜሮ የማይበልጥ አትራፊ የሌለበት ጨዋታ" ሆኖ መቆየቱን አስታውሰዋል። የአፍሪካን ፖለቲካ "ጭካኔ የተሞላበት" ሲሉ የገለጹት አቶ መለስ በአጠቃላይ አፍሪካ ያላት የብሔረሰብና የባህል ልዩነት ሕዝብን የመከፋፈያ መሣሪያ መሆኑ ሳያንስ ግሎባላይዜሽን አፍሪካን "የዓለማችን አኅጉራዊ የድሆች መንደር" አድርጓታል ብለዋል። በዩኒቨርሲቲው አዳራሽ ለመጨረሻ ጊዜ የተገኙት ከ20 ዓመታት በፊት መሆንና በወቅቱ ብዙ የለውጥ ንግግሮች መደረጋቸውን ሳያስታውሱ ያላለፉት ጠቅላይ ሚኒስትሩ ፓን-አፍሪካኒዝምን ደግፈው ከተሰለፉት መካከል ብዙዎቹ በመንገድ ላይ መቅረታቸውን ጠቅሰዋል። በወቅቱ የእንቅስቃሴያቸው መነሻ የነበሩት ዓላማዎች ትክክለኛውን አቅጣጫ የያዙ እንዳልነበሩ ያልሸሸጉት አቶ መለስ በመረጡት የትግል ጉዞ ግን ለአፍታም እንደማይጸጸቱ ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 21 ቀን 1995</a></p>

</body>
</html>	














