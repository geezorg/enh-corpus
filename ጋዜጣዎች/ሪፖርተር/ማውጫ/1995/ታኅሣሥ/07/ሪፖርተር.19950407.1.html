<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"መንግስትን የሚያረካ ሰው እንዲሾም ሥልጣን ለቀናል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"መንግስትን የሚያረካ ሰው እንዲሾም ሥልጣን ለቀናል"</h2>


<p>የአዲስ አበባ ዩኒቨርሲቲ አመራር ከመንግሥት ጋር በተፈጠረው አለመግባባት የተነሣ መንግሥትን የሚያረካ ሰው እንዲሾም" ሥልጣን መልቀቁንፕሬዚዳንት ፕሮፌሰር እሸቱ ወንጨቆ ገለጹ። አቶ ተፈራ የዩኒቨርሲቲው የአመራር ለውጥ ከተለመደው አካሄድ ውጭ መሆን አለበት ይላሉ። የዩኒቨርሲቲው ቦርድ በበኩሉ አመራሮቹን መልቀቅ በተመለከተ አንድ አቋም ሳይዝ ስብሰባው ተበትኗል። መምህራኑ የአመራሩን መልቀቅ እና መምህር በተማሪ ይገምገም የሚለውን የመንግሥት ሃሳብ በድጋሚ ተቃውመዋል።</p>

<p>ሐሙስ ዕለት እኩለ ቀን ገደማ በትምህርት ሚኒስትሯ በወ/ሮገነት ዘውዴ ሰብሳቢነት ውይይት የጀመረው የአዲስ አበባ ዩኒቨርሲቲ ቦርድ የዩኒቨርሲቲው የአመራር አባላት ማለትም ፕሬዚዳንቱ ፕሮፌሰር እሸቱ ወንጨቆየአካደሚክስ ምክትል ፕሬዚዳንቱ ዶ/ር ተጠቀመሃሪ እና የቢዝነስና ልማት ምክትል ፕሬዚዳንቱ አቶ ተስፋዬ ብሩ ስላቀረቡት የመልቀቂያ ጥያቄ ማብራሪያ እንዲሰጡ ጠይቋቸዋል። ይህም የሆነው የአመራር አባላቱ ለአቶ ተፈራ ባቀረቡት የመልቀቂያ ደብዳቤ ላይ ስለሚለቁበት ምክንያት የጠቀሱት አንዳችም ነገር ባለመኖሩ ነው።</p>

<p>ቦርዱ ጥያቄያቸውን ቀርበው እንዲያስረዱ የጠየቃቸው ሦስቱ አመራሮች በእለቱ በሰጡት ማብራሪያ የዩኒቨርሲቲው አመራርም ሆነ መምህራን ግምገማ አይካሄድ አለማለታቸውን አስታውሰው ልዩነታቸው በግምገማው አካሄድ ላይ ብቻ መሆኑን በአጽንኦት ገልፀዋል። አያይዘውም እንዲመሩ ኃላፊነቱ ከተሰጣቸው ቦኃላ በየስብሰባውና በየአጋጣሚው ከእነርሱ እውቅናና ፈቃድ ውጪ ዩኒቨርሲቲውን ለመምራት እየተሞከረ መሆኑ እነሱ በመንግሥት አለመፈለጋቸውን የሚያሳይ በመሆኑ መልቀቂያ ለማቅረብ መገደዳቸውን አስረድተዋል።</p>

<p>ከቦርዱ አባላቱ መካከል ፕሮፌሰር ጀማል አህመድ የገንዘብና ኢኮኖሚ ልማት ሚኒስትር ዴኤታው አቶ መኮንን ማንያዘዋል እና የላይንስና ቴክኖሎጂ ኮሚሽን ኮሚሽነት አቶ ሙሉጌታ አምሃ ልዩነቱ በቀረበው የግምገማ አካሄድ ላይ ብቻ ከሆነ በአሠራር ሊስተካከል የሚችል በመሆኑ ኃላፊነትን ለመልቀቅ የሚያበቃ አይደለም የሚል አስተያየታቸውን ሰጥተዋል። ሌላው የቦርድ አባል የመሠረተ ልማት ሚኒስቴር ሚኒስትር ዴኤታ አቶ ሃይሌ አስግዴ ግን ዝምታን መርጠዋል። </p>

<p>አመራሮቹ የመልቀቂያ ጥያቄያቸውን እሳቸውን አልፈው ለአቶ ተፈራ ማቅረባቸው ትክክል አለመሆኑን አጠንክረው የተናገሩት ወ/ሮ ገነት መልቀቂያቸውን መቀበል አለብን የሚል አቋም ይዘዋል። እነፕሮፌሰር እሸቱ ደብዳቤያቸውን ለአቶ ተፈራ ያቀረቡት የሾሙዋቸው እርሳቸው ስለሆኑ እንደሆነ ገልጸዋል። ቦርዱ በዚህ ሁኔታ አንድ አቋም ሳይዝ ከተበተነ በኋላ ከቀኑ 8:20 ላይ የዩኒቨርሲቲው መምህራን አቶ ተፈራ ዋልዋና የትምህርትምክትል ሚኒስቴር ተሾመ ይዘንጋው በተገኙበት ስብሰባቸውን ጀምረዋል። </p>

<p>የዕለቱ ስብሰባ በቢዝነስና ኢኮኖሚክ ፋክሊቲ አዳራሸ ሲጀመር ወንበሮች ሞልተው የቆሙ ሰዎች ነበሩ። የመጀመሪያው ተናጋሪ ፕሮፌሰር እሸቱ ወንጨቆ ሆኑ ፕሬዚዳንቱ ፕሮፌሰር እሸቱ የዩኒቨርሲቲው አካሄድ ትክክል እንዳልሆነ ከመንግስት እንደተነገራችው ከገለጹት በኋላ አያይዘው ዩኒቨርሲቲውን በተሻለ ሁኔታ የሚያነቃንቅ ኃይል ቢወስደው ይሻላል በሚልእምነት ይህንን መንግሥት የሚያረካ ሰው እንዲሾም ዩኒቨርሲቲው አመራር የመልቀቂያ ጥያቄ ለመንግሥት ማቅረባቸውን አስታወቁ። መልቀቂያ ማቅረባቸው ቀደም ሲል ተሰምቶ ስለነበረ መልሱን ለመስማት ጓጉተው ለነበሩት መምህራንም መንግሥት መልቀቂያችንን ተቀብሏል። በማለት ንግግራቸውን አጠናቀቁ።</p>

<p>በመቀጠልም መድረኩን የተቀበሉት የአቅም ግንባታ ሚኒስትሩ አቶ ተፈራ ዋልዋ ናቸው። አቶ ተፈራ ንግግራቸውን የጀመሩት የዩኒቨርሲቲው አመራር በቀና መንፈስ ለመስራት ጥረት አድርጓል። በሚል ምስጋና ነበር። አቶ ተፈራ በመሰላቸው መንገድ ከመንግሥት ጋር ተቀራርቦ ለመስራትና ዩኒቨርሲቲውን ለማሳደግ በመሞከራቸው ምስጋና ይገባቸዋል ያሉዋቸውን አመራሮች በለውጥ መምጫው አካሄድ ላይ መሠረታዊ ችግሮች እንዳሉባቸውና ፈጥኖ የሚሄድ ከአስቸኳይ ሁኔታ ጋር አብሮ የመራመድ ችግሮች የተስተዋሉበትን አመራር የመንግሥት ፍላጐት ሰፊና ፈጣን እንደመሆኑ መጠን መቀየር አስፈላጊ መሆኑን ደጋግመው ተናገሩ። በማጠቃለያቸውም የሚፈለገውን ለውጥ ለማምጣት የሰው ለውጥ እንደሚያስፈልግ ተናግረው የእነፕሮፌሰር እሸቱ መልቀቂያ መንግሥት መቀበሉን አስታወቁ። </p>

<p>በስብሰባው ላይ የተገኙት የአመራሩን መልቀቂያ መንግሥት እንደተቀበለው ለመግለጽና የሚተካበትን ሁኔታ ለመነጋገር መሆኑን የገለጹት አቶ ተፈራ ንግግራቸውን እንደጨረሱ ቤቱን ለውይይት ጋበዙ።ይሁን እንጂ ሲብላላ የቆየው የዩኒቨርሲቲውና የመንግሥት አለመግባባት አመራሩን ወደማሰናበት መድረሱ ግራ ያጋባቸው መምህራን ፈጥነው አስተያየት ለመስጠት አልቻሉም። ዝምታ ነገሰ።</p>

<p>ዝምታውን ሰብረው መጀመሪያ የተናገሩት ዶ/ር ቡቴ ጉቱ ናቸው። ዶ/ር ቡቴ መልቀቂያው የጸደቀለት አመራር ዘገምተኛ የተባለበት ምክንያት ግልጽ አይደለም ሲሉ ውሳኔውን ተቃወሙ። አመራሩ በዓይን የሚታዩ ለውጦችን አስተዳደራዊ መሻሻሎችን የተሻለ ግልጽነትን እያሳየ መሆኑን አስታውሰው ከሰማይ የወረዱ መላእክት ካልመጡ አዲስ ራእይ የነበረውን አመራር ማሰናበት ተገቢ አለመሆንን በአጽንኦት ተናግረው ተቀመጡ። ረጅም ጭብጨባ ተከተላቸው።</p>

<p>ቀጥለው የተናገሩት ዶ/ር ዮናስ አድማሱ ነበሩ። ዶ/ር ዮናስ የዩኒቨርሲቲው አመራርና መንግሥት ያልተግባቡትና ለመልቀቅ ያበቃው መክንያት ግልጽ ባለመሆኑ ይገለጽልን የሚል ሀሳብ አቀረቡ። አያይዘውም የአመራሩ ድክመቶች ተብለው የተጠቀሱት ነገሮች ግልጽነት ይጐድላቸዋል በማለት ተፈራ ስለዩኒቨርሲቲው ተናገሩት ተብሎ በጋዜጦች የተዘገበውን እውነት ብለዋል ወይ ሲሉ ለአቶ ተፈራ ጥያቄ አቀረቡ።</p>

<p>መድረኩን በድጋሚ የያዙት አቶ ተፈራ አመራሩ ያከናወናቸው መልካም ሥራዎች መኖራቸውን በድጋሚ በማብራራት ፕሮፌሰር እሸቱ ራሳቸው በእግራቸው እየዞሩ የተዘጉ ክፍሎችን ማስከፈታቸውን በምሳሌነት ጠቀሱ። ይህም ምሳሌ ተስብሳቢዎቹን ለማሳቅ የበቃ ነበር። አቶ ተፈራ በመጠቀል በዩኒኡቨርሲቲው ማምጣት የምንፈልገው ፓራዳይም ሺፍት (ፓራዲግም ስሂፍት)ነው አሉ በፓራዳይም ሺፍት የትርጉም መለያየት ይመሰላል መምህራን እንደገና በሳቅ ተከተሉዋቸው። መረር እያሉ የሄዱት አቶ ተፈራ ሌላው ሁሉ እየሠራበት ያለውን አዲስ አበባ ዩኒቨርሲቲ የማይሠራበት ምክንያት እንደሌለከገለጹ በኋላ የመንግሥትም ሆነ የሌላ አመራር ለውጥ ሲመጣ ለውጡ ያስፈልጋል አያስፈልግም በሚለው ላይ መነጋገር ይኖርብናል አሉ። አቶ ተፈራ አመራሩ ኢትዮጵያ የብሄር ብሔረሰቦች አገር መሆኗን የማመን ችግር እንዳለበት ጠቅሰው በመጨረሻም የአመራር ለውጡ ከተለመደው አካሄድ የተለየ መሆን አለበት ብለን እናምናለን ብለው ንግግራቸውን ደመደሙ። አቶ ተፈራ የአመራር ለውጥ ሲኖር ውይይት ይደረጋል በማለት የሰነዘሩት ሐሳብ በርካታ መምህራንን ፈገግ አሰኝቶ ያለፈ ነበር። </p>

<p>በመቀጠል ሐሳባቸውን የገለጹት በጠቅላይ ሚኒስትሩ ውይይት ወቅት አገር ውስጥ ያልነበሩን ዶ/ር ገብሩ መርሻ ናቸው። ዶ/ር ገብሩ በነሐሴው ውይይት ባይካፈሉም ስለዴሞክራሲ ሲወሳ ኢትዮጵያ ውስጥ ኢህዓዴግ ያመጣው ተደርጐ መቅረቡ አግባብ አለመሆኑን ከታሪክ አኳያ ከገለጹ በኋላ የአዲስ አበባ ዩኒቪርሲቲ ችግር "ውስጠ በቀል ብቻ ሳይሆን ከውጪ የሚመጣም መሆኑን አብራሩ። ባለፉት ሦስት ዓመታት የዩኒቨርትሲቲው ሴኔት አባል መሆናቸውን ያስታወሱት አቶ ገብሩ በእነዚህ ጊዜያት ያለትምህርት ሚኒስቴር ጫናና ጣልቃ ገብነት ሴኔቱ ነፃ ሆኖ የወሰነበት ጊዜ አለመኖሩን ገለጹ። አስከትለውም "ትምህርት ሚኒስቴር የሥልጣን እንጂ የዕውቀት ምንጭ ሊሆን አይችልም" ሲሉ አባላት ባልሆንን ሰዎች ላይ የፓርቲ ዲሲፕሊን ሊጫንብን አይገባም አይሠራምም" በማለት በመንግሥት ያቀረበውን የግምገማ አካሄድ ተቃወሙ። በድጋሚ ረጅም ጭብጨባ ሆነ።</p>

<p>ሌላው የዕለቱ ዋነኛ ተናጋሪ ዶ/ር ሀብታሙ በማስከተል አዲስ አበባ ዩኒቨርሲቲ ለመምህራን ግምገማ አዲስ አለመሆኑ ለሌሎቹ ኮሌጅሆችም ማስተማሩን አጠይቀው አሁንም አንገመገምም አላልንም ሲሉ ጫን አድርገው ተናገሩ። ዶ/ር ሃብታሙ የመምህራን አገማገም አለም አቀፍ አሠራር ስለሆነ በጉዳዩ ላይ የተጻፉ ምርምሮችን አንብበን እነ አቶ ጉዳዩ በጥናት እንጂ በትእዛዝ የሚፈጸም አይደለም የሚል መልእክታቸውን አስተላለፈው ሲቀመጡ ጭብጨባ አጅቧቸው ነበር።</p>

<p>በስተመጨረሻ የተናገሩት ሌላ መምህር መንግሥት አንዳንድ ልዩነቶችን በመቻቻል ማለፍ ይኖርበታል ሲሉ ጀመሩ። አጠቃላይ አካሄዱን ሲገልጹትም "ይቺን አምፒሲሊን ውሰዷት የሚል ዓይነት " ነው አሉ። የአመራሩን የመውረድ ጥያቄም "እ.ውረድ ያሉት ምናልባት ከአጋም ተጠግተው ይሆን?በማለት ሲገልጽ የመምህራኑ ጭብጨባ ረዘም ያለ ነበር።</p>

<p>መምህራን በተማሪዎች ፊት ለፊት ይገምገሙ የሚለውን የመንግሥት አቋምና የዩኒቨርሲቲውን አመራሮች የሚለውጥ የመንግሥት አቋምና የዩኒቨርሲቲውን አመራሮች ከሥልጣን መልቀቅ መምህራኑ በዚህ ሁኔታ ቢቃወሙም ለተሰነዘሩት ሐሳቦች የመቃወሚያ መልስ ከሰጡ በኋላ በመጨረሻ መንግሥት ለውጡን ተግባራዊ የሚያደርግ ሰው እንደሚሾም በመናገር ላይ መምህራኑ ከመቀመጫቸው መነሳት ጀምረው ነበር። በመሆኑም "እናመስግናለን" የሚለውን መሰነባበቻ የሰሙት በጣም ጥቂቶቹ ብቻ ነበሩ።</p>

<p>ባለፉት ስብሰባዎች የመንግሥትን ሐሳብ ሲደግፉ የነበሩትን መምህራንሐሙስ ዕለት አንዳችም አስተያየት አልሰጡም። </p>

<p>ይህ ዜና እሰከተጠናቀረበት ጊዜ ድረስ መንግሥት ተተኪ ፕሬዚዳንት ያልሾመ ሲሆን እስከ ዓርብ ምሽትም የተሰናባቾች አመራሮች ቢሮ ክፍት እንደነበረ ለማወቅ ተችሏል። ፕሮፌሰር እሸቱ ወንጨቆ የዪኒቨርሲቲው ፕሬዚዳንት ሆነው እንደተሾሙ ከሪፖርተር ጋዜጣ ጋር ሐምሌ 9 ቀን 1993 ዓ.ም ባደረጉት ቃለምልልስ "ኢኮኖሚ አለን። ማንም ሊያዘኝ አይችልም። ያከሆነ ሥልጣኔን እለቃለሁ። ብለው እነደነበር ይታወሳል።በተያያዠ ዜና ከኅዳር 29 እስከ ታኅሣሥ 4 ድረስ በአዲስ አበባ መኮንኖች ክበብ የተሰበሰቡት የአየር ኃይል ኮሌጅ መምህራን በኮሌጃቸው ተግባራዊ መሆን የጀመረው ተማሪ መምህራንን ፊት ለፊት የሚገመግምበት አሠርራር ሥራቸውን በሚገባ እንዳያከናውኑ ችግር ማስከተሉን በተቃውሞ ገልፀዋል። በወ/ሮ ገነት ዘውዴ ሰብሳቢነት የተካሄደው ይህ ውይይት ባለፈው ክረምት በሌሎች ኮሎጆችና ዩኒቨርሲቲዎች የተካሄደውን ዓይነት ነው። የአየር ኃይሉ ኮሌጅ ለውይይት የዘገየበትን ምክንያት ግልጽ ባይሆንም በውይይቱ ተመሳሳይ ክርክሮች መካሄዳቸውን ተሰብሳቢዎች ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርትር ታህሳስ 7 ቀን 1995</a></p>

</body>
</html>	














