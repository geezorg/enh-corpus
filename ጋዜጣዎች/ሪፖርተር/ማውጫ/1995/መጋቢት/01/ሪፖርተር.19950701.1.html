<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴሌን የሞባይል ማኔጅመንቱ ባይስማማም ቦርዱ ለቻይናው ዜድቲኢ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴሌን የሞባይል ማኔጅመንቱ ባይስማማም ቦርዱ ለቻይናው ዜድቲኢ ሰጠ</h2>


<p>የኢትዮጵያ ቴሌኮሙኒኬሽን ኮርፖሬሽን ያለውን የሞባይል አገልግሎት አቅም በ2000.000 ተጨማሪ መስመሮች በማሳደግ አገልግሎቱን ከአዲስ አበባ አልፎ ወደ 12 የክልል ከተሞች ለማዳረስ አገልግሎቱንም ለማሻሻል በጥቅምት 1993 ዓ.ም በወጣው ጨረታ ከረጅም ጊዜ የሃሳብ ልዩነት በኋላ ማኔጅመንቱ ቢቃወመውም ቦርዱ ዓርብ የካቲት 21 ቀን ባደረገው ስብሰባ ዜድቲኢ ኮርፖሬሽን (ዥጤ ጮርፖራቲኦን)የተባለው የቻይና ኩባንያ የጨረታው አሸናፊ እንዲሆን ወሰነ።</p>

<p>ይህ ጨረታ የተለያዩ ውዝግቦች ሲፈጥር የቆየና በተለይም ጂፒ አር ኤስ (ጝጵርጽ) በተባለው ሞባይል የኢንተርኔትና የፋክስ አገልግሎትን በሚሰጠው ቴክኖሎጂ ዜድቲኢ ባለቤት ባለመሆኑና በዘርፉም ልምድ የሌለው ስለሆነ ጨረታው ለዚህ ኩባንያ መስጠት የለበትም የሚል ተቃውሞ ሲነሳ ነበር። በዚህም ምክንያት ቀደም ሲል በርካታ የቴሌ የአመራር አባላት በቅርቡ ደግሞ አዲሱ የኮርፖሬሽኑ ሥራ አስኪያጅ አቶ ተስፋዬ ብሩን ጨምሮ የጨረታውን ለዜድቲኢ መስጠት ተቃውመዋል። የውስጥ ምንጮች እንደሚጠቁሙት ከሆነ የማኔጅመንቱ ሐሳብ ይህን አጠራጣሪ የሆነና የተድበሰበሰ የጨረታ አካሄድ ተመርኮዞ አሸናፊውን ከመወሰን ይልቅ የውጭ አማካሪዎች አጥንተውት ሌላ ጨረታ ወጥቶ ውድድሩ እንደገና ይካሄድ የሚል ነበር። ይሁንና ቦርዱ የጂፒአሬስ አቅምና ልምድ የለውም የሚለው የዚድቲኢ ችግር እንዳልሆነና አቅሙም እንዳለው በመግለጽ ሰባ ሺ ዜጐች የሞባይል አገልግሎት ለማግኘት ተመዝግበው እየተጠባበቁ በመሆኑ ሁኔታውን የበለጠ ማዘግየትም አግባብ አይደለም በማለት የጨረታውን አሸናፊነት ዝቅተኛ ዋጋ እቅርበው ለዜድቲኢ ሰጥተዋል።</p>

<p>ቦርዱ ያለውን ልዩነት ለማርገብ የጨረታ ኮሚቴውንና የማኔጅመንት አባላቱን ለየብቻ አነጋግሮ ነበር። የማኔጅመንት አባላት ሐሳባቸውን ለመቀየር ይችሉ እንደሆነ በሚልም ጉዳዩን በድጋሚ እንዲያዩት አድርጓል። ነገር ግን ጉዳዩን በድጋሚ የተመለከተው አመራር ጨረታው ለዜድቲኢ መስጠቱን በድጋሚ ተቃውሟል።</p>

<p>ፕሮጀክቱ በአጠቃላይ ከ250 እስከ 300 ሚሊየን ብር ይፈጃል። በተነጻጻሪነት የቻይናው ዜድቲኢ የቀረበው ዋጋ አነስተኛ መሆኑን ምንጮቻችን ጠቁመዋል።</p>

<p>በዚህ የሞባይል ማስፋፊያ ጨረታ ዚሪያ ከዚህ በፊት ተነስቶ በነበረው ውዝግብ በአንድም አገር የሞባይል ቴክኖሎጂ ማስፋፊያ አለመስራቱ የተነገረለት ዜድቲኢ አሸናፊ ተደርጐ እንደነበር ይታወሳል።በወቅቱ ሁለተኛ ወጥቱዋል የተባለው ሌላው የቻይና ኩባንያ ሁአዌል ለቴሌ በፃፈው ደብዳቤ በቻይና ዜድቲኢ አንዳችም የሞባይል ሥራ አለመስራቱን ገልፆ ነበር።</p>

<p>በተያያዘ የቻይና ኩባንያዎች በአሁኑ ጊዜ ከዚሁ የሞባይል ጨረታ በተጨማሪ በመንገዶችና በግድቦች ሥራ የጨረታ አሸናፊነት እያገኙ መሆኑ ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 1 ቀን 1995</a></p>

</body>
</html>	














