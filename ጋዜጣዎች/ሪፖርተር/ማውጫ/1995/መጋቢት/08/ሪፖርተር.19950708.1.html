<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የኮሚሽኑን ውሳኔ ብቻ ሳይሆን የሰላም ሂደቱ የሚፈታተን አካሄድ እየተከተለች ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የኮሚሽኑን ውሳኔ ብቻ ሳይሆን የሰላም ሂደቱ የሚፈታተን አካሄድ እየተከተለች ነው</h2>



<p>በሁለቱ አገሮች ስምምነት የተመሰረተው የኢትዮ-ኤርትራ የድንበር ኮሚሽን "ኢትዮጵያ የሚያዝያውን ውሳኔ ብቻ ሳይሆን መላውን የሰላሙን ሂደት ሊጐዳና ሊፈታተን የሚችል" አካሄድ እየተከተለች ነው ሲል ለመንግሥታቱ ድርጅት የፀጥታ ምክር ቤት አስታወቀ። ኢትዮጵያ በበኩሏ የሚያዝያው ውሳኔ በድንበር ማካለሉ ሂደት መሬት ላይ በሚሰበሰበው መረጃ መሰረት እየጠራ ይሄዳል ተብያለሁ፤ ነገር ግን ይህ ሳይሆን ቀርቱዋል እያለች ነው። በተጨማሪም የድንበር ማካለሉ ሕዝብንና መልካምድራዊ ሁኔታዎችን ከግምት አላስገባም በማለት ውሳኔውን ለመቀበል እንደምትቸገር ገልፃለች።</p>

<p>የድንበር ኮሚሽኑ የካቲት 14 ቀን ለተመድ የፀጥታ ምክር ቤት ባቀረበው ሪፖርት ከኅዳር 22 ወዲህ የጋጠሙት አሳሳቢ ሁኔታዎች በመኖራቸው ሪፖርት ለማድረግ እንደተገደደ ገልጾ ኢትዮጵያ ኮሚሽኑ ባዘጋጀው ለማካለያ በሚያገለግል ካርታ ላይ የሰጠቸው ምላሽ "የሚያዝያውን ውሳኔ መሠረታዊና አይነተኛ የፍሬ ነገር ጉዳይ እንደገና መልሶ እንዲታይ የመሞከር ያህል ነው" ብሏል።</p>

<p>በሪፖርቱ እንደተገለፀው የኮሚሽኑ ውሳኔና የማካለል ሂደት "በአንዳንድ ቦታዎች የአካባቢውን ነዋሪዎች ጥቅሞች ክፋኛ ሊጐዳ በሚችል ሁኔታ አካላዊ መከፋፈልን የሚያስከትል መሆኑ "ለኮሚሽኑ ቢያሳዝነው ሁለቱ አገሮች ተስማምተው ለኮሚሽኑ በሰጡት" የድንበር መስመሩን የማሻሻልና የመለወጥ" ሥልጣን እንደሌለው ተገልጿል። ይህን የተገደበ ሥልጣኑን ኮሚሽኑ ደጋግሞ ቢገልፅም "ኢትዮጵያ የሚያዝያው ውሳኔ ካመለከተው የድንበር ወሰን መስመር ላይ ለውጥ እንዲኖር መጠየቅ መቀጠሏ" በሪፖርቱ ተዘግቧል። በሪፖርቱ እንደተባለው ኢትዮጵያ የሚያዝያውን ውሳኔ "የተረዳችው ድንበር በማመላከቱ ሂደትና በመስክ ላይ የሁለቱ ወገኖች የአስተዳደር ሥልጣን በሚወሰንበት ወቅት " የድንበር መስመሩ "እየጠራ (ሪፋይንድ እየሆነ)ይሄዳል በማለት መሆኑን ለኮሚሽኑ አስታውቃለች። </p>

<p>ኮሚሽኑ በበኩሉ ይህ የኢትዮጵያ ምላሽ "የመስመር ማጣራት ጥያቄዋ ተቀባይነት ካላገኘ ውሳኔውን የማትቀበል መሆኗን" የሚያመለከት በመሆኑ ሁኔታው በኮሚሽኑ መልሶ ሁለቱ ወገኖች የድንበር ማካለሉ ውጤት የግዛትን ከአንዱ ወደ ሌላው መዘዋወርና በአካባቢው በሚኖሩ ሕዝቦች ላይ ለሁለት መከፈልን ጨምሮ ችግር የሚያስከትል ሆኖ ቢገኝ ውሳኔውን ለመቀበል ካልሆነም የተባበሩትት መንግሥታት ድርጅት በሚያመቻቸው ሁኔታ ብቻ ችግሩን ለመፍታት ቀድመው ኮሚሽኑን ባቋቋመው የአልጀርሱ ስምምነት መስማማታቸውን አስታውሷል።</p>

<p>ኮሚሽኑ የድንበር መስመር ለውጥን ወይም ማሻሻልን አስመልክቶ በሪፖርቱ "ኢትዮጵያ የምትለውን የአካባቢውን ሕዝብ ፍላጐት ለማሟላት የድንበር አመለካቹን መስመር መለወጥ የኮሚሽኑ ኃላፊነትም ሥልጣንም" አለመሆኑን ገልፆ የሁለቱም ወገኖች እና የመንግሥታቱ ድርጅት ፈቃድ ከሆነ ይህኑን በፍላጐታቸው ላይ የተመሰረተ ለውጥና መሻሻል ለማድረግ ዝግጁ መሆኑን በአጽንኦት ገልጿል።</p>

<p>በዚሁ ሪፖርት ኮሚሽኑ ከሚያዝያው ውሳኔ በኋላ በኢትዮጵያ መንግሥት ድጋፉ ደብረ መንጉል በተባለው አካባቢ የሰፈሩትን ኢትዮጵያውያን ነዋሪዎች የኢትዮጵያ መንግሥት እንዲያስወጣ ሐምሌ 10 ቀን 1995 ዓ.ም ትእዛዝ መስጠቱን አስታውሶ ሪፖርቱ እስከተፈፀመበት ቀን ድረስ ግን ኢትዮጵያ የኮሚሽኑን ትዕዛዝ አለመፈፅሟን ለፀጥታው ምክር ቤት ገልጿል።በመጨረሻም ኮሚሽኑ የፀጥታው ምክር ቤት ሁለቱም አገሮች ለኮሚሽኑ ዓላማ መተግበር ሙስና አስቸኳይ ትብብር እንዲያደርጉ ጥሩ እንዲያደርግ ጠይቋል።</p>

<p>ኢትዮጵያና ኤርትራ የድንበር ኮሚሽኑ ውሳኔ ሚያዝያ 1994 ዓ.ም በተሰጠበት ወቅት ለውሳኔው ተገዢ እንደሚሆኑ፣ በውሳኔውም ሁለቱም መንግሥታት ከተጠየቁት በላይ መሬት ማግኘታቸውን ለሕዝቦቻቸው መግለፃቸው ይታወሳል። ከዚህም በማስከተል ሁለቱም በውሳኔው ላይ ማብራሪያና ጥያቄ ሲያቀርቡ መቆየታቸው አይዘነጋም። </p>



<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 8 ቀን 1995</a></p>

</body>
</html>	














