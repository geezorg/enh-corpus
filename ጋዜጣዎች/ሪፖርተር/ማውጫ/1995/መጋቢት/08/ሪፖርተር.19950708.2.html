<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአትሌቶች ላይ እየተካሄደ ያለው የዲ.ኤን.ኤ ዘረፋ አደጋ የከፋ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአትሌቶች ላይ እየተካሄደ ያለው የዲ.ኤን.ኤ ዘረፋ አደጋ የከፋ ነው</h2>


<p>በኢትዮጵያዊያን አትሌቶች ላይ በተለያዩ ወቅት የተደረገው የተለያዩ የናሙና ምርምሮችና በተለይም የዲ.ኤን.ኤ ዘረፋ የሚያስከትለው አደጋ ከፍተኛ እንደሆነ ስማቸው እንዳይጠቀስ የጠየቁ ባለሙያ ለዝግጅት ክፍላችን ገለጹ።</p>

<p>የዲ.ኤን.ኤ ምርመራና ጥናት አትሌቱ የተሰራበትን ንጥረ ነገር ቁልጭ አድርጐ የሚያሳይ በመሆኑና ምርምሩ እንዲካሄድ የፈቀዱ ክፍሎች ሊጠየቁ እንደሚገባ ባለሙያው አሳስበዋል።</p>

<p>በረጅም ርቀት የምሥራቅ አፍሪካ አገሮች እንዴት ሊበልጡን ቻሉ? በሚል የተለያያ ጥናት መደረጉን የጠቆሙት ለጉዳዩ ቅርበት ያላቸው ሐኪም፤ የከፍታ ቦታ ላይ ልምምድ (አልቲቲዩድ) እና ምግብ ላይ ምርምር አድርገው ውጤት ያጡት አውሮፓውያን የመበለጣቸውን ምስጢር በዲ.ኤን.ኤ ምርመራ ማግኘት እንደሚችሉ አስረድተዋል።</p>

<p>የዲ.ኤን.ኤ ጥናት ከባድ ነው። የዓለም የኖቤል ሽልማት ያስገኛል። ናሙናው የትም አገር በቀላሉ ሊገኝ አይችልም። ኬንያውያን ለውድድር ያለገደብ በአውሮፓ ሲዟዟሩ ተዘርፈዋል። ዛሬ እኛም ላይ ባልታወቀ መልኩ ምርምሩ በግልፅ በተደጋጋሚ እየተካሄደብን ነው። ኃይሌ ገ/ሥላሴ የተሰራበት ጂን (ንጥረ ነገር) ከታወቀ እነሱ የሚጐድላቸውን በላቦራቶሪ ማግኘት ይችላሉ። ምስጥራችንን በአደባባይ እየሰጠን ነው የሚሉት ባለሙያው የፌዴሬሽኑ የሕክምና ማዕከል ጉዳዩን በዝምታ መመልከቱ አግባብ እንዳልሆነ ተናግረዋል።</p>

<p>በዓለም ላይ በጄኒቲክ ምርምር ላይ የሚያተኩሩ ላቦራቶሪዎች በከፍተኛ ሚስጢር የሚያዙ መሆናቸውን የሚያስረዱት ባለሙያ፣ ጀርመን የጄኔቲክ ላብራቶሪዋን ለሌላ አገር ዜጋ በጨረፍታ አታሳይም በማለት የኢትዮጵያ የስፖርት ኃላፊዎች ዝምታ ሚስጥር እንደሆነባቸው ያስረዳሉ።</p>

<p>ምርምሩን ማድረግ ቢያስፈልግ እንኳን በድርድር ስታዲየም ገንዘቡን፣ ዘመናዊ ላቦራቶሪና ኤክስፐርት ስጡን፣ ይህን ያህል ባለሙያ አሰልጥኑልን በማለት አገር መጥቀም የሚችል ውል መዋዋል እንደሚቻል የጠቆሙት አስተያየት ሰጪው፣ የስፖርቱ አመራሮች ይህን ማድረግ አለመቻላቸው የጉዳዩን አሳሳቢነትና ትልቅነት ዘንግተው ሳይሆን ግላዊ ጥቅም በማስቀደም ሊሆን እንደሚችል ጥርጣሬው እንዳላቸው ገልፀዋል።</p>

<p>ቅድመ ሁኔታ ተቀምጦ በስምምነት በቀላሉ ልናገኘው የማንችለውን ጥቅም ለማግኘት በሚያስችል መልኩ በማግባባት ቢቻል ናሙናው መውሰድ ያለበት ከታላላቅ አትሌቶች ሳይሆን ከጀማሪ አትሌቶች እንደሆነ ባለሙያው ጠቁመው ጥንቃቄ እንዲወስድ አሳስበዋል።</p>

<p>በአዲስ አበባ ስታዲየም የሚገኘው የስፖርት ማዕከል ኃላፊ ዶ/ር አያሌው ጥላሁን ስለሁኔታው ተጠይቀው "የአንድ ታዋቂ አትሌት ዲ.ኤን.ኤ በመውሰድ የሚደረግ ምርምር አትሌቱ የተሰራበትን ንጥረ ነገር የሚያሳይ በመሆኑ የሕክምና ማዕከላቸው ጉዳዩ አደገኛ መሆኑን ሲገልፅ መኖሩን ጠቁመው በትክክልም ጥናቱ በአትሌቶቻችን ላይ እየተደረገ ከሆነ ወንጀል ነው" ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 8 ቀን 1995</a></p>

</body>
</html>	














