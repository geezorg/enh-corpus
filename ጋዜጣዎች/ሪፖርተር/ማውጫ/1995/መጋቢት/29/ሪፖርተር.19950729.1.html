<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ማካለሉ ጉዳይ በሕዝብ፣ በኢሕአዴግና በዲፕሎማቶች አካባቢ ስጋት ፈጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድንበር ማካለሉ ጉዳይ በሕዝብ፣ በኢሕአዴግና በዲፕሎማቶች አካባቢ ስጋት ፈጥሯል</h2>


<p>ባለፈው ሳምንት የኢትዮ-ኤርትራ የድንበር ኮሚሽን ባድመ በኤርትራ ክልል የምትገኝ መሆኗን በማያሻማ መንገድ ከገለጸና ይኸውም በአገር ውስጥ ብዙሃን ይፋ ከሆነ ወዲህ በህዝቡ ዘንድ የቁጭት ስሜት፣ በኢህአዴግ ውስጥ የአቋም መለያየት እና በዲፕሎማቲክ ማኅበረሰብ አካባቢ ስጋት መፈጠሩ እየታየ ነው።</p>

<p>የኢትዮጵያ ሕዝብ የሚያዝያ 1994 የድንበር ኮሚሽኑ ውሳኔ ይፋ ከሆነ በኋላ በጦርነቱ እንዳሸነፍን ሁሉ በሰላማዊ መድረክም ድሉ ተደገመ፣ እንኳን ደስ ያለን መባሉ ቢታወስም አሁን የተገለፀው ሁኔታ የቁጭት ስሜት እንደፈጠረበት ያሰባሰብናቸው አስተያየቶች ጠቁመዋል።</p>

<p>ስማቸው መግለጽ ያልፈለጉ በርካታ አስተያየት ሰጪዎች ሲናገሩ ሁሉ መስዋዕትነት ከተከፈለ፣ በጦርነቱ ካሸነፍን በኋላ ወደ ድርድር ገብተን ውጤቱ ይህ መሆኑ በጣም እንዳስቆጫቸው ገልፀዋል። ሌሎች አስተያየት ሰጪዎች ደግሞ መንግሥት ውሳኔውን ቀድሞ በትክክልና እውነቱን ለሕዝቡ ሊገልጽ ሲገባው ሲያድበሰብስ ሲሸፍን መቆየቱ እንደሰለቻቸው ተናግረዋል።</p>

<p>ጦርነቱ በተካሄዱባቸው አካባቢዎች በሚገኙ ከተሞች በሚኖሩ ዜጎች በስልክና በሌላም ዘዴ ባሰባሰብነው አስተያየት "ውሳኔው ለመቀበል እንደተቸገሩ" ገልጸዋል። በተለይም በባድመ፣ በሽራሮና በአካባቢው የሚኖሩ ዜጎች አሁን ግልጽ እየሆነ በመጣው ውሳኔ እጅግ እንደደነገጡና ሕዝቡ የሚያወቀው ባድመ የኢትዮጵያ ግዛት መሆኗን ስለሆነ የአሁኑን ውሳኔ ለመቀበል እንደሚቸገሩ ገልፀዋል።</p>

<p>የአዲግራት የዛላንበሳና የኢሮብ አካባቢ ነዋሪዎች እንደሚሉት በኢሮብ ያለው ሁኔታ ከባድመው የባሰ የኢሮብ መንደሮች ወደ ኤርትራ የተከለሉ መሆናቸውን ሳይገለጽ ለምን ስለባደመ ብቻ ይነገራል፣ ስለኢሮብስ ለምን አይነገርም በማለት ቁጭታቸውን በጥያቄ መልክ አቅርበዋል። የኢሮብ አካባቢ ሕዝብ በተለይም በውጭ የሚኖሩ የአካባቢው ተወላጆች የሔጉ ውሳኔ ከተሰጠበት ጊዜ ጀምሮ ውሳኔው መንግሥት እንደሚለው አለመሆኑንና ሕዝቡን ለሁለት የሚከፍል መሆኑን በመግለጽ ሲቃወሙ መቆየታቸው ይታወሳል። ይህንኑ ተቃውሞአቸውን አሁንም ለኢትዮጵያ መንግሥት፣ ለዓለም አቀፍ ኅብረተሰብና ለተባበሩት መንግሥታት እየገለጹ መሆናቸውን ያሰባሰብናቸው መረጃዎች ይጠቁማሉ። </p>

<p>የድንበሩ ጉዳይ በህዝብ ብቻ ሳይሆን በገዢው የኢህአደግ ፓርቲ ውስጥም የተለያዩ አመለካከቶችና አቋሞች እንዲፈጠሩ አድርጓል። የቅርብ ምንጮች ኢንደሚሉትም በድንበሩ ጉዳይ ላይ በፓርቲው ውስጥ ሦስት አመለካከቶች እየተንጸባረቁ ነው። በአንድ በኩል የኮሚሽኑን ውሳኔ በጭራሽ ልንቀበለው አይገባም፣ የአልጀርሱን የሰላም መንፈስ የጣሰና የኢትዮጵያን ዘላቂ ጥቅም የሚያስከብር አይደለም የሚሉ አባላት አሉ። በሌላ በኩል ዳግም ውሳኔውን እንደምንቀበለው አስቀድመን ስለፈረምን የግድ መቀበል አለብን የሚሉ አሉ ሦስተኛዎቹ ወገኖች ደግሞ ውሳኔው ትክክል አለመሆኑን ካስቀመጡ በኋላ ፊት ለፊት አንቀበልም ከምንል ኮሚሽኑ ውሳኔውን እንዲያሻሽልና እንዲለውጥ በተለያዩ ዘዴዎች መጠቀም አለብን የሚሉ መሆናቸውን ምንጮቻችን ያስረዳሉ።</p>

<p>ለዚህ የአቋም ልዩነት ማስረጃ የሚሆነው በቅርብ መንግሥት በማስታወቂያ ሚኒስቴር በኩል መስተካከል ያለባቸው ጉዳዮች እስኪታረሙ ሰላማዊና ሕጋዊ ትግል እናደጋለን የሚል መግለጫ ሲያወጣ በሌላ በኩል የሕወሓት የፖሊት ቢሮ አባል፣ የኢህአዴግ ምክር ቤት አባልና የትግራይ ክልል ፕሬዚዳንት አቶ ጸጋዬ በርሔ ውሳኔውን ትክክል አይደለም ሕዝባዊ አመጽም ያስነሳል ብለዋል። ምክትላቸው አቶ አባዲ ዘሞይም መንግሥት ውሳኔውን ቢቀበለውም በግላቸው እንደማይቀበሉት ገልጸዋል።</p>

<p>ሆኖም ግን ሰሞኑን የተለያዩ የፓርቲው አካላት ስብሰባዎች እየተካሄዱ ስለሆነ በመጨረሻ የትኛው አመለካከት የፓርቲው ገዥ አቋም ሆኖ እንደሚወጣ አሁን መገመት አስቸጋሪ ነው ሲሉ ምንጮቻን ያብራራሉ። አንዳንድ የፓርቲውና የመንግሥት ከፍተኛ አካላት የሔጉ የድንበር ኮሚሽን የአልጀሩስን የሰላም መንፈስ በመጣስ ውሳኔ የሰጠ በመሆኑ ኢትዮጵያ ከሰላም ሒደቱ ራሷን ማግለል አለባት የሚል አቋም መያዛቸው ታውቋል።</p>

<p>አንዳንድ የዲፕሎማቲክ አካላትም ኢትዮጵያ በጦርነቱ አሸንፋ ሳለ ወደ ሰላማዊው መንገድ መጥታ ይህን ውሳኔ ማግኘቷ ትክክል ስላልሆነ ሯሷን ከሰላም ሒደት ብታገል ተገቢ እርምጃ ነው የሚል አስተያየት እንዳላቸው የደረሱን ዘገባዎች ይጠቁማሉ። አብዛኞቹ የዲፕሎማቲክ ማህበረሰብ አባላት ግን ባለፈው ጦርነት የተደቆሱት ሁለቱ ድሃ አገሮች ዳግም ወደ ጦርነት መግባት የለባቸውም በሚል የኢትዮጵያ መንግሥት ወደ ጦርነት እንዳይገባ በጽሑፍ ማሳሰባቸውን ምንጮቻን ጠቁመዋል።</p>

<p>ይህ ውሳኔ ስጋትና ቅሬታ ከፈጠረባቸው አካላት አንዱ የሕዝብ ተወካዮች ምክር ቤት መሆኑን የፓርላማ ምንጮቻችን ይጠቁማሉ። በፓርላማው ውስጥ በአጠቅላይ የኢሕአዴግም፣ የተቃዋሚዎችም ሆኖ የግል ተወዳዳሪ የፓርላማው አባላት መንግሥት ጉዳዩን በግልጽ ሊነግረን ይገባል የሚል ተመሳሳይ አቋም እንዳላቸው ምንጮቻችን ያስረዳሉ። ከተቃዋሚ ድርጅቶች የተመረጡ ተወካዮች መንግስት ጉዳዩን በግልጽ እንዲያስረዳ ፊርማ በማሰባሰብ ጥያቄ አቅርበዋል። ሌሎቹ የግል ተመራጮችና የኢህአዴግ አባላት ፊርማቸውን ባያሰፍሩም የተቃዋሚዎቹን ጥያቄ እንደሚጋሩት ለጉዳዩ ቅርበት ያላቸው ምንጮች ይጠቁማሉ።</p>

<p>ፓርላማው የሦስተኛ ዓመት የሥራ ዘመን 18ኛ መደበኛ ስብሰባውን መጋቢት 9 ቀን ካካሄደ ጀምሮ እስከ አሁን ድረስ ስድስት መደበኛ ስብሰባዎች በተከታታይ ይደረጋሉ እየተባሉ መሠረዛቸው ታውቋል። አሁንም መጋቢት 30 ስብሰባው እንደሚቀጥል በፓርላማው ግቢ ማስታወቂያ ቢለጠፍም ይኼም ሊሰረዝ ይችላል ሲሉ አንዳንድ የፓርላማ አባላት ስጋታቸውን ገልጸዋል።</p>

<p>አንድ ስማቸው እንዲጠቀስ ያልፈለጉ የፓርላማ አባል ስለዚሁ ጠይቀናቸው "የዓለም ፓርላማዎች ባለው የኢራቅ ጦርነትና ከዚህ ጋር በተያያዙ የግል ችግሮቻቸው የተነሣ ከመደበኛ ስብሰባዎቻቸው በተጨማሪም እየተገናኙ ሲመክሩና ሲወስኑ የኢትዮጵያ ፓርላማ በኢራቅ ጉዳይ እጃችን ገብቶ ሳለ፣ የባድመ ጉዳይም ጊዜ የማይሰጥ መሆኑ እየታወቀ ስድስት ስብሰባዎች መሠረዛቸው ሃላፊነት የጎደለው አሠራር ነው" ብለዋል።</p>

<p>ይህ በእንዲህ እንዳለ በኢትዮጵያም ሆነ በኤርትራ እየታየ ያለው ሠራዊት የመሰብሰብ፣ ሥልጠና የማጠናከርና ሌሎችም ወታደራዊ እንቅስቃሴዎች ጉዳዩ ከወዲሁ በጥንቃቄ ካልተያዘና ካልተፈታ ወደ ግጭት ሊያመሩ እንደሚችሉ የሚያሳይ ነው ሲሉ ታዛቢዎች ይናገራሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 29 ቀን 1995</a></p>

</body>
</html>	














