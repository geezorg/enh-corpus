<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በጅቡቲ ወደብ የተሽከርካሪ ማቆሚያ መናኸሪያ ትገነባለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በጅቡቲ ወደብ የተሽከርካሪ ማቆሚያ መናኸሪያ ትገነባለች</h2>


<p>የመንገድ ትራንስፖርት ባለሥልጣን በጅቡቲ ወደብ ለተሽከርካሪዎች ማቆሚያ በተፈቀደለት ከ1238 ሜትር ካሬ ቦታ ላይ የመናኸሪያ ግንባታ ሊያካሂድ ነው። ባለሥልጣኑ ግንባታውን ለመጀመር የሚያስችለው የውለታ ጊዜው እንዲራዘምለት መጠየቁን የባለሥልጣኑ ሥራ አስኪያጅ አስታውቀዋል።</p>

<p>ሥራ አስኪያጁ አቶ ካሣሁን ኃይለማርያም እንደገለጹት መሥሪያ ቤቱ ከጅቡቲ መንግስት ለ25 ዓመት በነፃ እንዲጠቀምበት በተፈቀደለት በዚሁ ቦታ የመናኸሪያ ግንባታ ለመጀመር የውለታ ጊዜው እንዲራዘምለት የጠየቀው ለሶስተኛው የኢትዮ-ጅቡቲ ከፍተኛ ተሰብሳቢ አካላት ነው።</p>

<p>መሥሪያ ቤቱ ይህንን ጥያቄ ሊያቀርብ የቻለውም የጅቡቲ መንግስት የቦታውን ካርታ ርክክብ ከተያዘለት የመረከቢያ ጊዜ በአምስት ወራት በማዘግየቱ ምክንያትና በዚህም የተነሳ የመጨረሻ ዲዛይኑን ለጅቡቲ ወገን ማቅረብ ባለመቻሉ መሆኑን አስረድተዋል። በመሆኑም የባለሥልጣኑ መሥሪያ ቤት ሥራውን በተያዘለት የጊዜ ገደብ ለመጀመር እንደማይቻል ለተሰብሳቢው አካላት አሳውቋል።</p>

<p>የመናኸሪያውን ግንባታ ዲዛይን ለማሠራት መሥሪያ ቤቱ ከሕንጻ ዲዛይን ድርጅት ጋር ውል የተፈራረመ ሲሆን ድርጅቱም ቅድመ ዲዛይን አዘጋጅቶ አቅርቧል። ለግንባታና ለሱፐርቪዥን የሚያስፈልግ በጀትም ተዘጋጅቶ ለገንዘብ ሚኒስቴር ቀርቧል።</p>

<p>በአሁኑ ወቅት የሀገራችን የገቢና የወጪ ንግድ ዕቃዎች ሙሉ በሙሉ የሚስተናገድበት የጅቡቲ ወደብ በቀን በአማካይ ከ400 በላይ የሚሆኑ ተሽከርካሪዎች በወደቡ እንቅስቃሴ እንደሚያደርጉና ከ200 ያላነሱ ደግሞ በወደቡ አካባቢ እንደሚያድሩ ከዋና ሥራ አስኪያጁ ማብራሪያ ለመረዳት ተችሏል።</p>

<p>በሌላ በኩል ደግሞ የባለሥልጣኑ መሥሪያ ቤት ባለፉት ዘጠኝ ወራት ለ6 ሺህ 233 ተሽከርካሪዎች ወደ ጅቡቲ፣ ለሌሎች 415 ተሽከርካሪዎች ደግሞ ወደ ኬንያ የመግቢያ ፈቃድ መስጠቱን አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 9 ቀን 1995</a></p>

</body>
</html>	














