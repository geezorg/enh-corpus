<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከገቢ በላይ ሀብት ይዞ መገኘት ወንጀል ሆኖ ሊደነገግ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከገቢ በላይ ሀብት ይዞ መገኘት ወንጀል ሆኖ ሊደነገግ ነው</h2>


<p>ከሙስና ወንጀል ጋር በተያያዘ በተለያየ መልኩ የወጡ የቅጣት ድንጋጌዎችን አንድ ወጥ በሆነ መልኩ ለማሰባሰብ እና ከገቢ በላይ ሀብት ይዞ መገኘት ወንጀል ሆኖ እንዲደነገግ የሚያስችል ጥናት በሥነ ምግባር እና ፀረ ሙስና ኮሚሽን ተጀመረ።</p>

<p>በኮሚሽኑ የሙስና መከላከልና ምርምር መምሪያ አማካሪ አቶ መካሻ አበራ ሰሞኑን ለሪፖርተር ጋዜጣ እንደገለጹት ሙስናን የሚመለከቱ የቅጣት ድንጋጌዎች በ1949 በወጣው ወንጀለኛ መቅጫ ሕግ፣ በልዩ ወንጀለኛ መቅጫ ሕግ፣ በተለያዩ መ/ቤቶች ማቋቋሚያ ሕጎች ላይ በተበታተነ መልኩ ይገኛሉ። እነዚህን አንድ ወጥ በሆነ መልኩ ለማሰባሰብ እና ለማሻሻል የሚያስችል ጥናትም ተጀምሯል።</p>

<p>በዚህ ጥናት በተለይ ከገቢ በላይ ሀብት ይዞ መገኘት እንደሆንግ ኮንግ ባሉ ሀገሮች ሥራ ላይ ውሎ ውጤት እንደተገኘበትና ተሞክሮው ጠቃሚ መሆኑ እንደታመነበት ጠቁመው ይህ ሕግ ሆኖ መውጣቱ በፍ/ቤቶች፣ዐቃቤ ሕጎች የማስረዳት አቅማቸውን ያሳድግላቸዋል ተብሎ እንደሚገመት ዋና አማካሪው ተናግረዋል። አቶ መካሻ አያይዘውም የኮሚሽኑ የማቋቋሚያ ሕጎች፣ የልዩ ሥነ ሥርዓት እና የማስረጃ ሕጉ የኮሚሽኑን ዓላማ በማስፈጸም ረገድ ምን ያህል እንደሠሩ በዚህ ጥናት እንደሚፈተሽ ጠቁመው አስፈላጊ ሆኖ ከተገኘ ሊሻሻሉ የሚችሉበት ዕድል እንዳለም አስረድተዋል።</p>

<p>የሥነ ምግባር እና የፀረ-ሙስና ኮሚሽን የሀብት ምዝገባን በተመለከተ በተለይ የመንግሥት ባለሥልጣናት እና የመወሰን አቅሙ ያላቸው ኃላፊዎች ገቢያቸውን አስቀድመው በማስመዝገብ ሙስናን አስቀድሞ መከላከል እንዲቻል በአዋጅ የተሰጠው ሥልጣን መሆኑ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 23 ቀን 1995</a></p>

</body>
</html>	














