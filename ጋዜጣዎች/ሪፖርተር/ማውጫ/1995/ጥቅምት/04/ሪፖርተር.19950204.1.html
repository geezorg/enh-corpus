<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ መስተዳድር ምክር ቤት ጥቅምት 10 ይበተናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ መስተዳድር ምክር ቤት ጥቅምት 10 ይበተናል</h1>


<p>የአዲስ አበባ መስተዳድር ምክር ቤት በጠቅላይ ሚኒስትሩ ትእዛዝ ጥቅምት 10 ቀን 1995 ዓ.ም ይበተናል። አዲስ ምርጫ ተካሂዶ ምክር ቤቱ እስኪቋቋም በአቶ አርከበ እቁባይ የሚመራ ከአራቱ የኢህአዴግ አባል ድርጅቶች የተውጣጣ ጊዜያዊ አስተዳደር ከተማዋን ይመራል።</p>

<p>የመስተዳድሩ ምክር ቤት፣ ሥራ አስፈጻሚውና ሌሎችም አካላት ከመበተናቸውና ፕሬዚዳንቱን ጨምሮ ሌሎቹም የክልሉ ከፍተኛ ባለሥልጣናት በይፋ ከሥልጣናቸው ከመሰናበታቸው በፊት ይተኳቸዋል የተባሉት ሰዎች ሰሞኑን አዲስ አበባ ገብተው ርክክብ በማድረግ ላይ መሆናቸውን ምንጮቻችን ጠቁመዋል። በዚህም መሠረት አቶ አሊ አብዶን የሚተኳቸው የሕወሓት ማዕከላዊ ኮሚቴ አባልና የትግራይ ክልል ምክትል ፕሬዚዳንት እና የቀድሞው የመስፍን ኢንጂነሪንግ ሥራ አስኪያጅ አቶ አርከበ እቁባይ ባለፈው ሳምንት አዲስ አበባ ገብተው ኃላፊነቱን ለመረከብ በመዘጋጀት ላይ ናቸው።</p>

<p>በተያያዘ የኦህዴድ ማዕከላዊ ኮሚቴ አባልና የኦሮሚያ ክልል ማስታወቂያ ቢሮ ኃላፊ የሆኑት አቶ ሱሌማን ዴደፎ የአዲስ አበባ መስተዳድር የአስተዳደር ዘርፍ ኃላፊ፣ የብአዴን ማዕከላዊ ኮሚቴ አባልና የአማራ ልማት ማኅበር ሊቀመንበር የሆኑት አቶ ሕላዊ ዮሴፍ ደግሞ የመስተዳድሩ ማኅበራዊ ዘርፍ ኃላፊ፣ እንዲሁም የደኢህዴግ አባል አቶ አማኑኤል የአዲስ አበባ መስተዳድር የኢኮኖሚ ዘርፍ ኃላፊ ሆነው እንደሚሾሙ ተገምቱዋል። ሦስቱም አዲስ አበባ ገብተው በተጠናቀቀው ሳምንት በሚረከቡዋቸው ቢሮዎች በመገኘት ርክክብ ሲፈጽሙ መቆየታቸውን ምንጮቻችን ገልጸዋል።</p>

<p>የመስተዳድሩ ምክር ቤት ለመበተን የተወሰነው በቅርቡ በተካሄደው የኢህአዴግ ምክር ቤት ስብሰባ መሆኑን የጠቆሙት ዘገባዎች ጊዜያዊ አስተዳደሩ አራቱም የኢህአዴግ አባል ድርጅቶች የሚወከሉበት እንዲሆን ከስምምነት መደረሱን ያስታውሳሉ።</p>

<p>ከዚሁ የመስተዳድሩ ምክር ቤትና ልዩ ልዩ አካሎች መበተን ጋር በተያያዘ በተጠናቀቀው ሳምንት ቀበሌዎች፣ ወረዳዎችና ዞኖች በሥራቸው የሚገኙ ንብረቶችንና ገንዘብ እንዲሁም የሰው ኃይል መጠን በዝርዝር እንዲያሳውቁ በመስተዳድሩ ጸሐፊ ትእዛዝ ተሰጥቱዋል።</p>

<p>የኦህዴድ ማዕከላዊ ኮሚቴ አባል የሆኑት አቶ አሊ አብዶ የመስተዳድሩ ሊቀመንበር የሆኑት በ1989 ዓ.ም ጀምሮ ሲሆን አሁን ወደ ኦሮሚያ መስተዳድር ተዛውረው የክልሉን ንግድና ኢንዱስትሪ ቢሮ በኃላፊነት እንደሚመሩ ይጠበቃል።</p>

<p>ሰኔ 30 ቀን 1989 የጸደቀው የአዲስ አበባ መስተዳድር ቻርተር አዋጅ (አዋጅ ቁጥር 87/1989)"የፌዴራሉ መንግሥት ጠቅላይ ሚኒስትር አስፈላጊ ሆኖ ሲያገኘው ምክር ቤቱን የማሰናበትና ከአንድ ዓመት ባልበለጠ ጊዜ ውስጥ አዲስ ምርጫ እንዲካሄድ የማድረግ ሥልጣን" እንደሚኖረው ደንግጓል። "ስለምክር ቤቱ መበተን" የሚያትተው ይህ የቻርተሩ አንቀጽ ምክር ቤቱ በጠቅላይ ሚኒስትሩ ከተሰናበተ "አዲስ ምርጫ እስከሚካሄድ ድረስ የከተማውን መስተዳድር የዕለት ተዕለት ሥራ የሚመራ ጊዜያዊ መስተዳድር በጠቅላይ ሚኒስትሩ እንደሚሰየምና "ምርጫው በተጠናቀቀ በሰላሳ ቀናት ውስጥ አዲሱ ምክር ቤት ሥራውን" እንዲጀምር ያዛል። ይሁንና ቻርተሩ ጠቅላይ ሚኒስትሩ ምክርት ቤቱን የሚበትነው "አስፈላጊ ሆኖ ሲያገኘው" ከማለት በቀር ዝርዝር ሁኔታዎችን አላስቀመጠም። በተሻሻለውና በረቂቅ ደረጃ ባለው የአዲስ አበባ ቻርተር ግን "የከተማው ምክር ቤት ሊበተን የሚችለው በሕዝብ ተወካዮች ምክር ቤት በአብላጫ ድምጽ ወይም በሕዝብ ውሳኔ መሠረት" ነው። በዚሁ በረቂቅ ቻርተሩ የከተማውን መስተዳድር ማገድና የሽግግር አስተዳደር የማቋቋም ስልጣን ለፌዴራል ሚኒስትሮች ምክር ቤት እና በሚኒስትሮች ምክር ቤት ውሳኔ ለጠቅላይ ሚኒስትሩም ተሰጥቱዋል።</p>

<p>በተያያዘ የአዲስ አበባ መስተዳድር ዓርብ ዕለት ባቀረበው ጥሪ የከተማው ነዋሪ ጥቅምት 2 እና 3 በየቀበሌው በመገኘት ስለከተማዋ መልሶ የማዋቀር ሥራ እንዲወያይ ጠይቋል። በጥቅምት አጋማሽም ከየቀበሌውና ከየወረዳው የሚወከሉ ነዋሪዎች የሚገኙበት ኮንፈረንስ እንደሚካሄድ ገልጿል። የመስተዳድሩ መግለጫ ከተማዋ "ሥርነቀል ለውጥ" እንደሚያስፈልጋት ገልጾ ሕዝቡ በዚህ እንዲሳተፍ ቢጠይቅም ጊዜያዊ መስተዳድሩ የመዋቅር ለውጡን ያስፈጽማል ተብሎ አይጠበቅም። በተለመደው አሠራርም ጊዜያዊ የሽግግር መስተዳድሮች ከዕለት ተዕለት ሥራ ማከናወን አልፈው ሕጐችን ማውጣትም ሆነ መሻር አይችሉም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 4 ቀን 1995</a></p>

</body>
</html>	














