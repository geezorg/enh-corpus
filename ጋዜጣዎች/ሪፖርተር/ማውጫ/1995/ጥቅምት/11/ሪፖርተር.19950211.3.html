<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በድርጅቶች መመሳጠር በመቶ ሚሊዮን የሚቆጠር ብር ታጣለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ በድርጅቶች መመሳጠር በመቶ ሚሊዮን የሚቆጠር ብር ታጣለች</h1>


<p>ከውጭ አገር ኩባንያዎች ዕቃ የሚያስመጡ ድርጅቶች ሸቀጡን ከሚሸጡላችው ድርጅቶች ጋር በመመሳጠር በሚያቀርቡት የሐሰት ደረሰኝ አገሪቱ ማግኘት የሚገባትን በመቶ የሚቆጠር ገቢ እያጣች ነው በሚል የአገር ውስጥ አምራቾች ያቀረቡት ቅሬታ አግባብነት እንዳለው የጉምሩክ ባለሥልጣን አስታወቀ።</p>

<p>የጉምሩክ ባለስልጣን የኦፕሬሽን ዘርፍ ምክትል ስራ አስኪያጅ አቶ የሺጥላ አይተንፍሱ ኮንትሮባንድ በአገሪቱ እያስከተለ ያለውን ጉዳት አስመልክተው በሰጡት መግለጫ፣ በሳሙናና በጐማ ፋብሪካ ምርቶች ላይ እየደረሰ ያለው ጉዳት ድርጅቶቹ ከገለጹት በላይ እንደሚሆን አስረድተዋል።</p>

<p>አንድን እቃ ከዋጋው በታች ዝቅ አድርጐ ማስገባትን መቆጣጠር ኮንትሮባንድን እና ጥቁር ገበያን የመቆጣጠር ጉዳይ ነው ያሉት ኃላፊው በዓመት ከጐማ 200 ሚሊዮን፣ ከሳሙና ምርቶች 40 ሚሊዮን ብር የቀረጥ ክፍያ ገቢ ሳይሆን መቅረቱን ድርጅቶቹ ያጠኑት ጥናት እንደሚያስረዳና በጥናቱም የባለሥልጣን መ/ቤቱ እንደሚያምን ተናግረዋል።</p>

<p>ሰባት የሳሙና አምራቾች እንደሚናገሩት ከሆነ ሳሙናን ለማምረት የሚያገለግለው ጥሬ እቃ በቶን አራት መቶ ዶላር ሆኖ እያለ፣ ከተመሳሳይ አገሮች ያለቀለት ሳሙና በቶን በሁለት መቶ ሃምሳ ዶላር ወደ አገር ውስጥ የመግባቱ ጉዳይ የውድድሩን መድረክ ሚዛናዊ እንዳላደረገው ነው።</p>

<p>የሳሙና ምርታቸውን ወደ ኢትዮጵያ ከሚልኩት አንዳንድ ፋብሪካዎች እና በተመሳሳይ አገር ከሚገኙ የተለያዩ ሳሙና አምራቾች የተሰብሰበው ፕሮፎርማ በአሁኑ ሰዓት ወደ አገር ውስጥ እየገቡ ካሉት ሣሙናዎች ዋጋ ጋር ሲነፃፀር ከፍተኛ ልዩነት እንዳለው ማረጋገጣቸውን አምራቾቹ ያስረዳሉ። ጥናቱም ለገቢዎች ሚኒስቴር፣ ለጉምሩክ ባለስልጣንና ለኤስ.ጂ.ኤስ ቀርቦ ተቀባይነት ማግኘቱን የሰባቱ ሳሙና አምራች ድርጅት ባለንብረቶች ተናግረዋል።</p>

<p>በሌላ በኩል ዮርዳኖስ እና ከሩቅ ምሥራቅ የሚጫኑ ሳሙናዎች የመርከብ ትራንስፖርት ክፍያ በቶን ዘጠና ዶላር እንደሆነ ዶክመንቶች የሚያረጋግጡት ጉዳይ ሆኖ ሳለ ከተመሳሳይ አገር አንድ ቶን በአስራ አንድ ዶላር እንደሚጫን ተደርጐ የሚቀርበው ማስረጃ የዋጋ ማጭበርበሩ ሥራ በተለያየ መልኩ እንደሚካሄድ የሚያሳይ እንደሆነ የሳሙና አምራቾቹ ጠቁመዋል።</p>

<p>የፌዴራል ገቢዎች ሚኒስቴር በበኩሉ የአገር ውስጥ ሳሙና አምራቾች አጥንተው ያቀረቡትን ሰነድ ተመልክቶ ከኤስ.ጂ.ኤስ ከዮርዳኖስና ኢንዶኔዥያ በሚመጡ ሳሙናዎች ላይ ልዩ ትኩረት እንዲሰጥ መስከረም 6 ቀን 1995 ዓ.ም በጻፈው ደብዳቤ አሳስቧል።</p>

<p>ዋጋን አሳንሶ ቀረጥ ለመቀነስ የሚደረጉ ድርጊቶችን ለመቆጣጠር የተለያዩ አገሮች የተሻለ አሰራር እንደሚጠቀሙ ሁሉ በእኛም አገር የሚመለከተው ክፍል የቁጥጥር ስርዓቱን ማጠናከር እንደሚኖርበት፣ የተሻለ አሰራር መዘርጋት አማራጭ እንደሆነ የሳሙና አምራቾቹ ገልጸዋል።</p>

<p>ያለቀለት ሳሙና ወደ አገር ውስጥ ከሚያስገቡት ድርጅቶች መካከል ጉዳዩን አስመልክቶ ለመናገር ፈቃደኛ የሆነ አልተገኘም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 11 ቀን 1995</a></p>

</body>
</html>	














