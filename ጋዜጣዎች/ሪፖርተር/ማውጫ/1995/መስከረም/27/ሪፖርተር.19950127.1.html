<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕወሓት በመቀሌው ኮንፈረንስም ችግሮቹን ሳይመለከት አለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሕወሓት በመቀሌው ኮንፈረንስም ችግሮቹን ሳይመለከት አለፈ</h1>


<p>አቶ መለስ የትግራዩን አወደሱ የአዲስ አበባውን ጠቀሱ ከመስከረም 18-20 በመቀሌ ከተማ የተካሄደው የሕወሐት 5ኛ ድርጅታዊ ኮንፈረንስ የተጠናቀቀው የድርጅቱን ችግሮች በውል ሳይመረምርና ሳያውቅ መሆኑን የኮንፈረንሱ ተሳታፊዎች ገለጹ።</p>

<p>በመቀሌው ኮንፈረንስ ዋናው ውይይት የተጀመረው አቶ መለስ ዜናዊ ባቀረቡት ግምገማ አዘል ሪፖርት ነበር። የድርጅቱ ሊቀመንበር አቶ መለስ በሪፖርታቸው በሕዝብና በአባላት አካባቢ ያለው ሁኔታ በአጠቃላይ ሲታይ በደረሰው ችግር ሳይደናገጥ ተረጋግቶ ወደ ሥራው መግባቱ ተሐድሶው ውጤታማ እንደሆነ የሚያሳይ ነው ብለዋል። የአቶ መለስ ሪፖርት በትግራይ ያለው የድርጅቱ አባል በጥሩ የተሐድሶ መንፈስ የሚገኝ ሲሆን በአዲስ አበባ ያለው የሕወሓት ድርጅታዊ እንቅስቃሴ ግን መጥፎ እንደሆነ ገልጿል።</p>

<p>የአቶ መለስ ሪፖርት ይህን ሲያብራራ በአዲስ አበባ ያለው አባል ከጥገኛ አመለካከት ያልተላቀቀ፣ ከአንጃው አመለካከት ያልፀዳ ነው ይላል። አንዳንዱ ተራ አባልም ሆኖ ይላል ሪፖርቱ ከአቅሙ በላይ ሀብት ያካበተ ሆኗል፤ በተለይም ምሁሩ አባል አደርባይና ጥላው ወደአዘቀዘቀበት የሚሄድ ነው ይላል። የድርጅቱ ጽ/ቤት ኃላፊ አቶ ዘርአይ አስገዶምም አባሉ ወደ ስብሰባ የማይመጣ፣ የአባልነት መዋጮውን የማይከፍል፣ የትግል ወኔ የራቀው ነው በማለት ገለጻ አቅርበዋል።</p>

<p>የኮንፈረንሱ ተሳታፊዎች በተለይም ከትግራይ አካባቢዎች ተወክለው የመጡ አባላት ግን ይህንን የአዲስ አበባው መጥፎ ነው የትግራዩ ጥሩ ነው የሚለውን ድምዳሜ በመቃወም በትግራይ ያለውም ሁኔታ ጥሩ አለመሆኑን፣ በስብሰባ አለመገኘትና መዋጮ አለመክፈል በትግራይም እንደሚገኝ፣ አባል ከአባል፣ አባል ከሕዝብና አባል ከመንግሥት ጋር ያለው ግንኙነት የተሻለ አለመሆኑን በአጽንኦት ገልጸዋል።</p>

<p>አንዳንዶቹ እንደገለጹት በትግራይ በስብሰባ አለመገኘት ከፍተኛ ደረጃ መድረሱን ለማሳየት ወደዚሁ ኮንፈረንስ ተወካዮችን ለመላክ በድርጅቱ ውስጥ ደንብ የሚፈልገው የምልአተ ጉባኤ መሟላት ሳይገኝ ተወካዮች መላካቸውን ጠቅሰዋል። በዚህም በሕጉ መሠረት ቢሠራ ኖሮ "ይህ ኮንፈረንስም አይካሄድም ነበር" ብለዋል።</p>

<p>ድርጅቱ በገጠር አካባቢዎች ያለውን እንቅስቃሴ ሲገልጹም ሥራ አስፈጻሚ ተብለው ከተመደቡት ውስጥ በጣቢያ ደረጃ ያሉት የድርጅቱ አባል የሆኑ የመስተዳድሩ ሥራ አስፈጻሚ አባላት ለሊቀመንበሩ ብቻ 300 ብር ደሞዝ እንዲሰጥ መደረጉ በፈጠረው ቅሬታ በቀልድ መልክ "ካፒታሊዝም ነው ከተባለ ደሞዝ የሚከፈለው ስብሰባ ይገኝ፤ የማይከፈለውም ወደሚያገኝበት ይሒድ" እየተባለ እንደሚነገር ተሰብሳቢዎቹ ተናግረዋል። አቶ መለስም ይህንን ሐሳብ ካደመጡ በኋላ "በትግራይም እንዲህ ያለ ሁኔታ ካለ በድርጅቱ ችግር አለ ማለት ነው" በማለት አስተያየቱን ተቀብለውታል።</p>

<p>በዚህ ኮንፈረንስ ኤፈርት እንዲገመገም ጥያቄ ቢቀርብም የኤፈርት ሥራ አስኪያጅና የሕወሓት የፖሊት ቢሮ አባል አቶ ስብሐት ነጋ ኤፈርት በሌላ ጊዜ ተገምግሞ ይቀርባል፤ መረጃ ከተፈለገ ግን ኤፈርት በደኅና ሁኔታ ላይ ይገኛል በማለት በሰጡት መልስ የኤፈርት ጉዳይ መታለፉን ምንጮቻችን ገልጸዋል። ያነጋገርናቸው የኮንፈረንሱ ተሳታፊዎች አጠቃላይ ስሜታቸውን ሲገልጹም "ሕወሓትን በምናውቀው ረጅም ጊዜ ውስጥ እንዲህ ያለ ግልጽ የሆነ አጀንዳ ያልተቀመጠበት፣ ከሊቀመንበሩና ከጥቂት ሰዎች በስተቀር አብዛኛው አባል ያልተናገረበትና ለመናገርም ፈቃደኛ ያልነበረበት፣ ክርክር ያልታየበት፣ ውሳኔም ያልተላለፈበት ስብሰባ አይተን አናውቅም" ብለዋል። በትጥቅ ትግሉ ወቅት ደርግንና ድርቅን በአንድነት ታግለን እንዳሸነፍን ሁሉ አሁንም ድርቅንና ኤድስን እንዋጋለን በማለት የቀረበው ውሳኔም በቂ ውይይት አልተደረገበትም ተብሏል።</p>

<p>ባለፈው ሳምንት እንደዘገብነው ይህን መሰሉ ችግር በሌሎቹም የኢህአዴግ አባል ድርጅቶችም ታይቷል። ችግሮች በሚፈጠሩ ጊዜ ችግሮቹ ምንድናቸው፣ እንዴትና ለምን ተከሰቱ፣ በማለት ከመነጋገር ይልቅ ችግሮቹን እያድበሰበሱ ማለፍ እየተለመደ መምጣቱ ምንጮቻችን ያስረዳሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 27 ቀን 1995</a></p>

</body>
</html>	














