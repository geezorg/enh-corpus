<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በክፍለ ሀገር አውቶቡስ መናኸሪያ በአውቶቢስ ጐማ ስር የእጅ ቦንብ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በክፍለ ሀገር አውቶቡስ መናኸሪያ በአውቶቢስ ጐማ ስር የእጅ ቦንብ ተገኘ</h2>


<p>በአዲስ አበባው የክፍለ ሀገር አውቶቡስ መናኸሪያ ረቡዕ ዕለት ወደ መቀሌ ለመጓዝ በተዘጋጀ አንድ የሕዝብ ማመላለሻ አውቶቡስ ጐማ ሥር በፌስታል የተቀመጠ የእጅ ቦንብ ተገኘ። የቦንቡ ፊዮዝ (ማቀጣጠያ) ባለመያያዙ አልፈነዳም።</p>

<p>መስከረም 22 ቀን ከማለዳው 12:30 ገደማ የጐን ቁጥሩ 2111 በሆነው የሕዝብ ማመላለሻ አውቶቡስ የቀኝ የኋላ ጐማ ሥር የተገኘውን ይህንን ቦንብ በመጀመሪያ ያገኙትና ያዩት የመናኸሪያው ተራ አስከባሪዎች መሆናቸውን የፖሊስ ምንጮች ጠቅሰዋል። በቦታው የነበሩ እማኞች ለሪፖርተር ጋዜጣ እንደተናገሩት በፌስታል የተጠቀለለው ቦንብ በአውቶቡሱ የኋላ ጐማ አጠገብ በሚገኘው የተሣፋሪዎች መግቢያ ስር በመቀመጡ ሊታይ ቢችልም ከተገኘ በኋላ በተሳፋሪዎች ላይ ከፍተኛ ድንጋጤ ፈጥሮ ነበር። የአዲስ አበባ ፖሊስ ሕዝብ ግንኙነት በፌስታል የተጠቀለለውና የተረሳ ዕቃ ነው ተብሎ የተነሣው ቦንብ በመናኸሪያው ጥበቃዎች ምንነቱ በመለየቱ ጉዳዩ ሳይዘገይ ለፖሊስ ሪፖርት መደረጉን ጠቅሷል። ፖሊስ አክሎም ቦንቡ በተገኘበት ወቅት ፊዩዙ የተለያየ ስለነበረ ሊፈነዳ ባይችልም ይህ የሆነው ግን በአጋጣሚ ሊሆን እንደሚችል ገልጿል። ይህንን የፖሊስን አስተያየት ያጠናከሩ ታዛቢዎች በበኩላቸው ቦንቡን በአውቶቡሱ ስር ያስቀመጡት ሰዎች በድንጋጤና በፍርሃት ፊዩዙን ሳያገናኙት ቀርተው እንጂ ሆን ተብሎ እንዳይፈነዳ ታስቦ የተደረገ እንደማይሆን ይናገራሉ። በተጨማሪም የቦንቡ ፊዩዝ ባይያያዝም አውቶቡሱ በቦንቡ ላይ ቢሄድበት ኖሮ ሊፈነዳ የሚችልበት እድል ሊኖር እንደሚችል እነዚሁ ታዛቢዎች ያስረዳሉ።</p>

<p>ለህትመት እስከገባበት ጊዜ ድረስ ይህንን የእጅ ቦንብ በአውቶቡሱ ጐማ ሥር ያስቀመጠው ማን እንደሆነ አለመታወቁን ፖሊስ አስታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 27 ቀን 1995</a></p>

</body>
</html>	














