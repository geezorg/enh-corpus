<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ፈንጂ አምካኝ ድርጅቶችን ያባረረችበት ምክንያት ተጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body bgcolor="#fff8dd">


<h2 align="center">ኤርትራ ፈንጂ አምካኝ ድርጅቶችን ያባረረችበት ምክንያት ተጋለጠ</h2>

<p>የኤርትራ መንግሥት በቅርቡ አራት የውጭ ፈንጂ አማካኝ ድርጅቶችን ከአገሯ ያባረረችበት ምክንያት ከሻዕቢያ መንግሥት ጥቅምና ፍላጐት  ብሎም ከፖለቲካዊ ክስረቱ ጋር የተያያዘ ነው ሲል አዋቴ የመረጃ መረብ ከሰሞኑ ባሰራጨው ዜና አስታወቀ።</p>

<p>የመረጃ መረቡ ይህንኑ አስመልክቶ ካሰፈረው ዘገባ ለመረዳት እንደሚቻለው የኤርትራ መንግሥት እርምጃውን ከወሰደባቸው ምክንያቶች ዋነኞቹ ሁለት መሆናቸውን ገልፆ የመጀመሪያው በፈንጂ አምካኝ ድርጅቶች ውስጥ ተቀጥረው የሚሰሩ ኬንያውያን ባለሙያዎች ለሥራቸው በተሰጣቸው ላንድ ክሩዘር መኪና ገንዘብ እያስከፈሉ የሀገሪቱን የፖለቲካ አስተዳደር በመቃወም በመሸሽ ላይ የሚገኙ ኤርትራውያንን በተለይም ወጣቶችን ወደ ኢትዮጵያና ሱዳን እያጓጓዙ ነው የሚል ሲሆን; ሁለተኛው ምክንያት ደግሞ በፈንጂ ማምከኑ ስራ ላይ የተሰማሩት መንግሥታዊ ያልሆኑ ድርጅቶችን ተክቶ በብቃት ሊሰራ የሚችል የኤርትራ ፈንጂ አምካኝ ኤጀንሲ ስላለ ለእነሱ የሚከፈለው ገንዘብ ለዚሁ ድርጅት እንዲከፈል ታቅዶ ነው ይላሉ። በዚህም መሠረት የኤርትራ መንግሥት 150 ናቅፋ ብቻ ለሻዕቢያ ወታደሮች በመክፈል ይኽንን እጅግ አስቸጋሪና ደጋ የበዛበት ሥራ ሊወጣው አስቧል የሚለን የመረጃ መረቡ ከዚህ በተጨማሪ ለዚሁ ሥራ ተጨማሪ ወታደሮች የሠራዊት ቅነሣ በማድረግ መድቤአለሁ በማለት ከአውሮፓ ኅብረት ተጨማሪ የገንዘብ ዕርዳታ የሚያገኝበት መንገድ አድርጐ ሊጠቀምበት ስላሰበ ነው ብሏል።</p>

<p>ይህ በእንዲህ እንዳለ ባለፈው ወር ከሊቢያ በድብቅ በጀልባ ተሳፍረውበባሕር ላይ በመጓዝ ላይ እንዳሉ ለመስጠም በተቃረቡበት ሰዓት በማልታ የባህር ኃይል ድነው በዚያው ሀገር የጥገኝነት ጥያቄ አቅርበው የነበሩና አሁን ቁጥራቸው ወደ 370 የተጠጋው የኤርትራ ስደተኞች የሀገሪቱ ፍ/ቤት ጥያቄያቸውን ውድቅ እንዳደረገው የስደተኞች ጠበቃ ከሰሞኑ ማስታወቃቸውን አዋቴ የመረጃ መረብ ጨምሮ ዘግቧል።</p>

<p>ከስደተኞች መሃል ብዙዎች በምግብ እጦትና በበሽታ እየተሰቃዩ አንዳንዶቹም እየሞቱ መገኘታቸውን የጠቀሰው የመረጃ መረብ ከስደተኞቹ አራቱ በከፍተኛ የአእምሮ መታወክ ሕመም በሀገሪቱ ወደሚገኝ የአእምሮ ህሙማን ሆስፒታል እንዲገቡ መደረጉን ገልፆ ስደተኞቹ ወደሀገራቸው እንዲመለሱ ለቀረበላቸው ጥያቄ "እንዴት ሸሽተን ከመጣንበት ሀገር ወደዚያው ተመለሱ እንባላለን" በማለት በውሳኔአቸው ፀንተው በማልታ የስደተኞች ካምፕ በከፍተኛ ሰቆቃ ኑⶂቸውን በመግፋት ላይ እንደሚገኙ አዋቴ የመረጃ አስታወቋል።</p>


<p align="center"><a href="/Gazettas/Reporter/info/Reporter.sera.html">ከሪፖርተር መስከረም 6 ቀን 1995</a></p>

</body>
</html>	
