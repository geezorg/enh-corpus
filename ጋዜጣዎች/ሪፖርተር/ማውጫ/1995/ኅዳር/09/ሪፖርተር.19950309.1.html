<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የረሃብ ተፈናቃዮች አዲስ አበባ እየገቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የረሃብ ተፈናቃዮች አዲስ አበባ እየገቡ ነው</h1>


<p>ረሃብ ባጠቃው በሐረርና አካባቢው የሚኖሩ በርካታ ሰዎች ወደ አዲስ አበባ እየፈለሱ ነው። በአፋር ደግሞ የተረጂዎች ቁጥር በመጨመር ላይ ይገኛሉ። የፌዴራሉ የአደጋ መከላከልና ዝግጁነት ኮሚሽን (አመዝኮ) ለኅዳርና ለታኅሣሥ የሚያስፈልገው 151.186 ሜትሪክ ቶን እህል ቢሆንም በመጋዘኖቹ የሚገኘው 76.889 ሜትሪክ ቶን ብቻ መሆኑን ገልጾ ከጥር በኋላ ያሉት ሦስት ወራት አሳሳቢ ጊዜያን ሲሆኑ እንደሚችሉ አስታውቀዋል።</p>

<p>የዓለም የምግብ ፕሮግራም በረሀብ የተጎዱ የምዕራብና ምስራቅ ሀረርጌ ነዋሪዎች ወደ ባሌ ተራሮች መፍለስ መጀመራቸውን ባሳወቀበት ሳምንት ውስጥ ሐሙስ ኅዳር 5 ቀን ብዛት ያላቸው የሀረርጌ ነዋሪዎች ወደ አዲስ አበባ ገብተዋል።የረሀብ ሰደተኞቹ በዕቃ ባቡሮች ተጭነው ከሐረር ከድሬዳዋ ከአሰብ ተፈሪና ከጭሮ አካባቢ የሚመጡ መሆናቸውን ገልፀው አዲስ አበባ ሊግቡ ሲሉ በፊናንስ ፖሊሶች እንዲወርዱ መደረጋቸውን ገልፀዋል።</p>

<p>ከአቃቂ ጀምሮ የባቡር መስመሮችን እየተከተሉ ከአስራ አምስት እስከ ሀያ እየሆኑ በተን በተን ብለው የሚጓዙት እነዚህ ስደተኞች ሀጂ ቱሬ የተባሉ ሀብታም ሰው ረመዳንን በማስመልከት ለምስኪኖች "ሰደቃ" ይሰጣሉ የሚል ወሬ በመስማታቸው ወደዚያው እንደሚጓዙ ነግረውናል። ሳሪስ አካባቢ አግኝተን ስናነጋግራቸው ግን ተፈናቃዮቹ የሀጁ ቱሬ ቤት የት እንደሆነና ወዴትም እንደሚሄዱ አያውቁትም ግን ላለመሳሳት አቃቂ ላይ እንደወረዱ ባቡሩ የሄደበትን መስመር ተከትለው ወደ መሀል አዲስ አበባ መጓዛቸውን ገልፀዋል። ሪፖርተሮቻችን ያነጋገሯቸው እነዚህ ተፈናቃዮች ሁሉም የኦሮምኛ ቋንቋ ተናጋሪዎች ሲሆኑ ህፃናት፣ አዛውንቶችና ሴቶች በብዛት ይገኙበታል። የተመለከትናቸው አብዛኞቹ እናቶች በጀርባቸው ህፃናት አዝለዋል። በዕለቱ ጐተራ ወደሚባለው አካባቢ እየተጠጉ ሲመጡ አንዳንዶቹ የባቡር መስመሩን በመተው የመኪና መንገዱን ተከትለው ሄደዋል።</p>

<p>አንድ አማርኛ የምትናገር ሴት አግኝተን አናገርናት። ዘይነባ ትባላላች። የድሬዳዋ ዙሪያ በረሃብ ለተጐዱ ሰዎች ምግብ በሚለግሱ ሲስተር ቤት አንዳንድ ጊዜ እየሄደች ምግብ ታገኝ ነበር። ችግሩ እየባሰባት ሲሄድ ከሀረርና ከባቢሌ አካባቢ መጥተው ወደ አዲስ አበባ ከሚያመሩ በረሃብ የተጐዱ ሰዎች ጋር አብራ መምጣቱዋንና ሦስት ልጆች ቢኖራትም ልጆቿ ቀደም ብለው አርሲ ወደሚገኙ ዘመዶቿ ጋር በመሄዳቸው ብቻዋን እንደመጣች ነግራናለች። አቃቂ ከባቡሩ መራመድ ስላልቻሉ ትተዋቸው እንደመጡ ገልፃ አዲስ አበባ የተራበ ሰው በምፀዋትም ቢሆን ህይወቱን ማቆየት ይችላል ስለሚባል ነው ወደዚህ የመጣሁት ብላናለች።</p>

<p>በሌላ በኩል በአፋር የተረጂዎች ቁጥር በከፍተኛ ሁኔታ እየጨመረ ሲሆን ጉዊሃ ከተባለው ወረዳ ሰዎች እየተፈናቀሉ ነው።</p>

<p>የአሁኑ የረሃብ አደጋ በከፍተኛ ሁኔታ ጐድቱዋቸዋል ከተባሉት ክልሎች አንዱ የሆነው የአፋር ክልል ተረጂዎች ብዛት በፌዴራሉ ኮሚሽን ግምት መሰረት 448,500 ሲሆን የክልሉ የአደጋ መከላከልና ዝግጁነት ኮሚሽን ግን የተረጂዎቹ ብዛት 766,905 አድርሶታል። የክልሉ አመዝኮ የእርዳታ ፕሮግራም አፈጻጸምና ክትትል ቡድን መሪ ለሪፖርተር ጋዜጣ እንደገለጹት እስካሁን ከረሃቡ ጋር በተያያዘ የሞተ ሰው ባይኖርም በዞን አንድ ጉዊሃ ከተባለው ወረዳ ነዋሪዎች እየተፈናቀሉ ነው። ከክልሉ እንስሳት ከ75 በመቶ ያላነሱት በድርቁ የተነሳ መሞታቸውን የገለጹት የቡድን መሪው አቶ አዱኛ የቀሩ ምንጮችም እየደረቁ በመሆናቸው የተረጂዎች ብዛት እየጨመረ መሆኑን አስታውቀዋል። የፌዴራሉና የክልሉ አመዝኮ ቢሮዎች የተረጂዎች ግምት የተለያየ በመሆኑ በፌዴራሉ ግምት መሰረት እየተሰጠ ያለው ርዳታ በቂ አይደለም ተብሏል።</p>

<p>በአፋር ክልል ያለውን ከፍተኛ የውሃ እጥረት ለማቃለል መንግሥታዊ ያልሆኑ ድርጅቶች ውሃ በቦቴ በማመላለስ በማደል ላይ ቢሆኑም ችግሩ ከዚያ በላይ መሆኑን አቶ አዱኛ ተናግረዋል። ሦስት ቡድኖች ለተጨማሪ ጥናት በክልሉ መሰማራታቸው ታውቋል።</p>

<p>የፌዴራሉ አመዝኮ እንደሚለው በትግራይ በረሃብ የተነሣ አነስተኛ የረሃብተኛ ፍልሰት በመታየት ላይ ሲሆን ትምህርታቸው የሚያቋርጡ ተማሪዎች ብዛትም እየጨመረ መጥቱዋል። በአማራ ክልልም በዋግህምራ፣ በሰሜንና ደቡብ ወሎ ቆላማ አካባቢዎች፣ በምሥራቅ ጐጃም፣ በደቡብና በሰሜን ጐንደር ያለው ሁኔታ ከፍተኛ ክትትል የሚሻ ሲሆን በደሴ ዙሪያ ባሉ አንዳንድ ወረዳዎች አሳሳቢ የረሃብ ምልክቶች እየታዩ ነው። በኦሮሚያ በተለይም በምዕራብና ምሥራቅ ሐረርጌ፣ በምሥራቅ ሸዋ ከባሌ ረሃቡ እየጠና ነው። በባሌ ቆላማ አካባቢዎች ከፍተኛ የጤናና የምግብ እጥረት ችግር መታየቱ ተዘግቧል። ዝርዝር መረጃ ለማግኘት ባንችልም በደቡብም በሐዲያ፣ በጉራጌ፣ በወላይታ፣ በአላባ ልዩ ወረዳ የቅርብ ክትትል የሚሹ አደገኛ ሁኔታዎች መታየታቸው ተገልጿል። በሶማሌ ክልልም በባቢሌ አካባቢ ረሃቡ መባባሱን የፌዴራሉ አመዝኮ ገልጿል።</p>

<p>ከተባበሩት መንግሥታት ድርጅት፣ መንግሥታዊ ካልሆኑ ድርጅቶች፣ ከሚኒስቴር መሥሪያ ቤቶች፣ ከክልሎችና ከሚመለከታቸው አካላት የተውጣጡ አባላትን የያዙ ከሃያ በላይ አጥኚ ቡድኖች የረሃቡን ሁኔታ ለማጥናት በመላ አገሪቱ መሰማራታቸውን የኮሚሽኑ ሕዝብ ግንኙነት አስታውቋል። የአሁኑ ጥናት ቀደም ሲል የተደረገውን ጥናት በመከለስ የረሃቡን አደጋ በተሻለ ሁኔታ የሚያሳይ መረጃ ያቀርባል ተብሎ ይጠበቃል።</p>

<p>ዓለም አቀፉ ማኅበረሰብ የተጠየቀውን ርዳታ ቢሰጥ የማከማቻና የትራንስፖርት አቅምን በተመለከተም የኮሚሽኑ ሕዝብ ግንኙነት ቡድን መሪ አቶ ሲሳይ ታደሰ ከ405,000 ሜትሪክ ቶን በላይ ማከማቸት የሚችሉ በቂ መጋዘኖች መኖራቸውን ገልጸው በትራንስፖርት በኩልም በቂ ዝግጅት ተደርጓል ብለዋል።</p>

<p>በተያያዘ ዜና በአዲስ አበባ ዩኒቨርሲቲ በሀገራችን የተከሰተውን ድርቅ ለመከላከል የምሁራኑ ሚና ምን መሆን አለበት የሚለውን ጥያቄ ለመመለስ ከየፋኩልቲዎችና ከምርምር ማዕከላት የተውጣጣ አንድ ግብረ ኃይል መቋቋሙ ተገለፀ።</p>

<p>የግብረ ሃይሉ አባል የሆኑ አንድ ምሁር እንዳመለከቱት ግብረ ሀይሉ የዩኒቨርስቲው ምሁራን እንደሌላው ዜጋ ለዕለት ደራሽ እርዳታ ከመለገስ ውጪ የድርቁን መንስዔ በማጥናት ለወደፊቱ በማይከሰትበት መልኩ እንዲወገድ ጥረት የሚያደርጉበትን መንገድ ይፈልጋል ተብሎ የተቋቋመ ነው።</p>

<p>ግብረ ሀይሉ እያንዳንዱ ፋኩልቲና የምርምር ማዕከል በምርምር የደረሰባቸውን የምግብ ዋስትና ማረጋገጫ ዘዴዎች በማቀናጀት ወደ ተግባር የሚለወጡበትን ሁኔታ ያመቻቻል ተብሎ ይጠበቃል።</p>

<p>በዩኒቨርስቲው በልማትና በምግብ እህል ራስን በመቻል ላይ በርካታ ጥናቶችን ያደረጉ ማዕከላት መኖራቸውን የገለፁት ምሁሩ ግብረ ሃይሉ የመካከለኛና የረጅም ጊዜ ዕቅዶችን መንደፉንና ወደ ተግባር ለመለወጥ በቅርቡ እንቅስቃሴ እንደሚጀምር አመልክተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 9 ቀን 1995</a></p>

</body>
</html>	














