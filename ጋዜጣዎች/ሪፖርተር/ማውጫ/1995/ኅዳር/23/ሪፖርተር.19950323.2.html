<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተረጂዎች ቁጥር በአፋር 785,371፣ በአማራ 2.4 ሚሊዮን ደርሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተረጂዎች ቁጥር በአፋር 785,371፣ በአማራ 2.4 ሚሊዮን ደርሷል</h2>


<p>እየተባባሰ በመጣው ድርቅ በአፋር የተረጂዎች ቁጥር ከ448,488 ወደ 785,317 አሻቅቧል። በተመሳሳይ በአማራ ክልል በአሁኑ ወቅት የተረጂዎች ቁጥር 2.4 ሚሊዮን ደርሷ።</p>

<p>በድርቁ በከፍተኛ ሁኔታ ተጠቅተዋል ከተባሉት ክልሎች አንዱ በሆነው የአፋር ክልል ባለፈው ሳምንት ተጠናቆ የቀረው ጥናት በየዞኖቹ የተረጂዎች ቁጥር መጨመሩን አረጋግጧል። በክልሉ አደጋ መከላከልና የምግብ ዋስትና ቢሮ የአደጋ መከላከል ዝግጁነት መምሪያ ኃላፊ አቶ ኡስማን አኒሳጥናቱን ዋቢ አድርገው እንደገለጹት በዞን አንድ 195,336 በዞን ሁለት 191,460 በዞን ሦስት 112,198 በዞን አራት 100,150 እንዲሁም በዞን አምስት 185,697 ተረጂዎች ተመዝግበዋል። ይህንኑ ተከትሎም ከዞን አንድ አራትና አምስት ሰዎች ቀዬያቸውን እየለቀቁ መሄድ መጀመራቸውን አቶ ኡስማን ገልጸዋል።</p>

<p>በዚህም በዞን አንድ በተለይም አውሳ ከተባለው አካባቢ ወደ አጐራባች የአማራ ክልል ወረዳዎች የተሰደዱ ሰዎች አሉ። በተመሳሳዩም ከዞን አራት ኡዋና አውራ እንዲሁም ጌጋ ከተባሉ አካባቢዎች ነዋሪዎች በሦስት አቅጣጫ መሰደድ መጀመራቸውን አቶ ኡስማን ጠቁመዋል። ስደተኞቹ ወደ ትግራይ ራያና አዘቦ ወደአማራ ራያና ቆቦ ወረዳዎችና እዚያው አፋር ውስጥ ፌሩ ወደተባለው አካባቢ ተጉዘዋል። በዞን አምስትም ወደተባለው የአማራ ክልል አጐራባች ወረዳ መሰደዳቸውን ከኃላፊው ገለጻ ለመረዳት ተችሏል።</p>

<p>አብዛኞቹ ከብቶች በድርቁ የተነሳ የሞቱበት የአፋር ነዋሪ የቀሩትንም የሚገዛው በማጣቱ ረሃቡን የሚያመልጥበት አንዳችም መንገድ እንደሌለው መረጃዎች ይጠቁማሉ። አቶ ኡስማንም "ይተረፉት እንሰሳት ተዳክመዋል።ገዢም አጥተዋል" በማለት የችግሩን መባባስ ይፋ አድርገዋል።</p>

<p>ባለፈው የእርዳታ አቅርቦት ለአንድ ተረጂ በወር የሚሰጠው 12 ኪሎ ተኩል እህል ሲሆን ርዳታውን ተረጂዎቹ በተቀያቸው እንዲያገኙ በመደረግ ላይ መሆኑን ለመረዳተ ተችሏል። የእርዳታ መሰጠቱ ሂደትም ቢያንስ ለአሥር ወራት ሳይቋረጥ መቀጠል እንደሚያስፈልገው የተናገሩት አቶ ኡስማን የእርዳታ እህሉ ከመጣ የትራንስፖርት ችግር አለመኖሩን አረጋግጠዋል። ከረሃቡ ጋር በተያያዘ የተከሰተ የተለየ በሽታ ወይም ወረርሽኝ አለመመዝገቡን ጨምረው አስረድተዋል። ይህ ሪፖርተር እስከተጠናቀረበር ጊዜ ድረስ በዚሁ ምክንያት የሞተ ሰው አለመኖሩ ተገልጿል።</p>

<p>በአማራ ክልልም የተረጂዎች ቁጥር 2.4 ሚሊዮን ደርሷል።ይሁንና በአሁኑ ወቅት በየዞኑ በመካሄድ ላይ የሚገኘው ጥናት አይጠናቀቅ እንጂ የተረጂዎቹ ቁጥር ከዚህም ሊበልጥ እንደሚችል ተገምቱዋል። ባለፈው ነሐሴ ወር መጨረሻ በተደረገ የመኸር አጋማሽ የሰብል ግምገማ ክልሉ ለምግብ እህል እጥረት ሊጋለጥ የሚችለው ሕዝብ ከ3.3 እስከ 4.7 ሚሊዮን ሊሆን እንደሚችል ተገምቶ እንደነበረ የጠቀሱት የክልሉ አመዝኮ የቅድሚያ ማስጠንቀቂያ መምሪያ ኃላፊ አቶ አማረ ክንዴ ይህ አሃዝ በመካሄድ ላይ ባለው ጥናት መረጋገጥ አለበት ይላል። የጥናቱ ውጤቱ ምንም ቢሆን ግን በዚህ ዓመት በክልሉ የሚኖሩት ተረጂዎች ብዛት ካለፉት ዓመታት ጋር ሲነጻጸር ከፍተኛ መሆኑ እንደማይቀር አቶ አማረ ተናግረዋል።</p>

<p>በክልሉ ድርቁ የከፋባቸው አካባቢዎች በሰሜን ምሥራቅ አማራ የሚገኙ ዞኖች ዋግህምራ ሰሜንና ደቡብ ወሎ ሰሜን ሸዋና የኦሮሚያ ዞኖች እንዲሁም ሰሜንና ደቡብ ጐንደር እና የምሥራቅ ጐጃም አምስት ወረዳዎች ናቸው።የተከዜና የአባይ ሸለቆዎች ቆላማ አካባቢዎች ድርቁ የከፋባቸው ናቸው ተብለዋል።</p>

<p>ግጦሽ ፍለጋ ከእንሣት ጋር የሚደረግ የሰዎች እንቅስቃሴ መታየቱ የጠቆሙት ኃላፊው "የተለየ የመፈናቀል ሁኔታ አላጋጠመም" ብለዋል። በድርቁየተነሳ 183,049 የቤት እንሰሳት መሞታቸውን በዘገባው ተረጋግጧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 23 ቀን 1995</a></p>

</body>
</html>	
