<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትምህርት ሚኒስቴርና በአዲስ አበባ ዩኒቨርስቲ መምህራን መካከል አዲስ ፍልሚያ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በትምህርት ሚኒስቴርና በአዲስ አበባ ዩኒቨርስቲ መምህራን መካከል አዲስ ፍልሚያ ተጀመረ</h2>


<p>ዕለቱ እሁድ ኅዳር 15 ቀን 1995 ዓ.ም ማለዳ። የአዲስ አበባ ዩኒቨርስቲ መምህራን በአንድ አዳራሽ ውስጥ ተሰብስበው ከተፋጠጡ ሰዓታት ተቆጥረዋል። በዚያ አዳራሽ በተሰበሰበው በእያንዳንዱ መምህር ልብ ውስጥ ይብሰለሰል የነበረው ጥያቄም ከመርግ የከበደ ለመሆኑ በእያንዳንዱ መምህር ፊት ላይ ይነበብ ጀመረ፤ ጥያቄው በአዳራሹ ውስጥ "ፈንጂ" ሊፈነዳ ጥቂት ደቂቃዎች ቀርተውት እንደነበር ያመላከተም ነበር። እንደ አንድ መምህር ገለፃ "አዳራሹ ባሩድ ይሸት" ነበር።</p>

<p>ባለፈው ክረምት በጠቅላይ ሚኒስትር ጽ/ቤት በራሳቸው በአቶ መለስ ሰብሳቢነት በተካሔደው የከፍተኛ ትምህርት ተቋማት መምህራን ስብሰባ ላይ "የቤታቸውን ቆሻሻ" በራሳቸው አካሄድ ወይም ግምገማ እንዲያፀዱት ተወስኖ ነበር። መምህራኑም የዩኒቨርስቲው ነፃነት እንዲጠበቅ አድርገው ባመኑብት መልክ ግምገማው እንደሚካሔዱ ተስፋ አድርገው በተቀመጡበት ወቅት "ስብሰባ አለ" ተብለው መጠራታቸው በብዙዎቹ ዘንድ ግራ መጋባትን ፈጥሮ ነበር።</p>

<p>ለዚህም ይመስላል መምህራኑ "ለምን እንደጠራችሁን እንኳን አናውቅም"፤ "ሴኔቱ የተስማማበትን ሐሳብ ልንወስን ነው ወይስ ልንገመግም?"፤ "የምንገመግመውስ የዩኒቨርስቲውን አካሔድና አሠራር ነው ወይስ ግለሰቦችን?" በሚሉና በሌሎች ነጥቦች ዙሪያ አተካራ የገጠመው እስከ ቀኑ 10:00 ሰዓት ድረስም የደንብና የሥነ ሥርዓት አካሔድ ጥያቄ ሲነሳ ዋለ። በዚህ አተካራ ውስጥም አንዳንድ የዩኒቨርስቲ መምህራን ስድብ አዘል ቃላትን መወርወር ጀምረው ነበር።</p>

<p>በዕለቱ ስብሰባውን ለመምራት በመድረክ ተቀምጠው የነበሩት ዶ/ር ተጠምቀ መሀሪና ዶ/ር ቢቴ ጐቱ የተደቀነባቸው ፈተና ቀላል አልነበረም። የዩኒቨርስቲውና አሠራር ለመፈተሽ ለሚደረግ ውይይት የመነሻ ሃሳብ በማለት ዶ/ር ቡቴ ያቀረቡት ንግግርም ቢሆን ከመምህራኑ ጥያቄ ያላለፈ ነበር። "በትዕዛዝ ወርዶ፣ በመመሪያ ተላልፎ የሚመጣን ግምገማ አንቀበልም፣ መንግሥት የዩኒቨርስቲ ነፃነትን እንደሚያከብር አቋሙን ከገለጸ በኋላ መድረክ ላይ የተቀመጠባችሁን ፕሬዚዳንቶቻችን እንወያይበት ዘንድ ይዛችሁልን የመጣችሁትን የወንዶ ገነት ስብሰባ ሃሳብ አንደግፍም" በማለት መምህሩ አቋሙን መግለጽ ጀመረ።</p>

<p>በወቅቱ ለተፈጠረው ውጥረትና አለመግባባት ምክንያት ነበር የተባለው የወንዶ ገነቱ ስብሰባ ለመሆኑ ምን ይመስል ነበር? ከጥቂት ሣምንታት በፊት በኢትዮጵያ የሚገኙ የዩኒቨርስቲ ፕሬዚዳንቶችና ም/ፕሬዚዳንቶች እንዲሁም የትምህርት ሚኒስትሯ ወ/ሮ ገነት ዘውዴና ምክትል ሚኒስትሩ ዶ/ር ተሾመ ይዘንጋው በወንዶ ገነት ስብሰባ ተቀምጠው ነበር። የስብሰባው አጠቃላይ ዓላማም ዩኒቨርስቲዎች ግምገማ መጀመር እንዳለባቸው ለማሳወቅና በዚሁ ዙሪያም ለመነጋገር ነበር። ስለዚህ ስብሰባ አንድ ሳይጠቀስ የማይታለፍ አስገራሚ ጉዳይ ቢኖር ሰብሳቢው ሊቀመንበር ዶ/ር ቡቴ ጐቱ የመሆናቸው ጉዳይ ነው። የሚያስገርመው የዶ/ር ቡቴ አቅም ስብሰባውን ለመምራት አይመጥንም የሚል ሳይሆን የሀገሪቱን ዩኒቨርስቲዎች የመምራት ሥልጣንና ኃላፊነት ያለው የት/ሚኒስቴር ሚኒስትርና ም/ሚኒስትር አባልና ተሰብሳቢ ሆነው ተቀምጠው የመታየት ጉዳይ ነበር። አንዳንድ አስተያየት ሰጪዎች ይኸ ጉዳይ ከበስተጀርባው ሌላ ነገር እንደነበር የሚያመላክት ነው ይላሉ።</p>

<p>በወንዶ ገነቱ ስብሰባ ከት/ሚኒስቴር ባለሥልጣናት የቀረበው የግምገማ አካሔድ በጥቅሉ ሲታይ የዩኒቨርስቲዎች ፕሬዚዳንትና ም/ፕሬዚዳንት በመጀመሪያ እርስ በእርስ ይገማገማሉ፤ ከዚያ እንደገና ራሳቸው በሴኔቱ ይገመገማሉ፣ ዲኖች በአካዳሚክ ኮሚሽን ሲገመገሙ የትምህርት ክፍል ሊቃነመናብርት ደግሞ በመምህራን ይገመገሙና በተዋረድ መምህራኑ ደግሞ እርስ በእርሳቸው ግምገማ ይጀምራሉ፤ በመጨረሻም ተማሪዎች መምህራንን ፊት ለፊት ይገመግማሉ የሚል ነበር።</p>

<p>ይህንን በትምህርት ሚኒስትሬር የቀረበውን የግምገማ አካሔድ ሌሎች ዩኒቨርስቲዎች ተስማምተናል በማለት ሲቀበሉት የአዲስ አበባ ዩኒቨርስቲን የወከሉት ዶ/ር ተጠምቀና ዶ/ር ቡቴ ጐቱ ከመምህራኑ ጋር ሳንመክር አንዳች ነገር ስለማንወስን ተአቅቦ አድርገናል በማለት በመጀመሪያ ከመህራኑ ጋር ሊመክሩበት እንደሚገባ አሳውቀው ወደ አዲስ አበባ ተመለሱ።</p>

<p>በዚህ ጉዳይ ላይ ለመምከር አጀንዳ ይዞ የቀረበውና በዶ/ር ተጠምቀ ይመራ የነበረው የእሁድ ዕለቱ ስብሰባ ባሩድ ባሩድ እንደሸተተ ካለአንዳች መስማማት ለቀጣዩ ቀን ተላለፈ።</p>

<p>በቀጣዩ ቀን ስብሰባውን የመሩት በእሁድ ዕለቱ ስብሰባ በቤተሰብ ችግር አልተገኙም የተባሉት የዩኒቨርስቲው ፕሬዚዳንት ፕሮፌሰር እሸቱ ወንጨቆ ነበሩ። በዩኒቨርስቲው ላይ አንዣቦ የነበረው አደጋ ገሃድ መውጣትና መታየት የጀመረውም የዚያን ዕለት ነበር። በተለይም ከፕሮፌሰር እንድርያስ እሸቴ፣ ከዶ/ር ሳሙኤል አሰፋና ከዶ/ር ገመቹ ይሰነዘሩ የነበሩ አስተያየቶች "የፍንዳታውን" የመጨረሻ ሰዓት መቃረብ ያመላከቱ ነበሩ።</p>

<p>"ሌላው በኢትዮጵያ የሚገኘው ዩኒቨርስቲ ት/ሚኒስቴር ባቀረበው የግምገማ አካሔድ ተስማምቶ ሲሄድ አዲስ አበባ ዩኒቨርስቲን ከዚህ ልዩ የሚያደርገው ምንድነው?" በማለት ፕሮፌሰር እንድርያስ አስተያየት ሰነዘሩ። እነዶ/ር ሳሙኤልም የዩኒቨርስቲውን ኢ-ዲሞክራሲያዊ አካሄድና ጉድፍ በራሳቸው አገላለጽ በማቅረብ የውጥረቱን አንድ ጫፍ በመጐተት ተባበሩ። ሌላው ሐሣብ አቅራቢ ደግሞ ዶ/ር ገመቹ ነበሩ። ዶ/ር ገመቹም በዩኒቨርስቲው የደረሰባቸውን ግላዊ በደል ካስቀመጡ በኋላ ዩኒቨርስቲው በብሔር አድሎ የተሞላ እንደሳቸው አገላለጽም "ኤትህኒቻልልይ ችሃርገድ" ነው አሉ። ዶ/ር መኰንን ዲሣሣም ይህንኑ ሃሣብ በመጋራት አስተጋቡት። </p>

<p>በዚህ ውጥረት መሀል ነበር ከዚህ በፊት ከተናጋሪነታቸው ይልቅ በዝምታቸው የሚታወቁት ዶ/ር ዮናስ አድማሱ ከመቀመጫቸው የተነሱት። ዶ/ር ዮናስ አስተያየታቸውን የጀመሩ ከጥንት ጀምሮ አውቀዋለሁ፤ ጓደኛዬም ነበር ባሉት በፕሮፌሰር እንድርያስ እሸቴ ነበር። "ፕሮፌሰር እንድርያስ ከትምህርት ቤት ጀምሮ አውቀዋለሁ፤ ለእሱ የነበረኝ አድናቆትም በዕውቀቱና በችሎታው ላይ ብቻ የተመሰረተ ሳይሆን "ዲቪነ ሊከ "አስተሳሰቡ ይማርከኝ ስለነበር ነው....." በማለት ለፕሮፌሰሩ የነበራቸውን አድናቆት ሰንዝረው "ዛሬ ግን ፕሮፌሰር እንድርያስ እንዲህ ሲያስብ ሳየው እደነግጣለሁ" በማለት ወደ ፕሮፌሰሩ አስገራሚውን ጥያቄ ወረወሩ። "ለመሆኑ ፕሮፌሰር እንድርያስ እንዲህ አይነቱን አስተያየት በአሁኑ ወቅት በዩኒቨርስቲው ላይ ለመሰንዘር ብቃቱስ አለህ ወይ?" አሏቸው፦ "ከሁለቱ ዓመት በላይ ተማሪዎቹን በክፍል ተገኝቶ የማያስተምር ፕሮፌሰር እንዴት ስለዩኒቨርስቲው ለመናገር ሞራላዊ ብቃት ይኖረዋል? " በማለትም ሌላ ጥያቄ አከሉበት። ለዶ/ር ሳሙኤልም ተመሳሳይ ጥያቄ ቀረበላቸው። " ለሁለት ዓመት የተማሪዎቹን ጥያቄ ማረም ያልቻለና የጥናት ጽሑፋቸውንም ተመልክቶ ማማከር የተሳነውን ዶክተር እንዴት ዛሬ ዩኒቨርስቲው ቆሽሿል?" በማለት ዶ/ር ዮናስ አትክሮትንና መደነቅን በሚስብ ንግግር ወደ ሌላው ምናልባትም የዕለቱን የአደጋ ደመና ወደገፈፈው ሃሳባቸው ተሻገሩ። "ይህ ዩኒቨርስቲ የራሱን ነፃነት ጠብቆ የሚንቀሳቀስ መሆን አለበት። እነዚህን ሰዎች (መድረኩ ላይ ወደተቀመጡት የዩኒቨርስቲው ፕሬዚዳንቶች እየጠቆሙ) ምን አድርጉ ነው የምትሏቸው? የመረጥናቸው እኛ ነን፤ እኛን ወክለው ሄደው ተነጋግረው ከእኛ ጋር ሊመክሩ መጡ። ይህ ሲሆን ያስመሰግናቸዋል እንጂ እንዴት ይወቀሳሉ?" በማለት የቤቱን አቅጣጫ በአጭር ጊዜ ወደ አንድ መስመር ለመለወጥ ቻሉ። በዕለቱ የዶ/ር ዮናስን ንግግር ከሌሎቹ የለየው በጭብጨባ የመታጀቡ ጉዳይ ነበር።</p>

<p>በዚህ ዓይነት ሁኔታ ዕለቱን የቀጠለው ስብሰባ በዶ/ር ዮናስ በቀረበው ሐሣብ ዙሪያ መክሮ ቤቱ መስማማቱን መግለጽ ጀመረ። ይህው የዶ/ር ዮናስ ሐሣብ "ከትምህርት ክፍሉ ጀምሮ ግምገማ ይካሔድ፤ ሴኔቱ ደግሞ ራሱን ይገምግም....." በሚለው ዙሪያ ሲያጠነጥን መምህራኑ ድጋፋቸውን በጭብጨባ ገለጹ። በዚህ ጊዜ ዶ/ር ገመቹና ዶ/ር መኰንን ዲሣሣ አዳራሹን ጥለው መውጣት ጀመሩ። የእነሱ ረግጦ መውጣት በስብሰባው ላይ ብዙም ለውጥ ሳያመጣ ወዲያውኑ ወደ ድምፅ አሰጣጥ ሂደት ማምራት ተጀመረ።በድምፅ አሰጣጡ ሂደትም ከፕሮፌሰር እንድርያስና በጣም ጥቂት ከሆኑ መምህራን በቀር በሙሉ የዶ/ር ዮናስን ሃሣብ በመደገፍ እጃቸውን አወጡ። ፕሮፌሰር እንድርያስ በመቃወም ሲያነሱት ለነበረው ሐሣብ እንኳን በመጨረሻ ድምፅም ሳይሰጡበት በዝምታ አልፈዋል። ከድምፅ አሰጣጡ ሥነ ሥርዓት በኋላ ፋክልቲዎች በመጪው ረቡዕ ግምገማው እንዴት መካሄድ እንዳለበት ለፕሬዚዳንቱ ቢሮ ሐሳባቸውን በጽሑፍ እንዲያሳውቁ ተወስኖ ስብሰባው ተጠናቋል።</p>

<p>በዚህ ሁኔታ የተጠናቀቀው ስብሰባ በትምህርት ሚኒስቴርና በዩኒቨርስቲው መምህራን መካከል የተጀመረውን አዲስ ፍጥጫ ወዴት እንደሚወስደው አልታወቀም። አንዳንድ አስተያየት ሰጪዎች ይህ ሁኔታ የዩኒቨርሲቲውን አካዳሚያዊ ነፃነት ሙሉ በሙሉ ለማደስ ወሳኝ ወቅት ነው ይላሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 23 ቀን 1995</a></p>

</body>
</html>	














