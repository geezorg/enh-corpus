<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስና የተጠረጠሩ የጉምሩክ ሠራተኞችና ነጋዴዎች እንዲፈቱ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሙስና የተጠረጠሩ የጉምሩክ ሠራተኞችና ነጋዴዎች እንዲፈቱ ተወሰነ</h2>


<p>የፌዴራል ሥነምግባርና ፀረ-ሙስና ኮሚሽን ሙስና ለመፈፀማቸው ለክስ የሚያበቃ መረጃ አግኝቻለሁ በማለት በቁጥጥር ሥር ውለው የጊዜ ቀጠሮ የጠየቀባቸው ስድስት የጉምሩክ ባለሥልጣናት ሠራተኞች እና ነጋዴዎች በቀነ ቀጠሮ ቀርቦ ተለዋጭ ቀጠሮ ወይም ምርመራ መጨረሱን ለፍ/ቤቱ ባለመግለፁ ተጠርጣሪዎቹ እንዲፈቱ የፌዴራል ከፍተኛ ፍርድ ቤት 1ኛ ወንጀል ችሎት በፅ/ቤት ደረጃ ጉዳዩን ባየበት ወቅት ትዕዛዝ ሰጥቱዋል። የጊዜ ቀጠሮ ፋይሉም ተዘግቱዋል።</p>

<p>የኮሚሽኑ መርማሪዎች በእነአበባ ኪሮስ ላይ የ14 ቀናት የምርመራ ጊዜ ቀጠሮ ጠይቀው እስከ የካቲት 12 የተፈቀደላቸው ቢሆንም በዕለቱ ፍ/ቤት ቀርበው ምንም ለማለት ሳይችሉ ቀርተዋል። በዕለቱ የማረሚያ ቤት ተወካይ "ተጠርጣሪዎቹ ማረሚያ ቤት እንዲቆዩ ፍ/ቤቱ ያዘዘን እስከዛሬ ድረስ ብቻ ነው። ከዚህ በኋላ ምንድነው ማድረግ ያለብን?" በሚል ባቀረበው ጥያቄ ተለዋጭ ትዕዛዝ ከፍ/ቤቱ ለማረሚያ ቤቱ ካልተሰጠ ጊዜ ቀጠሮው ሳያልፍ ማንንም ማስፈቀድ ሳያስፈልግ ግለሰቦቹን መልቀቅ እንደሚችል ተነግሮታል።</p>

<p>ከሥነ ምግባር እና ፀረ-ሙስና ኮሚሽን ያገኘነው መረጃ እንደሚያስረዳው በቀጠሮ ዕለት የኮሚሽኑ መርማሪዎች ችሎት ሊቀርቡ ያልቻሉት ምርመራቸውን አጠናቀው ለዐቃቤ ሕግ መምሪያ በማስተላለፋቸው ምክንያት ነው ተብሏል።</p>

<p>የኮሚሽኑ ዐቃቤ ሕግ መምሪያ በበኩሉ፣ ምርመራ መምሪያው ምርመራ ማጠናቀቁን ለፍ/ቤቱ በመግለፅ የጊዜ ቀጠሮ ፋይል ማዘጋት እንደነበረበት ጠቅሶ ይህን ባለማድረጉ ችግሩ መፈጠሩን ጠቁሟል።</p>

<p>ከጉምሩክ ባለሥልጣን በጊዜ ቀጠሮ ላይ የነበሩ እንዲፈቱ የተወሰነላቸው ወ/ሮ አበባ ኪሮስ፣ወ/ሮ ሐረገወይን እሸቱ፣ አቶ ገነነ ታደሰ ሦስቱም የአዲስ አበባ ለገሃር ጉምሩክ ሠራተኞች የነበሩ፣ አቶ ጠና ካሣ፣ አቶ ሰይፈዲን ሱሌይማን፣ አቶ ፋሪስ አህመድ ነጋዴዎች የነበሩ ናቸው። ከዚሁ ጋር በተያያዘ ከጉምሩክ ባለስልጣን በቁጥጥር ሥር ውለው የነበሩ አቶ ፈቃዱ ገዙ የናዝሬት ጉምሩክ ባልደረባ፣ አቶ ገብረሥላሴ ተስፋዬ በጅቡቲ የኢትዮጵያ ጉምሩክ ማዕከላዊ ፅ/ቤት ኃላፊ የጊዜ ቀጠሮ መዝገቡ ሌላ በመሆኑ ከሚፈቱት ውስጥ አልተካተቱም። ሆኖም ይህ ዜና እስከተጠናቀረበት ጊዜ ድረስ ተጠርጣሪዎቹ ከማረሚያ ቤት ስለመለቀቃቸው የታወቀ ነገር የለም።</p>

<p>የሥነ ምግባር እና ፀረ-ሙስና ኮሚሽኑ በቅንጅት ጉድለት ምክንያት ስለተከሰተው ችግር ባለፈው ዓርብ የሚመለከታቸው ኃላፊዎች ለውይይት ጠርቶ እንደነበረ ታውቋል።</p>

<p>በተያያዘ ዜና ከሙገር ሲሚንቶ ፋብሪካ ጋር በተያያዘ የሙስና ምርመራ እየተካሄደባቸው ያሉት እነ ኢንጂነር ግዛው ተ/ማርያም፣ ወ/ሮ አበባ የኅላ እንዲሁም በእነኢንጂነር ባሶ አሰፋ መዝገብ፣ አቶ ኃይሉ ግዛው፣ አቶ መስፍን አቢ፣ አቶ አዳሙ እንግዳ ፖሊስ የጠየቀው ተጨማሪ የ14 ቀናት የምርመራ ጊዜ ተፈቅዶለታል።</p>

<p>የፌዴራሉ ከፍተኛ ፍርድ ቤት 1ኛ ወንጀል ችሎት የካቲት 12 ቀን ባስቻለው ችሎት ፖሊስ በተቻለ ፍጥነት ምርመራውን በማጠናቀቅ እንዲተጋ በማሳሰብ ተጨማሪ የጊዜ ቀጠሮ መፍቀዱን አስታውቋል።</p>

<p>በሌላ በኩል ከኢትዮጵያ መድን ድርጅት በእነ ያሬድ ሞላ መዝገብ አቶ ደበበ ታመነ፣ አቶ መንግሥቱ ወ/አብ፣ አቶ መኮንን ይመር፣ አቶ ጌትነት ቱሉ፣ አቶ ብርሃኔ ደበላ ፖሊስ የጠየቀውን የ14 ቀናት ጊዜ ቀጠሮ በማሳጠር የ7 ቀናት ጊዜ ቀጠሮ ፈቅዷል።</p>

<p>በሌላ በኩል በቴሌኮሙኒኬሽን ጉዳይ የካቲት 11 ቀን በፌዴራል ከፍተኛ ፍርድ ቤት የቀረቡት እነ ኢያሱ በርሄን ጨምሮ ከ20 በላይ ተጠርጣሪዎች ፖሊስ የጠየቀው የጊዜ ቀጠሮ ፍ/ቤቱ በመቀበል ለየካቲት 21 ተለዋጭ ቀጠሮ ሰጥቱዋል። በተመሳሳይ መልኩ የካቲት 12 ቀን 1995 የቀረቡት አቶ ተ/ማርያም ላዕከ የተባሉ የቴሌ ተጠርጣሪ ፖሊስ የጠየቀው የ14 ቀናት የጊዜ ቀጠሮ ፍ/ቤቱ ተቀብሎታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 17 ቀን 1995</a></p>

</body>
</html>	














