<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጭ ጉዳይና የደኅንነት ፖሊሲው በትግራይ ክልል ምክር ቤት ተቃውሞ ገጠመው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የውጭ ጉዳይና የደኅንነት ፖሊሲው በትግራይ ክልል ምክር ቤት ተቃውሞ ገጠመው</h2>


<p>በትግራይ ክልል ምክር ቤት ስብሰባ ላይ ለውይይት የቀረበው የውጭ ጉዳይና የደኅንነት ፖሊሲና ስትራቴጂ ተቃውሞ ገጠመው። በአብዛኞቹ የኤፈርት ሰራተኞችም ዘንድ ጉዳዩ ተቀባይነት አላገኘም።</p>

<p>በትግራይ ክልል ምክር ቤት ስለፖሊሲው ዓርብ ሐምሌ 25 ቀን በተካሄደው ስብሰባ በስራ አስፈፃሚውና በምክር ቤቱ አባላት መካከል የከረረ ክርክር ተካሄዷል። በምክር ቤቱ አዳራሽ በተካሄደው ስብሰባ ስልጣን ያልያዙት የምክር ቤቱ አባላት የመረጠን ሕዝብ አጥብቆ የያዘን በመሆኑ ስለድንበሩ ጉዳይ ግልፅ ምላሽ እንዲሰጠን እንፈልጋለን በማለት የጀመሩት ውይይት እየተጋጋለ ሄዶ ከበድ ያሉ ጥያቄዎችና አስተያየቶች መከተላቸው ከመቀሌ የደረሰን ዜና ያመለክታል። </p>

<p>በምክር ቤቱ ውይይት በጥያቄ ከቀረቡት ሃሳቦች ውስጥ ባድመ እንዴት ለኤርትራ ሊወሰን ቻለ? ይግባኝ የሌለው ውል ለምን ተዋዋላችሁ? በሰላማዊ መንገድ እንታገላለን የምትሉት ምን ይዛችሁ ነው? እኛ የባድመና የኢሮብን ሕዝብ አሳልፈን አንሰጥም። እናንተ አቋማችሁ ከማን ነው? የሚሉ የሚገኙበት ሲሆን በርካታ የተቃውሞ አስተያየቶችም ተሰንዝረዋል።</p>

<p>ከአባላቱ መካከል መጀመሪያውኑ በጥናቱ እንዲካፈሉ የተደረጉት በዕድሜ የበለፀጉና ታሪኩን የሚያውቁ እየተገፉ ለጉዳዩ ቅርበት የሌላቸው ሲጠየቁ መሰንበታቸው የመንግስት ስህተት መሆኑን ጠቁመዋል።</p>

<p>ጉባኤተኛው ከጋለው ክርክር ባሻገር ተደረገ የተባለው ጥናትና የአልጀርሱ ስምምነት ፍፁም ስህተት መሆኑንና ባድመን አሳልፈው እንደማይሰጡ በአስተያየታችው ጠቅሰዋል። በተጨማሪ መራብ ሃገር ከመሸጥ የበለጠ እንደማያሳፍርና እስከመጨረሻው እንደሚታገሉ አስተያየታቸውን ሰጥተዋል።</p>

<p>ለቀረቡት አስተያየቶችና ጥያቄዎች ርዕሰ መስተዳድሩ አቶ ፀጋዬ በርኼና ምክትል ርዕሰ መስተዳድሩ አቶ አባዲ ዘሙ ማብራሪያ ለመስጠት ቢሞክሩም የጉባኤተኛውን ስሜት እያስቆጣ ከመሄዱ በስተቀር የሚያግባባ አልሆነም።</p>

<p>በዚህ የክርክር ሂደት አንድ ጉባኤተኛ (ተወካይ) ለመናገር እንደተፈቀደላቸው በአፈጉባኤው ዶክተር ሰለሞን ዕንቋይ ከ2 ደቂቃ በላይ እንዳያልፉ ሲነግራቸው በጉባኤው አባላት ተቃውሞ እንዳጋጠማቸውና "በወረዳ የታፈንነው እንዳይበቃ አሁንም እዚህ እንታፈናለን የመሰለንን እንናገራለን" የሚል ተቃውሞ በመስማቱ አፈጉባኤው ዶክተር ሰለሞን ዕንቋይ እንደፈለጋችሁ ተናገሩ ብለው መድረኩን ክፍት እንዲያደርጉ ተገደዋል። ጉባኤው ሲጠቃለል ይህንኑ ፍርደ ገምድል ውሳኔ የሚተገብር ከሆነ ከፍተኛ ችግር ሊፈጠር እንደሚችል በማስጠንቀቅ ፖለቲካዊና ዲፕሎማሲያዊ ጥረት እንዲደረግ በማሳሰብ ነው።</p>

<p>በመጨረሻ ጉባኤተኛው ከአዳራሹ እንደወጣ ርዕሰ መስተዳድሩ አቶ ፀጋዬ በርሄ በአዳራሹ የተገኙትን ጋዜጠኞች ለብቻቸው በማስቀረት ጉባኤተኛው የተናገረውን በዜና አውታሮች እንዳያስተላልፉ እንዳስጠነቀቁ ውስጥ አዋቂዎች ይናገራሉ። በተመሳሳይ ሁኔታ ርእሰ መስተዳድሩ የክልሉን ዳኞች የደሞዝ ጭማሪ አስመልክቶ በተፈጠረው አታካራ ዳኞች በደሞዝ ያላቸው ቅሬታ በሪፖርተር ጋዜጣ እንዲገለፅ ማድረጋቸውን ክፉኛ ነቅፈዋል። "በጋዜጣ መግለፅ ከፈለጋችሁ ለምን ለወይን (የሕወሓት የፓርቲ ጋዜጣ) ወይም በመቆልሕ( የክልሉ መንግስት ጋዜጣ) አትፅፉም በማለት ቅሬታቸውን ገልፀውላቸዋል።</p>

<p>በሌላ በኩል የኤፈርት /የኢሕአዴግ የንግድ ድርጅት አባላት በዚሁ ፖሊሲ ላይ የተወያዩ ቢሆንም ተቀባይነት አላገኘም። ቅዳሜ ሐምሌ 26 የተጀመረውና ሁለት ቀን የፈጀው ስብሰባ በተለይም ድህነትን መቀነስ ይሻላል ወይስ ማስወገድ? በሚለው ላይ የመከረ ሲሆን ድህነትን ካልቀነስን እንበታተናለን የሚለው ሃሳብ ቅዋሜ ገጥሞታል። አንድ ተሳታፊ በውይይቱ ወቅት የኢትዮጵያ ሕዝብ ለጦርነት ሲሆን እንጂ ለልማት ድጋፍ እንደማይሰጥ፣ የጦርነት አስተሳሰብ እንጂ የልማት አስተሳሰብ እንደሌለው፣ በርዳታ ስንዴ ትዳር የሚመሰርትና ሰርግ የሚደግስ እንደሆነ አድርገው ያቀረቡትን ሃሳብ አብዛኛው ተሰብሳቢ ነቅፏቸዋል። ይኸን ሃሳብ ከተቃወሙት ውስጥ የኢትዮጵያ ሕዝብ በልመና እህል ይደግሳል የሚባለው ሃሳብ የተጋነነ፣ ሕዝብን የሚያናንቅና ካሁን በፊት ኢህአዴግ ይለው ከነበረው ጋር የሚቃረን መሆኑን ገልፀዋል። ሕዝቡ ቀንና ሌሊት የሚሰራ አፈር በጨርቁ የሚሸከምና ለጦርነት የሚረዳ ወርቅ ሕዝብ እየተባለ ሲነገር የነበረውን አሁን ለጦርነት እንጂ ለልማት የማይነሳ የሚባለው አንቀበለውም ብለዋል። እንዲያውም በብድር ገንዘብ የሚያጌጡና የሚኖሩ ባለሥልጣናት ናቸው የሚል አስተያየት ሰንዝረዋል።</p>

<p>የድንበሩም ጉዳይ ከድህነት ጋር የሚያያዝበት መንገድ ያልገባቸው መሆኑንና ከፍተኛ መስዋዕትነት የተከፈለበት ትልቅ አጀንዳ ድህነት ይሻልሃል ባድመ መባሉን አሳዛኝ ነው ሲሉ አስተያየታቸውን ሰጥተዋል። ሰብሳቢዎችንም "አምናችሁበት ሳይሆን ፈርታችሁ ነው" በማለት ተችተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 5 ቀን 1995</a></p>

</body>
</html>	














