<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመቀሌ 600 የዩኒቨርሲቲ ተማሪዎች በረሃብ አድማ ላይ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመቀሌ 600 የዩኒቨርሲቲ ተማሪዎች በረሃብ አድማ ላይ ናቸው</h2>


<p>መቀሌ በሚገኘው አሪድ ዩኒቨርሲቲ የመጀመሪያ ዲግሪያቸውን ለማግኘት የክረምት ተከታታይ ስልጠና የሚወስዱ 600 ተማሪዎች ከክልሉ ትምህርት ቢሮ ጋር በተፈጠረ ውዝግብ መነሾነት የረሃብ አድማ አድርገዋል።</p>

<p>ከተለያዩ ኮሎጆች በዲፕሎማ ተመርቀው በመምህርነት የሚያገለግሉትና ከክልሉ ት/ቢሮ ጋር በገቡት ውል መሠረት የመጀመሪያ ዲግሪያቸውን ለማግኘት የክረምት ስልጠና ሲወስዱ የቆዩት ተማሪዎች ቢሮው በነጻ ሊያስተምራቸው የገባውን ውል በመጣሱ አድማ ለማድረግ መገደዳቸው ዘገባዎች ጠቁመዋል። እነዚህ የመምህር ተማሪዎች ከሁለት ዓመት በፊቲ የክረምት ስልጠናውን የጀመሩት የት/ቢሮው ደሞዛቸውን እየከፈለና የዩኒቨርሲቲ ወጪያቸውን ችሎ ሊያስተምራቸው፤ እነርሱ በበኩላቸው ተምረው ሲጨርሱ ለአምስት ዓመት ት/ቢሮውን ሊያገለግሉ ተስማምተው ነበር። ይሁንና ዘገባዎች እንዳሉት የትምህርት ቢሮው ከዘንድሮ የክረምት ስልጠና ጀምሮ ተማሪዎቹ የምግብ ወጪያቸውን ራሳቸው እንዲችሉ በመወሰኑ ውዝግቡ ተፈጥሯል። ተማሪዎች ጉዳዩን ለክልሉ የአቅም ግንባታ ቢሮ ቢያሳውቁም መልስ ባለማግኘታቸው ከማክሰኞ ዕለት ጀምሮ ይህ ዜና እስከተጠናቀረበት ዓርብ ምሽት ድረስ የረሃብ አድማ በማድረግ ላይ ናቸው። በተጨማሪም ለጥያቄያቸው አዎንታዊ መልስ ካላገኙ ሰላማዊ ሰልፍ ለመውጣትና ራሳቸውን ከውል በማስወጣት ከትምህርት ቢሮው ለመልቀቅ የጊዜ ገደብ መስጠታቸው ታውቋል። </p>

<p>ትምህርት ቢሮውና ተማሪዎቹ በገቡት ውል መሠረት ተማሪዎቹ ራሳቸውን ከትምህርት ካገለሉ ወይም በመጨረሻ ለቢሮው አንሰራም ካሉ ለትምህርት የወጣውን ወጪ ከነወለዱና ተጨማሪ የ5000 ብር ቅጣት መክፈል ይኖርባቸዋል። ተማሪዎቹ እንደሚሉት ቢሮው ከገቡት ውል ውጪ የምግብ ወጪያችሁን ቻሉ ማለቱ ውሉን የሚያፈርስ በመሆኑ በቀጣይነት ለሚወስዱት ርምጃ ተጠያቂው ቢሮው ይሆናል።</p>

<p>በትግራይ በሚገኙ ከፍተኛ ሁለተኛ ደረጃ ት/ቤቶች የሚገኙት አብዛኞቹ መምህራን የዲፕሎማ ምርቆች መሆናቸውን የገለጹ ምንጮች እነዚህ መምህራን በዚህ ውዝግብ የተነሳ ወደ ማስተማር የማይመለሱ ከሆነ ከፍተኛ ችግር ሊፈጠር እንደሚችል ገምተዋል።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 12 ቀን 1995</a></p>

</body>
</html>	














