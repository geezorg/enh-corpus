<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የድንበሩ ጉዳይ በሰላም ካላለቀ ሌላ አማራጭ እንወስዳለን" በመቀሌ ዞን የመንግስት ሰራተኞች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የድንበሩ ጉዳይ በሰላም ካላለቀ ሌላ አማራጭ እንወስዳለን" በመቀሌ ዞን የመንግስት ሰራተኞች</h2>


<p>በመቀሌ ዞን የሚገኙ የመንግሥት ሰራተኞች ሉዓላዊ ግዛታቸውን የሚያስወስድ ውሳኔ እንደማይቀበሉና ጉዳዩ በሰላማዊና ህጋዊ መንገድ ካልተፈታ በሌላ አማራጭ ሉዓላዊ ግዛታችንን እናስከብራለን በማለት አቋማቸውን አስታወቁ።</p>

<p>ከነሐሴ 12 ጀምሮ ለአራት ተከታታይ ቀናት በመቀሌ ማዘጋጃ ቤት አዳራሽ በተካሄደው ስብሰባ የውጭ ጉዳይና ደህንነት ፖሊሲን በተመለከተ በዞኑ የአመራር አካል ሰብሳቢነት ውይይት የተካሄደ ሲሆን የባድመና የኢሮብ አካባቢዎች ጉዳይ እንዴት ይፈታል መጨረሻውስ እንዴት ነው የሚል ጥያቄ ከተሳታፊዎች ቀርቦ የሞቀ ክርክር ተካሂዶበት ነበር።</p>

<p>ሰብሳቢው የነባድመ ጉዳይ በሰላማዊና ህጋዊ መንገድ ለመፍታት ከተቻለ መንግሥት ጥረቱን እንደሚቀጥል አስታውቀው በሰላማዊና ህጋዊ መንገድ መፈታት ካልተቻለ አገራችን ካላት ድህነት አንፃር ጦርነት አስፈላጊ አለመሆኑን በመግለፅ ውሳኔውን መቀበል እንደሚሻል ቢያስረዱም ሃሳባቸው ተቀባይነት ሳያገኝ ቀርቱዋል።</p>

<p>የድንበር ኮሚሽኑ ለኤርትራ እንዲሰጥ የወሰነው መሬት ሉዓላዊ ግዛታችን ነው ያሉ የስብሰባው ተሳታፊዎች መሬታችን በመሆኑም ከወራሪው የሻዕቢያ መንግሥት ነፃ ለማውጣት በርካታ ዜጎቻችንን የከፈልንበትና በሺዎች የሚቆጠሩ ወገኖቻችን ደማቸውን አፍስሰው አካላቸውን ያጐደሉበትን መሬት በፍፁም አናስረክብም ብለዋል።</p>

<p>በዚሁ መልኩ የዞኑ ሰራተኞች ከሰዓት በፊት አቋማቸውን በመግለፅ በጉዳዩ ላይ ድምፅ ሳይሰጥበት የተጠናቀቀ ሲሆን ሰብሳቢው ከሰዓት በኋላ ጉዳዩ እንደአዲስ ተነስቶ ድምፅ እንዲሰጥበት ጠይቀው ከብዙ የሃሳብ ልውውጥ በኋላ ጉዳዩን በጦርነት መፍታት አለብን የምትሉ እጃችሁን አውጡ በማለት ተሳታፊውን ሲጠይቁ ከአምስት ተቃዋሚዎች በስተቀር አዳራሹን የሞላው ተሰብሳቢ መሬታችንን ከምንሰጥ ጦርነትን እንመርጣለን ብለዋል።</p>

<p>በመቀሌ ማዘጋጃ ቤት አዳራሽ የተሰበሰቡት የዞኑ የመንግሥት ሰራተኞች አምስት መቶ እንደሚደርሱ የገለፁት ምንጮቻችን ከተሰብሳቢዎቹ አንዳንዶቹ ሉዓላዊነታችንን ለማስከበር ሲሉ ለመዝመት ዝጉ መሆናቸውን በተሰብሳቢው ፊት ቃል በመግባት ፅኑ አቋማቸውን እንደገለጹ ለማወቅ ተችሉዋል።</p>

<p>ቀደም ሲልም የዞኑ መምህራን ውሳኔውን እንደማይቀበሉት በመግለፅ ተቃውሞአቸውን በሰላማዊ ሰልፍ ለመግለፅ መንግሥት ሁኔታዎችን እንዲያመቻችላቸው ጠይቀው እንደነበር የሚታወስ ቢሆንም እስካሁን የተቃውሞ ሰላማዊ ሰልፍ አለማድረጋቸው ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 26 ቀን 1995</a></p>

</body>
</html>	














