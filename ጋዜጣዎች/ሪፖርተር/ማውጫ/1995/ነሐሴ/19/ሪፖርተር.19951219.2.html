<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምሥራቅ ሐረርጌ በድርቅ የተጐዱ በወባ እና በውሃ ወለድ በሽታዎች እየሞቱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በምሥራቅ ሐረርጌ በድርቅ የተጐዱ በወባ እና በውሃ ወለድ በሽታዎች እየሞቱ ነው</h2>


<p>በምሥራቅ ሐረርጌ ዞን ጉርሱም ወረዳ ሥር የሚገኘው የሐሪሮ ቀበሌ ገበሬ ማኅበር ነዋሪ ሕዝብ በወባ እና በውሃ ወለድ በሽታዎች እየሞተ መሆኑን ተጠቆመ።</p>

<p>በዓለም አቀፉ ቀይ መስቀል የእህል አቅርቦት ሕይወታቸውን እየታደጉ ያሉት ገበሬዎች በሥፍራው ለተገኘ የጋዜጠኞች ቡድን እንደገለፁት ከድርቁ በተጨማሪ ወባ እና ውሃ ወለድ በሽታዎች የሕብረተሰቡን ሕይወት እየነጠቁ ነው።</p>

<p>የስምንት ቤተሰብ አስተዳዳሪ እንደሆኑ የሚናገሩት አቶ መሐዲ አብዱዓረብ በአሁኑ ወቅት በተከሰተው ድርቅ የተነሳ ከአካባቢያቸው እንዳይፈናቀሉ ዓለም አቀፉ ቀይ መስቀል ማኅበር በነፍስ ወከፍ 12. ኪሎ ስንዴ፣ 1 ሊትር ዘይት፣ 4 ኪሎ ምስር እየሰጣቸው መሆኑን ገልጸው በተለይ ወባ ህዝቡን እየፈጀች ነው ብለዋል»</p>

<p>በአካባቢያችን የሕክምና ተቋም በቅርብ የለም ያሉት አቶ መሐዲ የአካባቢያችን ሰዎች ራቅ ወደ አሉ አካባቢዎች ሄደው ለመታከም ተገደዋል ሲሉ አስተያየታቸውን ሰጥተዋል።</p>

<p>አቶ አብዱ አውጣሂር በበኩላቸው በውሃ ምክንያት በከፍተኛ የቆዳ በሽታ ተይዤ እየተሰቃየሁ እገኛለሁ። ወደ ሕክምና ለመሄድም አቅሜ ደክሟል በማለት በሕመም የተጎዳ የፊታቸውን አካል ለጋዜጠኞች እያሳዩ ችግራቸውን ገልፀዋል።</p>

<p>የአካባቢው ሕብረተሰብ ስለወባ በሽታ መተላለፊያ እና መከላከያ መንገዶች ያውቅት እንደሆነ የተጠየቁት አቶ አብዱ ይሄን ብናውቅማ ኖሮ አናልቅም ነበር ሲሉ መልሰዋል።</p>

<p>የሐረር ቀይ መስቀል የጉርሱም ወረዳ ኃላፊ አቶ ካሳሁን በቀለ ገበሬዎቹ ከችግራቸው መብዛት የተነሳ እህል ብቻ ሳይሆን መድኃኒት አምጡልን እያሉ ይጠይቃሉ ካሉ በኋላ ችግሩን በቅርቡ ለመፍታት እየታሰበ መሆኑን ተናግረዋል። የአካባቢው ሕብረተሰ ስለወባ በሽታ ምንነትና የመተላለፊያ መንገዶች ባለማወቁ ምክንያት ሲታመም ጭንቅላቱን በእሳት በመተኮስ ለተጨማሪ ችግር እየተዳረገ ነው።</p>

<p>በሐረሪ አካባቢ አንድ ሐሪሮ የሚባል ምንጭ መኖሩን የአካባቢው ገበሬዎች የገለፁ ሲሆን ይሄ ምንጭ እንስሳትም ሰውም በአንድነት ለመጠጥ አገልግሎት የሚጠቀሙበት በመሆኑ የአካባቢው ሕብረተሰብ ጤና እንዲቃወስ መንስኤ መሆኑን አመልክተዋል።</p>

<p>የዓለም አቀፉ ቀይ መስቀል የውሀ ቴክኒሽያን አቶ ማንደፍሮ አሰፋ የሐሪሮ ቀበሌ ገበሬ ማኅበር የወባ መድኃኒትና እና የንፁህ መጠጥ ውሃ አቅርቦት ጥያቄ ቀርቦላቸው የመጀመሪያ ደረጃ የመስክ ጥናት መካሄዱን ጠቅሰው ችግሩን ለመፍታት የሚያስችል እንቅስቃሴ ለማካሄድ አስፈላጊው ዝግጅቶች እየተከናወኑ ነው ብለዋል።</p>

<p>ሐሪሮ ቀበሌ ገበሬ ማኅበር ከሐረር ከተማ 100 ሜትር ርቀት ላይ የምትገኝ ናት።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 19 ቀን 1995</a></p>

</body>
</html>	














