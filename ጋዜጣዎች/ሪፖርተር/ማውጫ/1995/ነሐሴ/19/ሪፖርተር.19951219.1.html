<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮሚሽኑ የድንበር ማካለሉ ሥራ እንዲቀጥል ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኮሚሽኑ የድንበር ማካለሉ ሥራ እንዲቀጥል ወሰነ</h2>


<p>የኢትዮጵያና የኤርትራ የድንበር ኮሚሽን ኢትዮጵያ በተሰጠው ውሳኔ ላይ በማቅረብ ላይ ያለችውን ተቃውሞ ወደ ጐን በማለት የድንበር ማካለሉ ተግባር እንዲቀጥል ወሰነ።</p>

<p>ኮሚሽኑ ባወጣው መግለጫ እንዳስታወቀው በትክክል ባልገለጸው ቀን በቅርቡ ባደረገው ውይይት የድንበር ማካለሉን ሥራ ለማፋጠንና ተከታታይ መመሪያዎችን ለድንበር አካላዩ ቡድን ለመስጠት ቀጣይ ስብሰባዎችንም ያደርጋል። ዝርዝሩ ይፋ ባይሆንም ሁለቱ መንግሥታት ጥር 16፣ ሚያዚያ 7 እና ሚያዝያ 24/1995 ዓ.ም ያቀረቡዋቸውን አስተያየቶች ከተመለከተ በኋላ ከሐምሌ 9 ቀን ጀምሮ ተግባራዊ እንዲሆነ ቀደም ሲል አውጥቶ የነበረውን የድርጊት መርሃ ግብር ተግባር ላይ እንዲውል ወስኗል። </p>

<p>ነሐሴ 8 የወጣውና ከሰኞ ዕለት ጀምሮ የተሠራጨው መግለጫ የድርጊት መርሃ ግብሩ ግልባጭ በአጭር ጊዜ ውስጥ ለሁለቱም ወገኖች እንዲደርስ እንደሚደረግ ይገልጻል። ይኸው ፕሮግራም እንደሚያመለክተው በነሐሴ ሁለተኛ አጋማሽ የድንበሩ ምሥራቃዊ ክፍል (ጾረናና ዛላንበሳ) ዝርዝር ካርታ ለአስተያየት ለሁለቱ ወገኖች ይሰጣል፣ ከኢትዮጵያና ከኤርትራ ጋር የተናጠል ውይይት ይካሄዳል፣ የጾረናና የዛላንበሳ እንዲሁም የአካባቢው መረጃ ማሰባሰብ ጥናት ይቀጥላል፣ በድንበሩ ማዕከላዊና ምዕራባዊ ክፍሎች የድንበር ማካለያ ቅስቶች (ፒላርስ) የሚቆሙበት ቦታ ይጠናል፣ በቅስት መቆሚያ አካባቢዎች የፈንጂ ማጽዳት ሥራ ይከናወናል፣ በመጨረሻም ድንበሩን የሚያሰምሩ ባለሙያዎችና አስፈላጊ ቁሳቁሶች ወደ አካባቢው ይጓጓዛሉ። በመስከረም መጀመሪያም ሁለቱ ወገኖች በምሥራቃዊው ድንበር ካርታ ላይ ያላቸውን አስተያየት ያቀርባሉ፣ የጾረና፣ የዛላንበሳ እና በአጠቃላይ የምሥራቁ ድንበር ዝርዝር ጥናት ይቀርባል። ኮሚሽኑ ባወጣው ፕሮግራም መሠረት በጥር 1996 የምሥራቁ ድንበር የመጨረሻ መስመርና ቅስቶች የሚቆሙበት ቦታ ዝርዝር ይወሰናል፣ የማዕከላዊው ድንበር ደግሞ በመጋቢት ተጠናቆ ካርታውና ዝርዝር መግለጫው ለሁለቱም ወገኖች ይሰጣል። የምዕራባዊው ድንበር ደግሞ በሐምሌ 1996 ተጠናቆ ሰነዱ ለተከራካሪዎቹ ይቀርባል።</p>

<p>የኮሚሽኑ መግለጫ የወጣው ፕሮግራም ለድንበር ማካለሉ ወሳኝ የሆኑ ሂደቶች በሁለቱም ወገኖች በወቅቱ እንደሚፈጸሙ ታሳቢ ያደረገ መሆኑን ይገልጻል። ከሚጠበቁት ነገሮች መካከልም የበረራ መስመር ፈቃድና፣ አካባቢዎቹን ለመመልከት የሚደረግ ትብብር፣ ለኮሚሽኑ የመስክ ሠራተኞች የሚሰጥ የጸጥታ ዋስትና፣ ማካለሉን የሚፈጽሙ ኮንትራክተሮች በወቅቱ ወደ ቦታው መድረስ ይገኙበታል።</p>

<p>ታዛቢዎቹ እንደሚሉት ኢትዮጵያ የኮሚሽኑን ውሳኔ ለመቀበል በምታንገራግርበትና የማሻሻያ ጥያቄዎችን ማቅረቧ በሚነገርበት በዚህ ወቅት ኮሚሽኑ በወሰነው ውሳኔ መሠረት ድንበሩ እንዲካለል ፕሮግራም በማውጣት መግለጫ መስጠቱ የኢትዮጵያን ተቃውሞ ያልተቀበለው መሆኑን በግልጽ የሚያሳይ ነው። ሰሞኑን የአሜሪካ ኮንግረስ ኢትዮጵያ ውሳኔውን እንድትቀበል ጫና በማድረግ ላይ እንደሚገኝ መግለጹ የሚታወቅ ሲሆን በጸጥታ ቀጣናው በተከሰቱ አለመግባባቶች ደግሞ አንሚና ኢትዮጵያ እሰጥ እገባ ውስጥ መግባታቸው ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 19 ቀን 1995</a></p>

</body>
</html>	














