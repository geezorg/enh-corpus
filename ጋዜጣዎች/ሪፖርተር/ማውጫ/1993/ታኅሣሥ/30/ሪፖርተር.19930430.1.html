<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኤርትራ ስምምነቱን ካልተገበረች ሠራዊቱን የማስወጣት ሂደት አራዝማለሁ» - ኢትዮጵያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኤርትራ ስምምነቱን ካልተገበረች ሠራዊቱን የማስወጣት ሂደት አራዝማለሁ» - ኢትዮጵያ</h1>


<p>ኤርትራ በሰላም ስምምነቱ ላይ የሠራዊት ማውጣትን በተመለከተ የተጠቀሱትን ነጥቦች ካልተገበረች የኢትዮጵያ ሠራዊት ከኤርትራ ደጋዎች ሠራዊቱን የሚያወጣበት ጊዜ ላልተወሰነ ጊዜ እንደሚያራዝም የመከላከያ ሚኒስቴርን ጠቅሶ ሮይተርስ ባለፈው ሐሙስ ዘገበ።</p>

<p>በተመሳሳይ ዕለት የተመድ የሰላም ጥበቃ ተልዕኮ አባላት አንሚ እና ለሰላም ጥበቃ ተልኮው የኤርትራ የትብብር ኮሚሽን (ጭጭጵም) በአሥመራ ከተማ ተገናኝተው ወደፊት በጊዜያዊ የፀጥታ ቀጠናው ውስጥ የኤርትራ ሚሊሺያዎች ስለሚኖራቸው አሰፋፈርና ሚና በተመለከተ ስብሰባ ማድረጋቸውን የአንሚ የህዝብ ግንኙነት አስታውቋል። እንደሮይተርስ ዘገባ ኢትዮጵያ ሠራዊቷን ከኤርትራ ምድር የማስወጣቱ ተልዕኮ ላልተወሰነ ጊዜ እንደሚዘገይና ይህም በሁለቱ አገሮች የተፈረመውን የሰላም ስምምነት ሰነድ ለመተግበር የኤርትራ መንግሥት ፍላጐት ባለማሳየቱ እንደሆነ አመልክቷል።</p>

<p>ይህ በእንዲህ እንዳለ አንሚና የኤርትራ ወታደራዊ ባለሥልጣናት በአሥመራ ከተማ ባደረጉት ስብሰባ በአዲስ መልክ ስለተቋቋመው የአንሚ የወታደራዊ ትብብር ኮሚሽን (ምጭጭ) ንዑስ ኮሚቴን አስመልክቶ ሰፊ ውይይት ተካሂዷል።</p>

<p>ንዑስ ኮሚቴው በአንሚ ወታደራዊ አዛዥ የሚመራ ሲሆን የኢትዮጵያንና የኤርትራን ወታደራዊ ባለሥልጣናት በጥምረት በማቀፍና ከአፍሪካ አንድነት ድርጅት ታዛቢ እንዲኖር የሚያስችል ነው። ይኼው ኮሚቴ ታህሣሥ 19 ቀን 1993 ዓ.ም በናይሮቢ ላይ በአንሚ ሰብሳቢነት የኢትዮጵያንና የኤርትራ ወታደራዊ ባለሥልጣኖች ተገናኝተው ያለፍሬያማ ውጤት በተለያዩበት ስብሰባ የተቋቋመ ሲሆን በአሁኑ ስብሰባም የኤርትራ የሚሊሺያ አባላት በጊዜያዊ የፀጥታው ቀጠና ስለሚኖራቸው አሰፋፈርና ሚና አስመልክቶ ከኤርትራ ባለሥልጣናት ጋር የተደረገ ውይይት ነው።</p>

<p>በተለይም ውይይቱ ስለሚሊሺያ አባላት ተግባር አወቃቀርና ስለሚጠበቅባቸው መታወቂያዎች ያመላከተ መሆኑን ለማወቅ ተችሏል። ንዑስ ኮሚቴው እንደገና ጥር 7 ቀን 1993 ዓ.ም እንደሚገናኝና የማጠቃለያ ስብሰባውን ደግሞ ጥር 15 ቀን 1993 ዓ.ም እንደሚያከናውን ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 30 ቀን 1993</a></p>

</body>
</html>	
