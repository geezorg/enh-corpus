<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ የኢትዮጵያ ሰራዊት ባድመና ዛላንበሳ አይሰፍርም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ የኢትዮጵያ ሰራዊት ባድመና ዛላንበሳ አይሰፍርም አለ</h1>


<p>ባለፈው ሐሙስ በናይሮቢ በተካሄደው የተመድ የኢትዮ ኤርትራ ተልዕኮ (አንሚ) ወታደራዊ አስተባባሪ ኮሚሽን ሁለተኛ ስብሰባ የኢትዮጵያ መከላከያ ሠራዊት ከኤርትራ ግዛት መውጣትና የ25 ኪ.ሜ ስፋት ያለው ጊዜያዊ የደህንነት ዞን መፍጠርን በተመለከተ በተደረገው ውይይት ሻዕቢያ ዛላንበሳና ባድመ ከድሮ ጀምሮ የኔ ስለነበሩ የኢትዮጵያ ሠራዊት ከኤርትራ ወጥቶ ዛላንበሳና ባድመ መስፈር አይችልም ማለቱ ታወቀ።</p>

<p>በኢትዮ ኤርትራ ግጭት ማግስት የአአድ ልዑካን በእነዚህ ቦታዎች በአካል ተገኝተው ባድመና ዛላንበሳ በኢትዮጵያ ቁጥጥር ስር የነበሩ ግዛቶች እንደነበሩ ምስክርነታቸውን የሰጡበትና፣ የሻዕቢያው መሪ ኢሳያስ አፈወርቂም እራሳቸው ዛላንበሳን የያዝነው እራሳችንን ለመከላከል እንዲያስችለን ነው ማለታቸውን በመርሳት በብርጋዲየር ጄኔራል አብርሃለይ የተመራው የኤርትራ ልዑካን ቡድን የኢትዮጵያ ሠራዊት ዛላንበሳና ባድመ መስፈር አይችልም ማለቱ በጄኔራል ፓርትሪክ ካማሬት ለተመራው የኮሚሽኑ ተሰብሳቢ አስገራሚ ሆኖ እንደነበር ምንጮቻችን ይገልፃሉ። ሻዕቢያ ከዚህ አልፎ የጊዜያዊ የደህንነት ዞኑ 25 ኪ.ሜ መለካት ያለበት ቀደም ብዬ ከዛላንበሳና ከባድመ ወደውስጥ አልፌ ሰፍሬባቸው ከነበሩት ቦታዎች መሆን አለበት በማለት አንገራግሯል። በዚህም ምክንያት ክርክሩ በኢትዮጵያና በኤርትራ መካከል መሆኑ ቀርቶ በኤርትራና ልዑካን ቡድንና በአንሚ መካከል ነበር።</p>

<p>ይህ በእንዲህ እንዳለ የተመድ የኢትዮጵያና የኤርትራ ተልዕኮ ለአሰራሩ እንዲያቸመው ጊዜያዊ ካርታ ነድፎ የነበረ ሲሆን በዚህ ካርታ ውስጥም በማወቅም ሆነ ባለማወቅ ዛላንበሳን በኤርትራ ግዛት አካሎ ነበር። ኢትዮጵያ ጉዳዩን አስመልክታ በወቅቱ ተቃውሞ አሰምታ ነበር። በሜጄር ጄኔራል አለምሸት ደግፌ የኢትዮጵያና የኤርትራ ተልዕኮ አንሚ ለአሰራሩ እንዲያመቸው ጊዜያዊ ካርታ ነድፎ የነበረ ሲሆን በዚህ ካርታ ውስጥም በማወቅ ዛላንበሳና በኤርትራ ግዛት አካሎ ነበር። ኢትዮጵያ ጉዳዩን አስመልክታ በወቅቱ ተቃውሞ አሰምታ ስለነበር አንሚ በቃል ይቅርታ ጠይቆ ነበር። በሜጄር ጄኔራል አለምሸት ደግፌ የተመራው የኢትዮጵያ ልዑካን ቡድን ጉዳዩን በናይሮቢ ስብሰባ በማንሳት ይቅርታው በጹሑፍ እንዲሰጠው ጠይቆ «አንሚ» በጹሑፍ ይቅርታ ማለቱን ምንጮቻችን አክለው ገልፀዋል።</p>

<p>የናይሮቢው ስብሰባ ፈንጂ የተቀበረባቸው ቦታዎች መጠቆምና የአንሚ አይሮፕላኖችና ሄሊኮፕተሮች ነፃ እንቅስቃሴን ጨምሮ በተለያዩ አጀንዳዎች የተወያየ ቢሆንም በተጠቀሰው የዛላንበሳና የባድመ ጉዳይ ስምምነት ላይ ሊደረስ ባለመቻሉ ሁለተኛው የወታደራዊ አስተባባሪ ኮሚሽን ስብሰባ ስኬታማ ሳይሆን ቀርቷል። በዚህም ምክንያት የተመድ ዋና ፀሐፊ ልዩ ተወካይ ሌግዋይላ ጆሴፍ ሌግዋይላ በጉዳዩ ላይ መመርያ እንዲሰጡበት ተወስኗል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 23 ቀን 1993</a></p>

</body>
</html>	
