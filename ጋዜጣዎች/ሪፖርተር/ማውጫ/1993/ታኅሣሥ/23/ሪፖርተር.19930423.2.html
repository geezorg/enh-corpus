<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጭ ሃገር ዜጐች በውጭ ምንዛሪ የቁጠባ ሂሳብ ወለድ ሊያገኙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የውጭ ሃገር ዜጐች በውጭ ምንዛሪ የቁጠባ ሂሳብ ወለድ ሊያገኙ ነው</h1>


<p>በኢትዮጵያ ውስጥ የሚኖሩ የውጭ ሃገር ዜጐች በውጭ ምንዛሪ በሀገር ውስጥ ባንኮች የቁጠባ ሂሳብ ከፍተው ለሚያስገቡት ገንዘብ ወለድ እንዲያገኙና ወደውጭ ማስወጣት ሲፈልጉም ካለምንም ፈቃድ ማውጣት የሚያስችል መመሪያ ለማውጣት ብሔራዊ ባንክ በዝግጅት ላይ መሆኑ ታወቀ።</p>

<p>ቀደም ሲል በኢትዮጵያ ለሚኖሩ የውጭ ሃገር ዜጐች በውጭ ምንዛሪ የቁጠባ ሂሳብ ለመክፈት የሚያስችል መመሪያ ቢኖርም ወለድ እንዲያገኙ የሚፈቅድ አልነበረም። በተጨማሪም ገንዘቡን ወደውጭ ሀገር ለማውጣት ሲፈልጉ ብሔራዊ ባንኩ ሳይፈቅድ ማውጣት አይችሉም ነበር። ከአንድ ዓመት በፊት የወጣው ሌላ መመሪያ ደግሞ የውጭ ዲፕሎማቶች ለሆኑት ብቻ ወለዱን ሳይፈቀድ ያለፍቃድ በባንኩ ያላቸውን ገንዘብ ማውጣት የሚያስችል ነበር። በዚሁ ምክንያት ኢትዮጵያ ውስጥ የሚኖሩ የውጭ ዜጐች ወለድ ለማግኘት ሲሉ ወደሀገራቸውና ወደጐረቤት ሀገሮች ባንኮች የውጭ ምንዛሪን በማሸሻቸው የኢትዮጵያ የውጭ ምንዛሪ እንዳይጐለብት እንቅፋት ሆኖ ቆይቷል።</p>

<p>የአሁኑ የወለድ መፈቀድና ካለምንም ፈቃድ በባንክ ያላቸውን ገንዘብ ማውጣት መቻል በኢትዮጵያ ውስጥ የውጭ ዜጐች በውጭ ምንዛሪ የቁጠባ ሂሳብ እንዲከፍቱ የሚያበረታታ ቢሆንም አንዳንድ ኢኮኖሚስቶችን በጉዳዩ ዙሪያ እንዳነጋገርነው ከሆነ አዎንታዊ አስተዋፅዖው ጐን ለጐን አንዳንድ መሟላት ያለባቸው ጉድለቶች በአዲሱ መመሪያ ላይ እንደሚስተዋሉ ተናግረዋል።</p>

<p>የውጭ ሀገር ሰዎች በኢትዮጵያ ገንዘባቸውን እንዲያስቀምጡና ወለድ እንዲያገኙ መፍቀድ ብቻ ሳይሆን በመጀመሪያ የሚማርክ የወለድ መጠን መኖር እንዳለበት እነዚሁ የኢኮኖሚ ባለሙያዎች ጠቁመዋል። አክለውም «የውጭ ምንዛሪን ለመሳብ ከታቀደ ኢትዮጵያ ውስጥ የሚኖሩ የውጭ ዜጐች ብሎ ከመገደብ ይልቅ ውጭ ላሉ ኢትዮጵያውያንም መፍቀዱ የተሻለ ነበር» ብለዋል። ከአሁን ቀደም የተለያዩ ምርቶችን ወደውጭ ለሚልኩ ላኪዎች 10 በመቶ የውጭ ምንዛሪ እንዲያስቀምጡ ተፈቅዶላቸው እንደነበረ የሚታወስ ነው። ነገር ግን 10 በመቶ ከማስቀመጥ ውጭ ወለድ አይፈቀድላቸውም።</p>

<p>የውጭ ሀገር ዜጋ ከሆንክ ትችላለህ፣ ኢትዮጵያዊ ከሆንክ ግን አትችልም ማለት አግባብ እንዳልሆነ የገለፁት ባለሙያዎቹ ኢትዮጵያዊም ሆነ በውጭ ሀገር ሆኖ ያፈራውን ገንዘብ በሀገር ውስጥ ቢያስቀምጥና ወለድ ቢያገኝበት ይበልጥ የውጭ ምንዛሪ ክምችቱን ያጠናክር እንደነበረ አመልክተዋል።</p>

<p>ይህንን ጉዳይ በሚመለከት ስማቸው እንዳይገለፅ የፈለጉ የብሔራዊ ባንክ ባለሙያዎችን ማብራሪያና አስተያየት እንዲሰጡን ጠይቀናቸው የባንኩ ገዥ ሳይፈቅዱ መግለጫ ለመስጠት እንደሚቸገሩ ገልፀውልናል። ለጊዜው የብሔራዊ ባንክ ገዥውን ለማግኘት ያደረግነው ሙከራ አልተሳካልንም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 23 ቀን 1993</a></p>

</body>
</html>	
