<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የንግድ ባንክ 15 የሥራ ኃላፊዎች ታገዱ፤ የፕራይቬታይዜሽን ኤጀንሲ ዋና ሥራ አስኪያጅ ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የንግድ ባንክ 15 የሥራ ኃላፊዎች ታገዱ፤ የፕራይቬታይዜሽን ኤጀንሲ ዋና ሥራ አስኪያጅ ታሰሩ</h2>


<p>ከኢትዮጵያ ንግድ ባንክ በልዩ ልዩ የሥራ ኃላፊነት ደረጃ ያሉ 15 ግለሰቦች ሲታገዱ ሌሎችም ሠራተኞችም በሚቀጥሉት ቀናት ይታገዳሉ ተብሎ እንደሚጠበቅ የታመኑ ምንጮቻችን ገለፁ።</p>

<p>በእስር ከሚገኙት የባንኩ የብድር ም/ፕሬዝዳትና የማማከር አገልግሎት የሚሰጠው የዜጋ ቢዝነስ ኮሌጅ ባለአክሲዮን ከሆኑ ከአቶ ኃይሉ ለገሰና ከረዳት ፕሬዝዳንቱ አቶ ሙልጌታ ገብረመድህን በተጨማሪ የታገዱ ኃላፊዎች አቶ ሀብታሙ አበራ (የአስተዳደር ምክትል ፕሬዝዳንት)፣ ወ/ሮ ዛለሽ ወይን አሰፋ (የአዲስ አበባ ቀጠና ረዳት ምክትል ፕሬዝዳንት)፣ አቶ ጌታቸው ደስታ (የኤክስኪዮቲቭ ም/ፕሬዝዳንት ረዳት)፣ አቶ ኩራባቸው (የደቡብ ቀጠና ረዳት ም/ፕሬዝዳንት)፣ አቶ ግርማ ነጋሽ (የዓለም አቀፍ ባንኮች ረዳት ም/ፕሬዝዳንት)፣ አቶ አማረ ካሳ (የዓለም አቀፍ ባንኮች ማኔጀር)፣ አቶ አለሙ ሬባ (ዋና ኢንስፔክተር)፣ አቶ አሥራት ኃይሉ (የትሬዤሪ መምሪያ ም/ፕሬዝዳንት)፣ አቶ ሰለሞን (የኮምፒውተር ማዕከል ማኔጀር)፣ እንዲሁም አቶ ተስፋዬ መስፍንና አቶ ይመር ንጉሴ የተባሉ ብድር ነክ ስራዎችን ሲሰሩ የቆዩ ሠራተኞች የታገዱ መሆናቸው ታውቋል።</p>

<p>ባንኩ በአሁኑ ወቅት ሊሰበስበው ያልቻለው የብድር መጠንም ወደ 3.4 ቢሊዮን ብር መድረሱንም ምንጮቻችን ገልፀዋል። ለዚህም የባንኩ ዋነኛ ችግር ያለዋስትና የማበደር፤ ለዋስትና የሚቀርቡ ንብረቶች ከሚገባው በላይ የመገመት፣ በቂ የመጠባበቂያ ገንዘብ ያለመያዝ፣ ጤናማ ያልሆኑ ብድሮችን ጤናማ አስመስሎ የማቅረብ፣ የክትትልና ቁጥጥር ሪፖርትን ተግባራዊ ያለማድረግ በዋናነት የሚጠቀሱ ናቸው። ከዚህ በተጨማሪ ባንኩ በየጊዜው አተረፍኩ የሚለው የገንዘብ መጠን እጅግ የተጋነነ እንደሆነ ባለሙያዎች ይጠቅሳሉ።</p>

<p>ይህ በእንዲህ እንዳለ የፕራይቬታይዜሽን ኤጀንሲ ዋና አስኪያጅ አቶ በሻህ አዝምቴ ፖሊስ በቁጥጥር ስር አውሏቸዋል። ሌሎችም የንግድ ድርጅት ባለቤቶች እየታሰሩ መሆናቸው ታውቋል።</p>

<p>በሙስና የተጠረጠሩ ባለሥልጣኖችን ፖሊስ ካለፈው ማክሰኞ ጀምሮ በቁጥጥር ስር ሲያደርግ ሰንብቷል። አቶ በሻህ አዝምቴ በቁጥጥር ስር የዋሉት ሐሙስ ግንቦት 23/93 ዓ.ም ሲሆን እስከዚያ ዕለት ድረስም ቢሯቸው ታሽጎ ሌትና ቀን በፖሊስ ይጠበቅ እንደነበር ምንጮቻችን ገልፀዋል። በፕራይቬታይዜሽን ኤጀንሲ የቦርድ ሊቀመንበር የነበሩት አቶ አሰፋ አብርሃ ቀደም ሲል መታሰራቸው አይዘነጋም።</p>

<p>ከጠርጣሪዎች መካከል የሃግቤስ ባለቤት ሀርየር ቤህንስሊያን የሚገኙበት ሲሆን ሌሎች የታሰሩ የንግድ ድርጅት ባለቤቶችን መንግሥት መግለፁ አይዘነጋም። በሙስና የተጠረጠሩ ሰዎች መታሰር ከጀመሩ በኋላ የፌዴራል የሥነ ምግባር እና የፀረ ሙስና ኮሚሽን ኮሚሽነር ተሰይመዋል። ጠ/ሚኒስትር መለስ ዜናዊ ለተወካዮች ም/ቤት በጹሑፍ ባቀረቡት ጥያቄ መሰረት ወ/ሮ እንወይ ገ/መድህን ኮሚሽነር ሆነው ተሹመዋል።</p>

<p>ወ/ሮ እንወይ በኢህዴን ውስጥ በትጥቅ ትግሉ የተሳተፉ ሲሆን የብአዴን ማዕከላዊ ኮሚቴና የኢህአዴግ የምክር ቤት አባል ለመሆን በቅተዋል። የአገው ብሔር አባል የሆኑት ወ/ሮ እንወይ ከሲቪል ሰርቪስ ኮሌጅ በኤል ኤል ቢ ዲግሪ መመረቃቸውና በጠቅላይ ሚኒስትር ጽ/ቤት የኢንስፔክሽን ዩኒት ኃላፊ ሆነው ማገልገላቸውን ከጠቅላይ ሚኒስትር ቢሮ ከወጣው መግለጫ ለመረዳት ተችሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 27 ቀን 1993</a></p>

</body>
</html>	
