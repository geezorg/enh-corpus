<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትምህርት ሚኒስቴር እና አዲስ አበባ ዩኒቨርስቲ የምክር ቤቱን ውሳኔ ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ትምህርት ሚኒስቴር እና አዲስ አበባ ዩኒቨርስቲ የምክር ቤቱን ውሳኔ ተቃወሙ</h1>


<p>የትምህርት ሚኒስቴርና የአዲስ አበባ ዩኒቨርስቲ ባለሥልጣናት የተወካዮች ምክር ቤት ተማሪዎች ትምህርታቸውን እንዲቀጥሉ ያስችላሉ ብሎ ያስተላለፋቸውን ውሳኔዎች «ረብሻን የሚያስከትልና ችግርም የሚያመጣ ነው» በማለት ተቃወሙ።</p>

<p>የተማሪዎች ጥያቄና የተከተለውን ሁኔታ እንዲያጣራ ተሰይሞ የነበረው የምክር ቤቱ የማህበራዊና የህግ ጉዳዮች ቋሚ ኮሚቴ ግንቦት 23 ቀን ሪፖርቱንና የውሳኔ ሀሳቡን ባቀረበበት ወቅት ሃሳቡ ከተወሰኑ ማሻሻያዎች ጋር በምክር ቤቱ ተደግፎ ማለፉ ይታወሳል። ይሁንና የትምህርት ሚኒስቴር እና የአዲስ አበባ ዩኒቨርስቲ አስተዳደር ዓርብ ግንቦት 24 ቀን ጠዋት ቋሚ ኮሚቴው ባቀረቡት የተናጠል ጥያቄ በምክር ቤቱ ውሳኔ መታወቂያቸውን ግንቦት 15 በፖሊስ ተቀምተው ከነበሩት 140 ተማሪዎች መካከል እስከአሁን ያልተመለሰላቸው 25 ተማሪዎችም ጭምር እንዲመለስላቸው መወሰኑ አግባብ አለመሆኑን ለኮሚቴው እንደገለፁ አቶ በድሩ አደም የተወካዮች ም/ቤት አባል ተናግረዋል።</p>

<p>ግንቦት 15 ቀን በዩኒቨርስቲው ግቢ ውስጥ ጮኻችኋል ተብለው መታወቂያቸው የተወሰደባቸውን ተማሪዎች ጉዳይ «በራሴ ስልጣን መወሰን አለብኝ» የሚል አቋም የያዘው የዩኒቨርስቲው አስተዳደር የምክር ቤቱ ውሳኔ «ስልጣኔን የሚጋፋ ነው» በሚል የመቃወሚያ ሃሳብ ማቅረቡን አቶ በድሩ ገልፀዋል። የዩኒቨርስቲው አስተዳደር ሃያ አምስቱን ተማሪዎች ከግንቦት 27 ቀን ጀምሮ ከዩኒቨርስቲው የማባረር ዕቅድ ነበረው። ትምህርት ሚኒስቴር ውሳኔውን የተቃወመበትን ግልጽ ምክንያት ባያቀርብም ዓርብ ዕለት ከቋሚ ኮሚቴው ጋር ለመነጋገር ያቀረበው ሃሳብ አለመሳካቱንና ውይይቱም በመጪው ረቡዕ እንዲካሄድ መወሰኑን ከአቶ በድሩ ለማወቅ ተችሏል።</p>

<p>ቋሚ ኮሚቴው በበኩሉ ቅሬታው በቀረበበት ወቅት መንግሥት በዩኒቨርስቲው ሰላም ሰፍኖ የተቋረጠው ትምህርት እንዲቀጥልና ያሉት ችግሮች በተከታታይ ውይይቶች እንዲፈቱ መወሰኑን በማስታወስ የዩኒቨርስቲው አስተዳደር የተማሪዎቹን መታወቂያ ላለመመለስና አልፎም ለማባረር መወሰኑ ጉዳዩን ወደባሰ ችግር የሚወስድ በመሆኑ እንደማይቀበለው አስታውቋል። ምንጮቻችን እንደሚገልጹት ከፍተኛ ረብሻ አስከትሎ የነበረውን የሚያዝያ አስሩን ሁኔታ መንግሥት ትቶት እያለ ግንቦት 15 በተከሰተው አነስተኛ ችግር ተማሪዎችን ለማባረር መፈለግ ሁኔታውን ወደኋላ የሚመልስና የሚያባብስ ነው ተብሎ ታምኖበታል። በመጨረሻም ቋሚ ኮሚቴው ምክር ቤቱ በአንድ ድምፅ ያፀደቀውን ውሳኔ በቀረበው ተቃውሞ የተነሳ እንደማይስተጓጎል ገልጿል።</p>

<p>ሪፖርተራችን ያነጋገራቸው የምክር ቤቱ አባላትና ሌሎች ጉዳዩን የሚከታተሉ ግለሰቦች የዩኒቨርስቲው አስተዳደርም ሆነ ትምህርት ሚኒስቴር ቀደም ሲል ችግሩን በራሳቸው መፍታት ሲችሉ ይህን አለማድረጋቸው እየታወቀ አሁን ምክር ቤቱ ጉዳዩን ማየት ከጀመረ በኋላ «በሥልጣኔ ጣልቃ ገባችሁ» የሚል ዓይነት ተቃውሞ ማረባቸው «የሚያሳዝን» ነው ብለውታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 27 ቀን 1993</a></p>

</body>
</html>	
