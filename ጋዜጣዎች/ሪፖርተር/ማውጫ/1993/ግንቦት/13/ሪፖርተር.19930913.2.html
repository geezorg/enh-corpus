<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነ ፕሮፈሰር መስፍንን «ህገወጥ የፖለቲካ ፓርቲ ፕሮግራም አገኘሁባቸው» - ፖሊስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነ ፕሮፈሰር መስፍንን «ህገወጥ የፖለቲካ ፓርቲ ፕሮግራም አገኘሁባቸው» - ፖሊስ</h1>


<p>የእነፕ/ር መስፍን ወ/ማርያምን ከተማሪዎች ማነሳሳት በተጨማሪ በኢትዮጵያ ሕጋዊ ሰውነት የሌለው የፖለቲካ ፓርቲ ፕሮግራም አግኝቼባቸዋለሁስ ሲል ፖሊስ ጉዳዩን ለሚያየው የፌዴራሉ ከፍተኛ ፍርድ ቤት አምስተኛ ወንጀል ችሎት አመለከተ።</p>

<p>ፖሊስ ይህን ያመለከተው ጉዳዩን ለመርመር ተጨማሪ እ14 ቀን የጊዜ ቀጠሮ እንዲሰጠው ፍርድ ቤቱን በጠየቀበት ዕለት ግንቦት 10 ቀን ሲሆን ፍርድ ቤቱ ግን የሰባት ቀን የጊዜ ቀጠሮ ሰጥተዋል። በጊዜ ቀጠሮው ዓቃቤ ሕግ በተመርማሪዎቹ የዋስ መብት ላይ መልስ እንዲሰጥና ፖሊስም ማጣራቱን አጠናቆ እንዲቀርብ ታዟል።</p>

<p>ለግንቦት 10 የተቀጠረው የፕ/ር መስፍን ወልደማርያም እና የዶ/ር ብርሃኑ ነጋ ቀጠሮ ችሎት የሚሰየምበት ሰዓት በትክክል ባለመታወቁ ጠበቆቻቸው ቤተሰቦቻቸው እና ችሎቱን ለመከታተል የመጡ ግለሰቦች ከጠዋቱ 2:30 እስከ ቀኑ 10:45 ድረስ ለመቆየት ተገደዋል። ከጠዋቱ 2:45 ጀምሮ ከ60-80 የሚደርስ ሰው በአምስተኛ ወንጀል ችሎት ደጅ የተሰበሰበ ሲሆን ከ3:35 ላይ ወደችሎቱ ቀድሞ መግባት የቻለው ዘልቋል። እስከአምስት ሰው የሚይዙ ወንበሮች ሰባት እና ስምንት ሰው አስተናግደዋል። ፖሊሶች የመጣውን ሰው ለማስተናገድ በተለይም አዛውንቶችን ለማስቀመጥ መቀመጫዎቻቸውን ለቀዋል። ከረፋዱ 4:00 ሰዓት ሲሆን የፌዴራሉ ከፍተኛ ፍርድ ቤት የአምስተኛ ወንጀል ችሎት ጽ/ቤት የተጠርጣሪዎችን መምጫ ሰዓት የዚህ ጋዜጣ ሪፖርተር የጠየቀች ቢሆንም ስለሰዓቱ የሚያውቁት ነገር እንደሌለ ገልፀዋል። እስከ ቀኑ 6:30 ወደችሎቱ የገባው ሰው ሳይወጣ የጠበቀ ሲሆን አንዳንድ ፖሊሶች ተከሳሾቹ ከሰዓት የሚመጡ በመሆኑ የሚጠባበቀው ሰው ምሳውን እንዲመገብ ይመክሩ ነበር። ከአሜሪካ ኤምባሲና ከሆላድን ኤምባሲ የመጡ ታዛቢዎችም የፖሊሶቹኑንና የተጠርጣሪ ጠበቆችን ምክር በመስማት ለምሳ ወጥተዋል።</p>

<p>ከሰዓት በኋላ ከ7:30 ጀምሮ ቀድሞ መግባት የቻሉ ሁሉ ቦታውን የያዘ ቢሆንም እስከ 9:00 ሰዓት በቀድሞው ሁኔታ የተጠርጣሪዎችን መምጣትና የችሎቱን መጀመር ሲጠበቅ ቆይቷል። የተለያዩ ሚዲያዎች የችሎቱን መጀመሪያ ሰዓት ባለማወቃቸው ከጠዋት ጀምሮ ሲጠባበቁ ቢቆዩም ሬዲዮ ፋናና ዋልታ 8:55 ላይ ከተጠርጣሪዎቹ ቀደም ብለው ደርሰዋል። ከዚያም ዳኞች ተሰይመው የመሀል ዳኛው አቶ ውብሸት ክብሩ በመሀል ዳኝነት ተሰይመው ችሎቱ ሥራውን ቀጥሏል።</p>

<p>ፕ/ር መስፍን ወልደማርያም የጎፈረ ግራጫ ፀጉራቸው ሳይበጠር ጺማቸው አድጎ ቀድመው ገቡ። ዶ/ር ብርሃኑም እጅግም ለውጥ ሳይታይባቸው ተከትለው በተከሳሽ ሳጥን ቆሙ። ጉዳያቸውን የያዘው ፖሊስ መርማሪ ተወልደ ብስራት በችሎቱ በስተቀኝ፣ ጠበቆቻቸው አቶ አበበ ወርቄና አቶ አጥናፉ ቦጋለ በስተግራ ቆመዋል። ፖሊስ ፍርድ ቤቱ ባዘዘው መሰረት ማጣራት ለማድረግ እክል ገጥሞኛል በማለት ምርመራው በግንቦት 9 መቋረጡን በጹሁፍ ለፍርድ ቤቱ አቅርቧል። ለዚህ ምክንያቱ በተጠርጣሪዎች አቤቱታ የወጣው የፍርድ ቤቱ ማዘዣ እንደሆነ ተገልጿል። በተጨማሪም «ያልተያዙ ግብረአበሮቻቸውን» ለመያዝ በእጃቸው የሚገኙ ዲስኬቶችን ካሴቶችንና ሌሎች ማስረጃዎችን ሊያጠፉ ስለሚችሉ የ14 ቀን የጊዜ ቀጠሮ ጠይቋል።</p>

<p>በፖሊስ የጊዜ ቀጠሮ ላይ ጠበቃው አቶ አበበ ወርቄ «ከፍተኛ ተቃውሞ» እንዳላቸው ለፍርድ ቤቱ አመልክተዋል። በዚህም ፖሊስ ተጠርጣሪዎቹን በቁጥጥሩ ስር ከማዋሉ በፊት በቂ ማስረጃ አለኝ እያለ የቆየ ሲሆን አሁን ማስረጃ ላሰባስብ ጊዜ ይሰጠኝ ማለቱ የሚቃረን መሆኑን ፖሊስ ፍርድ ቤቱ እንዲያዙ ያዘዘውን የመጋቢት 30 ንግግራቸውን እና ተያያዥነት ያላቸውን ሰነዶች ከመሰብሰብ አልፎ ከጉዳዩ ጋር አግባብነት የሌላቸውን ሰነዶችም ጭምር መውሰዱን ለፍርድ ቤቱ አስረድተዋል። ፖሊስ ከፕ/ር መስፍን ወ/ማርያም መኖሪያ ቤት ከደርግ ዘመን ጀምሮ የጿፋቸውን ጹሑፎች ሳይቀር መውሰዱንም አቶ አበበ ወርቄ ለፍርድ ቤት ገልጸዋል። ፕ/ር መስፍን በኢሰመጉ ጽ/ቤት ቢሮ የሌላቸው ቢሆንም ፖሊስ የእሳቸው ቢሮ ነው በማለት የኢሰመጉን ሰነድ በርብሯል ሲሉም ለፍርድ ቤቱ ቅሬታቸውን ገልጸዋል። ከዚህ በተጨማሪ ከፍርድ ቤቱ ትዕዛዝ ውጭ ከጉዳዩ ጋር ግንኙነት የሌላቸው ዓመተምህረት ያልተፃፉባቸው እና 1993 ዓ.ም የሚሉ ካሴቶች፣ ዲስኬቶች፣ እና የቪዲዮ ካሴቶች በፖሊስ መወሰዳቸውን ገልፀው ከዚሁ ሁሉ ሰነድ መወሰድ በኋላ ፖሊስ ሌላ የማጣሪያጊዜ መጠየቁ አግባብ እንዳልሆነ ጠበቆች አስረድተዋል።</p>

<p>ጠበቆቹ አክለውም ተጠርጣሪዎቹ የዋስትና መብታቸው ቢጠበቅ መረጃ በማጥፋት፣ ምስክሮችን በማባባለ እና ከሀገር በመውጣት የማያሰጉ መሆናችውንም ለፍርድ ቤቱ አስረድተዋል። ፍርድ ቤቱ ይህን ካዳመጠ በኋላ የምርመራ ማስተባበሪያ /ፖሊስ/ መልስ እንዲሰጥ ጠይቋል። ፖሊስ የምርመራ መዝገቡን /ዳጎስ ያለና በሰማያዊ ክላሰር የተጠረዘ/ ለመሀል ዳኛው አስረክቦ በቃል ለማስረዳትም የፍርድ ቤቱን ፍቃድ ጠይቋል። ሲፈቀድለት የመሀል ዳኛው «ተጠርጣሪዎቹ ለምን በጥበቃ ሥር ይቆያሉ? አስረዳ» ብለው ነበር። ፖሊስ ከተጠርጣሪዎቹ ቀደም ካለው ተማሪዎችን ከማነሳሳት በተጨማሪ «በኢትዮጵያ ህጋዊ ሰውነት የሌለው የፖለቲካ ፓርቲ ፕሮግራም ስልተገኘባቸው ይህም ከተከሰሱበት ወንጀል ጋር ስለሚገናኝ እንዲሁም የተያዙት ዲስኪቶች ውስጣዊ ይዘት ስላልታወቀ» በጥበቃ ስር መቆየት አለባቸው የሚል መልስ ሰጥተዋል። በዚሁ መሀል ዳኛው ከግራ ቀኝ ዳኞች ጋር ከተነጋገሩ በኋላ 9:25 ላይ ዕረፍት ሆኗል።</p>

<p>ተጠርጣሪዎቹ ዶ/ር ብርሃኑ ነጋና ፕ/ር መስፍን ወ/ማርያም በእረፍቱ ጊዜ ቦታቸው የነበሩ ሲሆን ከቤተሰቦቻቸው ጋር ለመነጋገር እገዳ አልነበረባቸውም። ዶ/ር ብርሃኑ ከአንዲት የስራ ባልደረባቸው «የረሀብ አድማው እንዴት ነው?» ተብለው ተጠይቀው «እንደምታይው ትንሽ ቦርጭ ቀንሻለሁ» ብለዋል። የዶ/ር ብርሃኑ አባትና የፕ/ር መስፍን ልጅም በችሎቱ በተገኙ ሰዎች ሲጠየቁ ነበር። ፕ/ር መስፍን ጤንነታቸውን በሚመለከት የሪፖርተር ጋዜጣ ዘጋቢ ላቀረበችላቸው ጥያቄ «በመልካም ጤንነት ነው ያለሁት ለመኖር ብቻ የሚያስችል ነገር በመቅመስ የረሀብ አድማውን እያደረግን ነው። ከሆዴ ነፃነቴን እመርጣለሁ ነፃነቴን እወደዋለሁ» በማለት መልሰዋል። ሲጃራ ግን የረሀብ አድማ ውስጥ እንደሌለ ፈገግ በማለት መልሰው «አፅናኜ እርሱ ነው» ብለዋል ዶ/ር ብርሃኑም «ወደሀገር በመመለስዎ ይቆጫሉ ወይ» ተብለው «እዚህ ሁሉን መጋፈጥ እንጂ መሸሽ አልፈልግም» ብለዋል።</p>

<p>10:45 ላይ ችሎቱ እንደገና ሲሰየም ተጠርጣሪዎቹና ጠበቆቹ የፍ/ቤቱን ትዕዘዝ ቆመው ሰምተዋል። ፍ/ቤቱ ዓቃቤ ህግ የተጠርጣሪዎችን የዋስትና መብት በተመለከተ መልስ እንዲሰጥ እና ፖሊስ ቀረ የሚለውን ማጣራት እንዲያጠናቅቅ ለግንቦት 17 ቀጠሮ ሰጥቷል። ይህንን ውሳኔ የሰሙ የፕ/ር መስፍን ሴት ልጅ እያለቀሱ ከችሎቱ የወጡ ሲሆን የዶ/ር ብርሃኑ ወንድምና አባት ፊታቸው ሀዘን አጥልቶበት ከችሎቱ ወጥተዋል። ጠበቆቹ ከችሎቱ በኋላ ፍ/ቤቱ የሰጠው ትዕዘዝ ተገቢ እንደማይመስላቸው እና ለምን ፖሊስ የያዘውን የዋስትና ጉዳይ ዓቃቤ ሕግ መልስ እንደተጠየቀበት እንዲሁም ለምን በጥምር እንደተሰራ እንዳልገባቸው ገልፀዋል።</p>

<p>ከአሜሪካን ከሆላንድ እና ከሰዓት በኋላ ደግሞ ከኖርዌይ ኤምባሲ የመጡታዛቢዎች ችሎቱን መከታተላቸውን ለማወቅ ተችሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 13 ቀን 1993</a></p>

</body>
</html>	
