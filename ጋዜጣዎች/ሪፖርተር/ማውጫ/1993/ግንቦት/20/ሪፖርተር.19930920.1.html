<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነፕ/ር መስፍን እስር ቤት ሆነው መጥሪያ እንዲጠባበቁ ታዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነፕ/ር መስፍን እስር ቤት ሆነው መጥሪያ እንዲጠባበቁ ታዘዘ</h1>


<p>የፌዴራሉ ከፍተኛ ፍ/ቤት አምስተኛ ወንጀል ችሎት በፕ/ር መስፍን ወ/ማርያምና በዶ/ር ብርሃኑ ነጋ የዋስትና መብት ላይ ዓቃቤ ሕግ አስተያየት እንዲሰጥ ለግንቦት 17 ቀን 1993 ዓ.ም በቀጠረው መሰረት ዓቃቤ ሕግ በዋስትና መብት ላይ ተቃውሞ እንደሌለው እና በሁለቱ ግለሰቦች ላይ ክስ መመስረቱን ለፍ/ቤቱ በማሳወቁ የዋስትና መብት የጠየቁት ፕ/ር መስፍንና ዶ/ር ብርሃኑ የፍ/ቤት የክስ መጥሪያ እስኪደርሳቸው በጥበቃ ሥር እንዲቆዩ ትዕዛዝ ሰጠ።</p>

<p>ግንቦት 17 ቀን 1993 ዓ.ም እነፕ/ር መስፍን በስንት ሰዓት ፍርድ ቤት እንደሚቀርቡ ያወቀ አልነበረም። ካለፈው ሳምንት በቁጥር በርከት ያለ ሰው ግን የችሎቱን ውሳኔ ለመከታተል ከጠዋቱ 2:30 ጀምሮ ነበር የተገኘው ከ2:30 ጀምሮ 5ኛ ወንጀል ችሎት የተሰበሰበው ሰው ምሳውን እዚያው ግቢ ተመግቦ እስከ 7:30 ቆየ። በሰልፍና በግፊያ ችሎቱ ሊይዘው የቻለው ሰው ገብቶ ሌላው ወጪ ቀርተዋል። በዚህ ሁኔታ እስከ 8:45 ከተቆየ በኋላ የችሎቱ አዳራሽ በመጥበቡ ችሎቱ ወደፍትህ አዳራሽ መዘዋወሩ ተነገረ። በሁለት በር እየወጣ ወደፍትሕ አዳራሽ የሚሮጠውን ሰው የፍርድ ቤቱ ሰራተኞች በየበሮቻቸውና መስኮታቸው በመሆን ይታዘቡ ነበር። ጋዜጠኛ ለብቻ ተሰለፉ፣ ዲፖሎማቶች እንዲሁም ሌላው ሰው እነሱን ተከትሎ ይገባ ዘንድ ከኋላ ተሰልፏል። ብዙው ሰው ጎልማሳና ሸምገል ያለ ነው። የፍትሕ አዳራሹ እስከ 400 ሰው መያዝ የሚችል ሲሆን በጥቂት ደቂቃ ውስጥ በሰው ተሞላ የተከሳሾች ሳጥን ሳይቀር ግማሽ ድረስ በሰው ተሞላ።</p>

<p>እስከ 9:00 ሰዓት ድረስ ወደአዳራሹ መግባት የቻለው ከ400 ሰው በላይ ቦታውን ይዞ ውጪ የቀሩ ሰዎችም ነበሩ። 9:20 ላይ ዓቃቤ ሕጉ ቦታቸውን ያዙ፣ 9:30 ላይ ፕ/ር መስፍን እና ዶ/ር ብርሃኑ ከችሎት ደረሱ። ፕ/ር መስፍን ብርታት ይታይባቸው ነበር። ፂማቸውና ፁጉራቸው ቢያድግም ተበጥሮ ተስተካክሏል።</p>

<p>ችሎቱ እንደተሰየመ የዓቃቤ ሕግ አስተያየት ተጠየቀ። ዓቃቤ ሕግ «በእኛ በኩል መልስ እንድንሰጥ በተጠየቀው መሰረት ተከሳሾች የእምነት ክህደት ቃላቸው ተሰምቶ ዋስትና ቢፈቅድ ተቃውሞ የለኝም» በማለት ከመለሰ በኋላ አያይዞም «ክስ መስርቻለሁ» ሲል ለፍርድ ቤቱ አስረዳ። መቶ አለቃ ፈለቀ ወንዱም የፍርድ ቤቱን ፈቃድ በመጠየቅ ፖሊስ የምርመራ መዝገቡን አጠናቆ ለአቃቤ ሕግ መስጠቱን አስረድተዋል።</p>

<p>የተከሳሽ ጠበቆችም የምርመራ መዝገቡ ከተጠናቀቀ ፖሊስ የጊዜ ቀጠሮ ስለማይጠይቅ አቃቤ ሕግ በተከሳሾች የዋስትና መብት ላይም ተቃውሞ ስሌለለው የተጠርጣሪዎች መብት እንዲጠበቅ ፍርድ ቤቱን ጠይቀው ደንበኞቻቸው ሃሳባቸውን መግለጽ ስለሚፈልጉ ይፈቅድላቸው ዘንድ ጥያቄ አቀረቡ። ፍርድ ቤቱም «ሰው የሚፈልገውን ሊናገር ሣይሆን ዛሬ የተቀጠረው ጉዳይ ሊሰማ ነው» በማለት ጥያቄያቸውን ውድቅ አደረገው። ፍርድ ቤቱም ዓቃቤ ሕግ ዛሬ ክሱን መስርቻለሁ ቢልም የክሱ መዝገብ ለችሎቱ እንዳልቀረበ ገለፀ። ክስ መመስረቱን ለማረጋገጥም የፍርድ ቤቱን ሬጅስትራር አቶ ተሾመን ፍርድ ቤቱ አስቀርቦ አቃቤ ሕግ ስለመሰረተ ክስ እውነትነት አስመስክሯል። 1993 ዓ.ም ዓርብ የገባ ሲሆን ለችሎቱም መመራቱን ተናገሩ። የተከሳሾች ጠበቃ አቶ አበበ ወርቄ ፍርድ ቤቱ የተከሳሾቹን የዋስትና መብት እንዲጠብቅ በድጋሚ ጥያቄ ያቀረቡ ሲሆን ፍርድ ቤቱ የተከሳሾቹን የዋስትና መብት እንዲጠብቅ በድጋሚ ጥያቄ ያቀረቡ ሲሆን ፍርድ ቤቱ አቃቤ ሕግ ክስ የመሰረተባቸው በመሆኑ ተከሳሾች ክስ እስኪመሰረት ድረስ የጠየቁት የዋስትና መብት ሊጠበቅ እንደማይችል በመግለፅ ተከሳሾቹ የፍርድ ቤት መጥሪያ እስኪደርሳቸው ባሉበት እንዲቆዩ ታዘዘ።</p>

<p>እነፕ/ር መስፍን በእስር ቆይተው የፍርድ ቤት መጥሪያ እንዲጠባበቁ ሲታዘዝ አብዛኛው ሰው በተለይም አዛውንቶች እያለቀሱ ተከሳሾቹን «በርቱ» በማለት ከአዳራሹ ወጥተዋል። የዶ/ር ብርሃኑ ቤተሰቦች፣ የፕሮፌሰር መስፍን ሴት ልጅ እና ሌሎችም ተከሳሾቹን አቅፈው ሲያለቅሱ ታይተዋል። እነፕ/ር መስፍን በሁኔታው ከመገረምና ከመሳቅ ውጪ ባላቸው ጠባብ ሰዓት ከጋዜጠኞች ለቀረበላቸው ጥያቄ መልስ ከመስጠት ተቆጥበዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 20 ቀን 1993</a></p>

</body>
</html>	
