<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>1.2 ቢሊዮን ብር የማስመለስ ኃላፊነት መንግሥት እንደሚወስድ ገንዘብ ሚኒስቴር ገልጾ ነበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">1.2 ቢሊዮን ብር የማስመለስ ኃላፊነት መንግሥት እንደሚወስድ ገንዘብ ሚኒስቴር ገልጾ ነበር</h2>


<p>የኤርትራ ባንክ ከኢትዮጵያ ንግድ ባንክ በድራፍት (የባንክ ማዘዣ) እየተላከለት ያልከፈለውን 1.2 ቢሊዮን ብር አስመልክቶ የኢትዮጵያ ንግድ ባንክ አቅርቦት ለነበረው ጥያቄ የገንዘብ ሚኒስቴር ለንግድ ባንኩ መስከረም 4/1992 ዓ.ም በቁጥር ም/ኤር/ 3/5/4/26 በፃፈው ደብዳቤ መሰረት ጉዳዩ በመንግሥት ደረጃ እንደሚፈታ አረጋግጧል።</p>

<p>የኢትዮጵያ ንግድ ባንክ በ199697 የበጀት ሪፖርቱ የኤርትራባንክ ከኢትዮጵያ ንግድ ባንክ የተበደረውን 1.2 ቢሊዮን ብር አድበስብሶ በውጭ ሀገር ባንኮች በተቀማጭ የሚገኝ በሚል በደፈናው በሪፖርቱ አስቀምጦት የነበረ ሲሆን በ1998/99 ሪፖርቱ ግን የባንኩን ሂሳብ አስመልክቶ የኤርትራ ባንክ የተበደረው 1.2 ቢሊዮን ብር በባንኩ ሂሳብ ላይ ከፍተኛ ጉድለት ስለሚያመጣ ለመንግሥት ባቀረበው ጥያቄ የኢትዮጵያ መንግሥት ብድሩን እንደሚከፍል የገንዘብ ሚኒስቴር በደብዳቤ ማስታወቁን በሪፖርቱ አስቀምጦታል።</p>

<p>ይህ በእንዲህ እንዳለ ሰሞኑን የኢትዮጵያ ንግድ ባንክ ባለሥልጣናት በተለይ ለመንግሥት መገናኛ ብዙሃን ንግድ ባንክ 475 ሚሊዮን ብር አተረፈ በማለት መግለጫ እየሰጡ ቢሆንም በቃል የሚነገር ትርፍና በኦዲት ከተመረመረ በኋላ የሚታየው ትርፍ ፈፅሞ የማይገናኝ መሆኑን ባንኩ በ1998/99 ካወጣው የበጀት ሪፖርት መረዳት ይቻላል። ይከው የባንኩ የ1998/99 የተጣራ ትርፍ በባንኩ ባለሥልጣናት በመቶ ሚሊዮኖች የሚቆጠር ነው ተብሎ የነበረ ቢሆንም ከኦዲት ምርመራ በኋላ ግን 13 ሚሊዮን 375 ሺህ 606 ብር ብቻ እንደነበር አንዳንድ ምንጮች ለሪፖርተር ጋዜጣ በተለይ አስታወቁ።</p>

<p>እንደምንጮቻችን ገለፃ የባንኩ የተጣራ ትርፍ ከታክስ በፊት 262 ሚልዮን 595 ሺህ 277 ብር የነበረ ሲሆን የመንግሥስት ታክስ 197 ሚሊዮን 77 ሺህ 784 ብር ተቀንሶ የባንኩ ትርፍ 65 ሚሊዮን 517 ሺህ 493 ብር ነበር። እንግዲህ ከታስክ በኋላ የባንኩ የተጣራ ትርፍ 65 ሚሊዮን 517 ሺህ 493 ብር ሲሆን ከዚሁ ላይ የሕግ መጠባበቂያ ሂሳብ 21 ሚልዮን 700 ሺህ 102 ብር ተቀንሶና ለመንግሥት በዲቪደንድ መልክ 30 ሚልዮን 391 ሺህ 291 ብር ተነስቶለት የኢትዮጵያ ንግድ ባንክ በዓመቱ ያሳየው የተጣራ ትርፍ እድገት 13 ሚልዮን 375 ሺህ 606 ብር ሆኗል። እንደአንዳድን የባንክ ባለሙያዎች አስተያየት እንደኢትዮጵያ ንግድ ባንክ ያለ ግዙፍ ተቋም በ1998/99 ያገኘው ትርፍ አንድ አየር ባየር ነጋዴ በሁለት ወይም ሦስት ዙር እንቅስቃሴ በዓመት የሚያገኘው ትርፍ ነው ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 14 ቀን 1993</a></p>

</body>
</html>	
