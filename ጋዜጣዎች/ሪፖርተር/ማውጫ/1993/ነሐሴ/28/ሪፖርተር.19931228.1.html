<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በራሴ ፈቃድ የኦህዴድ አባልነቴን አቋርጫለሁ» ዶ/ር ነጋሶ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በራሴ ፈቃድ የኦህዴድ አባልነቴን አቋርጫለሁ» ዶ/ር ነጋሶ</h1>


<p>የኢፌዴሪ ፕሬዝዳንት ዶ/ር ነጋሶ ጊዳዳ ከኦህዴድ አባልነታቸው በገዛ ፈቃዳቸው ማቋረጣቸውን አስታወቁ። ፕሬዝዳንቱ የኦህዴድ አባልነታቸውን ያቋረጡት አርብ ነሐሴ 25/1993 ከረፋዱ 5 ሰዓት ጀምሮ መሆኑ በዚሁ ዕለት ለኦህዴድ ፅ/ቤት በፃፉት ደብዳቤ አስታውቀዋል።</p>

<p>ዶ/ር ነጋሶ ከ1983 ጀምሮ የድርጅቱ አባል ሆነው የቆዩ ሲሆን አሁን ከድርጅቱ ለመልቀቅ ምክንያት ሆነውኛል ያሏቸውን ስምንት ነጥቦች ገልፀዋል። የዶ/ር ነጋሶን ግልፅ ደብዳቤ ሙሉ ቃል አስፍረናል።</p>

<p>25/1/93<br/>
ግልፅ ደብዳቤ፣<br/>
ለኦህዴድ ጽ/ቤት<br/>
አዲስ አበባ</p>

<p>ጉዳዩ፦ ከዛሬ ነሀሴ 25 ቀን 1993 ዓ.ም ጀምሮ በራሴ ፈቃድ የኦህዴድ አባልነቴን ማቋረጤን ማሳወቅ።</p>

<p>እንደሚታወቀው ከ1983 ዓ.ም ጀምሮ በራሴ ፈቃድ የኦህዴድ አባል ስሆን በድርጅቱ ፕሮግራም ለተዘረዘሩ ዓላማዎች ተግባራዊእት የአቅሜንና የችሎታዬን ያህል ለመንቀሳቀስ ሞክሬያለሁ። የአቅሜንና የችሎታዬንም ያህል በድርጅቱ መተዳደሪያ ደንብ አንቀጽ 7 መሰረትም ግዴታዬን በመወጣት አገልግያለሁ።</p>

<p>ከዛሬ ነሐሴ 22 ቀን 1993 ዓ.ም ጀምሮ ግን በድርጅቱ የ1982 ዓ.ምና የ1986 (እ.ኤ.አ 1994) መተዳደሪያ ደንቦች አንቀፅ 6.6 መሰረትና በአገራችን ሕገ መንግሥት አንቀፅ 31 መሰረት በራሴ ፈቃድ የኦህዴድ አባልነቴን ማቋረጤን አስታውቃለሁ። በመሆኑም ከዛሬ ጀምሮ የድርጅቱ መተዳደሪያ ደንብ አንቀጽ 7 አይመለከተኝም። ድርጅቱን ለመልቀቅ መነሻ የሆኑኝ ምክንያቶች እንደሚከተሉት ናቸው።</p>

<p>1. ኦህዴድ በሕጋዊና በዴሞክራሲያዊ መንገድ በ1982 ያወጣውንና በ1986 ያሻሻለውን የፕሮግራሙን ዓላማዎች ከግብ ለማድረስ የሕግ በላይነቱን እቀበላለሁ በማለት በምርጫ ኮሚሽን ዘንድ በአዋጅ 46/1985 መሰረት በሕጋዊነት የተመዘገበ ድርጅት ነው። ከዚህም በላይ የኢፌዴሪን ሕገ መንግሥት በማርቀቅና በማፅደቅ ሂደት ውስጥ ንቁ ሚና ብቻ ሳይሆን በዚህ ሂደት ውስጥ ግንባር ቀደም ሚና ከተጫወቱት ኃይሎች አንዱ ነው። ኦህዴድ ተመሰርቶ ዓላማውን ለማሳከት ብዙ አባላት ትልቅ መስዋዕትነት የከፈሉበት አንዱ ምክንያት ዴሞክራሲያዊ ሥርዓት በተሟላ መልኩ የሚከበሩባትና የህግ የበላይነት የሰፈነበት አዲስና ዴሞክራሲያዊት ኢትዮጵያ እንድትመሰረት ነው። በዚህም ሂደት የግለሰቦችና እኦሮሞ ህዝብ መብቶና ጥቅሞች እንዲከበሩ የሕግ በላይነት እንዲሰፍንና በሕገ መንግሥቱ ተከብረው ዋስትና ያገኙ መብቶች ተግባራዊ እንዲሆኑ ግንባር ቀደም ሚና እንዲጫወቱ ከሚጠበቁ ኃይሎች አንዱ ኦህዴድ ነው። የኦሮሞ ህዝብም እምነቱን ጥሎበት ኦህዴድን መርጦ ለመንግሥት አመራር ኃላፊነት ያበቃውም ለዚሁ ነው። የሕገ መንግስታችን አንቀጽ 9/2/ «ማንኛውም ዜጋ የመንግሥት አባላት የፖለቲካ ድርጅቶች ሌሎች ማህበራት እንዲሁም ባለሥልጣኖቻቸው ሕገ መንግሥቱን የማስከበርና ለሕገ መንግሥቱ ተገዢ የመሆን ኃላፊነት አለባቸው» ይላል ሆኖም ከቅርብ ጊዜ ወዲህ መብቶች ሳይከበሩ ሲቀሩና ህጐቹ ሲጣሱ የኦህዴድ አመራር ዝም ብሎ በማለት ይህን እዚህ የተጠቀሰውን የሕገ መንግሥት አንቀጽ ሲጥስ ይታያል። ለምሳሌ ያህል የኢህአዴግን ም/ቤትና ሥራ አስፈፃሚ ኮሚቴ የለቀቁሁበትን ምክንያቶች በገለጽኩበት የ17/10/93 ደብዳቤ ውስጥ የዘረዘርኳቸው የመብት ያለመከበርና የሕግ መጣስ ሲካሄዱ የድርጅቱ አመራር ያውቃል። ከየካቲት ጀምሬ እስከ ሰኔ 15/1993 ድረስ እነዚህ ችግሮች እንዲፈቱና ስህተቶች እንዲታረሙ በአጽንዖት መላልሼ ጠይቄ ነበር። የኦህዴድ አመራር ግን ሊሰማኝም ፈቃደኛ አልሆነም። እንዲሁም «ነጋሶ የሚያነሳው ትላልቁን ጉዳዮች ትቶ ጥቃቅኑን ነው፣ እኔ የማንም ግለሰብ ተላላኪና አሽከር አይደለሁም» ተብሎ በአንዳንድ የሥአኮ ማ/ኮ አባላት ሲነገር አመራሩ ዝም ብሎ አልፎታል።</p>

<p>2. ከሰኔ 15 ወዲህ በድርጅትና በመንግሥት ሚዲያ በየመድረኮቹ በአካል ተገኝቶ መግለጫ በመስጠታ በራሪ ወረቀቶችን በድርጅት መዋቅር በኩል ውስጥ ውስጡን በመበተን የሃሰትና ስም አጉዳፊ ፕሮፓጋንዳ ተካሄዶብኛል።</p>

<p>3. በ17/10/93 እና በ19/10/93 የፃፍኩትን ደብዳቤዎች በድርጅት ልሳን ለአባላትና ለህዝብ አድርሱልኝ ብዬ ያቀረብኩት ጥያቄ እስካሁን ድረስ አዎንታዊ መልስ አላገኙም። በነዚህ ደብዳቤዎች የገለጽኳቸው ሃሳቦችና አቋሞች ታፍነው ሲቀሩ አባላትና ህዝቡ የኔን ሀሳብና አቋም እንዳያውቁ በመደረጉ ዴሞክራሲያዊ መብቶች ተጥሰዋል።</p>

<p>4.በድርጅት ልሳን ይታተሙልኝ ብዬ ከጠየቋቸውም አራት ደብዳቤዎች እስካሁን የታተሙት ሁለት ብቻ ናቸው። እነሱም በኦሮሚያ ጋዜጣ የታተሙት በ9/12/93 በፃፍኩት ደብዳቤ ደጋግሜ ያቀረብኩ ጥያቄ ስለሆነ ያን ዕለት ያቀረቡት ጥያቄ የመጨረሻ ጊዜ መሆኑን ካሳሰብኩና ካስጠነቀቅኩ በኋላ ነው። (በነገራችን ላይ በ14/12/93 ታትሞ በተሰራጨው የኦሮሚያ ጋዜጣ ገጽ 2 ላይ ያለው ደብዳቤዬ ታትሟል። ሆኖም ግን ደብዳቤው የተፃፈበት ቀን ሆነ ተብሎ ከደብዳቤው ላይ እንዳይታይ ተደርጓል) በ14/12/93 እትም በተሰራጨው በኦሮሚያ ገጽ 7 ላይ እንዲታተምልኝ የጠየኳቸው የ18/11/93 በፃፍኩት ደብዳቤ በኦህዴድ ውስጥ ተካድሶ ተካሄደ የ1986 (እ.አ.አ 1994 ፕሮግራማችንን ተግባራዊ እንድናደርግ ተሃድሶ እንቅስቃሴውን እደግፋለሁ ብዬ እያለ በጋዜጣው ገጽ አንድና ገጽ ሁለት ላይ ግን «የዶር/ ነጋሶ በተሃድሶ ላይ ያላቸው ተቃውሞ» ተብሎ ቀርቧል። በሁለተኛ ደረጃ ደግሞ ድርጅቱ እንዲያውቀው በግልባጭና በፎቶ ኮፒ የላኳቸውን የኔ አንድና የኦነግ አንድ ደብዳቤ በገጽ 7 ላይ ታትመው ቀርበዋል። በመሰረቱ እነዚህ ደብዳቤዎች ይታተሙልኝ ብዬ እኔ ከጠየቋቸው አራቱ ደብዳቤዎች ጋር ምንም ግንኙነት ባይኖራቸውም ለኦህዴድ ሥአኮ አባላትም ማለትም ለአቶ ኩማ ለአቶ ዓሊ፣ ለአቶ ዱባሌ የፃፍኩት የ9/12/93 ደብዳቤና ኦነግ ባለሁበት መ/ቤት በኩል ፋክስ ያደረገልኝና ለአቶ ኩማ የላክሁት ደብዳቤ ፎቶ ኮፒና የኦነግ ደብዳቤ በጋዜጣው ላይ ታትመው መገኘታቸውን አልቃወምም። ቁም ነገሩ የደብዳቤዎቹ አቀራረብ ሆን ተብሎ አንባቢን ለማምታትና ለማጭበርበር የተደረገ ሙከራ መታየቱን ነው። የዚህ ዓይነት አሰራር ዴሞክራሲያዊ አይደለም። ግልፅነትም የሚጐድለው ነው።</p>

<p>5. እንደሚታወቀው ሁሉ ከሰኔ 28/1993 ወዲህ የኦህዴድ ማ/ኮ ግምገማና የኦህዴድ የ10 ዓመት እንቅስቃሴ ግምገማ ተካሂዶ በተለያዩ የሰፊው ካድሬና አባላት ኮንፈረሶች እንዲሁም በምሁራን ኮንፈረንሶች ሪፖርት ተደርገው አስተያየቶች ተሰጥቶባቸዋል ተብሎ በመገናኛ ብዙሃን ተነግሯል። 100.000 አርሶ አደር አባላትም በኮንፈረሶች ውይይት ያደርጋሉ ተብሎ በመገናኛ ብዙሃን ተላልፏል። በዚህ ወር መጨረሻም የድርጅት ጉባዔ ስለሚካሄድ የተሳታፊዎች ምርጫም ተካሂዶ አስፈላጊው ዝግጅት ተጠናቋል ተብሏል። ሁሉም እንደሚያውቀው ከ1993 ጀምሮ እስከ ዛሬ ድረስ የኦህዴድ አባል ነበርኩኝ። ከነዚህ አመታት ውስጥ አብዛኛውን ጊዜ በአመራር አባልነት ሳገለግል ነበር። ስለሆነም ስለድርጅቱ የ10 ዓመት ሂደትና ስለአመራሩም አነሰም በዛም የተወሰነ እውቀት ስላለኝ በግምገማዎችና በኮንፈረንሶች ብሳተፍ ኖሮ ይጠቅም ነበር እንጂ አይጐዳም ነበር። ድርጅቱ በ15/10/93 ጽፎና የድርጅቱ ሊቀመንበር ፈርሞበት የድርጅቱ አርማ ያለበትና የድርጅቱ ማህተም ተደርጐበት በ22/10/93 የደረሰኝ ደብዳቤ እስከ ጉባዔ ድረስ ከማ/ኮ አባልነት ታግደሃል ይላል እንጂ ከድርጅት አባልነት ታግደሃል ወይም ተባረሃል አይልም። በ17/10/93 እና በ19/10/93 በጻፍኩት መሰረት እኔም በአባልነቴ ቀጥዬ የአባልነት ግዴታዬን ስወጣ ነበርኩኝ። ስለሆነም በግመማ መድረክም ሆነ በኮንፈረንሶች መሳተፍ ይገባኝ ነበር። ተሳትፎዬ መብቴም ብቻ ሳይሆን ለድርጅቱም ብሆን ትልቅ ጠቀሜታ ነበር። ግን ከነዚህ መድረኮች ባንዱ ላይ እንኳ እንድሳተፍ አልተጠራሁም። ስለሂደቱ እንደማንኛውም ዜጋ ከሚዲያ ነው የሰማሁት። ለድርጅቱ ጉባዔም አልተጠራሁም።</p>

<p>6. የድርጅቱ አመራር ነኝ ብሎ ከአባላትና ከጠቅላላ ጉባዔ ውሳኔ ውጭ ራሱን በራሱ የሰየመው ቡድን ከቅርብ ጊዜ ወዲህ እየተከተለ ያለው አሰራር መርህ በጣም አደገኛ ነው። «በፊት የነበረው አመራር በሕገወጥነት ሲእራ ነበር። አሁን ድርጅትን ለማዳን በመሰለኝ ስንቀሳቀስ በሕገወጥነት አልጠየቅም» በማለት ራሱን ህገ ደንብን በመጣስና የሰፊውን አባላትና የጠቅላላ ጉባዔን መብቶች በተጋፋ መልኩ እየሰራ ነው። ስህተቶችን በስተቶች ለማረም መሞከር ወደበለጠ ስህተት እነሚያስገባ ይታእቃል። «በኋላ ልጠየቅበት እንጂ አሁን በመሰለኝ መንገድ ድርጅቱን ለማዳን እንቀሳቀሳለሁ» የሚል መርህን በመከተል ከመተዳደሪያ ደንቡና ከዴሞክራሲያዊ አሰራር ውጭ በግብታዊነትና በአምባገነናዊ መንገድ መሥራት በድርጅቱ ውስጥ የሚከፍት አፍራሽ አሰራር ነው። በተጨማሪም «በራስ አቅምና ችሎታ መንቀሳቀስ በራስ እርምጃ የራሱን የውስጥ ጉዳይ ማከናወን የራስን የውስጥ ጉዳይ በራስ መወሰን በሁሉም ደረጃ ራሱን መቻል የሚሉ» የአብዮታዊ ዲሞክራሲ መርሆች ተጥሰው የጠባቂነት አመላከከትን የሚያጠናክሩ አሰራሮች በገሃድ ተግባራዊ እየሆኑ ነው።</p>

<p>7 ሌሎች ችግሮችን በ17/10/93፣ በ18/11/93 በ20/11/93 እንዲሁም በ23/12/93 በፃፍኳቸው ደብዳቤዎች ገልጫለሁ።</p>

<p>8. እነዚህንና ሌሎችንም ችግሮች ከውስጥ ሆኜ በተለያዩ የድርጅት መረኮች በቀጣይነት እየታገልኩኝ በእኔም ችግሮችና ድክመቶች በአባላት ትግልና ግንባታ እንዳይደረግ መንገዱና በሩ በአመራሩ ተዘግቶብኛል። እንደሚታውሰው በ17/10/93 እና በ19/10/93 ድርጅቱን ለመልቀቅ በቂ ምክንያቶች ቢኖሩኝም ትዕግሥት በማድረግ በአባልነቴ እቀጥላለሁ ብዬ ነበር። ይህን የምልበት ጊዜ በድርጅቱ ውስጥ በመቆየት አባላቱ ግንባታ እያደረጉልኝ እኔም በሌሎች ላይ እየታገልኩ በጋራ ድርጅታችንን አጠናክረን ለኦሮሚያና ለሌሎችም የኢትዮጵያ ህዝቦች የበለጠ ጥቅም በጋራ እናስገኛለን በሚል እምነት ነው። የድርጅቱ አመራር ግን አካሄዱ ይህን አለመፈለጉንና ለዚህም ዝግጁ አለመሆኑን አስመስክሯል። ይህም ከዚህ ቀጥሎ በተዘረዘሩ አካሄዶቹ ነው።</p>

<p>ሀ/ በ15/10/93 «ከማ/ኮ/ው ታግደሃል» ብሎ የወሰነው መድረክ በእለቱ ከሰዓት በፊት የወሰድኩት እርምጃ ለምን እንደሆነ በአካል ተገኝቼ በዝርዝር እንድገልጽ እድል ሳይሰጠኝ ነው። በአካልም ተገኝቼ በውሳኔው ላይ መከራከሬንና መቃወሜን እንዳቀርብ አልተደረገም። አሰራሩ ከሕገ ደንብ ውጭ ነው። ፍትሃዊና ዴሞክራሲያዊ አልነበረም።</p>

<p>ለ/ ማ/ኮሚቴው ወዲያው በ15/10/93 በዜናና በመግለጫ መልክ በመገናኛ ብዙሃን አሉታዊ ፕሮፓጋንዳ በኔ ላይ ማካሄድ ጀመረ።</p>

<p>ሐ/ ከ17/10/93 እስከ 19/10/93 በተከታታይ ፕሮግራሞች አሉታዊ ፕሮፓጋንዳ በመገናኛ ብዙሃን እንዲካሄድብኝ አደረገ። በየመድረኮች በመገኘትና በበራሪ ጹሑፎችም የውሸትና የስም ማጉደፍ ፕሮፓጋንዳውን እስካሁን ቀጠለበት።</p>

<p>መ/ እስከ 14/12/93 ድረስ አንድም ደብዳቤዬ በድርጅቱ ልሳን ታትሞ ለአባላት እንዲደርስ አላደረግም። እስከ ዛሬ ድረስ የ17/10/93 እና የ19/10/93 ደብዳቤዎቼ በድርጅት ልሳን እንዳይታተሙ ስላደረገና አፍኖ ስላስቀራቸው የድርጅቱ አባላት የደብዳቤዎቼን ይዘት እንዳያውቁ አድርጓል።</p>

<p>ሠ/ በማ/ኮና በ10 ዓመቱ የእንቅስቃሴ ግምገማ ላይ እንድሳተፍ አላደረገም።</p>

<p>ረ/ በኮንፍራንስ እንድሳተፍ አላደረገም።</p>

<p>ሰ/ ለድርጅት ጉባዔ አልጠራኝም። ጥሪ እንዳልደረሰኝ ከ23/12/93 በፊት በተለያዩ መንገዶች ጠቁሜ ነበር። ከዚያም በ23/12/93 በፃፍኩት ደብዳቤ ለጉባዔ ዝግጅትም ሆነ በጉባዔ ላይ እንድሳተፍ ጥሪ እንዳልደረሰኝ በጹሑፍም ባስታውቅም እስከዛሬ 5 ሰዓት ድረስ ጥሪ አልደረሰኝም።</p>

<p class="align-right">ከማክበር ሰላምታ ጋር<br/>
ዶ/ር ነጋሶ ጊዳዳ</p>

<p>ግልባጭ<br/>
ለኢፌዴሪ ፕሬዝዳንት ጽ/ቤት የኦህዴድ ህዋስ<br/>
ለምርጫ ቦርድ<br/>
ለሚዲያ</p>

<p>አዲስ አበባ</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 28 ቀን 1993</a></p>

</body>
</html>	
