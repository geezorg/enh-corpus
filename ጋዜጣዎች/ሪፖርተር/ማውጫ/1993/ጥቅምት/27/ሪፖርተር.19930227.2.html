<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አንዳንድ ሀገሮች ለጥቅማቸው ሲሉ በአባይ ውሃ ላይ ሴራ እየሸረቡ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«አንዳንድ ሀገሮች ለጥቅማቸው ሲሉ በአባይ ውሃ ላይ ሴራ እየሸረቡ ነው»</h1>


<p>በአባይ ውሃ ላይ አንዳንድ አገሮች ለጥቅማቸው ሲሉ ሴራ እየሸረቡ ስለሆነ የልዕለ ኃያላን፣ የአካባቢና የዓለም አቀፍ ድርጅቶች ትኩረት ሊሰጡት እንደሚገባ ከማል ዓሊ መሐመድ የሱዳን የመስኖና የውሃ ሀብት ሚኒስትር አሳሰቡ። ሚኒስትሩ ይህን ማሳሰቢያ የሰጡት የሱዳንና የግብፅ የአባይ ውሃ የቴክኒክ ኮሚሽን ሦስተኛ ስብሰባ መክፈቻ ላይ ባደረጉት ንግግር መሆኑ ሱና የተሰኘው የሱዳን የዜና ምንጭ ባለፈው ረቡዕ ገልጿል።</p>

<p>የሱዳንና የግብፅ የአባይ ውሃ የቴክኒክ ኮሚሽን በዚህ ስብሰባው ቀደም ሲሉ የተጀመሩት ተነሳሽነቶች በአረብና በአፍሪካ ደረጃ የሚቀጥሉበት ሁኔታና በአዲሱ ሚሊኒየም በምግብና በውሃ ራስን ለመቻል በሚደረገው ጥረት ራዕይና ስትራቴጂዎች ያላቸውን ትርጉም እንደሚመረምር ታውቋል።</p>

<p>ሚኒስትሩ በዚህ ንግግራቸው ሱዳን ሁሉም የአባይ ተፋሰስ ሀገሮች በዓለም አቀፍ ሕግ መርሆዎችና እንዲሁም ለሌሎች ጉዳት ሳያስከትሉ ፍትሐዊ ጥቅምን በማግኘት መርሆ እንደምታምን ገልፀው ለፍትሐዊ አጠቃቀሙ ተቋማዊ የሆነ ሕጋዊ ትብብር መመስረት እንዳለበት አስታውቀዋል።</p>

<p>የአባይ ተፋሰስ ተነሳሽነት ለሚመለከታቸው አገሮች በሙሉ የጋራ ትርፍ የሚኖራቸው ፕሮጀክቶች እንደሚነድፍ በተጨማሪ ታውቋል። ሱዳንና ግብፅ የጋራ የውኃ ፕሮግራሞች በማውጣት እያብያን ውሃ በተቻለ መጠን ጥቅም ላይ የማዋል ስትራቴጂያቸውን ለመተግበር ትብብራቸውን እንደሚያጧጥፉ የሱዳን የውሃ ሃብትና የመስኖ ልማት ም/ሚኒስትር ገልፀዋል።</p>

<p>ኢትዮጵያ በስብሰባው ያልተገኘችበትን ምክንያት ለማወቅ የኢትዮጵያ የውሃ ሀብት ልማት ሚኒስትር አቶ ሽፈራው ጃርሶን ጠይቀን ስብሰባው በየዓመቱ የሚደረግ የሁለቱ አገሮች የጋራ ስብሰባ እንደሆነና ኢትዮጵያም ከሱዳንም ጋር ተመሳሳይ ኮሚሽን እንዳለት ገልፀዋል። ሚኒስትር ሽፈራው አያይዘው ከግብፅ ጋር የሁለትዮሽ ኮሚሽን ባይኖርም በሕዳር ወር መጀመሪያ አካባቢ ሦስቱ አገሮች በተመሳሳይ ጉዳይ ስብሰባ እንደሚመክሩ አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 27 ቀን 1993</a></p>

</body>
</html>	
