<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አይ. ኤም.ኤፍ እና የዓለም ባንክ በቅርቡ 500 ሚሊዮን ዶላር ለኢትዮጵያ ይለቃሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አይ. ኤም.ኤፍ እና የዓለም ባንክ በቅርቡ 500 ሚሊዮን ዶላር ለኢትዮጵያ ይለቃሉ</h2>


<p>አይ. ኤም.ኤፍ እና የዓለም ባንክ ለሁለቱ ዓመታት ታግዶ የነበረውን ብድር ለኢትዮጵያ በቅርቡ እንደሚለቁና ይህንኑ ለማስፈፀምም የሁለቱ ዓለም አቀፍ የገንዘብ ድርጅቶች ተወካዮች ባለፈው ሐሙስ ጥቅምት 2 ቀን 1992 አዲስ አበባ መግባታቸውን ለጉዳዩ ቅርበት ያላቸው ምንጮች ገለፁ።</p>

<p>በኢትዮጵያና በኤርትራ በተፈጠረው ጦርነት ምክንያት ከድርጅቶቹ ሲገኝ የነበረው ብድር በመቋረጡ ግንኙነቱን ወደነበረበት ደረጃ ለመመለስ ጥረት ሲደረግ ከቆየ በኋላ ሰሞኑን የሁለቱ ድርጅቶች ተወካዮች ኢትዮጵያ ውስጥ በመገኘታቸው ስምምነቱ እልባት ላይ እየደረሰ መሆኑ ታውቋል።</p>

<p>ከአይ. ኤም.ኤፍ ጋር የሚደረገው ስምምነት በመጨረሻው ደረጃ ላይ የደረሰ ሲሆን ኢትዮጵያ መውሰድ ባለባት የፖሊሲ እርምጃዎች ላይ በመነጋገር ላይ እንደሚገኙ ተገልጿል። በዚህ መሠረትም ከአይ. ኤም.ኤፍ የሚገኘው ብድር በጥቅምት ወር መጨረሻ ላይ እንደሚለቀቅ ምንጮቹ ጠቁመዋል።</p>

<p>ከዓለም ባንክ የሚገኘው ብድርም በጀትን ለማሟላትና በጦርነቱ ለተጐዱ አካባቢዎች መልሶ ማቋቋሚያ የሚውል ሲሆን የገንዘብ መጠኑን ሰሞኑን አዲስ አበባ የገቡት የባንኩ ወኪሎቹ እያጠኑት ነው። የጥናታቸው ውጤት ለዓለም ባንክ ቦርድ አባላት ካቀረቡ በኋላም በኅዳር ወር መጨረሻ ገንዘቡ ይለቀቃል ተብሎ ይጠበቃል።</p>

<p>ጠ/ሚ መለስ ዜናዊ በአሜሪካ ጉብኝታቸው ወቅት ከአይ. ኤም.ኤፍ እና ከዓለም ባንክ በድምሩ 500 ሚሊዮን ዶላር ብድርና እርዳታ ጠይቀው እንደነበር ምንጮቹ ገልፀዋል። በቅርቡ ለኢትዮጵያ የሚለቀቀው ብድር በአገራችን ኢኮኖሚ የሚኖረውን አንድምታ በተመለከተ ኢኮኖሚስቶች አነጋግረን በሰጡት መልስ «ከሁለቱም የገንዘብ ድርጅቶች የሚገኘው ብድርና የእርዳታ ስምምነት የአገራችን የውጭ ምንዛሪ ክምችት እጥረት ለመቋቋምና የክፍያ ሚዛን ለማጥበብ የሚረዳ ከመሆኑም በላይ አገራችን ከሌሎች መሰል የገንዘብ ድርጅቶች አበዳሪና ለጋሽ አገሮች ስታገኝ የነበረውን አንድ ቢሊዮን ዶላር ያህል ብድርና እርዳታ መልሶ ለማግኘት ይረዳታል» ብለዋል።</p>

<p>ኢኮኖሚስቶቹ ለወደፊቱ ተመሳሳይ ድርድር እንዴት መቀጠል እንዳለበት ጠይቀናቸው ሲመልሱም «ኢትዮጵያ ከሁለቱም ድርጅቶች የምታደርገው ድርድርና የምትወስዳቸው የፖሊሲ እርምጃዎች ቀጣይነት ባለው መልኩ እንጂ ብልጭ ድርግም በሚል ስምምነትና እርዳታ መሆን የለበትም» ካሉ በኋላ አክለውም ከአይ. ኤም.ኤፍ ጋር የሚደረገው ስምምነት ዘላቂና ቀጣይ የጊዜ ሰሌዳ ያለው ድህነትን በመቀነስና የህዝብን ኑሮ በማሻሻል ላይ ያተኮረ ዘላቂ የኢኮኖሚ ዕድገት የሚያረጋግጥ እንጂ ጊዜያዊ ብድር በማግኘት ላይ ብቻ የሚያተኩር መሆን የለበትም። እንዲያውም ብድር ከማግኘት አልፎ እስካሁን ያለውን ብድር የሚያሰርዝ ወይንም የሚያስቀንስ አካሄድ መሆን አለበት» ብለዋል።</p>

<p>እነዚህ ኢኮኖሚስቶች ከአይ. ኤም.ኤፍ ጋር ድርድሩ ቀጥሎ እንደቀድሞው የኢኮኖሚ ማሻሻያ ፕሮግራም የሚካሄድ ከሆነ ኢትዮጵያ 1.2 ቢሊዮን ዶላር ወይም 22 መቶኛ የዕዳ ቅነሳ ልታገኝ እንደምትችል አመላክተዋል። እንደኢኮንሚስቶቹ አባባል ከሆነ ኢትዮጵያ በዓመት ከምታገኘው የኤክስፖርት ገቢ 25 መቶኛውን ለዕዳ ክፍያ ታውላለች።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 6 ቀን 1993</a></p>

</body>
</html>	
