<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በከፍተኛ የኃላፊነት ቦታዎች የብሔረሰቦችን ተዋፅዖ ለማስተካከል የተደረገው ጥረት ውስን ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በከፍተኛ የኃላፊነት ቦታዎች የብሔረሰቦችን ተዋፅዖ ለማስተካከል የተደረገው ጥረት ውስን ነው»</h2>


<p>ባለፉት ዓመታት በፌዴራል መንግሥት ደረጃ ሥልጣንን በጋራ ለመጠቀም የተደረጉ ጥረቶች ቢኖሩም በቂ አለመሆናቸውን አቶ ግርማ ብሩ ገለፁ። የኦህዴድ ሥራ አስፈፃሚ አባልና የኢኮኖሚና ልማት ትብብር ሚኒስትር አቶ ግርማ ብሩ በመከላከያ ውስጥና በፌዴራል መንግሥቱ ስልጣን የብሔር ብሔረሰቦችን ተዋፅኦ ለመጠበቅ ጥረት የተደረገ ቢሆንም በፖሊሲም ደረጃ የጎደለ ነገር ባይኖርም «ጥረቱ ውስን ነው» ሲሉ በተለይ ለሪፖርተር ጋዜጣ በሰጡት ቃለ ምልልስ ገልፀዋል።</p>

<p>አቶ ግርማ በፌዴራል ደረጃ ያለውን ሥልጣን ፍትሐዊ በሆነና የጋራ ተጠቃሚነትን በሚያረጋግጥ መንገድ መደልደል እንዳለበት አስገንዝበው ይህ ሁኔታ ግን አለመረጋገጡን ጠቁመዋል። ሚኒስትር ግርማ በሲቪል ሰርቪስ የአንድ ብሔረሰብ ሰዎች በትምህርትና በተለያዩ አጋጣሚዎች በከፍተኛ የስራ ኃላፊነት የመቀመጣቸውን ጉዳይ በአንድ ጊዜ ለመቀየር የሚያስቸግር መሆኑን ቢገነዙም ደረጃ በደረጃ የተደረገው የማስተካከል እርምጃ በቂ ነው ብለው እንደማያምኑ አልሸሸጉም። ይህን አሰራር በአፋጣኝ መልስ ማስያዝ ለሀገር የሚጠቅም መሆኑንም ጠቁመዋል።</p>

<p>አቶ ግርማ እንደሚሉት የፌዴራል መንግስት የሲቪል ሰርቪስ ያሉትን የስራ መደቦች በየብሔረሰቡ ማከፋፈል ይገባዋል ማለት ባይቻልም ዋና ዋና ስልጣኖችንና የኃላፊነት ቦታዎችን ግን ለማስተካከል እስካሁን ከተሰራው የበለጠ መሰራት አለበት። አቶ ግርማ ይህን የተናገሩት በምክር ቤቱ ባላቸው የድምፅ ብዛትና የኢኮኖሚ ሁኔታ ኦሮሞዎች በፌዴራል መንግሥቱ ቁልፍ ቁልፍ ቦታዎች መቀመጥ ሲገባቸው አልተቀመጡም መባሉን ጠቅሶ የሪፖርተር ጋዜጣ ዘጋቢ ላቀረበላቸው ጥያቄ በሰጡት መልስ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 4 ቀን 1993</a></p>

</body>
</html>	
