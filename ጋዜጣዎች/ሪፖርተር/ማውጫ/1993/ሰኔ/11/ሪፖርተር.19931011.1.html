<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሀዲያ ዞን ህዝብ የምክር ቤቱ አባላት «ተመልሰው ይጠሩ» አለ የሚለውን ዜና ዶ/ር በየነ ጴጥሮስ ነቀፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሀዲያ ዞን ህዝብ የምክር ቤቱ አባላት «ተመልሰው ይጠሩ» አለ የሚለውን ዜና ዶ/ር በየነ ጴጥሮስ ነቀፉ</h1>


<p>ሰሞኑን በመንግሥት መገናኛ ብዙሃን የተገለፀውንና የሀዲያ ዞን ህዝብ የወከላቸውን የህዝብ ተወካዮች የምክር ቤት አባላት ተመልሰው ይጠሩ ሲል ሰላማዊ ሰልፍ አካሄደ ተብሎ የተላለፈውን ዜና «ብቃት የሌለው የፖለቲካ ሥራ» ሲሉ ዶ/ር በየነ ጴጥሮስ ነቀፉ።</p>

<p>የተወካዮች ምክር ቤት አባልና የኢትዮጵያ ሠላምና ዴሞክራሲ አማራጭ ኃይሎች ምክር ቤት ሊቀመንበር የሆኑት ዶ/ር በየነ ጴጥሮስ ቀደም ሲል በእነሱ ላይ ተቃውሞ ማስነሳት ያቃታቸው የመንግሥት አካላት የሰራዊትና የፖሊስ አባላት ጥቂት ሰዎችን ሰልፍ በማስወጣት ካድሬዎቻቸውን መፈክር አስይዘው ህዝቡ «የምክር ቤቱ አባላት «ተመልሰው እንዲጠሩ ጠየቀ» የሚል ድራማ በማሰራት ላይ መሆናቸውን ገልፀው ደርጊቱን «ብቃት ያለው የፖለቲካ ሥራ ሳይሆን የወንበዴ ተግባር ነው» ሲሉም አጣጥለውታል።</p>

<p>«መንግሥት ህዝባዊ ነኝ ይላል፣ ህዝባዊነት ላይ ግን ትልቅ ጥያቄ እያረፈበት ነው» የሚሉት ዶ/ር በየነ «መንግሥት የሻገተ ጩቤ እንኳ በሌለው በዚህ ላይ ባለፈው ምርጫ የተሸነፉና የተዋረዱ ካድሬዎችን መሳሪያ አስታጥቆና ልዩ ልዩ የሰራዊቱንና የፖለቲካ ክፍሎችን አሰልፎ እየፈፀመ ያእልው ተግባር ህዝቡን ወደግጭት እንዲገባ የሚጋብዝ ነው» ብለዋል። «ሠራዊቱ ተልዕኮውን ፈፅሞ ከሆነ ማሰናበት እንጂ ገበሬው የእርሻ ሥራውን በሚያከናውንበት በዚህ ወቅት ይህንን ሁካታ መፍጠር አግባብ አይደለም» ሲሉም ተቃውመዋል።</p>

<p>ዶ/ር በየነ የዚሁ ሁሉ «ሁከት» ዓላማ በቅርቡ በዞኑ የሚካሄደውን ምርጫ ለማስተጓጐል ነው» ብለው የምርጫ ቦርድ ሐምሌ 1 ቀን 1993 ዓ.ም ምርጫ እንደሚደረግ አስቀድሞ አስታውቆ የነበረ ቢሆንም ምርጫው በታቀደለት ጊዜ እንደሚደረግ ምንም ማረጋገጫ አለመኖሩን ተናግረዋል። እንደእርሳቸው እምነት «በምርጫው ክልል ሊሳተፉ የሚችሉትን ተወዳዳሪዎች ማሰር፣ ህዝቡን አደገኛ ሽብር ፈጥሮ ማስበርገግና ከፍተኛ ቁጥር ያለው ሰራዊት አስፍሮ አካባቢ የተረጋጋ ስላልሆነ ምርጫ ማካሄድ አይቻልም የሚል ምክንያት በመፍጠር እንደስልት እየተጠቀሙበት ነው» ሲሉ ተቃውሞአቸውን አሰምተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 11 ቀን 1993</a></p>

</body>
</html>	
