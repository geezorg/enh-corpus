<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቃኝ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቃኝ!</h1>


<p>የኢፌዴሪ ፕሬዝዳንት፣ የኦህዴድ ሥራ አስፈፃሚ አባል፣ የኦህዴድ የፖሊት ቢሮና የማዕከላዊ ኮሚቴ አባል ዶ/ር ነጋሶ ጊዳዳ ዓርብ ሰኔ 15/93 ጧት ከኦህዴድ ምክር ቤት አባልነታቸው ተሰናብተዋል። ከኢህአዴግ ምክር ቤት የተሰናበቱት ኦህዴድ የሚጓዝበት አካሄድና የያዘው አመለካከት አልጣመኝም ሃሳቤን እንደፈለግሁ እንዳልገልፅም ጫና ተደርጎብኛል በማለት በገዛ ፈቃዳቸው ከምክር ቤት አባልነታቸው በመልቀቃቸውና በስብሰባው መሳተፍ ፍላጎት እንደሌላቸው በመግለፅ ለቀው በመውጣታችው ነው።</p>

<p>የኦህዴድ ምክር ቤት ስብሰባውን ጥለው መውጣታቸውን ሲገልፅ ሦስት አማራጮች እንደነበሩ ገልጿል። ከነድምፃቸው ስብስበባው እንዲካፈሉ፣ ወይም ድምፅ አልባ ሆነው በታዛቢነት ስብሰባው እንዲካፈሉ ከዚህ ውጭ ግን በግድ እንዲሳተፉ ሊያደርግ እንደማይችል ገልጿል። እንደመግለጫው ከሆነ ፕሬዝዳንት ነጋሶ ሦስተኛውን አማራጭ በመውሰድ ከስብሰባው በገዛ ፈቃዳቸው ለቀው መውጣታቸውን ተመልክቷል። ከምክር ቤት ስብሰባ እንደወጡ የኦህዴድ ማዕከላዊ ኮሚቴ ከሰዓት በኋላ ተሰብስቦ ከማዕከላዊ ኮሚቴ አባልነታቸው እንዳገዳቸው ለመንግሥትና ለድርጅት መገናኛ ብዙሃን በላከው መግለጫው አስታውቋል።</p>

<p>አንዳንድ ምንጮች እንደሚጠቁሙት ከሆነ ዶ/ር ነጋሶ ከስብሰባው ከወጡ በኋላ አቶ ኩማ ደመቅሳ፣ አቶ ግርማ ብሩና ሌሎችም ሰዎች አነጋግረዋቸው ወደምክር ቤቱ ስብሰባ እንዲመለሱ ሊያግባቧቸው ሞክረዋል። ሆኖም ግን ፕሬዝዳንት ነጋሶ አግባቢዎቻቸውን ትክልል አለመሆናቸውን ገልፀው ጥያቄዎቻቸውን እንደማይቀበሏቸውና ጥያቄያቸውን እንዲያቆሙ በመንገር የመለሷቸው መሆኑ ታውቋል።</p>

<p>ከኢህአዴግ ምክር ቤት የተላለፈው ዜናም ሆነ የኦህዴድ መግለጫ የዶ/ር ነጋሶ የመልቀቅ ምክንያት ከህወሓት ማ/ኮ ተገንጥሎ ከወጣው አንጃ አባሎች ጋር በታማኝነት የቆሙ በመሆናቸው ተሃድሶውን ለመቀበል አለቻላቸው የሃሳብ ትግል ግምገማ መሸሻችውና ድርጅታዊ እንቅስቃሴ ለማደናቀፍ መሞከራቸውን ይገልፃል። ይኸ የዶ/ር ነጋሶ ልዩነት በድንገት ዓርብ ዕለት የተፈጠረ ልዩነት ነው? ወይስ ቀደም ሲል የተፈጠረ ልዩነት ነው? የሚለውን ለመረዳት ምንጮቻችን ያገኙንት መረጃ ልከውልናል።</p>

<p>በዶ/ር ነጋሶ ዓርብ ዕለት የተነሳው ተቃውሞ ያን ዕለት የተጀመረውና ድንገተኛ እንዳልሆነ ምንጮቻችን ጠቁመዋል። በዋነኛነት የዶ/ር ነጋሶ ተቃውሞ በግልፅ የወጣበት ከአራት ወራት በፊት ለማየት የኢህአዴግ አባላት በተሰበሰቡበት ወቅት መሆኑ ለማወቅ ተችሏል። 12 የህወሓት ማዕከላዊ ኮሚቴ ከታገዱ በኋላና በትግራይ የሚገኙት የህወሓት ካድሬዎች በመቀሌ ስብሰባ አካሂደው 12ቱን የሚያወግዝና ቀሪውን የማዕከላዊ ኮሚቴ የሚደግፍ ውሳኔ ካሳለፉ በኋላ የኢህአዴግ ም/ቤት 12ቱን ሁኔታ ለማወቅ በሚል ባካሄደው ስብሰባ ላይ ልዩነቱ ጎልቶ መውጣቱ ታውቋል።</p>

<p>ከታገዱት የማዕከላዊ ኮሚቴ አባላት ውስጥ የተጠራነው መብታችን ተከብሮ ሳይሆን በአስረጅነት ስለሆነ አንሳተፍም ብለው የተወሰኑት ሲወጡ አቶ አባይ፣ አቶ ቢተውና አቶ አውአሎም በተገኙበት ስብሰባ ዶ/ር ነጋሶ በሁኔታው ላይ ቅሬታቸውን ገልፀው እንደነበር ለመረዳት ተችሏል።</p>

<p>የዶ/ር ነጋሶ የተቃውሞ ንግግር ፊት ለፊት ጠቅላይ ሚኒስትር መለስን የሚፃረር እንደነበር ታውቋል። በመጀመሪያ አሸንፌያለሁ ብሎ መደሰት ትክክል አለመሆኑን በመጠቆም አቶ መለስን ከወቀሱ በኋላ በተላይም በርሳቸው ላይ ሕገወጥ ድርጊት እንደደረሰባቸው ተናገሩ።</p>

<p>ዶ/ር ነጋሶ በስብሰባው ላይ እንደተናገሩት ሦስት ከፍተኛ መኮንኖች ቤተመንግሥት ድረስ ተልከው አርፈው እንዲቀመጡ በመንገር እንዳሰፈራሩዋቸውና ከቤተሰቦቻቸው ጋር እንዳይገናኙ ተፅዕኖ እንደተደረገባቸው በመግለፅ በአንድ የሀገር ፕሬዝዳንት ላይ የፀጥታ አካልና የጦር አባሎችን ተጠቅሞ ለማስፈራራት መሞከር ህገወጥና ሕገ መንግሥቱን የሚጥስ መሆኑን በምሬት ተቃውሞዋል።</p>

<p>ዶ/ር ነጋሶ በዚያን ዕለት ባሳዩት ያልተለመደ ንግግራቸው ለኢህአዴግ ም/ቤት አባሎች መገረምን ፈጥሮ ነበር። በትሁትነታቸው በትዕግስተኝነታቸው የሚታወቁት ፕሬዝዳንት ዶ/ር ነጋሶ በኃይለቃል በምሬትና በስሜት በአቶ መለስ ላይ ሲናገሩ ድፍረቱም ኃይሉም ቃላቱም ከየት እንዳመጡት ለብዙዎች አባላት አስገርሞ እንደነበር ምንጮቻችን ገልፀዋል። ለዚያ ተቃውሞአቸውን እንደፕሬዝዳንት መጠን ደህንነታቸውን ለመጠበቅ ታስቦ የተደረገ ካልሆነ በስተቀር መብትን ለመርገጥ ወይም ለማፈን ተብሎ የተደረገ አለመሆኑ ተጠቅሶ በቀዘቀዘ ስሜት መልስ ተሰጣቸው።</p>

<p>ዶ/ር ነጋሶ በዚህ ሳይረጋጉ በደረሰው ሁኔታ ፓርላማ ጠርተውና ጉዳዩን አስረድተው ሥራቸውን ለመልቀቅ አስበው እንደነበርና የደረሰባቸውና ያሰቡት ተሸፋፍኖ እንዳይቀርም በሮይተር ዜና ወኪል በኩል የሚሰራጭ ጹሑፍ አዘጋጅተው እንደነበር በምክር ቤቱ ስብሰባ ላይ መናገራቸውን ለመረዳት ችለናል። ክርክሩ እየተሟሟቀ ሲሄድ ዶ/ር ነጋሶ ከመቀዝቀዝ ይልቅ ስሜታቸው እየጋሌ ሄዶ ሲገረም የነበረውን ተሰብሰባቢ ይበልጥ ያስደነገጠ አገላለፅ ተጠቅመዋል። በምክር ቤቱ ስብሰባ አቶ መለስ የሚናገሩትን ካዳመጡ በኋላ «መንግሥቱ ኃይለማርያምን መስለህ ታየኸኝ» ብለው በመተቻተው የምክር ቤቱ አባላት ደንግጠው እንደነበር ይነገራል። ልዩ ድንጋጤ የፈጠረውም አቶ መለስን ከኮ/ል መንግሥቱ ጋር አመሳስለው መናገራቸው ነበር።</p>

<p>ስብሰባው በመጨረሻ ሲጠቃለል አንዳንድ በስሜት የተናገሯቸው ነገሮች ስህተት መሆናቸውን ቢያምኑም እንደፕሬዝዳንት መጠን መረጋጋትን የመፍጠር ኃላፊነት እንዳለባቸው የተረዱ መሆኑን ቢገልፁም ስብሰባው የተበተነው ከነልዩነታቸው ነበር። እነዚህ ፍንጮች የፕሬዝዳንቱ ቅሬታ ቀደም ብሎ የተጀመረ መሆኑን እንደሚያሳይ ምንጮቻችን አመልክተዋል።</p>

<p>ኦህዴድ ግምገማውን ቢያካሂዱም ጠ/ሚ መለስ በስብሰባው ላይ ተገኝተው ነበር። በዚህ የኦህዴድ ስብሰባ ላይ ፕሬዝዳንት ነጋሶ በጠቅላይ ሚኒስትር መለስ መገኘት ቅሬታቸውን ከሌሎች የኦህዴድ አባላት ጋር ሆነው አሰምተዋል ተብሏል። ለዚህም ነው አቶ መለስ በስብሰባ ላይ ቢገኙም በሕወሓት በብአዴን ያገኙትን ድል በኦህዴድ አላገኙም የእነዶ/ር ነጋሶ አመለካከት ወደአቶ መለስ ሊቀራረብ አልቻለም የሚል አስተያየት የሚሰጠው። እንደሚባለው ከሆነ የሃሳብ አለመቀራረብ ብቻ ሳይሆን አቶ መለስ በዚያ ስብሰባ ላይ የመገኘታቸውን ትክክለኝነት ለማሳመን አንድ ቀን ተኩል እንደፈጀባቸው ይነገራል።</p>

<p>ጠቅላይ ሚኒስትር መለስ ከአመራሩ የተወሰነ ደጋፊ ቢኖራቸውም የተወሰነው ግን ከዶ/ር ነጋሶ ጋር የሚያብር በመሆኑ ኦህዴድ እንደሌሎች የኢህአዴግ ድርጅት አባሎች የጹሑፍ መግለጫ ሳያወጣ ቀርቷል። የኦህዴድ ስብሰባ በዚሁ መልኩ መጠቃለሉ ቅሬታ ፈጥሮ ሳለ የኢህአዴግ ምክር ቤት ስብሰባ ተጠራ። ይህ ስብሰባ ኦህዴድ በምክር ቤቱ መሳተፉ ብቻ ሳይሆን የራሱ የኦህዴድ ማዕከላዊ ኮሚቴ ስብሰባም ያካሄድ እንደነበር ከምክር ቤቱ የተሰጠው መግለጫ አመልክቷል። ከማክሰኞ ጀምሮ እስከ ዓርብ ኦህዴድ ቀደም ብሎ ይዞት ከነበረው አመለካከት የተለየ አቋም አልያዘም። እንደሌሎቹ ድርጅቶቹ ላለው ችግር ልንከተለው በሚገባ ቀጣይ መንገድ ከእናንተ ጋር አንድና አንድ ሆኛለሁ ብዬ አልገልፅም።</p>

<p>ሐሙስ ማታ ሰኔ 14 ቀን 1993 የኦህዴድ ማ/ኮ ስብሰባ ጎን ለጎን ሲካሄድ በአንዳንድ የማዕከላዊ ኮሚቴ አባላት ለየት ያለ አስተሳሰብና አመለካከት ተያዘ ዓርብ ጧት የኢህአዴግ ምክር ቤት ስብሰባ ሲካዕድ ኦህዴድ ቀደም ብሎ ያስተጋባው ከነበረው አመለካከት ለየት ባለ መንገድ ችግራችንም አካሄዳችንም ከሌሎቹ ጋር አንድ ነን የሚልና ከነዶ/ር ነጋሶ የተለየ አመለካከት መንፀባረቅ ተጀመረ። ዶ/ር ነጋሶም እንደወትሮአቸው መከራከር ጀመሩ። በአንዳንድ የኦህዴድ ማ/ኮ አባላት መሰንዘር የተጀመረው ሃሳብም የኦህዴድ እንዳልሆነና የኦሮሞን ህዝብ እንደማይጠቅም የስብሰባው አካሄድም ሃሳባቸውን እንዳይገልፁ የሚገድብና ተፅዕኖ የሚያደርግ መሆኑን ዶ/ር ነጋሶ ገለፁ። በመጨረሻም ስብሰባው በዚህ መንገድ የቀጠለ በመሆኑ የምክር ቤት አባል ሆነው መቀጠል የማይችሉ መሆኑን ገልፀው ከአዳራሹ ወቱ። አንዳንድ ምንጮች እንደሚሉት ከሆእን ሥራቸውን ለመልቀቅ ያሰቡበት ጊዜ ተደጋጋሚ ሆኖም ግን እንዲታገሱ እየተለመኑ እንደቆዩ ይነገራል።</p>

<p>የኢትዮጵያ ፕሬዝዳንት የሚመረጠው ለስድስት ዓመት በመሆኑ የሥራ ጊዜያቸውን ለመፈፀም ብዙ አልቀራቸውም። እስካሁን ያለው ሁኔታ ሲታይ ከኦህዴድ ምክር ቤት አባልነትና ከኦህዴድ ማዕከላዊ ኮሚቴ አባልነት ወረዱ እንጂ ወደህትመት እስከገባን ድረስ የሃገሪቱ ፕሬዝዳንት ናቸው።</p>

<p>ዶ/ር ነጋሶ ጊዳዳ ወደኢትዮጵያ የኦህዴድ አባል ሆነው ከተመለሱ 10 ዓመት ሆኗቸዋል። የማህበራዊ ጉዳይ ሚኒስትር፣ የማስታወቂያ ሚኒስትርና የሕገ መንግሥት ጉባዔ ሰብሳቢ ሆነው ሰርተዋል። ቀደም ብለውም በጀርመን ሃገር የኦነግ አባል ሆነው ቆይተዋል። ከኦነግ ከወጡ በኋላ ወደሃገራቸው ተመልሰው የኦህዴድ የኢህአዴግ አባል ሆነው ሰርተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 18 ቀን 1993</a></p>

</body>
</html>	
