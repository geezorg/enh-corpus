<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ባንክ ለዓባይ ወንዝ ፕሮጀክት ማስፈፀሚያ ገንዘብ እንደሚለቅ ታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዓለም ባንክ ለዓባይ ወንዝ ፕሮጀክት ማስፈፀሚያ ገንዘብ እንደሚለቅ ታወቀ</h1>


<p>ኢትዮጵያ፣ ግብፅና ሱዳን የዓባይን ወንዝ አስመልክቶ የነደፏቸውን ፕሮጀክቶች ተግባራዊ ለማድረግ በአዲስ አበባ በሚደረገው ስብሰባ ስምምነት ላይ ከደረሱ በግንቦት ወር 1993 ዓ.ም የዓለም ባንክ የገንዘብ ድጋፉን እንደሚለቅ አቶ ሽፈራው ጃርሶ የውኃ ሀብት ሚኒስትር ገለፁ።</p>

<p>አቶ ሽፈራው ጃርሶ ለሪፖርተር ጋዜጣ በሰጡት መግለጫ፦ «በዓይነቱ የመጀመሪያ በሆነውና በ7ኛው የዓባይ ወንዝ አጠቃቀምን አስመልክቶ በሚካሄደው ስብሰባ ሦስቱም አገሮች ካሁን በፊት በዓባይ ወንዝ ላይ እንዴትና በምን መልኩ መጠቀም እንዳለባቸው ባቀረቡት የፕሮጀክቶች የውሳኔ ሀሳብ መሠረት ተግባራዊ የሚያደርጉበትን ሁኔታ የሚያመቻች የስምምነት ፊርማ እንደሚፈራረሙና ይኼም ታሪካዊ አጋጣሚ እንደሚሆን አመልክተዋል።</p>

<p>ከጥቂት ወራት በፊት በዓባይ ወንዝ ዙሪያ ካይሮ ላይ ተደርጐ በነበረው 6ኛው ስብሰባ ኢትዮጵያ በዓባይ ወንዝ ለ20 ዓመታት በሃይድሮ ፓወር፣ በመስኖና በሌሎችም የውኃ ሥራዎች ለመጠቀም የሚያስችላትን ራዕይ ነድፋ ያቀረበች ሲሆን፣ ሱዳን በመስኖ ልማት፣ ግብፅ ደግሞ የዓባይን ወንዝ በኢንዱስትሪው መስክ ለመጠቀም የሚያስችላትን ስልት መንደፋቸውን ሚኒስትሩ አብራርተዋል።</p>

<p>በዚህም መሠረት በአዲስ አበባው ስብሰባ ሦስቱ አገሮች ስምምነት ላይ ከደረሱ በዓባይ ወንዝ ዙሪያ ያቀረቧቸውን ፕሮጀክቶች ወደተግባር እንዲያሸጋግሩ የዓለም ባንክ በመጪው ግንቦት ወር 1993 ዓ.ም ላይ የመጀመሪያውን የዕርዳታ ገንዘብ ለመልቀቅ እንደተዘጋጀ ሚኒስትሩ አስረድተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 14 ቀን 1993</a></p>

</body>
</html>	
