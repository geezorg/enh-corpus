<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የድንበርና የካሣ ኮሚሽን አባሎችን ሰየመች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ የድንበርና የካሣ ኮሚሽን አባሎችን ሰየመች</h1>


<p>ኢትዮጵያ በአልጀርሱ ስምምነት መሰረት ለሚቋቋሙት የድንበር እና የካሳ ኮሚሽኖች ለእያንዳንዳቸው ሁለት ሁለት አባላትን ሰይማ አስታወቀች። በተጨማሪም የቦርድ ኮሚሽኑ ሥልጣን በሆነው ጉዳይ ላይ መከራከሪያዎቿንና ማስረጃዎቿን አቀረበች።</p>

<p>ኢትዮጵያ የ45 ቀን የጊዜ ገደቡ ጥር 18/1993 ከመገባደዱ በፊት የድንበር ኮሚሽኑ አባላት የሚሆኑ ሁለት ኮሚሽነሮችን የካሳ ኮሚሽኑን ሁለት የግልግል ዳኞችን ሰይማ ያስታወቀች ሲሆን በስምምነቱ መሠረት የድንበሩ ኮሚሽኑ ፀሐፊ ሆኖ ለሚያገለግለው ለተባበሩት መንግሥታት ካርቶግራፈር በ45 ቀን ውስጥ መቅረብ ያለበትን መከራከሪያዎቿንና ማስረጃዎቿንም ገቢ አድርጋለች።</p>

<p>አልጀርስ ላይ ታህሳስ 3/1993 ዓ.ም በኢትዮጵያና በኤርትራ መካከል በተፈረመው የሰላም ስምምነት መሰረት በቀን ተቆርጦ በተቀመጠውና ዓርብ ዕለጥ ጥር 18/93 በተጠናቀቀው የ45 ቀን የመጀመሪያው የጊዜ ገደብ ውስጥ ሁለቱም ወገኖች በየበኩላቸው ለተባበሩት መንግሥታት ድርጅት ዋና ፀሐፊ በሚሰጥ የጹሑፍ ማስታወቂያ መርጠው የሾሟቸውን ኮሚሽነሮችና የግልግል ዳኞች ማስታወቅ ነበረባቸው።</p>

<p>በስምምነቱ መሠረት አምስት አምስት አባላት ያሏቸው መቀመጫቸውን ሄግ (ኔዘርላንድስ) የሚያደርጉ የድንበርና የካሳ ኮሚሽኖች አባላት መካከል አራቱ ተመርጠው የሚሾሙት በስምምነቱ ተዋዋይ ወገኖች ነው። ኢትዮጵያና ኤርትራ በየበኩላቸው የየአገሮቻቸው ዜጐች ወይም ነዋሪዎች ያልሆኑ ሁለት ሁለት ሰዎች ለእያንዳንዱ ኮሚሽን ከመረጡ በኋላ የኮሚሽኑን ፕሬዝዳንት የሚመርጡት በተዋዋይ ወገኖች የተመረጡት ኮሚሽነሮች ወይም የግልግል ዳኞች ናቸው።</p>

<p>በጊዜ ገደቡ ውስጥ ኢትዮጵያ ወይም ኤርትራ ወይም ሁለቱም አንደኛውን ወይም ሁለቱንም ኮሚሽነር ወይም የግልግል ዳኛ መሰየም ካልቻሉ ሰዎቹን መርጦ የመሰየም ሥልጣን የተሰጠው ለተባበሩት መንግሥታት ድርጅት ዋና ፀሐፊ ነው።</p>

<p>ኢትዮጵያ አራቱንም አባላት መርጣ መሾሟ የተረጋገጠ በመሆኑ ከዚህ በኋላ ያለው የጊዜ ገደብ የተበጀለት ቀጣዩ ሥራ የሁለቱ ወገን ተመራጭ ተሿሚዎች ተሰባስበው በስምምነት የየኮሚሽነሮችን ፕሬዝዳንት በ30 ቀን ውስጥ መምረጥ ነው። ፕሬዝዳንቶቹን በ30 ቀን ውስጥ መምረጥ ካልተቻለው የተመድ ዋና ፀሐፊ ከተፈራራሚ ወገኖች ጋር ተመካክሮ ፕሬዝዳንቱን ይመርጣል።</p>

<p>በመጀመሪያው የ45 ቀን የጊዜ ገደብ ውስጥ መከናወን ያለበት ጉዳይ ተመራጭ ተሿሚዎችን ማሳወቅ ብቻ አልነበረም። ሁለቱም ወገኖች በየበኩላቸው ለድንበር ኮሚሽኑ በተሰጠው ማንዴት ውስጥ መከራከሪያቸውንና ማስረጃዎቻቸውን የድንበር ኮሚሽኑ ፀሐፊ ሆኖ በስምምነቱ ለተሰየመው ለተመድ ካቶግራፈር ማቅረብና ገቢ ማድረግ ነበረባቸው።</p>

<p>ለካሳ ኮሚሽኑ የሚቀርቡ አቤቱታዎችን ፋይል ማድረጊያ ግን ከስምምነቱ መጽናት ጀምሮ የሚቆጠር የአንድ ዓመት የጊዜ ገደብ አለው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 21 ቀን 1993</a></p>

</body>
</html>	
