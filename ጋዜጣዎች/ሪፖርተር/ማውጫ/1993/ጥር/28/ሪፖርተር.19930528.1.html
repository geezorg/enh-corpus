<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከምሥራቅ ወለጋ ወደቡሬ የተፈናቀሉት አማራዎች ቁጥር ከ12.000 በልጧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከምሥራቅ ወለጋ ወደቡሬ የተፈናቀሉት አማራዎች ቁጥር ከ12.000 በልጧል</h1>


<p>በታህሣሥ ወር መግቢያ ላይ በተከሰተ ጝችት ከምሥራቅ ውለጋ ዞን ተፈናቅለው በቡሬ መጠለያ ጣቢያ የደረሱት ተፈናቃዮች ብዛት 12.453 መድረሱ ታወቀ። ከ3000 የማያንሱ የተፈናቃዮች ንብረት የሆኑ የቤት እንስሳት እንደሚገኙና ለተፈናቃዮቹ በአስቸኳይ ርዳታ ጀምሮ የምግብና የመጠለያ ርዳታ እየተሰጠ መሆኑን ከምዕራብ ወለጋ ዞን አደጋ መከላከል ዝግጁነት ኮሚሽን ያገኘነው መረጃ አመለከተ።</p>

<p>በምሥራቅ ወለጋ ዞን በተለይም በጂዳ ኪረሙ ወረዳና በአካባቢው ይኖሩ የነበሩት እነዚህ የአማራ ብሔር ተወላጅ የሆኑ ተፈናቃዮች በዞኑ አስተዳደር ትጥቃቸውን እንዲፈቱ መደረጋቸውንና ከዚያም ወዲህ ጥቃት የተፈፀመባቸው መሆኑን ቡሬ ለሚገኙት የዜና ምንጮቻችን ገልፀዋል። የአማራ ብሔር ተወላጆች በብዛት በአካባቢው መኖር የጀመሩት በደርግ ሰፈራ ወቅት መሆኑና ችግሩን ያባባሰው የዞኑ መስተዳደር (የምሥራቅ ወለጋ) አድሎአዊነት መሆኑን ተፈናቃዮቹ ያስረዳሉ።</p>

<p>ከዓመት በፊት ተመሳሳይ ግጭት ተከስቶ ከስድስት ሺ የማያንሱ ሰዎች ተፈናቅለው እንደነበረ የሚናገሩት ተፈናቃዮች በወቅቱ ተፈጠረ የተባለው እርቅ በመስተዳድሩ ፖለቲካዊ ጣልቃ ገብነት ዘላቂ ሰላም ሊያመጣ አለመቻሉን ገልጸዋል። በቡሬ መጠለያ ጣቢያ የሚገኙት እነዚህ ተፈናቃዮች ቤት ንብረታቸው መቃጠሉንና መዘረፉን በምሬት ይናገራሉ። በቦታው የሚገኙት ምንጮቻችን እንዳረጋገጡትም ባዶ እጃቸውን ወደመጠለያው የመጡ ተፈናቃዮች ጥቂት አይደሉም።</p>

<p>የሪፖርተር ጋዜጣ ምንጮች እንዳረጋገጡት ተፈናቃዮቹ ወደአካባቢው የመመለስ ፍላጎት የላቸውም። ለዚህም የሚሰጡት ምክንያት በምሥራቅ ወለጋ መስተዳደር አድሎአዊ አሰራር ዋስትና በማጣታቸው መሆኑን ይናገራሉ። «ከኦሮሞ ሕዝብ ጋር በባሕላችንና በልማዳችን ተስማምተን ተቻችለንና ተከባብረን መኖር ብንችልም አድሎአዊ አሰራሩ የፈጠረው ቅራኔና በመስተዳድሩ በኩል ያለው ችግር በቀላሉ የሚፈታ አይደለም» በማለት ተፈናቃዮቹ ስጋታቸውን ይገልፃሉ። ከታህሣሡ ግጭት በፊት ተከስተው የነበሩ አነስተኛ ግጭቶችን በሕግ ለመፍታት ለወረዳውም ሆነ ለዞኑ መስተዳድር ቢያመለክቱም ጥያቄያቸው ተዳፍኖ መቅረቱን ገልፀዋል። ከዚሁ ጋር በተያያዘ ተፈናቃዮቹ ከዞኑ መስተዳድር አካላት ጋር ግጭት ፈጥረው እንደነበረ የአካባቢው ምንጮቻችን ያስረዳሉ።</p>

<p>ስለጉዳዩ ያነጋገርናቸው በምዕራብ ጐጃም የቡሬ ወረዳ ሊቀመንበር አቶ ጫኔ ሺመካ የግጭቱን መኖርና በርካታ ተፈናቃዮች መምጣታቸውን ቢያረጋግጡም «በቦታው ተገኝቶ መመልከት ይቻላል» በማለት ዝርዝር መረጃ ለመስጠት ፈቃደኛ ሳይሆኑ ቀርተዋል። የዞኑ (የምዕራብ ጎጃም) ሊቀመንበርም «ጉዳዩ በክልል ደረጃ የተያዘ በመሆኑ ምንም ዓይነት መረጃ አልሰጥም» የሚል መልስ ሰጥተውናል። የምሥራቅ ወለጋ ዞን ምክር ቤት ጼሐፊ አቶ ግርማ አዱኛ «ግጭቱ በአማራና በኦሮሞ ብሔረሰቦች መካከል የተከሰተ የብሔረሰቦች ግጭት አይደለም» ካሉ በኋላ «ማንነታቸው ያልታወቁ ሽፍቶች በኦሮሞ ተወላጅ ፖሊሶች ላይ ባደረሱት ጉዳት» የተፈጠረ መሆኑን ገልፀዋል። እንደ አቶ ግርማ ገለጻ በግጭቱ ላይ አንድ የፖሊስ ባልደረባ የሞተ ሲሆን ሁኔታውን ለመቆጣጠርም የመከላከያ ሠራዊት በአካባቢው ተመድቧል።</p>

<p>የግጭቱ መስንዔ በመጣራት ላይ መሆኑን ለሪፖርተር ጋዜጣ ያስረዱት የዞኑ የፀጥታ ዘርፍ ኃላፊ አቶ ደረጃ በበኩላቸው «ተፈናቃዮቹ የአማራ ብሔር ተወላጆች ወደቡሬ የሄዱት የብቀላ እርምጃ ይወሰድብናል በሚል ፍርሃት ነው» በማለት ግጭቱን «ፀረ ሕዝቦች የፈጠሩት ሽብር ነው» ብለውታል። ይሁን እንጂ ተፈናቃዮችን ያስፈራቸው «የብቀላ ርምጃ» ከየትኛው ወገን ለምን የሚሰነዘር እንደሆነ ተጠይቀው አስተያየት ከመስጠት ተቆጥበዋል። አቶ ደረጃ በተፈናቃዮቹ ላይ የደረሰ አንዳችም የንብረትም ሆነ የሕይወት ጉዳይ አለመኖሩን ሲገልፁ ተፈናቃዮቹ ለሪፖርተር ጋዜጣ ምንጮች ንብረታቸው መዘረፉንና መቃጠሉን በግጭቱ ተገድለው በወጉ ያልተቀበሩ ዘመዶቻቸው መኖራቸውን ገልጸዋል።</p>

<p>ምንጮቻችን ግጭቱ በሁለቱ ክልላዊ መንግሥታት ደረጃ ውይይት እየተደረገበት መሆኑን ቢገልጹም የውይይቱ ተካፋዮች ናቸው የተባሉትን ኃላፊዎች ለማግኘት ያደረግነው ጥረት ሳይሳካ ቀርቷል። በአካባቢው ስለተፈጠረው ችግር ያነጋገርናቸው ለጉዳዩ ቅርበት ያላቸው ምሁራንና ታዛቢዎች ጉዳዩ ትክረት ተሰጥቶት አፋጣኝና ዘላቂ መፍትሔ ካላገኘ ከፍተኛ ችግር ሊያስከትል እንደሚችል ያላቸውን ስጋት ገልጸዋል። «መንግሥት ችግሩ ከዚህ ደረጃ እስኪደርስ ያሳየው ቸልተኝነትና ከግጭቱም በኋላ ጉዳዩን አፍኖ መያዙ አለመግባባቶችን የሚያባብስ አሰራር ነው» በማለት ታዛቢዎች በማዕከላዊውና በክልል መንግሥታቱ ላይ የከረረ ትችት ሰጥተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 28 ቀን 1993</a></p>

</body>
</html>	
