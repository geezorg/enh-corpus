<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢጣልያ የሚገኙት የተዘረፉ ብሔራዊ መዛግብት ጉዳይ ጥያቄ አስነስቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢጣልያ የሚገኙት የተዘረፉ ብሔራዊ መዛግብት ጉዳይ ጥያቄ አስነስቷል</h1>


<p>ኢጣልያ እ.ኤ.አ ሜይ 5/1936 አዲስ አበባን በተቆጣጠረችበት ጊዜ በኢትይኦጵያ የጽህፈት ሚኒስቴር ሥር ይገኝ የነበረውን ብሔራዊ መዛግብት እንደዘረፈችና መዛግብቱንም የት እንዳደረሰቻቸው በይፋ ተገልፆ ባይታወቅም ከፊሉ በኢጣልያ የውጭ ጉዳይ ሚኒስቴር መዝገብ ቤት ውስጥ እንደሚገኝ ፕሮፌሰር ሪቻርድ ፓንክረስት ለሪፖርተር ጋዜጣ ገለጹ።</p>

<p>የታሪክ ተመራማሪ የሆኑት ፕሮፌሰር ሪቻርድ ፓንክረስት የቀሪዎቹ መዛግብት ሁኔታ ጥያቄ እያስነሳ መሆኑን ጠቁመዋል። የአፄ ምኒልክ መዛግብት ኢጣልያ አዲስ አበባን በቁጥጥር ስር እስካደረገችበት ጊዜ ድረስ በጥንቃቄ ተይዞ እንደነበር ጠቃሚ መዛግብት ወደ ኢጣልያ መጋዛቸውን፣ አንዳንድ ወረቀቶች ሲመለሱ ሌሎች መቃጠላቸውን የኢጣልያ ንጉሠ ኡምቤርቶ ለአፄ ምኒልክ የጿቸው ደብዳቤዎች ጨምሮ በአማርኛ የተፃፉ ቃለ ጉባዔና የመዝገብ ቁጥር ያላቸው አያሌ መዛግብት በቀድሞ «የምሥራቅ አፍሪካ ሚኒስቴር» መዝገብ ቤት ውስጥ እንደሚገኙ የተዘረፉትን መዛግብት በሚመለከት ለመጀመሪያ ጊዜ ጥናት ያካሄዱት የፕሮፌሰር ስቬን ሩቦንሰን መጽሐፍን በመጥቀስ ፕሮፌሰር ሪቻርድ ፓንክረስት አብራርተዋል።</p>

<p>«ቀዳማዊ ኡምቤርቶና ቪቶርዮ ኤማኑኤል ከምኒልክና ከሌሎች የኢትዮጵያ ባለሥልጣናት ጋር ያደረጓቸው የደብዳቤ ልውውጦች» በሚል ርዕስ ተመዝግበው በኢጣልያ የሚገኙት መዛግብት ከጽሕፈት ሚኒስቴር የተዘረፉ መሆናቸውን የፕሮፌሰር ሮቢንሰንን መጽሐፍ ዋቢ በማድረግ አረጋግጠዋል። ፕሮፌሰር ሪቻርድ ፓንክረስ አያይዘውም የፋይሎቹ አምስት ገጽ ዝርዝር ማውጫ በአማርኛ የተፃፈባቸው የይሁዳ አንበሣ ዓርማ ያለባቸው ኦሪጅናል መሆናቸውንና የኢጣልያ ነገስታት ፊርማ መኖሩ መዛግብቱ ቅጂ ሳይሆኑ የተዘረፉ መሆናቸውን ይመሰክራል ብለዋል። ከዚህ በተጨማሪ አንዳንዶቹ መዛግብት ላይ ወደውል ቤት (መዝገብ ቤት) ይላክ፣ በጥንቃቄ ይቀመጥ፣ ከሪስፒ ወዘተ የሚሉ የግርጌ ማስታወሻዎች በአማርኛ ቋንቋ እንደተፃፈባቸው ጠቁመዋል።</p>

<p>ጉዳዩ አያሌ ጥያቄዎችን የሚያስነሳ መሆኑን አመልክተው በተለይ በጽሕፈት ሚኒስቴር የነበሩት ከሌሎች መንግሥታት ጋር የተደረጉ የደብዳቤ ልውውጦች የት እንደደረሱ ከኢጣልያ ወደኢትዮጵያ የተመለሱ መዛግብት ካሉ የትኞቹ እንደሆኑና አሁን በምን ደረጃ ላይ እንደሚገኙ ያልተመለሱ መዛግብት እነማን እንደሆኑና በትክክል መቼ እንደሚመለሱ ፕሮፌሰር ሮቢንሰን የጠቀሷቸው መዛግብት አሁን በምን ሁኔታ ላይ እንደሚገኙ ጥያቄ እያስነሳ መሆኑን ፕሮፌሰር ሪቻርድ ፓንክረስት አትተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 7 ቀን 1993</a></p>

</body>
</html>	
