<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሰፋ አብርሃ አዲስ አበባ ተብሎ የታገደው የባንክ ሂሳብ አሰፋ አብርሃ ሐራሬ ሆኖ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አሰፋ አብርሃ አዲስ አበባ ተብሎ የታገደው የባንክ ሂሳብ አሰፋ አብርሃ ሐራሬ ሆኖ ተገኘ</h2>


<p>በከፍተኛ የሙስና ወንጀል የተጠረጠሩትና በስማቸው የሚገኝ ንብረት በሙሉ እንዲታገድ ፍርድ ቤቱ ትዕዛዝ ከሰጣቸው ሰዎች መካከል የአቶ አሰፋ አብርሃ ናቸው ተብለው እንዲከበሩ ከተደረጉት ሁለት የባንክ ሂሣቦች አንዱ እንዲለቀቅ ተወሰነ። በሦስት ድርጅቶች ላይ በተጣለው እገዳም ላይ ማሻሻያ ተደረገ።</p>

<p>ፖሊስ የእገዳ ትዕዛዝ እንዲሰጥለት በጠየቀበትም ሆነ የፌዴራሉ ጠቅላይ ፍርድ ቤት ሐምሌ 12 ቀን በዋለው ችሎት ትዕዛዙ በተሰጠበት መዝገብ አቶ አሰፋ አብርሃ የእሳቸው ናቸው የተባሉትና በንግድ ባንክ መስቀል አደባባይ ቅርንጫፍ በሚገኙ ሁለት የባንክ ሂሳብ ቁጥሮች (ማለትም በሒሳብ ቁጥሮች 1899 እና 3291) በራሳቸው ስምም ሆነ ከወ/ሮ ርብቃ መንገሻ ጋር የሚጋሩት የተቀመጠ ገንዘብ እንደሌላቸው ወ/ሮ ርብቃ የሚባሉ ሚስትም እንደሌላቸው በመግለጽ ተቃውመው ነበር። በወቅቱ ፖሊስ በሰጠው መልስ አቶ አሰፋ በግላቸውና ከወ/ሮ ርብቃ መንገሻ ጋር በባንክ የተቀመጠ ገንዘብ እንዳላቸው ባንኩ ሰኔ 21 ቀን በጻፈለት ደብዳቤ ማረጋገጡን ገልጾ ነበር።</p>

<p>ይሁንና ነሐሴ 30 ቀን ለፌዴራሉ ጠቅላይ ፍርድ ቤት አቤቱታቸውን ያቀረቡት አመልካች ወ/ሮ አቦነሽ ደምሴ በተጠቀሰው ቅርንጫፍ በባንክ ሂሳብ ቁጥር 1899 በልጆቻቸው በአሰፋ አብርሃ እና በርብቃ መንገሻ ስም ያለው ሂሳብ የተከፈተው እ.ኤ.አ በ1971 መሆኑን ጠቅሰው እገዳው እስከተጣለ ድረስም በዚሁ ሂሳብ ገንዘብ እየተላከላቸው ሲተዳደሩበት መኖራቸውን ገልፀዋል። የባንክ ሂሳቡ ባለቤቶች ሙሉ ስም አቶ አሰፋ አብርሃ ተሰማ እና ወይም ወ/ሮ ርብቃ መንገሻ ሥዩም መሆኑን ያረጋገጡት አመልካችዋ እገዳው የተደረገው በስም ስህተት ነው ብለው መገመታቸውን ቢሆንም ፍርድ ቤቱ ጉዳዩን ሳያጣራ የታገደው ሂሳባቸው እንዲለቀቅላቸው ጠይቀዋል።</p>

<p>የዛሬ 30 ዓመት የተከፈተው የዚህ የባንክ ሂሳብ ባለቤቶች ነዋሪነታቸው ሐራሬ ዚምባቡዌ ሲሆን ለኢትዮጵያ ንግድ ባንክ መስቀል ቅርንጫፍ ነሐሴ 30 ቀን ባስተላለፉት ቅሬታና ተቃውሞ አዘል መልዕክት ሂሳቡ በተከፈተበት ወቅት የአያት ስም ባይፃፍበትም በፍፁም በማያውቋቸው ሰው (አቶ አሰፋ አብርሃ ሀጐስን ማለታቸው ነው) በተሰጠው ትዕዛዝ መከሰስ የተነሳ ለቤተሰቦቻቸው በየወሩ መድረስ የነበረበት ገንዘብ በመቆሙ ቤተሰቦቻቸው ለችግር መዳረጋቸውን ገልፀዋል።</p>

<p>ተጠርጣሪውን «ጨርሶ አናውቃቸውም ዝምድናም የለንም» ያሉት እነዚህ የባንክ ሂሳቡ ባለቤቶች «ሂሳባችን እንዲታገድ ሰበብ የሆኑት ሰው ዕድሜያቸውን ባናውቅም ምናልባት በዚያን ጊዜ የባንክ ሂሳብ ለመክፈት እድሜያቸው ላይበቃ ይችላል» ብለዋል። «አሰፋ አብርሃ» የሚለው ስም በሞክሼነት ቢያደናግር እንኳ የባለቤታቸውም ስም ስላለ በዚያም በኩል መጣራት እንደነበረበት የጠቀሱት የሐራሬው ነዋሪ ኮማንደር አሰፋ አብርሃ ተሰማ በባንክ ሂሳቡ ላይ የተጣለው እገዳ እንዲነሳ እንዲሁም በየወሩም ለቤተሰቦቻቸው ሲሰጥ የነበረው ገንዘብ እንዲሰጥ ጠይቀዋል። በሌላ በኩል የኢትዮጵያ ንግድ ባንክ ነሐሴ 25 ቀን ለፌዴራል ጠቅላይ ፍ/ቤት በጻፈው ማመልከቻ አቶ አሰፋ አብርሃ እና ወይም ርብቃ መንገሻ ሂሳብ ቁጥር 1899 በቋሚ ትዕዛዝ ለሦስት የሂሳቡ ባለቤቶች ቤተሰቦች ብር በየወሩ ከሂሳቡ እየተቀነሰ ሲሰጥ መቆየቱም በተመሳሳይም ሂሳብ ቁጥር 3291 እና በ1972 «አሰፋ አብርሃ በሚል የተከፈተ መሆኑን ሂሳቡ ካለበት ቅርንጫፉ መረዳቱን ገልጿል። ከዚህም በመነሳት የእግዱ ትዕዛዝ የተጠቀሱትን ባለሂሳቦች ስለመመልከቱ «አንድ ዓይነት ትዕዛዝ እንዲሰጠው» ጠይቆ ነበር።</p>

<p>ጳጉሜን 2 ቀን 1993 ዓ.ም የዋለው የፌዴራሉ ጠቅላይ ፍርድ ቤት ችሎት ጉዳዩን በተመለከተበት ወቅት የፌዴራል የሥነ ምግባር እና የፀረ ሙስና ኮሚሽን በሰጠው መልስ «የታገደው በስህተት ስለሚመስልና ይህም ስህተት የተፈጠረው ባንክ ለምርምራ ማስተባበሪያና ለፌዴራል ፖሊስ ምርመራ ማስተባበሪያ መምሪያ በደብዳቤ በሰጠው ትክክለኛ ያልሆነ መረጃ የተነሳ በመሆኑ እግዱ ቢነሣ» እንደማይቃወም አስረድቷል። ባንኩ ሰጠ ስለተባለው የተሳሳተ መረጃ የባንኩን የሕግ አማካሪ ዋና ክፍል አቶ መልኬን በስልክ አነጋግረን በሰጡን መልስ ግን ፖሊስ ባንኩ በደብዳቤ አረጋግጦልኛል ስላለው ጉዳይ የሚያውቁት ነገር አለመኖሩን ተናግረዋል። ባንኩ ፍርድ ቤት ስለእገሌ የባንክ ሂሳብ ለፖሊስ መረጃ ስጥ የሚል ትዕዛዝ ሳያስተላልፍለት በምስጢር መያዝ ያለበትን የግለሰቦች ሂሳብ ቁጥርና የገንዘብ መጠን ገልጿል ስለመባሉ ተጠይቀውም ጥያቄውን በቀጥታ ሊመልሱት እንደማይችሉ ገልጸው በስመ ሞክሼነት የተፈጠረው ችግር ግን አልፎ አልፎ የሚከሰትና ከፍ/ቤት ጋር በመነጋገር የሚፈታ መሆኑን አስረድተዋል።</p>

<p>ከሌሎች ጉዳዮች ጋር ይህም በስመ ሞክሼ የታገደ የባንክ ሂሳብ ጉዳይ የተመለክተው ችሎት የባንክ ሂሳብ ቁጥር 1899 እግድ እንዲነሳ ወስኖ በባንክ ሂሳብ ቁጥር 3291 ያለው ግን ተቃውሞ ቀርቦባቸው ውድቅ ከተደረጉትና እገዳ ከተጣለባቸው ንብረቶች መካከል አንዱ ሆኖ ታልፏል። ዓርብ ዕለት በዋለው በዚህ ችሎት እገዳ የተጣለባቸው ድርጅቶች ሥራ አስኪያጆች እና የአቶ ፍፁም ዘአብ አስገዶም የቀድሞ ባለቤት ወ/ሮ ወይንሸት መስፍን ያቀረቡት አቤቱታ እንዲሁም ከሐሙስ ወደዓርብ ለብይን አድሮ የነበረው የአቶ አባተ ኪሾ ያለመከሰስ መብት የመነሳት ያለመነሳት ጉዳይ ቀርቦ ነበር።</p>

<p>የእግድ ትዕዛዝ የተሰጠባቸው ድርጅቶች ሥራ አስኪያጆች የድርጅቶቹ ንብረትና የባንክ ሂሳብ መታገዱ ኢኮኖሚያዊ እንቅስቃሴውን ይጎዳዋል፣ የድርጅቶቹን ሠራተኞችም ከሥራ ያፈናቅላል ለማለት እገዳው እንዲነሳ ያቀረቡት ጥያቄ ውድቅ ተደርጓል። ከእነዚህ ውስጥ ፍርድ ቤቱ ሐግቤስን፣ አልትሜት ሞተርስን፣ እና ቤዛ ኢንዱስትሪያል የተባሉትን ድርጅቶች በተመለከተ ግን በድርጅቶች ያለው የሚ/ር ሀራየር ቤሄንስያን የአክሲዮን ድርሻ ብቻ እንዳይሸጥ እንዳይለወጥ ከዚያ የሚመነጭ ማናቸውም ክፍያም እንዳይፈጸም በማዘዝ የቀድሞውን ዕግድ አሻሽሎታል።</p>

<p>«ዘ ሞኒተር» በተባለው ጋዜጣና በአርቲ ክራፍት ኃ. የተወሰነ የግል ማኅበር ላይ የተጣለው እገዳ እንዲነሳ ወይም የተሰጠው ትዕዛዝ እነዚህን ድርጅቶች እንደማይመለከት ብይን እንዲሰጥ ሥራ አስኪያጆቹ ያቀረቡትን አቤቱታ በተመለከተ የፀረ ሙስና ኮሚሽኑ ሁለቱ ድርጅቶች ቀድሞም እንዲታገዱ አልጠየኩም ብሏል። ፍርድ ቤቱም አቤቱታው ቀድሞም ቢሆን የእግድ ትዕዛዝ ሳይሰጥ የቀረበ ነው ብሎ አጣጥሎ ውድቅ አድርጎታል። ይሁንና አቤቱታው የቀረበው ቀደም ሲል ባንክ ሂሳባቸው እንዳይንቀሳቀስ ከልክሎ ስለነበረ መሆኑን ሥራ አስኪያጆቹ ይናገራሉ።</p>

<p>ከባለቤታቸው ከአቶ ፍጹም ዘአብ አስገዶም ጋር በፍች ለመለያየት ጉዳዩ በፍርድ ቤት መያዙን በዚህ መካከል ግን ከአቶ ፍፁም ዘአብ የባንክ ሂሳብ ብየወሩ መካከል ግን ከአቶ ፍፁም ዘአብ የባንክ ሂሳብ በየወሩ 3000 ብር የልጆች ቀለብ እንዲከፈላቸው ተወስኖላቸው እንደነበርና ሁን በተሰጠው የእግድ ትዕዛዝ ተፈጻሚነቱ በመቋረጡ የቀረበውን አቤቱታ የተመለከተው ፍርድ ቤት በየወሩ የሚከፈለው ይህን ገንዘብም ቢሆን «ከሙስና ውጭ የተገኘ ነው ሊባል ስለማይችል» ጥያቄውን ውድቅ አድርጎታል። የፀረ ሙስና ኮሚሽን በዚህ ጉዳይ ላይ ሃሳቡን እንዲሰጥ ተጠይቆ አቤቱታውን ከመቃወሙም በተጨማሪ የገንዘቡም መጠን በጣም በዝቷል ብሏል። የባለጉዳዩዋ ጠበቃ ግን የቀለቡ መጠን አነሰ በዛ ማለት የኮሚሽኑ ሥልጣን አይደለም ሲሉ መልስ ሰጥተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጳጉሜን 5 ቀን 1993</a></p>

</body>
</html>	
