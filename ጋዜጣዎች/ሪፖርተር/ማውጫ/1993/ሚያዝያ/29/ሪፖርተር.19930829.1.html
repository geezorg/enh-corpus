<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ ከፍተኛና ጀኔራል መኮንኖችን እያወያየ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢህአዴግ ከፍተኛና ጀኔራል መኮንኖችን እያወያየ ነው</h1>

<h2 class="align-center">ብ/ጄኔራል ታደሰ በርሄ በውይይቱ አልሳተፍም አሉ</h2>


<p>የሀገር የመከላከያ ሠራዊት ከፍተኛ ጄኔራል መኮንኖች ካለፈው ረቡዕ ሚያዝያ 24 1993 ዓ.ም ጀምሮ በጠ/ሚ ጽ/ቤት ውይይት መጀመራቸው ታወቀ። ውይይቱ የኢህአዴግ ውስጣዊ ሁኔታን ጨምሮ ድርጅቱ በአገሪቱ ላለፉት አስር ዓመታት የተከተላቸውን መስመሮችና አሰራሮችን የታዩ ችግሮችንና አጠቃላይ የሀገሪቱ ተጨባጭ ሁኔታን የሚቃኝ መሆኑ አንዳንድ ምንጮች ይጠቁማሉ።</p>

<p>ውይይቱን የሚመሩት ጠ/ሚ መለስ ዜናዊ መሆናቸው የታወቀ ሲሆን ውይይቱ ሲጀመር የሃገር መከላከያ ሠራዊት ተግባሩን ከፖለቲካ ድርጅቶች ወገናዊነት ነፃ በሆነ አኳኋን እንዲያከናውን ሲባል ከኢህአዴግ ፖለቲካ ድርጅት አባልነት የተሰናበተ ስለሆነ በውይይቱ አስፈላጊነት ላይ ጥያቄ ያቀረቡ ከፍተኛ መኮንን እንደነበሩ ምንጮቹ ጨምረው ገልፀዋል።</p>

<p>ሰብሳቢው ጠ/ሚ መለስ ለቀረበው ጥያቄ ሠራዊቱ አንዱን ወይንም ሌላውን ወገን ይደግፍ ለማለት ሳይሆን ስለአገሪቱ ሁኔታ ማወቅ ስላለበት ነው የሚል ይዘት ያለው መልስ ከሰጡ በኋላ ስብሰባው መቀጠሉንና ከአንድ ጄኔራል መኮንን በስተቀር ሁሉም ከፍተኛና ጄኔራል መኮንኖች ውይይቱን መቀጠላቸው ታውቋል።</p>

<p>ኢህአዴግ በተመሳሳይ መልኩ በሕብረተሰቡ ውስጥ ካካሄዳቸው ውይይቶች ይልቅ በመከላከያ ሠራዊት ከፍተኛና ጀኔራል መኮንኖች መካከል የተካሄደው ውይይት በእጅጉ የተሟሟቀ እንደነበር እነዚሁ ምንጮች ጠቁመዋል።</p>

<p>ይህ በእንዲህ እንዳለ በመከላከያ ሚኒስቴት የአስተዳደር መምሪያ ኃላፊ የሆኑት ብ/ጄኔራል ታደሰ በርሄ (ታደሰ ጋውና) የሃገር መከላከያ ሚ/ር ከፍተኛና ጄኔራል መኮንኖች በጠ/ሚ መለስ ዜናዊ ሰብሳቢነት በጀመሩት ውይይት አልሳተፍም ማለታቸውን ምንጮቻችን ገለፁ።</p>

<p>ብ/ጄኔራሉ በውይይቱ አልሳተፍም ያሉበት ምክንያት «የመከላከያ ሠራዊቱ ተግባሩን ከፖለቲካ ድርጅቶች ወገናዊነት ነፃ በሆነ አኳኋን ያከናውናል»ከሚለው ሕገ መንግሥታዊ የመከላከያ መርህ ጋር የተያያዘ መሆኑን የገለፁት እነዚህ ምንጮች ከብ/ጄኔራል ታደሰ በርሄ በስተቀር ሌሎች ከፍተኛ ጄኔራል መኮንኖች ስብሰባውን እንደቀጠሉ ጨምረው ገልፀዋል።</p>

<p>ብ/ጄኔራል ታደሰ በርሄ ነባር የህወሓት ታጋይ ሲሆኑ ሠራዊቱ ከፖለቲካ ድርጅቶች ወገናዊነት ነፃ እንዲሆነ ከህወሓት ተሰናብተው ወደመከላከያ ከገቡት 5 የህወሓት ማ/ኮ አባላት (ከኤታ ማዦር ሹም ፃድቃን ገ/ትንሣይ፣ ከሜ/ጄ ሣሞራ የኑስ፣ ከሜ/ጄ አበበ ተ/ሃይማኖት፣ ከብ/ጄኔራል ታደሰ ወረደ አንዱ ናቸው።</p>

<p>ብ/ጄኔራል ታደሰ በርሃዕ በውይይቱ አልሳተፍም በማለት ከመቅረታቸውም በላይ የስራ መልቀቂያ ደብዳቤ ለጠ/ሚ መለስ ዜናዊ ማቅረባቸውም አንዳንድ ምንጮች ይጠቁማሉ። ብ/ጄኔራሉ የስራ መልቀቂያ ደብዳቤ ያቀረቡበት ምክንያት በውል አልታወቀም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 29 ቀን 1993</a></p>

</body>
</html>	
