<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ድራማው የተዘጋው በሞኞች አንጎል ውስጥ እንጂ በሚሊዮኖች አንጎል አይደለም» - የታገደው ማ/ኮ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ድራማው የተዘጋው በሞኞች አንጎል ውስጥ እንጂ በሚሊዮኖች አንጎል አይደለም» - የታገደው ማ/ኮ</h2>


<p>ዛሬ ሰኞ ሚያዝያ 1/1993 ዓ.ም የህወሓት ካድሬዎች ኮንፈረንስ እንደሚጀመር ታወቀ። በህወሓት የተለመደ የውይይት አካሄድ ደረጃም እንደዚህ ያለ ውይይት ሦስት ሳምንት ሳይወስድ እንደማይቀር ተገምተዋል። ዘግይቶ እንደደረሰን ዜና የትግራይ ክልል ምክር ቤት አባሎች ሰኞ ሚያዝያ 1/1993 በመቀሌ እንዲሰበሰቡ ጥሪ ተላልፎላቸዋል። ስብሰባው ከክልሉ ፕሬዝዳንት ከአቶ ገብሩ አስራት እውቅና ውጪ ነው ተብሏል። ምናልባት አቶ ገብሩን ለማስገለል የሚደረግ ስብሰባ ይሆናል ተብሎ ተገምቷል።</p>

<p>ከዚያ በኋላ የጉባዔው ዝግጅት ቀጥሎ ከአንድ ወር በኋላ ጉባዔ የሚካሄድበት ጊዜ ሊሆን እንደሚችል ብዙዎች ይገምታሉ። አቶ መለስ ባለፈው ሁለት ሳምንት መግለጫቸው በፓርቲያቸው ውስጥ ተፈጥሮ የነበረውን አስጊ ሁኔታ «ድራማው አብቅቷል» በማለት ገልጸውታል። ኮሚቴው ሰሞኑን «የተዘጋ ድራማ?» የማን ድራማ በሚል ርዕስ ባወጣው መግለጫ ድራማው ተዘግቷል የሚለውን አባባል «ተንበርካኪው ቡድን ለሀገራችንና ለህዝባችን ያቀረባቸው አማራጮች የህዝብን ጥያቄና አጀንዳ እንዲዘጉ የሚያደርጉ ናቸው?» በማለት ጠይቆ «የሚሊዮኖች ጥያቄ ህያውና ተቀጣጣይ ጥያቄ በመሆኑ በአጭር የሚዘጋ የመድረክ ትርዒት እንደማይሆን እስካሁን ድረስ ካለው ሂደት ሊረዱት ይገባል ባዮች ነን» ብሏል። አክሎም «ድራማው የተዘጋው በሞኞች አንጎል ውስጥ እንጂ በተጨባጭ የአገራችን ሁኔታና በሚሊዮኖች አንጎል እንዳልተዘጋም ሊዘጋ እንደማይችል ገሀድ ነው» ብሏል።</p>

<p>የታገዱት የማዕከላዊ ኮሚቴ አባሎችም የራሳቸውን ስብሰባ እንደሚያካሂዱ ይሰማል። ራሳቸውን ከ12ቱ ቡድን አግለለዋል ተብለው የነበሩት አቶ አባይ ፀሐዬም ራሳቸውን እንዳላገለሉና ከ11ዱ የታገዱ አባላት ጋር እንደቀድሞው ግንኙነት እያደረጉ ምክክር የሚያደርጉ መሆኑ በዚህ ሳምንት የደረሱን መረጃዎች ይጠቁማሉ። ጉዳዩን የሚከታተሉ ሰዎች ይህ ሁኔታ ድራማው አልቋል ለማለት የሚያስቸግር መሆኑን ስጋታቸውን ይገልፃሉ።</p>

<p>ይደርሳል ተብሎ ከተገመተው አደጋ አንጻር ብቻ አቶ መለስ «ድራማው አልቋ» ቢሉም በታገዱት የማዕከላዊ ኮሚቴ አባላት ላይ አንዳንድ እርምጃዎች እየተወሰዱ ነው። እነአቶ ተወልደ ወ/ማርያም «የድርጅቱን ዶክመት አስረክቡ» ተብሎ ታሽጐ የነበረው ቢሯቸው ተከፍቶ አስረክበዋል። ሌሎችም እንደዚሁ።</p>

<p>በመወሰድ ላይ ያለው እርምጃ ግን በታገዱት የማዕከላዊ ኮሚቴ አባላት ብቻ የቆመ አለመሆኑን የዜና ምንጮቻችን ገልፀዋል። አቶ አሰፋ አብርሃ፣ የአቶ ስዬ አብርሃ ወንድም ባለፈው ሳምንት ከመንግሥት የልማት ድርጅቶች ተቆጣጣሪ ባለሥልጣን ኃላፊነታቸውና ከፕራይቬታይዜሽን ኤጀንሲ የቦርድ ሊቀመንበርነታቸው «ደከመኝ ሰለቸኝ ሳይሉ» በቅንነት ስላገለገሉ ምስጋና በሚያቀርብና በሚያሰናብት ደብዳቤ ከሥራቸው ተነስተዋል። ከመንግሥት የልማት ድርጅቶች ተቆጣጣሪ ባለሥልጣን የሥራ ኃላፊነታቸው የተሰናበቱት በም/ጠቅላይ ሚ/ሩ በአቶ ተፈራ ዋልዋ ፊርማ ሲሆን ከፕራይቬታይዜሽን ኤጀንሲ ኃላፊነታቸው ደግሞ በዶ/ር ካሱ ኢላላ ፊርማ ነው።</p>

<p>አገር ውስጥ ካለው ሁኔታ በተጨማሪ በውጭ ሃገር የሚኖሩ የትግራይ ተወላጆች እየተሰባሰቡ የተለያዩ ውሳኔዎችን በማስተላለፍ ላይ ይገኛሉ። በዚህም መሰረት በለንደን፣ በዋሽንግተን፣ በሲያትል እና በስዊድን የተለያዩ ውሳኔዎችን አሳልፈዋል። የውሳኔያቸው ዋና መልዕክት የማ/ኮ አባላቱን መታገድ ወቅሰው ደህነነታቸውና ሰብዓዊ መብታቸው እንዲጠበቅና ወደነበሩበት የኃላፊነት ቦታ ተመልሰው ጉዳዩ በውይይት እንዲፈታ የሚጠይቅ ነው። እነዚህ ውሳኔዎች «ከተቆርቋሪ የትግራይ ተወላጆች» በሚል ርዕስ የደረሱንሲሆን ነገር ግን እዚያ ካለው ተወላጅ ምን ይ አህሉ ይህን ውሳኔ እንደሚደግፈው ተጨባጭ የሆነ ማስረጃ ልናገኝ አልቻልንም።</p>

<p>ከሚያዝያ 1/1993 ሰኞ ጀምሮ የሚካሄደው የካድሬዎች ስብሰባ ለቀሪው የማዕከላዊ ኮሚቴ ወገን ከፍተኛ ድጋፍ ማሰባሰቢያ መድረክ ይሆናል ተብሎ ሲገመት በታገዱት በኩል በስብሰባው የሚሳተፉ ስለመሆናቸውና ስላለመሆናቸው እስካሁን የታወቀ ነገር ይ እለም። ካልተሳተፉ ግን የሚኖረው ሌላ ቀሪ ዕድል ጉባዔው ብቻ ይሆናል። ጉባዔውም ቢሆን ከኮንፈረንሱ ተሳታፊዎች በሚመረጡ አባላት የሚካሄድ ስለሆነ ለታገዱት የማዕከላዊ ኮሚቴ አባላት የከበደ ሁኔታ ሊፈጥር እንደሚችል ይገመታል።</p>

<p>የካድሬዎች ኮንፈረንስ ውጤት ያለውን ወቅታዊውን የአመራር መከፋፈል ችግርና ሁኔታ ላለፉት ዓመታት የነበረውን ጉዞ የሚገመግም ስለሆነ ከካድሬው ከፍተኛ ትግል እንደሚጠበቅ ይታመናል።</p>

<p>መቀሌ ላይ ተካሂዶ ይ እነበረው የካድሬ ስብሰባ በቀረው ማዕከላዊ ኮሚቴ «ድርጅቱን ከአደጋ ያዳነ የካድሬዎች እንቅስቃሴ» ተብሎ ሲሞገስ በታገዱት ማዕከላዊ ኮሚቴ አባላት ደግሞ «በአቶ መለስ የማጭበርበርና ህገወጥ አካሄድ የተታለለ የካድሬዎች ስብሰባ» ተብሎ ይተቻል። ይህ ከወር በፊት በመቀሌ ተካሂዶ የነበረው ስብሰባ በቪዲዮ ተቀርፆ በአንዳንድ ቦታዎች እየታየ መሆኑ ታውቋል። ቪዲዮው የሁለት ቀኑን ስብሰባ ያካተተ ሲሆን የተወሰነውን ክፍል ብቻ እንዲያሳይ ኤዲት ተደርጐ የቀረበ ነው። ይህ የቪዲዮ ካሴት በተወሰነም ድረጃ ቢሆን የስብሰባውን ገጽታ ሊያሳይ ይችላል ብለን ስላመንበት ተርጉመን የመቀሌው የህወሓት የካድሬዎች ስብሰባ ምን ይመስል ነበር? በሚል ርዕስ አቅርበነዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኞ ሚያዝያ 1 ቀን 1993</a></p>

</body>
</html>	
