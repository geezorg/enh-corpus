<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመቀሌው የህወሓት ካድሬዎች ስብሰባ ምን ይመስል ነበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመቀሌው የህወሓት ካድሬዎች ስብሰባ ምን ይመስል ነበር</h1>


<p>የህወሓት ማ/ኮ እንደ አሁን ይፋ ባይወጣም መደማመጥ ካቆመና አንዱ ወገን ሌላኛውን መርገጥ ከጀመረ ሁለት ሦስት ዓመታት እንደሆነው በሰፊው ይነገራል። ከጥር 1993 ጀምሮ ለአንድ ወር ያህል ተካሄደ የተባለውን ስብሰባ እንዴት እንወያይ ተብሎ አጀንዳ ሲቀመጥ በመጀመሪያ የተስማሙበት ነጥብ በቅድሚያ በአቶ መለስ ጥናታዊ ጹሑፎች ቀርበው ድምፅ እየተሰጠና ግምገማ እየተካሄደ ሂስና ግለሂስ እንዲቀጥል ነበር። ይህ ግን አልሆነም። የተጀመረው ውይይት እንደታሰበው የማ/ኮሚቴው አንድነትና የሀሳብ ልዩነት መቀራረብ ከማምጣት ይልቅ ይበልጥ መራራቅ እየተፈጠረ ሄደ። 12 የማ/ኮ አባላት አስቸኳይ የድርጅት ጉባዔ መጠራት አለበት የሚል ሀሳብ ለተቀሩት 16 የማ/ኮ አባላት አቀረቡ። 12ቱ የማ/ኮ አባላት ጉዳዩን ወደህወሓት ኦዲት ኮሚሽን አቀረቡ። ከዚህ በኋላ ነበር የመቀሌው የካድሬዎች ስብሰባ የተካሄደው የስብሰባው ሂደት በከፊል ከሚያሳይና «ኤዲት» ከተደረገ የቪዲዮ ፊልም ያገኘነውን ለግንዛቤ እንዲረዳ ተርጉመን አቅርበናል። ስብሰባው የተካሄደው በመቀሌ ይ እማዘጋጃ አድራሽ ነበር። አዳራሹ ሞልቷል። ስብሰባው በሕወሓት ሊቀመንበር በአቶ መለስ ዜናዊ ተጀመረ።</p>

<p>አቶ መለስ ዜናዊ፦ «ታሪኩንም ሆን አጠቃላይ ሂደቱን ለካድሬው ለመገለፅ በእኛ በኩል በካሴት የተቀረፀውን ይዘናል። ለእኛ ጥሪ አዎንታዊ ምላሽ ባይሰጡት እንኳ ለካድሬው የተሻለ ክብርና ግምት ሊሰጡ ስለሚችሉ ከካድሬው ውስጥ አንድ ንዑስ ኮሚቴ አቋቋማችሁ በዚህ ስብሰባ የሌሉትን አባላት በስብሰባው እንዲሳተፉና ማዕከላዊ ኮሚቴው የሚያቀርባቸውን ሃሳቦችና ታሪክ በሚመለከት የተለየ አስተያየት ካላቸው ለካድሬው እንዲያቀርቡለት ካድሬው ደግሞ የሁለቱንም ወገን አስተያየት እንዲሰማ የተሻለው አማራጭ ከእናንተ መካከል 5 ወይም 7 አባላት ያሉት ንዑስ ኮሚቴ መርጣችሁ በመላክ እንድትማፀንዋቸው የሚል አስተያየት አለኝ። ከሰዓት በኋላ ስብሰባውን አስተላለፈን እስከዚያ ድረስ ልመናውን የሚያቀርቡት ካድሬዎች ይዘዋቸው እንደሚመጡ ተስፋ እናደርጋለን። እና እንደዚህ ብናደርግ ይሻላል የሚል አስተያየት አለኝ። ይህን ሀሳብ የሚቃወም ካለ?»</p>

<p>አቶ ቸኮል (የኦዲት ኮሚሽን አባል) 16 የማ/ኮ አባላት ማ/ኮ አይደለም። በአሁኑ ጊዜ የድርጅታችን ማ/ኮ በጋራ ተጣምሮ በሕገ ድርጅቱ መሰረት ውሳኔ የሚያሳልፍበትና ማዕከላዊነትን ጠብቆ የሚሄድበት ሁኔታ የለ። ሁለተኝ የድርጅታችን ሕግ ሊቀመንበር በብቸኝነት የሚያሰማራው የሰው ኃይል ማቴሪያልና በጀት ብቻ ነው የሚለው ስለዚህ በሕገ ድርጅቱ መሰረት የሚያስፈልገውን ድምፅ ያሏሟላ ስለሆነ ይህ ስብሰባ ሕገ ወጥ ነው።</p>

<p>አቶ መለስ ሌላ ሀሳብ ካለ?</p>

<p>ካድሬ፦ «በበኩሌ የኦዲት ኮሚሽን ባቀረበው ሀሳብ ላይ አስተያየቴን ለማቅረብ እፈልጋለሁ። ለወደፊቱ በሚዘጋጀው ጉባዔ የበኩሌን ሀሳብ ለካድሬው ይዤ አቀርባለሁ። ለጊዜው ግን እንደሚመስለኝ ቸኮል ያቀረበውን ሀሳብ የምቃወምበት ምክንያት ህወሓት በአደጋ ላይ ስለሚገኝ ካድሬው አሁን አንድ ላይ ተሰባስቦ ስለሚገኝ ዕድሉን ማንም ይሁን ማንም የማዕከላዊ ኮሚቴ አባል ሊወስንለት ያችልም። ሊወያይና ሊከራከር ይገባል። የመሰለውን አቋም ወስዶ መውጣት ይኖርበታል እንጂ «በማዕከላዊ ኮሚቴ እንደዚህ ስለሆነ» እየተባለ ሕጋዊ ባለመሆኑ ካድሬው ዝም ብሎ ነው የሚንበረከከው? ምን ሊያደርግ ይችላል? የቸኮልን ሀሳብ ከመሰረቱ ነው የምቃወመው የማዕከላዊ ኮሚቴ አባላት ሰላሳ አባላቱ በሙሉ ቢወጡም እንደ አንድ ካድሬው በግሌ ከካድሬው ጋር መወያየቱና መከራከሩ ትክክለኛ ይመስለኛል። ቸኮል ያለው ነገር ትክክል አይደለም። መለስ ባቀረብከው አማራጭ ግን በበኩሌ ነፃ ሆኜ እንድሳተፍ ያልተገኙትን ሰዎች አንተ ባቀረብከው አገባብ እንዲጠሩ ከዚያ መወያያ አማራጭ የምትለውን ሀሳብ አቅርበውና ካድሬው ራሱ ይጫናቸው፣ ይለምናቸው፣ ጫና ያሳርፍባቸው፣ የበላይ መሪዎቻችን ናቸው ይበላቸው፤ ከዚህ ውጭ ግን ቸኮል ባለው መንገድ ፍፁም አይሆንም ጨርሶ አይሆንም!»</p>

<p>አቶ መለስ፦ ካድሬ እንላክባቸው የሚል አቋም ያላችሁ እጃችሁን አንሱ አብላጫ ድምፅ ተገኝተዋል። (ሁሉም ነው ሁሉም ነው የሚል ድምፅ ከተሳታፊዎቹ ይሰማል። ጭብጨባ ይከተላል።)</p>

<p>አቶ መለስ፦ «ይህ ድርጅት የሁሉም ካድሬ አመኔታ ያለው ነው። የሁሉንም ጓዶች አመኔታ የሁሉንም ካድሬ አመኔታ ደግሞ መሸፈጥ አይቻልም (ጭብጨባ) አሁን ልመና የሚያቀርቡትን ካድሬዎች ለመምረጥ ጥቆማ እቀበላለሁ።</p>

<p>የቀረቡት ጥቆማዎች ሳሙኤል ጠበቃ፣ ብርሃነ ራሽያ፣ ዓለም ገ/ዋህድ፣ ሸዊት ገ/ክርስቶስ፣ ወልዳይ፣ ዶ/ር ሰለሞን ዕንቋይ፣ ተክለወይኒ አሰፋ ነበሩ። (የተጠቆሙት በሙሉ ድምፅ አለፉ)</p>

<p>አቶ መለስ፦ ትግራይን የማያንቀሳቅስ ካድሬ ነው እዚህ ያለው «እስከ ነገ ስምንት ሰዓት የሚመጡ ከሆነ ሌሊትም ጨምረውን ስብሰባውን እናጠናቅቃለን። ስብሰባውን እነርሱን በመጨመር ለማሟላት ከሰዓት በኋላ ባይገኝ ማስተላለፋችን ስለማይቀር እስከ 8.00 ብንቆይም ላይሳካ ስለሚችል ውሳኔ ለመስጠት እንድንችል ለ24 ሰዓታት እንድናስተላልፈው ነው የወሰነው።</p>

<p>መታወቅ ያለበት ነገር ቢኖር ሁለተኛ ደግሞ ይህ ድርጅት አይፈርስም። ግርግር ያናወጠው ገበያ አይሆንም። ድርጅት አለ፣ ሕግ አለ፣ ሥነሥርዓት አለ። ይህ ድርጅት የለም የሚእልው ሀሳብ በእና ዘንድ ተቀባይነት የለውም። በማንኛውም መልኩ ሀሳባችንን ይህ ድርጅት አለ፤ ይኖራልም የግድ ሕያው ይሆናል የሚል እምነት መነሻ ያደረገ ሐሳብ ብቻ ነው፣ እኛ ዘንድ ተቀባይነት የሚኖረው ገበያው ታውኳልና በዚህ ልውጣ ወይም በዚያ? የሚል ሀሳብ ለእኛ በምንም ተዓምር ተቀባይነት የለውም። ድርጅቱ የታወከ ገበያ አይደለም። ወይም እንዲእዘረፍ የተዘጋጀ ገበያ አይደለም። ይፋ መደበኛ ዲስፒሊን ያለውና ሀሳቦችን በምንነታቸው የሚመዘኑበት ስብሰባ ላይ ነው የተቀመጥነው። ማዕከላዊ ኮሚቴ ይህን የካድሬዎች ስብሰባ የጠራው በስመ አካሄድ በስነ ሥርዓት አገባብ ተስቦ መደበኛው ስብሰባ ወደተበጠበጠ ገበያ እንዳይለወጥ በዚህ ምክንያት አብላጫ ድምፅ ያለውን ማዕከላዊ ኮሚቴ ማዕከላዊ ኮሚቴ ሊሆን አይችልም እየተባለ ካድሬውም ከሁሉም ማንጠልጠያ ሳይኖረው እንዳይቀር በሙሉ አቅማችን ለመስራት ተዘጋጅተናል። ዛሬ ጠዋት በሥነ ሥርዓት ስብሰባ የመበጥበጥ ሁኔታ ተጀምሮ ነበር። ይህ ሲሆን በአንዳንድ አባላት ካድሬው መሪውን ይምረጥ፣ የመዋቅር ማስተካከያ ይደረግ፣ የኛ ደረጃ ምንድን ነው? በምን ደረጃ ነው የምንተዳደረው? ወዘተ እየተባለ መሆኑንን ሰምተናል።</p>

<p>እኛ በማለት ላይ ያለነው «አታልቅስ ማለት ነው የሚያስለቅሰኝ» ነው። አሁን ለደረስንበት ውሳኔ መተማመኛችን ካድሬው ነው። የመጨረሻ ካርዳችን ካድሬው ነው። ይህችን ስብሰባ ለሚጠብጥ በምንም ተዓምር አንሸነፍለትም። ስብሰባችን ይቀጥላል። አጀንዳችን ግልፅ ነው። በዚህ ድርጅት ውስጥ ቀውስ አለ። ካድሬውን ቀውሱን በአሉባልታ እየሰማው ነው። እቅጩን እናቅርብለት። ይህ ነው አጀንዳችን። እኛ ተዘጋጅተን መጥተን ነበር። የምትሉት ነገር በሙሉ ውሸት ነው የሚል ከመድረኩ ላይ ያልነበረው ሰው ካለም ይቅረብ።</p>

<p>ከዚህ ውጭ የእኔ ደረጃ ምንድን ነው? ሊቀመንበር ማነው? ከተሻረስ ማን ሊቀመንበር ይሆናል? የሚለው አይሰራም። በመጨረሻም ምሽግ ላይ ነው የምንገኘው ይህን ምሽግ ከለቀቅን ሌላ ምሽግ የለም። ስለዚህ ይህችን ስብሰባ ለሚጠብጥ በምንም ተዓምር አንፈቅድም። ብዙዎች የመስማትና የማየት ችሎታቸውን ያጡበት ድርጅት ነው። ብዙዎች ያነከሱበት፣ ብዙዎች አካለ ንስኩላን የሆኑበትና የተሰዉበት ድርጅት ነው። በሥነ ሥርዓት የእኔ ስልጣን ምንድን ነው በማለት ስብሰባውን የሚበጠብጥ በማንኛውም መልኩ አይፈቀድም። ሁላችንም መታገል እንፈልጋለን። ሲታገል የቆየው ይቅርና ያልታገለው እንዲታገል ማድረግ ነው ሥራችን፣ ሌላ ሥራ የለንም ሥራችን ሲታገል የነበረውን እያንጠባጠብን በአዲስ መተካት አይደለም። ሲታገል የነበረውን በማቀፍ አዲስ ታጋይም መጨመር ነው። ሥራችን ይህ ነው። ይህ የሚሰራው ድርጅት እስካለ ጊዜ ብቻ ነው ዓላማችን ሕገ ድርጅት ያለታጋይ አይሰራም። ድርጅት እያጠፉ ህግን መጠበቅ የተበጣበጠ ገበያ መፍጠር ማለት ነው። ስለዚህ እኛ የድርጅታችን ሊቀመንበር ምን እየሰራ ነው? የድርጅቱ ምክትል ሊቀመንበርስ ምን እየሰራ ነው? ሌሎች አካላትስ ምን እየሰሩ ነው? ይህ ስብሰባ ደግሞ ማዕከላዊ ኮሚቴው በሊቀመንበሩ በኩል የጠራው ስብሰባ ነው። አጀንዳው ደግሞ ድርጅቱ በችግር ላይ ይገኛል። ካድሬ ችግሩን ይወቀው የሚል ነው።</p>

<p>ከማወቁ በፊት እንደተበጠበጠ ገበያ እንዳይበታተን ይህ ነው አጀንዳችን ሌላ አጀንዳ የለንም። የቁጥጥር ኮሚሽን አጣራሁት የሚለው ጉዳይ አለው። የትኛው ቁጥጥር ኮሚሽን ነው? የሚል ጥያቄም ሊያስነሳ ይችላል። በኋላ የምናየው ነው። በመጀመሪያ ኮሚሽኑ ከእኛ ጋር እንደ ማዕከላዊ ኮሚቴ ተወያይቶ ከእኔ በግለሰብ ደረጃ መረጃ እንዲያገኝ ጠይቀው ነበር መረጃ ሰጥቻለሁ። ወደዚህ ስብሰባ ከመግባቴ በፊት ለእኔ «ለአቶ መለስ ዜናዊ» የሚል ደብዳቤ ከኮሚሽኑ ደርሶኛል። ከጠየቃችሁም ለሌሎችም በየስማቸው የደረሳቸው ይመስለኛል። «ሥነ ሥርዓት» የሚል ነው የሥነ ሥርዓት ጥያቄው የማይልቅ ነው። አሁን ችግራችን የቁጥጥር ኮሚሽን አይደለም። አሁን ችግራችን ይህች ገበያ ትበጥበጥ ወይስ አትበጥበጥ የሚል ነው። አጀንዳችን የድርጅቱን ሁኔታ ማወቅ ነው። ባለንበት ሁኔታ ላይ የተለያየ መረጃ አለኝ የሚል ካለ በጣም ጥሩ በተገቢው መንገድ ሀሳቡን ያቀርባል። "ስታቱስ" የምንድነው? እነርሱ ምንድን ናቸው? ካባ አላቸው ወይስ የላቸውም? የሚለው የአሁኑ አጀንዳችን አይደለም። የአሁኑ አጀንዳችን የድርጅቱ አደጋ ምንድንነው? በምን ሁኔታ ላይ ይገኛል የሚል ነው። ስለዚህ ድርጅቱ ሕያው ስለሆእን ስላልሞተ፣ አዲስ የድርጅት መዋቅር አይደረግም። ተበትኗል የሚል ሰው ምኞቱን ሲናገር ካልሆነ በስተቀር ተጨባጭ ሁኔታውን እየገለፀ አይደለም። ድርጅቱ አይበተንም። ስለዚህ ተሰብስበን እንወያያለን። የተለየ አቋም የተለየ ሀሳብ አለኝ የሚል ካለ ይምጣ ይናገር። ስብሰባውን እንደድርጅቱ ሊቀመንበር እኔ ራሴ እመራዋለሁ እንደ ድርጅት ሊቀመንበር የመጀመሪያውን መረጃ እኔ እሰጣለሁ ሪፖርት የተለየ መረጃ ያለው መርሓባ! ይቀጥላል። ጥያቄያዎች ያሉት ይጠይቅ፣ ያጣራ። መረጃ ከቀረበለት በኋላ ይህችን ድርጅት እንበትናት ወይስ አንበትናት የሚለው የራሱ ውሳኔ ነው።</p>

<p>ከዚህ ውጭ ወደ ካባ ሥነ ሥርዓት ወደአዲስ መዋቅር የድርጅቱን አሰራር ወዳልተከተለው የቁጥጥር ኮሚሽን ተረት ተረት ወደዚህ በመግባት ድርጅት እንዳይበትን ይህንድድ ርጅት ለማዳን በመጨረሻ የሚጠበቀው መድረክ ካድሬ እስከ ጉባዔ ድረስ በሁለት እግሩ እንዲቆምና እንዳይበተን የሚያስችል ዓላማን የያዘ ስብስባ መበጥበጥን እኛ ተቃውመናል። ካድሬው ደግሞ ሥነ ሥርዓት ይህ ስብሰባ ሕጋዊ ነው? ወይስ አይደለም? ሕጋዊ ወይም ሕገወጥ ስለመሆኑ እየተወያየት እንቀጥል ብንል ይህ ድርጅት ይሸራረፋል። እኔ የምሳተፈው ካባ ደርቤ ነው ሳልደርብ? ደረጃዬስ የሚባል ነገር ድርጅት ሲኖር ብቻ ነው። ስለዚህ ድርጅቱ ይኑር የሚል እምነት አለን።</p>

<p>ካድሬውም ድርጅታን አይፈርስም የሚል አቋም አለው የሚል እምነት አለን። የሚያስፈልገን ነገር ቢኖር ኢንፎሜሽን ነው። ምን የሚያስፈራ ነገር አለን። ሐቅን የያዘ ፈፅሞ አይፈራም። ሐቅን ስለያዝን እኛ አንፈራም። መረጃው ከቀረበ በኋላ ነው መልስ ምንድንነው? ስብሐት ምንድነው? ስታተሱ የሚለው ሊታወቅ ይችላል። እርሱን ካልገለፃችሁ ስብሰባ አልሳተፍም ማለት ግን ድርጅት መበተን ነው። ድርጅቱ ይበጣበጥ ማለት ነው። ድርጅቱ ደግሞ አይበጠበጥም። አዲስ መዋቅር እናቅርብ ማለት ማበጣበጥ ነው።</p>

<p>ስለዚህ ለአንድ ቀን ያህል እንቻል። አድረን እንጠብቃቸው። ከዛ በላይ አንጠብቃቸውም ስብሰባችንን ለነገ 8:00 እናድርገው። ከዚህ ስብስባ ውጭ ያሉት ሰዎች እስከዚያው ከመጡ ጥሩ። አጀንዳችንም ሐቁንና እቅጩን ለካድሬው ማሳወቅ ነው። እኔ ሊቀመንበር ሆኜ እመራለሁ። ካዳላሁ የምታረምበት አገባብ አለ። ሥነ ሥርዓት አድርግ እያዳላህ ነው እኩል ዕድል አትሰጥም ልባል እችላለሁ። ይህ ሁሉ የሚሆነው ግን መረጃው ከተሰማ በኋላ ነው። የአብዛኛው የማዕከላዊ ኮሚቴ ውሳኔዎችንና አመለካከቶችን በተመለከተ ሪፖርት አቀርባለሁ። የተለየ አስተያየት ያለው ካለ ከዚያ በኋላ ዕድል ተሰጥቶት ያቀርባለ ከዚህ የተለየ ሀሳብ ካለ እቀበላለሁ።</p>

<p>አቶ ተወልደ፦ (የህወሓት ም/ሊቀመንበር) አስቀድሜ ለመግለፅ የምፈልገው ይህ ቤት እዚሁ እንድንገኝና አስተያየታችንን እንዲሰማ ፈልጎ ጠርቶናል። ለካድሬው ክብር ስንል መጥተናል። ለእኔ እንደገባኝ፣ ወይንም ሁላችንም እንደገባን ከሆነ የመጣነው እዚህ ቤት ውስጥ ላለው ካድሬ መረጃ ለመስጠት ነው። ስለዚህ የኛን ኢንፎርሜሽን አስቀድመን እንድናቀርብ እንዲፈቀድልን እናሳስባለን። እና እኔ የማቀርበው ሃሳብ የስብሰባው ጉዳይ በተመለከተም ሆነ ሌላ ከእኛ የሚጠበቀውን መረጃ አስቀድመን ማቅረብ እንፈልጋለን። ቅድሚያ ዕድሉን እንዲሰጠን እየጠየቅን ነው። ይህ ነው የእኔ ጥያቄና አመለካከት። በእኔ አመለካከት መረጃ እንድንሰጥ ስለተጠራን በቅድሚያ እኛ የምናቀርበውን መረጃና ማብራሪያ እንድናቀርብ እጠይቃለሁ።</p>

<p>አቶ መለስ፦ ቀደም ስንል በወሰነው መሰረት በካድሬዎች በኩል ጥሪ ቀርቦላቸው መረጃ እንዲያቀርቡ ጥሪውን ተቀብለው መጥተው ነበር። አሁን ሀሳባቸውን ከሊቀመንበሩ መረጃ በፊት የእኛ መረጃ ይቅረብ የሚል ከሆነ አንድ ነገር ነው። የተለየ ኢንፎርሜሽን ስላለን ቀጥለን እናቀራለን ከሆነ ደግሞ እዚህ ላይ ልዩነት ስለሌለ፣ ችግር የለውም። አሁን በመቅረብ ላይ ያለው ሀሳብ ከአብዛኛው የማዕከላዊ ኮሚቴ አባል መረጃ ሳይቀርብ የእኛ መረጃ ይሰማ የሚል ነው። አብዛኛው የማዕከላዊ ኮምቲዕ አባል መረጃ ካቀረበ በኋላ እነርሱም እንዲያቀርቡ አስቀድመን የተስማማንበት ሀሳብ ነው። ይህ ስብሰባ አብዛኛው የማዕከላዊ ኮሚቴ አባል ኢንፎሜሽን ለመስጠት የጠራው ስብሰባ ነው። ስለዚህ በእኛ በኩል የእኛ ከቀረበ በኋላ የእናንተ ይቅረብ ነው በማለት ላይ ያለነው (አቶ ዓለም ሰገድ ገ/አምላክ የህወሓት የፖሊት ቢሮ አካልና የፕሮፓጋንዳ ኃላፊ ወደ ስብሰባ አዳራሽ ገብተው ፊት ለፊት ከተቀመጡት የታገዱ የማ/ኮ አባላት ጋር ሲቀመጡ ይታያሉ)</p>

<p>አቶ ተወልደ፦ እኛ ስለስብሰባውም ጭምር አስተያየት ስላለንና በተጨማሪ ደግሞ ቤቱ መረጃ እንድንሰማ ብሎ የጠራን በመሆኑ አስቀድመን ማቅረብ አለብን የሚል አስተያየት አለን። ምክንያቱም ከስብሰባው ጋር አያይዘውን አስተያየታችንን መግለፅ ስለምንችል እኛ ቅድሚያ ቢሰጠን የተሻለ አካሄድ ይሆናል የሚል አስተያየት አለኝ። ምክንያቱም ስለስብሰባው አስተያየት ሊኖረን ይችላል። እኛ ይህን ስብስባ አልነበርንበትም። አልተጠየቅንም። ስላልተጠየቅንና በዝግጅቱም ላይ ስላልተሳተፍን ይህን ስብሰባ አስመልክቶ ቅድሚያ እንዲሰጠኝ በመጠየቅ ላይ ያለነውም የስብሰባውን አጠራር በተመለከተም አስተያየት ስላለን ነው።</p>

<p>ካድሬ፦ እኔን እንደሚመስለኝ ይህ ድርጅቱ ችግር ቢኖርበትም ድርጅቱ የጠራው ስብስባው በመሆኑ ድርጅቱን የሚመራው አካል ሊመራው ይገባል። ካድሬውም ከመረጃው በሰፊው ሊጠቅም ስለሚችል፣ ለካድሬው ማስተላለፍ የፈለገውን መረጃ እንዲሰጥ፣ እንፈልጋለን፣ በዚህ ነጥብ ላይ ሌላው ወገንም ያለውን ሃሳብ ማቅረብ እንደሚችል ካድሬውም የሁለቱንም ወገን ሃሳብና አስተያየት ሰምቶ የመሰለውን አቋም እንዲወስድ ትናትናውም ተስማምቶበት ያለፈ መድረክ ይመስለኛል። ይህን ስብሰባም በተመለከተም አስፈላጊ ነው ወይስ አይደለም? በሚል አስተያየት መስጠት አስፈላጊ መስሎ አይታየኝም። አስቀድሞ የእኛ መረጃ ይሰማ በማለት በቀረበው ሀሳብ ላይ እኔ እንደሚመስለኝ ተቀባይነት የለውም። ይህን ስብሰባ የጠራው አካል ስብሰባውን የጠራበት ምክንያትና ዓላማ አስቀድሞ ማቅረብ አለበት። የተለየ ሃሳብና መረጃ ካለ ቀጥሎ መቅረብ ይኖርብታል። ስብሰባው በዚህ አኳኋን መካሄድ አለበት የሚል አስተያየት አለኝ።</p>

<p>ካድሬ፦ ተጨማሪ ይህ ስብሰባ ለተሳታፊዎች መደበኛው የስብሰባ ጊዜ ስድስት ወራት ስላለፈው ስብስባውን የጠራው አካል ስላለ ድርጅቱ የሚገኝበትን ሁኔታ መጀመሪያ ለካድሬው ማቅረብ አለበት፣ የጠራው አካል መረጃውን እንዲያቀርብልን የሚል ነው የእኔ ተጨማሪ ሃሳብ። በሁለተኛ ደረጃ የተለየ መረጃ አለኝ ከሚለው ወገን ሌላ ሃሳብ አንቀበልም የሚል ሃሳብ የለም፣ ሊቀርብ ይችላል። አሁን የምንገኝበት ሁኔታ ሌላ ሂደት ሳይሆን ድርጅቱ የሚገኝበትን ሁኔታ ለማወቅ ስለሆነ ጠሪው አካል ሃሳቡን እንዲያቀርብና በሱ ላይ እንድንወያይ ሃሳብን አቀርባለሁ። ከዚያ በኋላ የሌላው ወገን ሊቀጥል ይችላል።</p>

<p>አቶ ተወልደ፦ እኔ ትናንት ስላልነበርኩ ኦዲት ኮሚሽን ትናንት ያቀረበው ሃሳብ ምን እንደሆነ እንዲገለፅልኝ እፈልጋለሁ። ምክንያቱም ሕብሩ ቅድም ካቀረብኩት ሀሳብ በፊት ሲናገር ትናንት ስለተላለፈው ውሳኔ እንዲናገር አልተፈቀደለትም። ስለዚህ ትናንት የተባለውን ማወቅ እፈለጋለሁ። ስለኦዲት ኮሚሽኑ ውሳኔ አስቀድሜ ካቀረብኩት ሀሳብ በፊት እንዳውቅ ቢደረግም ጥሩ ነው እላለሁ።</p>

<p>አቶ መለስ፦ ትናትንና ቸኮልን ገና ንግግር ስጀምር የሥነ ሥርዓት ነጥብ በማንሳት ይህ ስብሰባ በሕጋዊ መንገድ የተጠራ አይደለም። ቁጥጥር ኮሚሽኑ የራሱ አሰራር አለው። ኮሚሽኑ ሳያውቀው ለምን ይህ ስብሰባ ይጠራል? የሚል ሃሳብ አቅርቦ እንደነበርና ቤቱም ሃሳቡን ውድቅ እንዳደረገው ነው የማስታውሰው እዚህ ላይ ምናልባት የማስታወስ ስህተት ሊኖር ይችላል። እንደዚህ ነበር አይደል የትናንትናው ስብሰባ? (አዎ የሚል መልስ ተሰብሳቢዎቹ ሰጡ)</p>

<p>አቶ ሽዊት፦ (የትግራይ ማዕከላዊ ዞን አስተዳዳሪ) እኔ የምለው ይህ ስብሰባ የተጠራው ሁሉም ሰው ቀርቦ ሁሉም ሃሳቡን እንዲሰጥበትና እንድንሰማ ነው። ድርጅቱ አንድ ሆኖ እንዲቀጥል ከዚህ በላይ ዓላማ ያለው የለም። የሄዱት አንዴ ሄደዋል፣ ጠፍተዋል፣ ሞተዋል። በሕይወት ያለነው አለን (እንባ እየተናነቃቸው ንግግራቸውን ቀጠሉ) ምንድነው በማለት ላይ ያላችሁት? ካድሬው ቆሞ እየጠበቃችሁ እዩት ምንድነው እየተባለ ያለው? (እንባ ተናንቋቸው ንግግራቸውን ያቆማሉ)</p>

<p>ካድሬ፦ እኔ ያለኝ ሃሳብ ድርጅታችን በአሁኑ ጊዜ ችግር ላይ ስለሚገኝና ካድሬው መበተን ስለማይገባው፣ ከአብዛኛው የማዕከላዊ ኮሚቴ አባላና ከሕጋዊው አካል ካድሬውም መደበኛ ባልሆነ መንገድ እንኳ ስብሰባው ቢጠራ በተደራጀ መልኩ ኢንፎርሜሽን መስማት አለብን ብለን አምነናል። ከሁለቱም ወገን መረጃ እንዲቀርብ የአንዱን ወገን ብቻ መስማት የለብንም። በማለትም ሁሉንም ሰምተን ለድርጅታችን የተመረጤው የወደፊት ዕጣ ተረድተን እንድንሄድ መሰባሰባችንን ነው የምናውቀው። ዓላማው ይህ ከሆነ የድርጅቱ ሊቀመንበር የሚመራውን የአብዛኛው የማዕከላዊ ኮሚቴ ሪፖርት ሰምተን በርግጥ ድርጅቱን በሁለት እግሩ ለማቆም እያሰብን ከሆነ «የማን ሀሳብ ይሰማ» የሚለው ቁም ነገር የሚሰጠው አይደለም። የምንፈልገው አስፈላጊውን ቁም ነገር ከሆነ «የእኔ መረጃ ይቅደም» «የለም የኔ ይቅደም» የሚለው የሚያከራክር አይደለም።</p>

<p>አቶ ዘሚካኤል፦ ይህ ወሳኝ የሆነ የመጨረሻ ስብሰባ ነው። ከዚህ ስብሰባ መውጣት ማለት ሂደቱን ማቋረጥ መበታተን ማለት ነው። እኔ ድርጅት መበተን የምለው ይህንን ስብሰባ ረግጦ መውጣትን ነው። ካድሬው እዚህ ነው ያለው ማዕከላዊ ኮሚቴውም እዚህ ይገኛል። ሁሉም ሃሳቡን ያቅርብ፣ እንነጋገርበት፣ ከዚያ በኋላ ውሳኔው ጉባዔ ላይ ነው የሚተላለፈው። ይህንን ካድረግን ፀንተን እየሄድን ነው ያለነው ማለት ነው። እነሕቡር (የኦዲት ኮሚሽን አባላት) በማድረግ ላይ ያሉትን ነገር እኔ አልቀበለውም። መጥፎ ምሳሌ ነው። ሊያሳምኑን ሊያስረዱን ይገባል። አሁንም በተጠራው ስብሰባ ላይ ሊቀመንበሩ ሃሳቡን ያቀርባል። ከዚያ በኋላ ም/ሊቀመንበሩ ሃሳቡን ያቀርባል። ሁለቱንም ሰምተን ሃቁን ማን ነው የያዘው ብለን ልዩነቱን በግልፅ እንድናውቅ ይረዳናል። በዚህ መንገድ ብንሄድ ነው የሚሻለው (የሞቀ ጭብጨባ ይሰማል)</p>

<p>አቶ ገብሩ አስራት፦ (የትግራይ ክልል ፕሬዝዳንትና የህወሓት የፖሊት ቢሮ አባል) ይህ ቤት እንዲመለከተ የፈለግነውን ሃሳብ ቀደም ሲል ገልፀነዋል። አመጣጣችን ካድሬው ስለጠራን ነው። ካድሬው የጠራን ደግሞ ያለንን መረጃ እንድናቀርብ ነው። ከዚህ በተረፈ ይህን ስብሰባ ከመጀመራችን በፊት ስብሰባውን አስመልክቶ አስተያየት አለን። አያይዘንም አስፈላጊውን መረጃችንን ማቅረብ እንችላለን። ይህንና ይህን ብቻ ለማድረግ ነው የመጣነው። መረጃችሁን አንፈልግም ካላችሁን አብቅቷል ማለት ነው። መረጃችሁን አሰሙን ካላችሁ እሺ እንቀጣለን ማለት ነው። ቁርጡን እንድትነግሩን እናሳስባችኋለን።</p>

<p>አቶ ተወልደ፦ እኛ እዚህ የመጣነው ኢንፎርሜሽን ለመስጠት ነው። እኛ ይህ ስብሰባ ጠቃሚ ነው የሚል እምነት የለንም። እናንተ መምጣት አለባችሁ ስላላችሁ . . . (ሥነ ሥርዓት! ሥነ ሥርዓት! የሚል ድምፅ ከስብሰባው ተሰማ) መምጣት አለባችሁ ስላላችሁ መጥተናል ሕግ አለን፣ ውስጠ ደንብ አለን። ሕግና ሥነ ሥርዓቱ ስለተጣሰ ኦዲት ኮሚሽን ህገ ወጥ አካሄድ ነው ብሏል። ይህ ነው የእኛ አስተያየት።</p>

<p>አቶ መለስ፦ እኛ ሪፖርት አሰምተውን የማዕከላዊ ኮሚቴውን መረጃ ሰምተን በጥያቄ አማካኝነት ወደማጣራቱ እንሂድ። በዚህ መንገድ እንቀጥል ወይ? (ተሳታፊው በሕብረት አዎን ሲል ይሰማል) የታገዱት ማዕከላዊ ኮሚቴ አባላት ለመውጣት ሲነሱ የስብሰባው ተሳታፊዎች ከመቀመጫቸው ተነስተው ከአዳራሹ በመውጣት ላይ የነበሩትን የታገዱት ማዕከላዊ ኮሚቴ አባላት በሰማዕታት ስም ይማፀናሉ። ከሦስቱ (ስዬ፣ አባይና ገብሩ) በስተቀር ሌሎቹ ይወጣሉ።</p>

<p>አቶ መለስ «ሥነ ሥርዓት» በማለት ተሰብሳቢዎችን ካረጋጉ በኋላ ንግግራቸውን ይቀጥላሉ።</p>

<p>አቶ መለስ፦ በያላችሁበት ቁጭ በሉ እባካችሁን! አንዴ ቁጭ በሉ! ሥነ ሥርዓት አድርጉ! (በቁጣ መንፈስ) በዚህ ስብሰባ ላይ መሳተፍ ያልፈለገውንበኃይል ማሳተፍ የሚፈልግ ሰው ሽፍታ ነው! ይህ ድርጅት ደግሞ የሽፍታ ድርጅት አይደለም! ድርጅታችን ከዚህ የከፋ ችግርም አሳልፏል (ከተሳታፊ ካድሬዎች መካከል አንዳንዶቹ ሲያለቅሱ ይታያሉ) አሁን ይህ ድርጅት በመፈረስ ላይ ያለ እየመሰላችሁ ስለሆነ እየተጨነቃችሁ ነው። ድርጅቱ የሚፈርስ አይደለም። ማንም ሰው ሊያፈርሰው አይችልም። አሁን እኔ ተነስቼ ሄጄ «እምባ አርዓዶምን» ለማፈረስ ስቆፍር ብውል ማፍረስ እችላለሁን? አይሆንም። ፍፁም ሊሆን የማይችል ነገር ነው። የሚፈርስ ነገር የለም። ይህ ድርጅት አይፈርስም። ይፈርሳል እያላችሁ አትናገሩ፣ አትዘኑ፣ አታልቅሱ፣ የሚያስለቅስ ነገር ሊኖር ይችላል። ድርጅቱ ፈረሰ ተብሎ ግን የሚያስለቅስ ነገር የለም እንዴ ያልሞተውን እያለቀሱ ይቀብሩታል እንዴ? ድርጅቱ አልሞተም። አለ። በርግጥ ታሟል? ለታመመ ሰው ደግሞ አያለቅሱለትም። ለሞተ ሰው ይለቀስ ይሆናል? ለታመመ ሰው ግን አይለቀስም። ድርጅታችን ታሟል ከሞተስ? እንቀብረዋለን፤ ግን የታመመን ያክሙታል እንጂ አይቀብሩትም።</p>

<p>የታመመን ማሳከም ነው እንጂ አያለቅሱለትም። እዚህ በመቶዎች የምትቆጠሩ ሃኪሞች አላችሁ ሃኪም ችግሩን እየለየ ነው የሚያምክመው የታመመውን ትቶ ቢያጨማልቅ ነገሩ አበቃለት ማለት ነው። እዚህ ብዙ ነባር ታጋዮች አላችሁ። ከዚህ የከፉ መድረኮች አልፈዋል። ብዙ አሳልፋችኋል። ከዚህ የባሰ መድረክም ሊያጋጥም ይችላል። ከእንግዲህ የሚገቱን ነገሮች ፈፅሞ አይኖርጅም። ችግር ሊገታን አይገባም። ስለዚህ ከሁሉም በፊት የሕክምና ሥራ እንስራ፣ ሃኪሞች አሉን፣ ሃኪም ቁስሉ የት ነው? ብሎ ይፈትሻል እንጂ ወደማጨማለቁ አይገባም። ተረጋገኡ። ቀጥሎ ለስዬ፣ ለአባይ፣ ለገብሩ ማሳሰቢያ አለኝ። በመልካም ፍላጐታችሁ እዚሁ ስለቀራችሁ አብራችሁን እንድትቀጥሉ ቤቱን በመወከል ላሳስባችሁ። (የተቃውሞ ድምፅ ይሰማል)</p>
 
<p>አቶ መለስ ዜናዊ፦ ቆዩ! ቆዩ! ይህ የመጨረሻ ቀን አይደለም። ይህን ስብሰባ ካልፈለጉ ሌላ ቀንም እኮ አለን። በዚህ ተቆራረጥን ማለት አይደለም። መንገድ አስቀምጠን እንሄዳለን። ለወደፊቱ በመንገድ ላይ ልንገናኝ እንችላለን። በሕክምና ዓይን ነገሮችን እያየን ተረጋግተን እንወያይ በዚህ መንገድ እንሂድ? (ተሳታፊዎች በብዛት የአዎንታ ድምፅ ያሰማሉ። ስዬ አባይና ገብሩ አዳራሹን ለቀው መውጣት ይጀምራሉ አቶ ስዬ አብርሃ ከአዳራሹ ሲወጡ እጆቻቸውን እያወራጩ በቁጣ መንፈስ ነበር። ንግግራቸው አይሰማም።) ከዚህ በኋላ ካለአንዳች ዕረፍት አቶ መለስ ዜናዊ የህወሓትና የኢህአዴግ ሊቀመንበር ለአብዛኛው የማዕከላዊ ኮሚቴ አብላት ያቀረቡትንና «ህወሓት ልትሟሟ የተበየነባት ድርጅት አይደለችም» በሚል ርዕስ የተዘጋጀውን ሪፖርት ማቅረብ ይቀጥላሉ</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 1 ቀን 1993</a></p>

</body>
</html>	
