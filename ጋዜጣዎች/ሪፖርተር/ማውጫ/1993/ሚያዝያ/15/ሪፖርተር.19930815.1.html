<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሃሳቦች እንዳይወጡና እንዳይሰራጩ የሚፈራ ሽንፈትን የሚፈራና የያዘውን አመለካከት ኃይልነት የሚጠራጠር ብቻ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>

<body>

<h1 class="align-center">«ሃሳቦች እንዳይወጡና እንዳይሰራጩ የሚፈራ ሽንፈትን የሚፈራና የያዘውን አመለካከት ኃይልነት የሚጠራጠር ብቻ ነው»</h1>


<p class="align-right">አቶ ገብሩ አስራት።</p>

<p class="align-justify">የትግራይ ክልል ም/ቤት የቀድሞው ሊቀመንበር ለትግራይ ሕዝብ ካስተላለፉት መልዕክት በሪፖርተር ዝግጅት ክፍል ተተርጉሞ የቀረበ</p>

<!-- originally the following was wrapped by "dir" tags -->
<dl>
<dd><p class="align-justify">የተከበርክ የትግራይ ታጋይ ህዝብ</p></dd>

<dd><p class="align-justify">የተከበራችሁ የትግራይ ምክር ቤት አባላት</p></dd>
</dl>

<p class="align-justify">አስቀድሜ ባለፉት 26 ዓመታት ባሳለፍነው ትግልና ድል አብረን ላከናወናቸው ሥራዎች ያለኝን አድናቆት ስገልዕ በዚህ ሂደት በቀደምትነት ህይወታቸውን ለሰዉ እንደዚሁም ባካላቸው በጊዜያቸውና በንብረታቸው ለከፈሉ ሁሉ ልዩ ክብር ይድረሳቸው እላለሁ።</p>

<p class="align-justify">ሁላችንም እንደምናስታውሰው ድርጅታችን ህወሓት መጀመሪያ ከትግራይ ህዝብ፣ ጋር ቀጥሎ ደግሞ ከኢትዮጵያ ሰፊ ህዝብ ጋር በመሆን ፀረ-ሰላምና ፀረ-ዴሞክራሲ የነበረውን ደርግ በመደምሰስ የሰላምና የዴሞክራሲ ነፋስ እንዲነፍስ አድርጋለች። ከደርግ ውድቀት በኋላ በተከተሉት አሥር ዓመታት ደግሞ የተፈጠረውን ምቹ ሁኔታ በመጠቀም ሕጋዊ ሰላማዊና ዴሞክራሲያዊ በሆነ መንገድ የያዘቻቸውን ዓላማዎች ስትፈጽም ቆይታለች። በተለይ ባለፉት አስር ዓመታት ዋነኛ ዓላማዎቿ መልሶ ግምባታ፣ ዴሞክራሲያዊ ሥርዓት እንዲመሠረትና እንዲጠናከርና ሰላም በሁሉም የሐገራችን ማዕዘናት እንዲነግስ ለማድረግ ቀንና ሌሊት ታግላ ሥር እንዲሰዱ ጥራለች። ይህ ጥረቷ እንዲሳካም በክልላችን በትግራይ የህዝብ አቅም በመጠቀም ብርቱ ጥረት ተደርጓል። የዚህ ጥረት ውጤትም ሙሉ በሙሉ ሽባ ሆኖ ፈራርሶ የቆየውን ኢኮኖሚ እንዲድን፤ ዴሞክራሲያዊ የመንግሥት አውታሮች እንዲቋቋሙ፤ ከጫፍ ጫፍ ሰላምና መረጋጋት እንዲኖር፤ ጥረት ተደርጐ አበረታች ውጤት አሳይቷል። በዚህ ሂደት ውስጥ በርከት ያሉ ከባድ ውስጣዊና ውጫዊ እንቅፋቶች አጋጥመዋል። በተለይ ብዙ ያላሰብንበትና ያልጠበቅነው በሻዕቢያ በኩል የነበረው እንቅፋት እንደ ልዩ ጉዳይ የሚታይ ነው። ሻዕቢያ በአጠቃላይ በኢትዮጵያ ኢኮኖሚና ሥርዓት ላይ በተለይ ደግሞ ተጐራባች በሆንነው ክልሎች ላይ አሉታዊ ሚና መጫወት የጀመረው ገና ከጥዋቱ ነው። ትግራይም በድንበር የምትገኝ ክልል እንደመሆኗ የሻዕቢያ ሴራና ጥቃት ሰለባ ሆናለች። ከዚህ በመነሳት በድንበሮች ላይ የተለያዩ ትንኮሳዎች፣ በውስጥም በኮንትሮባንድና በሌሎች ሻጥሮች የተገለጡ እንቅፋቶች ሲፈጸሙ ቆይተዋል። ይባስ ብሎም በትግራይ ውስጥና በድንበር አካባቢ የሚገኙ ኤርትራውያን መብታቸው አልተጠበቀም የሚሉ ክሶችን በተደጋጋሚ ያሰሙ ነበር። ይህ መብታቸው አልተጠበቀም የሚለው ጥያቄ መብታቸው ተጠብቆ እያለ ትርፍ ጥቅሞችን ባለማግኘታቸው ብቻ ሲነሳ የነበረ ጥያቄ ነው። ይህን በተመለከተ ኢሳያስ ሳይቀር በተደጋጋሚ አንስቶ ተወያይቶበት ከተጨማሪ ትርፍ ጥቅም ፍላጐት ሌላ ድርብ መብታቸው የተረጋገጠ መሆኑ ተመስክሯል። ባንጻሩ በኤርትራ ውስጥ ስለነበሩ ኢትዮጵያውያን ስናነሳቸው ለነበሩ የመብት ጥያቄዎች ጆሮ ዳባ ልበስ ሲሉ ቆይተዋል። በመጨረሻም ናቅፋ የሚባለውን ገንዘብ ካሳተሙ በኋላ ይህ ገንዘብ በሁለቱም አገሮች ካልሠራ ጉሮሮአችን እንደታነቀ ይቆጠራል በማለት ያስፈራሩ ነበር።</p>

<p class="align-justify">ከኤርትራ ጋር ስለነበረን ግንኙነት የተሟላ ግምገማ በድርጅት ውስጥ ነጻና ፍትሀዊ መድረክ ከተገኘ በዝርዝር የሚቀርብ የግምገማው አካል ሆኖ አሁን ለማንሳት የፈለግሁት ትርፍ ጥቅም በመፈለጋቸው ብቻ በትግራይ ብሔራዊ ክልላዊ መስተዳድር የነበራቸውን አመለካከትና የፈጠሯቸውን እንቅፋቶች ብቻ ነው። የትግራይ ክልላዊ መስተዳድር ካልተየቀረና ካልፀዳ ሻዕቢያ ህልሙን ሊተገብር እንደማይችል በግልጽ ይናገሩ እንደነበር ይታወቃል። ስሞችን በመጥራት ጭምር እገሌና እገሌ ከትግራይ መስተዳደር ካልተነሱ የኤርትራና የኢትዮጵያ ግንኙነት እንደማይስተካከል በሙሉ ልብ ይናገሩ ነበር። ይህ የነሱ ብቻ ሳይሆን የውጭ ዜጐች ደጋፊዎቻቸውና በአገር ውስጥ የነበሩ ምስጢረኞቻቸው አስተያየት ጭምር ነበር። አሁን የተሳካላቸው ይመስላል። ለሁሉም እንኳን ደስ አላችሁ ማለት እፈለጋለሁኧ</p>

<p class="align-justify">ይህ በስስታም የሻዕቢያ መሪዎችና በትግራይ ክልል መስተዳድር መካከል የነበረው ቅራኔ ሌሎች በማለት ላይ እንደሚገኙት የዘር ወይንም የትግራይ የበላይነት የማረጋገጥ ፍላጐት ሳይሆን የሻዕብያ አመራር በህገወጥ መንገድ የአፍሪቃ ቀንድ አውራ፣ የአፍሪቃ ቀንድ አይበገሬ በመሆን ፍላጐትና ይህንንም በመመከት በተለይ ደግሞ የኢትዮጵያ ሀገራዊ ጥቅሞችን አሳልፎ ባለመስጠት መካከል የነበረ ቅራኔ ነው። የሻዕብያ አመራር በግልጽ እነሱ በበላይነት አፍሪቃዊ ሲንጋፖር የሚሆኑባት የአፍሪቃ ቀንድ እንደሚፈልጉ በተደጋጋሚ ገልጸዋል። ይህ ደግሞ በዋነኛነት የኢትዮጵያን ሀብት በመቆጣጠር ሊፈጽሙት የፈለጉት መርሀ ግብር ነበር። የውጭ ምንዛሬ የሚያስገኙ ሸቀጦችን በመቆጣጠር፣ ፋይናንሳዊ ተቋማትን በመቆጣጠርና በማሸማመድመድ ሰፊ የኢንቨስትመንት ስምሪት በማድረግ በህጋዊና በህገወጥ መንገድ የኢትዮጵያን የንግድ እንቅስቃሴ በመቆጣጠር ኃይል ለማግኘት እንቅስቃሴ ሲያደርጉ ነበር። በዚህ ሳይገቱ በአገሪቷ ፖለቲካዊና ፀጥታዊ ጉዳዮች ላይ ጫና ለመፍጠር ሞክረዋል። ያካሄዱት ወረራም የዚህ ፖለቲካዊ ፍላጐታቸው ቅጥያ እንጂ የድንበር ጉዳይ ያስነሳው አልነበረም። የድንበር ጉዳይ ዓላማቸውን ለመፈፀም እንደሰበብ የተጠቀሙበት ነው።</p>

<p class="align-justify">የሻዕብያ አመራር በአንድ በኩል ባገራችን ውስጥ ሲያደርጉት የነበረውን «ህጋዊ»ና ህገወጥ ዘረፋ እያካሄዱ በሌላ በኩል በጀመሩት መንገድ ካልተሳካ በኃይል ለመተግበር ሠራዊታቻውን በማጠናከር ላይ እንደነበሩ ግልጽ ነው። ይህ ሠራዊት ከመጀመሪያው ኢትዮጵያን ለመውረር ሲዘጋጅ የነበረ ነው ለማለት እንኳን ባይቻልም የኋላ ኋላ ግን ለዚህ ተግባር በዝግጅት ላይ እንደሚገኝ መረዳት ከባድ አልነበረም። ይህ የሚያሳየን ህዝባችንና የትግራይ መስተዳድር ሻዕብያ ይወረናል የሚል ግንዛቤ ከ1990 መጀመሪያ አንስቶ እንደነበረን ነው። በበኩሌም ባለኝ ኃላፊነት በሥራ አስፈጻሚ ኮሚቴ በኩል ተነስቶ ውሳኔ እንዲሰጥበት ከተከራከሩት አንዱ ነበርኩ። ይህ ይወሩናል እንዘጋጅ የሚለው ጥያቄ ግን ሰሚ ሳያገኝ ባንድ ድምዕ ተበልጠን የትግራይ ሰፊው ህዝብ ጥያቄ ተዳፍኖ ቀርቷል።</p>

<p class="align-justify">ይህ ደግሞ ባለመዘጋጀታችን በመጀመሪያ ላይ ለከፈልነው ኪሳራ የራሱ ሚና እንደነበረው ያሳያል። ወረራው ተካሂዶ በመከላከል ሂደት ላይ እያለን የተነሳው ሉዓላዊነታችንን የማያስከብረውን ሰነድ እንፈርም አንፈርም የሚለው የተጋጋለ ክርክር በነበረበት ጊዜም ከአንዲት የማዕከላዊ ኮሚቴና የትግራይ መስተዳድር አባል በስተቀር የቀረነው የህዝቡን ፍላጐትና ቃል እንዲሁም ጽናት መሠረት ያደረገ ድምዕ ሰጥተናል። በበኩሌም ከዚህ የህዝብ ቃልና ፍላጐት ውጭ ድምጽ መስጠት አልቻልኩም። ሉዓላዊነታችንን የማያስከብር ሰነድ ነው ለሚለው ድምጼን ሰጠሁ። ይህ ጉዳይ አልፎ አልፎ እንደሚባለው የእጅ ማውጣት ጉዳይ ብቻ አይደለም። ይህ ጉዳይ በወቅቱ ኧተቀጣጣይ ከሚባሉት መላውን የኢትዮጵያ ህዝብ ከሚነኩ ሀገራዊ ጉዳዩች በቀደምትነት ለሚታየው ጥያቄ መቆም ወይም አለመቆም ነበር። ይህ ጉዳይ ለብቻው የሚታይ ሳይሆን ባገራችን ላይ በማንጃበብ ላይ የነበረውንና ያለውን የውጭ ጣልቃ ገብነት ከመመከትና ካለመመከት ጉዳይ ጋር በጣምራ የሚታይ ነው። ይህ ጉዳይ በተናጠል የሚታይ የጦርነትና የሰላም ጉዳይ ብቻ ሳይሆን ከአጠቃላይ የሀገር ጥቅም መጠበቅና አለመጠበቅ ጋር የሚነሳ ነው። ለዚህ መቆምና አለመቆም እጅ ማውጣትና ያለማውጣት ጉዳይ ተደርጐ የሚታይ ከሆነ እጅ ያወጣ ሁሉ ሊያፍርበት የሚገባ ሊሆን ነው። ጉዳዩ ግን መሠረታዊ የአገራችን ፖለቲካዊ ጥያቄ ያነሳ ነበር። ያገራችን ነጻነትና ሉዓላዊነት መጠበቅን በተመለከተ የተነሳና አገሪቷን በሙሉ የሚያንቀሳቅስ ጉዳይ ነው። በበኩሌ በዚህ ጉዳይ ላይ የነበረኝ አቋምና አመለካከት ከዚህ የመነጨ ነበር።</p>

<p class="align-justify">የሻዕቢያ ወረራ ያመነጨው ቀውስ ሌሎች ሥራዎቻችንን በጥልቀትና በስፋት እንድንገመግም የሚያስገድድ ነበር። በድርጅቱ ያለውን ችግር ከሥሩ ለማየት በተደረገው ጥረትም የተወሰንን አባላት አመለካከታችንን በጽሁፍ አቅርበናል። በበኩሌም የድርጅታችንንና የሥርዓታችንን ችግር በተመለከተ የሚታየኝን አቅርቤያለሁ። ጉዳዩ አሁን ባለው አያያዝ አፈናና ማዳፈን እንዳይታወቅ የተዘጋ ቢሆንም ጊዜ ሲፈቅድ ሊወጣና ሊታወቅ ይችላል የሚል ተስፋ አለኝ። በበኩሌ የድርጅታችንና የሥርዓታችን ዋነኛ ችግር ተንበርካኪነት ነው የሚል እምነት አለኝ። ተንበርካኪነት በራስ ውስጣዊ አቅም ያለመተማመን ነው። ተንበርካኪነት በእምነትህ ላይ ያለመቆም ነው። ተንበርካኪነት መሠረታዊ የሀገር ጥቅሞችና መብቶችን ለሌሎች አሳልፎ መስጠት ነው። ባጠቃላይ ተንበርካኪነት ራሱን ነጻ ያላደረገና በራሱ የማይተማመን አዕምሮ አስተሳሰብ ነው። በድርጅታችንና በሥርዓታችን ውስጥ ይህ ጐልቶ ይታያል። ያለፈው ጉዟችን ዋነኛ መገለጫ ይህ ነው የሚል እምነት አለኝ። አሁን በኔ ላይና በሌሎች ታጋዮች በመድረስ ላይ ያሉት ያገር ህገ መንግስትና ህገ ድርጅት የጣሱ እርምጃዎች ያች እንዳይወጣና ተዳፍኖ እንዲቀር ሲባል የተደረጉ ናቸው። በአስተዳደራዊ እርምጃዎች ተዳፍኖ የሚቀር አስተሳሰብ እንደሌለ ግን መታወቅ ነበረበት። አስተዳደራዊ እርምጃዎች ለተወሰነ ጊዜ እንደሚያገለግል አንዘነጋውም። የሥርዓቱ ዘላቂ ዋስትና ግን በአስተዳደራዊ እርምጃዎች ፈጽሞ ሊረጋገጥ አይችልም። ይህ ለደርግና ለሌሎችም አልጠቀመምም።</p>

<p class="align-justify">መንግስታዊና ድርጅታዊ አውታሮችን ተቆጣጥሮ በመንቀሳቀስ ላይ ያለው የማዕከላዊ ኮሚቴ ቡድን የተለየ ሀሳቦች ባቀረብነው ላይ የሚያወርደው ጫናና የስም ማጥፋት ዘመቻ ከፍተኛ ነው። ሚልዮኖች ሰርቀዋል፤ በኮራፕሽን ተጨማልቀዋል፤ ፀረ-ዴሞክራሲ ናቸው ወዘተ። የሚሉ ወሬዎች በሰፊው እየተሰራጩ ናቸው። እነዚህ ሁሉ በፖለቲካዊ መሳሪያነት ለመጠቀም እንጂ አደጋን ለማቃለልና ለማስወገድ ተብለው እንዳልተነሱ መሉ በሙሉ እርግጠኛ ነኝ። ይጣሩ፣ ይገምገሙ ተብለው ቢሄዱ በየትኛው አውታር ላይና በማን ላይ በከፍተኛ ደረጃ ሊገኙ እንደሚችሉ መገመት አያዳግትም። ሙስናን በተመለከተ የማዕከላዊ መንግስት አውታሮች እንዴት ናቸው? እዚያ ያሉት የኢህአዴግም ሆኑ የህወሓት አባላት እንዴት ናቸው? የትግራይ መልሶ ማቋቋም ተቋማት -ትእምት? እንዴት ነው? የክልላዊ መንግስትስ እንዴት ነው? ተብሎ ቢገመገም ጥሩ ነበር። በግለሰብ ደረጃም ብዙሀን ነን ከሚሉት ውስጥ ስንቶቹ ይታማሉ ይጠረጠራሉ? ከተባረሩትስ ስንቶቹ ይታማሉ ይጠረጠራሉ? የሚል ተነስቶ አስቀድመን የጀመርነው የማጣራት ጉዳይ ባስቸኳይ ቢደረግ ደስ ባለኝ። ግምገማ ባልተደረገበት ራሴን ንፁህ ነኝ ብዬ መግለጹ ተገቢ ባይሆንም የትግራይ ህዝብና ምክር ቤቱ ማወቅ ያለባችሁ ነገር ቢኖር ከገንዘባችሁም ሆነ ከንብረታችሁ ሰባራ ሳንቲም አለመውሰዴንና ታጋይ ህሊናዬም ለመውሰድ እንደማይፈቅድልኝ ልገልጽላችሁ እወዳለሁ። ይህ አሁን ገንዘባችሁን ወደ ውጭ አሸሸ፣ ቤቶች አሠራ፣ መኪኖች ገዛ የሚል የስም ማጥፋት ዘመቻ ቀደም ሲል ሻዕቢያ ሲለው የነበረና አሁንም በመደገም ላይ የሚገኝ ሳትቀድመኝ ሌባ ልበልህ ዓይነት አነጋገር ነው። በሙስና የተበላሸ በሞት ጭምር እንዲቀጣ ሙሉ ፍላጐቴ ነው። አሁን በመነሳት ላይ ያለው ሙስና የአመለካከት ነው።</p>

<p class="align-justify">ሙስና ወደገዥ መደብነት የመውጣት ፍላጐት ነው የሚለው ብሂል ደግሞ ቁምነገሩን በመደምሰስ ሌቦችና አጥፊዎችን የሚከላከል መፈክር መሆኑ መረዳት አለባችሁ እላለሁ። ተግባራዊ ሙስናን መሠረት በማድረግ አመለካከትን ለመውጋት ለምን እንዳልተፈለገም ሊገባኝ አልቻለም።</p>

<p class="align-justify">ሌላ የማቀርበው የክስና የስም ማጥፋት ነጥብ ደግሞ ፀረ-ዴሞክራሲ ናቸው የሚለውን ነው። ይህም ጉዳይ ዕድል ከተገኘ በምናቀርበው ጽሁፍ በሰፊው የሚገለጽ ሆኖ ዴሞክራሲ ምን አንደሆነ ግን ለህዝባችንም ሆነ ለምክር ቤቱ ግልጽ መሆን ያለበት ጉዳይ ነው። ኧዴሞክራሲ ከሥርዓቱና ሥርዓቱ ካቋቋማቸው ተቋማት ውጭ የሚታይ አይመስለኝም። በርግጥ ሥርዓቱና ተቋማቱ የግለሰቦች መብትም ስለሚጠብቁ የግለሰብ መብት ከሥርዓቱ ተለይቶ የሚታይ አይሆንም። ሥርዓቱና ተቋማቱ ደግሞ የህዝብንና የግለሰቦችን ጥቅም ለመጠበቅ የቆሙ ናቸው። ከዚህ አንፃር ሲገመገም ፖለቲካዊ ሥርዓታችንና ተቋሞቻችን ዴሞክራሲን በሚገባ ይጠብቃሉን? እነዚህን የሚመሩ ግለሰቦችስ በሚገባ ይመሯቸዋልን? የሚሉ ጥያቄዎች ማንሳት ጠቃሚ ይመስለኛል። ይህ ድርጅታዊ አውታሮቻችንን ጭምር የሚመለከት ሊሆን ይገባል እላለሁ። ከዚህ አንጻር ሲታይ ፓርላማችን፣ ካቢኔያችን የፍትህ አካላቶቻችን ህገመንግሥታችን ድርጅታችን ህገ ድርጅታችን በሚገባ ይሰራሉ አይሰሩም የሚለው መሰረታዊ ጥያቄ ይመስለኛል።</p>

<p class="align-justify">በትግልና በደም የተገነቡ መተኪያ የሌላቸው የሥርዓቱ አካላት እነዚህ ናቸው። ፓርላማችንና ካቢኔያችን መሠረታዊ ችግር አለባቸ ው ብለን እንደገመገምን መለስም የሚያውቀው ነው። ህገ ድርጅታችንና ህገ መንግሥታችን በግልጽ በመጣስ ላይ እንደሚገኝ ደግሞ አሁን በማየት ላይ ያለ-ነው ጉዳይ ነው። በድርጅታችንና በፍትህ አካላት ያለው ኢ- ዲሞክራሲያዊ ዝንባሌም የሚታወቅ ጉዳይ ነው። ይህ ከሆነ ዘንዳ በፀረ ዴሞክራሲያዊነት እንደወትሮአችን «የቀበሌ፣ የወረዳ፣ የዞን፣ የክልል ችግር ነው» ብለን ካልገመገምንና ከላይ ለመጀመር ዝግጁ ካልሆንን በሽታው አሁን በታገዱትና በሚመሯቸው ተቋማት ብቻ የሚቀርብ አይመስለኝም። በአሁኑ ጊዜ ህዝባችንና የምክር ቤታችን አባላት ልታውቁት የሚገባ ጉዳይ የፀረ ዲሞክራሲው ክስ ስብሰባ አለተሳተፋም፤ ስብሰባ ረገጡ ወዘተ። ወደሚል ኢምንት ጉዳይ ወርዶ ሊታይ የማይገባው መሆኑን ነው። ከላይ ጀምሮ መታየት አለበት እንላለን። በዚህ ዘርፍ የሚመሰረት ክስም በሚገባ መታየት አለበት እንላለን።</p>

<p class="align-justify">የተከበርከው የትግራይ ህዝብና የክልሉ ምክር ቤት</p>

<p class="align-justify">በቅርቡ እኔን ከሥራ አስፈፃሚነት ለማውረድ የቀረቡ ደቃቅ እና ትርጉም አልባ ተጨማሪ ምክንያቶችም አሉ። «በሥራቸው ላይ አልተገኙም፤ ጠርተናቸው እምቢ አሉ፤ ድርጅትንና ሀገርን ለማከፋፈል ተሰማሩ» ወዘተ። የሚሉ ናቸው። «አያ ጅቦ ሳታመከኝ ብላኝ» የሚል ጥሩ ምሣሌያዊ አነጋገር አለ። ከዚህ በኋላ በሥራው ላይ አልተገኘም የሚል ምክንያት ለምን ያስፈልጋል? ጠርተነው እምቢ አለስ ለምን ይባላል? ከሥራ አስፈፃሚ በኮሚቴ አባላት መካከል ባለፉት ወራት በሥራው ላይ የተገኘው ስንቱ ይሆን? የእኔ አለመገኘት ከዚህ ውጪ ነው? አይመስለኝም። ከሥራ አስፈፃሚ አባላት መካከል ከሻዕቢያ ወረራ በኋላ በተደጋጋሚ መሥሪያ ቤታችን ውስጥ አንገኝም። ይህም ምክንያታዊ መነሻ አለው። በዚህ ብንመዘን መባረር ያለባቸው አንድ ወይም ሁለት ብቻ ሣይሆን በርከት ያሉ በሆኑ ነበር። ስብሰባ ተጠርተው ቀሩ የሚባለው ማን ማንን ነው የሚጠራው? የትግራይ ክልል ህገ መንግሥት አንቀጽ 50 ደጋግማችሁ እዩት። እስቲ ደጋግማችሁ አንቀጽ 56ን ደግሞ ተመልከቱት። ዛሬ ሆነና በደማችን የተገኘ ህገ ድርጅት ብጣሽ ወረቀት ተባለ እንጂ ስብሰባውን መጥራት የነበረብኝስ እኔ ነበርኩ። በዚህ ላይ ግልጽ ሊሆን የሚገባው ስልጣን ስለጠማኝ ሳይሆን የሚሊዮኖች ትግል ውጤት የሆነ ህገ መንግስት ሊጣስ ስለማይገባው ነው። ይህ እንዳለ ሆኖ ሃሳቤን ለመግለጽና ንግግር ለማድረግ ይፈቀድልኛል ወይ ብዬ ጠይቄም በጉባዔው ይወሰናል የሚል የቃል መልስ አግኝቻለሁ። ይህ ጉዳይ ጥያቄ ውስጥ የሚገባ አልነበረም። ነገር ግን አሁን በምንገኝበት ሁኔታ ጥያቄ ውስጥ ገብቷል። በማግስቱም ለጉባዔው ደብዳቤ ጽፌያለሁ። በአካል ካልቀረብክ አንቀበለውም ተብሏል።</p>

<p class="align-justify">ሌሎች የቀረቡ ድርጅትና ሀገርን የመበተን ክሶች ናቸው። የተለየ ሃሳብ የያዘ ሁሉ ድርጅት በታኝ ከሆነ አስቸጋሪ ነው። ድርጅት የሚጐለብተው የተለያዩ ሃሳቦች ሲኖሩና ሲንሸራሸሩ ነው። ይኸ የፖለቲካ ሀሁ ይመስለኛል። በበኩሌ የያኩት አቋም ለድርጅታችንና ለአገራችን ይጠቅማል በማለት ነው። ይህ አሁን መፈንቀለ ድርጅት ባደረገው ቡድን ወደ መድረክ እንዲወጣ አይፈለግም። ማንኛውም ዜጋ ሊጠቀምባቸው የሚገቡ የመንግሥት ሚዲያዎችም ሆኑ የድርጅት አባላት ሊጠቀሙባቸው የሚገቡ የድርጅት ሚዲያዎች ለእኛ ዝግ ሆነዋል። ያለን አማራጭ በቃልም ይሁን በጽሑፍ ለሚሰሙን ሁሉ መግለጽ ነው። ይህ ድርጅት ይከፋፈል ከተባለ ታላቅ የፖለቲካ ዝንፈት ይከሰታል። በበኩሌ በሰፊው ህዝብ፣ በአባላትና በካድሬዎች መካከል ሃሳቦች ቢሠራጩ ድርጅቱን የሚያጠነክር እንጂ ድርጅቱን የሚከፋፍል አይሆንም። በመሠረቱ በድርጅት ውስጥ የሚደረግ የሃሳብ ፍጭት ምንጩ ህብረተሰብ ነው። ከዚያ ውጪ የሆነ አመለካከትም ሆነ ሃሳቦች ቢሠራጩ ድርጅቱን የሚያጠነክር እንጂ ድርጅትን የሚከፋፍል አይሆንም። ሃሳቦች እንዳይወጡና እንዳይሠራጩ የሚፈራ ሽንፈትን የሚፈራና የያዘው አመለካከት ኃያልነት የሚጠራጠር ብቻ ነው። ድርጅት በሃሳቦች ልዩነት አይከፋፈልም። እንደሚጐለበት ብቻ ነው የማውቀው።ሀገር የመከፋፈል ክስም ተደጋግሞ የተነገረ ነው። ለመወንጀል እንደያመቻቸውም መፈንቅለ መንግሥት ለማድረግ አሰቡ ተብሎ ቀርቧል። ኢትዮጵያ ትፈርሣለች፤ ትከፋፈላለች እናድናት ብሎ የሚማፀነው አንድም ኢትዮጵያን የማያውቅ አሊያ ይህን ፍርሃት ተጠቅሞ የፈለገውን ውሣኔ ለመወሰን የሚሻ ነው። የኢትዮጵያን ታሪክ ለሚያውቅ ግን በመጥፎ መሪዎች ምክንያት ወይም የተሳሳተ አመለካከት ባላቸው ግለሰቦችና ፓርቲዎች ምክንያት የምትበታተን አገር አይደለችም። ባለፉት 100 ዓመታት ያልተበተነችው ጥሩ ዴሞክራሲያዊ መስተዳደር ስለነበረ አይደለም። ቢያንስ የኃይለሥላሴና የደርግ ስርዓቶች ከውጭ ዜጎች ጋር የተቆላለፉ ጭልጥ ያሉ ፀረ ዲሞክራሲ የሆኑ ሥርዓቶች ነበሩ። ግና ኢትዮጵያ አልተበተነችም። ኢ-ዲሞክራሲያዊ ሥርዓትን እየታገሉ አብሮ መኖር የኢትዮጵያ ታሪክ ሆኗል። ዛሬ የሚመጣ አርማጌዶን የለም፤ አልነበረምም። አገር ተበተነች፤ ፈረሰች የሚል መፈክር አገር ከምትፈርስ ህገ መንግሥት ይጣስ፤ ህገ ድርጅት ይጣስ፤ ማንኛውም አድሃሪ ሥልጣን ይያዝ የሚል አስተያየት እንዲኖር የተፈጠረ ማስፈራሪያ ነው። ባጭር ጊዜ ማን በተናት? ማንስ አቆያት? ለሚለው ተረጋግቶ ለሚያስበው ሁሉ አስገራሚ ጉዳይ ይሆናል። በበኩሌ አገር እንድትጠነክር አገር እንዳትበተን የምሠራ እንጂ አገር በታኝ ሥራ እንዳልሠራሁ ህሊናዬ ያውቀዋል። ህዝብም የሚመሰክረው ጉዳይ ነው። ይህ እንደ ቀሪው ሁሉ የተለየ ሃሳብን በአስተዳደራዊ እርምጃ ለማዳፈን በሚፈልጉ ወገኖች ለውንጀላ የቀረበ ምክንያት ነው።</p>

<p class="align-justify">ለማጠቃለል ያህል አሁን በኔና በሌሎች ጓዶች ላይ በመወሰድ ያሉ እርምጃዎች ምክንያት ከሁሉም በፊት የያዝናቸው መሠረታዊ ፕሮግራሞችና መሥመሮችን የሚያጐለብቱ ፖለቲካዊ ጥያቄዎችን ለማዳፈንና እንዳይሰማ ለማድረግ ነው። በተጨማሪ በጉዞአችን ላይ የነበሩ ጉድለቶችን እንደ ሻዕቢያ ጉዳይ፣ ሙስና እና ፀረ ዲሞክራሲ አስተሳሰቦችና ተግባሮች እንዳይጋለጡ የሚያደርግ ነው። እነዚህን በአስተዳደራዊ እርምጃ ለማፈን ነው። እነዚህ ደግሞ ከግማሽ ዕድሜዬ በላይ የታገልኩላቸው ስለሆኑ አሁንም የፀና እምነት እንዳለኝ ለማረጋገጥ እወዳለሁ። ሌላው አሁን ህገ መንግሥታችንና ህገ ድርጅታችን በተደጋጋሚ እየተጣሱ ነው። የክልላችን ህገ መንግስት በአሁኑ አስቸኳይ ጉባዔ እንደተጣሰ ገልጫለሁ። እንደዚሁም የአገራችን ፓርላማ አባላት በሆኑ የተለየ ሃሳብ በላቸው ጓዶች በመድረስ ላይ ያለው በደል በተደጋጋሚ ተገልጿል። እነዚህ ሁሉ ለአገር ደህንነት ሲባል የሚደረጉ ናቸው ብዬ አላልፋቸውም። ህገ መንግሥትና ህገ ድርጅት የሚያገለግሉት በቀውስና በችግር ጊዜ ነው። ከዚህ ውጪ ትርጉም የላቸውም። ህገ መንግስትና ህገ ድርጅት የረዥም ትግልና መስዋዕትነት ውጤት ናቸው። ይህ መሠረታዊ ጉዳይ ተጥሶ እያለ በሰማዕታት ስም ብለናችሁ ትታችሁን ወጣችሁ የሚለው ክብደቱ ሊመዘን ይገባል። በበኩሌ ህገ ድርጅትን በጣሰ ስብሰባ የማልሳተፈው የሰማዕታት ቃል ለማክበር ነው። ህገ ድርጅት የሰማዕታት ቃል ነው። ህገ መንግስት የሰማዕታት ቃል ነው። ትርጉሙም የሚልዮኖች ደህንነት ለመጠበቅ ነው። ይህ ጉዳይ ከስብሰባ መርገጥ ጋር ፈጽሞ መዛመድ የለበትም። አምባገነንት የሚከሰተው በሚልዮኖች ህዝቦች መስዋትነትና ፍላጐት የተገነቡትን መሠረታዊ ህጐች በመጣስ እንደሆነ ታሪክ ያስተምረናል። በበኩሌ ቢያንስ የዚህ አካል አልሆንም ባይ ነኝ። ህዝብና የምክር ቤት አባላት ይኸን እንዲረዱልኝ እፈልጋለሁ። ባጠቃላይ በአሁኑ ጊዜ በመነሳት ላይ ያለው «ቆዳቸውን ሲያዋድዱ ነው፣ ለብዙሀኑ ተገዥ አንሆንም ብለው አሻፈረኝ አሉ» የሚሉ አባባሎችን ተቀብሎ ማስተጋባቱ ትክክል አይመስለኝም። የድርጅታችን ህግና ሥርዓት በሚሠራበትና መሥመራችን ትክክል ነው ብለን በምናምንበት ወቅት ሁላችንም ለድርጅቱ ተገዢ ሆነናል። በበኩሌ በግል እዚህ ጋ ሞት አለ ሄደህ ሥራህን ተወጣ በተባልኩበት እንደማንኛውም ሰው ተሰማርቸ ሰርቻለሁ። ሞት ስለሚያስከትል አይሆንም ብዬ አልሸሸሁም። አሁንም ህገ-ድርጅታችን በተጠበቀበት ለመሠማራት ዝግጁ ነኝ። ለኔ ድርጅት ማለት ህገ ድርጅት፣ በህጉ ድርጅት የተቋቋሙ አካላት፣ መሥመርና ፕሮግራም ነው። ይህ ሲኖር ድርጅት አለ።</p>

<p class="align-justify">ይህ ሲከበር ድርጅት አለ። ይህ ባልተከበረበት ግን ድርጅት ግለኝነት -ዓርሲ? እንጅ ህይወት ያለው አይደለም። የመስዋዕትነት ፍሬዎችም እነዚህ ናቸው። የሰማዕታት ፍሬ የሆኑት ህገ ድርጅት ሌሎች ህጐችና መሥመራችን እየተጣሰና እየተቀለበሰ ለማየት ግን ህሊናየ አይፈቅድልኝም። ይህን መሠረታዊ ጉድለት እያየ ድርጅት አለችኝ ብሎ ለመናገር የሚፈቅድ ብቻ በዚሁ ይጓዝ በበኩሌ ጉባዔና ህዝብ በሰጠኝ አደራ ቃል የገባሁት እነዚሁ እንዳይጣሱና እንዳይሸረሸሩ ነው። ከዚህ ውጭ ለሌላ ታማኝነት የለኝም። በዚህና በዚህ ብቻ ነውም እንደ ወንጀለኛ እየታየሁ ከተለያዩ የድርጅትና የመንግስት አካላት በመባረር ላይ ያለሁት።</p>

<p class="align-justify">ድል ለድርጅታችን መሥመሮች</p>
<p class="align-justify">ተንበርካኪነት ይወገድ</p>
<p class="align-justify">ገብሩ አሥራት</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 15 ቀን 1993</a></p>


</body>
</html>
