<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሉዓላዊነታችን አጀንዳ ገና አልተዘጋም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>



<h1 class="align-center">የሉዓላዊነታችን አጀንዳ ገና አልተዘጋም</h1>


<p class="align-right">ከታገዱት የህወሓት ማ/ኮ አባላት</p>

<p class="align-justify">ኤርትራ ወደ ኢትዮጵያ ከተቀላቀለችበት ጊዜ ጀምሮ በኢትዮጵያ ፖለቲካ ውስጥ የኤርትራ ጉዳይ ታላቅ ተቀጣጣይ ጥያቄ ሆኖ ቆይትዋል። የንጉሥ ኃይለሥስላሴና የመንግስቱ ኃ/ማርያም መንግስታት ችግሩን በጦርነትና በኃይል ሊፈቱት ሞክረው ለ30 ዓመታት ያህል የዘለቀ ጦርነት ቢካሄድም ውጤቱ የአገሪቱንና የኢኮኖሚና የሰብአዊ አቅም -ሀብት? ከማዳሸቅ ውጭ ያስገኘው ፋይዳ የለም። ኢህአዴግ ይኸንን ችግር በራስ የመወሰን መብት መርህ መሠረት እንዲፈታ ደገፈ። መነሻውም ከዘወትር ሁከትና ጦርነት በሰላማዊ ግልግልና ፍትህ በየራሳችን ቤት ከተን የየራሳችንን ቤት ብንይዝ ይሻላል የሚል ነበር።</p>

<p class="align-justify">ሪፈረንደም ተካሂዶ በኢትዮጵያ የነበረው ዜጋቸው ያለ አንዳች እንቅፋት የመሰለውን ለመምረጥ የሚያስችለው የተመቻቸ ሁኔታ ተፈጥሮለት መረጠ። ኢትየጵያዊ በዚህ ጉዳይ ላይ የተከፋፈለ ሀሳብ እንደነበረው ዛሬም ቢሆን ከፍተኛ ሂስ ያለው የማይናቅ የህብረሰብ ክፍል እንዳለ የሚታወቅ ነው። ይህ እያለም ቢሆን የኢትዮጵያ ህዝቦች በኢትዮጵያ የሚኖሩ ኤርትራውያን ያደረጉትን ሪፈረንደም ያለ አንዳች እንቅፋት በሙሉ ጨዋነት ነበረ የተከታተለው።</p>

<p class="align-justify">ኤርትራ ነጻ አገር ሆና ሻዕቢያም የራሱን መንግስት አቋቋመ። ይሁን እንጂ ሻዕቢያ እኛ እንደተመኘነው በራሳቸው ሀገርና አቅም ተከተው ሰላምና መከባበር ያለው ጉርብትና ሊሰጡን አልቻሉም። ግንኙነቱ ወደ አዲስ መደነቃቀፍና የሁከት ምዕራፍ ነበር የተሸጋገረው። እነርሱ ገና ከጥዋቱ የዜግነት አዋጅ አውጥተው በአዋጁ መሠረትም ባገራቸው ይኖሩ የነበሩ ኢትዮጵያውያን አገራቸውን እንዲለቁላቸው የተለያዩ ስውርና ግልጽ ጫናዎች ሲፈጥሩባቸውና ያንገላትዋቸው ገቡ። እነሱ ጋ እንዲህ እየሆነ ኢትዮጵያ ውስጥ የሚኖሩ ዜጐቻቸውን በተመለከተ ግን ድርብ ዜግነት እንዲረጋገጥላቸው ለኢትዮጵያዊ የሚሰጡ ጥቅሞች በሙሉ ለነርሱም እንዲሰጥ ሲንቀሳቀሱ ቆይተዋል። በኢኮኖሚ በኩልም በሀገራችን ኢኮኖሚ ብቸኛ ጫና እንዲያሳርፍ የምታስችላቸው ብቸኛው በትር ወደብ እንደሆነች ተገንዝበው ከርሷ የተቻለውን ያህል ጥቅም ለማለብ እነሱ በነደፉትና በፈለጉት መንገድ ብቻ የወደብ አገልግሎት እንድንገዛ ሲያደርጉ ቆይተዋል። ባንጻሩ በኛ ኢኮኖሚና ገበያ ከፍተኛ ተጠቃሚነት እንዲኖራቸው የሚያደርጉ ውሎችና ስምምነቶች እንድንፈጽም፣ በኛ ገንዘብ እንዲለዋወጡ እድል በማግኘተቻው ደግሞ ከኢትዮጵያ የፈለጉትን ለአገራቸው ፍጆታ የሚውል የሀገራችንን ምርት ከመጠቀም አልፈው የውጭ ምንዛሬ ምንጭ የሆኑት እንደ ሰሊጥና ቡና ያሉ ምርቶችን በብር ገዝተው ወደ ውጭ እስከመሸጥ ደረሱ። በኢትዮጵያ ውስጥ በነበሩ ዜጐቻቸው አማካኝነትም በትላልቅ የንግድ ሥራዎች ላይ በመሠማራት በአገራችን ከፍተኛ የኮንትሮባንድ ንግድ በማካሄድ ወርቅ ከኢትዮጵያ እየገዙ ወደ ኤርትራ በመውሰድ፣ ኤምባሲያቸውን የሀዋላ አገልግሎት መሸጫ ቢሮ በማድረግ ብር ወደ ዶላር በመቀየር ወዘተ የመሳሰሉትን እንቅስቃሴዎች ሲያካሂዱ ቆይተዋል። ባጭሩ የኛ የኛነው የእናንተ የሁለታችንም ነው የሚል መጽሐፋቸውን ይዘው በኢትዮጵያ ላይ እሽኮኮ ተብለው መኖራቸውን ጀመሩ።</p>

<p class="align-justify">ሻዕቢያ ኢትዮጵያን በሚመለከት የዜግነት፣ የወደብ፣ የኢኮኖሚ የድንበር ወዘተ ጉዳዮች ላይ አቋሙን ግልጽ አድርጐ ሲንቀሳቀስ በኢትዮጵያ በኩል የነበረው አካሄድ ግን ከዚህ የተለየ ነው። ማቅማማት የሚበዛበት በአንድ ነገር ከመቁረጥ ይልቅ በቀጠሮ ማሳደር በግልጽና በታወጀ መንገድ ከመሄድ ይልቅ በአንድ በኩል ድርጅታዊ በሌላ በኩል መንግስታዊ የሆነ የተከፋፈለ ግን ደግሞ ነገሮችን የሚደፋፍን፣ የሚያንጠባጥብ፣ የሚያጠፋፋ አካሄድ ነበር።</p>

<p class="align-justify">ለምሳሌ ያህል የዜግነትን ጉዳይ እንውሰድ፣ በኢትዮጵያ ብዙ ኤርትራውያን ነበሩ፣ አሉም። በኢኮኖሚው የነበራቸው ድርሻ በተለይ ደግሞ በሀገራችን ኢኮኖሚ ታላቅ ድርሻ ባላቸው እንደነ ንግድ ባንክ፣ አየር መንገድ፣ መብራት ሃይል፣ ቴሌ፣ ወዘተ ባሉ መንግስታዊ ተቋማት ኃላፊነት ተሰጥትዋቸው ሲሠሩ የቆዩ ብዙዎች ነበሩ። ኤርትራውያን ነን ብለው በሪፈረንደሙ ድምዕ በመስጠት ካወጁ በኋላም ቢሆን ኢትዮጵያውያን ሆነው በመቆየታቸው የኢትዮጵያውያን ሙሉ መብት ደርበው ሲንቀሳቀሱ ኖረዋል። ይህን ብቻ ስንወስድ በሁለቱም አገሮች መካከል ችግር በሚፈጠርበት ጊዜ ላገራቸው ጥቅም ሲሉ ባገራችን ኢኮኖሚ ደህንነት ላይ ምን ያህል ችግር ሊፈጥሩ እንደሚችሉ መገመት ይቻላል። ይህን የምንለው ኤርትራውያን ክፉዎች ናቸው ከሚል አመለካከት አይደለም። ሰዎች ወደ አገራቸው እንደሚያጋድሉ መገመት ኢትዮጵያና ኤርትራ ጦርነት ውስጥ ሲገቡ ዜጐቻቸው ወደ አገሮቻቸው እንደሚያዳሉ በመገመት አደጋን ለመከላከል አስቀድሞ መወሰድ የሚገባው ህጋዊ ርምጃ መውሰድ ያባት ነበር ለማለት ነው። ይህን ጉዳይ መልክ ለማስያዝ ከሽግግር ጊዜ ጀምሮ የተነሳ ቢሆንም የተወሰደ ርምጃ ግን አልነበረም።</p>

<p class="align-justify">ድንበርን በተመለከተ የነበረው አያያዝም ተመሳሳይ ነበር። በባድመ፣ እገላ፣ ዓሊተና፣ ዛላንበሳና ባዳ የድንበር ውዝግብ እንደሚኖር በተለይ ለህወሓት አዲስ ነገር አልነበረም። ከትጥቅ ትግሉ ወቅት ከ1969 ጀምሮ ከጀብሀ አንስቶ የተጀመረው ቀጥሎም ሻዕብያ የገፋበትን ጉዳይ መንግስት ከሆነም በኋላ አንስቶታል። ከዚህም አልፎ ከኢትዮጵያና ከጅቡቲ መሬት እየወሰደ ካርታ ሰርቶ እስከ መዘርጋት እንደደረሰ ጅቡቲ ይህንን ኧአጥብቃ ስትቃወም በኢትዮጵያ በኩል ምንም ሳይባል እንደታለፈ ይታወቃል። በኢትዮጵያ በኩል የድንበርን ጉዳይ በተመለከተ የነበረው አያያዝ የተልፈሰፈሰ ነበር። ውሎች በቤተመዛግብት እያሉ ጥናት አድርገው ሀሳብ ሊያመጡ የሚችሉ ባለሞያዎች ሳይታጡ በዚህ ጉዳይ ላይ ሥራ ሳይሠራ ቆይትዋል። በጥናት ላይ የተመሠረተ ግልጽ አቋም ይዞ ጉዳዩን ወደ አንድ እልባት ከማድረስ ይልቅ ነገሩን በማስተላለፍ ጊዜ የመጐተት አካሄድ ነበር። ጦርነቱ እንደተጀመረ ነበር ውሎችን ወደ ማገላበጥ የተገባው። ዝናብ ካበሰበው በኋላ ወደ ዋሻ መጠለል እንዲሉ ውሎችን መዳሰስ ሲጀመር ድንበራችን ሸሸቢትንና ሽላሎን አልፎ ወደ ውስጥ እስከ አላታ ኩራን ተራራና እስከ ማይታብን ወንዝ እንደሚደርስ ተገነዘብን።</p>

<p class="align-justify">የወደብም ጉዳይ ቢሆን መልክ ሳይዙ ከቆዩት ጉዳዮች መካከል አንዱ ነው። አሰብንና ምዕዋን መጠቀም የምትፈልገው ኢትዮጵያ ብቻ አይደለችም ኤርትራም እኛ የነዚህ ወደቦች ተጠቃሚ እንድንሆን ትፈልገናለች። ያለ ኢትዮጵያ ተጠቃሚነት እነዚህ ወደቦች ለኤርትራ እንደ ገቢ ምንጭነት ትርጉም እንደ ማይኖራቸው ኤርትራ ያላት ታላቅ ገቢ ማስገኛ ወደብ እንደሆነ፣ ኢትዮጵያ የዚህ ወደብ ተጠቃሚ መሆን ካልቻለች ደግሞ ወደቡን ሊጠቀም የሚችል ሌላ አገር እንደሌለ በዚህም ምክንያት የኤርትራ ወደቦች በተለይ ደግሞ አሰብ ጭር እንዳለ ይታወቃል። ኢትዮጵያ ወደብ አልባ በመሆኗ የተፈጠረው ስትራቴጂካዊና ኢኮኖሚያዊ ውሱንነት ትልቅ መሆኑ አያከራክርም። ኧወደብ አልባ አገር ከሆነች ደግሞ ለማንኛውም ወደብ ላላት አገር ጫና በጣሙን እንዳትጋለጥ የሚያደርጋት ስትራቴጂ እንድትነድፍና በዚያ መሠረት እንድትሠራ ይገባ ነበር። ተግባራዊ የሆነው ግን የዚህ ተጻራሪ ነበር። ኢትዮጵያ ራሷን የአሰብና የምዕዋ ወደቦች ብቻ ተጠቃሚ በማድረግ ህግ ለማይገዛው የሻዕቢያ ጫና ተጋለጠች። ቅጥ ያለው የወደብ አጠቃቀም ውል ሳትይዝ ነበር የወደብ አገልግሎቱን ስትገዛ የቆየችው። የበርበራ፣ የሞምባሳ የፖርት ሱዳን አማራጮች ተገቢውን ትኩረት ሳይሰጣቸው ሌላው ቢቀር ለረጅም ጊዜ የቆየው የጅቡቲ ወደብ ተጠቃሚነታችንም ችላ ተብሎ ቆይትዋል። ከሻዕቢያ ጋር ግንኙነታችን ከተበላሸ በኋላ ያጋጠመን ችግር የተዘረፈው የሀገርን ንብረት የምናውቀው ስለሆነ እዚህ ላይ ማንሳቱ አያስፈልግም። ከዚህ በኋላ ወደ ጅቡቲ ተመልሰን እሱም ቢሆን በይድረስ ይድረስ የተደረገ ስለነበር የራሱ ችግሮች እንዳሉት ምልክቱ እየታየ ነው።</p>

<p class="align-justify">ሌላው የግንኙነት ምዕራፍ ባጠቃላይ ሲታይ በኢትዮጵያና በሻዕቢያዋ ኤርትራ መካከል መሠረታዊ የጥቅም ግጭት እንዳለ የዚህ ምክንያትም የሻዕብያ ባህርይና የኛ ቁርጠኛ ያልሆነ አያያዝ ውሎ አድሮ አደጋ እንደሚያስከትል መገመት ይቻል ነበር። ለነገሩማ ከደርግ ውድቀት አስቀድሞ ሻዕቢያ ስትራቴጂካዊ ጠላት ነው የሚል አቋም ነበረን። ይህን አቋማችንን የሚያጠናክሩና ቀን ተቀን እየጐሉ የሚሄዱ ምልክቶችም ነበሩ። እነዚህን ምልክቶችና የደረሱንን መረጃዎችና ማስጠንቀቂያዎች ወደ ጐን እየተተወ ስለነበረ በመጨረሻው ወዳልተዘጋጀንበት ጦርነት ለመግባት ተገደድን። በዚህም ግንኙነት ወደ 3ኛው ምዕራፍ ማለትም ወደ 1990 የወረራ ምዕራፍ ተሸጋገረ። ወደ ሦስተኛው ምዕራፍ ከመሸጋገራችን በፊት ማንሳት የምንፈልገው አንድ ነጥብ አለ። በህወሓት ማ/ኮ ውስጥ የነበረው ልዩነት ወደ ህዝብ ከደረሰ በኋላ አቶ ጠቅላይ ሚ/ር ራሱ በሚመራቸው ስብሰባዎች መግለጫዎች ሲሰጥ ቆይትዋል። አጀንዳዎችን ነድፈን ውይይት ከጀመርን በኋላ አንድ አጀንዳ ብቻ እንደጨረስን ሌሎች አጀንዳዎች ገና ሳንወያይባቸው ወደ ጉባዔ እንሂድ ማለታቸው ፀረ-ህገ ድርጅት -ህንፃ? ነው፤ በህገ-ድርጅታችን መሠረት የተተከለ አጀንዳ መቀየር የሚቻለው በሁለት ሦስተኛው ተሰብሳቢ ተቀባይነት ሲያገኝ ነው ማለቱን ሰማን። ከሉአላዊነት ጉዳይ ጋር በተያያዘ ምክንያት በአንዳንድ የህወሓት የፖሊት ቢሮ አባላት መካከል የነበረው ግንኙነት ከ1991 ጀምሮ እንደ ሻከረ መለስ ያውቃል። የህወሓት ማ/ኮ በ1991 ክረምት ስብሰባው ይህንኑ ተገንዝቦ በግምገማና በሂስና ግለሂስ ተፈትቶ ግንኙነቱ እንዲሻሻል መመሪያ መስጠቱ ይታወቃል። በዚህም መሠረት ፖሊት ቢሮው መስከረም 1992 ላይ አጀንዳዎች ነድፎ ውይይት እንደ ጀመረ ይህንኑም ከሌሎች ሥራዎች ጐን ለጐን እያካሄደ እስከ ታህሳስና ጥር እያዘገምን መቆየታችን ግን ደግሞ አያሌ ጉዳዮችን መዳሰሳችንን መለስም ሆነ ሌሎቻችን እናውቀዋለን። ያኔ ከተነሱት ጉዳዮች አንድ የኢትዮ-ኤርትራ ግንኙነት እንደነበር በዚህ ዙሪያ የተነሱት ጉዳዮችም ከላይ የጠቀስናቸው የዜግነት፣ የድንበር፣ የወደብ፣ የፀጥታና የኢኮኖሚ እንደነበሩ መለስን ጨምሮ ሁላችንም እናውቀዋለን። በነበረን የሥራ ጫና ምክንያት በተለይ ደግሞ ለጦርነቱ የሚያስፈልገው ዝግጅትና የሚጠይቀው ክትትል ፋታ አልሰጥ ሲል ይህ የፖሊቲ ቢሮ ውይይት እስከ ሰኔ ድረስ እንዳላለቀና ከጦርነቱ ማብቂያ በኋላ የተጀመረውን ውይይት እንቀጥልበት በማለት እንደ ጠየቅን ያኔ መለስ በተነደፈው አጀንዳና ያካሄድ ሥነ ሥርዓት አልቀጥልም ብሎ የተለየ የአካሄድ ሀሳብ ማምጣቱን እናውቃለን። እኛ ትዕግስት አድርገን በዚህና በመሳሰሉት ጉዳዮች እንዳንበጣጠስ በሚል መለስን ለመቻል ስንል የጀመርነውን ትተን ወደ አዲስ አካሄድ እንደገባን፣ ከአንዳንድ የብአዴን መሪዎች ጋር በመሆን የሸረበው የቦናፓርቲዝም ስንክሳር እንደ አንድ አጀንዳ እንቀበል ብለን እንደሄድን ያውቃል። መለስ ይህንን እያወቀ ዛሬ አጀንዳ የሚቀየረው በሁለት 3ኛ ድምዕ ነው ብሎ እሱ ህግ እንዳከበረ እኛ ህግ እንዳደጣስን ሲናገር ብልጣ ብልጥነት አይደለምን?</p>

<p class="align-justify">ወደ ሦስተኛው ምዕራፍ እንመለስ። ወረራውን እንዳጋጠመ ያለፈው ይበቃል፤ ከዚህ በኋላ ቁርጠኛ አካሄድ ሊኖረን ይገባል፤ ከህዝብ ተደብቆ መሄድ ይበቃል፤ ከአሁን በኋላ አገራችን መወረሯ ይታወጅ፤ በታወጀ መንገድ ደግሞ ህዝባችንና አቅማችን እንዲከት እናድርግ ተባለ። በዚህ መሠረት ደግሞ ጉዳዮ ወደ ፖርላማ ቀርቦና አውቆት ውሳኔ እንዲሰጥበት ተደረገ። ፖርላማ ኧሉዓላዊነታችን ከተቻለ በሰላም ካልሆነ ደግሞ በኃይል እናረጋግጥ የሚል ውሳኔ አሳለፈ።</p>

<p class="align-justify">ሻዕቢያ ብዙ አቅም ገንብቶ ቆይትዋል። በኢትዮጵያ በኩል ለእንደዚህ ዓይነቱ ሁኔታ ዝግጅት እንዳልነበረ ይህ ደግሞ በሱ በኩል ሚዛኑን እንደ ደፋለት ስላወቀ ለሰላም ዝግጁ አልነበረም። መጀመሪያ የሩዋንዳና የአሜሪካን ሀሳብ ወድቅ ያደረገው ቀጥሎ ፍሬም ወርክ አግሪሜንቱን ያልተቀበለውም ይህንን ተረድቶ ነው። አልቀበልም፣ ከፈለጋችሁ ኑና ግጠሙን፤ ገፍታችሁ አስወጡኝ ነበር ያለው። ወራሪው አቋም ይዞ እያለና የዓለም ህብረተሰብ ጫና ወዘተ ሳይል የያዘውን አቋም አጠንክሮ እስከ መጨረሻው ይገፋበት ነበር። መሬታችን ላይ ሆኖ ሲፎክርብን ነበር።</p>

<p class="align-justify">ግፍ የደረሰብን እኛ፣ ሐቅ የያዝነው እኛ ሆነን እያለ በኢትዮጵያ በኩል የነበረው አካሄድ ግን ቁርጠኛ እንዳልነበረ በቴክኒካል አሬንጅመንት የነበረው ልዩነት ግልዕ ማስረጃ ነው። ሰነዱ ሉዓላዊነታችንን እንደማያከብር በኋላ ላይ ለህዝብ ውይይት ከተዘረጋ በኋላ የተገኙት አስተያየቶች ግልዕ አድርገውታል። የተለያዩ የህብረተሰብ ክፍሎች የተሳተፉባቸው ውይይቶችና ፖናሎች ህዝባችን ሰነዱ ሉዓላዊነታችንን እንደማያከብር ጥርት ባለ አኳኋን ገልጿል። ሰነዱ ወደ ህዝብ ከመቅረቡ በፊት መጀመሪያ በኢህአዴግ ፖሊት ቢሮ ቀጥሎ በእያንዳንዱ የኢህአዴግ ድርጅት ማዕከላዊ ኰሚቴዎች በመጨረሻ ደግሞ በኢህአዴግ ምክር ቤት በጠቅላላ ለወራት ያህል ውይይት ተደርጐበታል። ጠቅላይ ሚኒስትሩ ይኸ ሰነድ ሉዓላዊነታችንን ያስከብራል እንቀበለው በማለት የኢህአዴግ ፖሊት ቢሮና የህወሓት ማዕከላዊ ኰሚቴን ለማሳመን ያላቀረበው ክርክርና ትንተና እንዲሁም ያልፈነቀለው ድንጋይ አልነበረም። ሰነዱ ሉዓላዊነታችንን ያረጋግጣል ብሎ ይከራከርና ሉዓላዊነታችንንማ አያረጋግጥልንም የሚል ጠንካራ ተቃዋሚ ሃሣብ ሲመጣበት ደግሞ አንቀበልም ካልን አለም አቀፉን ህብረተሰብ በተለይ ደግሞ አሜሪካ ከፍተኛ ጫና ያደርጉብናል፣ ሃገራችን አደጋ ላይ ትወድቃለች ወደሚል የማስፈራሪያ ክርክር ገባ። ይኸን ሰነድ ካልተቀበላችሁ እንኳንና ለወዳጆቻችን ለጠላቶቻችን እንኳ የማንመኘውን ቅጣት ይደርስባችኋል የሚል ማስጠንቀቂያ በእነሱዛን ራይስ ተሰጥቶናል ተብሎም ተነግሮናል። ይኸ ሁሉ ተቀባይነት አላገኘም። ሉዓላዊነታችንን በግልዕ የሚያከብር ሰነድ ከመጣ ጥሩ ካልሆነ ሉዓላዊነታችንን በኃይል እናስከብራለን ብለን ሰነዱን እንቀበለው የሚለውን ተንበርካኪውን ኃሳብ ውድቅ አድርገነዋል። ከዚያ የተገኘውን ውጤት የኢትዮጵያ ህዝብ የሚያውቀው በመሆኑ እዚህ ላይ ማንሳት ትርፍ ነገር ይሆናል።</p>

<p class="align-justify">ጠቅላይ ሚኒስትሩ ዛሬ ምንም ሳላምንበት፣ ሬት ሬት እያለኝ ለብዙኃኑ ሃሳብ ተገዥ ሆኜ ሄጃለሁ እያለ በሰሞኑ ስብሰባዎች ላይ እንደተናገረ ሰምተናል። ተገዥ አልሆነም። መጀመሪያ በዚህ ጉዳይ ላይ ውሳኔ ያሳለፈው የኢህአዴግ ፖሊት ቢሮ ነበር። ብዙ ቀናት በወሰደው በዚህ አድካሚ መድረክ ላይ እንቀበለው በማለት ተከራክረው ሁለት ለአስር በሆነ ድምዕ ተሸንፈዋል። ለብዙኃን ተገዥ መሆን ቢፈልግ ኖሮ ነገሩ እዚህ ላይ ያበቃ ነበር። በዚህ አላቆመም ወደ ህወሓት ማዕከላዊ ኰሚቴ እሄዳለሁ ስብሰባ መጥራት መብቴ ነው ሲል ተከራክሮናል። መብቱ መብትህ ነው ግን ጠቃሚ አይመስለንም ይልቁንስ ይኸንን እንደመጨረሻ በመውሰድ ወደዝግጅት ብንገባ ይሻላል ብለነው ማሳሰቢያችንን ባለመቀበሉ ነበር የማዕከላዊ ኰሚቴ ስብሰባ የተጠራው ከዚህ ሁሉ አዙሪትና ሽንፈት በኋላ ለብዙኃኑ ተገዥ ሆኜ ሄጃለሁ ቢል የሚያሳየን ብልጣ ብልጥነቱን ብቻ ነው። ከዚያ በኋላማ የት ይኬድ? ወደ ህዝብ ወይስ ወደሚዲያ? ከሁለቱም ወደ አንዱ መሄድ ያልቃጣውም ለብዙኃኑ ድምዕ ተገዥ ሆኖ ወይንም ለድርጅታዊ አሠራር አስቦ ሳይሆን የያዘው አቋም ለህዝብ ጆሮ የማይበቃ በጣም አሳፋሪ ስለነበረ ነው። ቢያደርገው ኖሮ ፖለቲካዊ ዕድሜው ያለጥርጥር ያኔውኑ ያከትም ነበር። እኛ ዛሬ እንደሚባለው ጊዜያዊ የፖለቲካ ትርፍ ወይም የስልጣን አጀንዳ ቢኖረን ኖሮ ተንበርካኪ አቋሙን ያኔውኑ አደባባይ ላይ በማውጣት እናሳጣው ነበር። ያንን ከማድረግ ያቆመን ህሊናችን እንጂ ሌላ ኃይል አልነበረም። ሃገራችን ተወራ፣ ህዝባችን ለሉዓላዊነቱ እንደ አንድ ሰው መከታ ሆኖ በቆመበት ሁኔታ ሰራዊታችን ለአገሩ ሉዓላዊነት በሚዋደቅበት ሁኔታ መሪዎች የምንባለው ተከፋፍለዋል ከተባለ የህዝብና የሠራዊታችንን ልብ የሚከፍልና መከታውን የሚያዶለዱም እንዳይሆን ስራችንን ስንሰራ ቆይተናል። የዚህን ሁሉ ዋጋ አሁን በመክፈል ላይ እንደምንገኝ ሁሉም ኢትዮጵያዊ ያውቀዋል። እኛ እንኳን ሻዕቢያ ከተሸነፈ በኋላ ሆነ ነው የምንለው።</p>

<p class="align-justify">ልዩነቱ በይፋ ነጥሮ የወጣው ቴክኒካል አሬንጅመንቱን እንቀበለው ወይስ አንቀበለው በሚለው የ1991 ማገባደጃ -ክረምት? ላይ ይሁን እንጂ ውስጥ ውስጡን ከወረራው መጀመር አንስቶ ነፀብራቁ ሲታይ የቆየነው። የአሜሪካና የሩዋንዳ ሀሳብ መጥቶ ሻዕቢያ ውድቅ አደረገው። ፍሬም ወርክ አግረመንት መጥቶ ሻዕብያ ውድቅ አደረገው። ከዚያ በኋላም ቢሆን ከሻዕብያ ትንሽ ፍንጭ ይገኝ ይሆናል እየተባለ ከአሜሪካ መልዕክተኞች ጋር ምልልስ ሲደረግ ቆይትዋል። ከዚህ አልፎ ለሉዓላዊነት አስፈላጊ የሆነ ወጭ ይመደብ የሚል ውሳኔ በሚነሳበት ጊዜ የነአይ ኤም ኤፍ ስምምነት እንዳንጥስ እየተባለ በአገራችንና በህዝባችን አንጡራ ሀብት ተዘዋዋሪ ማዕቀብ የማድረግ ሙከራዎች ነበሩ። ይህ ሁሉ ሲደረግ በነበረው የዝግጅት እንቅስቃሴ ላይ የራሱ ጫና አልነበረውም ለማለት አይቻልም።ቴክኒካል አሬንጅመንቱን አንቀበልም፣ ሉዓላዊነታችን አቅማችንን ሁሉ በማስከተት በኃይል መረጋገጥ አለበት የሚል ቁርጠኛ አቋም ከተወሰደ በኋላ የበለጠ ዝግጅት ተደርጐበት በዝቅተኛ ኪሣራ አርኪ ውጤት የታየበት ድል ተገኝትዋል። ጀግናው ሠራዊታችን የሻዕብያን ምሽጐች ጥሶ ወደ ኤርትራ ውስጥ ዘልቆ ገባ። ሁላችንም እንደተመኘነው ሙሉ በሙሉ መደምሰስ እንኳን ባይደርስበትም ሠራዊቱ በጣም ከባድ ጉዳትና አሳፋሪ ሽንፈት ደርሶበታል። ሠራዊታችን ከነሙሉ አቅሙና የጋለ ጉልበቱ ጋር እያለ ጦርነቱ ቆሞ ያልጀሪያው የሰላም ስምምነት ተፈረመ። ከዚያ በኋላ ሠራዊታችን ከሻዕብያ 1990 ወረራ በፊት ኢትዮጵያ አስተዳደር ሥር ወደ ነበረው መሬት ነው የምትመለሰው ተብሎ ወደዚያው ተመልሷል። በአጴ ምኒልክና በጣሊያን የድንበር ውል መሠረት የኢትዮጵያና የኤርትራ ተብሎ ወደ ተጠቀሰው መሬት አይደለም የተመለሰው ያማ ከፊት ለፊቱ ነው ያለው። አንዳንዱም ሻዕብያ ተመልሶ ገብቶበታል።</p>
<p class="align-justify">የሉዓላዊነት ጥያቄ አብቅቶ መልስ አግኝትዋል ማለት ነውን?</p>

<p class="align-justify">ይህ መሠረታዊ ጥያቄ ይመስለናል። ይህን ጥያቄ በማንሳት በጉዳዩ ላይ የነጠላ ግንዛቤ መያዙ በጣም አስፈላጊ ነው። ምክንያቱም ነገሩ እንዳለቀለት አድርጐ መውሰድ ከባድ ተከታይ ውጤት ይኖረዋል። በቅርቡ አቶ አዲሱ ለገሠ ከነመለስ ጋር ሆኖ በሰጠው ጋዜጣዊ መግለጫ የሉዓላዊነት ጉዳይ ከ8 ወራት በፊት የተዘጋ ጉዳይ ነው ሲል ሰምተነዋል። ከዚህ ተነስቶም ማሳሰቢያ በማቅረባችን ከማ/ኮ የታገድነውን አባላት ስለ ሉዓላዊነታችን ማንሳታችን ስለሞተ ጉዳይ በመናገር ላይ እንደምንገኝ አስመስሎ አቅርቦታል።</p>

<p class="align-justify">ሀቁ እንደዚያ አይደለም። በኛ አስተያየት የሉዓላዊነት ጉዳይ በእንጥልጥል ላይ የሚገኝ እልባት ያልተገኘበት ጉዳይ ነው። መጀመሪያ ግን አልቆለታል በሚለው አባባል እንጀምር።</p>

<p class="align-justify">በተለመደው የኢህአዴግ አሠራር የተሠራ ሥራ ሁሉ ይገመገማል። የሉዓላዊነት ጉዳይ ባለፉት አሥር አመታት ከነበሩት የአገራችን አበይት ፍጻሜዎች አንዱ ነው። የኢትዮጵያ ህዝቦች ወደር የለሽ ሀገራዊ ህብረት ያሳዩበት ከጫፍ እስከ ጫፍ በሙሉ አቅማቸው ከትተው የተዋጉበት በኢትዮጵያ ህዝቦች የዘመናት የነጻነት ተጋድሎ ታላቅ ምዕራፍ የሚይዝ ታሪካዊ ፍጻሜ ነው። አገራችን ያነሰ የመከላከል ዝግጁነትንና አናሳ ሠራዊት በነበራት ጊዜ ጠላታችን ግን እጥፍ ድርብ የሠራዊት ብዛትና የተሻለ ዝግጁነት ይዞ በዘመተበት አገራችን በድንገት አደጋ ላይ በወደቀችበት ሁኔታ ይህንን ለውጦና አልፎ ዓለምን ባስደነቁ ዘመቻዎች የታጀበ በጣም አቢይ የታሪክ ክንዋኔ ነው። ድሀ አገራችንና ህዝባችን ከጫናና ከተጽዕኖ ውጭ ይህ እሚባል እገዛ ሳያገኙ በራሳቸው አቅምና ቁጠባ ብቻ ተመርኩዘው ወራሪን የደመሰሱበት የነጻነት ተጋድሎ ነው። ይህ በዝርዝር መገምገም አለበት ይህን ማዕከል አድርጐ ያለፈውን ሁኔታ አመጣጥና አመራሩን መፈተሽ ከዚህ ተነስቶ ደግሞ ወደፊት እንዴት እንሂድ የሚለውን -ወስኖ? ማስቀመጥ ይገባል እንላለን።</p>

<p class="align-justify">በበኩላችን ሉዓላዊነትን ማዕከል በማድረግና ከዚያ በመነሳት የፊትና የኋላውን በመዳሰስ የሚከናወን ግምገማ ብዙ ነገሮችን ለማሳየት ያግዛል የሚል ዕምነት አለን። የውጭ ፖሊሲያችን ባጠቃላይ ከነ አሜሪካና ከጐረቤቶቻችን ጋር የነበረን ግንኙነት በተለይ ምን እንደሚመስልና ለወደፊት የፖለቲካና የኢኮኖሚ ሉዓላዊነታችንን እንዴት መጠበቅ እንደሚገባን ያመለክተናል። የአገር መከላከልንና ደህንነትን በተመለከተ የነበረን ፖሊሲና አመራር ምን እንደሚመስል ለወደፊት ደግሞ እንዴት መሄድ እንዳለብን ያመላክተናል። በሉዓላዊነት ማስከበርና በምከታው ጊዜ ከዚያ በፊት ያልታየ ሀገራዊ ህብረት ታይትዋል። ህዝባችን የጠበቀው ነገር ቢኖር ይህ ሀገራዊ ህብረት እንዲያይልና እንዲጠበቅ በልማቱም በጦርነቱ እንደታየው ላገር ግንባታ እንዲከት ነበር። ስምንት ወር ባልሞላ ጊዜ ይህ ህብረት መፍረክረክ ጀምሯል። ይህም አንድ ትኩረት የሚሻ የግምገማ ነጥብ ነው እንላለን።</p>

<p class="align-justify">መለስ ዜናዊ ስለ ሸረበው የቦናፖርቲዝም ስንክሳር ብዙ ጽፏል። ይህን ሸውራራ የቦናፖርቲዝም መነጽሩን ተጠቅሞ መጠሪያውን ግምገማ የተባለውን ተረት ተረት ጽፏል። በዚህ ሁሉ ሀተታው ግን ሉዓላዊነትን በተመለከት አንዳችም ግምገማ አላስቀመጠም። እዚች ላይ ሲደርስ ብዕሩና አንደበቱ እምቢ ያሉት ይመስላሉ። ለምን የሚል ጥያቄ እንደሚመጣበት ስለሚያውቅ ግን ውጫዊ ስለሆነ በውስጣዊ ጉዳይ ላይ ማተኮር አለብን የሚል መልስ ነው ያስቀመጠው። ሀገር ከጫፍ እስከ ጫፍ የከተተበት፣ በ10 ሺህዎች የሚቆጠሩ ህይወታቸውን የከፈሉበት የአገራችን ቁልፍ ጉዳይ በኢፌዴሪ ጠቅላይ ሚኒስትር ሚዛን ውጫዊ የሚል ደረጃ ተሰጥቶታል። መለስና እሱ የሚመራው ተንበርካኪው የቤተመንግስቱ ቡድን ካሳፋሪ አቋማቸው እየሸሹ እስከ መቸ ነው የሚኖሩት?</p>

<p class="align-justify">ከላይ እንደገለጽነው በኛ አስተያየት የሉዓላዊነት አጀንዳ ገና ያልተዘጋ አጀንዳ ነው። ለጦርነት ጠንቅ ሆነው ከተገኙት ጉዳዮች አንዱ የድንበር ጉዳይ ነው ይህ ጉዳይ ወደ ፍርድ ቤት ይመራ ተብሎ ወደዚያ ሄዷል። በዚህ ምክንያት ተኩስ አቁሟል። ዘላቂ መፍትሄ ግን አልመጣም። እስካልመጣ ድረስ ደግሞ ኤርትራና ኢትዮጵያ ተኩስ ከማቆማቸው በስተቀር በጦርነት ሁኔታና ተጠንቀቅ ላይ ነው የሚገኙት ጉዳዩ በዚህ ሁኔታ ላይ እያለ የሉዓላዊነት ጥያቄ እንዳለቀለት ጥያቄ አድርጐ መውሰድ አደገኛ ነው። በኢህአዴግ መሪዎች እንደዚህ ያለ አስተሳሰብ ካለ በሠራዊታችን ዝግጁነት ላይ ነፋስ ማስገባት ማለት ይሆናል። መላላት ሊፈጠር ይችላል። ከዚህ አልፎ ተጣድፎ ኃይል መቀነስ -ዲሞብላይዜሽን? ጭምር ሊከተል ይችላል። የዲሞብላይዜሽን አጀንዳ ከጀግና ሠራዊታችን የግንቦቱ ድሎች ማግስት ጀምሮ መነሳት እንደ ጀመረ ይታወቃል።</p>

<p class="align-justify">አሜሪካ በአይ ኤም ኤፍና በዓለም ባንክ በኩል አሳምረው መገፋፋት እንደ ጀመሩ፣ የመከላከያ በጀታችሁን ቀንሱ አለበለዚያ ርዳታ አንሰጥም ብለዋል ተብሎ ጠ/ሚሩ አሜሪካ ደርሶ ከመጣ በሁዋላ ሲገፋበት የቆየው ጉዳይ ነው። የመከላከያ በጀት መቀነስ ትርጉም ባለው ደረጃ ሊወጣ የሚችለው ከተዋጊው ኃይል ብዙ ኃይል በመቀነስ ብቻ ነው። የድንበሩ ጉዳይ ገና እልባት ባለገኙበት፣ የኤይ ኤም ኤፍ ወይም የዓለም ባንክ ርዳታ እንዲገኝ ተብሎ በመከላከያ ኃይላችን ዝግጁነትና አቅም ግብይት ከተደረገ በጣም አደገኛ ርምጃ መሆኑ ሊታወቅ ይገባል።</p>

<p class="align-justify">የምዕራብ ኃይሎችና ጋዜጠኞቻቸው ምንም ኢኮኖሚያዊ ፋይዳ ለሌላቸው ለተራቆቱ ተራራዎች ድርቅ ለበዛበት ቁራሽ መሬት እየተፋጁ ነው ብለው ተሳልቀወብናል፤ ስቀውብናል። ቴክኒካል አሬንጅመንቱን እንቀበል ወይም አንቀበል በሚለው የማ/ኮ ክርክርም እንቀበለው ከሚሉት ውስጥ አንዳንዶቹ ይህን አባባል ለየት ባለ መልኩ የሚያስተጋባ አስገራሚ የሆነ ንግግር እስከ ማድረግ በቅተው ነበር። በነአሜሪካ ዓለምቀፋዊ ስትራቴጂ አንጻር የኛ ሉዓላዊነት ኢምንት ስለሆነ ፋይዳ ለሌላቸው ተራራዎች እየተፋጁ ነው ብለው ራሳቸውም ይሁኑ ጋዜጠኞቻቸው ቢሳለቁ የሚያስገርም አይደለም። ለኛ ግን ተራራውም ይሁን ሸለቆው ሉዓላዊ መሬታችን ክብራችን ማንነታችን ነው። የኢትዮጵያ ህዝቦች በልጆቻቸው ህይወት ዋጋ የከፈሉት ከዚህ በመነሳሳት ነው። በአሜሪካ ዓይን የኛው ቦታ ፋይዳ የሌለው የተራቆተ ተራራ ስለሆነ፣ በነሱ ዓይን የዚህ አካባቢ ስትራቴጂና የኛ ሉዓላዊነት ኢምነት ስለሆነ፣ የፍርድ አሠራሩን አዛብተው ትርጉም ወደ ሌለው ደረጃ በማውረድ ኑታረቁ የቀረው ይቅር ተባባሉ ብለው ጉዳያችን እንዲዳፈን ያደርጋሉ የሚል ትልቅ ስጋት አለን። ምክንያቱም ይህን ለመሥራት የሚችሉ ኃይሎች ጥቂቶች አለመሆናቸው ነው። ሻዕብያ መሬት እንደሚያጣ ስለሚያውቅ ይህን ይፈልገዋል። አሜሪካ ለራሷ ስትራቴጂ ስትል ሽምግልና እንጂ የነጠረ ዳኝነትና ፍትህ አትመርጥም። ተንበርካኪው የቤተመንግስት ቡድን ደግሞ «እንኳንም ዘንቦብሽ ዱሮውንም ጤዛነሽ» ዓይነት ፍጥረት መሆኑን ያስመሰከረው። ይኸ ሁሉ ሲታይ ጉዳያችን አደጋ ላይ እንደሚገኝ ግልጽ ነው።</p>

<p class="align-justify">እንደሰሞኑ የግብዕና የካሜሩን እግር ኳስ ጨዋታ ሁለቱም ባለጉዳዮች አንሸናነፍ ብለው አስቀድመው በመስማማት ወደ ፍርድ ቢገቡና ለይስሙላ አንድ የፍርድ ቤት ድራማ ቢሠሩ ከቶ ምንልናደርግ እንችላለን?</p>

<p class="align-justify">ይህን አደጋ የሚጠቁሙ ምልክቶች ከግንቦት ማግስት ጀምሮ ብቅ ብቅ እያሉ ቆይተዋል። ገና የሰማዕታቶችን ደም ሳይደርቅ ግንኙነት የማደስ -ኖርማላይዜሽን? አጀንዳ ተነስትዋል። በአንድ ቀን ሁሉም ነገር ለኢትዮጵያ ህዝብ ግልጽ ሆኖ ላይፈፀም ይችላል። ግን ቀስ በቀስ ትንሽ በትንሽ እያዋዙ የፈለጉትን ማስተዋወቅ በእነ አሜሪካ ዘንድ የተለመደ አካሄድ ነው። ስሙ ኖርማላይዜሽን ሳይባል በጥቂቱ ሳይታወቅ ውስጥ ውስጡን እየፋመ እንዲሄድ መጀመሪያ መንግስታዊ ያልሆኑ ድርጅቶች ሽፋን ሰጥተው እየሠሩት እንዲቆዩ ማድረግም ይቻላል። በእንጥልጥል ላይ የሚገኙት የድንበርና የካሳ የመሳሰሉ አበይት ጉዳዮች በነበረጠና አርኪ በሆነ መንገድ ባልተቋሙበት ሁኔታ የኖርማላይዜሽን ጉዳይ ጣልቃ እንዲገባ ከተደረገ ቀስ በቀስ ዋናውን ጉዳይ ከመጋረጃ በስተጀርባ ለማድረግና ለመቀልበስ እንደሚችል ጥርጥር የለውም።</p>

<p class="align-justify">በግንኙነት ማደስ -ኖርማላይዜሽን? ሽፋን ሊመጡ የሚችሉ እንቅስቃሴዎች ብዙናቸው። ከነዚህ ውስጥ በጣም ጠቃሚ የመሰሉንን ለመጠቆም እንሻለን። አንድ ሊቀርብልን የሚችል ጥያቄ ወደብ ተጠቀሙ የሚል ነው። በአሁኑ ጊዜ የኤርትራን ወደቦች መጠቀም ማለት ለሻዕብያ ዶላር መስጠት ማለት ነው። በማንኛውም መንገድ ደግሞ ሻዕቢያ ለኛ መውጊያ የሚሆን ገንዘብ ከኛ ማግኘት የለበትም። ሌላው በኖርማላይዜሽን ሽፋን ሊመጣ የሚችል ጉዳይ የተባረሩ ኤርትራውያን ንብረት የመመለስና፣ ንብረታቸውንም ሊሰበስቡ ነው በሚል ሽፋን ቀስ በቀስ ወደ አገራችን እንዲመለሱ የማድረግ ጉዳይ ነው። በዚህ ላይ የዜግነት ፖሊሲያችን ህግን ወይም አፈጻጸሙን ማላላት ሊጨመርበት ይችላል። ከነዚህ ርምጃዎች ጋር ተደርቦ መምጣቱ አይቀሬ የሚሆነው የፀጥታ አደጋ ስለመሆኑ አጠያያቂ አይደለም። ኖርማላይዜሽን እየተባለ ሰውና ዕቃ በድንበር፣ በወደቦች በአውሮፕላን ማረፊያዎች መውጣት መግባት ከተጀመረ የሻዕብያ የፀጥታ አውታሮች ተመልሰው እንደሚገቡ የሚያጠራጥር አይደለም። በዚህ ጦስ አደጋ ላይ የሚወድቀው ደግሞ በሉዓላዊነት ወቅት በገንዘቡ፣ በእውቀቱ በሞያው በግንባር ቀደምትነት የተሰለፈና የተንቀሳቀሰ ዜጋ በመሉ ነው በተለይ ኢትዮጵያውያን ነጋዴዎችና ባለሀብቶች በሁለት በትር ይመታሉ። ባንድ በኩል በሉዓላዊነቱ ጊዜ ደረቱን ሰጥቶ እንደተንቀሳቀሰው ወገናቸው ዒላማ ይሆናሉ። በሌላ በኩል ያሰብን ወደብ ተጠቀሙ ሲባል በንብረታቸውና በሥራቸው ላይ ሊደርስባቸው የሚችለው ዕንግልት ከፍተኛ እንደሚሆን የሚያጠራጥር አይደለም። የኖርማላይዜሽን አጀንዳ በዚህ ጊዜ ማንሣቱና ማስተናገዱ በእንጥልጥል ላይ የሚገኙትን የሃገራችን ዋና ዋና ጉዳዮች የማድበስበስ አደጋ የተሸከመ ከመሆኑም በላይ ከላይ የጠቀስናቸውን አደጋዎች ያዘለ በመሆኑ ጭምር ጨርሶ ሊመጣ አይገባውም ባዮች ነን።</p>

<p class="align-justify">ጉዳያችን ተንጠባጥቦ የመቅረቱ ጉዳይ እንዳለ ሆኖ እንደዚህ ዓይነቱ ችግር ሳይፈጠር ቀርቶ ፍትህና ርትዕ አግኝተን ዳኛ የኢትዮጵያ ድንበር በአጴ ምኒልክና በኢጣሊያ ውል መሠረት ቢፈርድስ ምን አደጋ አለው የሚለውን እንመልከት።</p>

<p class="align-justify">ይህ ማለት ድንበራችን ወደ ኤርትራው መስተዳድር ወደ ውስጥ ይገባል፣ ተመልሰን ከያዝነው ቦታ ወደፊት እንሄዳለን ማለት ነው። እዚህ ላይ ሁለት ዕድል አለ። አንድም ሻዕብያ ፍርዱን ይቀበለዋል፤ ስለሆነም በዳኛ የተፈረደልንን መሬታችንን በሰላም ያስረክበናል። አሊያም ደግሞ አልለቅም ይላል።</p>

<p class="align-justify">የመጀመሪያው አማራጭ ከሆነ እሰየው። ጉዳዩ በሰላም እልባት አግኝቶ ድንበራችንን ይዘን በየአገራችን እንከታለን። ሁለተኛው አማራጭ ደግሞ መታየት አለበት ስለሻዕብያ ባህሪ አሳምረን የምናውቅና ተሞክሮ ያለን ሁለተኛው አማራጭ ለመሆን ያለው ዕድል ጠባብ አይደለም እንላለን። እንደዚህ ከሆነ ደግሞ ያቆምነውን ጦርነት፣ ሉዓላዊነታችንን ለማረጋገጥ፣ ሳንወድ ለመመለስ የምንገደድበት ሁኔታ ሊፈጠር ይችላል። ወደዚያ ዓይነቱ እንዳንገባ እንመኛለን እንፈልጋለንም። ግን ጠላት የሰጠን ብቸኛ አማራጭ እሱ ከሆነ ከቶ ምን ልናደርግ ኧእንችላለን?</p>

<p class="align-justify">እዚህ ላይ የህዝባችን ትኩረትና የሠራዊታችን ከፍተኛ ዝግጁነት ከነመላ አቅሙ መቆየት አለመቆየቱ ወሳኝ ይሆናል። ላልተን፣ ኃይላችንን አጓድለን ከቆየን በጣም መጥፎ ይሆናል። የአይ ኤም ኤፍና የዓለም ባንክ ጫናዎችን ጠንክረን እየታገልንና እየተቃወምን ከዝግጁነቶችንና ከአቅማችን ጋር ከቆየን ሊመጣ ለሚችለው አደጋ ብቁ ምላሽ ለመስጠት በምንችልበት ሁኔታ መቆየት ማለት ይሆናል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 15 ቀን 1993</a></p>

</body>
</html>	
