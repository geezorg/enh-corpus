<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አባይ ፀሐዬ አቋማቸውን አስታወቁ፣ የህወሓት አባሎች የሥራ እገዳ እየተደረገባቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ አባይ ፀሐዬ አቋማቸውን አስታወቁ፣ የህወሓት አባሎች የሥራ እገዳ እየተደረገባቸው ነው</h2>


<p>የታገደው የህወሓት የማዕከላዊ ኮሚቴ ወደስብሰባ አንመለስም ማለቱና ቀሪው ማዕከላዊ ኮሚቴ የድርጅቱን ውስጣዊ የፖለቲካ ችግሩን በፖሊስ በደህንነትና በመንግሥት መገናኛ ብዙሃን ተጠቅሞ ርምጃ በመውሰድ መፍታቱ ጥፋት መሆኑን አቶ አባይ ፀሐዬ ገለፁ።</p>

<p>የህወሓት የፖሊት ቢሮ አባልና አቶ አባይ ይህን አመለካከታቸውን የገለፁት ለህወሓትና ለኢህአዴግ አባላትና ለሕዝብ በፃፉት ግልጽስ ደብዳቤ ነው። አቶ አባይ በዚሁ ደብዳቤያቸውን የተገለለው የማዕከላዊ ኮሚቴ አቤቱታ ማቅረቡ ተገቢ እንደነበርና ነገር ግን ወደስብሰባ አንመለስም ማለቱ «የዲሞክራሲ አሰራርን የሚጥስ ጉድለት ነው» ብለውታል። በመቀሌው በካድሬዎች ስብሰባ ስብሰባውን ረግጦ መውጣት «ትልቅ ጥፋት» እንደነበር የገለፁት አቶ አባይ የስብሰባው አካሄድ ገደብ አለበት ብሎ መከራከሩ ግን ትክክል እንደነበር ገልፀዋል።</p>

<p>አቶ አባይ በብዙሃኑ ማዕከላዊ ኮሚቴ የተወሰዱ እርምጃዎች ላይ ጥያቄ አቅርበው 12ቱ አባላት አንመጣም አንመካከርበትም ስላሉ ወዲያው ባንድ ቀን ታግዳችኋል መባሉ የቸኮለ እርምጃ ብለውትላ። በችኮላ ወደካድሬ ስብሰባና ወደሃገር አቀፍ መግለጫዎች መሄዱንም «መጠን ያለፈ ስጋት የፈጠረው የመደናገጥ እርምጃ ይሆን?» ሲሉ ጠይቀውበታል። ብዙሃኑ ማዕከላዊ ኮሚቴ የድርጅቱ የውስጥ የፖለቲካዊ ችግር በፖሊስና በደህንነት በመንግሥት መገናኛ ብዙሃን ተጠቅሞ እርምጃ መውሰዱ «ለአሁን ብቻ ሳይሆን ለወደፊትም የመንግሥት ስልጣን አጠቃቀም አደገኛ አዝማሚያ» የሚያሳይ ነው ብለውታል።</p>

<p>አቶ አባይ ለተፈጠረው ችግር መፍትሔዎች ያሏቸውን አማራጮች አቅርበዋል። በጹሑፋቸው መጨረሻውም ሁለቱም ወገኖች አሸንፊያለሁ ሊሉ እንደማይችሉና የፈለገው ልዩነት ይኑር በመድረክ ተወያየቶ እንዲፈታ የኢትዮጵያ ሕዝብና የኢህአዴግ ድርጅቶች ጫና እንዲያደርጉ ጠይቀዋል።</p>

<p>በሌላ በኩል ሌሎቹ የታገዱት የማዕከላዊ ኮሚቴ አባላት መቀሌ ላይ ለተሰበሰቡት ካድሬዎች በበተኑት ወረቀት አስቸኳይ ጉባዔ ይጠራ የሚል ማሳሰቢያ ይ አቀረቡትና ከመቀሌውም ሆነ ከኢህአዴግ ስብሰባ ለመውጣት የተገደዱት የህወሓት አባላት በወኪሎቻቸው በኩል የተከሏቸው ታላላቅ የህወሓት ምሰሶዎችን የሚያነቃንቁ ተግባራት ስለታዩ መሆኑን ገልፀዋል። መግለጫው ካድሬዎቹ የደረሰውን አደጋ እንዲያስቡትና «በመጨረሻ የተገኘው ውጤት ሃዘን ተስፋ መቁረጥ ውዥንብር ውስጥ መግባት ነው» ሲል አሳስቧል።</p>

<p>«የህወሓት ካድሬ መሰንበቻውን የታየውን የይድረስ ይድረስ ሩጫ ቆም ብሎ መገምገም መቻል» እንዳለበትም ጠቁሟል። አሁንም በእምነታቸው ላይ መሆናቸውን የገለፀው መግለጫቸው በኑሩዋቸው ላይ የሚፈጠረው ጫና ከእምነታቸው ዝንፍ እንደማያደርጋቸው «የሚታሰሩ እጆች፣ የሚደርቁ ጉሮሮዎች» እንዳሏቸው፣ የመጣውን ሁሉ በፅናት እንደሚቀበሉ ለካድሬዎቹ በፃፉት መግለጫ አሳውቀዋል።</p>

<p>የህወሓት ካድሬዎች በመቀሌና በአዲስ አበባ ሲመክሩ ሰንብተዋል። ለዚሁ ስበባ ከውጭ ሃገር የሚኖሩ ካድሬዎችም መምጣታቸው ታውቋል። አንዳን መረጃዎች እንደሚያመለክቱት ከሆነ አንዳንድ የታገደው አባላት ደጋፊዎች ናቸው የተባሉ ካድሬዎች ወደስብሰባው እንዳይሄዱ ታግደዋል። ስብሰባው አሁንም እየተካሄደ ነው።</p>

<p>ከካድሬዎቹ ስብሰባ ቀደም ብሎ የትግራይ ክልል ምክር ቤት አባላት ተሰብስበው ፕሬዝዳንቱን አቶ ገብሩ አስራትንና ባለቤታቸውን ወ/ሮ የውብ ማር አስፋው ከምክር ቤት አባልነታቸው አስነስተዋቸዋል። የድምፀ ወያኔ ሬዲዮ ኃላፊ የነበሩት አቶ ገብረመስቀል ኃይሉና የህወሓት የኦዲት ኮሚሽን አባል የሆኑት አቶ ተሻለ ፍስሐፅዮን ከክልል ም/ቤት አባልነታቸው እንዲነሱ ተወስኖባቸዋል።</p>

<p>በአዲስ አበባም አንዳንድ የህወሓት አባሎችን ከሥራቸው ለማገድ እንቅስቃሴ መጀመሩ ይሰማል። ባለፈው ሰሞን የህወሓት ልሳን «ወይን» ዋና አዘጋጅ የነበሩ አቶ አታክልቲ ከሥራቸው እንዲለቁ የሚያደርግ ደብዳቤ የተሰጣቸው ሲሆን ቀድሞ የሬዲዮ ፋና አሁን የሜጋ ማሳተሚያ ሥራ አስኪያጅ አቶ ሙሉጌታ ገሰሰ ደግሞ የሥራ መልቀቂያ አቅርበው የተፈቀደላቸው መሆኑ ታውቋል። እገዳው ሌሎች የሚዲያ ኃላፊዎችንም ሳይጠቃቅስ እንደማይቀር ይነገራል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 8 ቀን 1993</a></p>

</body>
</html>	
