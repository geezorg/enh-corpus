<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጭንቅ ቀንና ሰንዳፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጭንቅ ቀንና ሰንዳፋ</h1>


<p>በቅድስት ማርያም ቤተክርስቲያን ተጠልለው የነበሩት ተማርዎች በፖሊስ ኃይል ተገደው ወደአራት ኪሎ ካምፓስ ከተወሰዱ በኋላ ከምሽቱ 5 ሰዓት ገደማ ወደ ሰንዳፋ የፖሊስ ማሰልጠኛ መወሰዳቸውን ዘግበናል። ከቅ/ማርያም ቤ/ክ የተወሰዱትን ጨምሮ የህንፃ ኮሌጅ ተማሪዎች ህክምና ሳይንስ ፋክልቲ የህንፃ ኮሌጅ ተማሪዎችና ሌሎች በየቦታው የተያዙ ሰዎች በተሰባሰቡበት በሰንዳፋው ካምፕ የነበረው ቆይታ ይህን ይመስላል። በሰንዳፋ የቆዩትና ሪፖርተር ጋዜጣ ያነጋገራቸው የአ/አ/ዩ ተማሪዎች ማንነታቸው እንዳይገለጽ ባቀረቡት ጥያቄ መሰረት ማንነታቸውን አልገለጽንም።</p>

<p>ካነጋገርናቸው ተማሪዎች አንዱ ወደሰንዳፋ የተወሰደው ማክሰኞ ዕለት (ሚያዝያ 9) ከግቢው ወጥቶ ሳለ በፖሊሶች በመያዙ ነው። ከማክሰኞ ከሰዓት በኋላ ጀምሮ ያለፈበትን ይነግረናል። የሌሎችን ተማሪዎች ምስክርነትም በዚሁ ውስጥ እንሰማለን።</p>

<p>ማክሰኞ ዕለት ምሳችንን የበላነው ህዝቡ ገዝቶ የሰጠንን ዳቦ ነው። በዚሁ ሁኔታ ፀሐይ ላይ ስንጮህ ዋልን። 10:00 ሰዓት ገደማ ድካሙን መቋቋም ስላቃተኝ ወደመኝታ ክፍሌ ገብቼ ጋደም አልኩ። ጥቂት ቆይቼ ስነሳ ወሮበሎችና የ2ኛ ደረጃ ተማሪዎች የግቢውን በር ጥሰው መግባታቸውንና ከበሩ አካባቢም መሳሪያ መውሰዳቸውን ሰማሁ። ተማሪው ከግቢ እንውጣ አንውጣ በማለት ሲከራከር ነበር። በዚህ መሀል ጥቂቶቻችን ከዚህ በኋላ ፖሊስ ገብቶ ይደበድብናል ብለን እንደወጣን በሩ ተዘጋ። የወጣነውም ተበታተንን።</p>

<p>በዚህ ወቅት የፈተናዎች ድርጅት መኪናዎች መቃጠል በመጀመራቸው ፖሊስ መተኮስ ጀመረ። እኛም ከቻልን ጥፋቱን ማቆም አለብን ብለን ወደዚያ ሄድን። ግን አልቻልንም። ተኩሱ ተጧጧፈ። ወደብርሃንና ሰላም አካባቢ ስንደርስ አንድ ፖሊስ ያዘኝኛ መታወቂያ ጠየቀኝ። የዩኒቨርስቲ ተማሪ መሆኔን ሲያይ «አንተን አይደል እንዴ የምንፈልገው?» ብሎ በያዘው ዱላ ራሴን መታኝ። ሌላውም መጥቶ በሰደፍ መታኝ። ሁለት ፖሊሶች በተከታታይ በኃይል ያሳረፉብኝ ጥፊ እንደማዞር አድርጎኝ ነበር። እስከ አሁንም ጆሮዬ ትክክል አይደለም። ጭው የሚልብኝ ነገር አለ። በዱላ እየተቀባበሉ ወደብርሃንና ሰላም ግቢ አስገቡኝ። አንድ ፖሊስ በጣውላ ጭንቅላቴን ሲመታኝ አስታውሳለሁ። ከዚያ በኋላ ሲረጋግጡኝ ብቻ ይሰማኝ ነበር። ብርሃንና ሰላም ግቢ ውስጥ ተይዘው የታጎሩ ብዙ ሰዎች ነበሩ። ሁላችንም በደረት መሬት ላይ እንድንተኛ ተገደን ትንፋሻችን የሚያስነሳውን አዋራ እንኳ ለማሳለፍ ቀና እንዳልንል እንመታ ነበር። ከዚያ ሁላችንም አስወጥተውን ወደ ት/ሚኒስትር ህንፃ አካባቢ ወሰዱን። እዚያ በቡድን በቡድን የተቀመጡ ሌሎችም የተያዙ ሰዎች ተመልክተናል። ተማሪዎቹ ጓደኞቼ አሁንም እዚያው ግቢ ውስጥ ሆነው ተቃውሞአቸውን በሰላማዊ መንገድ ሲያሰሙ ከሩቅ አየሁዋቸው ድምፅ አሰምቼ በርቱ ለማለት ሁኔታው አይፈቅድም። በእጄ ምልክት ለማሳየት ሞክሬ ነበር ግን ያዩኝ አልመሰለኝም። ብዙም አንቆይ ወደኮልፌ የፖሊስ ማሰልጠኛ ካምፕ በመኪና ተጭነን ተወሰድን። ኮልፌ በሰው የተሞላ አዳራሽ ውስጥ ከተቱን። ሲሚንቶ ወለል ላይ ቁጭ ብለን አደርን። ራት የለም። ምሳም ከግቢ ከመውጣቴ በፊት የበላሁዋት ዳቦ ነች።</p>

<p>ረቡዕ፦ ከጠዋቱ 11:30 ገደማ ጀምሮ የዩኒቨርስቲ ተማሪዎችን ከሌሎች ለዩን። ከዚያ እስከ 3:30 ደረስ «ስፖርት» ሲያሰሩን አረፍዱ። በጠዋቱ መረጣ የተለየነው የዩኒቨርስቲ ተማሪዎች 63 ነበር። ማታውኑ ተለይተው ካደሩት ጋር ተቀላቀልን። በአጠቃላይ ቁጥራችን 130 ሆነ። ይሁን እንጂ ተማሪ ያልሆኑት ቀድመው ይፈታሉ። ተማሪዎች ስቃይ ይበዛባቸዋል በሚል ፍርሃት ከሌሎቹ እስረኞች መሃል ተማይ አይደለንም ብለው የቀሩ እንደነበሩ አውቃለሁ።</p>

<p>«ስፖርት» ከሰራን በጣም ከደከመን በኋላ ፄሐይ ላይ ተቀምጠን ዋልን። 8:30 ገደማ አንዳንድ ዳቦ ተሰጠን ውሃ ከቧንቧ ተሰልፈን ጠጣን። በባልዲ የመጣልንንም አልተውነውም። እንደገናም ማታ 2:00 ገደማ የተለመደው ደረቅ ዳቦና ውሃ ተሰጠን። በደከመና በተራበ ሰውነታችን ወለል ላይ ለማንቀላፋት ብንሞክርም ከሌሊቱ 8:10 ላይ ተነሱ ተባልን። ጫማችንን አድርገን በሁለት መኪና ተጫንን። ጥቂት እንደሄድን አንድ ፖሊስ ጣቢያ በር ላይ መኪናው ቆመና ሌሎች ተማሪዎች ወደእኛ መኪና ተጫኑ። እነዚህ ተማሪዎች የህንፃ ኮሌጅ ተማሪዎች መሆናቸውን በኋላ አውቀናል። አካባቢውም ሜክሲኮ ይመስለኛል።</p>

<p>ሰንዳፋ፦ ሐሙስ ከሌሊቱ 11:15 ሰንዳፋ ደረስን። ጫማችንን አውልቀውን በጣም ትልቅ አዳራሽ ውስጥ ገባን። በአዳራሹ ከቅ/ማርያም ቤ/ክ ተይዘው የተውሰዱትን ጓደኞቻችንን አገኘ። ሴቶቹ በአዳራሹ መድረክ ላይ መጋረጃ ተጋርዶ ተቀምጠው ነበር። ሐሙስ ጠዋት 12:00 ሰዓት ጀምሮ ሁላችንም ባዶ እግራችንን ለሽንት ተብሎ በጤዛ ላይ ረጅም መንገድ ሄድን። ከዚያ መልስ ስለት ባለው ጠጠር ላይ እንድንሮጥ ታዘዝን። ጫማ የለመደው እግራችን ጤዛ ላይ ቆይቶ ጠጠር ላይ ሲረግጥ መቆራረጥና መድማት ጀመረ። ቢደማም ግን መቆም አንችልም። ዘግየት ስንል የፖሊሶቹ ዱላና ሰደፍ እርግጫና ጥፊ ይከተለናል። ጠጠሩ ላይ ሮጥን ቁጭ ብድግ ሰራን ተንከባለልን። እነሱ እንደሚሉትም አኮበኮብን። እኔ ትናንት ማታ የበላሁዋት አንዲት ዳቦ አለች። ከቅ/ማርያም ቤተክርስቲያንና 4 ኪሎ አካባቢ የተያዙት ግን እሷንም አላገኙም። ከቀኑ 7:00 ላይ አንዳንድ ደረቅ ዳቦ ተሰጠን። ማታ 1:00 ገደማም እንዲሁ ተሰጥቶናል። በተረፈ «ስፖርቱ» ባደቀቀው ሰውነታችን ፀሐይ ላይ ተቀመጡ ተብለን ዋልን።</p>

<p>ከዓርብ እስከ ሰኞ (ሚያዝያ 12-15)</p>

<p>በእነዚህ አራት ቀናት የማለዳው የስፖርት ቅጣ፣ በየመሃሉ ያለውን የተናጠል ድብደባ የአንዳንድ ደረቅ ዳቦ ምግብና ፄሐይ ላይ መንቃቃቱን ፀንቆ ቆይተዋል። መቼም ቢሆን ቀልድ የማያጣው ተማሪ ዳቦ የምታመጣልንን መኪና «እማማ» እያለ መጥራት ጀምሮም ነበር። እዚህ ላይ መንግስት ወደፊት ለመቅጣት ከፈለገ በረሃብ መግረፍ «ጥሩ እርምጃ» መሆኑን ላረጋግጥለት እወዳለሁ።</p>

<p>«ስፖርቱን» በምንሰራ ጊዜ መሄድ እያቃታቸው የሚወድቁ ብዙ ተማሪዎች ነበሩ። ከፊቱ ያለ ተማሪ የወደቀ እሱን ተሸክሞ እንዲሮጥ ይደረጋል። ጠጠሩ ላይ ስንከባለል ፖሊስ ከደረሰብን ያገኘው ቦታ ላይ ይረግጠን ነበር። በዚሁ ሁሉ ላይ ፀሐዩ ሲያንቃቃን ይውላል። አንድ ተማሪ መራመድ አቅቶት በመቆመበት አንድ ፖሊስ በያዘው አጠና እግሩን ሲመታው ጥፍሩ ሲወልቅ አይቻለሁ ተማሪው ጓደኛዕ ምን ያህል እንዳመመው አላውቅም። እኔ ግን ሲመታው እያየሁ አልቅሻለሁ። በአንደኛው ገፅታ ላይ ጭካኔን ዴሞክራት ነኝ የሚለው መንግስት ፖሊሶች አሳይተውናል። እዚህ ቦታ የመጣነው ተማሪዎች በመሆናችን ስለመሆኑም የተጠራጠርን ነበር። ተማሪ መሆናችን ወንጀል የሆነባቸው እነዚህ ዕለታት ሰውነታችን ብቻ ሳይሆን ህሊናችንም የደከመባቸው አሰቃቂ ቀናት ናቸው። የዩኒቨርስቲ ተማሪዎች ብሜሆን ወንጀል የተቀጣንባቸው ዕለታት። እጅግ የሚያሸማቅቁ ቀናት ሆኑብን። አንዱ ተማሪ መንው የገነት ዘውዴ ልጅ ሆኜ ፈረንጅ አገር በተማርሁ ኖሪ ሲል የምሬት ቀልዱን ወረወረ። ሆድ ሲብሳችሁ የምትጠሉትን ስም በምንም መልኩ ባትሰሙት ይሽላል ብስጭታችሁ ሰማይ ይደርሳል።</p>

<p>ከዓርብ እስከ ሰኞ- ወንጀል ምርመራ፦ ከሰኞ ዕለት ጀምሮ ሁላችንም በየተራ እየተጠራን ተጠይቀናል። «አዲስ አበባ ሲበጠብጡ የነበሩ ተማሪዎች» በሚል ቅጽ ላይ ዝርዝር ማንነታችን እየተጠየቅን ተሞልቷል። ከዚህም በላይ የምትደግፈው ፓርቲ ማነው? በዚህ እንቅስቃሴ እንድትሳተፍ ያነሳሳህ ተማሪ ማነው? በሁኔታው ላይ ያለው አቋም ምንድን ነው? ከጓደኞችህ ጋር የምታወሩት ምንድን ነው? ምን ጋዜጣ ታነባለህ? ብሔርህ ምንድን ነው? የሚሉና ሌሎች ግላዊ አመለካከትንም የሚቃረኑ ጥያቄዎችን ተጠይቀናል። በቅጹ መጬረሻም መርማሪዎቻችን የራሳቸውን አስተያየት ሰጥተውበታል። ለምሳሌ በአንድ ተማሪ ቅጽ የሰፈረው አስተያየት «ቀንደኛ በጥባጭ ነው» የሚል መሆኑን ተመልክቻለሁ። የምርመራውን ሂደት ሙሉ ስሜት ግን መግለጽ የሚቻል አይመስለኝም። ጭንቀቱ፣ መዋከቡ፣ ቁጣው በምን ይገለጻል።</p>

<p>ማክሰኞ ሚያዝያ 16፦ የተለመደውን የጠዋት የስፖርት ትጥቃችንን ተቀብለን ምሳ ሰዓት ላይ ከወትሮ በተለየ የታሸገ ምግብ መጣልን። 8:30 ገደማ በቤተመንግሥት የተለያዩ ዘርፎች እንሰራለን ያሉትን አንድ ወንድና አንዲት ሴት መጡ። ወንዱ የኢትዮጵያ መግንስት ዲሞክራሲን እንደሚያራምድ፣ የተማሪዎችም ጥያቄዎች ፍትሀዊ መሆናቸውን ነገረን። ማንም ሰው የመሰለውን ሀሳብ የምደገፍ የመቃወምና ይ እመደራጀት መብት እንዳለውም አብራራልን። አያይዞም ጥያቄዎቻችሁ ትክክል ነበሩ ቢሆንም እናንተን በመሳሪያነት ተጠቅመው ስልጣን ለመያዝ በሚፈልጉ ኃይሎች ተጠልፋችኋል አለን። በመጨረሻም «ወንጀለኞች አለመሆናችሁን አረጋግጠናል» ሲል ተናገረ በአጠቃላይ ግን የፖለቲካ ድርጅቶችን ለመወንጀል በጣም ሞክሯል።</p>

<p>ሁለተኛዋ መልዕክተኛም። በተራቸው ዲሞክራሲ ባልዳበረባት አገር ጥያቄዎቻችሁን በኃይል ለማስፈፀም መሞከራችሁ ትክክል አይደለም አሉን። እሳቸውም ግን የፖለቲካ ፓርቲዎችን ለመወንጀል ብዙ አውርተዋል። በመጨረሻ አስተያየታችንን እንድንገልጽ ተጠየቅን። ሰዎቹ ከመጣታቸው ጥቂት ቀደም ብሎ ባላወኩት ምክንያት ሲደበደብ አይተነው የነበረ አንድ ተማሪ ተነስቶ ተስፋ በመቁረጥና በመማረር «እኛ መማር እንፈልጋለን ከዚህ አውጡን» ብሎ ተናገረ። ሌላ ተማሪ ደግሞ «እኛ የተራብን በቅጣት የደከምን ሰዎች ነን። እስካሁን ያላችሁትን ያወራችሁትም ለሞቱ ሰዎች ነው። ወንጀለኞች እንዳልሆኑን አውቀናል ካላችሁን ለምን እንደዚህ ታሰቃዩናላችሁ? አሁን ልቀቁንና እንማር» በማለት እያለቀሰ ተናገረ። ይኸው ልጅ «ስህተቱ የሚኒስትሯ ነው መግለጫውም ሆነ ንግግራቸው ከሚኒስትር የሚጠበቅ አይደለም። እኛ ስለደረሰው ጉዳት የምናውቀው ነገር የለም» ብሎ በብሶት ተናገረ። ዲሞክራሲያዊ ሕገ መንግሥት «ሰጥቻሀሉ» ማለት ይህንንም ጭምር መሆኑ ደህና አድርጐ ስለገባን በየመልክተኞቹ ንግግር ጬርሶ ስሜት አልሰጠንም።</p>

<p>ከዚያ የመንግስት ተወካዮች የተባሉት ሰዎች «ትምህርታችንን እየቀጠልን ጥያቄዎቻችንን በዲሞክራሲያዊ መንገድ እናቀርባለን ብለዋል ብለን እናስተላልፋለን። በቅርቡ ትፈታላችሁ» ብለውን እኛም አጨብጭበንላቸው ሄዱ። ሌሊቱም ወደ አ/አ ወስደው ይለቁናል ብለንም በተስፋ አደርን።</p>

<p>ረቡዕ ሚያዝያ 17፦ የተለመደውን የማለዳ ቅጣት ተቀበልን። ሁላችንም ዝለናል። አንድ የኩላሊት በሽታ ያለበት ተማሩ ሩጫ ላይ ዘግየት በማለቱ አጠገቡ የነበረው ፖሊስ ሌሎቹ መጥተው እስኪገላግሉት ሲመቱት አይቻለሁ። ልጁ እልህ ይዞት «ግደለኝና ሬሳዬን አውጣው» ይለው ነበር። በመጨረሻ ኩላሊት እንደሚያመው ሲያውቅ ተውት። ሌሎች ብዙ ልጆች ራሳቸውን እየሳቱ ሲወድቁ አይቻለሁ። አንዱ እንዲያውም አዲስ አበባ ተልኮ ታክሞ ተመልሷል። ለማንኛውም እንደተለመደው ከ«ስፖርቱ» በኋላ ተሰጥተን በምንውልበት በሽቦ የታጠረ የቅርጫት ኳስ ሜዳ ተዘግቶብን ዋልን። ምሳችንን የቆርቆሮ ምግብና ዳቦ በልተን ዋልን።</p>

<p>ከምሳ በኋላ የሃኪሞች ካፖርት የለበሱ ብዙ ሰዎች መጥተው አሻራችንን አነሱ። ባለፈው ሲሞላ በነበረው የየራሳችን ቅጽ ላይ አሻራችን እንዲታተም ተደረገ። ከዚያም በቡድን በቡድን እያደረጉ ፎቶ አነሱን። በቪዲዮ ቀረጹን ምሽት ላይ 12:00 ሳይሞላ «እማማ» (የዳቦ መኪናዋ) መጣች። ራት እየታደለ ሸራ የለበሱ ኡራል መኪናዎች ወደግቢ ሲገቡ አየንና በጣም ተደሰትን። ልንልቀቅ ነው አልን። እውነትም መጀመሪያ የ4 ኪሎ ተማሪዎች ጫማቸውን እያደረጉ እንዲሰለፉ ታዘዘ። በስንት ቀናችን ጫማ አድርገን ልንሄድ ነው? በሩ አካባቢ ብዙ ካሚዮኖች ይታዩ ነበር።</p>

<p>ወዲያው የፖሊሶቹ ዋና አዛዥ መጥቶ «እዚህ ያልመጡትን ጓደኞቻችሁን ማግኘት የለባችሁ፣ እንደሄዳችሁ እንድትመዘገቡ እንፈልጋለን። ቢሆንም አሁን ስለመሸ አትሄዱም ነገ በጠዋት ትሄዳላችሁ» አለንና ወደመንታችን ሄድን በዕለቱ ሬዲዮ የያዙ ተማሪዎች ስለነበሩ በጀርመን ድምፅ ሬዲዮ አ/አ ያሉት ጓደኞቻችን የታሰሩት ካልተፈቱና ጥያቄዎቻችን ካልተመለሱ አንመዘገብም ማለታቸውን ሰምተን ስለነበረ የአዛዡ ንግግር ዓላማ ገባን።</p>

<p>ሐሙስ ሚያዝያ 10፡ ተማሪ ነኝና እንዳትሸበሪ፣ ስለይሽ አዝናለሁ ሰንዲ(ሰንዳፋ) ደህና እደሪ።</p>

<p>ከጠዋቱ 12:00 ሰዓት የተለመደው የስፖርት ቅጣት ቀርቶልን በካሚዮኖቹ ተጫንን። ሶስት አረንጓዴ የተቀቡ የፖሊስ አውቶብሶችም ነበሩ። የደብረዘይት ተማሪዎች ወደኋላ ቀርተዋል። ግቢያቸው የተለየ ስለሆነ ለብቻ ሊወስዷቸው ይሆናል። ከአ/አ/ዩ ተማሪዎች እንዲቀር የተደረገ ስለመኖሩ በርግጠኝነት ለመናገር ይቸግረኛል። ምክንያቱም በሌላ መኪና ገብቶ ይሆናል ብዬ የማስባቸው ብዙ ጓደኞች አሉኝና ነው። በርግጥ አዲስ አበባ ከመጣን ያላገኘሁዋቸው ጥቂት ተማሪዎች አሉ።</p>

<p>ጫማችንን አድርገን በኡራሎቹ ተጭነንት በየመኪናዎቹ በታጠቁ ወታደሮች ተከበን የሰንዳፋን ግቢ ስንለቅ የተለያዩ ዜማዎች እያሰማን ነበር። መጀመሪያ በሩ ላይ «ወጣን ወጣን ወጣን» ስንል ነበር። በኋላ «ተማሪ ነኝና እንዳትሸበሪ ስለይሽ አዝናለሁ ሰንዲ (ሰንዳፋ) ደህና እደሪ» እያልን አዜምን። «አገር አማነ ነው ወይ» ተብሏል። ከሰንዳፋ የፖሊስ ኮሌጅ ስንወጣ በሩ ላይ የሚያለቅሱ እልል የሚሉ ወላጆች ነበሩ። ወደአዲስ አበባ እየቀረብን ስንመጣ በየመንገዱ ያለው ሕዝብ እያጨበጨበ እልል እያለ ነው የተቀበለን። ብዙ ወላጆች ሲያለቅሱ አይቻለሁ። ሕዝቡ ከእኛ ጋር መሆኑን በድጋሚ አረጋገጥን። እንዴት ያኮራል። ጠዋት 4:00 ገደማ 4 ኪሎ ዩኒቨርስቲ ግቢ ገባ። በ18 ዳቦ የ9 ቀን ቆይታዬ ተፈፀመ።</p>

<p>የመጨረሻ ትዝታዬ፦ ሰንዳፋ በነበርንበት ጊዜ የሚቀጡንን ፖሊሶች ሂትለር፣ ሞሶሎኒ የሚል ስሞች አውጥተንላቸው ነበር። ስንወጣ አንዱ ተማሪ ወደ «ሂትለር» ሄዶ እባክሮ ፊርማዎን ይስጡኝ ብሎ አስፈረመው። «ሂትለርም» ፈረመለት። በሰንዳፋ ብዙ ጨካኝ ፖሊሶች የመኖራቸውን ያህል ባገኙት አጋጣሚ ርህራሄያቸውን በተለያየ መንገድ የሚገልጹ በጣም ጥቒት ፖሊሶች አጋጥመውናል። እነ ሞሶሎኒን ድጋሚ እናያቸው ይሆን? ግን እነርሱን ፈርተን ለመብታችን ከመታገል ወደኋላ አንልም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 22 ቀን 1993</a></p>

</body>
</html>	
