<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነሱ መንገድ አፈናን ማጠናከር የኛ ብቸኛ አማራጭ በፅናት መታገል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የነሱ መንገድ አፈናን ማጠናከር የኛ ብቸኛ አማራጭ በፅናት መታገል</h1>


<p>ከታገዱት /ኮሚቴ አባላት በህወሓት ማ/ኮሚቴ ውስጥ ስለተከሰተው ሁኔታና ስለነበረው ሂደት ከድርጅት አባላት፣ ከህዝብና ከቤተ መንግስቱ ቡድን የተለያዩ አስተያየቶች ይደመጣሉ። በበኩላችን ስለቀውሱና ስለነበረው ሂደት በተደጋጋሚ አስተያየቶቻችን ገልፀናል። ይሁን እንጂ አሁንም ቢሆን አባልና ህዝብ ስለነበረው ሂደትና እንዴት መታየት እንዳለበት የተሻለ ግንዛቤ እንዲያገኝ በማለት ሃሳባችንን እንደገና ለመግለጽ እንፈልጋለን። በተጨማሪም አባሉና ህዝቡ የተጣሰውን የድርጅታችንን ህገ-ደንብና በመጣስ ላይ ያለውን የሃገራችን ሕገ መንግስት ለመከላከል እንዴት መታገል እንዳለበት ለመጠቆም እንፈልጋለን። እንዲሁም ህገ ወጡ የቤተ መንግስት ቡድን ለምን ዴሞክራሲያዊ የመፍትሄ አማራጭ ለመቀበል እንደማይፈልግና በአንፃሩ ግን በኛ ላይ የጀመረውን አፈና ለማጠናከር ምን ዓይነት እርምጃ ለመውሰድ እየተዘጋጀ እንዳለ ለመግለጽ እንወዳለን።</p>




<p>በህወሓት ማ/ኮሚቴ ውስጥ የተፈጠረው ቀውስ መነሻ ጉዳይ ከሻዕቢያ ወረራና አመካከቱ ጋር ተያይዞ እንደሆነ ማንም ሊክደው አይችልም። ከዛ በፊት ለቀውሱ አስኳል ሊሆኑ የቻሉ በህወሓት ሥራ አስፈፃሚ ኮሚቴ ውስጥ የተነሱ ሻዕቢያን የሚመለከቱ ጉዳዮች እንደነበሩም ግልጽ ነው። በሃኒሹ ጦርነት ጊዜ በሃገራችንና በኤርትራ መሃከል ስለነበረው የመከላከያ ውል የተነሳው ክርክር አለ። በከረንሲ ወይም ደግሞ በገንዘብ ለውጥ ወቅት ሻዕቢያ ሲያካሄድ በነበረው ፀረ ኢትዮጵያ እንቅስቃሴ ጋር ተዛምዶ በኢትዮጵያ ላይ ከሻዕብያ ስለተደቀነው ወታደራዊ አደጋ የተነሳው ክርክር አለ። ጉዳዮቹ በህወሓት ሥራ አስፈፃሚ ኮሚቴ እንዴት እንደተነሱና ምን ዓይነት ሃሳቦች በማን እንደተራመዱ ከዚህ በፊት በስፋት የተገለጸ ስለሆነ አንመለስበትም። ቀውሱ በከፍተኛ ደረጃ መከሰት የጀመረው በአሜሪካና በአፍሪካ አንድነት ድርጅት ከቀረበው የማስማሚያ ሃሳብ ጋር ተዛምዶ እንደሆነም ግልጽ ነው። በሃሳቡ የጦፈ ክርክር በወቅቱ እንደተካሄደና ማን ምን ሃሳብ እንደነበረው ከዚህ በፊት ተገልጿል። አብዛኞቹ የቤተ መንግስቱ ቡድን አባላት ሉዓላዊነታችንን የማያስከብር ሰነድ በአሜሪካ ተጽዕኖ ተገደን እንድንፈርም አጥብቀው ሲከራከሩ እንደነበር ተጨባጭ ሃቅ ነው። አቤቱታ ያቀረብን የህወሓት ማ/ኮ አባላት ሃሳቡን እንደተቃወምንም ተጨባጭ ሃቅ ነው። በዚህ ሰነድ ላይ የተካሄደው ውይይት ማ/ኮሚቴውን ውጥረት ውስጥ እንደከተተውም የማይካድ ሃቅ ነው። የቀውሱን አጀማመር ስንመለከት ይህንን ሃቅ አድበስብሶ ወይም ወደ ጎን ትቶ ማለፍ በፍፁም አይቻልም። ለህዝብ ይፋ የሆነው አሁን በማ/ኮ ውስጥ የሚታየው ከፍተኛ ቀውስ አንዱ መሰረታዊ መነሻ እንዲያውም ወሳኝ መነሻ ይህ በኤርትራ ጦርነት አመካከት ዙርያ የተፈጠረ ቀውስ እንደሆነ ከግልጽም በላይ ግልጽ ነው።</p>

<p>አንዳንድ ሰዎች ስለቀውሱ ሲናገሩ ወይም ሲጽፉ ይህንን ወደ ጎን ትተው ያልፋሉ። አንዳንድ ሰዎች ደግሞ ይባስ ብለው በዛን ወቅት የተደረገው ክርክርና የተከሰተው የሃሳብ ልዩነት አሁን ከቀውሱ ጋር ተያይዞ ለምን ይነሳል? ብለው ሽንጣቸውን ገትረው ይሟገታሉ። እንዲህ መከራከር ስህተትን ሸፍኖ ለማለፍ ካልሆነ በስተቀር የሚፈይደው ነገር የለም። ድርጅት አደጋ ውስጥ ይገኛል የሚል ሃሳብ ማቀንቀን የጀመረው -በሁዋላ በቦኖፓርቲዝም ሽፋን ስጋና አጥንት ለብሶ የመጣው? ከዚህ የጋለ ክርክርና ጎራ የለየ መወዛገብ በሁዋላ ነው። የኢህአዴግ ከፍተኛ የአመራር አካላትና የየድርጅቶቹ ማዕከላዊ ኮሚቴዎች -የህወሓት ማ/ኮ ጭምር? የኢህአዴግን ሊቀመንበር ሃሳብ ተፃረው የሃገርን ሉዓላዊነት የሚያስከብር ውሳኔ በመወሰናቸው ከዛ በፊት ሲቀነቀን ሰምተነው የማናውቅ ድርጅት አደጋ ውስጥ ይገኛል የሚል አደገኛ ቂመኛና የብቀላ መሰረተ ቢስ ሃሳብ በሹክሹክታ መሰራጨት ጀመረ። ከሉዓላዊነት ክርክር በፊት ያልተቀነቀነ ሃሳብ ድንገት ከሰማየ ሰማያት እንዴት ሊወርድ እንደቻለ እጅግ በጣም አስገራሚ ነው። የኢህአዴግና የህወሓት የአመራር አባላት እንደ አካል የሀገራችን ሉዓላዊነት ይከበር በማለታቸው ብቻ ድርጅቱ አደጋ ላይ ወድቋል የሚል ሃሳብ መስማቱ ምን ይሉታል?</p>

<p>በእውነት እንነጋገር ከተባለ ድርጅቱን በወቅቱ ከአደጋ የተከላከለ ሃሳብ ቢኖር ይህ በሉዓላዊነታችን አንደራደርም የሚል ቁርጠኛ ሃገራዊ ሐሳብ ነው። ህዝብና ዝቅተኛው የድርጅት አባል የሃገሩን ሉዓላዊነት በቁርጠኝነት ለማስከበርና ከአዕናፍ አዕናፍ እንደ አንድ ሰው በተነሳሳበት ጊዜ ሃገራዊ ሉዓላዊነታችንን የሚጋፋ ሃሳብ ድርጅቱ ተቀብሎ ቢሆን ኖሮ ድርጅትም ሃገርም በከፍተኛ አደጋ ላይ በወደቁ ነበር። በአንፃሩ የኢህአዴግ ሊቀመንበር ድርጅቱ አደጋ ላይ ወድቋል ማለትን ጀመረ። ለምን? እሱ ባቀረበው ሐሳብ ላይ ከድርጅቱ ከፍተኛ ተቃውሞ ስለተነሳበት፤ ተአማኒነቱ በከፍተኛ ደረጃ ስለተሸረሸረ፤ ተአማኒነቴን ሸርሽርውብኛል የሚላቸውን ግለሰብ የአመራር አባላት ባቀነቀነው ሃሳብ ላይ ተመስርቶ ለመበቀል ፍላጎቱ ስላደረበት ነው። ይህ የችግሩ አንደኛው ገዕታ ነው።</p>

<p>በግለሰቦች የሚደርስ ብቀላ ይሁን ሌላም ነገር ይድረስ ማለት ይቻላል። ምክንያቱም ግለሰቦች እስከዚህ ድረስ ሚና ስለሌላቸው። ይህን እንጂ የዚህ ዓይነት አካሄድ እግረ መንገዱን የህዝብ አለኝታ የሆነውን ድርጅት ይጎዳል። በሂደት የተከሰተውም አሁን በመከሰት ላይ የሚገኘውም በተጨባጭ ይህ ነው። ከድርጅት አልፎም ሃገርን በመጎዳት ላይ ይገኛል። አሁን እየታየ ያለው ፀረ ዴሞክራሲ አፈና የዚህ ክስተት የመጀመሪያው መገለጫ ነው። ወደፊት ሌሎች ጐጂ ክስተቶች በገሃድ መታየታቸው አይቀርም። ህዝብ መበደሉ ሃገር መዋረዷ በፍፁም አይቀርም። ይህ ሁለተኛውና መሰረታዊ ገዕታ ነው።</p>

<p>በህወሓት ማ/ኮ በሉዓላዊነት ማስከበር የተከሰተው ቀውስ ወደ ከፋ ደረጃ የተሸጋገረው በአንድ ወሩ የማ/ኮ ውይይት ወቅት ነው። የህወሓትና የኢህአዴግ ሊቀመንበር በሉዓላዊነት ማስከበር ወቅት ያቀነቀነው ሃሳብ ቅጥያ የሆኑ ሃሳቦችን በከፍተኛ ደረጃ መግፋት ጀመረ። እነዚህ ሐሳቦች የተቀነቀኑት የስርዓታችን አደጋ በቦኖፓርቲያዊ አደጋ ነው በሚል ሽፋን ነው።</p>

<p>በቦኖርቲያዊነት ማለት ከማህበራዊ መሰረቱ የተነጠለ አገዛዝ ማለት ነው። መንግስትና ማህበራዊ መሰረቱ ሁልጊዜ ጥብቅ ቁርኝት አላቸው። መንግስት የማህበራዊ መሰረቱ ወይም መደቡ ቀጥታዊ መሳሪያ ነው። የማህበራዊ መሰረቱ ፍላጎትና ፖሊሲ ያስፈዕማል። ለማህበራዊ መሰረቱ ታዛዥና ታማኝ አገልጋይ ነው። መንግስት ከማህበራዊ መሰረቱ ተነፃፃሪ ነፃነት ሲያገኝ ክስተቱ በቦኖርቲያዊነት ይባላል። ይህ ክስተት ሲታይ መንግስት የማህበራዊ መሰረቱ ቀጥተኛ መሳሪያና ታዛዥ መሆን ያቋርጣል።</p>

<p>ይህ ክስተት የሚታየው ገዢና ተገዢ የሆኑ ተፃራሪ ማህበራዊ ሐይሎች በሚያደርጉት ትግልና ግብግብ እኩል የሃይል ሚዛን ሲኖራቸው ነው። መንግስትን እንደልቡ ሲያሽከረክር የነበረ ገዢ ማህበራዊ ሐይል መንግስትን በቀጥታ ለመቆጣጠር የሚያስችለው ሃይልና ተሰሚነት ያጣል። ተገዢ የሆነው ማህበራዊ ሃይልም እንዲሁ መንግስትን በቀጥታ ለማዘዝ የሚያስችለው አቅም ገና ለማካበት አልቻለም። በዚህ ዓይነት ሁኔታ መንግስት ከሁለቱም ተፃራሪ ሃይሎች ነፃነት በማግኘት መሃል ላይ ሆኖ ይጫወታል። መሃል ላይ ሆኖ ያስታራቂነት ሚና ይጫወታል፤ ነፃነቱን ከሁለቱም እየተከላከለ ማለት ነው።</p>

<p>ይህ ክስተት ብቅ የሚለው በአንድ የሕ/ሰብ የእድገት ደረጃ ሲሆን ተፃራሪ ማህበራዊ ሃይሎች ከፍተኛ ቅራኔ ውስጥ ገብተው ታላቅ ግብ ግብ በሚያካሄዱበት ወቅት ነው። ከዚህ ሁኔታ ውጭ አይታይም። ቦኖፓርቲያዊ አደጋ ኢትዮጵያ ውስጥ ተጨባጭ አደጋ አይደለም። ኢትዮጵያ ይህ ክስተት ለማብቀል ተፈላጊ የሆነው የሕ/ሰብ የእድገት ደረጀ ላይ አይደለችም። ለዚህ ክስተት የሚሆን ማህበረ ኢኮኖሚያዊ መሰረት የላትም። በተፃራሪ ማህበራዊ ሃይሎች መሃከል የተጧጧፈ ትግል የለም። ከዚህ አንፃር ሲታይ በኢትዮጵያ ቦኖፓርቲያዊ አደጋ አለ ተብሎ በህወሓት ሊቀመንበር የተገፋው ሃሳብ እግሩን በኢትዮጵያ ምድር የሚያሳርፍበት ማሕበረ ኢኮኖምያዊ መሰረት የሌለው ባዶ ሐሳብ ነው።</p>

<p>በቦኖፓርቲያዊነት እንደ አደጋ ሲቀነቀን መለያ ምልክቱ ፀረ ዴሞክራሲና ሙስና እንደሆኑ ተደርጎ ነው የቀረበው። የቦኖፓርቲያዊነት ብቸኛ መለያ ምልክት ሕ/ሰብ ውስጥ ካሉ ማህበራዊ ሃይሎች በተለይ ደግሞ ከገዢው ማሕበራዊ ሃይል ተነፃፃሪ ነፃነት ያለው መሆኑ ነው። ፀረ ዴሞክራሲና ሙስና መለያ ምልክቶቹ አይደሉም። ቦኖፓርቲያዊ ያለሆኑ ብዛት ያላቸው ፀረ ህዝብ መንግስታት በፀረ ዴሞከራሲና በሙስና ውስጥ ሲዘፈቁ እንደሚታዩ ትንሽ አስተውሎትን ነው የሚጠይቀው። በርግጥ ቦኖፓርቲያዊነት ፀረ ዴሞክራሲና ሙስናም ያለበት ነው። ይሁን እንጂ ሁለቱ ክስተቶች የቦኖፓርቲያዊነት መለያ ምልክቶች ናቸው ብሎ ለማውገርገር መሞከር በብልጣብልጥነት ለማደናገር ከመሞከር አያልፍም።</p>

<p>ለምን ፀረ ዴሞክራሲና ሙስናን ከቦኖፓርቲያዊነት ጋር እንደ መለያ ምልክት ለመለጠፍ ተፈለገ? ሁለት ምክንያቶች አሉት። አንደኛው ምክንያት ከፍተኛ ድምዕ በሚሰጡ ግን ባዶ በሆኑ ሃረጎች የፖለቲካ ሊቅነት ካባ ለማጥለቅ ነው። በኢትዮጵያ ሁኔታ ሲታይ ቦኖፓርቲነት ከፍተኛ ድምዕ የሚያሰማ ባዶ ሃረግ ነው። ሁለተኛው ምከንያት ውስጥ ለውስጥ ሲሰራጭ ወደ ከረመው አሉባልታ ይወስደናል። ይህ አሉባልታ በድርጅት ውስጥ ሙስናና ፀረ ዴሞክራሲ ነግሷል። ይህንን የሚያራምዱና ትግል እንዳይደረግበትም የሚከላከሉ ሃይሎች በድርጅት ውስጥ አሉ ወደሚለው አሉባልታ ነው የሚወስደው።</p>

<p>በኛ እምነት ድርጅታችን ህወሓት ይሁን ኢህአዴግ በባህርያቸውና በተግባራቸው በመሰረቱ ዴሞክራሲያዊ ናቸው። በህወሓትና በኢህአዴግ ኢዴሞክራሲያዊና የሙስና ዝንፈቶች አልፎ አልፎ ይታያሉ። እነዚህ ዝንፈቶች ደግሞ በተጨባጭ መረጃ ላይ ተመስርተው በሚካሄዱ የውስጠ ድርጅት ትግሎች ይወገዳሉ። ይህ የኛ እምነት ነው። አሁንም ቢሆን በነዚህ ዝንፈቶች ላይ እንደ ወትሮ ከአሉባልተኞች የበለጠ ትግል ለማካሄድ ዝግጁዎች ነን። ሙስናን የሚያጣራ አካል ይቁም ብለን በአቤቱታችን የጠየቅነውም ከዚህ ዝግጁነት በመነሳት ነው። ይሁን እንጂ አሉባልታ የፖለቲካ ትግል መሳሪያ መሆን የለበትም እንላለን። አሉባልታ ሉዓላዊነትን ለማስከበር በዕናት የታገሉትን ሃይሎች መምቻ መሳሪያ መሆን የለበትም እንላለን።</p>

<p>ወደ ዋናው ቁምነገር እንመለስና ሙስናና ፀረ ዴሞክራሲ የቦኖፓርቲያዊነት መለያ ምልክቶች ናቸው የሚለው ንድፈ ሐሳብ አሉባልታውና ከፍተኛ ድምዕ የሚያሰማው ባዶ ሃረግ በንድፈ ሓሳብ ደረጃ በማጋባት በዴሞክራሲና በፀረ ሙስና ትግል ስም ሃቀኛ ታጋዮችን ለመምታት የተሸረበ የብልጣ ብልጦች ሴራ ነው። ይህ ሴራ በወቅቱ ካልከሸፈ ደግሞ በድርጅት ላይ ብሎም በህዝብና በሃገር ላይ ከፍተኛ ጉዳት እንደሚያደርስ የሚያጠራጥር አይደለም። እየሆነ ያለውም ይህ ነው።</p>

<p>ከዚሁ ከቦኖፓርቲያዊነት ውይይት ጋር ተያይዞ የድርጅታችን ፕሮግራም መሰረቶችን የሚንዱ አስተሳሰቦችም ተራምደዋል። በዓለም ላይ በሚገኙ ሃያላንና የበለፀጉ ሃገሮችና በኢትዮጵያ መካከል ሊኖር ስለሚገባው ግንኙነት ባሕርይ፣ በኢትዮጵያ ውስጥ በመገንባት ስላለው ዴሞክራሲ ባህርይ፣ ስለመደቦች አሰላለፍና በስርዓታችን ስለሚጫወቱት ሚና የድርጅታችንን ፕሮግራም በመሰረቱ ሊቀለብስ በሚችል መንገድ በቤተ መንግስቱ ቡድን የተለያዩ ሃሳቦች ቀርበዋል። በነዚህ ጉዳዮች ዙሪያ የተነሱት ቀልባሽ አስተሳሰቦች በሌላ ጊዜ በስፋት እንመለስባቸዋለን።</p>

<p>ባጭሩ ግን በውጭ ሃይሎችና በኢትዮጵያ መካከል የሚኖር ግንኙነትን በተመለከተ ሃገሪቷን ለውጨ ሃይሎች ኢኮኖሚያዊ የበላይነት የሚያጋልጥ፣ የሃገር ውስጥ ባለሃብቶችን በሌለው አቅማቸው ከውጭ ባለሃብቶች ጋር በእኩልነት ላይ ላልተመሰረተ ውድድርና ኪሳራ የሚዳርግ፣ የሚያድጉበትን ዕድል የሚቀጭ፣ የሃገሪቷን ኢኮኖሚ ለውጭ ባለሃብቶችና ለበለፀጉ ሃያላን ሃገሮች ጥገኝነት የሚያጋልጥ፣ ኢሃገራዊ አስተሳሰብ ነው። የሃገራችን ኢኮኖሚያዊ እድገት በውጭ ሃየሎች በጎ ፈቃድ ላይ የተመሰረተ እንደሆነ የሚቀበል ተንበርካኪ አስተሳሰብ ነው። እኛ ይህንን አጥብቀን እንቃወማለን።</p>

<p>በዴሞክራሲ ጥያቄ የተገፋው አስተሳሰብ መለያ ቁምነገር ደግሞ የሃያላን ሃገሮች ጥቅም ማስጠበቂያ መሳሪያ የሆነ ከነሱ ጋር በጥገኝነት ለተሳሰሩ የሕ/ሰብ ክፍሎች ጥቅም የሚያስጠብቅ በቁምነገሩ አሁን በመገንባት ላይ ያለው ሰፊውን ህዝብና ሃገራዊ ባለሃብቱን መሰረት ያደረገ ዴሞክራሲን የሚንድ ፀረ ዴሞክራሲ ነው። እኛ ይህንን አጥብቀን እንቃወማለን።</p>

<p>አርሶ አደሩ በመሰረታዊ ሕ/ሰባዊ ቦታው የለውጥና የዴሞከራሲ ሃይል እንዳልሆነ እንዲያውም ፀረ ዴሞክራሲ እንደሆነ ባቀረቡት ሃሳብ ላይ ለማራመድ ሞክረዋል። እኛ አርሶ አደሩ የለውጥና የዴሞክራሲ ሃይል እንደሆነ ስለምናምን የነሱን ሃሳብ አጥብቀን ተቃውመናል።</p>

<p>እንግዲህ የሁለተኛው ገዕታ አንዳንድ መሰረታዊ ጉዳዮች እነዚህ ነበሩ። እነዚህ ሃሳቦች በሉዓላዊነት ማስከበር ወቅት የተገፋው ሐሳብ ተቀጥያ ዝርያዎች ናቸው። አንዱ መሰረታዊ የፕሮግራማችን ምሰሶ የሀገራችንን ሉዓላዊነት ማስከበር ነው። በዛን ጊዜ ፀረ ሉዓላዊነት አቋም ነው የተራመደው። የኢትዮጵያና የውጭ ሃይሎች ግንኙነት በተመለከተም ፀረ ሉዓላዊነት አቋም በተለየ መልኩ ማራመድን ያሳያል። በዴሞክራሲና በአርሶ አደር ጥያቄ የተገፋው አቋምም እንዲሁ የድርጅታችንን ፕሮግራምን የሚሸረሽር አቋም ነው። በሌሎች መሰረታዊ የአመለካከት ጥያቄዎችና በግምገማ ዙሪያው ወሳኝ ልዩነቶች እንደሚኖሩ መገመት ይቻላል። ይህም በሌላ ጊዜ የምንመለስበት ይሆናል።</p>

<p>እስካሁን ድረስ እንዳየነው በማ/ኮ የተፈጠረው ቀውስ መነሻ የሻዕብያን ወረራ የአመካከት ጥያቄ ነው። ከዚህ ተነጥሎ የሚታይ አይደለም። ቀውሱ ወደ ከፍተኛ ደረጃ የተሸጋገረውም በአንድ ወሩ ውይይት በተራመዱት ሃሳቦች በተፈጠረ ልዩነት ነው።</p>

<p>ከዚህ በተጨማሪ የአንድ ወር የውይይት መድረክ ሁኔታው ለቀውሱ ከፍተኛ አስተዋዕኦ አድርጓል። በውይይት መድረኩ ሃሳብን በማሳመን ደጋፊ ከማፍራት ይልቅ ከመድረክ ውጭ በሚካሄዱ በአሉባልታና ሃሜት በተመሰረቱ የድጋፍ ግዢዎች ላይ የተመሰረተ ነበር። ይህም ሆኖ ግን በመጀመሪያው አጀንዳ ላይ የነበረው የውሳኔ ድምዕ በጠባብ ልዩነት ላይ የተመሰረተ ማለትም የሁለት ድምዕ ልዩነት የነበረው ነው። አካሄድ ውይይቱን መቀጠል ፋይዳቢስ እንደሚያደርገው ቢያንሰ ቢያንስ በ12ቱ የፀና እምነት እንዲያዝ አድርጓል። የአስቸኳይ ጉባኤ መጠራት የአቤቱታ ሃሳብ መነሻም ይህ ነበር። ከድምዕ መስጠት በሁዋላ የነበሩ ሂደቶች የሚከተለውን ይመስላሉ።</p>


<h3>1. አቤቱታ የማቅረብ ጥያቄ</h3>


<p>ያቀረብነው አቤቱታ ህጋዊ ነበር። ህገ ደንባችን አቤቱታ የማቅረብ መብት ይፈቅዳል። ማንኛውም ዴሞክራቲክ አሰራር አቤቱታን ይፈቅዳል። የቤተ መንግስቱ ቡድን አቤቱታን ማቅረብ አንጃነት ነው ብሎታል። በሌላ በኩል ገብሩ አስራትን ለማውረድ የክልሉ አስቸኳይ ጉባኤ ለመጥራት በአቤቱታ መልክ ነው ያካሄዱት። አንጃነት ብለው ያወገዙትን ራሳቸው ሲፈዕሙት ይታያል። ለነሱ ንግግርና ተግባር ለየቅል እንደሆነ ያሳያል። የኛን አቤቱታ አንጃነት ነው ብሎ ማውገዛቸው በድርጅትና በህዝብ ላይ ያላቸውን ንቀት ይመሰክራል። የኛ አቤቱታ አንጃነትን የማያመለክት ህጋዊ እርምጃ ስለነበር በአቤቱታው ላይ የአራት ሰዓት ውይይት በማ/ኮሚቴው ተደርጓል። በአቤቱታው ላይ ውይይት ሲጀመር የህጋዊነት ጥያቄ ተነስቶ ህጋዊ እንደሆነ ማ/ኮሚቴው አስምሮበታል። ይህ ማለት ደግሞ የአቤቱታ አቅራቢው አካል አንጀኛ እንዳልሆነ ያመለክታል። ስለሆነም አስራ ሁለታችን የማ/ኮሚቴው አባላት አቤቱታ በማቅረባችን በቤተ መንግስቱ ቡድን ብንወነጀልም የፈፀምነው ስሕተት እንደሌለ ደግመን ለመግለዕ እንፈልጋለን።</p>


<h3>2. ከስብሰባ የመቅረት ጥያቄ</h3>


<p>እስከነጭራሹ ከስብሰባ ለመቅረት ታስቦ የተደረገ አልነበረም። ስብሰባው ከመቀጠሉ በፊት ለአጭር ጊዜ ምክክር -በሁለቱም ወገን? እንዲደረግ በማለት ታስቦ የተደረገ ነበር። የመጀመሪያ ቀን የአቤቱታው ውይይት እንዲቋረጥ ያደረገውም የቤተ መንግስት ቡድን እንጂ የውህዳኑ ማ/ኮ አባላት አልነበሩም። ውይይቱ እንዲቋረጥ ሃሳብ ያቀረቡት አንዳንድ የቤተመንግስቱ ቡድን አባላት ናቸው። ያቀረቡት ምክንያትም ለምክክርና በጉዳዩ ላይ አስበውበት ለመምጣት ነው። ለምክክር ተብሎ የተቋረጠው ውይይት አቤቱታ ባቀረቡትና በቀሪዎቹ የማ/ኮ አባላት መሃከል ምክክር አልተካሄደበትም። ውህዳኑ በነገታው ስብሰባ ያልተገኙት ለምክክር ጊዜ ያስፈልጋል በማለት ነው። አንድ ተወካያቸውን ልከውም የአቤቱታው ጉዳይ በምክክር እንዲቋጭ ነው ሐሳብ ያቀረቡት። ይሄ በወቅቱ ብቸኛው ተገቢና ገንቢ አካሄድ ነው። በመመካከርና በመቻቻል ችግሩን የመፍታት ዕድል ይኖራል ከሚል ቅን አስተሳሰብ የሚመነጭ ሃሳብ ነው።</p>

<p>ከዛ በፊት የነበሩ የውጥረት ሂደቶች በምክክርና በመቻቻል ሲፈቱ እንደነበር ከማስተዋል የመነጨ ቅን ሃሳብ ነው። ለምሳሌ በሉዓላዊነት ውይይት ጊዜ ለሁለት ሰዎች ሲባል -አንደኛው ጠ/ሚኒስትሩ ነው? አብዛኛው የኢህአዴግ ስራ አስፈፃሚ አባል ሳያምንበት በጦርነት ጊዜ ውይይቱ ወደ ኢህአዴግ ምክር ቤት የተመራበት ሁኔታ ነበር። ይህ የመቻቻል አካሄድ ነበር። በዚህ መንፈስ የተኬደባቸው ሌሎች አብነቶችን መጥቀስ ይቻላል። የኢህአዴግ ይሁን የህወሓት የውጥረት ማርገብ ባህል ይህን ይመስላል። ውህዳኑ የምክክር አስፈላጊነት ሃሳብ ሲያቀርቡ ይህንን ባህል መነሻ በማድረግ ጭምር ነበር።ስለሆነም የምክክር ሃሳብ ይዞ አንድ ይህንን ሃሳብ የሚያስረዳ ተወካይ ልኰ ከስብሰባ መቅረት ውጥረት ለማርገብ ይረዳል ከሚል የሐሳቡ ቅንነት እንዲሁም ከኢህአዴግና ህወሓት የመቻቻል ባህል ስንነሳ አንዳችም ስህተት አልነበረበትም። ስህተት ነበር ቢባል የዋህነት ብቻ ነው። በዛን ወቅት ከቤተ መንግስት ቡድን መቻቻል ይጠበቅ ነበር ወይ? አሁን ወደ ሁዋላ መለስ ብለን ስናየው የሚጠበቅ አልነበረም። ይህ ቡድን ህዝባዊና ሃገራዊ የሆነውን ድርጅታዊ ዓላማችን ለማጥፋት ቆርጦ መነሳቱን እያወቅን የድርጅታችን ውጥረት የማርገብ ባህል ተግባራዊ ማድረግ ይችላል ብሎ ማመንና መቻቻል ከዚህ ቡድን ይገኛል ብለን መጠበቃችን ስህተት ነበር። ሌላ ስህተት ግን አልነበረንም። የምክክር ሐሳብ ይዘን ምክክር ተገቢም አስፈላጊም ነው ብለን ከስብሰባ መቅረታችን ስሕተት አልነበረም። ያልነበረን ስህተት እንድንጋት መጠበቅ የለብንም።</p>

<p>የቤተ መንግስቱ ቡድን ዴሞክራሲያዊ ማዕከላዊነትን ጥሳቹሃል ብሎ እኛን ይከሰናል። ዴሞክራሲያዊ ማዕከላዊነት ሁላችንም እናውቀዋለን። ዕንሰ ሃሳቡ ውሁዳን ለብዙሃን መገዛት አለባቸው ይላል። ዴሞክራሲያዊ ማእከላዊነት ማክበራችንና አለማክበራችን ሊያሳይ የሚችል ዕድልም አልተሰጠንም። አንድ ተወካያችንን ልከን -ቅድም የተጠቀሰው የምክክር ሃሳብ ይዞ? ከስብሰባው እንደቀረን ከሰዓት በሁዋላ ከቡድኑ ተወካዮች ጋር ለመገናኘት ቀጠሮ ይዘን ነበር። እነሱ ቀጠሮውን ከማፍረሳቸው በላይ ቀጭን ወታደራዊ ትእዛዝ ነበር በስልክ ያስተላለፉልን። «ትመጡ እንደሆን ኑ» ወታደራዊ ትእዛዝ። ስብሰባ ወደ ትሪፖሊ ለመሄድም ይቋረጣል። ወደ አሩሻ ለመሄድም ተቋርጧል። ለመመካከርና ለመስማማት የማይቋረጥበት ምንም ምክንያት አልነበረም።</p>

<p>ዴሞክራሲያዊ ማእከላዊነት ማክበር አለማክበራችንን ለማወቅ ምንም ዕድል አልሰጡንም። ለቀጭን ወታደራዊ ትእዛዛቸው ያለን አቋም ለመግለዕ እንኳ በ12ታችን ውስጥ ለመመካከር ጊዜ አልሰጡንም። ወድያውኑ ማክሰኞ ከሰዓት በሁዋላ 12ታችን ከማ/ኮ አባልነታችን የሚያግድ ውሳኔ ነው የወሰኑት። ድሮውም ቢሆን እኛን ለማስወገድ ነበር ፍላጐታቸው። ለዴሞክራሲያዊ ማእከላዊነት «ጥብቅና የሚቆም» ሃይል ለድርጅታዊ ህገ ደንባችን ጥብቅና መቆም ነበረበት። ማክበርም ነበረበት። የህገ ደንባችን ጭንቅላት ነው በድፍረት ፈጥፍጦ የዘረገፈው።</p>

<p>በአንድ ወሩ ስብሰባ ወቅት የፕሮሲጀር ጥያቄ በሚነሳበት ጊዜ የተለመደውን የፓርላማ ፕሮሲጀር ምንድነው? እያሉ ነበር ሲጠይቁ የነበሩት። ከእንግሊዝ ፓርላማ እስከ የአሜሪካ ኰንግረስ ፕሮሲጀር ነበር የሚጠቅሱት። ከዚህ ከተነሳንም ከስብሰባ መቅረት የተቃውሞ መግለጫ ዴሞክራቲክ እርምጃ ነው። ምልአተ ጉባኤ መከልከልም ዲሞክራቲክ ነው። ውህዳኑ ከብዙሃኑ ማንጓጠጥ ራሱን ለመከላከል የሚወስደው የመጨረሻ አማራጭ እርምጃ ተደርጐ መውሰድ ይቻላል። በአንድ በኩል ሲታይ ዴሞክራሲ የውሁዳን መብት ጥበቃም ነው። ውሁዳን ከብዙሃን ማንጓጠጥ የማይከላከል ዴሞክራሲ ዴሞክራሲ አይደለም።</p>

<p>በማጠቃለል ሲታይ ዴሞ/ማእከላዊነት ማክበራችን ወይም አለማክበራችን ለመታወቁ ዕድል ባላገኘንበት ሁኔታ፣ ዴሞ/ማእከላዊነትን ተፃረዋል ማለት በፍፁም ተቀባይነት ሊያገኝ አይችልም። ከዚህ አንፃር ሲታይም እኛ በዴሞ/ማእከላዊነት መጣስ ልንከሰስ አንችልም። እንደ ስሕተትም መቀበል አንችልም። ስለሆነም በዚህም ረገድ የፈፀምነው ስሕተት የለም ባዮች ነን።</p>


<h3>3. አስራ ሁለታችንን ከማ/ኮ ለማገድ የተወሰደ እርምጃ</h3>


<p>በድርጅታችን ህገ ደንብ ሦስት ማዕከላዊ ተቋማት አሉ። እነሱም የድርጅቱ ጉባኤ፣ የድርጅቱ ማእከላዊ ኮሚቴና የድርጅቱ ኦዲት ኮሚሽን ናቸው። እነዚህ ተቋማት ወሳኝ ማእከላዊ ተቋማት ናቸው።</p>

<p>ጉባኤ በየሁለት ዓመቱ የሚሰየም ከሁሉም የድርጅቱ አባላት በዴሞክራሲዊ ምርጫ የሚቋቋም የድርጅቱ ከፍተኛው ውሳኔ ሰጭ አካል ነው። የፕሮግራም የህገ ደንብ የፖሊሲና የስትራተጂ ጥያቄዎችን ተወያይቶ ይወስናል። ለሁለት ዓመታት የሚያገለግሉ የማ/ኮ አባላትን ይመርጣል። የድርጅቱ ሁለንተናዊ ጉዳዮች የሚወስን የበላይ አካል ስለሆነ ነው እኛ በአቤቱታችን የአስቸኳይ ጉባኤ ጥሪ ሐሳብ ያቀረብነው። በማ/ኮ ውስጥ የተፈጠረው ከፍተኛ ልዩነት እልባት ሊሰጥበት የሚችለው ጉባኤና ጉባኤው ብቻ በመሆኑ ነው።</p>

<p>ጉባኤ ዴሞክራሲያዊ ሊሆን የሚችለው ዴሞክራሲያዊና ፍትሃዊ በሆነ መንገድ ሲዘጋጅ ብቻ ነው። የጉባኤ ውሳኔዎች በአባላት ህሊና ዘንድ ተቀባይነት ሊኖራቸውና የትግል መንፈሳቸውንም ሊያነሳሱ የሚችሉት ጉባኤው ዴሞክራሲያዊና ፍትሐዊ በሆነ መንገድ ሲዘጋጅና ሲካሄድ ብቻ ነው። ለዚህም ነው በአቤቱታችን ፍትሐዊ የጉባኤ አዘገጃጀት የሚያረጋግጥ መንገድ የጠየቅነው። ጉባኤ ያንድ ወገን አመለካከት ብቻ እንዲያንፀባርቅ ተደርጎ መዘጋጀት ይችላል። ይህ መሆን የሚችለው ኢዴሞክራሲዊና ኢፍትሐዊ በሆነ መንገድ ሲዘጋጅ ነው። ይሁን እንጂ በዚህ መንገድ የተዘጋጀ ጉባኤና የሚወሰነው ውሳኔ የአባላትን በጎ ልቦና ሊስብና ተቀባይነት ሊያገኝ አይችልም። ድርጅትን ወደ መበታተን ሊያመራ ይችላል። እኛ ኢፍትሐዊ በሆነ መንገድ በሚዘጋጅ ጉባኤ ምክንያት ድርጅታችን እንዲበታተን አንፈልግም። የቤተ መንግስት ቡድን የፈለገው አካሄድ ግን ይህንን ነበር። ለዚህም ነው ፍትሐዊ የጉባኤ ዝግጅትን ሊያስተናግድ ያልቻለው። ኢዴሞክራሲያዊና ኢፍትሃዊ የጉባኤ ዝግጅት የድርጅት አባላት ለጉባኤ የሚሰጡትን ስልጣን አግባብ ባልሆነ መንገድ መቀማትን ያመለክታል። የቤተ መንግስቱ ቡድን የፈለገውም ይህንኑ ነበር።</p>

<p>ከጉባኤ ቀጥሎ የሚመጣው ማእከላዊ ተቋም ማአከላዊ ኮሚቴ ነው። በሁለት ጉባኤዎች መሃከል የሚኖር የበላይ አካል ይህኛው ተቋም ነው። በድርጅቱ ውስጥ የጉባኤ ውሳኔዎችን የሚያስፈዕም ከፍተኛ የስልጣን ተቋም ነው። አባላቱ በጉባኤ የተመረጡ ናቸው። ከሃላፊነታቸው ሊነሱ የሚችሉት በጉባኤ ወይም ደግሞ በከፊል በማ/ኮሚቴ በራሱ ናቸው። በማ/ኮ ውሳኔ ከሐላፊነት የሚነሳ ሰው የ2/3 የማእከላዊ ኮሚቴ አባላት እምነት ሲያጣ ብቻ ነው። የቤተ መንግስቱ የማ/ኮ ቡድን አባላት ይህንን ሕግ በመፃረር ነው 12ታችንን ከማ/ኮ አባልነታችን ያገዱን። ይህንን ሲያደርጉ በህጋዊ መንገድ ማድረግ የማይችሉትን በህገ ወጥ መንገድ ማ/ኮሚቴው እንደ ተቋም በቁጥጥራቸው ስር አደረጉት ማለት ነው። የአንድን ተቋም ስልጣን በህገ ወጥ መንገድ በቁጥጥር ስር ማድረግ ደግሞ ከኩዴታ ውጭ ሌላ ትርጓሜ በፍፁም ሊሰጠው አይችልም። ስለሆነም በድርጅቱ ውስጥ ኩዴታ አካሂደዋል ብለን የምንለውም በዚህ ምክንያት ነው።</p>

<p>በድርጅት ማ/ኮ ውስጥ ሞልአተ ጉባኤ በሚታጣበት ጊዜ መኬድ ያለበት ወደ ኦዲት ኮሚሽን ነው። እነዚህ ሰዎች ወደ ኦዲት ኮሚሽን መሄድ አልፈለጉም። መሄድ አልፈለጉም ብቻ ሳይሆን 12ታችን ወደ ኦዲት ኮሚሽን አቤቱታ አቅርበን ኮሚሽኑም ድርጊታቸው ሕገ ወጥ መሆኑን ሲወስን ለመቀበል ቅንጣት ታህል ፍላጎት አላሳዩም። ያደረጉት ነገር ቢኖር ኦዲት ኮሚሽኑን ማብጠልጠል ነው። የድርጅታችን ህግ አስከባሪ ሃይል -ኦዲት ኮሚሽን? በነሱ ላይ ፍርዱን ሲያሳርፍ ድሮውም እያወቁ ኩዴታ ያደረጉ በመሆናቸው ሊቀበሉ አልፈለጉም።</p>

<p>እነሱ ኩዴታ ለማካሄድ ያስላቸው ሁኔታ አንድና አንድ ብቻ ነው። እሱም የመንግስት ስልጣን በእጃቸው ስለነበረ ብቻ በማን አለብኝነት ነው። የፀጥታ አስከባሪ ሃይሎችን መዋቅራዊ በሆነ መንገድ እነሱ ስለሚያዙዋቸው ነው ህገ ወጥ በሆነ መንገድ የማ/ኮ ስልጣን የተቆጣጠሩት። በኋላ እንደታየውም የድርጅታችን አባላት ተቃውሞ ለማፈን ፖሊስና ደህንነትን በስፋት አሰማርተዋል። ካለ ፍ/ቤት ውሳኔ መ/ቤቶቻችንን ለመፈተሽና ለማሸግ ፖሊስና ደህንነትን አሰማርተዋል።</p>

<p>የድርጅታችንን ህግ እንደጣሱ እነሱ ራሳቸውም ያምናሉ። የሚሰጡት ምክንት ድርጅቱን ከአደጋ ለመከላከል የሚል ነው። እኛ ወደ ጉባኤ እንሂድ በማለታችን በድርጅት ላይ የተፈጠረ አደጋ አልነበረም። ወደ ወሳኝ የበላይ አካል ለመሄድ ጥያቄ ማቅረብ ወደ ፍ/ቤት እንሂድና ዳኛ ውሳኔ ይስጠን እንደማለት ነው። የህግ የበላይነት በሚታመንበት ሕ/ሰብ ችግርን ፍ/ቤት ወስዶ እልባት እንዲያገኝ ማድረግ የተለመደና ተገቢ እርምጃ ነው። መፍትሔ የማግኛ መንገድ ሊሆን ካልሆነ በስተቀር የሚፈጥረው አደጋ የለም። በነሱ የክርክር ዘይቤ ከሄድን ፍ/ቤት ልሂድ ያለን ግለሰብ አደጋ ታስከትላለህ በሚለ ፈሊጥ ወደ ፍ/ቤት እንዳይሄድ ማፈን ወይም መገደብ ወይም ወደ ፍ/ቤት የመሄድ መብቱን መከልከል እንደ ማለት ይቆጠራል። ይህ አካሄድ አደገኛ ነው።</p>

<p>ድርጅትን ከአደጋ ለመከላከል ከሚል መነሻ የድርጅትን ህግ እያወቁ መጣስ ወዴት ሊያመራ ይችላል? ለህገ መንግስታዊ ስርዓታችን የሚፈጥረው አደጋስ ምንድነው? ከዚህ መነሻ አስተሳሰብ የሚያራምዱ ሃይሎች በዓለማችን መድረክ በተለያዩ ወቅቶች ተከስተዋል። የአባት ሃገርን ከጥፋት ለመከላከል በሚል ፈሊጥ ዴሞክራቲክ ህገ መንግስትንና ዴሞክራቲክ የሃገር ተቋማትን አፈራርሰው በመጣል አሸባሪ ዲክታቶሪያዊ መንግስታትን በመመስረት ሃገራቸውን ብቻ ሣይሆን መላው ዓለምን ለማተራመስ ሲሞክሩ ታይተዋል። በስተመጨረሻም አባት ሃገራቸውን ለጥፋት ዳርገው እነሱም ለአሳፋሪ ህልፈት ተዳርገዋል። ድርጅትን ይሁን አገርን አድናለሁ ብሎ ህግን መጣስ መጀመር የማታ ማታ ወደዚህ ዓይነት ፀረ ህዝብና ፀረ ዴሞክራቲክ ተግባር ሊያመራ ይችላል። እኛም ለህግ የበላይነት ስንከራከር መጣስ የሌለበት መርህ ሆኖ ብቻ ሳይሆን ህግን መጣስ በሃገር ላይ ሊያስከትለው የሚችል አደጋና ጥፋት አርቀን በማየት ጭምርም ነው። ጊዚያዊ የሆይ ሆይታ ሽንፈት እንድንቀበል የምንገደድበት አንድ መሰረታዊ መነሻችንም ይህ ነው። ህግን የመጣስ ተግባር ሊያስከትል የሚችለው ጦስ የኢትዮጵያ ህዝብ በጥሞና ሊያሰላስለው ይገባል ባዮች ነን።</p>

<p>ሶስተኛው የድርጅታችን ማእከላዊ ተቋም የኦዲት ኮሚሽን ነው። ኦዲት ኮሚሽን የድርጅታችን ህጎች አስከባሪ ተቋም ነው። የህግ መጣስና የመብት መጋፋት ጉዳዮችን የሚመለከት ነው። በጉባኤ የሚመረጥ ተጠሪነቱ ለጉባኤ የሆነ አካል ነው። እኛ በድርጅታችን ማ/ኮሚቴ ውስጥ የነበረው ቀውስ ወደ ከፍተኛ ደረጃ ተሸጋግሮ የአስቸኳይ ጉባኤ አቤቱታ እንዳቀረብንና ተሰሚነት አጥተን ምልአተ ጉባኤ የማይሞላ የማ/ኮ ቡድን ራሱን እንደ ማ/ኮ በሰየመበት ወቅት የድርጅታችን ህግ ተጥሷል ብለን፣ ህጋዊ መንገድ ተከትለን ለኦዲት ኮሚሽን አቤቱታ አቀረብን። በዚህ አይነት ሁኔታ ሁለታችን ቡድኖች የነበረን ብቸኛ ህጋዊ አማራጭ ይህ ነበር። የቤተ መንግስቱ ቡድን የመንግስት ስልጣንና ሃይል በእጁ ስለነበርና ሁኔታውን በአፈና ለመፍታት ፍላጎት ስለነበረው ይህንን አማራጭ መውሰድ አልመረጠም። ይህንን መንገድ አልተከተለም ብቻ ሳይሆን የኦዲት ኮሚሽኑን ውሳኔ በፀጋ ለመቀበል ፈቃደኛ አልነበረም። ኦዲት ኮሚሽኑ የቤተ መንግስቱ ቡድን እርምጃ «ፍፁም ፀረ - ዴሞክራሲና ህገ ወጥ» በማለት ነበር የወሰነው። ጉልበተኞቹ ይህንን ሊቀበሉት ቀርቶ ውሳኔውን ለመስማትም አልፈለጉም። ኦዲት ኮሚሽኑ ውሳኔ ላይ የደረሰው ሁለቱንም ወገኖች በየተራ ካነጋገረ በሁዋላ እንደነበር ማወቅ ጠቃሚ ይመስለናል።</p>

<p>እስካሁን ድረስ እንደተመለከትነው የቤተ መንግስቱ የህወሓት ማ/ኮ ቡድን በጉልበቱ ሶስቱን የድርጅቱ ማእከላዊ ተቋማት እንዳይሰሩ አድርጓል። አስቸኳይ ጉባኤ ይጠራ ብለን ያቀረብነውን አቤቱታ በመቃወም ጉባኤ ተጠርቶ በቀውሱ ላይ መክሮ እልባት እንዳይሰጥ ዕንቅፋት ሆኗል። የዚህ ዓይነት ሁኔታ ሲፈጠር ጉባኤ ዓይነተኛ መፍትሔ ነው። ይህ እንዳይሆን ስለከለከለ የጉባኤን ሚና አኮላሽቷል። ከህግ ውጭ ራሱን ማ/ኮ አድርጎ በመሰየም የማ/ኮ ሐላፊነት በጉልበቱ በመንጠቅ የማይገባውን ስልጣንና ሐላፊነት ተቆጣጥሯል። ስለሆነም ህገ ወጥ ኩዴታ አካሂዶ ድርጅታችን ውስጥ ባጋጠመ የቀውስ ሁኔታ አዎንታዊና ህጋዊ ሚና መጫወት የሚችለውን የድርጅታችን ኦዲት ኮሚሽን ውሳኔ በመፃረር አካሉ ከጥቅም ውጭ እንዲሆን አድርጓል። ስለሆነም ሶስቱን ማእከላዊ የድርጅታችንን ወሳኝ ተቋማት በጉልበቱ አደናቅፏል። የድርጅት ሐላፊነትና ስልጣንን በህገ ወጥ መንገድ ተቆጣጥሯል። ድርጅት ከህገ ደንብ ውጪ ህልውና ሊኖረው አይችልም። ቡድኑ ስልጣንና ሃላፊነትን የሚወስኑ የድርጅታችንን ህገ ደንብ መሰረታዊ ህጎችን ረግጧል። በአጭሩ ሲገለዕ ድርጅታዊ ኩዴታ አካሂዷል። እንደ ኦዲት ኮሚሽናችን አገላለዕ ፍፁም ፀረ ዴሞክራቲክና ህገ ወጥ ስራ ሰርቷል። በድርጅት ውስጥ ከዚህ የበለጠ ወንጀል መፈፀም አይቻልም። ከዚህ የበለጠ ፀረ ዴሞክራሲያዊ ተግባር ሊፈፀም አይችልም። በድርጅት ውስጥ የስህተቶች ሁሉ ቁንጮ የዚህ ዓይነት ስሕተት ነው። በድርጅታችን ውስጥ የተከሰተው ቀውስ በመርህ ላይ የተመሰረተ መፍትሔ ማግኘት ካለበት ይህንን ግንዛቤ ውስጥ ማስገባት ያስፈልጋል።</p>


<h3>4. በመድረክ የመሳተፍ ወይም ያለመሳተፍ ጉዳይ</h3>


<p>በመድረክ የመሳተፍ ወይም ያለመሳተፍ ጥያቄ በህዝብም በድርጅት አባላትም ዘንድ ሲነሳና ሲያከራክር ሰንብቷል። አሁንም በመቀጠል ላይ ይገኛል። አንዳንዱ መድረክን እንደ መጨረሻ ግብ አድርጎ ይመለከታል። ይህ የተሳሳተ አመለካከት ነው። መድረክ እንደ መጨረሻ ግብ ሊወሰድ አይችልም።</p>

<p>በመድረክ መሳተፍ አለመሳተፍ መርህ አለው፤ ዓላማም አለው። ከመርህና ከዓላማ ውጭ የሚታይ መድረክ የለም። ከህግና ስርዓት ውጭ የሚታይ መድረክ የለም። ሊኖርም አይችልም። አንድ መድረክ ሁሉንም ዴሞክራቲክ መርሆዎች የረገጠ ከሆነ በዚህ ዓይነት መድረክ መሳተፍ ምንም ዓይነት ውጤት ሊያስገኝ አይችልም። ዴሞክራቴክ መርሆዎችን የረገጠ መድረክ ሃሳብን በዴሞክራቴክ መንገዱ እንዳይቀርብ የሚያፍን ወይም የሚያደናቅፍ ነው። በዚህ ዓይነት መድረክ ተገኝቶ ሃሳብን ለመግለጽ መሞከር ቢታሰብም ከመታፈን ውጪ ምንም ፋይዳ የለውም። የተሳታፊን መብት ከጅምሩ የሚያፍን መድረክ ፍትሃዊና ዴሞክራቲክ መድረክ ሊሆን አይችልም። ዲሞክራቲክና ነፃ መፍትሄ ሊያስገኝ አይችልም። ዴሞክራሲ ደግሞ መብታቸው በተጠበቀ አባላት ወይም አካላት መሃከል የሚኖር ነፃ ግንኙነትና ነፃ የሐሳብ ልውውጥ ነው። የዴሞክራሲ አልፋና ኦሜጋ መብት ነው። ከመብት ውጭ ዴሞክራሲ የለም። አፋኝና ታፋኝ ዴሞክራሲያዊ ግንኙነት ነፃና እኩል የሐሳብ ልውውጥ ሊኖራቸው አይችልም። ሊኖር ይችላል ብሎ መገመትም ራስን ማሞኘት ነው።</p>

<p>የመቀሌ «ካድሬ» መድረክ -በዚህ መድረክ የተሳተፈ ሁሉም ካድሬ አልነበረም፤ በድርጅቱ በካድሬነት የማይታወቁ ለምሳሌ ያህል ዶ/ር ሰለሞን ዕንቋይ፣ በተጨማሪም ህገ መንግስቱ በድርጅት ስብሰባ እንዲካፈሉ የማይፈቀድላቸው አንዳንድ የጦር መኮንኖችም በመቀሌም ይሁን በአ/አበባ የ«ካድሬ» ስብሰባ ተሳታፊዎች ነበሩ።? ከ12ቱ የታገዱት የማ/ኮ አባላት ሳያውቁት በቤተ መንግስቱ ቡድን የተዘጋጀ፣ ድርጅት ከመፍረስ ለመከላከለ በሚል የማጭበርበር መፈክር ካድሬውን ፀረ 12ቱ የማኮ/ አባላት በስሜት ለማነሳሳት የሞከረ፣ በኦዲት ኮሚሽን አገላለጽ -እኛም የምናምንበት? ህገወጥ ስብሰባ ነበር። ኦዲት ኮሚሽን ህገ ወጥ ነው ያለበት ምክንያት ራሱን ማ/ኮሚቴ ነኝ ብሎ በሰየመ ህገ ወጥ አካል የተጠራ በመሆኑ ነው።</p>

<p>እኛ ስብሰባውን በተመለከተ ሁለት ታሳቢዎች ነበሩን። አንደኛው የመርህ ነው። እሱም ህገ ደንባችንን ያፈረሰ ህገ ወጥ አካል የጠራው ስብሰባ ውስጥ መካፈል ህገ ወጥነትን አሜን ብሎ መቀበል ይሆናል፤ ለህገ ደንባችን መናድ እኛም ተባባሪዎች እንሆናለን የሚል ታሳቢ ነው። እኛ ይህንን ማድረግ ከመርህ አንፃር ተገቢ እንዳልሆነ ግንዛቤው ነበረን። በሌላ በኩል የካድሬ ተወካዮች ስለ ቀውሱ መረጃ እንድንሰጣቸው ጥሪ አድርገውልን ነበር። ጥሪያቸውን ማክበር ነበረብን። ይህ ሁለተኛው የኛ ታሳቢ ነበር። ስለሆነም ሁለቱን ታሳቢዎች ግምት ውስጥ በማስገባት የህግ የበላይነትን መርህ ሳንጥስ ስብሰባው ለምን ህገ ወጥ እንደምንለው አስረድተን እግረ መንገዳችን ስለቀውሱ ያለንን አመለካከት እንደ መረጃ አቅርበን ከስብሰባው የምንወጣበት ሁኔታ እንደአካሄድ ይዘን ወደ ስብሰባው ገባን። ይሁን እንጂ ራሱን በስብሰባው ሊቀመንበርነት የሰየመው የህወሓት ሊቀመንበር ሐሳባችንን እንድናቀርብ ፍፁም ሊፈቅድ አልቻለም። ከኛ በፊት ስለስብሰባው ሕገ ወጥነት ለማብራራት የሞከረው የኦዲት ኮሚሽን ተወካይም ሐሳቡን ለመግለዕና ቤቱ እንዲወያይበት ለማድረግ የተሟላ ዕድል እንዳያገኝ በሊቀመንበሩ ተነፍጓል። ስለሆነም የኦዲት ኮሚሽን አባላት ስብሰባውን ጥለው ለመውጣት ተገደዋል። እኛም ከዚህ ውጪ ሌላ አማራጭ ስላልነበረን ህገ ወጥ ስብሰባውን ጥለን ወጥተናል፡ የሊቀመንበሩ ፍላጎት እኛም እንደሱ ከመጀመሪያ እስከ መጨረሻ የህገ ወጥ ስብሰባው ተሳታፊዎች እንድንሆን፣ የህገ-ደንባችን መጣስ አንድ አካል እንድንሆን ነበር። እኛ ይህንን አካሄድ ከመርህ አንፃር ልንቀበለው የምንችል አልነበረም። ረግጠው ወጡ የሚባልበት የመቀሌ ስብሰባ ሁኔታ በኛ በኩል ሲታይ ከላይ እንደተገለፀው ነበር። ጥለን በመውጣታችን የፈፀምነው አንዳች ስሕተት አልነበረም። ከመርህ አንፃር ትክክል ነበርን። ለመናገር ዕድል ከማጣት ከዴሞክራሲያዊ መብት አንፃርም ትክክል ነበርን። ጊዜያዊ የፖለቲካ ጉዳት አድርሷል ወይ? አድርሷል። ይሁን እንጂ መርህ ለጊዜያዊ ጥቅም ሲባል መስዋእት መሆን የለበትም ባዮች ነን። ጊዜያዊ ፖለቲካዊ ጥቅም ለመርህና ለዘላቂ ፖለቲካ ጥቅም ተገዢ መሆን አለበት ባዮች ነን። ለጊዜያዊ ፖለቲካዊ ጥቅም ሲባል የህግ የበላይነት የሚያክል ትልቅ መርህ መርገጥ ትቶት የሚያልፍ ባህል አደገኛና አፍራሽ ይሆናል ባዮች ነን። ስለተሰው ጓዶች እየተባሉ ስብሰባውን ጥለው ወጡ እየተባለ የሰውን ስሜት ለመቀስቀስና ጥላቻን ለማራገብ የቤተ መንግስቱ ቡድን ሰፊ ጥረት ማድረጉ ይታወቃል። ቡድኑ ራሱ ይህ የዴማጎጂ ጨዋታ እንደሆነ ጠንቅቆ ያውቃል። ለጊዜያዊ ርካሽ ፖለቲካዊ ትርፍ ሲል ግን ዴማጎጂን እንደ መሳርያነት ይጠቀማል። ከቤተ መንግስቱ ቡድን ከዚህ ውጭ ሌላ የተቀደሰ ተግባር አንጠብቅም። የዴማጎጂው ሰለባ ከሆነው ካድሬ የምንጠብቀው ግን ይህንን አልነበረም። ቢያንስ ቢያንስ ካለፈው የኦዲት ኮሚሽን ሪፖርትና ውሳኔ የሚሰማበትና በስፋት ተወያይቶ አቋም የሚይዝበት ሁኔታ መፍጠር ነበረበት። ከድርጅት ካድሬ የሚጠበቅ አነስተኛ ነገር ይህንን ማድረግ ነው። ካድሬው ይህንን አድርጐ ቢሆን ኖሮ ሃቁን በደንብ በተገነዘበ ነበር ባዮች ነን። በተሰውት ጓዶች ደምና አጥንት የተፃፈውና የተገነባው ህገ ደንባችን ማን እንደረገጠው፣ የተሰውት ጓዶቻችን አደራ ማን እንደበላው በተገነዘበ ነበር። በኛ እምነት ለተሰውት ጓዶች ሃቀኛ ክብር ሳይሆን አፍአዊ የይስሙላ ክብር እየሰጠ ያለው በነሱ ደምና አጥንት እያላገጠ ያለው የቤተ መንግስቱ ቡድን ነው። አሁንም ቢሆን ካድሬውና አባሉ ይህንን መገንዘብ ይኖርበታል። የዴማጎጂ ሰለባ መሆን ማቋረጥ ይኖርበታል ባዮች ነን። በኛ እምነት የመቀሌውን ስብሰባ ጥለን መውጣታችን ለመርህ ያለንን ተገዢነት የሚያሳይ ትክክለኛ ተግባር ነው። ስለሆነም ስሕተት ፈዕመናል የምንልበት ምንም ምክንያት የለንም።</p>

<p>በኢህአዴግ ምክር ቤት አለመሳተፋችንም ተገቢ ምክንያት የነበረው ነው። እኛ የኢህአዴግ ምክር ቤት ሙሉ አባላት ነን። ህጋዊና ዴሞክራሲያዊ በሆነ መንገድ አባልነታችን ሊሻር ይችላል፤ ህገ ወጥ በሆነ መንገድ ግን አባልነታችን ሊሻር አይችልም። እኛ በምክር ቤቱ ስብሰባ የተገኘነው አባል እንደመሆናችን መጠን ነው። ይሁን እንጂ ገና ከጅምሩ በምክር ቤቱ ሊቀመንበር በአቶ መለስ ዜናዊ አስረጂ እንጂ አባል አይደላችሁም ተባልን። ምክር ቤቱ ይህንን የሊቀመንበሩን ህገወጥ ተግባር ሊከላከል አልቻለም። ይህን ባለማድረጉ ምክር ቤቱ አስገራሚ ታሪካዊ ስሕተት ነው የፈፀመው። እኛ ህይወታችን ሙሉ ለመብት የታገልን ሰዎች ነን። የዴሞክራሲ ቁም ነገር መብት ነው። ለመብታችን መከበር ያልታገልን ሰዎች የህዝቦችን መብት ለማስከበር ማታገል እንችላለን ብንል ቀልድ ነው። ስለሆነም ካላንዳች ውይይት ገና ከጅምሩ ለመብታችን መቆም ባልቻለ የምክር ቤት ውይይት መሳተፍ አንገትን ደፍቶ መብትን ከማስረገጥ ባሻገር ምንም ፋይዳ እንደማይኖረው በመገንዘብ ከስብሰባው ለመውጣት ተገደናል። ይህም ትክክለኛ ውሳኔ ነበር። ስሕተት ነው ብለን ለመቀበል የሚያስችለን አንዳችም አሳማኝ ነገር የለም። በአንፃሩ ከ12ቱ ውስጥ ሶስት ጓዶች በምክር ቤቱ ተሳትፈዋል። የነሱ መሳተፍ በውይይቱ ውጤት ላይ የተጫወተው አዎንታዊ ሚና ነበር ወይ? አልነበረም። ይህ በሶስቱ ጓዶች በእያንዳንዳቸው አንደበት የተገፀልን እውነታ ነው።</p>

<p>የቤተ መንግስቱ ቡድን የ12ቱ ጥፋት ብሎ ለምክር ቤቱ ያቀረበው ክስ ዴሞክራሲያዊ ማእከላዊነትን መጣስ፣ መድረክን መርግጥ፣ አንጀኝነት፣ ኢህአዴግን ለመሰንጠቅ መሞከር የሚል መሰረተ ቢስ ውንጀላ ነበር። የሶስቱ ጓዶች በስብሰባው መሳተፍ ያስገኘው ነገር ቢኖር ዘረኝነት የሚል ተጨማሪ መሰረተ ቢስ ውንጀላ ነው። ስለሆነም በተሳትፎአቸው የተገኘው «ፋይዳ» ቢኖር ዘረኝነት የሚል ቦነስ ነው። ገና ከጅምሩ የምክር ቤት አባልነት መብታችንን ለማስከበር ባልቻለ ምክር ቤት ብንሳተፍበት/ባንሳተፍበት ከዚህ የተለየ ውጤት ይኖረዋል ብሎ ማሰብ አስቸጋሪ ነው። የሶስቱ ተሳትፎ ያረጋገጠው ሃቅ ይህንኑ ነው። ለነገሩማ የቤተ መንግስቱ ቡድን ለምክር ቤት አጀንዳውን ሲያቀርብ እንደ መረጃ ምክር ቤቱ እንዲያውቀው እንጂ ውሳኔ እንዲሰጥበትም አልነበረም። ሊቀመንበሩ ራሱ በድርጅታዊ ነፃነታችን ውስጥ ጣልቃ ገብታችሁ እንድትወስኑልን ሳይሆን እንደ ኢንፎርሜሽን እንድታውቁልን በሚል ነው አጀንዳውን ያቀረበው። ምክር ቤቱም ይህንን ተቀብሎ ነው አጀንዳውን ወደ ማየት የገባው። የማታ ማታ ግን እጅግ አስገራሚ በሆነ ሁኔታ እንደ ኢንፎርሜሽን ብቻ የቀረበው አጀንዳ በልዩ አክሮባቲክስ ወደ ውሳኔ መስጠት ተቀይሮ በ12ታችን ላይ የውንጀላ ውሳኔ ተላለፈ። ከዚህ አኳያ ሲታይም ውሳኔው ታሪካዊ ስሕተት ነበር። ከዚህ ባሻገርም የኢህአዴግ ምክር ቤት ውሳኔ በህወሓት የቤተ መንግስት ቡድን የተደረገውን ህገ ወጥ ድርጅታዊ ኩዴታ የተቀበለ በኢህአዴግ ታሪክ ውስጥ ጥቁር ነጥብ ጥሎ ያለፈ ውሳኔ ነው። ሁሉም የኢህአዴግ አባል ውሳኔውን በዚህ መልኩ ቢያጤነው በድርጅቱም ይሁን በኢትዮጵያ መኖር ላለበት የህግ የበላይነትና ዴሞክራሲ እጅግ ጠቃሚ እንደሚሆን አያጠራጥርም።</p>

<p>በመድረክ መሳተፍ ወይም አለመሳተፍ ጥያቄን ለማጠቃለል ያህል በመቀሌው ስብሰባ ያልተሳተፍነው የድርጅታችን ህግ ደንብ በመርገጥ በአንድ ህገ ወጥ የማእከላዊ ኮሚቴ ቡድን የተዘጋጀ በመሆኑና ሐሳባችንን በነፃ ለመግለዕ ያላስቻለ ኢዴሞክራሲያዊ የመድረክ አመራር የሰፈነበት በመሆኑ ነው። የህገ ደንባችንና የህጋችን የበላይነት ለመከላከል ፀረ ዴሞክራቲክና ህገ ወጥ የአመራር ቡድንን ለመቃወም ካለን በመርህ ላይ የተመረኮዘ እምነት በመነሳት ነው ያልተሳተፍነው ወይም ጥለን ለመውጣት የወሰንነው። እኛ እንደ አመራር መጠን እነኚህን መርሆዎች መጠበቅ ይኖርብናል። ከዚህ ያነሰ ከኛ የሚጠበቅ አይደለም። በኢህአዴግ ም/ቤት መድረክ ያልተሳተፍነውም ገና ከጅምሩ መብታችንን የተጋፉ በመሆኑ ነው። ስለሆነም በሁለቱም መድረኮች አለመሳተፋችን እንደ ጥፋት አንቆጥረውም። የምናደርገው ግለሂስም አይኖርም።</p>

<p>እኛ የመድረክን ጠቀሜታ እንገነዘባለን። መድረክ ሐሳብን ለማስተላለፍ ይጠቅማል። ይህንን እናውቃለን። ከብዙ የትግል ታሪኮች የቀሰምናቸው ልምዶች አሉ። ከአንጋፋ ትግሎች ትምህርት ወስደናል፤ በድርጅታችን ውስጥም አስተምረንባቸዋል። በዴሞክራቲክ መድረኮችም ብቻ ሳይሆን በፀረ ዴሞክራቲክ መድረኮችና አካላት ውስጥ የመታገል አስፈላጊነት እናውቃለን። ይህ የትግል ታክቲክ ሀሁ እንደሆነ እናውቃለን።</p>

<p>አንዳንድ አባላት ይህንን የረሳን ይመስል መድረኩ አፋኝ ቢሆንም ህገ ወጥ ድርጊት ተፈዕሞ ቢሆንም ማንኛውም ቀዳዳና ዕድል ለመጠቀም ለምን አትጥሩም? የሚል ሐሳብ ያቀርቡልናል። የትግል ታክቲክ ስሕተት እየፈፀምን እንዳለን የሚያስቡ አባላትም አልጠፉም። በጎና ገንቢ ፍላጎታቸውን እንገነዘብላቸዋለን። ይሁን እንጂ በውል ያልተገነዘቡት አንድ ነገር አለ።</p>

<p>በኛ አመለካከት ህወሓት ድርድታችን በህገ ደንባችን የተደነገገው የህግ የበላይነት የሚያምን የድርጅታዊ መድረኮች ነፃነት ተቀብሎ የሚሄድና የሚተገብር ዴሞክራቲክ ድርጅት ነው። በእምነት ደረጃ ዴሞክራቲክ ነው ከምንለው ድርጅታችን እኛ የምንጠብቀው ሕጋዊ አሰራርና ዴሞክራሲን ነው። ሕጋዊ አሰራርና ዴሞክራሲ በሚደፈቁበት ወቅት ከሁሉም በላይ ለነዚህ ለተደፈቁ አሰራሮች ሳናጎበድድ፣ የመደፈቁ አካል ሳንሆን ድምፃችንና ተቃውሞአችን ማሰማት ይኖርብናል። ለተረገጡት አሰራሮች ማጎብደድ ስሕተቶቹን ከመቀልበስ ይልቅ ያጠናክራቸዋል። በቤተ መንግስቱ ቡድን የተረገጡ ህጎች ግልዕና መሰረታዊ ናቸው። ከድርጅቱ አባል ንቃተ ህሊና ውጭ ናቸው ማለት አይቻልም። አባሉ በነዚህ ጉዳዮች ቅዕበታዊ ተቃውሞ ቢያሰማ በቅዕበት ሊታረሙ የሚችሉ ናቸው። ሊቃወም ባለመቻሉ ግን ስሕተቶቹ በመጠናከር ላይ ይገኛሉ። አሁንም ቢሆን ግን ለመቃወም ጊዜው አልፏል ማለት አይቻልም። ዛሬም ነገም መቃወም ይቻላል። ጥፍቶቹን መቀልበስ ይቻላል። ከሁላችን የሚጠበቅ በያለንበት ጠንካራ ተቃውሞ መሰንዘር ነው።</p>

<p>እኛ ህወሓት እንደ ድርጅት ዴሞክራቲክ ነው ባዮች ነን። ህወሓት ፀረ ዴሞክራቲክ ሆኗል የሚል ድምዳሜ ላይ ባልደረስንበት ሁኔታ «በአፋኝ መድረክ ውስጥም ቢሆን ገብቶ ሐሳብን መግለዕ ይቻላል፤ መታገል ይቻላል» ብለን መሄድ ህወሓት ፀረ ዴሞክራቲክ ሆኗል የሚል አንድምታ ይሰጣል። ይህም በአንድምታም ቢሆን መቀበል አንፈልግም። «በፀረ ዲሞክራቲክ አካል ውስጥ ገብተህ መታገል ይቻላል» የሚል መርህ ያንን አካል ፀረ ዴሞክራቲክ ነው ብለህ አስቀድመህ መፈረጅን ይጠይቃል። አካሉ ዴሞክራቲክ ነው ብለህ ተቀብለህ እኔም የአካሉ አባል ነኝ የሚል እምነት ይዘህ አፋኝ መድረኮች ውስጥ ገብተህ መታፈን ግን በመርህ ደረጃ ተቀባይነት የለውም። በዚህ ዓይነት ሁኔታ መድረኮችን ማጋለጥ ብቻ ነው ተገቢ የሚሆነው። እኛም እያደረግን ያለነው ይህንኑ ነው። ተመሳሳይ ድምዳሜ ላይ የደረሰ አባልም ተመሳሳይ እርምጃ ነው መውሰድ የሚጠበቅበት። ለመርህ ተገዢ የሆነ አካሄድ ይህ ብቻ ነው።</p>


<h3>በአሁኑ ወቅት ያሉ አማራጮች ምን ይመስላሉ?</h3>

<h3>1. የቤተ መንግስቱን ህገ ወጥ ቡድንን አጥብቆ መቃወምና መታገል</h3>


<p>ከላይ በስፋት እንደተገለፀው የቤተ መንግስቱ ቡድን ድርጅታዊ ህገ ደንባችንን በመሻርና ድርጅታዊ ኩዴታ በማካሄድ የማ/ኮ ስልጣንና ድርጅታዊ መዋቅርን ተቆጣጥሯል። እኛን የሚያገሉ አፋኝ መድረኮችን በማዘጋጀት ድምፃችንን ለማፈንና የራሱን ወገን ሐሳብ ብቻ በመድረክ እንዲቀርብ በማድረግ አባሉን ለማደናገር ከፍተኛ ጥረት በማካሄድ ላይ ይገኛል። ስለሆነም በኛ በኩል ይህንን የቤተ መንግስት ቡድን አጥብቀን መቃወምና መታገል በአባላትና በህዝብ ዘንድ እንዲጋለጥ ማድረግ ይኖርብናል። ይህንን ደግሞ በተለያዩ መንገዶች መፈፀም የሚቻል ይመስለናል።</p>

<p>ሐሳባችንና መልእክታችን ለድርጅት አባልና ለህዝብ ማሰማት አንደኛው መንገድ ሊሆን ይችላል። እስካሁን ድረስም ሐሳባችንን በኤሌክትሮኒክ ሚድያና በተለያዩ ጋዜጦች በሃገር ውስጥና በውጭ ሃገር ለህዝብና ለአባላት ለማዳረስ ሞክረናል። አንዳንድ ሰዎች የዚህን ውጤት ይጠራጠራሉ። ከዚህ በመነሳትም የቤተ መንግስቱ ቡድን በሚያዘጋጃቸው ህገ ወጥ፣ ፀረ ዴሞክራቲክና አፋኝ መድረኮች ለምን አትሳተፉም ቀንዳዎችን ለምን አትጠቀሙም ይላሉ። ለምን በነዚህ አፋኝ መድረኮች እንደማንሳተፍ ከላይ የገለዕነው ስለሆነ እዚህ አንመለስበትም። በኤሌክትሮኒክስ ሚድያና በጋዜጦች ኧሐሳቦቻችንን ለመግለዕ ያደረግነው ሙከራ ውጤት አነስተኛ እንዳልሆነ ግን ከህዝብና ከአባላት ከምናገኘው የተለያየ መረጃ ለማረጋገጥ ችለናል። የመሃል አገር ህዝብና በውጭ ሃገር የሚኖሩ የትግራይ ተወላጆች አመለካከት ወደኛ ያደላ እንደሆነ በርግጠኝነት መናገር ይቻላል። በትግራይም ህዝቡ እነሱ ካልመጡና ሐሳባቸውን ካልሰማን አቋም አንይዝም እያለ እንደሆነ ባንዳንድ ከተሞች ደግሞ በዚህ ሳይገደብ ለኛ በጎ አመለካከት እንዳለው ተጨባጭ ሐቅ ነው። በአባላት አካባቢም የማደናገር የማወናበድና የጫጫታ ምዕራፍ ታልፎ የቤተ መንግስቱ ቡድን በወሰዳቸው ህገ ወጥ እርምጃዎችና በየሴሚናሩ በሚያራምዳቸው ህዝብንና ሃገርን የሚጎዱ አመለካከቶች መሰረታዊ ጥያቄዎችን ማንሳት ጀምሯል። አባሉ ይህን እያደረገ ያለው የፖሊስና የደህንነት አሸማቃቂ አፈና የመድረክ መሪዎች አደንቋሪ ስብከትና ፀረ ዴሞክራቲክ አካሄድ ሳይበግረው እንደሆነ ይታወቃል። ከነዚ መረጃዎች መረዳት የሚቻለው ሐሳባችንና መልእክታችንን ለማድረስ ያደረግነው የተወሰነ ሙከራ ፍሬ እያፈራ እንደሆነ ነው። ወደፊት ደግሞ የበለጠ ውጤት እንደሚኖረው የሚያጠራጥር አይደለም።</p>

<p>በድርጅትም ይሁን በመንግስት ሚድያ ነፃ መድረክ ተገኝቶ ለመስራት ቢቻል ኖሮ ከዚህ የበለጠ ውጤት ለማደግኘት ይቻል እንደነበር በርግጠኝነት መናገር ይቻላል። ይሁን እንጂ ለቤተ መንግስቱ ቡድን ይህንን ድርጅታዊና ሕገ መንግሰታዊ መብታችንን አፍኖ ይዟል። በኛ በኩል ለአቶ መለስ ዜናዊ ከዚህ ቀደም በፃፍነው ደብዳቤ በነዚህ ነፃ መድረኮች በግንባር ተገኝተን ለመከራከር እንደምንፈልግ ገልፀናል። አሁንም የዚህ ዓይነት ክርክር ለማድረግ ዝግጅዎች መሆናችንን ደግመን ለመግለዕ እንወዳለን። እነዚህ ሰዎች በሃቅ ለዴሞክራሲ የቆሙ ከሆነ በሃቅ ለአባልና ለህዝብ ወሳኝነት የቆሙ ከሆነ ለዚህ ዓይነቱ ክርክር ዝግጁ መሆን ይገባቸዋል እንላለን። የኢትዮጵያ ህዝብና የህወሓት/የኢህአዴግ አባልም ድርጅታዊ መድረኮች ነፃ እንዲሆኑ የመንግስት ሚድያም በነፃ ሁለቱን ወገኖች እንዲያስተናግድ ግፊት ማድረግ ይጠበቅባቸዋል። ከህዝብና ከአባላት የሚመጣ ግፊት ተገቢም ጠቃሚም ነው ብለን እናምናለን። ግፊቱ እየበረታ ከመጣ እነዚህ ሰዎች ወደውም ሳይሆን ተገደው ሐሳቡን ሊቀበሉ ይችላሉ። ምክንያቱም የአባልና የህዝብ ግፊትን መቋቋም የሚያስችላቸው ሌላ ፖለቲካዊ መሰረት ስለሌላቸው ነው።</p>

<p>ግፊቱ ካልጠነከረ ግን ሰዎቹ እስካሁን እንዳየነው በጄ የሚሉ አይደሉም። ይህ እስከሆነ ድረስ ለኛ ያለው ብቸኛ አማራጭ ሐሳባችንን ከላይ በገለዕነው መልኩ በኤሌክትሮኒክስ ሚድያና በጋዜጣ ለህዝብና ለአባል ማዳረስ ነው። የዚህን ውጤታማነት የሚጠራጠሩ የሰዎቹን በጄ አለማለት የማይገነዘቡ ከአባላትና ከህዝብ አንዳንድ ግለሰቦች ለምን የውሸት ግለሂስም ቢሆን አድርጋችሁ ወደ ማ/ኮ ተመልሳችሁ ከአባላት የሚያገናኝዋችሁን መድረኮች ፈጥራችሁ ለምን ሐሳባችሁን አታቀርቡም? እስከ ማለት ይሄዳሉ። የውሸት ማለትም የማታምንበት ግለሂስ ማካሄድ ከመርህ አንፃር ከፍተኛ ስሕተት ከመሆኑም በላይ አዲስና አደገኛ ባህል ጥሎብን የሚሄድ ነው። እኛ ለማንኛውም ጊዜያዊ ጥቅም ስንል የውሸተ ግለሂስ ለማድረግ ህሊናችን አይፈቅድልንም። በበኩላችን የሰራነው ጥፋት ወይም ስህተት ቢኖር ግለሂስ ከማድረግ ባልታቀብን ነበር። የሃቀኛ ግለሂስ ጠቀሜታ ከረጅም የትግል ልምዳችን እንገነዘባለንና። ከማንኛውም አካል ጋርም እልህ አልተጋባንም፤ በእልህም ማድረግ የሚገባን ትክክለኛ ተግባር ከማድረግ ወደ ሁዋላ ማለት የምንችል አይደለንም። የፈፀምነው የሚታየን ስህተት ስለሌለ ግለ ሂስ ማድረግ አንችልም ማለታችን በቀላል አነጋገር ስህተት አልፈፀምንም ከሚል ቅን ልቦናና የፀና እምነት የሚነጭ ብቻ እንደሆነ ነው የምንረዳው። እስካሁን ድረስ በነበሩት ሂደቶች አንዳችም ስህተት ፈዕመናል የሚል ዕምነት የለንም ስህተት ባልፈፀምንበት ስሕተት ፈዕመናል ብለን ግለሂስ ማድረግ ከቤተ-መንግስቱ ህገ-ወጥ ቡድን የምናደርገው ትግል ደርሶበት ካለ ደረጃ ተነስተን ስናየው የመጀመሪያው ታሪካዊ ስሕተት ይሆናል ብለን እናምናለን። የድርጅታችን ህገ ደንብና የአገራችንን ህገ መንግስት ለማስከበር እንዲሁም እልፍ አእላፍ ታጋዮች የወደቁለትን የድርጅታችን ዓላማ ለመከላከል ስንል የጀመርነው የተቀደሰ ትግል ይጎዳል የሚል የፀና እምነት አለን። ይህንን የዓላማ ዕናታችንን ለመፈታተን ፈረንጆች የሚሉት ዓይነት «የካሮትና የቆመጥ» የተለያዩ ሙከራዎች ተደርገዋል። ለነዚህ ሙከራዎች አልተንበረከክንም ወደፊትም ቢሆን አንምበረከክም። ቁርጠኛ ውሳኔአችን መሆኑን ወዳጅና ጠላት ደግሞ እንዲገነዘብልን እንፈልጋለን።</p>

<p>በአንድነት እንጂ በግለሰብ ደረጃ በሚቀነቀን የመፍሔ አቅጣጫ መፍትሔ ሊገኝ እንደማይችል ጠንካራ እምነታችን ነው፡ ከዚህ በፊት በግለሰብ ደረጃ የተሞከረው የግል መፍትሔ ምንም ዓይነት ፋይዳ እንዳላስገኘ እንገነዘባለን። ወደፊትም ቢሆን ተመሳሳይ ሙከራ ቢደረግ የሚፈይደው ነገር እንደማይኖር ከወዲሁ መተንበይ እንችላለን። ስለሆነም አንድነታችንን አጠናክረን በመርህ ላይ የተመሰረተ መፍትሔ ለማግኘት የውል ጥረታችንን እንቀጥላለን።</p>

<p>ደጋግመን እንደገለዕነውና ለአቶ መለስ ዜናዊ በፃፍነው ደብዳቤ እንዳመለከትነው በድርጅታችን ማ/ኮ ለከተሰተው ችግር መፍትሔ ሊሆን የሚችለው አስቸኳይ ጉባኤ በፍትሓዊ መንገድ ተዘጋጅቶ ማ/ኮሚቴውን ያወዛገቡ ጉዳዮች በጉባኤ ውይይት ተደርጎባቸው እልባት ሲያገኙ ነው። በተጨማሪም በቤተ መንግስቱ ቡድን የተወሰዱት ህገ-ወጥ እርምጃዎች ህገ-ወጥነታቸው በግልዕ ታምኖበት በተግባር ሲቀለበሱ ብቻ ነው። ከዚህ ውጭ በመድረክ ፍለጋ ይሁን በሌላ ምክንያት የሚቀነቀን መፍትሔ ተቀባይነት ሊኖረው አይችልም። ፍትሐዊና ዴሞክራሲያዊ በሆነ መንገድ በተዘጋጀ ጉባኤ በመሳተፍ የበኩላችንን አስተዋዕኦ ለማድረግ ዝግጁ መሆናችንን ለመግለዕ እንወዳለን። የድርጅታችን የቆየ ዴሞክራሲያዊ ህዝባዊና ሃገራዊ ዓላማ ከፀረ-ዴሞክራሲያዊና ኢሃገራዊ ቅልበሳ መከላከል የሚቻለው በዚህ መንገድ ነው እንላለን።</p>

<p>ይህ የመፍትሔ ሐሳብ በቤተ - መንግስቱ ቡድን ተቀባይነት ካላገኘስ ምንድነው የሚደረገው? ለዚህ ጥያቄ የትንበያ መልስ መሰጠት አንሻም አሁን ማለት የምንችለው ቡድኑ ይህንን የመፍትሔ ሐሳብ እንዲቀበል ባለን ዓቅም በቁርጠኝነት መታገል ነው። የትግራይና የተቀረው የኢትዮጵያ ህዝብ እንዲሁም የህወሓትና የኢህአዴግ አባል የጥሪያችን ፍትሐዊነት ተቀብሎ በቡድኑ ላይ አስፈላጊ አዎንታዊ ተዕዕኖ ካሳደረ ተገዶም ቢሆን ይቀበላል ባዮች ነን። ለጊዜው ለጥያቄው ያለን መልስ ይህን ይመስላል።</p>


<p>ወደ ንድፈ ሐሳብ እንንጎድ ከተባለ አንድ ወይም ሌላ አስተያየት መሰጠት ይቻላል። በድርጅት ውስጥ በፀረ-ዴሞክራሲያዊና አስተዳደራዊ መንገድ የታፈነ ሐሳብ መሰረታዊ የዓላማ ጥያቄ እስከሆነ ድረስ እስከ ወዲያኛው ታፍኖ መቅረት አይችልም። ለአንገብጋቢ የህዝብና የአገር ጥያቄ አማራጭ ይሆናል ተብሎ እስከታመነበት ድረስና ቁርጠኛ አቀንቆኞችና ደጋፊዎች እስካሉት ድረስ በአንድ ወይም በሌላ መልኩ ድርጅታዊ ህልውና ማግኘቱ ፍፁም የማይቀር ነው። ቁርጠኛ ደጋፊዎችና አቀንቃኞች እስከሌሉት ድረስ ግን ሐሳቡ እንደታፈነ መሞቱ አይቀርም። በንድፈ ሐሳብ ደረጃ ማስቀመጥ የሚቻለው የመጀመሪያ ነጥብ ይህን ነው። ድርጅት ህልውና የሚያገኘው ወይም መመስረቱ ጠቃሚ የሚሆነውና ህልውና ባገኘ ማግስት የሰፊውን ህዝብ ድጋፍ የማግኘት ዕድል ሲኖረው ነው ወይ? ይህ ሌላ የንድፈ-ሐሳብ ጥያቄ ነው። መልሱም አይደለም የሚል ነው። ድርጅት አላማ ነው። ድርጅት ሐሳብ ነው። ድርጅት ተግባር ነው። በድርጅት መገለዕ የሚችል አንድ ህዝባዊና ሃገራዊ ሐሳብ ገና ከጅምሩ ምልአተ ህዝቡ ላያውቀው እንድያውም ላያምንበት ይችላል። የማሳወቅና የማሳመን በቅስቀሳ ይሁን በህዝባዊ ተመክሮ ጥያቄ የድርጅቱ ስራ ይሆናል። ይህ ስራ እንደሁኔታውና፤ በህዝቡና በገዢዎች መሀከል እንደሚኖረው የቅራኔ ደረጃ አጭርም ረጅምም ጊዜ ሊወስድ ይችላል። በጣም አጭር በሆነ ጊዜ ውስጥ የምልአተ ህዝቡ አመኔታና ድጋፍ ያገኙ ድርድቶች እንዲሁም ረጅም ጊዜ የወሰደባቸው ድርጅቶች በህዝቦች የትግል ታሪክ ውስጥ እናያለን። ሁኔታው ነው የሚወስነው ማለት ነው። ይህ በንድፈ ሐሳብ ደረጃ ማስቀመጥ የሚቻለው ሁለተኛው ነጥብ ነው።</p>

<p>ምን ዓይነት ሕ/ሰብ ነው ሐሳብ በድርጅት ህልውና እንዲያገኝ ወይም እንዳያገኝ የሚያደርገው? ይህ ሌላ ንድፈ ሐሳቢዊ ጥያቄ ነው። ሕ/ሰቡ ዴሞክራሲያዊ ከሆነ ሐሳብ በድርጅት መልክ እንዳይገለዕ ገደብ አያስቀምጥም። ፀረ-ዴሞክራቲክ ሕ/ሰብ ወይም ስርዓት ገደብ ያስቀምጣል ያፍናል። በንድፈ ሐሳብ ደረጃ ማስቀመጥ የሚቻለው ሶስተኛ ነጥብ ይህ ነው።</p>

<p>ሌሎች ንድፈ ሐሳባዊ ጥያቄዎችን እያነሱ ነድፈ ሐሳባዊ መልሶችን እያስቀመጡ መቀጠል ይቻላል። ይሁን እንጂ ከንድፈ ሐሳባዊ ዓለም ወደ ተጨባጩ ዓለም መመለስ የግድ ይላል። አስቀድመን ላነሳነው ተጨባጭ ጥያቄ የሰጠነው መልስ አሁንም እንደተጠበቀ ነው። የቤተ መንግስቱ ቡድን እኛ ያቀረብነውን የመፍትሔ ሀሳብ እንዲቀበል በዕናት መታገል ይኖርብናል። ባሁኑ ሰዓት ሌላ መልስ መስጠት አስፈላጊም ጠቃሚ አይሆንም። ይህን በዚህ መልሰን የሁኔታዎች ተጨባጭ ዕድገት እያየን ከላይ ላነሳናቸው ንድፈ ሐሳባዊ ጥያቄዎች ከኢትዮጵያ ሁኔታ ጋር በማገናዘብ ተጨባጭ መልሶችን በተሟላ ሁኔታ መስጠት እንችላለን። አንድ ነገር ማለት የምንችለው ግን የህዝብ ታጋዮች እንደመሆናችን መጠን ምን ጊዜም ቢሆን ብሩህ ተስፋ እንጂ ሌላ አይታየንም።</p>


<h3>2. በህገ-ወጡ የቤተ መንግስት ቡድን ሊወሰዱ የሚችሉ አማራጮች</h3>


<p>የቤተ-መንግስቱ ቡድን ሁለት አማራጮች ያሉት ይመስለናል። አንደኛው ዲሞከራሲያዊ አማራጭ ሲሆን ሁለተኛው የተለመደው የአፈና አማራጭ ነው።</p>

<p>አስቀድመን በጎ በጎውን እንመኝ ከተባለ ዲሞክራሲያዊውን አማራጭ እናነሳለን። ዲሞክራሲያዊው አማራጭ የተወሰዱትን ህገ ወጥ ተግባራት ህገወጥነታቸው በግልዕ ታምኖበት እንዲቀለበሱ ማድረግ፤ አስቸኳይ ጉባኤ ፍትሐዊ በሆነ መንገድ በጋራ ማዘጋጀት፤ ሙስናን የሚያጣራ ኮሚቴን በጋራ መቋቋም... እነዚህን ነገሮች የሚያጠቃልል ይሆናል።</p>

<p>ይህኛው አማራጭ አንድነቱ በከፍተኛ ደረጃ ተናግቶ ያለውን ማዕከላዊ ኮሚቴአችንና እንዲሁም ድርጅታችን አንድነቱን ሊያረጋግጥለት ይችላል። ዲሞክራሲያዊ ህይወቱና አሠራሩ በከፍተኛ ደረጃ ተናግቶ ላለው ድርጅታችን ዲሞክራሲያዊ አሠራሩን ይጠብቅለታል የህዝብና የአባላቱ እምነት ጥያቄ ውስጥ ገብቶ ላለው ድርጅታችን አመኔታ ሊያስገኝለት ይችላል የህዝብ አመኔታ በማጣት ቁልቁል በመጓዝ ላለው በጠቅላይ ሚኒስትሩ ለሚመራው የመንግስት ሥራ አስፈፃሚ አካል ይብዛም ይነስም ህዝባዊ አመኔታ ሊያስገኝለት ይችላል። በአጠቃላይም ለድርጅታችንና ለአገራችን ከከፋ ጥፋት ሊያድን የተሻለ ሁኔታ ሊፈጥር ይችላል።</p>

<p>ይሁን እንጂ በጉልበተኞቹ የቤተ- መንግስት ቡድን ተቀባይነት ሊያገኝ ይችላል ወይ? የተቀባይነት ዕድሉ አነስተኛ እንደሆነ ከወዲሁ መገመት ይቻላል። ይህ ቡድን አቤቱታ ያቀረብነውን የማ/ኮ አባላት እንደወረርሽኝ በሽታ ነው የሚያየው። እያንዳንዳችን አጥብቀን የምናምንበት ነፃ ሐሳብ አለን፤ በነበሩት መድረኮችም ሐሳባችንን በድፍረት እናቀርባለን። ቡድኑ በድፍረት የሚቀርብን ነፃ ሐሳብ አይወድም። ቡድኑ እንደ ገደል ማሚቶ የአንድ ሰው ሐሳብ ብቻ እንዲስተጋባ ይፈልጋል። እኛ ለህዝባዊና ሃገራዊ መብቶችና ጥቅሞች በዕናት እንቆማለን። ቡድኑ ይህንን መስማት አይፈልግም። ስለሆነም ቡድኑ በተቻለ መጠን እኛን ከህወሓት ከኢህአዴግና ከተቻለም ከሃገራዊ ፖለቲካዊ መድረክ ማግለል ይፈልጋል። ካለምንም ተቃውሞ በኢትዮጵያ ዕድል እንደፈለገው ለመፈንጨት ካለው ፍላጎት ነው እኛን ለማግለል የሚፈልገው። ዴሞክራሲያዊ አማራጩን የመቀበል ዕድል አነስተኛ ነው የምንለውም ከዚህ በመነሳት ነው። ይህ ዕድል ተግባራዊ ሊሆን ከሆነ ደጋግመን ለመግለዕ እንደሞከርነው ከህዝብና ከድርጅት አባላት ሃይለኛ ተቃውሞና ግፊት ይጠይቃል።</p>

<p>ስለሆነም ቡድኑ የሚከተለው አማራጭ የተለመደውን የአፈና አማራጭ ነው። እስካሁን የተጓዘውም በዚሁ በጉልበት ላይ በተመሰረተ የአፈና ጎዳና ነው። ምልአተ ጉባኤ ሳይኖረው ራሱን ማ/ኮ አድርጎ መሰየም፤ 12 የማ/ኮ አባላትን ከህገ-ደንባችን ውጭ ማገዱ፤ የድርጅታችን ኦዲት ኮሚሽን ውሳኔ መቀበል አሻፈረኝ ማለቱ፤ ከህግ ውጭ ያለ ፍርድ ቤት ትእዛዝ ዕ/ቤቶቻችንን መበርበሩና ማሸጉ፤ የተቃውሞ ሐሳብ ያላቸውን ካድሬዎች አባላትና ህዝብ በፖሊስና በደህንነት ለማፈን ቀጣይ እንቅስቃሴ ማድረጉ፤ የመንግስት ሚድያን ተጠቅመን ሐሳባችንን እንዳንገልዕ ማፈኑ፤ ጓድ ገብሩ አስራትን በህገ ወጥ መንገድ ከክልል ፕሪዚዳንትነት ማውረዱ፤ በህዝብ ሰፍኖ የነበረው የነፃነት መንፈስ በሚወስዳቸው የአፈና እርምጃዎች ለመበረዝ መፍጨርጨሩ፤ ወዘተ የአፈና ፖሊሲን ተግባራዊ ለማድረግ ቆርጦ መነሳቱን የሚያረጋግጡ ተጨባጭ እርምጃዎች ናቸው።</p>

<p>ይህ አፋኝ ቡድን በነዚህ እርምጃዎች ብቻ እንደማይታገድ ሰሞኑን በማካሄድ ላይ ባለው አስቂኝ ድራማ ለመረዳት ይቻላል። አቤቱታ ያቀረብነው ጓዶች የህዝብ ተመራጮች ነን። የምንበዛው የኢትዮጵያ የህዝብ ተወካዮች ም/ቤት አባለት ነን። ቡድኑ ባሁኑ ሰዓት ከተወካዮች ም/ቤት አባልነታችን ለማሰነሳት ስልጣኑ ተጠቅሞ በማስገደድና በማጭበርበር የህዝብ ፊርማዎችን በማሰባሰብ ላይ ይገኛል።</p>

<p>ከፓርላማ እንድንወጣ የሚያካሄደው እንቅስቃሴ ዓላማ ፓላማውን እንደ መቃወምያ መድረክ እንዳንጠቀምበት ለማድረግ ከሁሉም በላይ ደግሞ ያለንን የፓርላማ አባልነት ጥበቃ -ከፓርላማ ፍቃድ ውጭ ላለመከሰስና ላለመታሰር ያለንን መበት? ለመንጠቀና የፈለገውን ዓይነት አስተዳደራዊ እርምጃ በላያችን ላይ ለመውሰድ ነው። የድርጅታችን አባላትንና የኢትዮጵያ ህዝብ እንደሚያውቀው በበኩላቸን የሚያስከስስና የሚያሳስር የፈፀምንነው ወንጀል የለም። እንደ ወንጀል ሊቆጠር ከሆነ ብቸኛው ወንጀላችን የሃገራንን ጥቅም ክብርና ነፃነት ከውጭ ሃይሎች ጥቃት ለመከላከል በቁርጠኝነት መታገላችን ነው። ሌላ ወንጀል የለንም።</p>

<p>የቤተ-መንግስቱ አፋኝ ቡድን ሐሳባችንን በማፈን ጥፋቱን ለመሸፈን በኛ ላይ የማያካሄደው የአፈና ተግባር አይኖርም የሚል እምነት አለን። ቡድኑ መንግስት ነው። ቡድኑ ስልጣን ነው። ቡድኑ ጉልበት ነው። በስልጣን ላይ ያለ ጉልበተኛ አካል እንደመሆኑ መጠን ደግሞ የሆነ መረጃ ፈብርኮ በሐሰት ለመወንጀል ይችላል። አፋኙ የቤተ-መንግስት ቡድን ይህንን ከማድረግ ወደ ሁዋላ አይልም። ከፓርላማ አባልነታችን ለማስወገድ ቆርጦ የተነሳውም ለዚሁ ተግባር እንደሆነ ገልዕ ነው። መንግስት ስለሆነ ሁሉም በእጁ ሁሉም በደጁ ነውና። መላው የኢትዮጵያ ህዝብና የትግራይ ህዝብ እንዲሁም የኢህአዴግና የህወሃት አባላት ይህንን እንዲገነዘቡልን እንፈልጋለን። በበኩላችን እንደ ህዝብ ታጋዮች መጠን ህዝባዊና ሀገራዊ መብቶችንንና ጥቅሞችን ለመከላከልና ለማስከበር በምናካሂደው የትግል ሂደት የፈለገውን ያክል መስዋትእነት ለመክፈል ዝግጁዎች ነን። መንግስታዊ ስልጣንን የጨበጠ ጉልበተኛ አፋኝ ቡድን በህዝብ ፊት በግልዕ ለመታገል ሰንነሳም መንገዱ «ጨርቅ» ይሆንልናል ብለን በማሰብ እንዳልሆነ ግልዕ ነው።</p>

<p>«የበከተው» ወይም ያልበከተው ሐሳባችንን ከማጠቃለላችን በፊት ለማለት የምንፈልገው አንድ ነጥብ አለ በበኩላችን በህውሓት የተከሰተው ችግር መፍትሄ እንዲያገኝ ሃላፊነት በተመላበት ሀጋዊና ዲሞክራሲያዊ አቅጣጫ ስንንቀሳቀስና ስንታገል ቆይተናል። ወደፊትም በዚሁ አቅጣጫ ብቻ እንደምንራመድ ደግመን ለማረጋገጥ እንፈልጋለን። የኢትዮጵያ ህዝብ አገራዊ ጥቅሙንና መብቱን አስከብሮ በሰላም በልማትና በዲሞክራሲ ጐዳና እንዲጓዝ ህይወታችን ሙሉ የተዋደቅንለት የዘወትር ምኞታችን ነው። ይህ የተቀደሰ ጐዳና በአሁኑ ሰዓት አደጋ ላይ ወድቋል ባዮች ነን። ለውጭ ሃይሎች የመንበርከክ ፖለቲካ እንዲሁም የአፈና ፀረ ዲሞክራቲክ ሁኔታ የበላይነት ለማግኘት እየተፍጨረጨረ እንደሆነ እንገነዘባለን። ይህንን እያንዣበበ ያለውን አደጋ ለመቀልበስ መላው የአገራችን ህዝብ አዎንታዊ ሚናውን መጫወት አለበት። አገባብ ባለውና ዲሞክራቲክ በሆነ መንገድ ተቃውሞውን ማሰማት አለበት።</p>


</body>
</html>
