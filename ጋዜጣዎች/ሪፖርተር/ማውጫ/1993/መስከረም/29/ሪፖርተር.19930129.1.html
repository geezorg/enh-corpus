<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ በርካታ ባለሥልጣናት ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኤርትራ በርካታ ባለሥልጣናት ታሰሩ</h1>


<p>ፕሬዝዳንት ኢሳያስ አፈወርቂ ከኢትዮ ኤርትራ ጦርነት በኋላ አገሪቷ በኢኮኖሚና ፖለቲካ አጣብቂኝ ውስጥ በመግባቷ ባለሥልጣናትን የማዛወርና የማሰር እርምጃ መውሰድ መጀመራቸውን ምንጮቻችን ገለፁ።</p>

<p>ኢሳያስ የአአድ የአልጀርስ ውይይት ከመካሄዱ በፊትም በውጭ ጉዳይ ዲፕሎማሲ ፖሊሲና አፈፃፀም ያለመጣጣም ተከስቶ ስለነበር የውጭ ጉዳይ ሚኒስትር ኃይለ ወልደትንሳይን ወደ ንግድና ኢንዱስትሪ ሚኒስቴር የንግድና ኢንዱስትሪ ሚኒስትራቸውን አቶ ዓሊ ሰዒድን ደግሞ የውጭ ጉዳይ ሚኒስትር አድርገው ለመሾም ወስነው እንደነበር ምንጮቹ ይጠቁማሉ። አቶ ዓሊ ሰዒድ ውጭ ጉዳይ ሚኒስትር እንዲሆኑ የወሰኑትም ከዓረቡ ዓለም ዲፕሎማሲያዊ ድጋፍ ያስገኝልኛል በሚል ግምት እንደነበር ምንጮቹ አክለው ይገልፃሉ። በወቅቱ ውሳኔያቸው ተግባራዊ ሳይሆን የቀረው የአልጀርሱ ውይይት ፕሬዝዳንቱ በጠበቁት ሁኔታ ስላልተካሄደና የስምምነቱን ዝርዝር ሳይወዱ በግድ የሚቀበሉበት ሁኔታ በመከሰቱ እንደሆነ እነዚሁ ምንጮች ያስረዳሉ።</p>

<p>ፕሬዝዳንት ኢሳያስ ሕገ መንግሥታዊ ስርዓት እተክላለሁ በማለት ሽርጉድ በሚሉበት ማግስት ባለፈው ሳምንት ቀደም ሲሉ ያሳለፉት ውሳኔ ተግባራዊ በማድረግ አቶ ኃይለ ወልደትንሣይ የንግድና ኢንዱስትሪ ሚኒስትር አቶ ዓሊ ሰዒድ ደግሞ የውጭ ጉዳይ ሚኒስትር ሆነዋል። አቶ ዓሊ ሰዒድ ከፕሬዝዳንት ኢሳያስ ጋር አብሮ እስከመዝናናት የዘለቀ የጠበቀ ቀረበታ እንዳላቸው ውስጥ አዋቂ ምንጮች ይጠቁማሉ።</p>

<p>ይህ በእንዲህ እንዳለ ፕሬዝዳንቱ አራት ከፍተኛ የመንግስትና የፓርቲያቸው (ህግዴፍ) ባለሥልጣናት እንዳሰሩ ሌሎች ምንጮች ጠቁመዋል። በቁጥጥር ስር ከዋሉት ባለሥልጣናትም 1ኛ አቶ ተኪኤ በየነ የኤርትራ ብሔራዊ ባንክ ገዥ፣ 2ኛ አቶ ገብረስላሴ ዮሴፍ የገንዘብ ሚኒስትር 3ኛ አቶ ኃይለ ምሕፁን ከፍተኛ የሕክምና ባለሙያ 4ኛ አቶ ዕቁባይ አብርሃ (ወታደራዊ ባለሙያ) ይገኙበታል። አቶ ተኪኤ በየነና አቶ ገብረሥላሴ ዮሴፍ የታሰሩት ፕሬዝዳንቱ አገሪቷ ለተዘፈቀችበት የኢኮኖሚ ቀውስ ተጠያቂ ስላደረጓቸው እንደሆነ ታውቋል። አቶ ኃይለ ምሕፁንን ለእስር የዳረጋቸው ምክንያት ግን በውል አልታወቀም።</p>

<p>አቶ ዕቁባይ አብርሃ ሻዕቢያ ሽምቅ የትጥቅ ትግል በሚያካሂድበት ጊዜ በሰፋ ወታደራዊ እንቅስቃሴ ልምዳቸው የሚታወቁ የጦር ባለሙያ ናቸው። በ1970 ዓ.ም ሻዕቢያ ከኤርትራ ደጋማ ስፍራዎች ወደ ሳሕል በረሃ ለማፈግፈግ ሲገደድ በአስቸጋሪ ሁኔታ ሠራዊት እንዲያፈገፍግ ያስቻሉ በመሆናቸውና በአጠቃላይ ወታደራዊ ልምዳቸው የጄኔራል ስብሓት ኤፍሬም ምክትል ይሆናሉ ተብለው ሲጠበቁ ነበር። አቶ ዕቁባይ ለእስር የተዳረጉት ኢሳያስ ለወታደራዊ ሽንፈቱ መጠየቅ አለባቸው በሚል አቋማቸው እንደሆነ ይገመታል።</p>

<p>በሻዕቢያ ሠራዊት አባላት ከፍተኛ ተወዳጅነት ያላቸው የደቡብ ኤርትራ ተወላጅ አቶ መስፍን ሐጐስም በዓይነ ቁራኛ እየተጠበቁ መሆኑን ሌሎች ምንጮች ይጠቁማሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 29 ቀን 1993</a></p>

</body>
</html>	
