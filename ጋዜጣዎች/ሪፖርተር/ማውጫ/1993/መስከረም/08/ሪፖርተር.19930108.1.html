<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ አፍሪካ የኢትዮጵያውያን ሞትና ስቃይ እየበረከተ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደቡብ አፍሪካ የኢትዮጵያውያን ሞትና ስቃይ እየበረከተ ነው</h2>


<p>የተሻለ ኑሮ ፍለጋ ወደደቡብ አፍሪካ የተሰደዱ ኢትዮጵያውያን ስቃይ እየበረከተ መምጣቱን ምንጮቻችን ያረጋግጣሉ። «በደቡብ አፍሪካ ለኢትዮጵያውያን ጥይት እንደ ጥፊ ይቆጠራል» ያሉት ከምንጮቻችን አንዱ ናቸው። በሁለት ዓመታት ውስጥ ብቻ ሰባት ኢትዮጵያውያን በደቡብ አፍሪካ ወንጀለኞች መገደላቸውን ለማረጋገጥ ተችሏል። እነዚህ በውል የታወቁት ሲሆኑ ያልታወቁትም እንደሚኖሩ ይገመታል።</p>

<p>እ.ኤ.አ በ24/01/98 አቶ ሳሙኤል ሞገስና በ24/04/98 አቶ ዮናስ ለገሠ በመኪና ተገጭተው ህይወታቸው እንዲያልፍ ተደርጓል። ይኼ ብቻ አይደለም በአገራችን ዘመን አቆጣጠር ጥቅምት 4 ቀን 1992 ዓ.ም አቶ በላይነህ በቀለ ህዳር 17 ቀን 1992 ዓ.ም አቶ ፈቃዱ ተሰማ በወንጀለኞች ተደብድበው ተገድለዋል። ሕዳር 11 ቀን 1992 ዓ.ም አቶ መስፍን ቦኩ በጩቤ ተወግተው ተገድለዋል። ሕዳር 18 ቀን አቶ አንተነህ ወዬሣ በጥይት ተመትተው ተገድለዋል። በደቡብ አፍሪካ የሚገኙ ስደተኛ ዜጐቻችንን ላይ የሚፈፀመው ግፍ ከአፍ እስከ ገደፉ ጢም ካለ ሰንብቷል። የግፉና የመከራው ዓይነቱ ብዙ ነው።</p>

<p>በወንጀለኞች ከሚገደሉት ውጪ ኢትዮጵያውያኑ በሰው አገር ለመኖር በሚያደርጉት ጥረት ለዘረፋ ይዳረጋሉ። ለድብደባ ይጋለጣሉ። ሴቶ እህቶቻችን በጋጠወጦች ይደፈራሉ። ፍትህ በሌለው መንገድ ይታሰራሉ ከዚህ በተጨማሪ በበሽታ እየተሰቃዩ የሚሞቱትና የአውሬ ሰለባ የሚሆኑት የትየለሌ ናቸው።</p>

<p>አንዳንድ ኢትዮጵያውያን የተሻለ ኑሮ ለማግኘት ሲሉ የፖለቲካ ጥገኝነት ቢጠይቁም የሚሰማቸው የለም። በደቡብ አፍሪካ ሕገ መንግሥት መሰረት በየሶስት ወሩ የሚታደስ ጊዜያዊ (የመኖሪያ) ሰነድ ቢሰጥም ኢትዮጵያውያኑ የትም ተቀጥረው መሥራት አይችሉም። በገዛ ራሳቸው ገንዘብ ከቦታ ቦታ መንቀሳቀስ ካለመቻላቸውም በላይ ከፍለው እንኳ እንዲማሩ አይፈቀድላቸውም። በዚህ የተነሳ በዝቅተኛ ደረጃ በሚገኝ የአውራ ጐዳና ንግድ በመሰማራት የዘራፊዎች ሰለባ ይሆናሉ።</p>

<p>ኢትዮጵያውያኑ በደቡብ አፍሪካ ለሥራ አጥነት የሚዳረጉት በስደተኝነታቸው ሳቢያ ተፅዕኖ ስለሚደረግባቸው ብቻ አይደለም። በደቡብ አፍሪካ በማናቸውም ቦታ ተቀጥሮ የመሥራት ዕድል ያለመኖር የሥራ ደረጃን አየሠራተኛ ብቃት ያለመጣጣም በተለያዩየሙያ ዘርፎች ተቀጥሮ ለመሥራት የሚያስችል የሥራ ፈቃድ ያለማግኘት ሥራ ላለማግኘት ከሚጠቀሱት ምክንያቶች ውስኖቹ ናቸው። ከዚህ በላይ በአገሬው ሰው ልብ ውስጥ ስደተኞች የሥራ ዕድል ይሻሙናል ለወንጀል መስፋፋትና መጠናከር ምክንያት ይሆናሉ በሚል ሰበብ የውጭ አገር ሰው ጥላቻ (ዠኖፕሆቢአ) እያደገ መምጣቱ ለኢትዮጵያውያኑ ስቃይ በመርከት እንደአንድ መነሻ ሊወሰድ ይቻላል።</p>

<p>በደቡብ አፍሪካ ትልልቅ ከተሞች በሚፈፀሙ ወንጀሎች ሳቢያ ስደተኛ ወገኖቻችን ለፖሊስም ሆነ ለወንጀለኞች የከፋ ጥቃት ለመጋለጥ ተገድደዋል። በኢትዮጵያውያኑ ላይ ስለሚፈፀምው ግፍ ጠያቂም ተጠያቂም አለ ለማለት አያስደፍርም። አብዛኛው ኢትዮጵያዊ የዕለት ጉርሱንና የቤት ኪራዩን ለመሸፈን ሲል የሚያጋጥመው ዕጣ በጐዳና ንግድ መተዳደር በመሆኑ ዘረፋ ቢፈፀምበት ወይም ህይወቱ ለአደጋ ቢጋለጥ የሚታደገው ሕግም ሆነ ሞራል አይኖርም። በደቡብ አፍሪካ በስደት የሚኖር ማንኛውም ኢትዮጵያዊ የደህንነት ስሜት ይኖረዋል ማለት ዘበት ነው። አንዳችም የደህንነት ዋስትና የለውም። በቅርቡ አንድ ኢትዮጵያዊ በሚሰራበት መንገድ ላይ እንዳለ በአጉራ ዘለል ጥጋበኞች በእሳት እንዲቃጠል መደረጉን እንደምሣሌ መጥቀስ ይቻላል።</p>

<p>በርካታ ኢትዮጵያውያን ከደቡብ አፍሪካ ወደአውሮፓና አሜሪካ ትሄዳላችሁ በሚል መደለያ ሃሳብ በነፍስ ወከፍ እስከ 2500 ዶላር እየከፈሉ ገንዘባቸው ተዘርፎና ንብረታቸውን ተነጥቀው በእሥር ቤቶች እንዲማቅቁ ማድረግ የተለመደ ተግባር ሆኗል። ከዚህ ሁሉ በላይ እጅግ የሚያሳዝነው ኃላፊነት የጐደላቸው ጥቂት ኢትዮጵያውያን ከደቡብ አፍሪካ ወንጀለኞች ጋር በመመሳጠር የወገኖቻቸውን ንብረት በማዘረፍ፣ መረጃ በመስጠት፣ ሴት እህቶቻችንን በማስደፈር፣ የገዛ ወገኖቻቸውን በማስገደል የሚፈፅሙት የክህደትና የእብደት ተግባር ነው።</p>

<p>ደቡብ አፍሪካ ከመደረሱ አስቀድሞ በስደት ሂደት በኢትዮጵያውያን ላይ የሚደርሰው አደጋ የበርካታው ስቃይ አንድ አካል ተደርጐ ሊወሰድ ይቻላል። ታንዛኒያና ሞዛምቢክን በማቋረጥ ጉዞ ላይ በአውሬ ተበልቶ በረሃ ላይ የሚቀረው በወባና በልዩ ልዩ በሽታዎች ሲያጣጥር ቆይቶ መንገድ ላይ የሚሞተው ወገናችን ቁጥር በቀላሉ የሚገመት አይደለም።</p>

<p>የተሻለ ህይወት እናገኛለን ብመኢን መንፈስና በዚያውም ውደሌሎች ወደአደጉ አገሮች እንሻገራለን የሚል ተስፋ አንግበው ነው ዜጐቻችን ወደደቡብ አፍሪካ የሚፈልሱት። ምንጮቻችን እንዳመለከቱት በደላሎችና በአቀባባዮች ተታለው ወደ ደቡብ አፍሪካ የሚሰደዱት ዜጐቻችን ቁጥር እያደገ መምጣቱና በአሁኑ ሰዓት 2500 መድረሱ ደላሎቹ ኢትዮጵያውያኑን በተጭበረበሩ ሰነዶች ከአዲስ አበባ በኬንያ በስዋዚላንድና በሞዛምቢክ በኩል ለማሸጋገር በነፍስ ወከፍ እስከ 1200 ዶላር እንደሚያስከፍሉ ለማወቅ ተችሏል።</p>

<p>የደላሎችንና አቀባባዮችን ማንነትና ስልት ለማወቅ በተደረገው ጥረት ከጆሃንስበርግ በቀጥታ ወደአዲስ አበባ በሚደረጉ የኢትዮጵያ አየር መንገድ በረራና በናይሮቢና በካይሮ ወደመዲናችን በሚደረጉ ሌሎች በረራዎች አማካይነት ደላልቹ ወደአገራችን እንደሚገቡና የማቀባበል ትግባሩን እንደሚፈፅሙ ለማወቅ ተችሏል። ተጠቃሾቹ ግለሰቦች፦ ደቡብ አፍሪካ ውስጥ እስከ አንድ ሺህ ዶላር የሚደርስ ደመወዝ የሚያስገኝ ሥራ (ቤትን ጨምሮ) እንደሚያሲዙ በማስወራት ሠራተኛውን ከሥራው በማፈናቀል በአንድ ደላላ ቢያንስ እስከ ሰባ የሚደርሱ ዜጐቻችንን በማስኮብለል ወገኖቻችንን ለአደገኛና አሳዛኝ ዕጣ እንደሚዳርጉ ታውቋል።</p>

<p>ከአሁን ቀደም በሊባኖስ በዜጐቻችን ላይ የሚፈፀመውን ግፍ አስመልክቶ መዘገባችንና በአሁኑ ሰዓት እርምጃ በመወሰዱ ምክንያት ችግሮች ረገብ ማለታቸው አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 8 ቀን 1993</a></p>

</body>
</html>	
