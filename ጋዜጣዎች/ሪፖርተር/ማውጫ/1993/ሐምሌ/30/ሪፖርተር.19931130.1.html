<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>1.2 ቢሊዮኑን ብር እንዲመለስ የሚያግዝ እንጂ የሚጠይቅ አልጠፋም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">1.2 ቢሊዮኑን ብር እንዲመለስ የሚያግዝ እንጂ የሚጠይቅ አልጠፋም</h1>


<p>ከኢትዮጵያ ንግድ ባንክ ለኤርትራ ባንክ የተሰጠው 1.2 ቢሊዮን ብር ስኪደርስ ድረስ ሊከማች የቻለው መንግሥት ለመንግሥት ባደረጉት የፖለቲካ ግንኙነት መሰረት መሆኑ ተገለፀ።</p>

<p>ገንዘቡ የተሰጠው ባንክ ለባንክ ባደረጉት የግንኙነት ውል አለመሆኑንና በየወቅቱ ሂሳቡን ለማስታረቅ የመሪዎችን ጣልቃ መግባት ይጠይቅ እንደነበር ምንጮቻችን አስታውቀዋል። የገንዘቡ መጠን እየበዛ መሄዱ በማኔጅመንትና በቦርድ በኩል ለጠቅላይ ሚኒስትር ቢሮ መተላለፉንና ከቦርዱ ማኔጅመንት ኮሚቴ ተቋቁሞ በ1989 ዓ.ም ከኤርትራ ባለሥልጣናት ጋር ለመምከር ወደአስመራ ተልኮ እንደነበረ ለመረዳት ወደአስመራ ተልኮ እንደነበረ ለመረዳት ተችሏል።</p>

<p>ልዑኩ አስመራ ደርሶ የኤርትራን ባንክ ሲጠይቅ የማይመለከተውና የማያውቀው መሆኑንና ከኤርትራ ብሔራዊ ባንክ ጋር እንዲነጋገሩበት ገልፆላቸዋል። የኤርትራ ብሔራዊ ባንክ ኃላፊዎች በበኩላቸው በመሪዎች ደረጃ እንጂ እነሱን እንደማይመለከታቸው ገልፀው አሰናብተዋቸዋል። ከዚያም በኋላ የኤርትራ ባንኮች ከዚያ ቀን ጀምሮ ከኢትዮጵያ ንግድ ባንኮች የሚመጡ የክፍያ ትዕዛዞች እንዳያስተናግዱ መታዘዛቸውን የምንጮቻችን ዝርዝር ዘገባ ይገልፃል።</p>

<p>ጉዳዩ እንደገና ለመንግሥት በመቅረቡ ከኤርትራ ባንኮች ታዞላቸው በኢትዮጵያ ንግድ ባንክ ክፍያ የተፈፀመላቸው ሰዎች ዝርዝር እንዲቀርብ ተደርጓል። ነገር ግን ከዚያ በኋላ ኮሚቴው እንደፈረሰና ቦርዱ ማኔጅመንቱም እጃቸውን እንደሰበሰቡ የደረሰን ዜና ያስረዳል። ተያይዞ የደረሰን ዜና የሰዎቹ ስም ዝርዝር ሻዕቢያን ወክለው በኢትዮጵያ የተለያዩ የኢኮኖሚ እንቅስቃሴና በኢትዮጵያ ንግድ ባንክ ገንዘብ የሚያንቀሳቅሱ የፕሬዝዳንት ኢሳያስ ሰዎች መሆናቸውንም ጠቁሟል።</p>

<p>ይህ ከተደረገ ከትንሽ ጊዜ ቆይታ በኋላ አሰብ በነበረው የኢትዮጵያ ንግድ ባንክ ቢሮ በበኩሉ መከፈሉ ቀርቶ በኤርትራ ባንኮች በኩል ብቻ እንዲሆን መታዘዙንና በአሰብ የኢትዮጵያ ንግድ ባንክ ቢሮ መዘጋቱ ታውቋል። በዚህም ምክንያት በአሰብ ያሉትን የኤርትራ ባንኮች መጠቀም ችግር እንደሚያመጣበት የተረዳው የኢትዮጵያ ንግድ ባንክ ማኔጅመንት ብር በጆንያ አሰብ ድረስ እየጫነ (ለኢትዮጵያ ማሪታይም፣ ለንግድ መርከብ ኢንሹራንስ ወዘተ) ለበርካታ ወራት ክፍያ ይፈፅም እንደነበር ተገልጿል።</p>

<p>በመጨረሻ ጦርነቱ ሲጀመር ገንዘብ እንደሚከፈል ባልተረጋገጠበት ሁኔታ የኦዲት ሪፖርት ላይ አስተያየት መስጠት አለብኝ ብሎ የኦዲት ኮርፕሬሽን ጥያቄውን ማንሳቱን ምንጮቻችን ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 30 ቀን 1993</a></p>

</body>
</html>	
