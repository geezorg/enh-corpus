<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አባተ ኪሾ በደል ደርሶብኛል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አባተ ኪሾ በደል ደርሶብኛል አሉ</h1>


<p>አቶ አባተ ኪሾ ፓርላሜንታዊ ጥበቃቸው በሕግ አግባብ ሳይነሳና በሕግ ፊት ሊፀና የሚችል የስንብት ውሳኔ ሳይተላለፍ ከኃላፊነታቸው መነሳታቸው፣ መታሰራቸውና መከሰሳቸው አግባብ አለመሆኑን አመለከቱ።</p>

<p>አንድ የምክር ቤት አባል ከአባልነቱ ስለሚነሳበትና ውክልናው ስለሚቋረጥበት ሁኔታ በክልሉ ሕገ መንግሥትና በምርጫ ማስፈፀሚያ አዋጆች የተደነገገው አሰራር መጣሱን አቶ አባተ አመልክተዋል። አቶ አባተ ይህንን የገለፁት ሰኔ 26 ቀን ለፌዴራል ጠቅላይ ፍ/ቤት ባቀረቡትና ከፍርድ ቤቱ መዝገብ ጋር መያያዙን ችሎት ፊት በጠበቃቸው አማካይነት ባስታወቁት ማመልከቻ ላይ ነው።</p>

<p>አቶ አባተ በዚሁ መቃወሚያቸው ሕገ መንግሥታዊ ሥርዓትን በተከተለ ሁኔታ የሕዝብ አመኔታ ማጣታቸው ሳይረጋገጥ የሚወክሉት የሲዳማ ሕዝቦች ዴሞክራሲያዊ ድርጅት (ሲህዴድ) ከአባልነት እንዲወገዱ እና የድርጅቱ ውክልናቸው እንዲቋረጥ አንዳችም ጥያቄ ሳያቀርቡ ከኃላፊነት መነስታቸውን ገልፀዋል። የክልሉ ም/ርዕሰ መስተዳደር በሕግ የተሰጣቸው ስልጣን ሳይኖር ሰኔ 14 ቀን 1993 በፃፉት ደብዳቤ ከኃላፊነት ቦታቸው መነሳታቸውን ለፍርድ ቤቱ አመልክተዋል።</p>

<p>አቶ አባተ ከስልጣን እንዲነሱ ደብዳቤ በተፃፈላቸው በስድስተኛው ቀን ሰኔ 19 ቀን 1993 በክልሉ ስለነበረው የዕቃ ግዥ አፈፃፀም ሁኔታ የተከሳሽነት ቃላቸውን እንዲሰጡ ማስፈለጉን በሚገልፅ የመያዣ ትዕዛዝ መሰረት መያዛቸውንና ከመደበኛ መኖሪያቸው አዋሳ ከተማ በአጃቢዎች ወደአዲስ አበባ እንዲመጡ መደረጉንም በማመልከቻቸው ላይ ገልፀዋል። እነዚህን ሁሉ የጠቀሱት አቶ አባተ ክሱ ውድቅ ሆኖና ምርመራው ተቋርጦ ከእስር እንዲለቀቁ ፍርድ ቤቱን ጠይቀዋል። የፌዴራል ጠቅላይ ፍርድ ቤት ችሎት ማስቻያ ውስጥ ተገኝቶ የነበረው ሰው ችሎቱ ከተሰየመ በኋላ ተጠርጣሪው ይቅረቡ ሲል በሰጠው ትዕዛዝ መሰረት ሲመጡ ብድግ ብሎ የተቀበላቸው ህዝብ በተገኙበት ችሎት አቶ አባተ በጠበቃቸው አማካኝነት የፌዴራል ፖሊስ የመርማሪነት ስልጣን ህጋዊነት ጭምር ተቃወመዋል። የክልል እንጂ የፌዴራል ባለሥልጣን አለመሆናቸውን ተፈፀመ የተባለው ወንጀልም ድርጊቱ የተፈፀመው በክልሉ ውስጥ መሆኑን የተጣሰ ህግ ቢኖር የክልሉ ህግ መሆኑን ገልፀው ተከራክረዋል። የፌዴራል ፍ/ቤቶችም ከዚህ አኳያ ሥልጣን የላቸውም ብለዋል።</p>

<p>በተለዋጭ መከራከሪያ እየተጣራ ያለው የወንጀል ጉዳይ ከረዥም ጊዜ በፊት በፌደራሉ መንግሥት በተላኩ ኦዲተሮች ተጣርቶ ማለቁንና በዚህ ጉዳይ በተጠረጠሩ ሌላ ሰው መነሻነት በቂ የምርመራ ጊዜ የተሰጠ በመሆኑ ፍ/ቤቱ ተጨማሪ የጊዜ ቀጠሮ መስጠት ሳያስፈልገው በዋስ እንዲለቀቁ አመልክተዋል። መርማሪው ፖሊስም ስለአቶ አባተ በመጣራት ላይ ያለው ጉዳይ ከአቶ ቢተው በላይ የፌዴራል መንግሥት ባለሥልጣን የነበሩ መሆናቸውን በመጣራት ላይ ያእልው የ72 ሚሊዮን ብርም ከፌዴራሉ መንግሥት የተገኘ በጀት እንደሆነ ገልፀው በተጨማሪም ግዥው ውሉና ወንጀሉ የተፈፀመው አዲስ አበባ ቤተመንግሥት ገስት ሀውስ ውስጥ መሆኑን ጠቅሰው ስልጣኑ የፌዴራሉ መንግሥት ነው ብለዋል።</p>

<p>መርማሪው አክለውም ምርመራው አለመጠናቀቁንና በመጣራት ላይ ያለው ምርመራውም የዋስትና መብት የሚከለክል መሆኑን ገልፀው የቀረበው ጥያቄ ውድቅ እንዲሆን ጠይቀዋል። ፍ/ቤቱም የአቶ አባተን ተቃውሞ ውድቅ አድርጐ የ14 ቀን የጊዜ ቀጠሮ ሰጥተዋል። የአቶ አባተ ጉዳይ የሐምሌ 26 ቀን ቀጠሮ የያዘው ፖሊስ ባቀረበው የጊዜ ቀጤሮ ጥያቄ ላይ መልስ እንዲሰጡ ፍ/ቤቱ ሲጠይቅ አቶ አባተ የሕግ አማካሪ አነጋግሬና ይዤ ልቅረብ ሲሉ ባቀረቡት ጥያቄ መሰረት ነበር።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 30 ቀን 1993</a></p>

</body>
</html>	
