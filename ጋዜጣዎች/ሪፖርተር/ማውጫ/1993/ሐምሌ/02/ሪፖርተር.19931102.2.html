<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትግራይ ክልል የማሟያ ምርጫ የእጩዎች ዝርዝር ይፋ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የትግራይ ክልል የማሟያ ምርጫ የእጩዎች ዝርዝር ይፋ ሆነ</h1>


<p>በትግራይ ክልል ከሚገኙት ስምንት የምርጫ ክልሎች ተመርጠው ከ5ቱ የምርጫ ዘመናቸው አንደኛውን ዓመት በማጠናቀቅ ላይ እንዳሉ ተመልሰው የተጠሩትንና ከህዝብ ተወካዮች ም/ቤት አባልነታቸው የተወገዱትን ተመራጮች ለመተካት በሚደረገው ምርጫ ህወሓት በብቸኝነት ያቀረባቸው የእጩዎች ስም ዝርዝር ታወቀ።</p>

<p>እነአቶ ተወልደ ተመልሰው መጠራታቸውና ከአባልነት መወገዳቸው ይፋ ከመሆኑ ጋርበወጣው የምርጫ ቦርድ የማሟያ የምርጫ የጊዜ ሰሌዳ መሰረት ሐምሌ 15/93 ለሚካሄደው የሟሟያ ምርጫ የዕጩዎች ዝርዝር ለህዝብ በይፋ የሚገለጽበትና የዕጩዎች የምርጫ ውድድር እንቅስቃሴ በይፋ የሚጀመርበት ቀን ሰኔ 21/93 ነው። በዚህ «ይፋ» በሆነው የዕጩዎች ዝርዝር መሰረት የዘጠኝ ዕጩዎች ስም ይፋ ሲሆን ሁሉም የህወሓት እጩዎች ናቸው።</p>

<p>ህወሓት ያቀረባቸው ዕጩዎች ለአክሱም የምርጫ ክልል አቶ ልዑል ዮሃላ ወ/ስላሴ (በአቶ ተወልደ ወ/ማርያም ምትክ)፣ ለኳሃ የምርጫ ክልል አቶ ዘርዓይ አስገዶም ወረታ (በአቶ አብርሃ ካሳይ ምትክ)፣ ለመቀሌ የምርጫ ክልል አቶ ግርማይ ገ/መድህን ፀጋይ (በወ/ት አረጋሽ አዳነ ምትክ)፣ ለወር አምባ የምርጫ ክልል ወ/ሮ አልጋነሽ በርሃ ኃ/ማርያም (በአቶ ስዬ አብርሃ ምትክ)፣ ለዛላንበሳ የምርጫ ክልል አቶ ተክሌ ሽፈራው ሣህሉ (በአምባሳደር አውአሎም ወልዱ ምትክ)፣ ለሓሓይለ የምርጫ ክልል አቶ ፀጋይ ብርሃነ በየነ (በአቶ ቢተው በላይ ምትክ)፣ ለማይቅንጣል የምርጫ ክልል አቶ አስመላሽ ወ/ስላሴ ዘገየ (በአቶ ዓለም ሰገድ ገ/አምላክ ምክትል)፣ ለማይጨው እንዳመኾኔ የምርጫ ክልል አቶ ባይራኡ ኪሮስ አድሀና (በአቶ ሰለሞን ተስፋዬ ምትክ)፣ እናለሰለክላካ የምርጫ ክልል አቶ አክሊሉ አዳነ ማርያም አበራ (በአቶ አባይ ፀሐዬ ምትክ) መሆናቸው ታውቋል።</p>

<p>መቀመጫውን ያጣ የቀድሞ ተመራጭ በምርጫ ክልሉ መቀመጫውን ለማሟላት በሚደረገው ምርጫ ተወዳዳሪ ለመሆን እንደሚችል በሕግ የተደነገገ መሆኑና የምርጫ ቦርድም ግንቦት 14/93 ካወጣው የጊዜ ሰሌዳ ጋር ይህንኑ ገልጾ «የይውረድልን ጥያቄ የቀረበባቸው የቀድሞ ተመራጮች ይህንኑ መብታቸውን መጠቀም የሚችሉ መሆኑን» አሳስቦ እንደነበር ይታወቃል።</p>

<p>ሆኖም ግን ከህወሓት ከተወከሉት ከነዚህ ዕጩዎች ሌላ ከሌላ የፖለቲካ ፓርቲም ሆነ ከግል ተወዳዳሪ በምርጫ ለመወዳደር የቀረበ ዕጩ የለም። በ1992 ዓ.ም በተከናወነው የህዝብ ተወካዮች ም/ቤት አባላት ምርጫ የትግራይ ብሔራዊ ክልል 38ቱም መቀመጫዎች አሸናፊ ህወሓት የነበረ መሆኑ ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 2 ቀን 1993</a></p>

</body>
</html>	
