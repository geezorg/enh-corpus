<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ንግድ ባንክ ለኤርትራ ባንክ ያበደረው ገንዘብ እንዳይታወቅ ሆን ተብሎ ተድበስብሶ ነበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ንግድ ባንክ ለኤርትራ ባንክ ያበደረው ገንዘብ እንዳይታወቅ ሆን ተብሎ ተድበስብሶ ነበር</h2>


<p>የኢትዮጵያ ንግድ ባንክ ለኤርትራ ባንክ በድራፍት (የባንክ ማዘዣ) እየተላከለት ይሰጥ የነበረውን 1.2 ቢሊዮን ብር እንዳይታውቅ በማድበስበሱ ሥራ የንግድ ባንክ ቦርድ የኦዲት ሰርቪስ ኮርፖሬሽን የብሔራዊ ባንክና የጠቅላይ ሚኒስትር ጽ/ቤት እጅ እንዳለበት አንዳንድ መረጃዎች አመለከቱ።</p>

<p>በፌዴራሉ ዋና ኦዲተር ቦርድ ሰብሳቢነት የሚመራው ኦዲት ሰርቪስ ኮርፖሬሽን ከ20 ዓመታት በላይ የኢትዮጵያ ንግድ ባንክ የውጭ ኦዲተር እንደሆነ መረጃዎች ይጠቁማሉ። ስለሆነም በየዓመቱ ሪፖርት ያቀርባል። በየአመቱ ከሚያወጣው ሪፖርት መረዳት እንደተቻለው የኢትዮጵያ ንግድ ባንክ 1.2 ቢሊዮን ብድር ማበደሩ እንዳይታወቅ ሆን ተብሎ ሲያድበሰብስ እንደነበር ነው። ይህንኑ ሪፖርት የኢትዮጵያ ንግድ ባንክ ማኔጅመንትና የማኔጅመንቱ ቦርድም የተድበሰበሰና የተደበቀ መሆኑን እያወቁ ሲያፀድቁት እንደነበር ወጥቶ ከነበረው ሪፖርት ለመረዳት ሲቻል ሪፖርቱ ለጠቅላይ ሚኒስትር ጽ/ቤት ለገንዘብ ሚኒስቴር እንዲሁም ለብሔራዊ ባንክና ሌሎች ባለአክሲዮኖች ሲበተን ነገሩ ትክክል እንዳልሆነ እያወቁ በዝምታ ያልፉት እንደነበር ታውቋል።</p>

<p>በእጃችን የገባው የባንኩ ዓመታዊ ሪፖርት እንደሚያሳየው እ.ኤ.አ በ1996/97 (ይኸ ከጦርነቱ በፊት የነበረው ጊዜ መሆኑ ይታወቅ) የበጀት ዓመት ሪፖርት ሲታይ ከኤርትራ ጋር ሰላም በመሆናችን ምክንያት የኤርትራ ባንክ ከኢትዮጵያ ንግድ ባንክ የተበደረው 1.2 ቢሊዮን ብር ተድበስብሶ በውጭ ሃገር ባንኮች በተቀማጭ የሚገኝ በሚል በደፈናው 499 ሚሊዮን 405 ሺ 570 ብር በሪፖርቱ ተቀምጦ ይታያል። እንግዲህ የኢትዮጵያ ንግድ ባንክ በሪፖርቱ ለኤርትራ ባንክ የተሰጠ ገንዘብ ብሎ ለማስቀመጥ ሳይደፍር አድበስብሶ እንዳስቀመጠው ከመረጃው ለመረዳት ይቻላል።</p>

<p>እ.ኤ.አ በ1997/98 የኢትዮጵያ ንግድ ባንክ ባወጣው የበጀት ዓመት ርፖርት ደግሞ (በዚህ ወቅት ጦርነቱ ተጀምሯል) በ1997 ባንኩ በኤርትራ ባንክ በነፃነት ጐዳና ቅርንጫፍ የሚገኝ ገንዘብ 2 ቢሊዮን 641 ሚሊዮን 511 ሺህ 140 ብር በሚል አስቀምጦታል።</p>

<p>እንግዲህ በ1996/7 ዓመታሪ ሪፖርት እና 97/98 የሚታየው ይኸው የ1997 አሂሳብ የ2 ቢሊዮን 142 ሚሊዮን 106 ሺህ 570 ብር ልዩነት ሲያሳይ ይህ ልዩነት የታየበት ምክንያት<br/> 
1ኛ/ ባንኩ ለኤርትራ ባንክ አበድሮት ነገር ግን በሪፖርቱ ደብቆት የኖረውን 2 ቢሊዮን 26 ሚሊዮን 237 ሺ 70 ብር በኢትዮጵያና በኤርትራ መካከል ጦርነት በመነሳቱ ገሃድ እንዳወጣው ተገልጿል።<br/>
2ኛ/ ብርሃን አሰፋ የተባሉት ተበዳሪ ያልመለሱት 115 ሚሊዮን 869 ሺህ 500 ብር ጉዳይ በጊዜው በገሐድ በመውጣቱ ሲሆን በ1997/98 እ.ኤ.አ ባንኩ ባወጣው ሪፖርት የሁለቱ ድምር 2 ቢሊዮን 142 ሚሊዮን 106 ሺ 570ብር ተካቶ ቀርቧል።</p>

<p>ይኸን ያህል የሃገር ገንዘብ በሪፖርቱ እያድበሰበሰ የሚያቀርበው የኦዲቱ አካል ኃላፊነቱ የማይሰማው ነው እንዳይባል የመንግሥቱ ዋናው ኦዲተር አቶ ለማ አርጋው በሊቀመንበርነትና የገንዘብና የፍትሕ ሚኒስትሮች ደግሞ በአባልነት የሚገኙበት አካል ነው። የማኔጅመንት ቦርዱም ቢሆን የጠቅላይ ሚኒስትሩ አማካሪ በአቶ ፊሊጶስ ወ/ማርያም ሊቀመንበርነትና የብሔራዊ ባንኩ ም/ገዢና፣ የፍትህ ሚኒስቴር ም/ሚኒስትሩ (የቀድሞው) የሚገኙበት አካል ነው። ስለሆነም ይኸ የሃገር ገንዘብ መድበስበስና መደበቅ ብሔራዊ ባንክ፣ ፍትህ ሚኒስቴር፣ ጠቅላይ ሚኒስትር ጽ/ቤት፣ ዋናው ኦዲተር መ/ቤት የሚያውቁትና ገንዘቡን በማሳወቅ መልሱልን ከማለት ይልቅ ማድበስበሱን የመረጡበት ሁኔታ እንደነበር በግልፅ ታይተዋል።</p>

<p>ይኸ ገንዘብ ሁለት ጉዳት በሃገሪቱ ላይ ያደርስ እንደነበር ምንጮቻችን ጠቁመዋል። በአንድ በኩል የኤርትራ ባንክ ቼክ ሳይሆን ድራፍት (የገንዘብ ማዘዣ) እያሲያዘ ከኤርትራ በሚመጡ ሰዎች እየላከ ባንኩ ይከፍል እንደነበርና ይኸም ክፍያ ኢትዮጵያ ውስጥ ይኖሩ ለነበሩ ኤርትራውያን ነጋዴዎች የተከፈለ እንደነበር ከዚህ በተጨማሪም ድራፍ (የገንዘብ ማዘዣ) ይዘው ወደባንኩ ይመጡ የነበሩት የኤርትራ ዜጐች ከኤርትራ ንግድ ባንክ ይምቱ ወይም ከሻዕቢያ ማ/ኮ፣ ወይም በየትኛው ግለሰብ ትዕዛዝ ይምጡ ሳይታወቁ ይኸን ከፍተኛ ገንዘብ በድራፍት ትዕዛዝ ብቻ ያወጡ እንደነበር ለማወቅ ተችሏል።</p>

<p>በሁለተኛ ደረጃ ምንጮቻችን በገንዘቡ የደረሰ የሃገር ጉዳት ብለው ያስቀመጡት እነዚህ ኤርትራውያን ገንዘቡን ማውጣት ብቻ ሳይሆን በገንዘቡ እዚሁ ኢትዮጵያ ውስጥ ቡና፣ ሰሊጥ፣ ስኳር፣ ጤፍ፣ በርበሬ እና የመሳሰሉትን እየገዙ ይልኩ እንደነበርና ይኸም ሂደት ጦርነቱ እስከተጀመረበት ጊዜ ድረስ «በሁለቱ ሃገሮች መካከል የሚደረገው የንግድ ልውውጥ» እየተባለ ይጠራ እንደነበር ጠቁመው ይኸ «የንግድ ልውውጥ» በሃገሪቱ ኢኮኖሚ ላይ ያደረሰው ጉዳት በቀላሉ እንደማይታይም ምንጮቹ አክለው ይገልፃሉ።</p>

<p>ይኸን ያህል ከፍተኛ የሀገሪቱ ገንዘብ ለኤርትራ ባንክ በተሰጠበት ሁኔታ ነበር እንግዲህ የንግድ ባንክ ቦርድ የንግድ ባንክ ማኔጅመንት የውጭ ኦዲተሩ በውጭ ሃገር የሚገኝ ተቀማጭ ገንዘብ (በእንግሊዘኛ በአሜሪካ ባንክ አስቀምጠውት ወለድ እንደሚያገኙበት ገንዘብ ማለት ነው) በማለት በሪፖርቱ ሲያድበሰብሱና ሲደብቁ የኖሩት።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 23 ቀን 1993</a></p>

</body>
</html>	
