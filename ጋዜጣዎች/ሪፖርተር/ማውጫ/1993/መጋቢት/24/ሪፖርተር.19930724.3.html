<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ህግን መጣስ ተቀባይነትን እንዲያገኝ ምክንያት አልነበረም! ሊኖርም አይችልም!»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ህግን መጣስ ተቀባይነትን እንዲያገኝ ምክንያት አልነበረም! ሊኖርም አይችልም!»</h1>

<p class="align-right">የታገዱት የማ/ኮ አባላት</p>


<p>የላይኛው ቤተመንግስት ቡድን አብዮታዊና ሀገራዊ ባልሆነ ተምበርካኪ (አጐብዳጅ) ቡድን መንገድ የበላይነትን ለማግኘት ካነሳቸው ባዶ መፈክሮች ውስጥ አንዱ የዲሞክራሲና የህግ የበላይነት መፈክር ነው። እነዚህ መፈክሮች ከቡድኑ ባህርይና ማንነት ጋር የማይጣጣሙ ባዶ መፈክሮች መሆናቸው እውነትን ማየት ለሚችል ሰው የቅርብ ጊዜ ተግባሮቹ በሀገር ያሳዩታል። ከማዕከላዊ ኮሚቴው ሁለት ሦስተኛውን ቁጥር ሳይዝ እራስን እንደማዕከላዊ ኮሚቴ በመቁጠር ግልፁን የድርጅታችንን ህግ መጣሱ አንድ ምሳሌ ነው። ከማዕከላዊ ኮሚቴ ሁለት ሦስተኛውን ቁጥር ሳያሟላ 16 አባላትን ይዞ 12 የማ/ኮ አባላትን ማገዱ ሌላ የድርጅታችንን ህግ የመጣስ ምሳሌ ነው። የላይኛው ቤተ መንግሥት ቡድን መሪ መንግስታዊ ስልጣን በመቆጣጠሩ የፖሊስና የፀጥታ አውታሮችን ተጠቅሞ በኢህአዴግ ጽ/ቤትና በማዕከላዊ መንግሥት የሚሰሩትንና የተቃወማቸውን የማዕከላዊ ኮሚቴ አባላት ጽ/ቤቶቻቸውን በማሸጉ፣ በመፈተሹና ወደአንዳንድ አካባቢዎች እንዳይንቀሳቀሱ በማገዱ የአገር ህግ የማይገዛው የለየለት ፀረ ዲሞክራሲ ቡድን መሆኑን አሳይተዋል።</p>

<p>ይህ ፀረ ህግና ፀረ ዲሞክራሲ የላይኛው ቤተመንግሥት ቡድን እየፈፀመ ያለው ህግን የሚጥሱ ተግባሮችን ህጋዊ ለማስመሰል በአንድ በኩል ጉምን የመጨበጥ እንቅስቃሴ እያደረገ ነው። በሌላ በኩል ይህን እርምጃ ድርጅትቹን ከመፈራረስ ለማዳንና ሁለት ማዕከላት እንዳይኖሩት ለመከላከል ሲል እንደወሰደው ይህም ቅቡል እንደሆነ ለማሳመን ያልፈነቀለው ድንጋይ የለም። ህጉ የተጣሰው ቅዱስ ለሆነው ድርጅቱን ለማዳን ዓላማ ሲባል ነው እያለ አባላትና ህዝቡ ድርጅት እንዳይፈርስ ያላቸውን ቀና ፍላጎት ዴማጎጃዊ በሆነ መንገድ በመዝበዝ በዓላማውና በአሰራሩ ድርጅታችንን የሚገዘግዘውን ተምበርካኪ መንገድ ለማሳካት እየተጠቀመበት ነው። ድርጅታችን አብዮታዊና ሀገራዊ ያልሆነ መንገድ እንዲይዝ በማድረግና ህግጋቱን በመጣስ ለማፍረስ የተነሣው ኃይል እራሱ ሆኖ እያለ ድርጅቱን ለማፍረስና ሁለት ማዕከላት እንዲፈጠሩ በመንቀሳቀስ ላይ የሚገኘው እራሱ ይህ ቡድን ሆኖ እያለ እራሱን ትክክለኛውን የድርጅታችን ዓላማና ህግጋትን መታቀብና መጠበቅ አለበት የሚለው ወገን ለማስመሰል እየተሯሯጠ ነው።</p>

<p>በቅርቡ ለአንድ ወር ያህል በተደረገው የማዕከላዊ ኮሚቴ ስብሰባ ማዕከላዊ ኮሚቴው በአሰላለፋቸውና በዓላማቸው ወደተለያዩና ሊደማመጡ ወደማይችሉ ሁለቱ ቡድኖች መሰንጠቁ በተጨባጭ የሚታይ ነው። የላይኛው ቤተመንግሥት ቡድን ሉዓላዊነት ጥያቄ የነበረውን ተምበርካኪ መስመር በሌሎች የድርጅታችን ምስሶ ዓለማዎች ላይም ሰፍተውና ጠልቀው ድርጅታችን አብዮታዊና ሃገራዊ ያልሆነ መንገድ እንዲከተል የሚያደርጉ መስመሮችን በመተንተን አቅርቧል። ሀሳቦች በመድረክ ላይ እልባት እንዲያገኙ ከማድረግ ፋንታ ከመድረክ ውጭ በሚነዛ አሉባልታና በማባበያ (ሎብብይ) ግብዣ ድምፅ ለመግዛት ተንቀሳቅሷል። ይህም መድረኩን ወደፋይዳ ቢስ ደንቆሮዎች የውይይት መድረክ እንዲቀየር የሚያደርግ ሚና ነበረው። በዚህ ሁኔታ ከማዕከላዊ ኮሚቴ በላይ ለችግሩ እልባት የሚያስገኝ አካል የድርጅታችን ጠቅላላ ጉባዔ ብቻ ነበር። የቀረው ብቸኛ የመፍትሔ መንገድ ጉባዔውና ጉባዔው ብቻ ነበር።</p>

<p>ማሳሰቢያውን ያቀረቡ 12 የማዕከላዊ ኮሚቴ አባላት ያቀረቡት ጥያቄም ይህንኑ ነበር። የዓላማና የመስመር ልዩነቶቹ ነጥረው ወጥተዋል፤ ማዕከላዊ ኮሚቴው እልባት ሊሰጣቸው የማይችል ስለሆነ አስቸኳይ ጉባዔ እልባት ይሰጥባቸው የሚል ጥያቄ ነው ያቀረቡት። ልዩነቶቻችንን በጉባዔው እልባት እንስጥባቸው የሚል ጥያቄ ማቅረብ፣ ጉባዔው የማዕከላዊ ኮሚቴ ልዩነቶችን አይቶ አንድነቱን ጠብቆ ሁኔታው የፈቀደውን መፍትሔ የሚያስገኝ እንጂ በማንኛውም መመዘኛ ድርጅት የሚያፈርስ ሊሆን አይችልም። በአንፃሩ ድርጅት የሚያፈርሰው እርምጃ ይህን ትክክለኛ ጥያቄ ውድቅ ማድረግ ነው። ይህን ትክክለኛ ጥያቄ ውድቅ በማድረግ ሳይገታ የድርጅታችንን ህግ በመፃረር እራሱን ማዕከላዊ ኮሚቴ ነኝ ብሎ በመሰየም ድርጅትን የሚበትን የእገዳ እርምጃ ነው። ድርጅቱ ወደተለያዩ ቡድኖች እንዲከፋፈል የሚያደርገውም ይህ እርምጃ ነው። የሀገርን ህግ በመፃረርና ሌሎች የኢህአዴግ አባላት ድርጅቶችን ሳያማክሩ የኢህአዴግ ጽ/ቤትን ማሸግና ስልጣንን ተጠቅሞ የፖሊስና የፀጥታ አውታሮችን በድርጅት ውስጣዊ ፖለቲካዊ ክፍፍል ጣልቃ እንዲገባ ማድረግ ነው። እነዚህ ተግባራት ፍፁም ፀረ ዲሞክራሲያዊ እርምጃዎች ስለሆኑ ድርጅቱ እንዳይፈርስ ለሚያደርገው የተቀደሰ ዓላማ የሚያገለግል ሊሆን አይችልም። እነዚህ ፀረ ህግና ፀረ ዲሞክራሲ ዓላማ ሲባል የተተገበሩ ናቸው። ድርጅታችን አብዮታዊና ሀገራዊ ያልሆነ መንገድ እንዲከተል የማድረግ ፍላጎት ለማሟላት የተተገበሩ ናቸው። የአገራችንን ሉዓላዊነት የመወሰን ስልጣን ለውጭ ኃይሎች አሳልፎ ለመስጠት የተፈፀሙ ናቸው። አገራችና ህዝባችን በሩን ከፍቶ ለውጭ ኃይሎች ብዝበዛ እንዲጋለጥ ለማድረግ የተካሄዱ ናቸው። የህዝባችንን የዴሞክራሲ ጭላንጭል ለማጨለም የተወሰደ እርምጃ ነው። የዚህ ቡድን ህገወጥ እርምጃዎች ህዝባዊና አብዮታዊ የሆነው የድርጅታችንን ባህርይ ለመቀየርና ለዚያ ማስፈፀሚያ የሚሆን ተንበርካኪ ዓላማ እንጂ ድርጅት እንዳይፈርስ የሚያደርግ ትክክለኛ ዓላማ አለመሆኑን ለማስረዳት ጉቦ መስጠት አያስፈልግም።</p>

<p>በዚህ መሰረት የላይኛው ቤተመንግሥት ቡድን ህግ የተጣሰው ድርጅታችን እንዳይፈርስ ለመከላከል ነው የሚለው አባባል አባሎቻችንና ህዝባችን ድርጅቱ እንዳይፈርስ ያለውን ትክክለኛ ፍላጎት በመበዝበዝ ህዝባዊና አብዮታዊ የድርጅታችንን ባህርይ ለማጥፋት የያዘውን እኩይ ፍላጎት ለመደበቅ ሲባል የተነገረ መሆኑ ሁሉም ሊረዳው ይገባል። ድርጅታችን ከዓላማዎቹና መዋቅሮች ውጭ ሊኖር ስለማይችል ድርጅቱን ማዳን ማለት ዓላማዎቹና ህግጋቱ እንዲከበሩ መታገል እንደሆነ ሊረዳው ያስፈልጋል። ህገወጥ እርምጃ ዋነኛው የድርጅት መከፋፈል ጠንቅ መሆኑን በመረዳት ልዩነቶች በፍትሐዊ መንገድ በሚዘጋጅ ጉባዔ እልባት እንዲያገኝ ሁሉም መታገል አለበት። ሁሉም በያለበት አብዮታዊና ሀገራዊ ያልሆነውን ተምበርካኪውን መንገድና ህገወጥ ተግባራቱን ወግድ ሊለው ይገባል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 24 ቀን 1993</a></p>

</body>
</html>	
