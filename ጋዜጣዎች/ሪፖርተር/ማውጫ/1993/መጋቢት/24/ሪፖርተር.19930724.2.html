<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የታገዱት የማዕከላዊ ኮሚቴ አባላት ለአቶ መለስ የፃፉት ደብዳቤ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የታገዱት የማዕከላዊ ኮሚቴ አባላት ለአቶ መለስ የፃፉት ደብዳቤ</h1>


<p>ለአቶ መለስ ዜናዊ</p>

<p>በድርጅታችን በሕወሓት ተፈጥሮ ያለውን ችግር ሁላችንም የምናውቀው ነው። ይህ ችግር ከአንተና ከአንተ ጋር ባሉት (ሰዎች) ከመጠን በላይ እንደተባባሰ ንፁህ ህሊና ያለው ሰው የሚረዳው ነው። ባለፉት አራት አምስት ዓመታት በሕወሓት ማዕከላዊ ኮሚቴ ተዳፍኖ የቆየው ችግሩን በዝርዝር የማያውቁትን የሕወሓት አባላትና ህዝቡን እየሰበሰብክ ከሀቅ በራቁ ትንተናዎች የተለጠጠ ዲማጐጂ በማቅረብህ ችግሩ የጤፍ ፍሬ ያህል መፍትሔ ማምጣት እንደማይችል ከወዲሁ እየታየ ያለው ነው። በፖሊስና በድህንነት የሚዋከበው አባለ ህዝቡና መድረኩ ነፃ ሀሳብ የሚንሸራሸሩበት ወደነፃ መደምደሚያ የሚደረስበት መድረክ ሊሆን እንደማይችል በቀላሉ ሊገመት የሚችል ከመሆኑም በላይ በገሀድም በመታየት ላይ ያለ መሆኑ ግልጽ ነው። ያንድ ወገን ሀሳቦች ብቻ የሚቀሩባቸው መድረኮች የጉዳዩን ጭብጥና ሀቅ ማስያዝ እንደማይችሉ የሚታወቅ ነው። የመንግሥት ሚዲያ የአንዱን ወገን ድምፅ ብቻ ሲያስተጋባ በሚሰማበት የኢትዮጵያ ሕዝብም ሆነ የትግራይ ህዝብ ሀቁን ተገንዝቦ ነፃ ሀሳብና መደምደሚያ ላይ መድረስ እንደማይቻል የታወቀ ነው።</p>

<p>ይህ አፋኝ ፀረ ዴሞክራሲያዊ ተግባርና አካሄድ ከዲሞክራሲያዊ ድርጅታችን ጉያ እንዴት ብሎ በቅጽበት ብቅ እንዳለ ለወደፊቱ ተገምግሞ ተገቢ መፍትሔ ማግኘት የሚገባው ሆኖ በዚህ መንገድ በድርጅታችን ማዕከላዊ ኮሚቴ የተፈጤረውንና ድርጅታችንና ህዝባችንን በማናወጥ ላይ ያለውን ችግር በፍፁም መፍታት አይቻልም። እኛ ይህ ችግር በሕገ ድርጅቱና በዴሞክራሲያዊ መንገድ መፈታት አለበት ባዮች ነን። ከዚህ በላይ በፀረ ዴሞክራሲያዊ ዲማጐጂና የአዞ እንባ በማፍሰስ ሊፈታ አይችልም ባዮች ነን። የአገሪቱን ህገ መንግሥት በመርገጥ ደህንነትንና ፖሊስን በድርጅት ውስጣዊ ፖለቲካዊ ህይወት እጃቸውን እንዲያስገቡና ነጻ ሀሳብ ያለውን እንዲያፍኑ በማድረግ ችግሩን ማባባስ እንጂ መፍትሔ እንዳልሆነ እናምናለን።</p>

<p>በበኩላችን የተፈጠረውን ችግር አግባብ ያላቸው ዴሞክራሲያዊና ድርጅታዊ ህግጋትን የተከተለ መፍትሔ ካልተገኘለት ህወሓትንና የትግራይን ህዝብ ለአደጋ የሚያጋልጥ ነው ባዮች ነን። ከዚህ አልፎ ኢህአዴግንና የኢትዮጵያንም ህዝብ ለአደጋ ይ እሚዳርግ ነው ባዮች ነን። በድርጅቱ ውስጥ በተፈጠረ ፖለቲካዊ ልዩነት ህገ ድርጅቱንና የሀገሪቱን ህገ መንግሥት ወደመጣስ በመደረሱ ነገ ጠዋት በትግል የተገኙ ዴሞክራሲያዊ መብቶችን ጨርሰው ሊጠፉ ይችላሉ። የኢትዮጵያን ህዝብ ያጋጠመው አደጋም ይህ ነው። ስለሆነም ተገቢው ዴሞክራሲያዊ መፍትሔ እንዲገኝ ስንጥር ቆይተናል። ለወደፊቱም ጥረታችን ቀጣይ ነው። ችግሩን ለመፍታት ይጠቅማሉ ብለን የምናምንባቸው ሀሳቦችም የሚከተሉት ናቸው፦</p>

<p>1. ችግሩንለመፍታት እንደማዕዘን ድንጋይ ሊወሰድ የሚችለው ማሳሰቢያ ስናቀርብ የጠቀስነው ሀሳብ ነው። ይኸውም አስቸኳይ ድርጅታዊ ጉባዔ ተጠርቶ በችግሩ ላይ እንዲመክርና መፍትሔ እንዲያስቀምጥ እንደዚሁም ኮራፕሽንና የተለያዩ የሥልጣን ብልግና ዓይነቶች፣ አብዮታዊ ያልሆነ ሥነ ምግባር ተጣርቶ ለጉባዔው እንዲቀርብና ውሳኔ እንዲተላለፍበት የሚለው ሀሳብ ነው።</p>

<p>2. ሀገ ድርጅታችንን በመጣስ የተውሰዱ ህገወጥ እርምጃዎች ፀረ ዴሞክራሲ መሆናቸው ታምኖበት እንዲወገዱ ማድረግ። ይህ ማለት አንድ ቡድን ራሱን እንደማዕከላዊ ኮሚቴ ለመሰየም የሚያደርገውን ጥረት አቁሞ በተጨማሪ የማዕከላዊ ኮሚቴ አባላትን ለማገድ የወሰደው እርምጃ ህገወጥ መሆኑ ታምኖበት ባለፈው ጉባዔ የተመረጠው ሁሉም የማዕከላዊ ኮሚቴ አባል የማዕከላዊ ኮሚቴ አባልነቱ እውን እንዲሆን ማድረግ።</p>

<p>3. የሕወሓት አባላት ችግሩን በመፍታት ንቁ ሚና ይጫወቱ ዘንድ የሁለቱም ወገን ሀሳቦች በነፃ መድረክ ላይ እንዲቀርብላቸውና እንዲሰሙት ማድረግ፤ ለዚህም ፦</p>

<p>ሀ) አባሉ ራሱ በሊቀመንበርነት የሚመራቸው ነጻ መድረኮች እንዲዘጋጁ ማድረግ።</p>

<p>ለ) የድርጅቱ ልሳኖች ማለትም ጋዜጣና ሬዲዮ ለሁለቱም ወገኖች በእኩልነት ክፍት እንዲሆኑ ማድረግ።</p>

<p>4. የትግራይ ህዝብም ሆነ የኢትዮጵያ ህዝብ ችግሩን በመፍታት የራሱን ድርሻ እንዲያበረክት የሁለቱንም ሀሳቦች እንዲሰማ የሚያስችለው ሁኔታ ማመቻቸት ለዚህም፦</p>

<p>ሀ) ራሱ ህዝቡ የሚያዘጋጃቸውና የሚመራቸው መድረኮች እንዲዘጋጁ ማድረግ።</p>

<p>ለ) የመንግሥት ሚዲያ አንዱን ወገን ብቻ ማግለሉን አቁሞ ለሁለቱም ወገኖች ክፍት እንዲሆን ማድረግ፣</p>

<p>ሐ) ሁለቱም ወገኖች በኢትዮጵያ ቴሌቪዥን በጋራ ቀርበው ሀሳባቸውን ለሕዝቡ የሚያስረዱበትና እርስበርሳቸው በቀጥታ የሚከራከሩበት መድረክ ማዘጋጀት ይህ መድረክ በቀጥታ ለኢትዮጵያ ህዝብ እንዲተላለፍ ማድረግ።</p>

<p>5. ችግሩን የፈጠረው መሰረታዊ የሀሳብ ልዩነት በዴሞክራሲያዊና ህገ መንግሥቱን በተከተለ መንገድ በነጻ ወደአባላቱና ወደሕዝቡ መተላለፍ እንዲችል ህዝቡ ነጻ አስተያየት እንዲሰጥና በመሰለው መደምደሚያ ላይ እንዲደርስ ዴሞክራሲያዊ ሁኔታ መፍጠር ለዚህም፦</p>

<p>ሀ) ማንኛውም የፀጥታ፣ የደህንነትና የፖሊስ አውታር አባላትንና የህዝብ አካላትን ከማፈንና ከማስፈራራት እንዲገታ ማድረግ፣ ከድርጅታዊ ፖለቲካዊ አሰራር እጁን እንዲያስወጣ ማድረግ፣</p>

<p>ለ) አባላትና የሕዝብ አካላት በመድረኮችና ከመድረኮች ውጭ በሚያቀርቡዋቸው ሃሳቦች ምክንያት ምንም ዓይነት ተፅዕኖና መጎሳቆል እንዳይደርስባቸው ማድረግ፤</p>

<p>ሐ) አሰራሩ ህገመንግስታችን ባረጋገጠው መሰረት በዴሞክራሲያዊ መንገድ ብቻ እንዲሄድ ማድረግ፣ መንግስታዊ ሥልጣን የአንዱን ወገን ጥቅም ለማረጋገጥ ተብሎ ለፀረ ዴሞክራሲያዊና አፋኝ ተግባር እንዳይውል ማድረግ።</p>

<p>መ) በትግል የተገነባው የነጻነትና የዴሞክራሲ ሁኔታ መበላሸት ስለጀመረ ባስቸኳይ እንዲስተካከል ማድረግ።</p>

<p>በበኩላችን የተፈጠረውን ችግርና ቀውስ ለመፍታት ያግዛሉ ያልናቸውን ሃሳቦች ለነጻና ዴሞክራሲያዊ የአባላትና የሕዝብ ተሳትፎ ወሳኝነት ይጠቅማሉ ያልናቸውን ሀሳቦች ላይ ያስቀመጥናቸው በአባላት በሕዝቡና በተቆርቋሪዎች የሚቀርቡ የመፍትሔ ሀሳቦች ካሉ ለማየት ዝግጁዎች ነን። በዴሞክራሲያዊና ፍትሐዊ መንገድ በሚዘጋጅ ድርጅታዊ ጉባዔ ላይ ተገኝተውን ሀሳባችንንለማቅረብም የራሳችንን ዝግጅት ለማድረግ እንችላለን። ከህወሓት አብዮታዊና ዴሞክራሲያዊ አላማዎችና አሰራር ጋር የማይጻረርና የሚጠብቅ ድርጅታችን ከገባበት ችግር የሚያወጣ የተቀደሰ መፍትሔ ከየትኛውም ማዕዘን ይምጣ ለማስተናገድ ዝግጁዎች ነን። ይህ ለድርጅታችንና ለህዝባችን ደህንነት ስንል የምናቀርበው ሀሳብ ነው።</p>

<p>የድርጅትና የሀገር ህግጋትን እየረገጥክ፣ በሰጥ የሐቅ ጠረን በሌለው ዲማጐጂ ለማደናገር እየሞከርክ የአባላትንና የህዝቡን ጭንቀት ለጥቅምህ በማዋል ዴሞክራሲያዊ የነፃነት ሁኔታዎችን እየበዘበዝክ የሀገር የፀጥታ አውታሮችን አቅምና ቴክኒክ ከህግ ውጭ እየተጠቀምክ የሚመጣ መፍትሔ እንደማይኖር ግን ደግመን ደጋግመን ለማረጋጥ እንሻለን። በተረፈ «መድረክ ረገጡ ረገጡ ረገጡ» የሚለው አባባል ቁምነገር ፖለቲካዊ ልዩነትን ለማዳፈን የመጣ አባባል ከመሆን አያልፍም። በእናንተ በኩል ተይዞ ያለው መንገድም የከንቱ ልፋት መንገድ፣ ባዶ ህልምና ውድቀት ከመሆን አይድንም።</p>

<p class="align-right">ማሳሰቢያ ያቀረበው የሕወሓት</p> 
<p class="align-right">ማዕከላዊ ኮሚቴ አካል</p>

<p><span class="underline">ግልባጭ</span></p>
<p>ለኢህአዴግ አባል ድርጅቶች</p>
<p>ለኢትዮጵያ ቴሌቪዥንና ሬዲዮ ድርጅቶች፣</p>
<p>ለሬዲዮ ፋናና ድምጺ ወያነ ትግራይ</p>
<p>ለኢህአዴግና አባል ድርጅቶች ልሳናት በሙሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 24 ቀን 1993</a></p>

</body>
</html>	


