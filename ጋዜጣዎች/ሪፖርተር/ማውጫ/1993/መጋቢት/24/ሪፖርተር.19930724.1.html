<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ሃሰን ሺፋ ወደቀሪው ማ/ኮ ተቀላቀሉ፤ አባይ ፀሐዬ ራሳቸውን አገለሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ሃሰን ሺፋ ወደቀሪው ማ/ኮ ተቀላቀሉ፤ አባይ ፀሐዬ ራሳቸውን አገለሉ</h1>


<p>የሕዝባዊ ወያኔ ሓርነት ትግራይ (ሕወሓት) ማዕከላዊ ኮሚቴ በሃሳብ ከተከፈለና የሃሳብ ልዩነቱንም ተከትሎ 12ቱ የማዕከላዊ ኮሚቴ አባላት እገዳ ከተደረገባቸው ወዲህ የሕዝቡ ደማቅ መነጋገሪያ ሆኖ እንደሰነበተ ነው። የቀረውና የታገደው ማዕከላዊ ኮሚቴ አባላት በግንባር ተገናኝተው ወይም ወግ ባለው አኳኋን ተቀራርበው አይነጋገሩ እንጂ አስተያየታቸውን በተለያየ መንገድ ለሕዝቡ ለማድረስ ሞክረዋል። ጠቅላይ ሚኒስትር መለስ ዜናዊና የኢህአዴግ አባላት ድርጅት አመራሮች የነበረውን ልዩነትና ውጤቱንም አስመልክቶ በመንግሥት መገናኛ ብዙሃን አስተላልፈዋል። የታገዱት ማዕከላዊ ኮሚቴ አባላትም የተለያዩ ይዘት ያላቸውን ጹሑፎች በወረቀት አሰራጭተዋል። በእጃችን የገቡትን በትግርኛ ቋንቋ የተፃፉ ጹሑፎቻቸው ዝግጅት ክፍላችን ተርጉሞ አቅርቦታል።</p>

<p>በሕወሓት ማዕከላዊ ኮሚቴ የተፈጠረው ልዩነት ምክንያት ያስከተለውን ውዥንብር እየጠራና ከቶውንም «ድራማው የተዘጋ» መሆኑን ጠቅላይ ሚኒስትር መለስ ተናግረዋል። «ለአዲስ አበባ ጋዜጦች መጠጥ ቤቶች የሚያስከትለው ኪሳራ ቢኖርም ድራማው ተዘግተዋል» ሲሉ አረጋግጠዋል። በሕወሓትም ሆነ በኢህአዴግ ትክክለኛውን መድረክ ለአንዴና ለመጨረሻ ጊዜ የተሰመረበት መሆኑን አጠንክረው ገልፀውታል። ከዚህም አልፈው በመቶ ሺህ የሚቆጠር አባል ያለው ድርጅት እስከ 300 ያህል ብቻ ሊራገፍ እንደሚችልና ድርጅቱ ግን በእሳት የተፈተነ አንድነቱን ማረጋገጡን አስረግጠዋል።</p>

<p>በሌላ በኩል የታገዱት የማዕከላዊ ኮሚቴ አባላት በ18/7/93 ዓ.ም ለአቶ መለስ በፃፉት ደብዳቤ ቀሪው የማዕከላዊ ኮሚቴ የሚከተለውን ሂደት «አፋኝና ፀረ ዴሞክራሲያዊ አካሄድ» በማለት ተቃውሞታል። እንዲያውም ዴሞክራሲያዊ ሕግጋትን ካልተከተለ ሕወሓትንም ሆነ የኢትዮጵያ ሕዝብ ለአደጋ የማያጋልጥ መሆኑን ይገልፁና በትግል የተገኙ ዴሞክራሲያዊ መብቶች እንደሚጠፉ ሥጋታቸውን ያስተላልፋሉ።</p>

<p>የታገደው የማዕከላዊ ኮሚቴ ለአቶ መለስ በፃፈው ደብዳቤ የተፈጠረውን ውጥረት ያረግባሉ ያላቸውንና ዴሞክራሲያዊ የልዩነት አፈታት ሊሆን ይችላል ብሎ የሚያንበትን መንገድ አመላክተዋል። ከነዚህም ውስጥ የሁለቱንም ወገን ሃሳቦች በነፃ መድረክ እንዲስተናገዱ ያሳስባሉ። የድርጅቱ ልሳኖች፣ ጋዜጣና ሬድዮ ለሁለቱም ወገኖች በእኩልነት ክፍት እንዲሆኑና የቴሌቪዥን የቀጥታ ሥርጭት (ሊቨ) መድረክ እንዲዘጋጅ ያሳስባሉ።</p>

<p>አቶ መለስ ነፃ ውይይቱን በጠቅላላ ጉባዔው መድረክ ላይ እንደሚኖር ገልፀዋል። «የበከተ ሃሳብ ይዞም ቢሆን በመድረክ የመከራከር» መብት የተጠበቀ መሆኑን የሚገልፁት አቶ መለስ አንጃው ኢንተርኔትን መድረክ አድርጐ ከቀጠለ «መንገዱን ጨርቅ ያድርግለት» ሲሉ በአፅንዖት ገልፀዋል። አቶ መለስ በመግለጫቸው ልዩነታቸውን ያስተናገዱት በወረቀትና በብዕር ፍጭት እንጂ በታንክና በአይሮፕላን እንዳልሆነ አስታውሰዋል። የእሰረውና ልቀቀው አሰራር በኢህአዴግ አመራር ሊኖር እንደማይችል አስገንዝበዋል። ይሁን እንጂ የተገለሉት የማዕከላዊ ኮሚቴ አባላት አፈና እየተደረገባቸው መሆኑን ያመለክታሉ። የመንግሥት መዋቅሮች የሆኑት ፖሊስና የፀጥታ አውታሮች እርምጃ እንደወሰደባቸው ይጠቁማሉ። ተቃዋሚ አባላቱ በኢህአዴግና በጠቅላይ ሚኒስትር ጽ/ቤት የነበረው ቢሯቸው እንደታሸገ ስብሰባ ከሌላ በቀር ወደፓርላማም እንዳይሄዱ መከልከላቸውንና ይህንንም ፖሊሲ እየተቆጣጠረ መሆኑን የአንዳንዶችንም መፈተሹን ገልፀዋል።</p>

<p>በጹሑፋቸው እንደገለፁት ከሆነ ተንቀሳቃሽ ስልካቸው እንዳይሰራ ተደርጓል። መጀመሪያ የነዳጅ ማዕቀብ ተጥሎባቸው ቀጥሎም መኪኖቻቸው በፖሊስ ተወስደዋል። ደጋፊ ዓላትና ካድሬዎች ማስፈራራት ይደርስባቸዋል። ስለዚህም የፖሊስና የፀጥታ አውታሮች ከድርጅት ውስጣዊ ፖለቲካ ጣልቃ ገብነት መውጣት እንደሚገባቸው ይገልፃሉ።</p>

<p>አቶ መለስ በመግለጫቸው የታገደው ኮሚቴ (እርሳቸው አንጃ ይሉታል) በተለያዩ የካድሬዎች፣ የኢህአዴግና የማዕከላዊ ኮሚቴውን ስብሰባ እየረገጠ መውጣቱን በመግለፅ የፀረ ዴሞክራሲ አመለካከቱ ነፀብራቅ መሆኑን ያምኑበታል። እንዲህ ዓይነቱ ድርጊት በሕወሓት የተለመደ እንዳልሆነና በታኝ ድርጊት መሆኑን ደጋግመው ገልፀዋል።</p>

<p>በሌላ በኩል የታገደው የማዕከላዊ ኮሚቴ አባላት ስብሰባ መርገጥ የሚለው መፈክር አብዮታዊና ሃገራዊ ያልሆነውን ተምበርካኪ መንገድ ለማሳካት የሚጠቀምበት መንገድ ነው በማለት ያቃልለዋል። በማዕከላዊ ኮሚቴው ስብሰባ ምልዓተ ጉባዔ ሳያሟላ የተላለፈ ውሳኔ ሕገወጥ በመሆኑ የመቀሌውም የካድሬዎች ስብሰባ የቁጥጥር ኮሚሽን «ሕገወጥ» ነው ያለው በመሆኑ በዚያ ስብሰባ ተገኝቶ በአቶ መለስ አጀንዳ በሚመራ ስብሰባ መገኘት የማይገባው መሆኑን ይጠቁማል። እንዲያውም «በስመ ሰማዕታት ሲባሉ አሻፈረኝ አሉ» በማለት አባሎቻችንና ሕዝባችን ለሰማዕታቱ ያለውን ክብር በዴማጐጂያዊ መንገድ ለጥቅሙ ሲል የእነ አቶ መለስን ገለፃ የሚሳየው።</p>

<p>በመንግሥት መገናኛ ብዙሃን በተላለፈው መግለጫ ላይ የብአዴንና፣ የኦህዴድ ሊቀመናብርት የደሕዴድ ዋና ፀሐፊና የክልሉ ፕሬዝዳንት ለቀሪው የሕወሓት ማዕከላዊ ኮሚቴ አባላት ያላቸውን ድጋፍ ሰጥተዋል። በተለይም አቶ አዲሱ ለገሠ እንደአቶ መለስ ሁሉ የታገደው የማዕከላዊ ኮሚቴ «ልዩነቱን ከደም ሐረግ ጋር ማያያዙ» አሳፋሪ መሆኑንና በኤርትራ ላይ የተገኘውን ድል የሕዝብን አርበኝነት የሚነጥቁ ፊውዳላዊ አስተሳሰብ ያላቸውን ታሪክን ለግለሰብ የማድረግ አስተሳሰብ የተፀናወታቸው መሆናቸውን አስምረውበታል። «ፖለቲካ ዝቅጠቱና ፀረ ዴሞክራሲያዊ አስተሳሰቡ» በማለት የተቹትን ቡድን በደም ሐረግ ለማያያዝ መሞከርን «አሳፋሪ» ብለውታል።</p>

<p>የተገለለው ቡድን በበኩሉ የሻዕቢያ ሽንፈት በአብዮታዊ ሃገራዊ መስመርና በኢትዮጵያ ሕዝብና ሠራዊት ጀግንነት መሆኑ እንደሚያምን ይገልፃል። ሃገራዊ ያልሆነ ተንበርካኪ ሃሳብ ውድቅ ባይሆን ኖሮ ሻዕቢያ ከወራሪው ጥቅምን ለማግኘት የሚያስችለው እንደነበር የሚገልፀው የእነ አቶ ተወልደ ጹሑፍ በሚድያ ቀርበው «ዘረኝነት» በማለት እስከመወንጀል የደረሱትን ይነቅፋል። «የሻዕቢያ ስምና ሽንፈት ሲነሳ ከየትኛውም መነሻ ተነስተው የሚታመሙ ሰዎች ካሉ የመቃወም መብት የራሳቸው ነው» በማለትም ይተቻል። በኢንተርኔት ተገኘ የሚባለውንም ጹሑፍ «ተንበርካኪው ቡድን ዘረኛ ይዘት ያለው ጹሑፍ የኛ አስመስሎ ለማቅረብ የጀመረው እንቅስቃሴ አለ» በማለት ነቀፌታውን አጉልተዋል።</p>

<p>በእነ አቶ መለስ መግለጫ የተገለፀው የአንጃው እንቅስቃሴ የመተዳደሪያ ደንቡን የረገጠ ነው። የመተዳደሪያ አንቀፁን ቢያንስ ስድስቱን ጥሷል። መተዳደሪያ ደንቡ የተመሰረተበትን ብዙሃን ውሳኔ ውህደት ይገዛሉ የሚለውን መርህ ተፃሯል። መፃረሩ ሳያንስ ድርጅቱን ለብተና የሚዳርግ ርምጃ ከወሰደ በኋላ እንደገና የመተዳደሪያ ደንቡን እንደመከራከሪያ ነጥብ ማንሳቱን አጣጥሎታል።</p>

<p>የታገደው ማዕከላዊ ኮሚቴ በበኩሉ ልዩነቶችን በጉባዔ አባላት በጠጠሩ ቃላት መወራወር ደረጃ መድረሳቸውን ከመግለጫውና ከጹሑፋቸው መረዳት ይችላል። አንዱ ለሌላው የሚሰጠውም ስያሜም ይኽንኑ ጠጣር ስሜት የተከተለ ይመስላል። እነአቶ መለስ «አፈንጋጩ እንጃ» ብለው የሚጠሩት የታገደው ማዕከላዊ ኮሚቴ «ተንበርካኪው የላይኛው ቤተመንግሥት ቡድን» የሚል ስያሜ ለእነአቶ መለስ ቡድን ሰጥቶታል።</p>

<p>ልዩነቱ እንዴት እንደሚስተናገድ አሁን መገመት ያስቸግራል። ከቶውንም መሰረታዊ የልዩነታቸውን ይዘትም ህዝቡ እስካሁን ሊረዳው የቻለ አይመስልም።</p>

<p>ዘግይቶ በደረሰን ዜና መሰረት አስቀድሞ ከ12ቱ የታገዱት ማዕከላዊ ኮሚቴ አባላት ውስጥ አንዱ የነበሩት አቶ ሀሰን ሽፋ በራሳቸው ላይ ግለ ሂስ አድርገው ወደቀሪው ማዕከላዊ ኮሚቴ መቀላቀላቸው ታውቋል።</p>

<p>አቶ ሀሰን ማሳሰቢያውን (ፐቲቲኦን) ከፈረሙ ማግስት ጀምሮ በመቀሌ ታመው የሰነበቱሲሆን ከዚያም ወደአዲስ አበባ ጦር ኃይሎች ሆስፒታል መጥተው በሕክምና ላይ ቆይተዋል። ከዚያም በራሳቸው ላይ ግለሂስ አድርገው ወደ ቀሪው ማዕከላዊ ኮሚቴ መቀላቀላቸውን ምንጮቻችን አረጋግጠዋል።</p>

<p>ይህ በእንዲህ እንዳለ አቶ አባይ ፀሐዬ ከታገዱት 12 የማዕከላዊ ኮሚቴ አባላት ውስጥ አንዱ የነበሩ መሆናቸው ሲታወቅ አሁን ግን ራሳቸውን ከታገዱት ቡድን ማግለላቸውን ምንጮቻችን ይናገራሉ።</p>

<p>በሌላ በኩል የተንቀሳቃሽ ስልካቸው እንደተቆረጠ የገለፁት የታገዱት የማዕከላዊ ኮሚቴ አባላት አሁን በተጨማሪ የቤት ስልካቸው የተቆረጠ መሆኑን ምንጮቻችን ሲገልፁ ለመንቀሳቀሻ ተፈቅዶላቸው የነበረውን ቀሪ አንድ መኪና እንደተወሰደባቸው ለማወቅ ተችሏል።</p>

<p>በተጨማሪም እነዚሁ የታገዱት የማዕከላዊ ኮሚቴ አባላት ወደፓርላማም እንዳይገቡ መታገዳቸውን ራሳቸው ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 24 ቀን 1993</a></p>

</body>
</html>	
