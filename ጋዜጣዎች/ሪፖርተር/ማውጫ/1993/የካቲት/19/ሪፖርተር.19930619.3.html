<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአአድ ዋና ፀሐፊነት ውድድር ተጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለአአድ ዋና ፀሐፊነት ውድድር ተጀምሯል</h1>


<p>አአድ ከአራት ወራት በኋላ በሉሳካ ዛምቢያ በሚያካሂደው መጭው የመሪዎች ስብሰባ በዋና ፀሀፊነት ለመመረጥ የአህጉሪቱ ባለተስፋ ዲፕሎማቶችና ጠበብ ያለ የፕሮቶኮል አድማስ የሚሹ ሚኒስትሮች ውድድር መጀመራቸው ታወቀ። የአአድ ዋና ፀሐፊነት ምርጫ የሚካሄደው በሦስት መሰረታዊ ሕጐች ተመሰርቶ መሆኑ ይታወቃል። ዕጩ ተወዳዳሪው ምርጫው ከመካሄዱ ሶስት ወራት በፊት ከትውልድ አገሩ ተመርጦ መቅረብ ይኖርበታል። አሸናፊው የሚለየው የአባል አገር መሪዎች (ወይም ተወካዮቻቸው) ሁለት ሦስተኛ ድምፅ ማግኘት አለበት። ስለዚህም ከሁለት በላይ የምርጫ ዙሮች ሊደረጉ ይችላሉ። ዋና ፀሐፊው ለአራት ዓመታት ቦታውን ይዞ የሚቆይ ሲሆን በየጊዜው ሊታደስ ይችላል።</p>

<p>እስካሁን ድረስ በመንደርደሪያ የምርጫ ደረጃ ላይ የሚገኙትና ከየአገራቸው ይሁንታ አግኝተው ውድድሩን የጀመሩት የቀድሞው የሴኔጋል የውጭ ጉዳይ ሚኒስትርና የወቅቱ የተመድ ዋና ፀሐፊ ኮፊ አናን የፖለቲካ ጉዳይ ረዳት ኃላፊ ኢብራሂማ ፎል፣ የስዋዚላንድ የውጭ ጉዳይ ሚኒስትር አልበርት ሻቡንጉና፣ የናምቢያ የሴቶች ጉዳይ ሚኒስትር ኔቴምቦ ኒዳይትዋ ናቸው። ኒዳይትዋ በአአድ ታሪክ የመጀመሪያዋ ሴት ተወዳዳሪ ሆነዋል። የደቡብ አፍሪካው ፕሬዝዳንት ታቦ ምቤኪ አአድን የመምራቱ ኃላፊነት ለደቡቡ የአፍሪካው አካባቢ መዳረስ አለበት ብለዋል።</p>

<p>ከተጠቀስቱ ተወዳዳሪዎች ሌላ የኮትዴቩዋር የውጭ ጉዳይ ሚኒስትር አማራ ኤሲና የምስራቅ አፍሪካ የልማትና የኢኮኖሚ ሕብረት ዋና ፀሐፊ ላንሳን ኩያቴ የአገራቸውን ይሁንታ በመጠባበቅ ላይ እንደሚገኙ የዲፕሎማቲክ ምንጮች ይገልፃሉ።</p>

<p>ይህ በእንዲህ እንዳለ በሦስት የምርጫ ዘመናት አአድን የመሩት ታንዛኒያዊው ሳሊም አህመድ ሳሊም በዚህኛው ምርጫ እንደማይወዳደሩ ከዋና ፀሐፊው ጋር ቅርበት ያላቸው ምንጮች ቢገልፁም ሳሊም እስካሁን ዜናውን አላረጋገጡም ወይም አላስተባበሉም።</p>

<p>ፍራንሷ ሱዳ የተሰኘ የዥን አፍሪካ ጋዜጠኛ ይህን አስመልክቶ ባለፈው ሳምንት ባቀረበው ጹሑፍ «ምናልባት ኮሎኔል ጋዳፊ የአፍሪካ ሕብረት እስኪቋቋም ድረስ ግማሽ የምርጫ ዘመን (ሁለት ዓመት) ለሳሊም አህመድ ሳሊም እንዲጨመር በምስጢር እቅድ በማውጣታቸው ነው ዋና ፀሐፊው እስካሁን መወዳደር አለመወዳደራቸውን ያላሳወቁት» ብሏል።</p>

<p>ሳሊም አህመድ ሳሊም በኢትዮ ኤርትራ ግጭት ሰላማዊ መፍትሔ እንዲገኝ ታላቅ አስተዋፅዖ ማድረጋቸው ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 19 ቀን 1993</a></p>

</body>
</html>	
