<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አየር መንገድን ደንበኞቹና ትርፍ እየሸሹት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">አየር መንገድን ደንበኞቹና ትርፍ እየሸሹት ነው</h1>


<p>በኢትዮጵያ አየር መንገድ ተገልጋይ የሆኑ ደንበኞች ቁጥር እየቀነሰ ምመጣቱንና የአየር መንገዱ ትርፍም በአሳሳቢ ሁኔታ እያሽቆለቆለ ምምጣቱን አዲሱ ዋና ሥራ አስኪያጅ አቶ ብሥራት ንጋቱ አስታወቁ።</p>

<p>አየር መንገዱ ከሦስት አመት በፊት ከነበረው ገቢ አነስተኛ ቅነሳ ቢያሳይም በአንፃሩ ወጪው በከፍተኛ ደረጃ እያጨመረ መምጣቱንና ይህም የድርጅቱን የተጣራ ትርፍ በአሳሳቢ ሁኔታ እያሽቆለቆለ እንዲመጣ ያደረገው መሆኑን ሐምሌ 22 ቀን 1989 ዓ ም አዲሱን የአየር መንገድ ሥራ አመራር ቡድን ከሠራተኛው ጋር ለማስተዋወቅ በአየር መንገዱ ግቢ ውስጥ በተጠራው ስብሰባ ላይ አቶ ብሥራት ለሠራተኞቹ ገልፀዋል።</p>
	
<p>ዋነኛአው የገቢ ምንጭ ከተጓዦች የሚገኝ መሆኑን የገለፁት ሥራ አስኪያጅ አየር መንገዱ የሚሰጠው አገልግሎት ጥራት መጓደል ደንበኞቹ እንዲመናመኑ ዋና ምክንያት መሆኑን ገልፀዋል። አስቀድመው የታቀዱ ወይም በፕሮግራም የተያዙ በረራዎች በመስተጓጎላቸው የተነሣ መንገደኞች ላይ የሚደርሰው መጉላላትና የበረራ አገልግሎት ጥራቶች መጓደልም ለአየር መንገዱ ደንበኞች ቁጥር መቀነስ አስተዋፅኦ ማድረጉን አቶ ብሥራት አስታውቀዋል።</p>
	
<p>ከአየር መንገዱ የበረራ ፕርግራሞች ውስጥ በታቀደው መሠረት 18% እንደማይከናወኑ የገለፁት አቶ ብሥራት የተስተጓጎሉ የበረራ ፕሮግራሞች የድርጅቱን ደንበኞች ለማራቅ አቢይ ምክንያቶች ሆነው መገኘታቸውን ተናግረዋል። የአዲሱ ማኔጅመንት ተቀዳሚ ሥራም እነዚህም ግድፈቶች የሚያስወግዱ ማስተካከያ እርምጃዎችን መውሰድ እንደሆነም አክለው ገልፀዋል።</p>
	
<p>የአየር መንገዱ ሠራተኞች የሥራ ሞራልና የተነሳሽነት ስሜት በአሳሳቢ ሁኔታ እንዳሽቆለቆለ የገለፁት አቶ ብሥራት ይህም እየቀነሰ በመጣው የሥራ ቅልጥፍናና ጥራት ላይ በጉልህ መንፀባረቁን ጠቁመዋል።</p>
	
<p>የሠራተኛውን የተነሳሽነት መንፈስ ዳግም ለማበረታታትና የሥራ ሞራሉን ለማሳደግ ይቻል ዘንድ አዲሱ የሥራ አመራር ቡድን የተሳሳቱ ፖሊሲዎች እንደሚያስተካክል ቢገልፁም የትኞቹ ስህተተኛ እንደነበሩ ከመግለፅ ተቆጥበዋል።</p>
	
<p>ለጉዳዩ ቅርበት ያላቸው ምንጮች ግን የቀድሞው የሥራ አመራር ቡድን ሠራተኞች የነፃ አለም አቀፍ የበረራ ትኬት በሦስት ዓመት ለማግኘት ይችሉበት የነበረውን ፖሊሲ በመቀየር ወደ አራት ዓመት በማራዘም የወሰደው እርምጃ ሳይሆን እንዳልቀረ ይጠቁማሉ። ቀደም ሲል የአየር መንገዱን ውሳኔ በመቃወም የሠራተኛ ማህበሩ በድርጅቱ ላይ ያቀረበው ክስም በፍርድ ቤት እየታየ መሆኑ ታውቋል። ይህ ፖሊሲ ከሕብረት ስምምነቱ ውጭ የአዲስ ተቀጣሪዎችን ትኬት የማግኘት መብት የሚያጣብብ በመሆኑ ለሠራተኛው ቅሬታዎች መነሻ ነው ተብሎ እንደሚገመት ምንጮቹ አክለው ገልፀዋል። አዲሱ አመራር በሠራተኞች የሚፈፀሙ የሥነ-ምግባር ጉደለቶችን በቸልታ እንደማያልፋቸው ያስጠነቀቁት አቶ ብሥራት አየር መንገዱ ትጉሀን ከደካማው የማይለይ አጠቃላይ የደመዎዝ ጭማሪ እንደማያደርግና ሠራተኞቹ ከድርጅቱ ማግኘት የሚገባቸውን ጥቅሞችም ሳይጉላሉ የሚያገኙበት ሁኔታምእንደሚመቻች አረጋግጠዋል።</p>
	
<p>የደምበኞችን እርካት መጨመር የድርጅታቸው ተቀዳሚ አላማ መሆኑ የገለፁት አቶ ብሥራት በሥራ ሁኔታ ደስተኛ ያልሆነና ምቾቱ የተገደበበት ሠራተኛ የደንበኛ ምቾት ያሟላል የሚል ግምት እንደሌላቸውም ገልፀዋል። ይህን ሁኔታ የሚያመቻች መልካም የአሠሪና ሠራተኛ ግንኙነትም እንደሚፈጠርና ድርጅቱ ታታሪና ትጉህ ለሆኑ ሠራተኞቹ ቀጣይነት ያላቸውን የሙያ ማሻሻያ ስልጠናዎች እንደሚሰጥም ገለፀዋል።</p>
	
<p>የአየር መንገዱ ዝና መቀነሱን የገለፁት የድርጅቱ ዋና ሥራ አስኪያጅ ስለአየር መንገዱ የሚወሩ ያልተረጋገጡ ወሬዎችና ሐሜቶች ለዚህ አስተዋፅኦ ማድረጋቸውን ጠቁመው የድርጅቱ አስተዳደር ይከተለው የነበረው ግልፅነት የጎደለው አሠራርም ሠራተኛውን ሳይቀር ወደ ጥርጣሬና ያልተረጋገጡ ሀሜቶችን ወደ ማመን እንደገፋፋው አስታውቀዋል። በእርሳቸው አመራር ሥር አየር መንገዱ በሠራተኛውን በአሠሪው ድርጅት መሐከል ግልፅና ነፃ የመረጃ ልውውጦች የሚደረጉባቸው መድረኮች እንደሚፈጠሩም አረጋግጠዋል።</p>
	
<p>አየር መንገዱ አስፈላጊ ያልሆኑ ወጪዎችን እንደሚቀንስ ያስታወቁት አቶ ብሥራት የወጪ ምጥቀትን ካስከተሉት ምክንያቶች መሀከልም የነዳጅ ዋጋ መጨመርንና ከሠራተኛ ደመወዝ ጋር የተያያዙ ወጪዎች እድገትን ለአብነት ጠቅሰዋል። አስፈላጊ ያልሆኑት ወጪዎች የትኞቹ እንደሆኑ ከመግለፅ የተቆጠቡት አቶ ብሥራት የመንገደኛ አገልግሎትን ለሟሟላት ሲባል ግን አየር መንገዱ ተፈላጊውን ወጪ ከማድረግ እንደማይታቀብ አረጋግጠዋል።</p>
	
<p>ቀደም ሲል ተገቢ ያልሆኑ አስተዳደራዊ ተግባራት እንደነበሩ ያልሸሸጉት አቶ ብሥራት ንጋቱ የአየር መንገዱ ትርፍ በአስጊ ሁኔታ ያሽቆልቁል እንጂ የ24 ሰአት የኦዲት ምርመራ የሚያስፈልግበት ደረጃ ላይ አለመድረሱንና ኦዲት ተደርጓል የተባለውም እውነትነት የሌለው መሆኑን ገልፀዋል።</p>
	
<p>ሠራተኛውና አመራሩ በህብረት በሚያደርጉት ርብርብ መጪዎቹ አመታት ከፍተኛ እመርታ የሚመዘገብባቸው ይሆናሉ የሚል እምነት እንዳላቸው ሥራ አስኪያጁ ገልፀው ሠራተኛው የአየር መንገዱን ጥንካሬና ትርፋማነት መልካም ዝናውንም ጭምር ለመገንባት እንዲጥር ጥሪ አስተላልፈዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር፤ሰኞ፤ሐምሌ 28 ቀን 1989</a></p>


</body>
</html>	
