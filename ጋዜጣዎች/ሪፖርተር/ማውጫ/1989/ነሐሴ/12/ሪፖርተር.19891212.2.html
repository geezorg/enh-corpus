<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቆቦ ዝናብ የለም-ኤክስቴንሽንና ማዳበሪያም ጎጂ ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ቆቦ ዝናብ የለም-ኤክስቴንሽንና ማዳበሪያም ጎጂ ሆኑ</h1>

<p>በሰሜን ወሎ ቆላማ አካባቢዎች የበልግም ሆነ የክረምቱ ዝናብ ባለመጣሉ ለልማት የዋለው ማዳባሪያም ሆነ በመስኖና በኤክስቴንሽን የለማው እርሻ ውጤት ካለማስገኘቱም በላይ በማዳበሪያ ዕዳ የተዘፈቀው ገበሬም ጣምራ ችግር ላይ መውደቁን በአካባቢው የተገኘው ሪፖርተራችን ያነጋገራቸው የግብርና ባለመያዎችና አንዳንድ ገበሬዎች አስታወቁ።</p>

<p>ሪፖርተራችን የላከው ዘገባ እንዳመለከተው በአንድ በኩል የዝናቡ መጥፋት በሌላ በኩል ደግሞ በወለድ የሚታሰበው የመንግሥት ማዳበሪያ የብድር ዕዳ ያዋከበው ገበሬ በጭንቅ ላይ ይገኛል። ምንም እንኳ በሰሜን ወሎ ደጋማ ቦታዎች ላይ የኤክስቴንሽን መርሃ ግብሩም ሆነ የግብአት አጠቃቀሙ ውጤት ያስገኘ ቢሆንም በቆላማ አካባቢዎች ግን ውጤቱ ታቃራኒ መሆኑ ተዘግቧል።ለምሳሌ በቆቦ ወረዳ የሚገኙ ገበሬዎች በግብአት ተጠቅመው ሊቋቋሙት የማይችሉት ችግር ውስጥ መግባታቸውን ተናግረዋል። ለዚህም ምክንያቱ የአካባቢው የአየር ጠባይ እና የመሬቱ ዓይነት መሆኑን የግብርና ባለሙያዎች ይናገራሉ። አሸዋማ መሬት እና ሞቃት አየር ባለበት አካባቢ ማዳበሪያ መጠቀም ከጥቅም ይልቅ ጉዳቱ እንደሚያመዝንም ቆቦ ምሳሌ መሆኗን ይጠቅሳሉ።</p>

<p>በየጣቢያው የሚገኙ የግብርን ባለሙያዎች እንደሚገልፁት በማዳበሪያ የሚዘራ እህል እድገቱ ፈጣን ነው። ይሁን እንጂ የአየር ጠባይና የዝናብ እጥረትን የመቋቋም አቅሙ ግን እጅግ ደካማ ነው። ስለዚህ በሚፈጠረው የአየር ጠባይ ባንዴ ጠውልጎ ከጥቅም ውጪ ሲሆን ይታያል።</p>

<p>እንደባለሙያዎቹ አባባል በመስኖ በመጠቀም የአየር ጠባዩንና የዝናብ እጥረቱን ለመቋቋም የቻሉ ገበሬዎችም ሌላ ችግር ገጥሟቸዋል። ወትሮ በእጥፍ ቁመት ጨምሮ የሚያድገው እህል ማፍሪያው ላይ ሲደርስ የበቀለበት አሸዋማው መሬት ሊሸከመው አቅም ስለሚያንሰው ይወድቃል። ይህ በቆቦ አካባቢ የሚይታይ ትዕይንት ሆኗል።</p>

<p>ይህ እየታወቀ ያለ ማዳበሪያ መዝራት እንደማይቻል የሚያዘው የመስተዳድሩ መመሪያ ምን ያህሉ ገበሬ በኤክስቴንሽን መርሃ ግብሩ ተሳተፈ ለሚለው አሃዝ እንጂ ገበሬው ምን ውጤት አገኘ ብሎ የማይጨነቅ መሆኑ በጉዳዩ የተቆጩ ገበሬዎች እና ባለሙያዎች ይናገራሉ። እንደነሱ አገላለጽ ገበሬው በግብአት የመጠቀም ግዴታ አለበት። ለዚህ ደግሞ መንግሥት በአመቻቸለት የብድር አገልግሎት መጠቀም ይገባዋል።ዝናብ ግን ጠብ አልል አለ። ሁሉም ጎጂ ሆኑበት።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር፤ሰኞ፤ሐምሌ 28 ቀን 1989</a></p>


</body>
</html>	
