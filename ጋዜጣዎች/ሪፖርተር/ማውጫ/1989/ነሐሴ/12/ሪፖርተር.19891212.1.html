<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሌ ክልል የመጠባበቂያ እህል የለኝም አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የሶማሌ ክልል የመጠባበቂያ እህል የለኝም አለ</h1>
<h2 class="align-center">600ሺ ሰው ሊራብ እንደሚችል ተገምቷል</h2>

<p>በአሁኑ ጊዜ የተስተካከለ ዝናብ ባለመኖሩና የተዘራው የሰብል ምርት ለፍሬ ይበቃል የሚል እምነት ባለመኖሩ አስፈላጊውን ቅድመ ዝግጅት ለመጀመር ሁኔታዎች እየተመቻቹ ቢሆንም በምግብ አቅርቦት በኩል ለሚቀርቡ አስቸኳይ ጥያቄዎች ምንም ዓይነት የመጠባበቂያ እህል የለንም ሲሉ የሶማሌ ብሔራዊ ክልላዊ መንግስት ፕሬዝዳንት አስታወቁ።</p>

<p>ፕሬዝዳንቱ አቶ ኢድ ጣሂር ፉራህ ሰሞኑን ጂጂጋ ላይ ለሪፖርተር ጋዜጣ ዘጋቢ በሰጡት መግለጫ እንዳስታወቁት ወቅቱን ጠብቆ ባልዘነበው ዝናብ ሳቢያ በተፈጠረው የአየር መዛባት በክልሉ ችግር መከሰቱን አስታውቀዋል ። ሁኔታው በዚህ ከቀጠለና በመጪው መስከረም አጋማሽ ድረስ የሚጠበቀው ዝናብ በወቅቱ ካልዘነበ ለረሀብ የሚጋለጠውና የዕለት እርዳታ የሚሻው ተረጂ ብዛት 600ሺ ሊሆን እንደሚችል መገመቱን ገልጠዋል።</p>

<p>ከየአቅጣጫው እየደረሷቸው ያሉ መረጃዎች አሳሳቢ ችግሮች እየደረሱ መሆናቸውን የሚጠቁሙ መሆናቸውን ፕሬዝዳንቱ ተናግረዋል።በመሆኑም የክልሉ የቅድሚያ ማስጠንቀቂያ ኮሚቴ የዞኖችና ወረዳዎችን ተጨባጭ ሁኔታ በቅንጅት ለመገምገም እንዲያስችለው አስፈላጊውን ቅድመ ዝግጅት እያደረገ መሆኑን ገልጠው ከፌዴራል መንግሥት አደጋ መከላከልና ዝግጁነት ኮሚሽን የቅድሚያ ማስጠንቀቂያ ኤክስፐርቶችን እየተጠባበቀ እንደሚገኝ አስታውቀዋል።</p>

<p>የክልሉ የግብርና ቢሮ ኃላፊ አቶ መሀመድ አብዱላሂም የችግሩ አሳሳቢነት ከፍተኛ ደረጃ መድረሱን መሆኑን ገልጠው የፌዴራሉ መንግሥት የተለመደ ትብብሩን እንዳይነፍጋቸው ጠይቀዋል። የግብርና እንቅስቃሴዎችን ሥርዓት ባለው መንገድ ማካሄድ በተጀመረ ማግስት እንዲህ ዓይነት ፈተና መግጠሙ አስቸጋሪ ቢሆንም ከእንዲህ ዓይነቱ ችግር ለዘለቄታው ለመላቀቅ በርካታ የግብርና ፕሮጀክቶች እየተካሄደ መሆኑን ገልጠዋል። በተለይ ለመስኖ ልማት ተስፋ የሚጣልባቸው በጎሬ፣በጂጂጋን በመሳሳሉት አካባቢዎች የሚገኙት ትላልቅ የግድብ ፕሮጀክቶች ተስፋ የሚጣልባቸው መሆኑን ጠቅሰዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር፤ሰኞ፤ነሐሴ 12 ቀን 1989</a></p>


</body>
</html>	
