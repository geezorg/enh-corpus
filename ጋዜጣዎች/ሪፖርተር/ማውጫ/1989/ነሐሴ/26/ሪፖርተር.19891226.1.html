<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት ነፃውን የኢኮኖሚ ፖሊሲ መመሪያ እየጣሰ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">መንግሥት ነፃውን የኢኮኖሚ ፖሊሲ መመሪያ እየጣሰ ነው ተባለ</h1>


<p>መንግሥት ምንም እንኳን የነፃ የኢኮኖሚ ፖሊሲ አዋጅ ቢደነግግም የገንዘብ አቋሜን ይደጉማሉ ብሎ ለሚያምናቸው ድርጅቶች በልዩ መመሪያ ድጋፍ እየሰጠና አዋጁን እየተፃረረ ነው ሲሉ በግሉ የኢንሹራንስ ዘርፍ የተሰማሩ ኩባንያዎች ለኢንግሊዝኛው "ዘ ሪፖርተር" ጋዜጣ ገለፁ።</p>

<p>ይህን የግል ኢንሹራንሶች ምሬት የፈጠረው ከሰኔ 14/1988 ዓ.ም ጀምሮ ከጠቅላይ ሚኒስትሩ ቢሮ በአቶ አሰፋ አብርሃ ፊርማ ለመንግሥት የልማት ድርጅቶች የተበተነው ደብዳቤ መሆኑ ተመልክቷል። የደብዳቤው አጠቃላይ መንፈስ ማንኛውም የመንግሥት የልማት ድርጅት በግል የኢንሹራንስ ኩባንያዎች ሥር እንዳይታቀፉና ቀደም ብሎም የኢንሹራንስ ውል ከእነዚሁ ኩባንያዎች ጋር የፈፀሙ "እንደገና መፈተሽ" እንዳለባቸው የሚያዝ መሆኑ ተጠቁሟል።</p>

<p>የኒያላ ኢንሹራንስ ኩባንያ የሥራ ኃላፊዎች ይኽንኑ አስመልክተው "የነፃ ገበያ አለ እየተባለ ከጠቅላይ ሚኒስትሩ ቢሮ እንዲህ አይነት ደብዳቤ ሲወጣ የሚገርም ነው። በዓለም ላይ በኢንሹራንስ ገበያ የትም እንደሚሰራው የካፒታል አቅም የጠለፋ ዋስትናና የታማኝነት ብቃት ይጠናል። ለምሳሌ ብሔራዊ ባንክ የወሰነው የካፒታል መጠን አለ። ለንብረት 3 ሚሊዮን ለሕይወት ኢንሹራንስ ደግሞ 4 ሚሊዮን ነው። የእኛ ካፒታል 25 ሚሊዮን ብር ነው። ይኸ ደግሞ የተከፈለ (paid up capital) ነው። እንደማንኛውም የኢንሹራንስ ኩባንያ በጨረታ እንካፈላለን። ብዙዎችንም አሸንፈናል። ጊዜያችንን ጉልበታችንን ሁሉ ካባከንን በኋላ ግን የአሸነፍነው ጨረታ እየተሰረዘ በመንግሥት ሥር ለሚገኘው የመድን ድርጅት ይሰጥብናል።" ብለዋል።</p>

<p>ሥራ አስኪያጁ አያይዘውም፦" እንደ ፈረንጆቹ አቆጣጠር በኖቬምበር 21 ቀን 1996 የወንጂን ስኳር ፋብሪካን የእሳት አደጋ ኢንሹራንስ በጨረታ ማሸነፋችን እየታወቀ ነው ለመድን ድርጅት ተላልፎ የተሰጠው። የኮስሞቲክ ሶዳን ፋብሪካ የምርት ውጤቶች ማጓጓዣ ኢንሹራንስ በግንቦት ወር አሸንፈን ነበር። ነገር ግን ተከለከልን። የአቢሲኒያ ትራንስፖርት ድርጅትን የተሽከርካሪ ዋስትና በማርች 7, 1997አሸንፈን ነበር። አሁንም ኢንሹራንሱ ተላልፎ ተሰጠብን... " በማለት ቅሬታቸውን ገልፀዋል።</p>

<p>"ታዲያ ነፃ ገበያው ከምኑ ላይ ነው?" የሚሉት አቶ ናሁ ሰናይ አርአያ ጉዳይን ከአንድም ሁለት ጊዜ ለአቶ አሰፋ አብርሃ በደብዳቤ ልከው መልስ እንዳላገኙ ተናግረዋል። " ከእንግዲህ የደረስንበት ውሳኔም በማንንውም መንግሥት በሚያወጣው የኢንሹራንስ ጨረታ ላለመካፈል ነው።" ሲሉ ደምድመዋል።</p>

<p>በዚሁ ጉዳይ ላይ የናሽናል ኢንሹራንስ ኩባንያ (ኝእጬ) ኃላፊዎች በበኩላቸው በሰጡት መግለጫ፦ " የፖለቲካ ፓርቲና መንግሥት አብሮ በሚሯሯጥበት የንግድ ውድድር ውስጥ የነፃ ገበያ ኢኮኖሚ አለ ማለት ቀልድ ነው። ቀረጥ የማያውቃቸውን ማኅበራት (Associations) ገንዘቡን በየዓመቱ ከሚቀረጠው ምንም ድጋፍ ከሌለውና ገንዘቡን ብቻ ካፈሰሰው የግሉ ክፍለ ኢኮኖሚ እኩል ማየት እንዴት ይቻላል?" የሚል ቅሬታ አላቸው።</p>

<p>አዋሳ የሚገኘውን የታቦር ሴራሚክስ ፋብሪካ በአለፈው ሐምሌ 1989 ዓ.ም የጠቅላላ ኢንሹራንስ ጨረታ አሸንፈው በአንድ መቶ ሃያ አራት ሺህ አምስት መቶ ብር (124,500) ጨረታውን ቢያልፉም የኢንሹራንስ ዋስትናው ግን የተሰጠው ለኢትዮጵያ መድን ድርጅት ነው ባይ ናቸው።</p>

<p>እንዲህ ዓይነቱ አሠራር የኢትዮጵያን ኢኮኖሚ ውይም የመንግሥት አቅም ያጠናክረዋል ብሎ ማሰቡ የዋህነት ነው። መንግሥት እየሰራ ያለውን በድጋሚ ቢያጤነው ይመረጣል የሚል አቋም አላቸው።</p>

<p>የኅብረት ኢንሹራንስ ኩባንያ በዚሁ መመሪያ ምክንያት ችግር ከተፈጠረባቸው አንዱ ነው። እንደ ድርጅቱ ሥራ አስኪያጅ ገለፃ፦"የመንግሥት ይህን መመሪያ ማውጣት ማንኛውንም የመንግሥት የልማት ድርጅት ከግሉ ኢንሹራንስ ምንም ዓይነት ዋስታና እንዳይገባ የሚያግደው ነው።" ካሉ በኋላ አክለውም የወንጂ ስኳር ፋብሪካን ኢንሹራንስ ጨረታ በ700,000 ብር ዋጋ አሸንፈው ሳለ ጨረታው ለመንግሥታዊው የመድን ድርጅት ተላልፎ እንደ ተሰጠ በምሬት ተናግረዋል።</p>

<p>"ነፃ የኢኮኖሚ ፖሊሲ እያወጁ በመመሪያ ደግሞ ሌላ እሱን የሚቃረን መደንገግ ለሃገር ይበጃል ተብሎ ነው?" በማለት የህብረት ኢንሹራንስ ሥራ አስኪያጅ በአፅንኦት ጠይቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር፤ሰኞ፤ሐምሌ 28 ቀን 1989</a></p>


</body>
</html>	
