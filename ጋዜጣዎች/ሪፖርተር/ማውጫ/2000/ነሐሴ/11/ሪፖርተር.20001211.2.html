<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በደራሼ ወረዳ በተከሰተ ረሃብ ሰዎችና ከብቶች ሞቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በደራሼ ወረዳ በተከሰተ ረሃብ ሰዎችና ከብቶች ሞቱ</h2>


<p>ከአዲስ አበባ በስተደቡብ 565 ኪሎ ሜትር ርቀት ላይ የሚገኘው በደራሼ ልዩ ወረዳ ውስጥ በቅርቡ በተከሰተ ረሃብ ሰዎች እና ከብቶች መሞታቸው ፣ በአካባቢው የእርዳታ ተግባር ለማከናወን አለመቻሉም ተጠቆመ። የወረዳው ግብርና በበኩሉ ከብቶች መሞታቸውን አረጋግጦ ስለሰዎች ሞት መረጃ እንደሌለው አስታውቋል።</p>

<p>በደቡብ ብሔር ብሔረሰቦች ክልል በደራሼ ልዩ ወረዳ ውስጥ በተከሰተ ድርቅ ሰዎችና ከብቶች መሞታቸውን የአካባቢው የፓርላማ ተወካይ አቶ ኃይለየሱስ ኪቲሞ ለሪፖርተር ጋዜጣ ገልፀዋል ፣ አቶ ኃልለየሱስ በወረዳው በሚገኙ ቀበሌዎች ውስጥ «ሰዎች በረሃብ እየሞቱ ነው» ብለዋል።</p>

<p>የፓርላማ ተወካዩ በወረዳ ይገባኛል ጥያቄ በጥር ወር ውስጥ ከ30 ሰዎችና 18 የፌዴራል ፖሊስ አባላት የተገደለበት ግጭት አለመፈታቱ በአካባቢው የእረዳታ ስርጭት እንዳይደረግ ምክንያት መሆኑን ገልፀዋል። አቶ ኃይለየሱስ በወረዳው ከሚገኙት ቀበሌዎች ውስጥ ደጋ ማሽሌ ፣ ቆላ ማሽሌ ፣ ዲናም ፣ ጉጭሬ ፣ ፀማሀ ብሎ ፣ ጊደሌ ፣ ሾንሾ ፣ ገዋዳ ፣ ላልቾ ፣ አዲስ አፕቲማ ፣ ሎፍቴ ፣ ፀመሀ ድግቲ የተባሉ ቀበሌዎች በድርቁ በከፍተኛ ሁኔታ መጠቃታቸውን ጠቅሰዋል። በተጠቀሱት ቀበሌዎች ውስጥ ቁጥራቸው በውል ያልታወቁ ሰዎች በረሃብ መሞታቸውን አቶ ኃይለየሱስ ገልፀዋል።</p>

<p>በተወካዩ ገለፃ መሠረት ከስድስት ወራት በፊት በአካባቢው የተከሰተውን የወረዳ ይገባኛል ግጭት ተከትሎ በአካባቢው አለመረጋጋትና ፍርሃት ነግሷል። በዚህም በቀበሌያቱ ውስጥ መንግሥታዊ አንዲሁም መንግሥታዊ ያልሆኑ ድርጅቶች የእረዳታ እንቅስቃሴ ከማድረግ መገታታቸውን ጠቁመዋል። በተጨማሪም የአካባቢው ኅብረተሰብ ገበያ ወጥቶ መገበያየት አለመቻሉን አቶ ኃይለየሱስ አስረድተዋል።</p>

<p>በአካባቢው የነገሰው አለመረጋጋት በረሃብ ለተጎዱት ሰዎች የሚደረገውን እርዳታ ከማስተጓጎሉ በተጨማሪ የወረዳው አመራር አካላት ለእርዳታ የሚቀረበውን እህል ለግል ጠቀሜታ እያዋሉት መሆኑን አቶ ኃይለየሱስ አስታውቀዋል።</p>

<p>የፓርላማ ተወካዩ የወረዳው አመራር አባላት ፣ በረሃብ ለተዳከሙ አረጋውያን ፣ ህፃናትና አቅመ ደካማዎች መሰጠት ያለበትን የእርዳታ አቅርቦት ለሹማንትና ለገዢው ፓርቲ አባላት ነው የሚሰጡት» በማለት አስረድተዋል። በዚህም የእርዳታ ስርጭቱ ፍትሃዊ አለመሆኑንና መድልኦ እንደሚደረግ ጠቁመዋል።</p>

<p>«በተጎጂው ስም የሚሄደውን የእርዳታ እህል በወረዳው አመራር ለሽያጭ ውሏል» በማለት አቶ ኃይለየሱስ የወረዳው አመራር አካላትን ወንጅለዋል። በተጨማሪም ለእርዳታ የመጣውን እህል አመራሩ ለተጎጂው ከማደል ይልቅ ጫካ ውስጥ እንዲደፋ ማድረጋቸውን ገልፀዋል። ለእርዳታ የመጣ ሰባት መኪና እህል በስብሷል በሚል ሰበብ ከጊዶሎ ከተማ በ10 ኪሎ ሜትር ርቀት ላይ መደፋቱን ጠቁመዋል። አቶ ኃይለየሱስ «የተደፋውን እህል በመውሰድ ህይወታቸውን ለማቆየት ጥረት ያደረጉ ሰዎች ለእስራት ተዳርገዋል» ብለዋል።</p>

<p>አቶ ኃይለየሱስ የአመራሩ ቅን አለመሆን እንዲሁም በርሃቡ መባባስ ምክንያት «አያሌ ሰዎች ሞተዋል» በማለት ገልፀዋል። ከጥርና ከየካቲት ወዲህ ባሉ ጊዜያት ረሀቡ በአስፈሪ ሁኔታ መባባሱን ተወካዩ ከመግለጽ ባለፈ በትክክል ምን ያህል ሰዎች እንደሞቱ ፣ መረጃ አሰባስበው ሲያጠናቅቁም ቁጥሩን በትክክል መናገር እንደሚችሉ ገልፀዋል።</p>

<p>በጉዳዩ ዙሪያ ያነጋገርናቸው የወረዳው የግብርናና የገጠር ልማት ጽ/ቤት ኃላፊ አቶ ኢጫኖ ኪቲሎ በአካባቢው በረሃብ የተጠቁ ስዎች መኖራቸውን ነገር ግን ያተጋነነ መሆኑን ገልፀዋል። በአካባቢው በነገሰው የፅጥታ ችግር ምክያንት በወረዳው ቀበሌዎች ውስጥ የመግሥት ሰራተኞች የእርዳታም ሆነ የማንኛውም አይነት እንቅስቃሴ ማድረግ ያልቻሉ መሆኑ ኃላፊው አብራርተዋል።</p>

<p>የጽሕፈት በቱ ኃላፊ በውረዳው ከሚገኙ ሦስት ቀበሌዎች ውስጥ በተከሰተ ወረርሽኝ ከ100 በላይ ከብቶች መሞታቸውን አስተድተዋል። የመግሥት ተወካዮች መንቀስቀስ ባለመቻላቸው በነዚህ ሦስት ቀበሌዎች ለሚገኙ የሴፍትኔት ተረጂዎች አስፈላጊው ክፍያ መፈፀሙንና በተቀሩት የወረዳው ክፍል ለሚገኙ ተረጂዎች በግጭቱ ውጥረት ምክንያት ከታህሳስ ወር ጀምሮ እርዳታ አለመሰጠቱን አብራርተዋል።</p>

<p>በአካባቢው በያዝነው ዓመት በታህሳስና በጥር ውር በተከስተ ግጭት ሰዎች መሞታቸውንና አንድ ቀበሌ ሙሉ በሙሉ በቃጠሎ መውደሙን ያስታወሱት አቶ ኢጫኖ ፣ በአካባቢው የተከሰተውን የረሃብ አደጋ ለመከላከል ምቹ ሁኔታ አለመኖሩን ገልፀዋል። በዚህም በረሃቡ የሞተ ሰው ስለመኖሩ ምንም አይነት መረጃ አለማግኘታቸውን ገልፀዋል።</p>

<p>በታህሳስ ወር በወረዳው ውስጥ በወረዳ ይገባኛል ጥያቄ በተከሰተ ግጭት ሁለት የፖሊስ አባላትና አምስት ሰላማዊ ሰዎች መሞታቸውን እንዲሁም ሁለት መቶ አርባ አራት መኖሪያ ቤቶች መቃጠላቸውንና ከ5500 በላይ ሰዎች መፈናገላቸውን ፣ በጥር ወር በተነሳ ግጭት ደግሞ 18 የፌዴራል ፖሊስ አባላት እንዲሁም ከ30 በላይ ሰላማዊ ሰዎች መገደላቸውን መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 11 ቀን 2000</a></p>

</body>
</html>	
