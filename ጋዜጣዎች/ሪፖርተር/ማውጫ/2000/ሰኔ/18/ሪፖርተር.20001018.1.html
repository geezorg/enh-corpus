<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት ሕግ ከሚፈቅድለት በላይ ከባንኮች ተበድሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥት ሕግ ከሚፈቅድለት በላይ ከባንኮች ተበድሯል</h2>


<p>የፌደራል መንግሥት የገንዘብና ባንክ አዋጅ ቁጥር 83/86 አንቀጽ 25 (3) ከሚደነግገው ውጪ ባለፉት ሶስት ዓመታት 3 ቢሊዮን 295 ሚሊዮን 400 ሺብ ብር መበደሩን የፌደራል ዋና ኦዲተር ይፋ አደረገ።</p>

<p>ምክትል ዋና ኦዲተር አቶ አሰፋ ደስታ ትላንት ለሕዝብ ተወካዮች ም/ቤት ባቀረቡት የ1998 በጀት ዓመት የመንግሥት አጠቃላይ የገቢና ወጪ ሂሳብ ኦዲት ሪፖርትር ላይ እንዳመለከቱት በገንዘብና የባንክ አዋጅ ቁጥር 83/86 አንቀጽ 25/(3) መሠረት በአንድ በጀት ዓመት ውስጥ መንግሥት ሊሸጥ የሚችለው የግምጃ ቤት ሰነድ ባለፉት ሶስት ተከታታይ በጀት ዓመታት ከተሰበሰበው አማካይ የመንግሥት መደበኛ ገቢ 25 በመቶ ፤ የቀጥታ ብድር ደግሞ ከ15 በመቶ መብለጥ እንደሌለበት ተደንግጓል። ነገር ግን በ1995 ፣ በ1996 እና በ19997 በጀት ዓመታት የተሰበሰበ አማካኝ መደበኛ ገቢ ብር 10,366.6 ሚሊዮን እና 15 በመቶ ደግሞ 1,555 ሚሊዮን ሲሆን ፣ በ1998 በጀት ዓመት መንግሥት በግምጃ ቤት ሰንድ አማካይነት የተበደረው ብር 5,115 ሚሊዮን ፣ ከቀጥታ ብድር ብር 2,327 ሚሊዮን መሆኑ ተረጋግጧል። በመሆኑም በቀጥታ ብድር ለመበደር ከተፈቀደለት በላይ ብር 772 ሚሊዮንና የግምጃ ቤት ሰንድ ደግሞ ብር 2,523.4 ሚሊዮን በድምሩ 3,295.4 ሚሊዮን በአዋጅ ከተፈቀደው በላይ ብድር መፈፀሙን ዋና ኦዲተር መሥሪያ ቤት አረጋግጧል።</p>

<p>በሌላ በኩል በ1998 በጀት ዓመት የበጀት አዋጅ ላይ የአገር ውስጥ ብድር ለመበድር የፀደቀው በጀት ብር 4,207 ሚሊዮን ቢሆንም ፣ በበጀት ዓመቱ ከግምጃ ቤት ሰንድና ከቀጥታ ብድር ብቻ 7, 442 ሚሊዮን ተበድሮ መገኘቱ መንግሥት ራሱ የአገር ውስጥ ብድር የገንዘብና የባንክ አዋጅ ፣ የበጀት አዋጅ እንደማያከብር እንደሚያሳይ ጠቁሟል።</p>

<p>የገንዘብና ኢኮኖሚ ልማት ሚኒስትር በዚሁ ጉዳይ ዋናው ኦዲተር ተጠይቆ በሰጠው ምላሽ ችግሩ የተፈጠረው በ1998 በጀት ዓመት በነበረው የአገራችን ተጨባጭ ሁኔታ አበዳሪና ለጋሽ ድርጅቶች ለመስጠት ቃል የገቡትን የበጀት ድጋፍ በጊዜው ባለመልቀቃቸው ምክንያት የተጀመሩት የልማት ፕሮግራሞች እንዳይቋረጡና ሌሎች ግዴታ የተገባባቸው ክፍያዎች ለመሸፈን ሲባል ብድሩ መፈፀሙን ገልጿል።</p>

<p>ዋናው ኦዲተር የአገር ውስጥ ብድር በወጣው አዋጅ መሠረት መከናወን እንደነበረበት ፣ ከተገቢው ጣሪያ በላይ ብድር እንዳይፈፀም የገቢው ቁጥጥር ሊደረግ እንደሚገባ በሪፖርቱ ላይ ጠቅሷል።</p>

<p>በተያያዘም የፌደራል ዋና ኦዲተር የኢትዮጵያ ብሔራዊ ምርጫ ቦርድ ጽ/ቤት ለነበሩት አቶ አሰፋ ብሩ በሥራ ገበታቸው ላይ በሌሉበት የ27 ወራት ደመወዝና የቦርድ አባልነት ክፍያ ብር 98ሺህ 500 ብር መክፈሉ አግባብ እንዳልነበር ጠቅሷል።</p>

<p>በተወካያቸው አማክይነት ክፍያው ተፈጽሟል የተባለው ይኸው ደመወዝና አበል ጉዳይ ለሚመለከተው አካል ቀርቦ ውሣኔ እንዲሰጥበት ዋና ኦዲተሩ ማሳሰቡን በሪፖርቱ ላይ አመላክቷል።</p>

<p>ዋና ኦዲተር በ1998 ዓመት 16 የፌደራል መሥሪያ ቤቶች ገቢ በአግባቡ መሰብሰባቸውን ፣ የተፈቀደላቸውን በጀት በትክክል ሥራ ላይ ማዋላቸውንና የመንግሥት ንብረት በአግባቡ መጠበቁን የማረጋገጥ ሥራ አከናውኗል። መሥሪያ ቤቶቹ በሪፖርቱ ላይ ያላቸውን አስተያየት ተጠይቀው በአጠቃላይ 9 መሥሪያ ቤቶች ለሪፖርቱ መልስ የሰጡ ሲሆን ቀሪዎቹ ሰባት መሥሪያ ቤቶች መልስ አልሰጡም። መልስ ካልሰጡት መካከል የፌዴሬሽን ምክር በት ፣ የፌደራል ልዩ ዐቃቤ ሕግ ጽ/ቤት የብሔራዊ መረጃና ደህንነት አገልግሎት ጽ/በት የቴክኒካዊ መረጃ ዋና መምሪያ ፣ የፌዴራል ፖሊስ ወንጀል መከላከል ዋና መምሪያ ፣ የአደገኛ ቦዘኔዎች ተሃድሶ ፕሮግራም ጽ/ቤት ፣ የፌደራል ጉዳዮች ሚኒስቴር ይገኙበታል።</p>

<p>በሌላ በኩል በ18 መሥሪያ ቤቶች የዕቃና አገልግሎት ግዢ የመንግሥት ደንብና መመሪያ ሳይጠብቁ 19 ሚሊዮን 982 ሺህ 345 ብር ከ91 ሳንቲም ግዢ ተፈጽሞ ተገኝቷል።</p>

<p>ከእነዚህም መሥሪያ ቤቶች መካከል ምርጫ ቦርድ ፣ የኢሚግሬሽን የዜግነት ጉዳይ ዋና መምሪያ ፣ የፍትህ ሚኒስቴር ፣ የማስታወቂያ ሚኒስተር ፣ የቤተመንግሥት አስተዳደር ፣ የማዕድንና ኢነርጂ ሚኒስቴር ፣ የፌዴሬሽን ምክር ቤት ይገኙበታል።</p>

<p>በፋይናንስ አስተዳደር አዋጅና ደንብ መሠረት መሥሪያ ቤቶች በጀታቸውን ሥራ ላይ ማዋላቸውንውና ኦዲተር ለማጣራት ባደረገው ሙከራ በአምስት መሥሪያ ቤቶች ከተደለደለላቸው በጀት በላይ ወይም በደንቡ መሠረት ሳያስፈቅዱ ብር 10 ሚሊዮን 896 ሺህ 285 ብር ከ52 ሣንቲም አውጥተው ተጠቅመዋል። በጀት ሳያስፈቅዱ ገንዘብ ወጪ ማድረግ እንደማይቻል የፋይናንስ አስተዳደር አዋጅ ላይ የተጠቀሰ መሆኑን ዋና ኦዲተሩ አመልክቶ መሥሪያ ቤቶቹ የበጀት ዝግጅትና አፈፃፀማቸውን በጥናት ላይ እንዲመሰርቱ መክሯል።</p>

<p>በተያያዘ ዜና አቶ ልደቱ አያሌውና አቶ ተመገን ዘውዴ የጄነራል ኦዲቱ ቢሮ ባቀረበው ሪፖርት ዙሪያ ልዩ አጀንዳ እንዲያዝና ውይይት እንዲደረግበት ጠይቀዋል።</p>

<p>የጄኔራል ኦዲት ቢሮው ያቀረበው ሪፖርትር እጅግ እንዳስደነገጣቸውና በአመቱ ከሰሟቸው ድፍረት የተሞላበት ሪፖር አንዱ መሆኑን የጠቆሙት አቶ ልደቱ ኦዲት ቢሮው አሉብኝ ያላቸውን ችግሮች በሙሉ በፓርላማው መፈታት እንዳለበትና ችግሩ ካልተፈታ ግና ኢትዮጵያ ውስጥ የዋጋ ግሽበትና ሙስናን መቆጣጠር እንደማይቻል አስረድተዋል።</p>

<p>አቶ ተመስገን ዘውዴ በበኩላቸው ለክልሎች የሚደረገው ድጎማ የአገሪቱን የፋይናንስ ሕግ ባልጠበቀ መልኩ ወጪ እየተደረገ መሆኑን ጠቁመው የኢትዮጵያ ልማት ባንክ ከ10 ሚሊዮን ብር በላይ ለማን እንዳበደረ የማይታወቅ መሆኑንና ከበጀት በላይ የተጠቀሙ የመንግሥት ተቋሞች ወደ 161 እንደሚጠጉ በሪፖርቱ መገለጹ በመንግሥት ተቋሞች ላይ ጥቂት ግለሰቦች ተቃሚ የሆኑበት የሙስና በር መከፈቱን እንደሚያመላክት ገልጸዋል።</p>

<p>ከዚህ በፊት የብሔራዊ ባንክ በሥራ አስፈፃሚው ቁጥጥር ሥር በመዋሉ የአገሪቱ የሞኒተሪንግ ፖሊሲ ተዛብቷል በማለት በምክር ቤቱ ውስጥ በተደጋጋሚ መንሳታቸውን ያወሱት አቶ ተመስገን በወቅቱ ጠቅላይ ሚኒስትሩ ጉዳዩን አጣጥለው ትኩረት ሊሰጡት እንዳልቻሉ ፣ መንግሥትም ከተፈቀደለት መጠን በላይ 3.3 ቢሊዮን ብር በመውሰዱ አገሪቱ አሁን ላለችበት የዋጋ ግሽበት ምክንያት እንደሆነ አስረድተዋል። አያይዘውም «ግድፈት በፈፀሙ የመንግሥት ተቋማት ላይ በአስቸኳይ ሁኔታው እንዲጣርና እንደገና እንድንነጋገርበት አጀንዳ እንዲያዝልን እንጠይቃለን» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 18 ቀን 2000</a></p>

</body>
</html>	
