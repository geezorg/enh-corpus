<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«በደንበኛዬ ላይ የቀረበው የአስከሬን ምርመራ ሰነድ ትክክለኛ አይደለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በደንበኛዬ ላይ የቀረበው የአስከሬን ምርመራ ሰነድ ትክክለኛ አይደለም»</h2>


<p>በአርቲስት ቴዎድሮስ ካሣሁን (ቴዲ አፍሮ) ላይ የፌደራል ዐቃቤ ሕግ ከዳግማዊ ምኒሊክ ሆስፒታል ያቀረበው የአስከሬን ምርመራ ውጤትን የሚያሳየው የሰነድ ማስረጃ የሆስፒታሉ መኅተም የሌለበት ፣ በዶክተሮች ያልተፈረመና በተርጓሚው ፊርማ ብቻ የወጣ ከመሆኑም በተጨማሪ የተተረጎመበት እንግሊዘኛው ክፍል የሌለበት ምንም ግንኙነት የሌለው ትክክለኛ ማስረጃ ባለመሆኑ ፣ ፍርድ ቤቱ ውድቅ እንዲያደርግላቸው የአርቲስት ቴዎድሮስ ካሳሁን (ቴዲ አፍሮ) ጠበቃ ለከፍተኛው ፍርድ ቤት 8ኛ ወንጀል ችሎት (ፍትሕ አዳራሽ) ግንቦት 27 ቀን 2000 ዓ.ም አመልክተዋል። «ፖሊስ አያይዞ የላከልን ማስረጃ ይህንኑ ነው» በማለት የፌደራል ዐቃቤ ሕግ ምላሽ ሰጥቷል።</p>

<p>ፍርድ ቤቱ ዐቃቤ ሕግ ከዳግማዊ ሚኒሊክ ሆስፒታል ያቀረበውን የአስከሬን ምርመራ ውጤት የሚያሳየውን ኦርጂናል ስነድ እንዲያቀርቡ ሲጠይቅ ፣ «ሪሶርስ ስለሚባክን እንግሊዝኛውን አላቀረብንም ፣ ያለን የአማሪኛው ብቻ ነው። ከፖሊስም ተያይዞ የተላከልን ይህንኑ ብቻ ነው» በማለት ምላሽ ሰጥቷል።</p>

<p>ዐቃቤ ሕግ ለፍርድ ቤቱ እንዳስረዳው «ለምን ኦርጂናሉን እንዳላቀረቡን እንጠይቃለን ወይም ቀርበው እንዲጠየቁ እናደርጋለን» በማለት ምላሽ የሰጠ ሲሆን ፣ የተከሳሽ ጠበቃ በመቀጠል «እኛም የምንተወው አይደለም ፣ ዐቃቤ ሕጉ ለሰጡት ምላሽ እናመሰግናለን ብለዋል።</p>

<p>ከዳግማዊ ሚኒሊክ ሆስፒታል በመጣው የሰንድ ማስረጃ ላይ ፊርማቸውን ያሳረፉት ግለሰብ ቀደም ብሎ በሳቸው ፊርማ ከወጣው ሰንድ ጋር የማይመሳሰል ፊርማ ከመሆኑም በተጨማሪ ግለሰቡ ተርጓሚ እንጂ ዶክተር አለመሆናቸውን የተከሳሽ ጠበቃ አስርድተው ፍርድ ቤቱ ሰነዱን ሙሉ በሙሉ ውድቅ እንዲያደግላቸው አመልክተዋል።</p>

<p>ግንቦት 27 ቀን 2000 ዓ.ም የፌደራል ዐቃቤ ሕግ ቀደም ብሎ ባስማቸው ሦስት የሰው ምክሮች ላይ ባቀረበው ተጨማሪ የሰነድ ማስረጃዎቹ ላይ ስነዶቹ ምን ሊያስረዱለት እንደሚችሉ በጽሁፍ መግለጫ እንዲያቀርብና በአካል ያልተገኙት ሦስተኛ ምስክር በፖሊስ ጣቢያ ሰጥተውት የነበረውን ቃል ለፍርድ ቤቱ እንዲያቀርብ በታዘዘው መሠረት አቅርቧል።</p>

<p>ፍርድ ቤቱ በዕለቱ የቀረበውን የዐቃቤ ሕግ የጽሁፍ ማስረጃ እንዲነበብ አድርጎ በንባብ ከተሰማ በኋላ የተከሳሽ ጠበቃም በጽሁፍ ማስረጃው ላይ ተቃውሞአቸውን በጽሁፍና በቃል አቅርበዋል።</p>

<p>የተከሳሽ ጠበቃ በአቃቤ ሕግ በኩል የቀረቡትን የሰነድ ማስረጃዎች ሙሉ በሙሉ በመቃወም ውድቅ እንዲደረግላቸው ለፍርድ ቤቱ አመልክተዋል።</p>

<p>ፍርድ ቤቱ ሁለቱንም ወገኖች ካዳመጠ በኋላ በሰጠው ትዕዛዝ ፣ «ከዳግማዊ ምኒልክ ሆስፒታል በአማርኛ የተዘጋጀው ኦርጂናል የሚመስል ትርጉም እንደሆነ የሚያመለክት ስለሆነ የተተረጎመበት ዋናው እንዲቀርብ» ብለዋል።</p>

<p>የተከሳሽ ጠበቃ «ክቡር ፍርድ ቤት ዐቃቤ ሕጉ የለንም ብለዋል። በቀረበው ሰነድ ላይ ብይን ይሰጥልን» በማለት ሲአይመለክቱ ፣ «ትዕዛዝ ሰጥተናል ፣ የተለመደ አሰራር ነው ፣ አዲስ አይደለም። ዐቃቤ ሕግ የታዘዘውን ስነድ ለሰኔ 27 ቀን 2000 ያቅርብና ለብይን ሌላ ቀጠሮ እንሰጣለን» በማለት ፍርድ ቤቱ ትዕዛዝ ሲሰጥ ፣ ዐቃቤ ሕግ «በሪጅስትራር በኩል እናቀርባለን ለብይን ይቀጠር» በማለታቸው ስነዱን መርምሮ ብይን ለመስጠት (ጉዳዩ አጠራጣሪ ስለሆነ ይከላከል ወይም በነፃ ይሰናበት ለማለት) ለሰኔ 27 ቀን 2000 ዓ.ም ተለዋጭ ቀጠሮ ሰጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 1 ቀን 2000</a></p>

</body>
</html>	
