<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሺዎች የሚቆጠሩ የጋምቤላ ክልል ነዋሪዎች በሱዳን ወታደሮች ተፈናቀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሺዎች የሚቆጠሩ የጋምቤላ ክልል ነዋሪዎች በሱዳን ወታደሮች ተፈናቀሉ</h2>


<p>በምዕራብ ኢትዮጵያ አካባቢ የሚኖሩ ነዋሪዎች የአካባቢ መሪዎች በኢትዮጵያና በሱዳን ድበር አካባቢ የሚኖሩ በሺዎች የሚቆጠሩ ኢትዮጵያውያን ሰሞኑን በሱዳን ወታደሮች ተፈናቅለዋል ሲል መግለፃቸውን የአሜሪካን ድምፅ ዘገበ። የጋምቤላ ክልል ነዋሪዎች በበኩላቸው ከ30ሺ የሚበልጡ የሱዳን ዜጎች በጋምቤላ አካባቢ መስፈራቸውንና መንግሥት ከኢትዮጵያ እንዲወጡ ጥረት መጀመሩን ለሪፖርተር ጋዜጣ ገልፀዋል።</p>

<p>በዘገባው መሰረት ነዋሪዎቹና የአካባቢ መሪዎች ፣ በሱዳንና በኢትዮጵያ መንግሥት መካከል በተደረገ ሚስጢራዊ እንዲሁም ሕገወጥ የድንበር ማካለል ስምምነት የኢትዮጵያ ይዞታ የነበረ ክልል ለሱዳን መሰጠቱን ያምናሉ።</p>

<p>የቀድሞ የደቡብ ምዕራብ ጋምቤላ አካባቢ አስተዳደሪ አቶ ኡመድ አማን አቦኖ ፣ በሱዳን መንግሥት ወታደሮችና የአካባቢው ነዋሪዎች መካከ በተደረገ ፣ ግጭት ከሁለት ሺ በላይ ሰዎች መፈናቀላቸውን ለአሜሪካ ድምፅ ገልፀዋል።</p>

<p>የሱዳን ወታደሮች በጋምቤአ ውስጥ ወታደራዊ ካምፕ በማቋቋም የአካባቢው ነዋሪዎችን በማፈናቀል የሱዳን ዜጎችን የማስፈር ስራ እያከናወኑ መሆኑን አቶ ኡመድ አስታውቀዋል። አቶ ኡመድ ያለፈው አመት የኢትዮጵያ መንግሥት የድንበር አካባቢውን አሳልፎ ለሱዳን መስጠቱን አስታውቀዋል።</p>

<p>ከአንድ ወር በፊት በምዕራብ ጎንደር አካባቢ የሱዳን ወታደሮች በከፈቱት ተኩስ በርካታ የአካባቢው ገበሬዎች መፈናቀላቸውንና ሰላሳ አራት ሰዎች በሱዳን መታሰራቸውንና ሃያ ስምንቱ እስካሁን በሱዳን እስር ቤት የሚገኙ መሆኑን የአካባቢው ነዋሪዎችን በመጥቀስ የቪኦኤ ዘገባ አመልክቷል።</p>

<p>በኢትዮጵያና በሱዳን መካከል የሚገኘውን አንድ ሺ ስድስት መቶ ኪሎ ሜትር ርዝመት ያለውን ድበር የማካለሉ ተግባር በይፋ አለመገለፁን ነገር ግን በወሬ ደረጃ የሱዳን አርሶ አደሮች የይዞታ ይገባኛል አቤቱታ ለሱዳን መንግሥት ከፍተኛ የአመራር አካላት ማቅረባቸውንና ይዞታው እንደተሰጣቸው ዘገባው አስታውቋል። በሌላ በኩል ጠቅላይ ሚኒስትር መለስ ዜናዊ በቅርቡ በሰጡት መግለጫ በሱዳን ወታደሮች ከተያዘው የኢትዮጵያ አካባቢ የሚፈናቀል ኢትዮጵያዊ እንደማይኖር ማረጋገጣቸውን ዘገባው አስታውሷል።</p>

<p>ዘገባው የድንበር አካባቢው ለሱዳን ተሰጥቷል የሚለው ዜና መነገሩን ተከትሎ በርካታ ኢትዮጵያውያን በታሪክም በባህልም የራሳቸው ይዞታና የግዛት አካል እንደሆነ የሚያስቡት ክልል በመሰጠቱ ቁጣ መቀስቀሱን ስሜታቸው መነካቱን ዘገባው አመልክቷል። በሁለቱ ሀገራት መካከ ያለው የድንበር ስምምነት ከአንድ ምዕተ አመት በፊት ሱዳን በእንግሊዝ ቅኝ ግዛት በነበረችበት ጊዜ መወሰኑ ይታወቃል።</p>

<p>መቀመጫውን አሜሪካ የደረገው የኢትዮጵያና የሱዳን የድንበር ጉዳይ ኮሚቴ ሊቀመንበር አቶ ፍስሀ አበበ ከአሜሪካ ድምፅ ጋር ባደረጉት ቃለ መጠይቅ ፣ በኢትዮጵያ መንግሥትና በሱዳን መንግሥት መካከል የተደርገውን የድንበር ስምምነት በፍርድ ቤት ውድቅ ለማድረግ ጥረት እንደሚያደርጉ አስታውቀዋል። አቶ ፍስሀ የኢትዮጵያ ሕዝብ ጠቅላይ ሚኒስትር መልስ ዜናዊ ያደረጉትን የድንበር ስምምነት እንዳይቀበሉ አስጠንቅቀዋል። ኮሚቴው ጠቅላይ ሚኒስተር መለስ በሕገወጥ ሁኔታና ያለኢትዮጵያውያን ፈቃድ የሀገሪቱን ይዞታ ለሱዳን አሳልፈው ሰጥተዋል ሲል ወንጅሏል።</p>

<p>የኮሚቴው ሊቀመበር «አቶ መለስ ከሱዳን ጋር ምን እንዳደረጉ እኛ እስክናጋልጥ ድረስ አላሳወቁም» ብለዋል። «በአንዳንድ የድንበር አካባቢዎች እስከ 50 ማይል በሌላ ቦታ ደግሞ እስከ 30 ማይል ወደ ኢትዮጵያ ገብተው ሰጥተዋል። ይህ ደግሞ በፍፁም በኢትዮጵያ ዘንድ ተቀባይነት የለውም» ያሉት አቶ ፍስሀ የኢትዮጵያና የሱዳን መንግሥታት ድንበሩን የማካለል ተግባር ወቅታዊ የሆነበትን ምክንያት አለመግለፃቸውን ጠቁመዋል። ሊቀመንበሩ የሁለቱም ሀገር መንግሥታት በውስጣዊ እንዲሁም ከዳርፉር እስከ ሶማሊያ በሚገኝ ውጫዊ ችግር መጠመዳቸውን አስታውቀዋል።</p>

<p>በጉዳዩ ዙሪያ ያነጋገርናቸው የጋምቤላ ነዋሪዎች በበኩላቸው ከጋምቤላ ከተማ ዙሪያ ከሰላሳ እስከ ሀምሳ ኪሎ ሜትር ርቀት ላይ ከሰላሳ ሺ በላይ የሱዳን ዜጎች ሰፍረው እንደነብርና በቅርቡ የኢትዮጵያ መንግሥት ወደሀገራቸው የመመለስ እንቅሳሴ መጀመሩን ለሪፖርተር ገልፀዋል።</p>

<p>በነዋሪዎቹ ገለፃ መሰረት ከሰላሳ ሺ በላይ የሚገመቱ የሱዳን ነዋሪዎች በጋምቤላ ከተማ ዙሪያ በሚገኝ ደን ውስጥ ሰፍረው አንደነበርና በከተማው ነዋሪዎች ላይ የወረራ ስጋት መፍጠራቸውን ነዋሪዎች ገልፀዋል።</p>

<p>እንደ ነዋሪዎቹ ገለፃ ከጋምቤላ በአርባ ኪሎ ሜትር ርቀት ላይ በምትገኘው ኢታንግ በምትባል አነስተኛ ከተማ አቅራቢያ የሱዳን ዜጎች በኢትዮጵያ ይዞታ ውስጥ እንዲሁም ከጋምቤላ ከተማ በሰላሳ ኪሎ ሜትር ርቀት ላይ በሚገኘው በኤሊያ ወንዝ ዳርቻም የሱዳን ዜጎች ስፍረው እንደነበር ነዋሪዎች አስተድተዋል። ሰፋሪዎቹ የሱዳን ዜጎች መሆናቸውንና መሣሪያ የታጠቁ እንደሆኑ የሚናገሩት የከተማዋ ነዋሪዎች ወታደር ናቸው ለማለት ግን እንደሚቸገሩ ገልፀዋል።</p>

<p>በቅርቡ የኢትዮጵያ መንግሥት ባደርገው የማስወጣት እርምጃ አብዛኛው የሱዳን ዜጎች የያዙትን ቦታ ለቀው መውጣታቸውን ነገር ግን ሙሉ በሙሉ ወጥተዋል ማለት እንደማይቻል የከተማዎ ነዋሪዎች አስረድተዋል።</p>

<p>በጉዳዩ ላይ አስተያየት እንዲሰጡን የክልሉ አመራር አካላትን በስልክ ለማነጋር ያደረግነው ጥረት አልስተሳካም። ስማችው እንዳይገለፅ የፈለጉ የውጭ ጉዳይ ሚኒስትር ባልደረባ በጉዳዩ ዙሪያ ምንም አይነት መረጃ እንዳልደረሳቸው አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 1 ቀን 2000</a></p>

</body>
</html>	
