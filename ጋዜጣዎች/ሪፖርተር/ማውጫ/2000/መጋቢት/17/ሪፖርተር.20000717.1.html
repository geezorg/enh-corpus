<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ዳንኤል በቀለና ነፃነት ደምሴ ይቅርታ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዳንኤል በቀለና ነፃነት ደምሴ ይቅርታ ጠየቁ</h2>


<p>በታህሳስ ወር 2000 ዓ.ም ሁለት ዓመት ተኩል እስር ተፈርዶባቸው በማረሚያ ቤት የሚገኙትና የእስር ጊዜያቸውን ሊጨርሱ 33 ቀናቶች የቀራቸው አቶ ዳንኤል በቀለና አቶ ነፃነት ደምሴ ለመንግሥት ይፋ የይቅርታ ጥያቄ ማቅረባቸውን ምንጮች አረጋገጡ። በይቅርታ ጥያቄው መሠረት በያዝነው ሳምንት ውስጥ መግንሥት ይቅርታ ያደግላቸዋል ተብሎ ይጠበቃል።</p>

<p>በእነ ኢንጂነር ኃይሉ ሻውል የክስ መዝግብ ተከሰው ሁለት ዓመት ከስድስት ወር የተፈረደባቸው ዳንኤል በቀለና ነፃነት ደምሴ ከትላንትና በስቲያ መጋቢት 15 ቀን 2000 ዓ.ም ለጠቅላይ ሚንስትር መለስ ዜናዊ የይቅርታ ደብዳቤ ፅፈዋል።</p>

<p>ሁለቱ ተከሳሾች ለጠቅላይ ሚኒስትር መለስ ዜናዎ በፃፉት የይቅርታ ደብዳቤ «እኛ ስማችን ከታች የገለለፀው ሰዎች ምርጫ 97ትን ተከትሎ በተፈጠረው ችግር በፈፀምነው ስህተት በከፍተኛው ፍርድ ቤት ተከሰን ጥፋተኛ ሆነን በመገኘታችን በእስራት ላይ እንገኛልን። በወቅቱ በፈፀምነው ሥህተት ከልብ መፀፀታችንና ለወደፊቱም በእንደዚህ ዓይነት ተግባር እንደማንሳተፍና ሕገ-መንግሥቱን የማክበርና የማስከበር ዜግነታዊ ግዴታችንን በአግባቡ እንደምንወጣ እያረጋገጥን የኢትዮጵያ ሕዝብና መንግሥት ይኽንኑ ተገንዝቦ ለፈፀምነው ስህተት ይቅርታ እንዲያደርጉልን በአክብሮት እንጠይቃለን» የሚል መሆኑን ምንጮቻችን አረጋግጠዋል።</p>

<p>የይቅርታ ደብዳቤው የደረሳቸው ጠቅላይ ሚኒስትር መለስ ዜናዊ ፣ ደብዳቤውን ከተመከከቱ በኋላ ትናንትና መጋቢት 16 ቀን 2000 ዓ.ም አቤቱታ አቅራቢዎቹ በይግባኝ ሂደት ላይ መሆናቸውንና ፣ ይግባኙ ተንስቶ ለቦርዱ እንዲቀርብ ለይቅርታ ቦርድ ፅህፈት ቤት መላካቸውን ካገኘነው መረጃ ለማወቅ ችለናል።</p>

<p>የይቅርታ ቦርዱ ከጠቅላይ ሚኒስትሩ የደረሰውን የይቅርታ ደባቤ በነገው ዕለት መጋቢት 18 ቀን 2000 ዓ.ም ተሰብስቦ ከተነጋገረ በኋላ በቃለ ጉባኤው ላይ በመፈራረም ለፕሬዚዳንት ግርማ ወልደጊዮርጊስ እንደሚያቅርብና ፣ ይቅርታ አቅራቢዎቹም መጋቢት 19 ቀን 2000 ሊፈቱ ይችላሉ የሚል ግምት መኖሩን መረጃው ያመለክታል።</p>

<p>አቶ ዳንኤል በቀለና አቶ ነፃነት ደምሴ ታህሳስ 16 ቀን 2000 ዓ.ም የፌደራል ከፍተኛ ፍርድ ቤት ሁለተኛ ወንጀል ችሎት ያሳለፈባቸው የቅጣት ውሳኔ በመቃወም ለፌደራል ጠቅላይ ፍርድ ቤት ይግባኝ ጠይቀው ፣ በትናንትና ዕለት መጋቢት 16 ቀን 2000 ዓ.ም ፍርድ ቤት ተገኝተው ነበር።</p>

<p>ፍርድ ቤቱ (ጠቅላይ ፍርድ ቤት) አቤቱታውን ቀድሞ ያቀረበው የፌደራል አቃቤ ሕግ በመሆኑና መጋቢት 16 ቀን 2000 ዓ.ም መደመጥ ያለበት የክሱ ይግባኝ በመሆኑ የዳንኤልና የነፃነት ይግባኝ መታየት የሚችለው ከዐቃቤ ሕግ ይግባኝ ከተሰማ በኋላ በመሆኑ በቀጣይ ቀጠሮ መጋቢት 25 ቀን 2000 ሁለቱንም አጣምሮ እንደሚያቀርብ ተናግሮ ችሎቱ አብቅቷል።</p>

<p>አቶ ዳንኤል በቀለ በተከሰሱበት የወንጀል ክስ የተያዙበት ጥቅምት 22 ቀን 1998 ዓ.ም ሲሆን ፣ የቅጣት ውሳኔዎያቸውን ከ33 ቀናት በኋላ ሚያዚያ 21 ቀን 2000 ዓ.ም ይጨርሳሉ። በተመሳሳይ ሁኔታ አቶ ነፃነት ደምሴም እጃቸው ከተያዘበት ጥቅምት 29 ቀን 1998 ዓ.ም ጀምሮ የተወሰንባቸውን ሁለት ዓመት ከስድስት ወር የቅጣት ውሳኔ ሚያዚያ 28 ቀን 2000 ዓ.ም እንደሚጨርሱ ለማወቅ ችለናል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 17 ቀን 2000</a></p>

</body>
</html>	
