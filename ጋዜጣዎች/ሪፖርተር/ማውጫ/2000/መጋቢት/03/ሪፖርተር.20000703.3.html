<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወርቅ ማጭበረበር ጋር በተያያዘ ተጨማሪ ተጠርጣሪዎች ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከወርቅ ማጭበርበር ጋር በተያያዘ ተጨማሪ ተጠርጣሪዎች ተያዙ</h2>


<p>የፌዴራል ሥነምግባርና ፀረ ሙስና ኮሚሽን ከኢትዮጵያ ብሔራዊ ባንክ ወርቅ አጭበርብረዋል በሚል ተጠርጥረው በቁጥጥር ሥር ካዋላቸው ተጠርጣሪዎች በተጨማሪ ሌሎች ተጠርጣሪዎች በቁጥጥር ስር አዋለ። በሁሉም ተጠርጣሪዎች ላይ የኮሚሺኑ አቃቤ ሕግ በትላንትናው ዕለት ፍ/ቤቱን ተጨማሪ የጊዜ ቀጠሮ ጠይቆ ተፈቅዶለታል።</p>

<p>የኮሚሽኑ ዐቃቤ ሕግ በቅርቡ የያዛቸውን ተጠርጣሪዎች መዝገብ በአንድ የመዝገብ ቁጥር ቢጠቃለል ምንም ችግር እንደማይፈጥርበት ተናግሮ በቅርቡ የተያዙት ተጠርጣሪዎች ምርመራ ስላልተጠናቀቀ ፣ የጂኦሎጂካል ሰርቬይ የምርመራ ውጤትና የባለሙያ ትንተና መቀበልና ማመሳከር ስለሚቀር ፣ የዋናው ኦዲተር ሥራውን ውጤት ቃል ፣ መቀበልና ያልተያዘ ገንዘብ ተከታትሎ የመያዝ ሥራ እንደሚቀረው ገልጿል።</p>

<p>ዐቃቤ ሕግ በተጨማሪ እንደገለፀው ፣ «ሥራው የሚሰራው በኢትዮጵያ ብሔራዊ ባንክና በኢትዮጵያ ጂኦሎጂካል ሰርቬይ መስሪያ ቤቶች መካከል ነው። ሥራውን የምንሰራው (የምርመራ) ከአንዱ መስሪያ ቤት ወደ ሌላው እየተዘዋወርን ነው የምንሰራው። የሙያ ምስክርነት መቀበል የሚቻለው ሥራው ሲጠናቀቅ ነው»» በማለት የ14 ቀን ጊዜ ቀጠሮ እንዲሰጠው ለፍርድ ቤቱ አመልክቷል።</p>

<p>ጠበቆች ዐቃቤ ሕግ የጠየቀውን ተጨማሪ የጊዜ ቀጠሮ በመቃወም ፣ ተጠርጣሪዎቹ ከተያዙ ብዙ ጊዜ እንደሆናቸው ፣ ዐቃቤ ሕግ ሥራው አልቋል በማለት የመጨረሻ ጊዜ ቀጠሮ በማለት ጠይቆ የነበረ መሆኑን ፣ ያልተያዘ ገንዘብ ፣ የጂኦሎጂካል ሰርቬይ ፣ የኦዲት ሪፖርት ፣ የሚለው በፊትም የተጠየቀ በመሆኑ ተጨማሪ የጊዜ ቀጠሮ ሊፈቀድለት እንደማይገባ ተናግረው ፣ ደንበኞቻቸው በዋስ እንዲለቀቁላቸው ለፍርድ ቤቱ አመልክተዋል።</p>

<p>የተጠርጣሪ አብዱል ሽኩር መሀመድ ጠበቃ አቶ ሚሊዮን አሰፋ በበኩላቸው ፣ ደንበኛቸው ከመጀመሪያው የጊዜ ቀጠሮ አንስቶ የቀረበባቸው ክስ አንድ ተጠርጣሪ ወደ ውጭ ለማሸሽ ተባብረሃል የሚል መሆኑን ፣ ነገር ግን ተጠርጣሪውም በቁጥጥር ሥር ውሎ በእስር ላይ እንደሚገኝ ፣ ሌላ አንድም ነገር እንዳልተጠየቁ ፣ በምርመራ መዝገቡ ላይ ምንም የቀረበ ሆነ የተቆጠረ ማስረጃ እንደሌለና ክሳቸው ከሌሎች ተጠርጣሪዎች ጋር ተጣምሮ መታየት ስለሌለበት ፣ ለብቻው ተንጥሎ እንዲታይና የዋስትና መብታቸው እንዲፈቀላቸው ለፍርድ በቱ አመልክተዋል።</p>

<p>በተጠርጣሪው ሙደሲር መሐመድ ጠበቃ አቶ ወንዳወርቅ አየለ ፣ ደንበኛቸውን ላለፉት ሦስት ወራት ፍርድ ቤት ከመገናኘታቸው በስተቀር አግኝተዋቸው እንደሚያውቁና የሚፈልጉትን ስለማያውቁት ፍርድ ቤቱ የሚፈልጉትና የሚናገሩት ካለ ለችሎቱ እንዲያስረዱ እንዲፈቅድላቸው ጠይቀዋል።</p>

<p>ተጠርጣሪው ችሎቱ እንዲናገሩ በፈቀደላቸው ወቅት እስካሁን ድረስ ከመርማሪዎች በስተቀር ማንንም ማግኘት ባለመቻላቸው ያለባቸውን ችግር ለመናገር አለመቻላቸውን ለፍርድ ቤቱ ተናግረዋል።</p>

<p>በኢትዮጵያ ጂኦሎጂካል ሰርቬይ ዋና ጂኦሎጂስት አመንቴ አብርሃ ጠበቃ ለፍርድ ቤቱ ባቀረቡት ማመልከቻ ፣ በደንበኛቸው ላይ ክስ የተመሰረተው ከታሰሩበት ጉዳይ ጋር የተለያየ መሆኑን ፣ ዋና ሥራ አስኪያጁን ወክለው በተገኙበት ስብሰባ ላይ ፣ ወርቅ በፖሊስ ታጅቦ እንዲሄድ ሙከራ ይደረጋል በማለታቸው ፣ በፖሊስ ታጅቦ እንዲሄድ አላደረክምና ትጠየቃለህ መባላቸውን ፣ ነገር ግና በፖሊስ ታጅቦ ይሂድ ለማለት ስልጣኑ የሳቸው ሳይሆን የውና ሥራ አስኪያጁ በመሆኑ ምርመራው ማለቁንና ተጨማሪ ምርመራ ስለሌባቸው የዋስ መብታቸው እንዲጠበቅላቸው ፍርድ ቤቱን ጠይቀዋል።</p>

<p>አቶ መስፍን ተስፋዪ የተባሉ ተጠርጣሪ (ጠበቃ የላቸውም) መናገር የሚፈልጉት ካለ በሚል ፍ/ቤቱ ጠይቋቸው ፣ እኔ ከክፍለ አገር እያመጣሩ ለአቶ ሙደሲር መሀመድ እቃ እሸጥላቸው ነበር። ከታሰሩ በኋላ ለሳቸው መሸጤን አቁሜ ለሌላ ማኅበር መሸጥ ጀምሬያለው። ተጠርጥሬ የተያዝኩት ከአቶ ሙደሲር ገንዘብ ወስደሃል ተብዬ ነው» ብለዋል።</p>

<p>ከብሔራዊ ባንክ ተጠጣሪዎች አንዱ ከታሰሩ ሦስት ወር እንደሆናቸው ፣ የመንግሥት ሰራተኛ በመሆቸው ደመወዛቸው መቋረጡንና ልጆቻቸው ትምህርት ማቆማቸውን ገልፀዋል ፣ የዋስትና መብታቸው እንዲፈቀድላቸው ለፍርድ ቤቱ አመልክተዋል።</p>

<p>የኮሚሽኑ ዐቃቤ ሕግ ተጠርጣሪዎችና ጠበቆቻቸው ያነሱትን ጥያቄዎች በተመለከተ ሲመልሱ ፣ ወንጀሉ የተፈፀመው በጋራ መሆኑን ፣ ምርመራውን ውስብስብ እንዳደረገው ፣ የተያዙት ትልልቅ ሰዎች በጋራ ተደራጅተው (በቡድን) የድርሻቸውን መውሰዳቸውን ፣ የኦዲተሮች ምርመራንም በተመለከተ የምስክርነት ቃል መቀበል ብቻ እንደቀረው ፣ ተጠርጣሪዎቹ በዋስ ቢለቀቁ ምስክሮችን ሊያጠፉና ሊጠፉ ስለሚችሉ ፣ ለእያንዳዱ ተጠርጣሪ በቂ የሆነ ማስረጃ እንዳለውና ምርመራው እየተጣራ መሆኑን ገልጿል።</p>

<p>ዐቃቤ ሕግ አብዱል ሽኩር መሀመድን በተመለከተ በሰጠው ምላሽ ፣ የወንጀሉ ተካፋይና ፈፃሚ መሆኑን ፣ ተጠርጣሪውን በግሉ ትራንስፖርት ይዞ እስከ ኬኒያ ድረስ መውሰዱን ለፍርድ ቤቱ አስረድቷል።</p>

<p>በቅርቡ የተያዙት ተጠርጣሪ መስፍን ተስፋዬ የተያዘው ፣ ለአቶ ሙደሲር እቃ ያቀርብ ስለነበር ሳይሆን 17 ሚሊዮን ብር ከአቶ ሙደሲር አካውንት ወደ እሱ አካውንት እንደተዘዋወረለት በቂ ማስረጃ ስላለው መሆኑን ገልጿል።</p>

<p>በኮሚሽኑ ዐቃቤ ሕግ አቶ አመንቴ አብርሃን በተመለከተ እንደገለፀው ፣ አቶ አመንቴ የወንጀሉ ድርጊት ታስቦበት ሲፈጸም የብሔራዊ ባንክ ተባባሪ ሆነው በፖሊስ ማሳጀብ ሲገባቸው ፣ ይህንን ባለማድረጋቸው የድርጊቱ ተባባሪ በመሆናቸው መሆኑን ፣ በመንግሥት የደረሰው ጉዳይ ከፍተና በመሆኑ በዋስ ቢለቀቁ ምርመራ ሊስተጓጎል ስለሚችል ፣ የተጠየቀው የዋስትና መብት ውድቅ እንዲሆን ለፍርድ ቤቱ አመልክቷል።</p>

<p>በመጨረሻም ፍርድ ቤቱ ሁሉንም ወገኖች ካዳመጠ በኋላ የኮሚሽኑ ዐቃቤ ሕግ የጠየቀውን የ14 ቀን ጊዜ ቀጠሮ ውድቅ አድርጎ የአስር ቀን ጊዜ ቀጠሮ በመፍቀድ ለመጋቢት 12 ቀን 2000 ዓ.ም ተለዋጭ ቀጠሮ ሰጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 3 ቀን 2000</a></p>

</body>
</html>	
