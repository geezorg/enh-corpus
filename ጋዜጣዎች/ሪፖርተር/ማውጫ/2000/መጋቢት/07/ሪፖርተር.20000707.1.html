<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚዎች የምርጫ ቅስቀሳ ጽሁፍ በሚድያ እንዳይቀርብ ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚዎች የምርጫ ቅስቀሳ ጽሁፍ በሚድያ እንዳይቀርብ ተደረገ</h2>


<p>ኢዴአፓ መድህንና ኦፊዴን ያዘጋጁት የምርጫ ቅስቀሳ ጽሁፍ በኢትዮጵያ ቴሌቪዝንና ሬዲዮ ድርጅት እንዳይተላለፍ ተወሰነ።</p>

<p>የኢትዮጵያ ፌዲዮና ቴለቪዥን መጋቢት 3 ቀን 2000 ዓ.ም ለኢዴአፓ መድህን በፃፈው ደብዳቤ እንዳስታወቀው ኢዴአፓ-መድህን እንዲተላለፍ ባወጣው የምርጫ ቅስቀሳ ላይ የቀረበውን ድሁፍ የምርጫ ቦርድን ስም እንደማጥፋት ስለሚቆጠር እንደማይተላለፍ ተገልጾለታል። የፖለቲካ ድርጅቶችና ዕጩ ተወዳዳሪዎች የምርጫ ስነ ምግባር ደንብ ቁጥር 4/2000 ዓ.ም አንቀጽ 14 ተራ ቁጥር 3 «ሐ» ላይ «ማንኛውም የፖለቲካ ድረጅት ወይም እጩ ተወዳዳሪ በምርጫ ወቅት በሀሰት ስም ማጥፋትና የውንጀላ ጽሁፍ ማድረግ የለበትም» የሚለውን ሕግ ጽሁፍ የሚጥስ መሆኑን ድርጅቱ ገልጿል።</p>

<p>ኢዴአፓ-መድህን የታገደበት የምርጫ ቅስቀሳ ጽሁፍ «በ1997 ዓ.ም በሀገራችን የተካሄደው ምርጫ ጉድለቶች የታየበት ከመሆኑም በላይ ፣ ዓለም አቀፍ የምርጫ አፈጻጸም መርሆዎችን በጣሰ አሰራር ኮሮጆ ተቀዶ የሕዝብ ድምጽ የተሰረቀበት እንደነበር የሰጠበት እንደነበር ይታወሳል» ይላል። የምረጡኝ ቅስቀሳ የተሻሻለውን የምርጫ ሕግ የሚጥስ በመሆኑ እንዳይተላለፍ ተወስኗል።</p>

<p>የኢትዮጵያ ሬዲዮና ተሌቪዥን ድረጅት እንዳለው ከሆነ ኦፊዴን ያስቀረጸው የምርጫ መልዕክት በአዋጅ ቁጥር 532/1999 በተሻሻለው የኢትዮጵያ የምርጫ ሕግ አንቀጽ 4 ላይ ብሔራዊ የምርጫ ቦርድ ከማንኛውም ተፅዕኖ ነፃ የሆነና ራሱን የቻለ የምርጫ አስፈፃሚ አካል ሆኖ እንደተቋቋመ የሚደነግገውን ሕግ ያላገናዘበ ነው። በተሻሻለው የኢትዮጵያ የምርጫ ሕግ አዋጅ ቁጥር 532/1999 ዓ.ም አንቀጽ 102 ንዑስ ቁጥር 4(ሀ) እና 4/2000 ዓ.ም አንቀጽ 7 ንዑስ ቁጥር 4(ሀ) እና (ሐ) ከተቀመጠው የህግ ድንጋጌ ጋር እንደሚቃረንም ድረጅቱ ያስረዳል።</p>

<p>ጉዳዩን አስመልክተን ያነጋገርናቸው የኢዴአፓ መድህን ሊቀመንበር አቶ ልደቱ አያለው የኢትዮጵያ ሬዲዮና ቴሌቪዥን የወሰደው እርምጃ የመናገር ነፃነትን የሚገድብ መሆኑን ገልጸዋል።</p>

<p>ምርጫ 97ትን ተክትሎ የካርተር ማዕከል ያወጣውን ሪፖርት መንግሥት እንደተቀበለው የጠቆሙት አቶ ልደቱ ፓርቲያቸው በምርጫ ቅስቀሳው ላይ የዘረዘራቸው ነጥቦች በካርተር ማዕከል ሪፖርት የተካተቱ መሆኑንና እውነታን መሠረት ያደረገ መሆኑን ተናግረዋል። ሂደቱን መተቸት ስም ማጥፋት ከተባለም የመናገር መብት የት ላይ ሊከበር እንደሚችል ለመረዳት እንደሚያቸግርም አመልክተዋል።</p>

<p>«ሕጉ ለአንድ አካል ብቻ መሥራት የለበትም» ያሉት ሊቀመንበሩ ስሞኑን ኢህአዴግ በተቃዋሚዎች ላይ የሚያቀርበው ነገርም መከልከል እንዳለበት ያስረዳሉ። የኦፊዴን ሊቀመንበር አቶ ቡልቻ ደመቅሳ በበኩላቸው ምርጫ ቦርድ እንዳይወቀስ የሚከለክል ሕግ እንደሌለ ጠቅሰው የፓርቲያቸው ጽሁፍ እንዳይተላለፍ መከልከሉ አግባብ አለመሆኑን አመልክተዋል። ምርጫ ቦርድ የሚያወጣው ደንብና ስነስርዓት ከሕግና ከሕገ መንግሥት ጋር ሊወዳደር እንደማይችልም አስረድተዋል።</p>

<p>ፓርቲዎቹ የመናገርና የመንቀሳቀስ መብት እንዳላቸው የጠቆሙት አቶ ቡልቻ ገዢው ፓርቲ ሬዲዮና ቴሌቪዥን በቁጥጥሩ ሥር ስላለ ብቻ የቅስቀሳ ጽሁፍ እንዳይተላለፍ ማድረጉን ገልጸዋል። ምርጫ ቦርድ የማይወቀስበት የማይተችበት ምንም ዓይነት ምክንያት እንደሌለም ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 7 ቀን 2000</a></p>

</body>
</html>	
