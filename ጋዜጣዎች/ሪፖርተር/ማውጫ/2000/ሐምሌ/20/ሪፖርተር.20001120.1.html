<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በፀጥታው ምክር ቤት መማረሯን ገለፀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በፀጥታው ምክር ቤት መማረሯን ገለፀች</h2>


<p>የኢትዮጵያና ኤርትራን የድንበር ግጭት ለመፍታት የተባበሩት መንግሥታት ዋና ፀሀፊ ሚስተር ባንኪሙን ያቀረቡትን ባለሶስት ነጥብ ሃሳብ ኢትዮጵያ ሙሉ በሙሉ እንደማትቀበለው አስታወቀች። የአንሚ የሥራ ጊዜ ማብቃቱን ተከትሎም በኢትዮ-ኤርትራ ጉዳይ በቀጣዩ ሣምንት አዲስ ውሳኔ ይተላለፋል። የኢትዮጵያ መንግሥት በፀጥታው ምክር ቤት ለስላሳ አቋም መማረሩን አስታውቋል።</p>

<p>የተባበሩት መንግሥታት ምክር ቤት ዋና ፀሐፊ ሚስተር ባን ኪሙን በኢትዮጵያና በኤርትራ ጉዳይ ለተባበሩት መንግሥታት ድርጅት ሪፖርታቸውን ያቀርባሉ ተብሎ ባለፈው ሳምንት የተጠበቀ ቢሆንም ሚስተር ባን ኪሙን የኢትዮ-ኤርትራን የድንበር ግጭትን ለመፍታት አዲስ ሃሳብ ይዘው ቀርበዋል።</p>

<p>የባን ኪሙን የመጀመሪያው ሃሳብ ኤርትራ አንሚን አላስጠጋም በማለቷ የሰላም አስከባሪ ኃይሉን በኢትዮጵያ በኩል ብቻ ሆኖ የሠላም ማስከብር ስራውን እንዲሰራ የሚጠይቀ ሲሆን ፣ የኢትዮጵያም መንግሥት ይህንን አንሚን በድብቅ የማሰራትና ለኤርትራ ፍትሃዊ ያልሆነ አድልኦ ማድረግ ነው በሚል እንደማይቀበለው አስታውቋል። ባን ኩሙን አንሚን እንደገና ሙሉ በሙሉ ወደ ሥራ ማስገባት የሚል ሃሳብም ያለ ሲሆን ይህ ደግሞ በኢትዮጵያም ፣ በኤርትራም መንግሥት ማጣጣል ደርሶበታል። ምክንያቱም አንሚ ላለፉት ስምንት ዓመታት ተቀምጦ የአገሪቱ የድንበር ፍጥጫ እንዳለ በመሆኑ አሁንም መልሶ አነሚን መትከል ፋይዳ ቢስ እንደሆነ የኢትዮጵያ መንግሥት ገልጿል።</p>

<p>ባን ኪሙን ባለፈው ሐሙስ ለፀጥታው ምክር ቤት ያቀረቡት ሦስተኛው የመፍትሄ ሃሳብ ደግሞ አንሚን በተባበሩት መንግስታት ልዩ ልዑክ መተካት የሚል ነው። እንደ ኢትዮጵያ መንግሥት እምነት ይህ በፀጥታው ምክር ቤት ስር የነበረውን ኃላፊነት ወደ ተባበሩት መንግስታት ዋና ፀሐፊ ከመለወጥ በስተቀር ምንም ዓይነት እርባና ያለው ባለመሆኑ ተቀባይነት የለውም።</p>

<p>የፀጥታው ምክር ቤት ባለሙያዎች የኢትዮጵያና ኤርትራን ጉዳይ እልባት ያስገኝለታል የተባለ ውሳኔ አዘጋጅተው የጨረሱ ሲሆን ፤ በሚቀጥለው ሣምንት ለውሳኔ ያቀረባሉ ተብሎ እየተጠበቀ ይገኛል። የኢትዮጵያ የውጭ ጉዳይ ሚኒስትር ረቂቁን የውሳኔ ሃሳብ ያዩትን ጠቅሶ እንደገለፀው የአሁኑ የውሳኔ ሀሳብ ካለፉት የተለየና አዲስ ነገር ይዞ የመጣ እንዳልሆነ አስረድቷል። አንዳዶቹ የአዲስ ውሳኔ ክፍሎችም ምንም እርባና የሌላቸውና የፀጥታው ምክር ቤት ነገሮቹን አድበስብሶ ለማልፍ መዘጋጀቱን የኢትዮጵያ መንግሥት አመልክቷል።</p>

<p>ኢትዮጵያ እየተሰራ ያለውን ሁሉ ልዩ ትኩረት በመስጠት እየተከታተለች መሆኑን የሚገልፀው የውጭ ጉዳይ ሚኒስቴር መስሪያ ቤት የፀጥታው ምክር ቤት ኤርትራን ማስታገስ አለማቻሉንና አሁንም በዚህ ለመቀጠል ማሰቡን ገልጿል። የአልጀርሱን ስምምነት መጣስ ፣ የጊዜያዊ ፀጥታ ቀጠና መፍረሱንና አንሚ በውረድት ከኤርትራ መባረሩን የፀጥታው ምክር ቤት ችላ ማለቱ አሁንም ለችግሩ መፍትሄ ከማፈላለግ ይልቅ ማድበስበስ መምረጡንና የኢትዮጵያ መንግሥትም በዚህ ድርጊት ማዘኑን ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 20 ቀን 2000</a></p>

</body>
</html>	
