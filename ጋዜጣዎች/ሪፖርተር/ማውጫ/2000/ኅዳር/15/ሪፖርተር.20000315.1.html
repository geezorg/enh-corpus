<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ስለጋራ ኮሚቴው መቋቋም የማውቀው ነገር የለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ስለጋራ ኮሚቴው መቋቋም የማውቀው ነገር የለም»</h2>


<p>የቅንጅት ለአንድነትና ለዴሞክራሲ ፓርቲ ለቀድሞው አመራር ለማሰረከብ በሚል የተቋቋመው ከፓርቲው ህግና ደንብ ውጪ መሆኑን ወ/ት ብርቱካን ሚዴቅሳ አስታወቁ። በቅርቡ «ኮሚቴውን ያቋቋሙት ሰዎች የላዕላይ ምክር ቤት አባላትና የፓርቲው የፓርላማ ተመራጮች ቢሆኑም ኮሚቴውን ያቋቋሙት ሰዎች ባልተሰጣቸው ስልጣን ነው» ያሉት የቅንጅት ተቀዳሚ ምክትል ሊቀመንበር ወ/ት ብርቱካን «የፓርቲውን ስርዓትና ሕግ በመጣስ የፓርቲዎን ህልውና ማስጠበቅ አይቻልም። ለፓርቲው ማሰብ የሚጀምረውና የሚለካው በቅድሚያ የፓርቲውን ሕግና ደንብ በማክበር ብቻ ነው» ብለዋል።</p>

<p>ቀደም ሲል በእርሳቸው የሚመራ አራት አባላት ያለው ኮሚተ በፓርቲው ምክር ቤት መቋቋሙን ወ/ት ብርቱካን ገልፀዋል። «አዲስ ኮሚቴ ማቋቋም እንኳን ቢያስፈልግ መጀመሪያ የቀድሞው ኮሚቴ መፍረስ አለበት። ይህን ማድረግ ደግሞ የምክር ቤቱ ሥልጣን እንጂ ማንም እንደፈለገ ተንስቶ ኮሚቴ በማቋቋም የሚፈፅመው አይደለም» ብለዋል።</p>

<p>በቅንጅት አመራሮች መካከል የተፈጠረው የሀሳብ ልዩነት እንዳልተፈታ የጠቆሙት ወ/ት ብርቱካን «ተቋቋመ የተባለው ኮሚቴ በዛሬው ዕለት የጠራውን ስብሰባ ሕገ ወጥ» ሲሉ ተቃውመውታል።</p>

<p>ስብሰባ መጥራት የሚችሉት ሊቀመንበሩ ፣ ሊቀመንበሩ ከሌሉ ደግሞ እሳቸው እንደሆኑ ወ/ት ብርቱካን ተናግረዋል። ይህ ባልሆነበት ሁኔታ ፓርቲው በግልፅ ያስቀመጠውን ደንብ መጣስ ለፓርቲው ችግር መፍትሄ እንደማይሆንም አስታውቀዋል።</p>

<p>በፓርቲው ውስጥ የተፈጠረው ችግር የሚፈታው በራሱ በፓርቲው ደንብ ፣ አሠራርና ውሳኔ ሰጪ አካል ብቻ መሆኑን ወ/ት ብርቱካን ገልፀው «በፓቲው አመራሮች መካከል የተፈጠረው ልዩነት የሚፈታው በፓርቲው ምክር ቤት አባላት ፣ አመራር አካላትና ቅንጅት ነን በማለት ራሳቸውን ከሰየሙት ጋር ሁሉ በአንድነት ነው» ብለዋል።</p>

<p>«ማንም እየተነሳ የፓርቲውን ችግር እፈታለሁ በማለት የፓርቲውን የአሰራር ሕግ መጣስ ዴሞክራስያዊ አካሄድ አይደለም። ማንም ወገን በዚህ አካሄድ ሊጠቀም አይችልም» ያሉት ወ/ት ብርቱካን «ህዝብ ቅንጅት በማለት ለሚጠራውና በስሜት ሳይሆን በድምፅ ለመረጣቸው አካላት ምርጫ ቦርድ እውቅና ሊሰጥ ይገባል» ብለዋል።</p>

<p>«የጋራ ኮሚቴው በአዲስ አበባ የተቋቋመ የአንድ ወገን ክንፍ ነው» የሚል ስያሜ እየተሰጠው ነው» ምን ማላሽ አለዎት ለተባሉት «የጋራ ኮሚቴው መቋቋሙንና ስብሰባ መጥራቱን በወሬ ከመስማት ውጪ የማውቀው ነገር የለም» በማለት ተቀዳሚ ምክትል ሊቀመንበሯ መልሰዋል።</p>

<p>ለፓርቲው ሊቀመንበር ኢንጂነር ኃይሉ ሻውል ያሳወቁት ነገር እንዳለ ተጠይቀው «ስብሰባ መጥራት የሚችሉት እሳቸው ናቸው። እሳቸው ከሌሉ እኔ ነኝ» በማለት የጋራ ኮሚቴው ከሕግ ውጪ መቋቋሙን ወ/ት ብርቱካን ተናግረዋል።</p>

<p>የጋራ ኮሚቴው ባወጣው መግለጫ «... መኢአድን ከቅንጅት ነጥሎ ለማውጣት ተልዕኮ የተሰጠው ...» እንደሆነ ተደርጐ ስለተጠቀሰው የሚያውቁት ነገር እንዳለ ለተጠየቁት «ቅንጅትን ቅንጅት ብለው በዓላማውና ለህዝብ ባቀረበው አማራጭ የመረጡት ያውቁታል። ቅንጅትን ቅንጅት ሆኖ እንዲቀጥል የሚያደርገው ይሄው ፖለቲካዊ ህልውናው ብቻ ነው» በማለት ወ/ት ብርቱካን መልሰዋል። ስለፖለቲካ ህልውናው ሲያብራሩም «የቅንጅትን ማንነት ከማንም በላይ ድምፅ በመስጠት አጋርነታቸውን የገለፁለት የህብረተሰብ ክፍሎች ያውቁታል። እነዚህ የህብረተሰብ ክፍሎች ወደፊትም የቅንጅትን የፖለቲካ ህልውናው ናቸው።»</p>

<p>«... በቅንጅት ዙሪያ የተፈጠረውን አለመግባባት በመንተራስ በአገር ውስጥና በውጪ አገር ብዙ ተብሏል» የሚሉት ወ/ት ብርቱካን «ቅንጅትን የሚያውቁ በሚሊዮኖች የሚቆጠሩ ህዝቦች ከተፈጠረው አለማግባባት ውስጥ እውነቱን አንጥረው ያወጡታል» ብለዋል።</p>

<p>የቅንጅት ባለቤት ነኝ ባዮች በአገር ውስጥ አራት ደርሰዋል። በውጭ አገርም መከፋፈሉና መወነጃጀሉ በዝቷል። በተለያዩ ስቴቶች ያሉ አንጆችም በየግል መግለጫ ያወጣሉ። ምርጫ ቦርድም ፓርቲው ህጋዊ ባለቤት እንደሌለው ገልጿል። የፓርቲው አመራሮችም ግንኙነታቸው እስከመቋረጥ ደርሷል ለሚለው «በቅርቡ የፓርቲው ምክር ቤት ስበሰባ ይጠራል። በዚህ ስብሰባ የሚታዩና መፍትሄ የሚያገኙ ጉዳዮች ይኖራሉ» በማለት ወ/ት ብርቱካን መልሰዋል።</p>

<p>ወ/ት ብርቱካን ከእስር ከተፈቱት የፓርቲው አመራሮች ጋር አሜሪካ ቆይተው ወደ አገር ቤት የተመለሱት ባለፈው ሳምንት ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 15 ቀን 2000</a></p>

</body>
</html>	
