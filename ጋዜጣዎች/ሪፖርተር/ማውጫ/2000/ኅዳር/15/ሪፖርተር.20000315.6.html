<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የምርጫ ቦርድ የሥራ አስፈፃሚ ሳይኖረው ምርጫ ለማስፈፀም መዘጋጀቱ ሕጋዊ አይደለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የምርጫ ቦርድ የሥራ አስፈፃሚ ሳይኖረው ምርጫ ለማስፈፀም መዘጋጀቱ ሕጋዊ አይደለም</h2>


<p>የተቃዋሚ ፓርቲዎች ምርጫ ቦርድ መመሪያ የሚያስፈፅም አካል በህዝብ ተወካዮች ምክር ቤት ሳይሾም ምርጫ ለማካሄድ መንቀሳቀሱ ህገወጥ መህኑን ጠቆመ። ምርጫ ቦርድ ምክትል ዋና ኃላፊ አሠራሩን ሕጋዊ ብለውታል።</p>

<p>የምርጫ ቦርድ ፣ የምርጫ አስፈፃሚ ሳይኖረው በሀገሪቱ ውስጥ ምርጫ አካሂዳለሁ በማለት የሚያደርገው እንቅስቃሴ ስህተት መሆኑ የተገለፀው ባለፈው ሀሙስ የኢትዮጵያ ዴሞክራሲያዊ ኃይሎች ህበረት (ኢዴኃህ) ፣ የኦሮሞ ፌዴራሊስት ዴሞክራሲያዊ ንቅናቄ (ኦፌዴን) እና ቅንጅት ለአንድነትና ለዴሞክራሲ ፓርቲ (ቅንጅት) ፣ በፓርቲዎች መካከል ሲካሄድ የቆየው ውይይት መቋረጡንና የምርጫ ጊዜ ሰሌዳ እወጃን አስመልክቶ በጋራ በሰጡት ጋዜጣዊ መግለጫ ላይ ነው።</p>

<p>«የኢትዮጵያ የምርጫ ቦርድ ደንቦችንና መመሪያዎችን የማውጣት ሥልጣን እንጂ የሥራ አስፈፃሚ አካል አይደለም» በማለት የአስፈፃሚ አካል ወይም ሴክሬታሪያት እስከ አሁን ያለመኖሩ ያሳሰባቸው መሆኑን ተቃዋሚ ፓርቲዎቹ በመግለጫቸው ወቅት ተናግረዋል።</p>

<p>በአሁኑ ጊዜ የምርጫ ቦርድ ፣ የሴክሬታሪያቱን ሥራ እየሰራ መሆኑን ጠቁመው ፓርቲዎች በእንደዚሁ ዓይነት አሠራር ምክንያት የተፈጠሩትን ስህተቶች በተመለከተ አቤቱታቸውን ገልፀዋል። ፕሮፌሰር በየነ ጴጥሮስ ተቃዋሚ ፓርቲዎች በሰጡት ጋዜጣዊ መግለጫ ወቅት ፣ አስፈፃሚው አካል መመሪያዎችን ቢጥስ ወደ ቦርዱ አቤቱታ ማቅረብ የሚቻልበት የሕግ አግባብ ቢኖርም ፣ በአሁኑ ጊዜ ሥራ አስፈፃሚውም ፖሊሲ አውጪውም አንድ በመሆናቸው በአሠራር ስርዓቱ ላይ ከፍተኛ ተፅዕኖ እንዳለ አመልክተዋል።</p>

<p>እንዲህ ያለው አሠራር ባለፈው የምርጫ ጊዜ ለተነሳው ውዝግብ መነሻ እንደሆነና አሁንም ካልተስተካከለ አላስፈላጊ ውዝግብ የሚያስከትል መሆኑን ጠቁመዋል። «አንድ የፅህፈት ቤቱን ዋና ኃላፊንና ሁለት ምክትሎችን በአዋጁ መሠረት ለፓርላማ አቅርቦ ማስፀደቅ ያልቻለ ቦርድ ፣ በዚህ ትልቅ ሀገር ውስጥ ምርጫ አስፈፅማለሁ ብሎ የጊዜ ሰሌዳ ይዞ መምጣቱ በጣም ያስገርማል» ሲሉ ቦርዱ በአዋጁ መሠረት የማይሠራ መሆኑን አመልክተዋል።</p>

<p>ፕሮፌሰር በየነ «የሥራ አስፈፃሚው አካሉ ራሱ ህጋዊ ሳይሆን ነው የሚሰራው» ሲሉ ወቅሰዋል። «ቦርዱ ላይ ያለው ችግርና ተነቅሶ መውጣት ያለበት ስህተት ይሄ ነው» በማለት በአፅንኦት አሳስበው «ያንኑ ችግር ለመፍጠር የሚንከባለለው አካሄድ ይቁም ነው የምንለው ፣ ሕግ ይከበር ነው የምንለው» ሲሉ ፕሮፌሰር በየነ ተማፅነዋል።</p>

<p>ይህንኑ በተመለከተ የምርጫ ቦርድ ምክትል ዋን ኃላፊ የሆኑት አቶ ተስፋዬ መንገሻ ፣ በተሻሻለው የምርጫ ሕግ መሠረት ቦርዱ አንድ ዋና ኃላፊና ሁለት ምክትል ዋና ኃላፊዎችን መርጦ ለህዝብ ተወካዮች ምክር ቤት በማቅረብ የሚያሾምበት ሁኔታ አሁን ያለው የምርጫ ቦርድ ፅህፈት ቤት ኃላፊ እኔ ነኝ። እኔም በሕዝብ ተወካዮች ምክር ቤት የተሾምኩ ነኝ። በይፋ ከዚህ ቦታ እስካልተነሳሁኝ ድረስ ይህንን ኃላፊነት ይዤ አዲስ የሚሾሙ ሰዎች እስኪመጡ ድረስ አገለግላለሁኝ...» ብለዋል። አያይዘውም «ያ ሹመት እስኪፈፀም ድረስ እየሰራሁ ነኝ። ይህ አሰራር ደግሞ ሕጋዊ ነው» በማለት ገልፀዋል።</p>

<p>አቶ ተስፋዬ ሹመቱ እንዲፈፀምም ቦርዱ በጥንቃቄ እየሰራ መሆኑንና ለዚህም ገለልተኛ የሆኑ ብቃት ያላቸውን ኃላፊና ሁለት ምክትል ዋና ኃላፊዎችን በሕጉ መሠረት ለማሾም ኮሚቴ አቋቁሞ የመረጣ ሥራ እየተሠራ እንደሆነ አብራርተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 15 ቀን 2000</a></p>

</body>
</html>	
