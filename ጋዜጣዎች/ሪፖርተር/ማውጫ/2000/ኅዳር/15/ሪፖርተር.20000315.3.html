<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ማስተካካየያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ማስተካከያ</h2>


<p>ረቡዕ ህዳር 11 ቀን 2000 ዓ.ም ቅፅ 13 ቁጥር 10/789 በወጣው ሪፖርተር ጋዜጣ ላይ «ቅንጅት ጊዜያዊ ሰብሳቢ እንጂ ህጋዊ አመራር የለውም» በሚል የፊት ገፅ ርዕስ በስሜ የወጣውን ዘገባ ተመልክቼዋለሁ።</p>

<p>በመሰረቱ ጋዜጣችሁ ከረጅም ጊዜ ጀምሮ እኔ ያለሁበትን ተቋም በሚመለከት ለሚያቀርብልኝ ጥያቄ ያለምንም ውጣ ወረድ ትክክለኛ መረጃ በመስጠት የእናንተም መረጃ የማግኘት ህጋዊ መብት በማክበር የእኔንም መረጃ የመስጠት ግዴታ በቅንነት ስወጣ ቆይቻለሁ።</p>

<p>ይሁን እንጂ ከዚህ በላይ በጠቀስኩት ቀን በወጣው ዘገባ ከርዕሱ ጀምሮ ይዘቱ በፍፁም በድምፅ ከተቀረፅኩትና ከሰጠሁት መረጃ በተለየ መልኩ ሪፓርተሩ (ዘጋቢው) አቀናብሮ ያቀረበው ለመሆኑ ውድ ዋና አዘጋጅ ላረጋግጥልዎት እወዳለሁ።</p>

<p>በርዕሱ የተጠቀሰውን በተመለከተ «ቅንጅት ለአንድነትና ለዴሞክራሲ ፓርቲ በፓርቲው ሕግ ደንብ መሠረት የተመረጠ አመራር ሣይሆን ግዚያዊ አስተባባሪ ኮሚቴ እንዳለው ነው ቦርዱ የሚያውቀው» ነው ያልኩት እንጂ የፓርቲውን ሰዎች በሚያስቆጣ መልኩ በርዕሱ ተቆንፅሎ እንደወጣው «ቅንጅት ጊዜያዊ ሰብሳቢ እንጂ ሕጋዊ አመራር የለውም» የሚል አይደለም። ይህንኑ ማለቴን ዘጋቢው በዚሁ ገፅ አንቀፅ 3 ላይ ሌላ ያላልኩትን ጨምሮም ቢሆን በግልፅ አስፍሮት ይገኛል።</p>

<p>በሌላ በዚሁ የፊት ገፅ ሦስተኛው አምድ ላይ «ምርጫ ቦርድ አቶ አየለ ጫሚሶ እና አቶ ተመስገን ዘውዴ እንዲሁም ከእስር የተፈቱት እቅንጅት አባላት ጨምሮ በጋራ ጠቅላላ ጉባዔ አካሂደው ሕጋዊ አመራር አካላትን እስከ ህዳር 5 ቀን 2000 ዓ.ም እንዲመርጡ ባዘዘው መሠረት ፣ አቶ አየለ ጫሚሶ የጠሩት ጉባዔ በተመለከተ ጉዳዩ በፍርድ ቤት ስለተያዘ ለተመረጡት አካላት የሕጋዊነት ውሳኔ ለመስጠት ቦርዱ እየተወያየበት እንደሆነ ገልፀዋል።» ተብሎ የተዘገበው ፍፁም ከእኔ አንደበት ያልወጣ መልዕክቱም የተዛባ መሆኑም በአፅእኖት ለመግለፅ ተገድጃለሁ።</p>

<p>በመሠረቱ ቦርዱ የሰው ትዕዛዝ በሕገ ደንባችሁ መሠረት ጠቅላላ ጉባዔ ጠርታችሁ የፓርቲውን ከፍተኛ አመራሮች አስውቁን የሚል እንጂ ከእስር የተፈቱትን የቀድሞውን የቅንጅት አባላትን ይጨምራል አይጨምርም የሚል ትዕዛዝ አልተሰጠም። ስለዚህ የተላለፈው መልዕክት መሰረታዊ የሆነ ስህተት ያለው በመሆኑ እና ህዝቡንም የሚያምታታ በመሆኑ መስተካከል ይኖርበታል።</p>

<p>ይህንኑ አባባል በዚያው ገፅ ሁለተኛው አምድ ላይ «... የቅንጅቱን ቤተሰብ ባካተተ መልኩ ጠቅላላ ጉባዔ ጠርቶ...» በማለት ፍፁም ከእኔ አንደበት ያልወጣና በቦርዱም ያልተሰጠ ትዕዛዝ ከመሆኑም ሌላ አባባሉ ሌላ ትርጉም ያለው መልዕክት ያስተላልፈና የራስን ስሜትና ፍላጎት ያካተተ ሆኖ አግኝቸዋለሁ።</p>

<p>በአጠቃለይ ውድ ዋና አዘጋጅ ዘጋቢው በድምፅ ቀርጾኝ ስንለያይ ከአደራ ጭምር በተቻለ መጠን የሰጠሁትን ቃል ምልልስ ይዘት ሳያዛባ ፣ ሳያጎድል ፣ ሳይጨምር እና ሳይቆነጽል እንዲያወጣ አበክሬ አደራ ብሄው እንደነበር ልገልፅልዎት እወዳለሁ።</p>

<p>ሆኖም ግን ዘገቢው ይህን ሁሉ ወደጎን በመተው ያላልኩትንና ያላሰብኩትን ሃሳብ ራሱ በመጨመር በእኔ አፍ እንደተነገረ አድርጎ ማቅረቡ የሙያውን ሥነምግባር የረሳና ተዓማኒነትን ግምት ውስጥ የማያስገባ ሆኖ አግኝቼዋለሁ።</p>

<p>በመሆኑም ውድ ዋና አዘጋጅ የጉዳዩን አሳሳቢነት ተመልክተው እና የዘጋቢውን የድምፅ መርጃ አገናዝበው በሚቀጥለው እትማችሁ ማስተባበያ እንዲወጣ እንዲያደርጉልኝ ስጠይቅ ለምታደርጉልኝ ትብብርና የሙያ ሥነ ምግባር ማስተካከያ እርምት ከወዲሁ ከልብ አመሰግናለሁ። ተስፋዬ መንገሻ አበጋዝ የማይነበብ ፊርማና ማህተም</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 15 ቀን 2000</a></p>

</body>
</html>	
