<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሻዕቢያ ወታደራዊ ካምፕ ውስጥ ጥቃት ተፈፀመ አዛዡ ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሻዕቢያ ወታደራዊ ካምፕ ውስጥ ጥቃት ተፈፀመ አዛዡ ተገደሉ</h2>


<p>የቀይ ባህር አፋር ዲሞክራሲያዊ ድርጅት በአሰብ አካባቢ የሻዕቢያ ጦር ሰፈር ላይ በወሰዱት ወታደራዊ ጥቃት የአካባቢው ዋና አዛዡና ጠባቂዎቹን በመግደል መሳሪያዎችን መማረካቸውን የድርጅቱ ማስታወቂያ ዘርፍ ኃላፊ አቶ ያሲን አብደላ ለሪፖርተር ገለፁ።</p>

<p>እንደ አቶ ያሲን ገለፃ የቀይ ባህር አፋር ዴሞክራሲያዊ ድርጅት ታጋዮች ጥቃቱን የፈፀሙት በማዕከላዊ ደንከልያ «ወዴ» በሚባል ቦታ የሚገኙውን የሻዕቢያ የጦር ካምፕ ዘልቀው በመግባት ነው።</p>

<p>በጥቃቱ «የሻዕቢያ አምባገነናዊ ወታደራዊ ሥርዓት ወኪል» የተባሉትን ኃይሎች የሚመራና በነዚሁ ኃይሎች የሚፈፀሙትን ኢሰብዓዊ ድርጊቶች የሚያስፈፅመው ሌተናል ኮሌኔል ወዲ በርሄ መገደሉን አቶ ያሲን አስታውቀዋል።</p>

<p>የሻዕቢያ ጦር ሰፈር ውስጥ በመግባት ጥቃት ለመፈፀም በተያዘው እቅድ መሠረት የድርጅቱ ታጋዮች በቁርጠኝነት ኦፕሬሽኑን በተሳካ ሁኔታ መፈፀማቸውን ከድርጅቱ የማስታወቂያ ዘርፍ ኃላፊ ገለፃ ለመረዳት ተችሏል።</p>

<p>ሌተናል ኮሎኔል ወዲ በርሄ ከዘጠኝ ዓመት በፊት በአሰብ አካባቢ ወታደራዊ አዛዥ ሆኖ እንደተመደበና ፣ ተጠሪነቱም በደንከላይ ለሚገኘው የሻዕቢያ ወታደራዊ እዝ ዋና አዛዥ ለሜጀር ጄነራል ኃይለ ሳሙኤል (ሺና) እና የዕዙ ወታደራዊ መረጃ ኃላፊ ለሆነው ኮሎኔል ወዲ ስዩም እንደሆነ አቶ ያሲን አብደላ አስረድተዋል።</p>

<p>የ «ወዴ» አካባቢ ከአሰብ 120 ኪሎ ሜትር ርቀት እንዳለውና በወዲ በርሄ ላይ የተወሰደው ወታደራዊ ጥቃት በ25/02/2000 ዓ.ም ከሌሊቱ 6፡30 ላይ እንደሆነ ተጠቁሟል። በጥታቱ ከወዲ በርሄ በተጨማሪ ሌሎች ጠባቂዎችና አጋሮቹ መሞታቸውን አቶ ያሲን ገልፀዋል። የጦር ካምፑ የወዴ አካባቢ የቀይ ባህር አፍር ዲሞክራሲያዊ ድርጅት ኃይሎች ጥቃት ለመውሰድ ከተነሱበት አካባቢ 60 ኪሎ ሜትር ርቀት ውስጥ የሚገኙ የሻዕቢያ ወታደሮችን በከፍተኛ ወታደራዊ ጥበብ በማለፍ በካምፖቹ ላይ ጥቃት መፈፀማቸውን ጠቁመዋል። ጥቃቱን ተከትሎ ሻዕቢያ 14 የጎሳ አመራሮችን ማሰሩን ድርጅቱ ስማቸውን ዘዝሮ አስታውቋል።</p>

<p>የቀይ ባህር አፋር ዲሞክራሲያዊ ድርጅት የኤርትራ አፋፎችን ማለትም ከምፅዋ አካባቢ አሰብን ጨምሮ እስከ ጅቡቲ የኤርትራ ድንበር አካባቢ የሚገኙ የአፋር ብሄረሰብ ህዝቦችን የራስን እድል በራስ የመወሰን እስከ መገንጠል መብትን ለማረጋገጥ የሚታገል ድርጅት ነው።</p>

<p>ሻ ዕቢያ ከ1970 ጀምሮ በቀይ ባህር አፋር ተወላጆች ላይ እየፈፀመ ያለው ኢሰብ ዓዊ ጥቃት ፣ ህፃናትንና ሴቶችን በመግደል ፣ አካላቸውን በሞቀ ዘይት በማቃጠል ፣ ወጣቶች ወደ አልታወቀ ቦታ ደብዛቸውን በማጥፋት ላይ እንደሆነ የድርጅቱ መግለጫ አመልክቷል። ድርጅቱ በመግለጫው ላይ ወዲ በርሄ ወደ አካባቢው ከመጣ ጀምሮ ደባዛቸው የጠፋ 18 የጎሳ መሪዎችን ስም ዝርዝር አውጥተዋል።</p>

<p>ድርጅቱ ሻዕቢያ ወደ ሥልጣን ከመጣበት ጊዜ ጀምሮ ሲታገል እንደቆየና እ.ኤ.አ 1990 ድርጅታዊ ጉባዔ በማድረግ ድርጅታዊ ፕሮግራም ቀርፆ በመታገል ላይ እንደሆነ የድርጅቱ የማስታወቂያ ዘርፍ ኃላፊ ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 15 ቀን 2000</a></p>

</body>
</html>	
