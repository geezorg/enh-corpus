<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ቅንጅት ጊዜያዊ ሰብሳቢ እንጂ ህጋዊ አመራር የለውም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ቅንጅት ጊዜያዊ ሰብሳቢ እንጂ ህጋዊ አመራር የለውም»</h2>


<p>አቶ አለየ ጫሚሶ ህዳር 1 ቀን 2000 ዓ.ም ያካሄዱት ጠቅላላ ጉባኤ ፣ ምርጫ ቦርድ ባዘዘው መሰረት እንዳልተካሄደ የምርጫ ቦርድ ጽ/ቤት ሀላፊ አቶ ተስፋዬ መንገሻ ለሪፖርተር ጋዜጣ አስታወቁ።</p>

<p>የምርጫ ቦርድ ጽ/ቤት ሀላፊ አቶ ተስፋዬ መንገሻ ለሪፖርተር ጋዜጣ በሰጡት መግለጫ ፣ ምርጫ ቦርድ ቅንጅት ለአንድነትና ለዴሞክራሲ ፓርቲ ጊዜያዊ አስተባባሪ ኮሚቴ ሰብሳቢ እና ምክትል ሰብሳቢ ያለው መሆኑን እንጂ ህጋዊ አመራር አለው ብሎ የማያምን መሆኑን ገልፀዋል።</p>

<p>የምርጫ ቦርድ በፓርቲው ሕግና ደንብ መሠረት የቅንጅቱን ቤተሰብ በሙሉ ባካተተ መልኩ ጠቅላላ ጉባኤ ጠርቶ የአመራር አካላትን እንዲመርጥ ያዘዘ መሆኑን አቶ ተስፋዬ አስታውሰው ፣ በአሁኑ ጊዜ የፓርቲዎን ሕገ ደንብ መሰረት በማድረግ የተመረጠ አካል እንደሌለ አስታውቀዋል።</p>

<p>አቶ አየለ ጫሚሶ ህዳር 1 ቀን 2000 ዓ.ም ያካሄዱትን ጉባኤ ከፍርድ ቤት በተላለፈው ትዕዛዝ መሰረት ምርጫ ቦርድ ማስቆም ነበረበት በማለት ለሚነሳው ጥያቄ አቶ ተስፋዬ ሲመልሱ «ጉባኤው የተካሄደው ምርጫ ቦርድ ካስተላለፈው ትዕዛዝ ውጪ የተካሄደ ስለነበር ቦርዱ አይመለከተውም» በማለት ገልፀዋል። «የእገዳ ደብዳቤ ደርሶናል ነገር ግን የማገዱ ተግባር አይመለከተንም» በማለት አቶ ተስፋዬ አብራርተዋል።</p>

<p>የምጫ ቦርድ አቶ አየለ ጫሚሶ እና አቶ ተመስገን ዘውዴ እንዲሁም ከእስር የተፈቱ የቅንጅቱን አባላት ጨምሮ በጋራ ጠቅላላ ጉባኤ አካሄደው ሕጋዊ አመራር አካላትን እስከ ህዳር 5 ቀን 2000 ዓ.ም እንዲመርጡ ባዘዘው መሰረት አቶ አየለ ጫሚሶ የጠሩት ጉባኤ በተመለከተ ጉዳዩ በፍርድ ቤት ስለተያዘ ለተመረጡት አካላት የሕጋዊነት ውሳኔ ለመስጠት ቦርዱ እየተወያየበት እንደሆነ ገልፀዋል።</p>

<p>ምርጫ ቦርድ አቶ አየለ ጫሚሶ ያካሄዱትን ጉባኤ እንዲሁም ለፓርቲው መስራቾች በላዕላይ ምክር ቤት ተይዟል የተባለውን የሪዘርቭ ቦታ በተመለከተ «ዞሮ ዞሮ የቅንጅት ፓርቲ ጉዳይ ገና እልባት ያላገኘ ጉዳይ ነው። ቦርዱ በጉዳዩ ላይ ውሳኔ ለመስጠት እየሰራ ነው» በማለት የቅንጅት ፓርቲን የሚመራ ለጊዜው ምንም አይነት የህጋዊነት ውሳኔ ላይ አለመደረሱን አቶ ተስፋዬ አብራርተዋል።</p>

<p>ከዚህ ጋር በተያያዘ በምርጫ ቦርድ ሕግ መሰረት አዲስ የተቋቋሙ ፓርቲዎች የሕጋዊነት ሰርተፊኬት ጥያቄ በአንድ ወር ጊዜ ውስጥ መልስ ማግኘት እንዳለባቸው ፣ ቦርዱ ግን ይህንን እያደረገ ያለመሆኑን ፓርቲዎች ቅሬታ እንደሚያሰሙ ጠቅሰን ላቀረብንላቸው ጥያቄ ፣ «አዲስ የተቋቋሙ ፓርቲዎች የምርጫ ቦርድ ሳይቋቋም በጽ/ቤት ደረጃ እያለ ጥያቄ አቅርበው ሊሆን ይችላል። በዚያን ጊዜ ጥያቄያቸውን የሚያስተናግድ አካል ባለመኖሩ ሊያማርሩ ይችላሉ። የምርጫ ቦርድ ከተሰየመ ወዲህ ግን የፓርቲዎችን ጉዳይ ቅድሚያ ሰጥቶ በመመርመር መስፈርቱን አሟልተው የተገኙ ፓርቲዎች የህጋዊነት ሰርተፊኬት ተሰጥቷቸዋል» በማለት አቶ ተስፋዬ ገልፀዋል።</p>

<p>ሕጉን በትክክል መገንዘብ አስፈላጊ መሆኑን የጠቆሙት አቶ ተስፋዬ ሕጉ «ማመልከቻው ከገባበት ጊዜ ጀምሮ ሳይሆን ፣ ማመልከቻው በቦርዱ መታየት በጀመረ በአንድ ወር ጊዜ ውስጥ ምላሽ ማግኘት አለበት» እንደሚል አስገንዝበዋል። በዚህ መሰረት ቦርዱ የቀረበለትን ማመልከቻዎች መርምሮ ለኢትዮጵያ ዲሞክራሲያዊ አንድነት ንቅናቄ ፣ ለኦሮሞ ሕዝብ ኮንግረስ ፣ አረና ትግራይ ለዴሞክራሲና ሉዓላዊነት እና ብርሃን ለአንድነትና ለዴሞክራሲ ፓርቲ የተባሉ የፖለቲካ ድርጅቶች የዕውቅና ሰርተፊኬት መስጠቱን አስታውቀዋል። ከዚህ በተጨማሪ የሌላ የአምስት ፓርቲዎች ማመልከቻዎችን እየመረመረ መሆኑንና በቅርቡም ውሳኔ እንደሚሰጥ አቶ ተስፋዬ አክለው ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 11 ቀን 2000</a></p>

</body>
</html>	
