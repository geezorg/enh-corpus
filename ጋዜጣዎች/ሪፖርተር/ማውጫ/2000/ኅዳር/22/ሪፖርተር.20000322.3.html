<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በዳንኤልና ነፃነት ክስ ውሳኔ ለመስጠት በታመሙት ዳኛ ምትክ ሌላ ዳኛ ተሰየመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዳን ኤልና ነፃነት ክስ ውሳኔ ለመስጠት በታመሙት ዳኛ ምትክ ሌላ ዳኛ ተሰየመ</h2>


<p>በፌዴራል ከፍተኛ ፍርድ ቤት ሁለተኛ ወጀል ችሎት በእነ ኢንጂነር ኃይሉ ሻውል የክስ መዝገብ ተከሰው እንዲከላከሉ ተወስኖባቸው ሲከራከሩ የቆዩት ዳንኤል በቀለና ነፃነት ደምሴ ለውሳኔ ለሁለተኛ ጊዜ ለህዳር 20 ቀን 2000 ቢቀጠርም በህመም ምክንያት በመጀመሪያው የውሳኔ ቀጠሮ ያልተገኙት ዳኛ አሁንም ስላልተሻልቸው በሌላ ዳኛ ተተኩ። የውሳኔው ቀጠሮ ለ24 ቀናት እንዲራዘም ተደርጓል።</p>

<p>ፍርድ ቤቱ በህመም ምክንያት ሆስፒታል ገብተው በመታከም ላይ የሚገኙት የቀኝ ዳኛ አቶ ልዑል ገብርማርያምን ለአንድ ሳምንት ቢጠብቃቸውም ከህመማቸው ሊድኑ ባለመቻላቻቸው የፍርድ ቤቱ አስተዳደር ሌላ ዳኛ እንዲሰየም ማድረጉን ገልጿል።</p>

<p>የፌዴራል ዐቃቤ ሕግ ህዳር 19 ቀን 2000 ዓ.ም በጽ/ቤት በኩል ፣ ክሱን ከጅምሩ ሲመረምሩት የቆዩት ዳና ተሽሏቸው እስኪመለሱ ድረስ ጉዳዩ እንዲቀጠር ወይም ጉዳዩን ለማጥናት በቂ ጊዜ በተሰጠውና ጉዳዩን ባጠና ዳኛ እንዲተኩ በሚል ማመልከቱን የገለፀው ፍ/ቤቱ ማመልከቻው በንባብ እንዲሰማ አድርጓል።</p>

<p>ዐቃቤ ሕግ ለፍርድ ቤቱ የፃፈው ማመልከቻ «በዚህ ፍ/ቤት መዝገብ ከተከፈተ ጀምሮ በዳኛነት ተሰይመው ጉዳዩን በመመርመር ላይ ካሉት ከዳኞች መሀከል አንዱ የሆኑትና በተለይም ሁለቱ ተከሳሾች እንዲከላከሉ በድምፅ ብልጫ ከወሰኑት ዳኞች መሀል አንዱ የሆኑት የቀኝ ዳኛ በህክምና ምክንያት ሆስፒታል በመግባታቸው የተነሳ ችሎቱ አለመሟላቱ ተገልፆ በሳምንት ጊዜ ውስጥ ተሽሏቸው በችሎት የማይሰየሙ ከሆነ ፍ/ቤቱ ሌላ ዳኛ በመተካት ውሳኔውን የሚያሰማ መሆኑን በ12/3/2000 ዓ.ም በነበረው ችሎት መገለፁ ይታወሳል።</p>

<p>ለፍርድ የተቀጠረው ጉዳይ ከመቶ በላይ ተከሳሾች በአድማ የተከሰሱበት ፣ ባለ ብዙ ሺ ገፅ የሰነድ ማስረጃዎች ፣ ከ20 በላይ የቪዲዮ እና የኦዲዮ ማስረጃዎች እንዲሁም ከመቶ ያላነሱ የሰው ምስክሮች ቀርበው የተሰሙበት ውስብስብና ሁለት አመት ያህል የወሰደ ጉዳይ መሆኑ የተከበረው ፍርድ ቤት እንደሚገነዘበው ሙሉ እምነታችን ነው።</p>

<p>የፌዴራሉ ፍ/ቤቶች ማቋቋሚያ አዋጅ እንደተሻሻለው የፍርድ ቤት ፕሬዚዳንት ችሎቶች በተጓደሉ ጊዜ ዳኞችን መመደብ እንደሚችል መደንገጉ ይታወቃል። ምንም እንኳን ሕጉ በዚህ ረገድ የሚያስቀምጠው ዝርዝር ድንጋጌ ባይኖርም የተጉዋደለ ፍትህ የተነፈገ ፍትህ ነው እንዲሉ በዳኛ መጓደል የተነሳ የፍርድ ምርማራው እዳይጓተት የማድረግ አላማ ያለው መሆኑ ግልፅ ነው። ቀልጣፋ አሰራር expediency በራሱ የፍትህ ብቸኛ ግብና አላማ ተደርጎ ከተወሰደ ሚዛናዊነት faimess መሰል አቢይ የፍትህ ግቦች የመደፍጠጥ እድል አጓጥሟቸው ፍትህ ሳይሆን የፍትህ መጨናገፍ ውጤት ሊከሰት እንደሚችል ግልፅ ነው። ስለሆነም ከጉዳዩ በፍጥነት መወሰን በተጨማሪ ሚዛናዊ ቀና ፍትህ ከመስጠት ግቦች ጋር በማይጋጭና በተጣጣመ መንገድ መተርጎምና ተግባራዊ መሆን ያለበት ድንጋጌ መሆኑ ግልፅ ነው።</p>

<p>የተከበረው ፍ/ቤት በምስክር ተአማኒነት ላይ የሚሰጥ ብይን የምስክርነቱ ቃል ከሰፈረበት ሪከርድ ላይ ሊመዘገብ የማችለውንና የምስክሩን ውጫዊ ባህሪ demeneour ማየት ጭምር መሰረት በማድረግ የሚከናወን ነገር መሆኑን ይገነዘባል ብለን እናምናለን።</p>

<p>በበርካታ የሕግ ዘዬዎች ተተኪውን ዳኛ ለመመደብ የሚሰጡ ውሳኔዎች የፍርድ አላማው የደረሰበትን ደረጃ በማገናዘብ ተተኪው ድኛ ያልተሳተፈባቸውን የችሎቱን ሂደቶች መድገም እንደ አንድ አማራጭ የሚወሰድ መሆኑ ይታወቃል። ተተኪው ዳኛም በምስክሮቹ አሰማም ሂደት መኖር ያለመኖሩን ከግምት ውስጥ ከሚከተትበት ዋነኛ ምክንያትም የምስክር ምዘና ወረቀት ላይ የሰፈረውን ብቻ በማንበብ የሚከናወን አለመሆኑን መነሻ በማድረግ መሆኑ ይታወቃል።</p>

<p>ጉዳዩ እንደገና መሰማቱ ሊያስከትል የሚችለው ወጪም በተነፃፃሪ የሚታይ ሌላው አስፈላጊ ጊዳይ ሲሆን የተጋነነና አላስፈላጊ ለሆነ ወጪ የሚዳረግ ሆኖ ከተገኘ እና ጉዳዩን ሲያይ የቆየው ዳኛ ምክንያታዊ በሆነ ጊዜ ውስጥ ሊመለስ የማይችል ከሆነ ፣ ተተኪው ዳኛ የነገሩን ፍሬ ነገር በሚገባ አጥንቶ እና ለዚህም ማርጋገጫ ስጥቶ በጉዳዩ ላይ እንዲሰየም የማድረግ አማራጭ በበርካታ ሀገሮች ዘንድ ተቀባይነት ያገኘ አሰራር ነው።</p>

<p>ዳኛ እንዲተካ የሚደረገ በከፊል በተጠናቀቀ ወይም በተከናወነ የፍርድ ምርመራ ስራ ላይ ተሰይሞ ሲያስችል የቆየ ዳኛ በተለያዩ እክሎች የተነሳ በችሎት መስየም ባልቻለ ጊዜ በምትኩ የሚገባው ዳኛ ከጉዳዩ ጋር ራሱን በሚገባ ሳያስተዋውቅ ቁጥር ለመሙላት ያህል ብቻ እንዲሰየም ለማድረግ ወይም ለመሙላት ያህል ብቻ እዲሰየም ለማድረግ ወይም ባላጠናውና ባለየው ጉዳይ ላይ ውሳኔ በመስጠት የፍትህ መዛባትን ለማስከትል አለመሆኑ ግልፅ ነው።</p>

<p>ስለሆነም የተከበረው ፍ/ቤት ቀናና ሚዛናዊ ፍርድ ለመስጠት ይረዳው ዘንድ በጉዳዩ ላይ ከስር ጀምሮ በፍርድ ምርመራ ላይ የቆዩት የቀኙ ዳኛ ተሽሏቸው እስኪመለሱ ድረስ ምክንያታዊና በቂ ለሆነ ጊዜ ያህል ቀጠሮ እንዲሰጥ ያደርግልን ዘንድ በትህትና ስነጠይቅ ይህ የሚታለፍ ቢሆን ጉዳዩን ተክተው ለሚመረምሩት ዳኛ ከጉዳዩ ውስብስብነትና ከማስረጃዎቹ ብዛትና ክብደት አነፃር ጉዳዩን በብቃት ለማወቅ የሚያስችል ተጨማሪ ቀጠሮ እንዲሰጥ ይደረግልን ዘንድ እናመለክታለን» በማለት በንባብ አሰምቷል።</p>

<p>ዐቃቤ ሕግ ባቀረበው ማለምልከቻ ላይ ተከሳሾቹ አስተያየት እንዲሰጡበት ፍርድ ቤቱ ጠይቆ ፣ 94ኛ ተከሳሽ ዳንኤል በቀለ «የሰማሁት ነገር ከማመንም ፣ ከመስማትም በላይ የሚያስገርም ነው። ዳኛ የተተካው ውሳኔ ለመስጠት እንጂ አቤቱታ ለማዳመጥ አይደለም።</p>

<p>ዐቃቤ ሕግ ባለፈው ቀጠሮ ይኽንኑ ማመልከቻ በቃል ሲያቀርብ ፍርድ ቤቱ ውድቅ አድጎበታል። የቀረበው ሀተታ ተገቢ አይደለም። በአንድ ኬዝ ላይ ዳኞች እየተቀያየሩ ሊያዩት እንዲሚችሉ እንሱም (ዐቃቤ ሕግ) ፣ እነንተም (ዳኞቹን) እኛም እናውቃለን አዲስ ነገር አይደለም።</p>

<p>ዐቃቤ ሕግ እንደዚህ አይነት ጥያቄ ማቅረብ የለበትም ይኽ የፍርድ ቤት ሥራ ነው። ይኽኛው ውይም ያኛው ዳኛ ይቀየርልኝ ማለት አይችልም። ያቀረቡትን አቤቱታም እኛን አስተያየት ስጡበት ልንባል አይገባም። ይኽ የተፋጠነን የፍርድ ሂደት ማሰናከል ነው። ያለምንም ጥፋት ለረጅም ጊዜ ታስረናልና አዲስ የተሰየሙት ዳኛ ጉዳዩን ለማየት አጭር ጊዜ ስለሚበቃቸው በመጭው ሰኞና ማክሰኞ ሊወሰንልን ይገባል። በእውነት ይበቃናል» በማለት በማመልከቻው ላይ አስተያየታቸውን ሰጥተዋል።</p>

<p>95ኛ ተከሳሽ አቶ ነፃነት ደምሴ በበኩላቸው ፣ «ዐቃቤ ሕግ በዋናነት የዘነጋው ነገር ቢኖር ፣ በተሰጠው ስልጣን መሠረት መብታችንን ማስጠበቁን ነው። ንጹህ ሰዎች ነን። ለዚህም ነው የምንከራከረው። ስላጠፋን ሳይሆን ዋስትና ስለተከለከልን ነው የምንከራከረው። እንደማንኛውም ሰው ሙሉ ሆነን በመፈጠራችን ሕገመንግሥታዊ መብታችን ሊከበርልን ይገባል።</p>

<p>ይኽ የፍርድ ቤት አሰራር ነውና የፍርድ ቤቱ አስተዳደር ሊወስንልን ይገባል። የታሰርነው እኛ ብቻ ሳንሆን ቤተሰባችንም ጭምር ታስረዋልና ይበቃል» ብለዋል።</p>

<p>«በዚህ ችሎት የምናደገው ክርክር በወንጀለኛ መቅጫ ሕግ ስነሥርዓት ነው። ዐቃቤ ሕግ ስሙ እንደሚያመለክተው ሕግ ማስከበር ነው። የማንኛውም እስረኛ የፍርድ ሂደት ሲዘገይ እደተረሳ ነው የሚቆጠረው። በፍርድ ሂደቱ ውስጥ ዳኞች የሚመሩበት ሕግ አለ። አሁን እየተጠየቀ ያለው በዳኝነት ስራ ላይ ጣልቃ ተገብቶ ይኽን አድርግ ይኽን አታድርግ የሚል ነውና ፍርድ ቤቱ ማመልከቻውን ውድቅ እንዲያደርግልን እንጠይቃለን» በማለት የተከሳሹ ጠበቃ ኮሎኔል መንግስቱ ኃይለማርያም ለፍርድ ቤቱ አመልክተዋል።</p>

<p>ዐቃቤ ሕግ በተሰጠው አስተያየት ላይ በሰጠው ምላሽ «የተከሳሾቹ ጠበቃ እንዲገነዘቡልን የምንፈልገው ፣ ያቀረብነው ማመልከቻ ዝም ብለን ሳይሆን የወንጀለኛ መቅጫ ሕግ ሥነ ሥርዓት የሚያዘውንና የሚያመለክተውን መሠረት ያደረገ መሆኑን ነው።</p>

<p>ጣልቃ ገብነት ልንሰራ አይደለም። ትክክለኛና ተገቢ ጥያቄ ነው። የዳኝነቱ ሥራ እንዲራዘምና እንዲጓተት ፈልገን አይደለም ፣ ፍላጎትም የለንም። ማመልከቻውን ያልተረዱት ከሆነ ጊዜ ተሰጥቷቸው እንዲያነቡት ይደረግ። ጥያቄያችን ሕጋዊነት ያለው ጥያቄ በመሆኑ መልስ እንዲሰጠን በአክብሮት እናመለክታለን» በማለት ለፍርድ ቤቱ አመልክቷል።</p>

<p>ፍርድ ቤቱ ህዳር 12 ቀን 2000 ዓ.ም ለውሳኔ ተቀጥሮ የነበረውንና ዳኛው በመታመማቸው ለህዳር 20 ቀን 2000 ዓ.ም መተላለፉን አስታውሶ ፣ ባለፈው ቀጠሮ ዐቃቤ ሕግ የቀረበውን ውድቅ አድርገናል። አሁን በጽ/ቤት በኩል ያስገቡት ማመልከቻ ተከሳሾቹ አስተያየት እንዲሰጡበት ያደረግነው «ምን ይላሉ» የሚለውን ለማወቅ ነው በማለት ትዕዛዝ ሰጥቷል።</p>

<p>በተጠቀሰው የፍርድ ቤት ማቋቋሚያ አዋጅ እንድ ዳኛ የተከሳሾቹን ጉዳይ የሚያውቀው ከሆነና በችግር ምክንያት ሳይገኝ ቢቀር እስከሚመጣ ይጠበቃል። ወይም ዐቃቤ ሕግ ሲያመለክት ሊነሳ ይችላል።</p>

<p>በሌላ በኩል ዳኛው በህመም ምክንያት ሳይገኝ ከቀረ የፍርድ ቤቱ አስተዳደር ሌላ ዳኛ ይሰይማል። ዐቃቤ ሕግ የተናገረው «ለቁጥር ማሟያ» ያለው «እጅግ ያሳፍራል» ዳኛ የሚተካው ቁጥር ለማሟላት አይደለም። ጉዳዩ ተገልፆለት እሱም ተገንዝቦት የሚሆን ነው።</p>

<p>በተተኪነት የተሰየሙት ዳኛ በአንድና በሁለት ቀን የሚያዩት ኬዝ ስላልሆነ ፣ ውስብስብ ጉዳይ ስለሆነ ፣ ጉዳዩን በደንብ አይተው ፣ እኛም ተጨማሪ ነገሮችን አስረድተናቸው መስራት ስላለባቸውና 20 ቀናት ስለሚያስፈልጋቸው ውሳኔውን ለመስጠት ለታህሳስ 14 ቀን 2000 ዓ.ም ተለዋጭ ቀጠሮ ተሰጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 22 ቀን 2000</a></p>

</body>
</html>	
