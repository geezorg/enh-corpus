<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅትን በማዳን ሰበብ መኢአድን ለመነጠል ጥረት ተጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅንጅትን በማዳን ሰበብ መኢአድን ለመነጠል ጥረት ተጀምሯል</h2>


<p>ቅንጅትን ህጋዊ ለማድረግ በሚል ሰበብ እየተንቀሳቀሰ ያለው ኮሚቴው መኢአድን ከቅንጅት ለመገንጠል የሚንቀሳቀስ እንደሆነ ተገለፀ። በፓርቲው ዓርማ የተነሳው የባለቤትነት ጥያቄ እያከራከር ነው።</p>

<p>ይህ የተገለፀው በአቶ አየለ ጫሚሶ የሚመራ የቅንጅት ለአንድነትና ለዴሞክራሲ ፓርቲ ለሪፓርተር በላከው መግለጫ ነው።</p>

<p>በመግለጫው እንደተጠቆመው በአሁኑ ወቅት በመኢአድ ጽ/ቤት ያለው ስብሰባ እና እንቅስቃሴ መኢአድን ከቅንጅት ገንጥሎ ለማውጣትና የራሱን ህልውና እንደገና ለመትከል የሚደረግ ነው ብሎታል። የፓርቲው ተቀዳሚ ምክትል ሊቀመንበር የተከበሩ አቶ ለገሰ ቢራቱ «መኢአድ እንዴሌሎቹ ውህድ ፓርቲዎች ፈርሷል» ብለዋል።</p>

<p>መኢአድን ለመገንጠል ከሚደረገው ጥረት በተጨማሪ ኮሚቴው በዋናነት የሚንቀሳቀሰው «በሕዝብ ተሰሚነት ያላቸውን ዶ/ር ብርሃኑ ነጋና ብርቱካን ሚደቅሳን ለማግለል» እንደሆነ በመግለጫው ላይ ተመልክቷል።</p>

<p>ያለምንም ውክልና «የፓርቲውን ህልውና ለማረጋገጥ» በሚል በተሳሳተ አመለካከት የተቋቋመው ኮሚቴ ስልጣንና ተግባር በውል እንደማይታወቅ በመግለጫው ተቀምጧል።</p>

<p>በመግለጫው አያይዞም የኮሚቴው እንቅስቃሴ ቅንጅትን ለማጠናከር? ወይስ መኢአድን እንደገና እንዲያንሰራራ ለማድረግ? በሚል ይጠይቁና «የቅንጅት የፖለቲካ ፕሮግራምና ማኒፌስቶ በመደገፍ የመረጠው ሕዝብ በአሁኑ ሰዓት አንገቱን እስከመድፋት ደርሷል። ይህ በሆነበት ሁኔታ በአንድነት ፓርቲውን ለማጠናከር ከመንቀሳቀስ ይልቅ ፓርቲውን እየሸራረፉ ተጠቃሚ ለመሆን የሚደረገው ሩጫ አሳፋሪ ነው።» ሲል መግለጫው አመልክቷል።</p>

<p>ፓርቲያቸው ከእስር ለተፈቱት የላዕላይ ምክር ቤት አባላት መጠባበቂያ መቀመጫ መስቀመጡን የጠቆመው መግለጫ «ቅንጅት ለአንድነትና ለዴሞክራሲ ፓርቲ በውርስ የሚተላለፍ የግለሰቦች ንብረት ሳይሆን የኢትዮጵያ ሕዝብ ነው። ቅንጅት ከመንፈስ አልፎ ህዝባዊ ሆኗል።» ይላል።</p>

<p>በሌላ በኩል ባለፈው ሣምንት አስተባባሪው ኮሚቴ ሀምሳ ሰባት አባላትን በማሰባብሰብ የቅንጅትን ህልውና ለመመለስ በሚል ያደረገው ስብሰባ ሕገ ወጥ መሆኑ ተጠቁሟል።</p>

<p>ይህንን የተናገሩት የፓርቲው ተቀዳሚ ምክትል ሊቀመንበር ወ/ት ብርቱካን ሚደቅሳ ናቸው። «ስብሰባውን እንድሳተፍ የጠራኝ የለም። በሬዲዮ ሰምቼ በፓቲው ስም ህገወጥ ስብሰባ መካሄድ እንደሌለበት በአካል ተገኝቼ ይህንኑ ለተሰብሳቢዎቹ በማስረዳት ወደ ቤተ ተመልሻለሁ» በማለት ስብሰባውን ረግጠው ስለመውጣታቸው ለተጠየቁት መልሰዋል።</p>

<p>በስብሰባው የተሳተፉት የፓርላማ አባል አቶ ደርዘ በበኩላቸው ስብሰባው መካሄዱን ጠቁመው ያለምንም ውሳኔ መጠናቀቁን ለሪፓርተር ገልፀዋል። ስብሰባው ህጋዊ ነው ሊባል እንደማይችል ተናግረዋል። «... ግን መመካከሩ ለፓርቲው የሚጠቅም እንጂ የሚጎዳ አይደለም» ያሉት አቶ ደርዘ ስብሰባው አንድ አቋም ላይ አለመድረሱን አስታውቀዋል።</p>

<p>ከጉዳዩ ጋር በተያያዘ አቶ አባይነህ ብርሃኑን ለማነጋገር ሞክረን ምላሽ ለመስጠት ፍቃደኛ ባለመሆናቸው ሳይሳካልን ቀርቷል።</p>

<p>የቅንጅት የሰሜን አሜሪካ የድጋፍ ሰጪ ማህበር ስብሰባውን አስመልክቶ ባወጣው መግለጫ በስብሰባው ከ500 ተሰብሳቢዎች ባላይ መገኘታቸውን አስታውቋል። አያይዞም ጠቅላላ ጉባኤው «የፓርቲው ፕሬዚዳንት ክብር ኢንጂነር ኃይሉ ሻውል ሲመለሱ የሚካሄድ መሆኑን ጉባኤው በአንድ ድምፅ ተስማምቷል» ይላል መግለጫው።</p>

<p>ወ/ት ብርቱካን ስብሰባውን በሰብሳቢነት ለመምራት ያቀረብት ጥያቄ ውድቅ እንደተደረገባቸው መግለጫው አያይዞ ገልጿል።</p>

<p>የፓርቲውን ዓርማ በተመለከተ ኤዴፓ መድህን አቶ ተመስገን ዘውዴ ፣ አቶ አየለ ጫሚሶ እንዲሰጣቸው ጠይቀዋል። የፓርቲዎች የመወዳደሪያ ምልክት የማስገቢያ ጊዜ የተጠናቀቀው ከትላንት በስቲያ ሲሆን «የምርጫ ቦርድ ሲወሰን ይፋ ይሆናል» በማለት ቦርዱ መልስ ሰጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 22 ቀን 2000</a></p>

</body>
</html>	
