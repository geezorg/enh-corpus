<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ኮሚሽኑ መሰናበት የኢትዮጵያ ሙሉ ፍላጎት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድንበር ኮሚሽኑ መሰናበት የኢትዮጵያ ሙሉ ፍላጎት ነው</h2>


<p>የኢትዮ ኤርትራ የድንበር ኮሚሽን መበተን የኢትዮጵያ ሙሉ ፍላጎት መሆኑን ለመንግሥት ቅርበት ያላቸው ዲፕሎማቶች ግለፁ። ኤርትራ በበኩሏ በድንበር ኮሚሽኑ መበተን ደስተኛ አይደለችም።</p>

<p>እንደ ዲፕሎማቶቹ አገላለፅ የድንበር ኮሚሽኑ በቆይታው በኢትዮጵያ ላይ በርካታ ጥፋቶች ፈፅሟል። ኮሚሽኑ ለድንበር መከለል ያስቀመጠው የአንድ ዓመት ጊዜ ገደብ ባለፈው አርብ ምንም ዓይነት መፍትሄ ሳይገኝለት አልፏል።</p>

<p>ኮሚሽኑ ከአሁን ወዲያ የሚቀረው ጊዜ ራሱን የመበተን አስተዳደራዊ ውሳኔዎችን የሚወስንበት ጊዜ እንደሆነ ኮሚሽኑ ከአንድ ዓመት በፊትና ባለፈው ማስከረም ካወጣው መግለጫ ለመረዳት ተችሏል።</p>

<p>የድንበር ኮሚሽኑ በታህሳስ 1993 በአልጀርስ በኢትዮጵያና በኤርትራ በተደረገው የሰላም ስምምነት መሠረት ለድንበር ውዝግቡ የመጨረሻ እልባት እንዲያስገኝለት የተቋቋመ ነው።</p>

<p>ውሳኔን ከመስጠት ጀምሮ በርካታ ጥፋቶች እየፈፀመ መምጣቱን የሚጠቅሱ ለመንግሥት ቅርበት ያላቸው ወገኖች ፣ ኮሚሽኑ ተልዕኮውን ማጠናቀቁን ካሳወቀ በኋላ የኮሚሽኑ መልቀቅ የኢትዮጵያ መንግሥት ፍላጎትና ምኞች እንደሆነ የሚገልፅ ደብዳቤ በውጭ ጉዳይ ሚኒስትር በኩል ለኮሚሽኑ መላኩን እንዚህ ምንጮች ለሪፖርተር ገልፀዋል።</p>

<p>የድንበር ኮሚሽኑ በኢትዮጵያ በኩል ችግር እንደነበረበት ፣ በኢትዮጵያና በዓለም አቀፍ ተቀባይነት የሌላቸው በርካታ ድርጊቶች ሲሰራ በመቆየቱ ፣ የኢትዮጵያ መንግሥት ከፍተኛ ቅሬታ ስለአደረበት ኮሚሽኑ እዲቀጥል ምንም ዓይነት ፍላጎት እንደሌለው ከታማኝ ምንጮች ለመረዳት ተችሏል።</p>

<p>ታማኝ ምንጮች እንዳሉት የድንበር ኮሚሽኑ ለኤርትራ በማዳላት በአገራችን ላይ በርካታ ስህተቶች ሲፈፅም መቆየቱ የኢትዮጵያ መንግሥት ተገንዝቧል። ኮሚሽኑ ገለልተኛ ሆኖ ለሁለቱም አገሮች የድንበር ውዝግብ እልባት ከማስገኘት ይልቅ ፣ ከኃላፊነቱ ውጭ ሲንቀሳቀስ እንደቆየና ችግሩን ውስብስብ ከማድረጉ ውጪ የፈየደው ነገር ባለመኖሩ ፣ ለሁለቱም አገሮች ጥሩ የሚሆነው ኮሚሽኑ ሥራውን ሲያበቃ ብቻ እንደሆነ የኢትዮጵያ መግሥት አቋም መሆኑን ለመንግሥስት ቅርበት ካላቸው ክፍሎች የተገኘው መረጃ ያሳያል። ምክንያቶቹም የድንበር ኮሚሽኑ ከተገለለ አገሮቹ ወደ ድርድር እንዲገቡ ግድ ይላቸዋል።</p>

<p>ቀደም ሲል የአውሮፓ ህብረት ኮሚሽኑን እንዲቀጥል ግፊት ሲያደርግ የቆየ ቢሆንም ፣ አሁን አቋሙን ለውጦ ኮሚሽኑን እንዳይቀጥል ተቃውሞውን አሰምቷል። ተመድና ሌሎች የአለም አቀፍ ድርጅቶችም የኮሚሽኑ የሥራ ጊዜ መጠናቀቅ ደግፈዋል።</p>

<p>በሌላ በኩል የድንበር ኮሚሽኑ ውሳኔ ምንም ሳይሸራረፍና ያለአንዳች ድርድር ተፈፃሚ እንዲሆን የምትፈልገው ኤርትራ በኮሚሽኑ መስናበት ደስተኛ አለመሆኗን ለማወቅ ተችሏል። እንዲሁም ኮሚሽኑ እንዲቀጥል የተለያየ የውስጥ ለውስጥ ጥረት ስታደግ መቆየቷን እነዚህ ምንጮች ጠቁመዋል።</p>

<p>የድንበር ኮሚሽኑ መስናበት ተከትሎ በሁለቱ አገሮች መካከል ጦርነት ሊጫር ይችላል በሚል ተንታኞች ግምታቸውን እየሰጡ ይገኛሉ። ይሁን እንጂ ጠቅላይ ሚኒስትር መለስ ከተለያየ የአገር ውስጥና የውጭ ሚዲያዎች ጋር ባደረጉት ቃለ ምልልስ የኮሚሽኑ መውጣትና አለመውጣት ጦርነት ከመቀስቀስ ጋር የሚያያዝ እንዳልሆነ አረጋግጠዋል። ኢትዮጵያ ጦርነት እንደማትቀሰቅስ የተናገሩት አቶ መለስ ፣ ኤርትራ ድንበሩን አስታካ ጦርነት ከከፈተች ግን እስከ መጨረሻ የኤርትራን መንግሥት የማስወገድ ዝግጅት በኢትዮጵያ መከላከያ በኩል መጠናቀቁ በተደጋጋሚ አስረግጠው ተናግረዋል።</p>

<p>የኢትዮጵያና የኤርትራ ወታደሮች በድንበሩ አካባቢ ራሳቸውን እያጠናከሩ መሆኑን የገለፁት ተመድና የአሜሪካ መንግሥት ፣ ሁለቱም አገሮች ጦርነት ከመጫር እንዲቆጠቡ አስጠንቅቀዋል።</p>

<p>በኮሚሽኑ ኢትዮጵያን ወክለው የነበሩ ሰር አርተር ዋት ባለፈው ጥቅምት 6 ቀን 2000 ዓ.ም ከዚህ ዓለም በሞት የተለዩ ሲሆን ፣ ኢትዮጵያ የኮሚሽኑን መሰናበት ስለምትደግፍ ፣ በቦታው ሰው ሳታስቀምጥ ቆይታለች።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 22 ቀን 2000</a></p>

</body>
</html>	
