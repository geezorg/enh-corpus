<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአዴግ ለአዲስ አበባ ምክር ቤቶች ምርጫ 300ሺ ተወዳዳሪዎችን ያቅረባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሕአዴግ ለአዲስ አበባ ምክር ቤቶች ምርጫ 300ሺ ተወዳዳሪዎችን ያቀርባል</h2>


<p>በዚህ አመት ለሚካሄደው የአዲስ አበባ ከተማ የምክር ቤቶች ምርጫ ኢሕአዴግ 300ሺ ገደማ ተወዳዳሪዎችን ያቀርባል። አዲስ አበባ ከተማ ምክር ቤት መቀመጫ ብዛት ቀድሞ በነበረው 139 ቁጥር እንዲቀጥል ተወስኗል። አቶ ቡልቻ ደምቅሳ በምክር ቤት ለኦሮሚያ ተወካዮች ወንበር እንዲሰጥ ጠይቀዋል።</p>

<p>ቀጣዩን የአካባቢ የሟሟያ ምርጫ በተመለከተ ትናንት በተካሄደው የህዝብ ተወካዮች ም/ቤት ስብሰባ ላይ እንደተወሰነው ለእያንዳንዱ የአዲስ አበባ ክፍለ ከተማ በስሩ ካሉ ከእያንዳንዱ ቀበሌ በአማካይ 30 ተወካዮች እዲመረጥ ይደረጋል።</p>

<p>በምክር ቤቱ በቀረበው የውሳኔ ሀሳብ ላይ እንደተገለፀው የአዲስ አበባ ከተማ ሕዝብ በየቀበሌው የተሻለ ውክልና እንዲኖረው ለማድረግ እንዲቻል የእያንዳዱ ቀበሌ ም/ቤት አባላት ቁጥር 300 እንዲሆን ተደርጓል። በዚህም መሠረት ተቃዋሚ ፓርቲዎችን ሳይጨምር ኢህአዴግ ብቻ 300 ሺ ገደማ ተወዳዳሪዎችን ያቀርባል።</p>

<p>ለቀበሌና ለክፍለ ከተማ ም/ቤቶች የሚቀርቡት ተመራጮች ቁጥር በከፍተኛ ደረጃ ቢጨምርም የአዲስ አበባ ከተማ ምክር ቤት መቀመጫ ብዛት ባለበት 139 ሆኖ ቀጥሏል። በአንፃሩ የድሬዳዋ ከተማ ም/ቤት አባላት ቁጥር 189 እንዲሆን ምክር ቤቱ ውሳኔ አስተላልፏል።</p>

<p>በዚህ አመት የሚካሄደው የአካባቢና የምክር ቤት ምርጫ አስመልክቶ አስተያየታቸውን የሰጡት የኦፌዴን ሊቀመንበር አቶ ቡልቻ ደመቅሳ «ያልተመረጡ የኦሮሚያ ወኪሎች በማለት ከኦሮሚያ ምክር ቤት ከየዞኑ ሰዎች ተመርጠው በአዲስ አበባ ምክር ቤት ቦታ እንዲያገኙ ጠይቀዋል።</p>

<p>የኦሮሚያን ክልል የሚወክሉና የኦሮሚያን ጥቅም የሚጠብቁ ወኪሎች በአዲስ አበባ ምክር ቤት መኖር እንዳለባቸው ያሳሰቡት አቶ ቡልቻ በሕገ መንግሥቱ አነቀፅ 49 ቁ 5 «አዲስ አበባ ያለችው በኦሮሚያ መካከል ስለሆነ ኦሮሚያ ከአዲስ አበባ የምታገኘው ማህበራዊና ኢኮኖሚያዊ ጥቅም ይጠበቅላታል። እንደሚል ገልፀው ለዚህ ሕገ መንግሥታዊ አነጋገር ትርጉም ለምስጠት ካስፈለገ አንዱ ዋናው መንገድ በአዲስ አበባ ምክር ቤት ውስጥ ከኦሮሚያ የመጡ ወኪሎች ወንበር ሲሰጣቸው መሆኑን ተናግረዋል።</p>

<p>አቶ ቡልቻ እንደሚሉት ምግብ ብቻ ሳይሆን ለመጠጥ ውሃ ጭምር አዲስ አበባ የኦሮሚያ ጥገኛ በመሆኗ የኦሮሚያ ጥቅም በአዲስ አበባ ምክር ቤት ድርሻ መጠበቅ ይኖርበታል።</p>

<p>ለአቶ ቡልቻ ጥያቄ ምላሽ የሰጡት የመንግሥት ተወካዩ አቶ ሽፈራው ጃርሶ በሕገመንግሥቱ ውስጥ ያለው የኦሮሞዎች ጉዳይ በኦሮሚያ ክልል መንግሥት ደረጃ በጥልቀት እየተጠና ስለሆነ በጉዳዩ ላይ አሁን ውሳኔ መስጠት እንደማያስፈልግ ተናግረዋል።</p>

<p>የቅንጅት ፓርቲ ተወካይ አቶ መሀመድ አሊ በበኩላቸው የአዲስ አበባ ከተማ የቀበሌ ምክር ቤቶች አባላት ቁጥር 300 ማድረስ የተፈለገበት መነሻ ምክንያት ግልፅ አለመሆኑን ተናግረዋል።</p>

<p>በምክር ቤት በቀረበው የውሳኔ ሀሳብ መሰረት የቀበሌ ምክር ቤት አባላት ቁጥር 300 እንዲሆንና እያንዳንዱ ቀበሌ ደግሞ 30 ተመረጮችን ለክፍለ ከተማው እንዲያቀርብ መደረጉን የግለፁት አቶ መሀመድ አዲስ አበባ ከተማ በሚገኙት ዘጠና ዘጠኝ ቀበሌዎች ውስጥ አስር የፖለቲካ ፓርቲዎች ቢወዳደሩ የምርጫ ታዛቢዎችና የምርጫ አስፈፃሚዎችን ጨምሮ ፣ ሚሊይን ይሚጠጋ ህዝብ በምርጫው ላይ ተሳታፊ እንደሚሆን አስረድተዋል። እያዲስ አበባ ምክር ቤቶች ምርጫ በዚህ መልኩ የሚካሄድ ከሆነም ግርግር የበዛበት የተግበሰበሰና ሁሉም በምርጫ ውስጥ ተሳታፊ የሚሆንበት ክስተት እንደሚፈጠር ገልፀዋል።</p>

<p>«የአዲስ አበባ ህዝብ ቁጥር ጨምሯል የሚል መነሻ ካለ ከህዝብ ቁጥር መጨመር ጋር የአዲስ አበባ ምክር ቤት አባል ቁጥር መጨመር ነበረበት» የሉት አቶ መሀመድ የአዲስ አበባ ምክር ቤት አባላት ቁጥር ለውጥ ሳይደረግበት 139 ሆኖ እዲቀጥል ሲደረግ አነስትኛ የህዝብ ብዛት ያላት የድሬዳዋ ምክር ቤት አባላት ቁጥር 189 መሆኑ በራሱ ግራ የሚያጋባ ጉዳይ መሆኑን አመልክተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 25 ቀን 2000</a></p>

</body>
</html>	
