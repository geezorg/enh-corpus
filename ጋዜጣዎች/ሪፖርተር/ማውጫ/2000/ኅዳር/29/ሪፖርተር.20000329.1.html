<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«መኢአድ ቅንጅትን አይበላም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«መኢአድ ቅንጅትን አይበላም»</h2>


<p>ውህደት የፈጠሩትና የቅንጅት ለአንድነትና ለዴሞክራሲ ፓርቲ አባላትና አመራሮች መካከል ያለው ልዩነት በአሜሪካ ይፋ ከሆነ በኋላ በአገር ውስጥም ልዩነቱና መወነጃጀሉ ቀጥሏል።</p>

<p>ቀድሞ የመኢአድ የነበረውና የቅጅት ጊዜያዊ ጽህፈት ቤት በመሆን ከሚያገለግለው ቢሮ በፓርቲው ስም የሚሰጡ መግለጫዎችን «ማደናገሪያ» በማለት የሚያጣጥሉ ፣ የሚነቅፉና «ሕገወጥ» ሲሉ የሚወነጅሉ የፓርቲው አመራሮችና አባላት እየተበራከቱ ነው። በጽህፈት ቤቱ የቅንጅት አስተዳደር ኮሚቴ አባል ወ/ት መሶበወርቅ ቅጣው በበኩላቸው ነቀፋውን «ትርጉም የለሽ» በማለት ያጣጥሉታል።</p>

<p>ከቀስተ ዳመና ፓርቲ የመጡትና የፓርቲው የላዕላይ ምክር ቤት አባልና የገንዘብ አሰባሳቢ አቢይ ኮሚቴ ሊቀመንበር ዶ/ር በፈቃዱ ደግፌ «በጽህፈት ቤቱ ውስጥ የሚሰራው ሥራ በሙሉ በመኢአድ አባላት የመኢአድ ሥራ ነው። ቅንጅት ደግሞ በጽህፈት ቤቱ ለሚሰራው ሥራ ሽፋን ነው» ይላሉ። በዚህም ምክንያት እሳቸውን ጨምሮ በርካታ የፓርቲው አባላትና አመራሮች ራሳቸውን ከጽህፈት ቤቱ አግለዋል። ህዝብ ይህንን መረዳት አለብትም ብለዋል።</p>

<p>የቅንጅት ሥራ አስፈፃሚ አባል ሻለቃ ጌታቸው መግሥቴ መኢአድ ላይ የሚሰነዘረውን ወቀሳ ወደ ጎን በመጣል «ሁሉም በሰሩት ሥራ ይጠየቃሉ» ባይ ናቸው። ወ/ት መሶበወርቅም ይሄንኑ ያጠናክራሉ። መኢአድ በፍፁም ከቅንጅት አይነጠልም። በጽህፈት ቤት የሚሰራው የፓርቲው ሥራ ብቻ እንደሆነ በልበ ሙሉነት እንደሚናገሩ ይገልፃሉ።</p>

<p>«መኢአድ/ቅንጅት» ማለት ምን ማለት ነው? የሚሉት ዶ/ር በፈቃዱ «ከውህደቱ በኋላ መኢአድ ከስሟል። አሁን ግን እየሆነ ያለው ቅንጅትን የማክሰም መኢአድን የማጠናከር ሥራ ነው»</p>

<p>ቢሮው የቅንጅት እስከሆነ ድረስ የሌሎች ውህድ ፓርቲ አባላትም በኃላፊነት ቦታ ተመድበው የፓርቲውን ሥራ መስራት አለባቸው በሚል ጥያቄ ቢያቀርቡም ወ/ት መሶበወርቅ «የተሰጠኝ መመሪያ ነው» በማለታቸው ሰብሳቢ ከሆኑበት የአስተዳደር ኮሚቴም ለመልቀቅ መገደዳቸውን ዶ/ር በፈቃዱ ይገልፃሉ። ከኮሚቴው ሦስት አባላት መካከል አሁን የቀሩት ወ/ት መሶበወርቅ ብቻ እንደሆኑ ሁለቱም ወገኖች ያረጋግጣሉ። እንደ ዶ/ር በፍቃዱ ገለፃ ከሦስት የተለያዩ ፓርቲዎች የተውጣጣው ኮሚቴ በአንድ ፓርቲ የበላይነት መያዙን እያወቁ አብሮ መስራት «... በቅንጅት ሽፋን ለሚሰራው የመኢአድ ፓርቲ ሥራ ተባባሪ መሆን ነው»</p>

<p>ለፕሬዚዳንቱ ኢንጂነር ኃይሉ ሻውል ጉዳዩን ስለማሳወቃቸው ተጠይቀው «እንኳን ከአዲስ አበባ አሜሪካን አገር አብረው የነበሩትም ሊያገኟቸው አልቻሉም» የሚል መልስ ስጥተዋል። «እሳቸው ጋር መድረስ ግን የለበትም። ሕግና ሰርዓት ስላለው እዚሁ ማስተካከል ይቻል ነበር አልሆነም»</p>

<p>በጽህፈት ቤቱ የሚሰጠውን መግለጫ አስመልክቶ እንዴት በቅንጅት ሥም መግለጫ ይሰጣሉ? በየትኛው ስልጣን? በየትኛው ውክልና የሚለውና ቅንጅት ማነው? የሚለው ጉዳይ ለማስተካከል ሥራ እየተሰራ መሆኑን የጠቆሙት ዶ/ር በፍቃዱ ይላክ የነበረ የርዳታ ብር በተመለከተ ለቀረበላቸው «...ህዝብ የሚወዳቸውንና የሚያከብራቸውን የቅንጅት ክፍተኛ አመራሮች የማቆሸሽ የመኢአድ ዘመቻ ነው» ብለዋል። በእጃቸው የቀረው ገንዘብ ግን 2500 ብቻ መሆኑን ግን አልሸሸጉም።</p>

<p>«ከእስር ከተፈታን በኋላ የፓርቲው የሂሳብ አካውንት በመዘጋቱ በስሜ ከተላኩት የርዳታ ገንዘብ ውስጥ ለቤት ክራይ ፣ ለስልክ ፣ ለተጎዱ ዕርዳታና አውሮፓ ለተጓዘው ልዑክ የትራንስፖርትና የቪዛ ክፍያ ክፍያለሁ» የሚሉት ዶ/ር በፍቃዱ ለጽህፈት ቤቱ የመጣው ከመቶ ሺ ብር በላይ እንዲወራረድ ለጠየቁት ምላሽ መስጠት ባለመቻሉ «የስም ማጥፋት የተካሄደው ሂሳቡን ለማወራረድ ነው» ብለዋል። የጽ/ቤቱ የሂሳብ ኃላፊ «ዶ/ር በፈቃዱ የሚጠይቁት ሰነድ እንዲሰጣቸው እንጂ ሂሳብ እንዲወራረድ አይደለም። ሰነድ ንብረት በመሆኑና ስላልተሰጣቸው የሚናገሩት የፈጠራ ወሬ ነው» ይላሉ።</p>

<p>መኢአድን የማግለልና የአባላቱን ስም የማጥፋት ሥራ የተጀመረው ቀደም ሲል እንደሆነ ወ/ሪት መሶበወርቅ ይገልፃሉ። ሌላው ቀርቶ ይላሉ ወ/ት መሶበወርቅ «ሌላው ቀርቶ እስር ቤት የሚላክ ገንዘብ እንኳን ለመኢአድ የቅንጅት አባላት አይሰጥም ነበር» በማለት በእናት ፓርቲያቸው አባላት ላይ ሲፈፀም የነበረው «አሳዛኝ» ያሉትን አስረድተዋል።</p>

<p>ውህደት የተፈጠረው በስምምነት ነው። መለያየት ከተፈለገ በግልፅ መለያየት እንደሚቻል ወ/ት መሶበወርቅ ጠቁመው «ከምርጫ በፊትና በምርጫ ወቅት የመኢአድ ፓርቲ በአንድነት ስንጠቀም ነበር። ዛፌም ምን አዲስ ነገር ተፈጠረ? ሲሉ ይጠይቃሉ።</p>

<p>«ዛሬ ምን አዲስ ነገር ተፈጥሮ ነው በቅንጅት ጽህፈት ቤት የመኢአድ ሥራ ይሰራል የሚባለው? መኢአድ የወለደውን ቅንጅትን የማመንመን አላማም የለውም» በማለት ያስረዳሉ።</p>

<p>የላዕላይ ምክር ቤት አባል ሻለቃ ጌታቸው መንግሥቴ በቅንጅት ሥም መግለጫ ለመስጠት ውክላና ማግኘት እንደማያስፈልግ ይገልፃሉ። «ቤቱ ሲቃጠል ዝም የሚል አለ? ይሉና «ሁሉም ነገር ከቁጥጥር ውጪ እንዳይሆን አገር ውስጥ ያለነው የሥራ አስፈፃሚ አባላት ግድ ይለናል።</p>

<p>«እዚህ ያለነው በመካከላችን ልዩነት የፈጠርነው የአሜሪካ ነፀብራቅ ነው» የሚሉት ሻለቃ መንግሥቴ ህጋዊ የቅንጅት ቢሮ እያለ የቀስተ ዳመና ፓርቲ ሰዎች በየሜዳውና በየመደሩ ስብሰባ በማካሄድ የራሳቸውን ሥራ መስራት መጀመራቸውን ያወግዛሉ።</p>

<p>አቶ ማሙሽት አማረ ታስረው የተፈቱ የቅንጅት ላዕላይ ምክር ቤት አባል ናቸው። እናት ፓርቲያቸው መኢአድ ነው። የቅንጅት ጽህፈት ቤት ሥራን በማከናወን ላይ እንዳሉ ይናገራሉ። መስከረም 14 ቀን 1998 ዓ.ም ውህደት ከተፈጠረ በኋላ ራሳቸውን በቅንጅት አባልነታቸው ብቻ እንደሚያውቁ አስረግጠው መናገር ይፈልጋሉ።</p>

<p>ዶ/ር በፍቃዱ ደግፌ በሰብሳቢነት ፣ አቶ ታምራት ታረቀኝና ወ/ት መሶበወርቅ ቅጣው የአስተዳደር ጉባኤ ሆነው ጽ/ቤቱን እንዲያስተዳድሩ ከተለያዩ ፓርቲዎች ተወክለው ነበር። ሦስቱም አንድ ቀን ብቻ ተሰበሰቡ ከዚያ ቀን በኋላ ሁለቱ ከቢሮ ጠፉ። በማለት «መኢአድ ቅንጅትን ከገደለ በኋላ ራሱን ሊያገል ነው» በማለት ዘመቻ መጀመራቸው ወሬ ነው። ምኞት ነው» እንደ አቶ ማሙሸት አባባል ዶ/ር በፍቃዱ እየሰሩና እያታገሉ ኃላፊነታቸውን በአግባብ ቢወጡ ኖሮ ለአሉባልታ በር አይከፈትም። ከአሁን በኋላ «በየሆቴሉና በየሻይ ቤት ይህንን ከማድረግ ቢቆጠቡ ይሻላል»</p>

<p>«ኃላፊነቱን የሰጣቸው አካል ወደፊት ይጠይቃቸዋል። የዚያኔ እውነቱ ይወጣል» ያሉት አቶ ማሙሸት ወ/ት ብርትካን ሚደቅሳንም ይብሳሉ። ከውጭ ሲመጡ ኃላፊነት የተሰጣቸውን ኮሚቴዎች አላነጋገሩም። አልጠየቁም በቀጣዩ የሚሰራ ሥራ መመሪያ አላወጡም። ይህንን ከማድረግ ይልቅ ጠፉ። «... መኢአድ አገለለን ይላሉ። በሆቴል ቤትና ሻይ ቤት ሄደን እሳቸውን አንፈልግም። ህጋዊ የፓርቲው ቢሮ እያለ»</p>

<p>«የዶክተር በፍቃዱ ጉዳይ ያሳሰባቸው ሰዎች በፈቃዳኝነት ሊሸመግሉን ተነሱ። ከቅንጅት ጽ/ቤት የቀሩትንና ጽ/ቤቱ ያለነውን አነጋገሩን። ችግር እንዳለ ተረዱና ተስፋ ቆረጡ» ያላሉ ወ/ት መሶበወርቅ። አያይዘውም እነሱ ከቀሩ ሥራው መቆም ስላለበት ሥራውን እንደገፉበት ቀጠሉ። በሌላ ጊዜ እርድ በወረደ በማግስቱ የመኢአድን ስም የማኮሰስ ሥራ ተጀመረ።</p>

<p>አቶ አንዱአለም አራጌ (ከኢዴፓ መድህን)፣ አቶ አሰፋ ሀ/ወልድ (ከመኢአድ)፤ ወ/ሮ ላቀች ደገፉ (ከኢዴፓ መድህን) ለማስታረቅ የሞከሩት ሽማግሌዎች ነበሩ። አግኝተን ለማነጋገር አልቻልም። ሽምግልናቸውን ያቆሙት ወ/ት ብርቱካን አዲስ አበባ በገቡበት ቀን እንደሆነ ግን ታውቋል። አገር ውስጥ ያሉት የላዕላይ ምክር ቤት ስብሰባ ቆመ።</p>

<p>«ቅንጅትን ከገደለ በኋላ በቅንጅት መቃብር ላይ መኢአድ ራሱን እንደ አማራጭ አድርጎ ለማቅረብ እየተንቀሳቀሰ ነው» ምኞት ነው። ቅንጅት ውስጥ ትልቅ ሥራ ከሰሩት መካከል መኢአድ ቅድሚያ ነው። መኢአድ የወለደውን ልጁን አይበላም። ቢበላም ሊበላ አይችልም። በቅንጅት መቃብር ላይ መኢአድ ሊቋቋም ፍላጎት የለውም። ይህንን በመሃላ ሳይሆን በሥራ የምናረጋግጠው ነው» በማለት አቶ ማሙሸት አጥብቀው ይቃወማሉ።</p>

<p>«ተቀዳሚ ም/ሊቀመንበሯን ጨምሮ ማንም ቢሮ መምጣትና መስራት ይችላሉ» በማለት አቶ ማሙሸት «ቅንጅት በሥራ እንጂ በወሬ አይጠናከርም። ስለዚህ በሩቅ ሆነው የሚያወሩት ሁሉ ወድ ቢሮ እንዲመጡ ጋብዘዋል። በየሻይ ቤቱና ሆቴሎች ውስጥ በሚደረግ ውይይት ፓርቲው ሊጠናከር አይችልም» ብለዋል።</p>

<p>«እስከ ሞት ድረስ መስዋዕትነት ለመክፈል ተነስተናል። እያደረግን ያለነውም ይህንኑ ነው። መኢአድ እንዴት ቅንጅትን ይበላዋል? ይሚሉት ወ/ሪት መሶበወርቅ ቅንጅት ሲፈጠር የሥራ አስፈፃሚ አባላት ሃያ ነበሩ። ከአራቱ ፓርቲዎች አምስት አምስት ሰዎች ተወከሉ። ላዕላይ ምክር ቤት ስልሳ ምክር ቤት ሲኖረው ኢዴፓ መድኅን 18 ፣ መኢአድ 18 ፣ ኢዴሌና ቀስተዳመና እያንዳንዳቸው 12 አባላት ወክለዋል። በወቅቱ መኢአድ ሰፊ መሰረት ቢኖረውም አባላጫ መቀመጫ አልጠየቀም። ስለዚህ ቅንጅትን የማጥፋት አጀንዳ የለንም።</p>

<p>የቅንጅት ከፍተኛ አመራር ነን የሚሉት ከእስር ሲፈቱ «የመቋቋሚያ በሚል 2ሺ ብር ለእያንዳንዳቸው ወስደዋል። ከተወሰኑት በስተቀር ወ/ት ብርቱካንን ጨምሮ ይህንን ገንዘብ ሲወስዱ የመኢአድ አባል ሆነው ታስረው የተፈቱ ዝቅተኛ ኑኖ ያአልቸው ገንዘብ ተከልክለዋል። የጥበቃ ሠራተኛ የነበሩና በአሁኑ ወቅት ሥራ የሌላቸው ሁለት አባላት ፣ በዝቅተኛ ኑሮ የሚኖሩ ሥራ የሌላቸውን ከልክሎ ለራስ ጥቅም የሚያስቡ አመራሮች መኢአድ ላይ ዘመቻ ከመክፈታቸው ሌላ ከመኢአድ የመጡ በመሆናቸው ገንዘብ መከልከላቸው የሰዎቹን ማንነት ያሳያል ብለዋል። ዶ/ር በፍቃዱ ገንዘቡ የተሰጠው «ለእንግዳ መቀበያ» በማለት ከእስር የተፈቱ ሲሆኑ ከተወሰኑት በስተቀር እሳቸውን ጨምሮ አባዛኛዎቹ አልወሰዱም።</p>

<p>ይህ በእንዲህ እንዳለ ኢንጂነር ኃይሉ ሻውል በካናዳ ፣ በአውሮፓና በአሜሪካ የተለያዩ ግዛቶች የቅንጅትን ደጋፊዎች እንዲያነጋግሩ የዝግጅት ኮሚቴ ተቋቁሞ አቀባበል በአማድረግ ላይ መሆኑን የአዲስ አበባው ጊዜያዊ የቅንጅት ድ/ቤት ለሪፖርተር ገልጿል። ጽህፈት ቤቱ እንዳስታወቀው ኢንጂነር ኃይሉ እስከ ትላንትና ድረስ ወደ የትም አገር ደጋፊዎቻቸውን ለማነጋገር ካሉበት አሜሪካ አልተንቀሳቀሱም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 29 ቀን 2000</a></p>

</body>
</html>	
