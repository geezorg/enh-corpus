<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኤርትራ ካልጫረች ጦርነት አይነሳም ከጫረች ራስን ማጥፋት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኤርትራ ካልጫረች ጦርነት አይነሳም ከጫረች ራስን ማጥፋት ነው»</h2>


<p>በያዝነው የአሮፓውያን ወር ማብቂያ ላይ ህዳር 20 ቀን የሚጠናቀቀው የኢትዮ-ኤርትራ የድነበር ኮሚሽነ የያዘው የአነድ አመት ድንበርን በመሬት ላይ የማካለል የአፈፃፀም የጊዜ ገደብ እየተቃረበ በመጣበት ወቅት በሁለቱ አገሮች መካከል ሌላ አዲስ ጦርነት ይቀሰቀሳል የሚለው ስጋት ባየለበት በአሁኑ ሰዓት ጠቅላይ ሚኒስተር መለስ ዜናዊ በአልጄዚራ ቴሌቪዥን የእንግሊዝኛው ስልርጭት በሰጡት ቃለ ምልልስ ኢትዮጵያ ፈጽሞ ጦርነት እንደማትጭር አስታወቁ።</p>

<p>እስከ ህዳር 20 ቀን 2000 ዓ.ም ድረስ ሁለቱ አገሮች የድንበር ኮሚሽኑ የሰጠውን ድንበር የማካለል ውሳኔ በመሬት ላያ በሚተከሉ ምልክቶች ተፈፃሚ ካላደረጉ ድንበር የማካለሉ የኮሚሽኑ ውሳኔ እንደተፈፀመ ተቆጥሮ በዚያው ይጸናል ሲል የሰጠውን የአፈፃፀም ብይን ጠቅላይ ሚኒስትሩ «ይህ የሕግ እንቶ ፈንቶ ነው የምንወስደውም በዚያው መልኩ ነው» ብለውታል።</p>

<p>ኢትዮጵያ ጦርነት ውስጥ የምትገባበት ምንም አይነት ምክንያት እንደሌለ ጠቅላይ ሚንስትሩ አረጋገጡ ፣ ኢትዮጵያ ጦርነት ውስጥ የምትገባው ኤርተራ ጦንርነት የጫረች እንደሆነና በኢትዮጵያ የግዛት አንድነት ላይ ያነጣጠረ ወረራ የፈፀመች እንደሆነ ብቻ ነው ብለዋል። ከዚህ ውጭ ኢትዮጵያ ጦርነት ውስጥ እንደማትገባ ጦርነቱን ጨርሶ እንደማትጭር ጠቅላይ ሚኒስቱ ገልፀው በሌላው ወገንም ቢሆን ኤርትራ ጦርነቱን ትጭራለች የኢትዮጵያ የግዛትና አንድነት የሚፃረር የወረራ ጥቃት ትፈፅማለች ብለው እንደማይገምቱ ተናግረዋል። ይህንንም ሲያብራሩ ኤርተራ ጦርነት የማትጭረው በኢትዮጵያ የግዛት አንድነት ላይ ጭምር የሚያነጣጥር የወረራ እርምጃ መውሰድ ማለት ራስን የማጥፋት ተግባር በመሆኑ ጭምር ነው ብለዋል። የኤርትራም መንግሥትም ራስን የማጥፋት እርምጃ ይወስዳል ብለው እንደማያምኑም አመልክተዋል።</p>

<p>ከአንድ ዓመት በፊት ህዳር ወር አጋማሽ 1999 ዓ.ም የኢትዮ-ኤርትራ የድንበር ኮሚሽን የሰጠው የ12 ወር የጊዜ ገደብ በቀናት የሚቆጠር ጊዜ ብቻ የቀረው መሆኑን ፣ ያ የጊዜ ገደብ ሲጠናቀቅም የድንበር ኮሚሽኑ የድንበር ማካለል ውሳኔ ኮሚሽኑ በካርታ ላይ ባመላከታቸውና ከአንድ ዓመት በፊት በተጠቀሰው ቀን በሰጠው ያፈፃፀም ትዕዛዝ በዝርዝር ባስቀመጣቸው የወሰን ማካለያ ነጥቦችና ከኦርዲኔቶች መሰረት እንደተፈፀመ ይቆጠራል ብሎ የሰጠውን ውሳኔ በማስታወስ ጠቅላይ ሚኒስትሩ በሰጡት መልስ ይህ ጨርሶ የማይሆን የሕግ ተረት ተረትና (ሊጋል ፊክሽን) እንቶ ፈቶ (ኖንሰንስ) ነው ብለውታል።</p>

<p>አቶ መለስ ኮሚሽኑ ሚያዚያ 4 ቀን 1994 ዓ.ም የሰጠውን የድንበር ማመላከት (ዲሊሚቴሽን) ውሳኔ መጀመሪያ ላይ አገራቸው ቅሬታ (ሪዘርቬሽን) የነበራት መሆኑን አስታውሰው ያም ቢሆን ግን የኮሚሽኑን ውሳኔ ህጋዊ ፣ አሳሪና የመጨረሻ አድርገው መቀበላቸውን አስታውሰዋል። ስለዚህም የኮሚሽኑ የድንበር ማመላከት ውሳኔ ያለአንዳች ቅድመ ሁኔታ አገራቸው የተቀበለች መሆኗን አረጋግጠው በድንበር ማመላከትና በድንበር ማካለል መካከል ግን ልዩነት እንዳለ ገልፀዋል።</p>

<p>ድንበር ማመላከት ማለት በካርታ ፣ ድንበር ማካለል ማለት ደግሞ በምድር ላይ መሆኑን አቶ መለስ አስረድተው በዚህ መካከል የካርታው ማካለል በመሬት ላይ እንደተመለከተ ይቆጠራል (ቨርቹዋል ዲማርኬሽን) የሚባል ነገር የሌለ መሆኑን ጋን አስረግጠው ተናግረዋል።</p>

<p>እጅግ በጣም ብዙ የሕግ ባለሙያዎች ይህንን የኮሚሽኑን የአፈፃፀም ውሳኔ ሊጋል ፊክሽን ፣ ተረት ተረትና እንቶ ፈንቶ እንደሚሉት የገለፁት አቶ መለስ ኢትዮጵያ ይህ አፈፃፀም (ብይን) ተረት ተረት በመሆኑ የምታየው በዚያው «ተረት ተረትነቱና እንቶ ፈንቶነቱ ነው» ብለዋል።</p>

<p>የኢትዮ-ኤርትራ የድንበር ኮሚሽን ሚያዝያ 4 ቀን 1994 ዓ.ም የሰጠው ድንበር በካርታ ላይ የማመላከት ውሳኔን ተግባራዊ ለማድረግ የወሰደበት ጊዜና ያደረገው ጥረት ሊሳካ ያለመቻሉን ገልፆ ሁለቱ ወገኖች ለዚሁ አፈፃፀም ተስማምተው ወይም ራሳቸው ድንበሩን አመላክተው ወይም ኮሚሽኑ በሚያመላክትበት ጉዳይ ላይ ስምምነታቸውን ገልፀው በ12 ወር ጊዜ ውስጥ እንዲቀርብ አለዚያ ይህ የ12 ወር የጊዜ ገደብ ከተጠናቀቀ በኋላ ኮሚሽኑ በሰጠው ውሳኔ መሰረት ድንበሩ እንደተካለለ ይቆጠራል። የኮሚሽኑም ተልዕኮ ይጠናቀቃል። ከዚያ በኋላ የሚቀረው የኮሚሽኑ ስራ ራሱን የማፍረስ ያስተዳደር ስራ ብቻ ነው ሲል መወስኑ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 8 ቀን 2000</a></p>

</body>
</html>	
