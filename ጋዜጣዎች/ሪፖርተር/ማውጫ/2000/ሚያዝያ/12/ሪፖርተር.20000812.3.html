<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሔራዊ ባንክ የውጭ ምንዛሪ ዳይሬክቶሬት ዳይሬክተርና አንድ ኬሚስት ቴክኒሻን ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የብሔራዊ ባንክ የውጭ ምንዛሪ ዳይሬክቶሬት ዳይሬክተርና አንድ ኬሚስት ቴክኒሻን ታሰሩ</h2>


<p>ከወርቅ ማጭበርበር ጋር በተያያዘ በፌደራል የሥነ ምግባርና ፀረ ሙስና ኮሚሽን ዐቃቤ ሕግ ክስ ከመሰረተባቸው መካከል ላለፉት አራት ወራቶች ሳይታሰሩ የቆዩት የብሔራዊ ባንክ የውጭ ምንዛሪ ዳይሬክቶሬት ዳይሬክተርና የጂኦሎጂካል ስርቬይ ኬሚስት ቴክኒሻን ሚያዚያ 10 ቀን 2000 ዓ.ም ታሰሩ።</p>

<p>ሁለቱ ተከሳሾች አቶ ሰይፉ ደስታና (ከብሔራዊ ባንክ) አቶ ግርማ አንተነህ (ከጂኦሎጂካል ሰርቬይ) ላይ የፌደራል ሥነምግባርና ፀረሙስና ኮሚሽን ቀደም ብሎ ክስ ቢመሰረትባቸውም ፣ እስከ ሚያዚያ 10 ቀን 2000 ዓ.ም በመደበኛ ሥራቸው ላይ ቆይተው በዕለቱ ከሥራ ቦታቸው ተይዘው በከፍተኛ ፍርድ ቤት አንደኛ ወንጀል ችሎት ቀርበዋል።</p>

<p>ተከሳሾቹ ከሥራ ገበታቸው ላይ ተይዘው መምጣታቸውን ፣ እስከ ዛሬዋ ዕለት ድረስ ምንም ተብለው እንደማያውቁና ምንም እንደማያውቁ ለፍርድ ቤቱ ካስረዱ በኋላ የዋስትና መብታቸው እንዲፈቀድላቸው ጠይቀዋል።</p>

<p>የኮሚሽኑ ዐቃቤ ሕግ አስተያየት እንዲሰጥ ከፍርድ ቤቱ ተጠይቆ ፣ ተከሳሾቹ ቀደም ብሎ ከወርቅ መጭበርበር ጋር በተለያያዘ ከተከሰሱት የብሔራዊ ባንክ ፣ የጂኦሎጂካል ሰርቬይና በንግድና በተለያዩ ሥራ ከተሰማሩ ሰዎች ጋር በሁለት የክስ መዝገብ መከሰሳቸውን ፣ የተከሰሱበትም ክስ ከ10 ዓመት በላይ የሚያስቀጣ በመሆኑና የዋስትና መብት እንዳይከበርላቸው ስለሚከለክል ፣ የዋስትና መብት ጥያቄያቸው ውድቅ እንደሚደረግ ጠይቋል።</p>

<p>ፍርድ ቤቱ ግራና ቀኙን ካዳመጠ በኋላ ፣ ተከሳሾቹ የተከሰሱበት ክስ ከ10 ዓመት በላይ የሚያስቀጣ በመሆኑ የዋስትና መብት ጥያቄውን እንዳልተቀበለው በመግለጽ በማረሚያ ቤት እንዲቆዩ ትዕዛዝ ሰጥቷል።</p>

<p>የፌደራል ሥነ-ምግባርና ፀረ ሙስና ኮሚሽን ዐቃቤ ሕግ በአዋጅ ቁጥር 434/97 አነቀጽ 38 መሠረት ባቀረበው የቅድመ ክስ መግለጫው ፣ 36ሰዎችን ያስረዱኛል ካላቸው 21 ጭብጦች ጋር ፣ 43 የሰነድ ፣ ሦስት የፎቶ ግራፍና አራት የኤግዚቢት ማስረጃዎችን በዝርዝር አቅርቧል።</p>

<p>የኮሚሽኑ ዐቃቤ ሕግ የሚያቀርባቸው ምሥክሮች እንዲመሰክሩለት ካቀረባቸው ፍሬ ነገሮች መካከል ፣ መሐመድ አወል የተባለ ግለሰብ ኢ.ኤ.አ ከ26/9/07 እስከ 21/11/07 ባሉት ጊዜያት ወርቅ በሚል 301.252.83 ግራም ብረታ ብረቶችን ለብሔራዊ ባንክ አቅርቦ ብር 63058538.61 (ስልሳ ሶስት ሚሊዮን ሃምሳ ስምንት ሺህ አምስት መቶ ሰላሳ ስምንት ብር ከ61 ሣንቲም) ኅብረት ባንክ ልደታ ቅርንጫፍ በከፈተው የሂሳብ ቁጥር 371 ገቢ የተደረገለት መሆኑን ፣</p>

<p>የወርቅ ንግድ ፈቃድ ያልተሰጠውና የሌለው ሆኖ ሳለ የወርቅ ግብይት እንዲፈፅም መደረጉ ትክክል አለመሆኑን ፣ ይኸው ግለሰብ (መሐመድ አወል) በጂኦሎጂካል ሰርቬይ አስመርምሮ ለብሔራዊ ባንክ ያቀረባቸው 139 ጥፍጥፍ /ባር/ ወርቆች ፣ ሙደሲር መሐመድና ባህረዲን ኑርሰቦ ካቀረቧቸው ወርቆች ጋር ሶነፃፀር አንድ ሆነው በመገኘታቻቸው ፣ በዚህ መሠረት ወርቆቹ ተደጋግመው የቀረቡ መሆናቸውን፣</p>

<p>ወርቁ ከተመረመረ በኋላ ወደ ባንክ ሲጓጓዝ መንገድ ላይ አላስፈላጊ ችግር እንዳይከሰት የጥበቃ አካል መመደብ እንደሚገባ ተወስኖ ባለበት ሁኔታ ፣ የተመረመረው ወርቅ ያለ አጃቢ የሚላክበትና በአቅራቢው እጅ ከአንድ ቀን በላይ እያደረ ያለ አጃቢ ሲመጣ መረከባባቸው የአስራር ሥርዓት የጣሰ አካሄድ መሆኑን፣</p>

<p>ብሔራዊ ባንክ ለማዕድንና ኢነርጂ ሚኒስቴር ሰኔ 8 ቀን 1997 ዓ.ም በሰጠው የጽሁፍ መመሪያ ፣ በጂኦሎጂካል ሰርቬይ ታሽጎ የሚመጣውን ወርቅ ባንክ ሲደረስ መከፈት እንዳለበት በግልፅ ተቀምጦ የነበረ ቢሆንም ከነ እሽጉ ተቀብሎ የማስቀመጥ አሠራር ተግባራዊ በማድረግ እንደታሸገ መረካባቸውን፣</p>

<p>የሙደሲር መሐመድ (11ኛ ተከሳሽ) ቤት ሲበረበር የወንጀሉ ፍሬ የሆኑ አምስት ጥፍጥፍ ወርቅና 3 ሚሊዮን 200 ሺህ ብር መገኘትን ፣ በተጨማሪ በ9/6/2000 ቤቱ በድጋሚ ሲበረበር በቀደሞው ብርበራ ወቅት ያልነበረ 31 ጥፍጥፍ ወርቅና 7 ሚሊዮን 39ሺ 950 ብር ተደብቆ ካለበት አውጥቶ ሲያስረክብ ማየታቸውን ፣</p>

<p>አቶ ሐሺም አማን (14ኛው ተከሳሽ) ቤቱ ሲበረበር 53ሺ 74 ብር ፣ የአቶ ካፍ መሐመድ ሶፋም (15ኛው ተከሳሽ) የንግድ መጋዘን ሲበረበር በጣሪያ ሥር በሚገኝ ቱቦ ብረት ሥር 4 ጥፍጥፍ ወርቅ በወንድሙ ሱልጣን መሃመድ ሶፋም የተደበቀ መሆኑን ማስረዳቱን ፣ እንዲሁም ለሱልጣን መሃመድ ኅዳር 17 ቀን 2000 ዓ.ም በብድር 7 ሚሊዮን መያዙን፣</p>

<p>የአቶ አምሳሉ አሰፋ (19ኛ ተከሳሽ) መኖሪያ ቤት ሲበረበር ለአነስተኛ ሰነድ መስሪያ የሚሆኑ የተለያዩ ቁሳቁሶች ፣ የመንግሥታዊና ሕዝባዊ እንዲሁም የግል ድርጅት ማህተሞች ፣ የኅላፊ ስም ያሉባቸው ቲተሮች ፣ አርማዎች ፣ ታሽጓል ግርማ አንትነህ የሚሉ የጂኦሎጂካል ሰርቬይ ሰንዶች መገኘታቸውንና በሌሎችም በርካታ ፍሬ ነገሮች ላይ እንድሚመሰክሩለት በሰነድ ለፍርድ ቤቱና ለተከሳሾች አቅርቧል።</p>

<p>በአጠቃላይ በኢትዮጵያ ብሔራዊ ባንክና በጂኦሎጂካል ሰርቬይ መስሪያ ቤቶች በተለያየ የሥራ ኃላፊነት ላይ ተሰማርተው ሲሰሩ የነበሩት ተከሳሾች የመንግሥትን ሥራ በማያመች አኳኋን በመምራት በመንግሥት ላይ ከፍተኛ ጉዳት እንዲደርስና ሌሎች ተጠቃሚ እንዲሆኑ ማድረጋቸው በተለይ ሙደሲር መሐመድ ሶፋም ፣ ባህረዲን ኑርሰቦ አብዶና አብዱልመጅድ ሃይረዲን በዚህ ወንጀል ተግባር በሙሉ ዕውቀትና ፍላጎታቸው ግብረአበር ሆነው በመሳተፍ ሕገወጥ ተጠቃሚ ሆነው በመገኘታቸው ተከሰዋል።</p>

<p>ሁሉም ተከሳሾች እንደተሳትፎአቸው ለፈፀሟቸው የሙስና ወንጀሎች በኢፌዲሪ የወንጀል ሕግ አንቀጽ 32/1ሀ/ለ/፣33.34.411/1/ሐ/2/ እና /3/፣ 379/1/1ሀ/፣ 684/1/2/5/ እና /6/ እንዲሁም 445 ስር የተመከቱት የሕግ ድንጋጌዎች ለክሱ መሠረት መሆናቸውን የኮሚሽኑ ዐቃቤ ሕግ ባቀረበው የቅድመ ክስ መግለጫ አስታውቋል።</p>

<p>የኮሚሽኑ ዐቃቤ ሕግ ባቀረበው የቅድመ ክስ መግለጫ ላይ ተከሳሾች መልስ እንዲያቀርቡ ለግንቦት 14 ቀን 2000 ዓ.ም ተለዋጭ ቀጠሮ በመስጠት ችሎቱ ተጠናቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 12 ቀን 2000</a></p>

</body>
</html>	
