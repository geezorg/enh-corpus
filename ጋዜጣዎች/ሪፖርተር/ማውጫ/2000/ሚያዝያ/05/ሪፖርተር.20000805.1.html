<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ተስፋ የቆረጡበት ምርጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች ተስፋ የቆረጡበት ምርጫ</h2>


<p>ዛሬ ሚያዚያ 5 እና የዛሬ ሣምንት ሚያዝያ 12 ቀን 2000 ዓ.ም የአካባቢና የማሟያ ምርጫ ድምፅ የሚሰጥባቸው ዕለታት ናቸው። የዘንድሮው ምርጫ ከሌላው ጊዜ (በተለይም ከምርጫ 97ቱ) ለየት የሚያደርገው አብዛኛዎቹ ተቃዋሚ ፓርቲዎች ከነቅሬታቸው የቀረቡበት ፣ የኢትዮጵያ ዴሞክራሲያዊ ኃይሎች ኅብረት ራሱን ከምርጫው ባገለለበት ሰሞን የሚካሄድ መሆኑ ነው።</p>

<p>አቶ ቡልቻ ደመቅሳ የኦሮሞ ፌዴራሊስት ዴሞክራሲያዊ ንቅንቄ (ኦፌዴን) ሊቀመንበር ምርጫውን «እጅግ አስከፊና ተስፋ አስቆራጭ» በማለት ይገልፁታል። በዛሬው ዕለትና በቀጣይ ሣምንት ከሚካሄዱት የአካባቢና የማሟያ ምርጫ የሚጠብቁት ውጤት አለመኖሩንም በታከተ መንፈስ ያስረዳሉ። ለዚህ ቅሬታ መነሻቸው ደግሞ በምርጫ ሰሞን ሆን ተብሎ በገዢው ፓርቲ የተጠናከረ ወከባ ፣ እሥራት ፣ ማሳደድ ፣ ማስፈራራት በአባሎቻችንና በደጋፊዎቻችን ላይ ተካሂዶብናል የሚል ነው።</p>

<p>አቶ ልደቱ አያሌው የኢዴአፓ መድህን ሊቀመንበር በበኩላቸው ምርጫ ውስጥ የገቡት ለተሳትፎ ያህል መሆኑን በተደጋጋሚ መግለፃቸውን ያስታውሳሉ። «በ1997 ምርጫ ከተፈጠሩ ችግሮች ጋር በተያያዘ ፓርቲዎች የተዳከሙበት ፣ መራጩ ሕዝብ ተስፋ የቆረጠበት ሁኔታ ውስጥ ነው ያለነው። ሠላማዊ ትግሉ በተዳከመበት በዝህ ወቅት ደግሞ ጠንካራ ተወዳዳሪ ሆነን መቀጠል አልቻልንም። በምርጫ የምንሳትፈው በሂደቱ ለመሳተፍ ያህል ፣ ምርጫ ሞቅ ሞቅ ባለበት ወቅት ብቻ ሳይሆን እንዲህ ችግር ባለበትም ወቅት ቢሆን መሳተፍ እንደሚኖርብን በማሰብ ነው» ይላሉ።</p>

<p>አቶ መስፍን ሽፈራው የመኢብን ሊቀመንበር «ምርጫ ቦርድ ቃል በገባውና በሕግ በተቀመጠው መሠረት ለፓርቲዎች የገንዘብ ድጎማ የሚደረግበትን ሁኔታ አላመቻቸም። በዚህም ምክንያት ተንቀሳቅሰን ራሳችንን ለማስተዋወቅ ፣ የምረጡኝ ቅስቀሳ ለማካሄድ ፣ ፖስተሮቻችንን ለመለጠፍ ተቸግረናል» ይላሉ። «በተጨማሪም ለአዲስ አበባ 3ሺ 494 ታዛቢዎችን አቅርቡ ተብለናል። ለእያንዳንዱ ታዛቢ በቀን 50 ብር አበል እንከፈል ብንል 174ሺ 700 ብር ይመጣል። ይሄን ገንዘብ ከየት እናመጣለን» ሲሉ ይጠይቃሉ።</p>

<p>ከፋይናስ ችግሩ ጋር በተያያዘ አቶ ልደቱም ተመሳሳይ አቋም በመያዝ የፓርቲያቸው ቀጣይ ሕልውና ጭምር አሳሳቢ መሆኑን ያስረዳሉ። «እንኳንስ ለምርጫ ሥራ ቀርቶ የቢሮ ሠራተኞቻችንና የቢሮ ኪራይ ለመክፈል የማንችልበት ደረጃ እየደረስን ነው» በማለት የችግሩን አስከፊነት ይገልፃሉ።</p>

<p>በፕሮፌሰር በየነ ጴጥሮስ የሚመራው የኢትዮጵያ ዴሞክራሲያዊ ኃይሎች ኅብረት (ኢዴኅህ) በበኩሉ ከምርጫ ጋር በተያያዘ ደረሰብኝ የሚላቸውን ችግሮች ዘርዝሮ ፣ ችግሮቹንም በተደጋጋሚ ምርጫ ቦርድ እንዲፈታለት መጠየቁን ፣ ምላሽም መነፈጉን አስታውሶ ከምርጫው ራሱን ማግለልን ሐሙስ ዕለት በሰጠው መግለጫ ይፋ አድርጓል።</p>

<p>ኢዴኅህ በዚሁ መግለጫው የገዢው ፓርቲ ሰዎች ዕጩዎቹ ለምዝገባ በሚሄዱበት ጊዜ የዕጩ ማስመዝገቢያ ቅፅ ተነጥቀው እንደተባረሩ ፣ ገና ለገና ዕጩ ይሆናሉ ተብለው የተገመቱ አባሎቻቸውና ደጋፊዎቻቸው ላይ የፈጠራ ክስ በማቀነባበር ዕጩዎቹን በማሳደድ ከአካባቢው እንዲርቁ ማስገደዳቸውን ዕጩዎች ለምዝገባ ሲቀርቡ የምርጫ አስፈፃሚዎች ጽ/ቤቶችን እየዘጉ መጥፋታቸውን በመጥቀስ ችግሩ እንዲታረም ለአምስት ጊዜያት ያህል ለቦርዱ ደብዳቤ ፅፈው ሁነኛ መፍትሔ ወይም ምላሽ ማጣታቸውን ይዘረዝራል። በዚህ ምክንያት በደቡብ ክልል በ102 ምርጫ ጣቢያዎች ፣ በኦሮሚያ ክልል በ494 ምርጫ ጣቢያዎች የቀረቡ ዕጩዎች አለመመዝገባቸውን በመጥቀስ ከሕግ አግባብ ውጪ ያልተመዘገቡ ዕጩዎች እንዲመዘገቡ ቦርዱን በይፋ መጠየቁን አስታውሷል።</p>

<p>ኅብረቱ «ገለልተኛ» ነው የተባለው የምርጫ ቦርድ ኃላፊነቱን ባልተወጣበት ሁኔታ በምርጫ መሳተፉ ነፃና ፍትሐዊ ምርጫ እውን መሆንና ለአገሪቱ ዴሞክራሲያዊ ሥርዓት ግንባታ የከፈልነውን መስዋዕትነት ሁሉ ዋጋቢስ ያደርገዋል በሚል ከምርጫው ራሱን ማግለሉን አስታውቋል።</p>

<p>አቶ ቡልቻ ደመቅሳ በምርጫው ተስፋቸውን የተሟጠጠውን ያህል ከምርጫው ቢወጡ በተለይ በገጠሩ ክፍል በአባሎቻቸውና በደጋፊዎቻቸው ዘንድ ከነጭራሹ ከፓርላማም ለቅቀው የወጡ እንዳይመስል በማሰብ ፣ ምርጫው ውስጥ ሆነን መታገል መርጠናል ያላሉ።</p>

<p>አቶ ልደቱ ግን «ያጋጠሙንን ችግሮች ብቻ በመያዝ ራስን ከምርጫ ማግለሉ ጥቅሙ ለገዢው ፓርቲ ብቻ ይሆናል ነው የሚሉት። በዚምባብዌ ተቃዋሚዎች ባለፈው ምርጫ ችግር መኖሩን እያወቁ ታግለው በሰሞኑ ምርጫ መሳተፍ በመቻላቸው ውጤታማ መሆናቸውን ለማየት ችለናል። እኛም ከዚህ ትምርህት ልነወስድ ይገባል» በማለት ያስረዳሉ።</p>

<p>የምርጫ ሂደቱን በሚመለከት ኢዴኅህ ከመራጮች ምዝገባ ጀምሮ ገለልተኛ የሀገር ውስጥም ሆነ የውጪ ሀገር ታዛቢዎች አለመገኘታቸው ትልቅ ጉድለት እንደነበር ያስታውሳል።</p>

<p>አንድ የሲቪክ ማኅበር ባልደረባ በበኩላቸው በመራጮች ምዝገባ ወቅት ለመራጮች ትምህርት ለመስጠት ለምርጫ ቦርድ አመልክተን የመራጮች ምዝገባ ጊዜ ካለፈ በኋላ ተፈቅዶልናል በማለት ድርጊቱ ሕገወጥ ነበር ሲሉ ኮንነዋል።</p>

<p>ለዛሬው ምርጫ እንደ ምርጫ 97ቱ በቂ የሚዲያ የአየር ሰዓት ሽፋን አለምገኘቱ ፣ የሲቪክ ማኅበራት ተሳትፎ መቀዝቅዙ ፣ ክርክሮች በቀጥታ ሥርጭት ለሕዝብ እንዳይቀርቡ መደረጉን በመጥቀስ ሂደቱ ኢ-ዲሞክራሲያዊ እንደነበር ፓርቲዎቹ ይገልፃሉ።</p>

<p>አቶ ታደሰ ካሣ ፣ የኢህአዴግ ሥራ አስፈፃሚ ኮሚቴ አባላና የምርጫ ሕዝብ ግንኙነት ኃላፊ ለመንግሥት መገናኛ ብዙሃን ሰሞኑን በሰጡት መግለጫ የተቃዋሚዎች ክስ (ስሞታ) በድፍኑ «የናቴ ቀሚስ አሰናከለኝ» ዓይነት ነው በማለት ያጣጥላሉ። ምርጫ ቦርድም የሚቀርብለትን አቤቱታዎች ሲያዳምጥ መቆየቱን በማስታወስ ተቃዋሚዎች ከስምታ በስተቀር አሉብን የሚሉትና ችግሮች በተጨባጭ አያቀርቡም በማለት ወቅሰዋል።</p>

<p>ኢህአዴግ ለአካባቢና ለተወካዮች ምክር ቤት ማሟያ ምርጫ ከ3.7 ሚሊዮን ያላነሰ ዕጩዎችን በመላ አገሪቱ ማቅረቡን አቶ ታደሰ ሲናገሩ ፣ ኢዴአፓ መድኅን 146 ፣ ኦፌዴን 39 ፣ መኢብን 158 ያህል ዕጭዎችን አቅርበዋል። ተቃዋሚዎች። በተለይ በአዲስ አበባ በክፍለ ከተሞችና በቀበሌዎች ተቃዋሚዎች እጅግ አነስተኛ ተወዳዳሪ በማቅረባቸው ኢህአዴግ የማሸነፍ ዕድሉ ከወዲሁ የተረጋገጠ ሆኗል። አቶ ልደቱም ካሉት በርካታ ችግሮች ጋር በተያያዘ ኢህአዴግ 99.9 በመቶ አሸናፊ የመሆኑ ጉዳይ አስቀድሞ የታወቀ ነው ይላሉ።</p>

<p>ብሔራዊ ምርጫ ቦርድ በበኩሉ በዛሬው ምርጫ ለመራጭነት 26 ሚሊዮን ሕዝብ መመዝገቡን ፣ 32 የፖለቲካ ፓርቲዎች ዕጩዎች ማቅረባቸውን ፣ ከአራት ሚሊዮን በላይ ዕጩዎች ተመራጭ ሆነው መቅረባቸውን ገልጾ ሁሉም ፓርቲዎች ግልፅነትና ገለልተኝነት ባለው ሁኔታ እንዲሳተፉ ፣ ችግሮችም ሲያጋጥሙ በውይይት ለመፍታት እንዲተባበሩ አሳስቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 5 ቀን 2000</a></p>

</body>
</html>	
