<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በወንዶ ገነት በተቀሰቀሰ ግጭት ከ20 በላይ ሰዎች ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በወንዶ ገነት በተቀሰቀሰ ግጭት ከ20 በላይ ሰዎች ተገደሉ</h2>


<p>በደቡብ ክልል በወንዶ ገነት ወረዳ በጉጂ ኦሮሞዎችና በሲዳማ ብሔረሰቦች መካከል ሰሞኑን በተፈጠረ ግጭት 23 የሚሆኑ ሰዎች መገደላቸው ፣ ንብረት መውደሙና በርካታ ነዋሪዎች ተቀዬአቸው ጥለው መሰደዳቸው ተገለፀ። የደቡብ ክልል ፖሊስ ኮሚሽን መርማሪ ልኮ ጉዳዩን እያጣራ መሆኑን ለሪፖርተር ጋዜጣ ገልጿል።</p>

<p>መጋቢት 26 ቀን ማለዳ ላይ በተፈጠረው በተኩስ የታጀበ ግጭት 23 ሰዎች መገደላቸውን የጉጂ ኦሮሞዎች አባገዳ አፈጉባ ኤና የብሔረሰቡ ሕገመንግሥታዊ የመብት ጥያቄ የሕዝብ ተወካይ አቶ መንገሻ ቲቦ ከሪፖርተር ጋር ባደረጉት ቃለ ምልልስ ተናግረዋል።</p>

<p>እንደ አቶ መንገሻ ገለፃ ለአመታት የጉጂ ኦሮሞዎች በአባገዳቸውና በውኪላቸው አማካኝነት ራሳቸውን በራሳቸው የማስተዳደር ፣ በቋንቋው የመማር ጥያቄ ሲያቀርቡ ነበር። ይህም የሆነው በወረዳው አብላጫው ነዋሪዎች የጉጂ ኦሮሞዎች በመሆናቸው ነው።</p>

<p>ከሶስት ወር በፊት አዋሳ ላይ የጉጂ ኦሮሞዎችና የሲዳማ ብሔረሰብ ተወካዮች በተገኙበት የሁለቱም ክልል ፕሬዚዳንቶች ሁለቱም ሕዝቦች ተስማምተው በአንድነት እንዲኖሩ ፣ ወረዳዋ ልዩ ወረዳ እንድትባልና ሁለቱም ብሔረሰቦች በየራሳቸው ቋንቋ እንዲማሩ ፣ ራሳቸውን በራሳቸው እንዲያስተዳድሩ ከስምምነ ተደርሶ እንደነበር አቶ መንገሻ አስረድተዋል።</p>

<p>ይህ በእንዲህ እንዳለ በስምምነቱ መሰረት ወደ ተግባር ከመገባቱ በፊት ግጭቱ መፈጠሩን አቶ መንገሻ ያስረዳሉ። ሲያብራሩም መገቢት 21 ቀን 2000 ዓ.ም የጉጂ ኦሮሞዎች የአረፋ በዓል ሲከበር በድርብ የኦህዴድ ምስረታ 18ኛ ዓመት ይከበር ነበር። በበዓሉ ላይ የኦሮሚያና የኦህዴድ ባንዲራ በወንዶ ገነት ከተማ ይሰቀላል።</p>

<p>በበዓሉ ላይ ለተሰበሰበው ሕዝብ የሁሉም ክልል አመራሮችና መንግሥት የወሰኑትን ውሳኔ እንደሚያከብሩ የጉጂ ኦሮሞዎች በዘፈን ፣ በጭፈራና በፉከራ በተደጋጋሚ ያስተጋቡ ነበር።</p>

<p>ከምርጫው ጋር በተያያዘ «ኦሮሞ ስለሆንን ኢህአዴግ/ኦህዴድን እንመርጣለን ፣ ምረጡ» የሚል መልዕክትም ይተላለፍ እንደነበር በሥፍራው ከተገኙት ታዛቢዎች ለመረዳት ተችሏል። አቶ መንገሻ እንደሚሉት በዓሉ በድምቀት ተከብሯል። ብሔረሰቦች በአንድነት ተስማምተው ሊኖሩ እንደሚገባ ተገልጿል። መሪ ድርጅታቸው ኦህዴድ በመሆኑ እንዲመረጥ ቅስቀሳ ተላልፏል። ይህም ዝግጅት መጋቢት 26 ቀን 2000 ዓ.ም በኢትዮጵያ ቴሌቪዥን ተላልፏል።</p>

<p>«ፀቡ የተጀመረው ከበዓሉ ፍፃሜ በኋላ ነው» ይላሉ አቶ መንገሻ። «ከበዓሉ ፍፃሜ በኋላ ወሻ ቀበሌ ገበሬ ማኅበር ከበዓል የሚመለሱ ላይ የድንጋይ ውርወራ ተጀመረ በቀጣይም ቀን በተመሳሳይ ሁኔታ አለማየሁ ጅቦ የሚባል የብሔረሰቡ ተወላጅ በጥይት ተመታ።»</p>

<p>መጋቢት 25 ቀን 2000 ዓ.ም ዋቅጅራ ሆቴል ውስጥ በመግባት ድብደባ ከተፈፀመ በኋላ ዝርፊያ ሲጀመር ተኩስ ተከፈተ። ሽማግሌዎች ተኩስ እንዲቆም አደረጉ። መጋቢት 26 ቀን 2000 ዓ.ም ሻሻ ፣ ወሻ ፣ ኬላ በሚባሉ ቀበሌዎች ተኩስ ተጀመረ። ተኩስ ተካረረ። የፖሊስ ኃይል ከአዋሳ ዞን ቢመጣም ግጭቱን ሊቆጣጠር አልቻለም። እንደ አቶ መንገሻ ገለፃ «የዞኑ ፖሊስ ለሲዳማ ብሔረሰብ አባላ ሽፋን ሰጥቷል። የጉጂ ኦሮሞዎች በዚህን ጊዜ መሸሽን መርጠዋል። ቤት ንብረታቸውን ጥለው ወጥተዋል።»</p>

<p>የወንዶ ገነት ፖሊስ ስልክ ቢደወልም መልስ ለመስጠት ፈቃደኛ አልሆነም። የወረዳው የፖሊስ ኃላፊዎች ከትናንት በስቲያ ለዞኑ ሪፖርት እንዲያቀርቡ መታዘዛቸውን ገልፀውልናል። የሲዳማ ዞን ፖሊስ አዛዥ አቶ መስፍን በበኩላቸው ችግሩ መፈጠሩን አምነው «የሞባይል ስልኬ በደንብ ስለማይሰማኝ በዋናው መስመር አናግሩኝ» በማለት የቢሮ ስልክ ከሰጡ በኋላ ስልኩን ለማንሳት ፈቃደኛ አልሆኑም። ሞባይላቸውንም አጥፍተዋል።</p>

<p>የደቡብ ክልል የፀጥታ አስተዳደር የሚሊሺያ ዘርፍ ምክትል ቢሮ ኃላፊ አቶ ኢዮብ አምበሴ በበኩላቸው በወንዶ ገነት ተፈጠረ የተባለውን ችግር እንደሚያውቁት ፣ ነገር ግን ለተመሳሳይ ሥራ ወደ ሌላ ቦታ ተጉዘው ስለነበር ሙሉ መረጃ ለመስጠት እንደሚቸገሩ ገልፀዋል።</p>

<p>የደቡብ ክልል ፖሊስ ኮሚሽነት አቶ አዶ «ኮሚሽኑ ለማጣራት መርማሪ ፖሊሶችን ልኳል። መርማሪዎቹ አጣርተው ሪፖርት ሳያቀርቡ ስለደረሰው አደጋ በዝርዝር መናገር ያስቸግራል» በማለት «በአሁኑ ወቅት አስተማማኝ ሰላም አለ።» ብለዋል።</p>

<p>የኦሮሞ ክልል ፍትህና ፀጥታ ቢሮ ምክትል ኃላፊ አቶ መስፍን አበበ «እስከ ቅርብ ጊዜ ድረስ በሰላማዊ መንገድ ሁኔታዎችን ለማስተናገድና መፍትሄ ለመስጠት እየተሰራ መሆኑን አውቃለሁ» ካሉ በኋላ አሁን ተፈጠረ የተባለው ግጭት የኦህዴድ 18ኛ ዓመት በዓል በወንዶ ገነት ከመከበሩ ጋር ተያያዥነት አለው ለሚለው መልስ ከመስጠት ተቆጥበዋል። በሥራ ሌላ ቦታ ስለነበሩ ዝርዝር መረጃው እንደሌላቸም አስታውቀዋል።</p>

<p>የደቡብ ክልል የአጎራባች ክልሎች ጉዳይ ምክትል ኃላፊ አቶ ደረጀ ዳኬጉቾ ከጉዳዩ ጋር ቀጥታ ግንኙነት እንዳላቸው በተገለፀልን መሰረት በፀሐፊያቸው በኩል ልናገኛቸው ሞክረን አልተሳካም።</p>

<p>በወንዶ ገነት ዋቅጅራ ሆቴል ፣ መገናኛ ሆቴልና ግሪን ካፍቴሪያ መቀጠላቸውን ፣ የቦ ፣ ባጃ ፣ አሩማ ፣ አባዬ ፣ ኬላ ፣ ወሻ ፣ ወተራን ቀጨማ ፣ ሸሸና ቀበሌዎች በርካታ የመኖሪያ ቤቶች እንደተቃጠሉ አቶ መንገሻ ተናግረዋል።</p>

<p>ግጭቱ በተከሰተ ማግስት የኦሮሚያና የደቡብ ክልል ፕሬዚዳንቶች ተገናኝተው መምከራቸውን ምንጮች ገልፀዋል። ከግጭቱ ጋር በተያያዘ እጃቸው አለበት በሚባሉት ላይ ጥብቅ ርምጃ እንደሚወሰድ ለማወቅ ተችሏል። በአሁኑ ወቅት ከኦሮሚያና ከደቡብ የተወከሉ በጊዜያዊነት እያስተዳደሩ ነው።</p>

<p>ወንዶ ገነት በተፈጠረው ግጭት የሻሸመኔ አዳማ ቢሾፍቱ ፣ ሞጆ አዲስ አበባ... ያሉ የጫት ነጋዴዎችና ቃሚዎች የጫት አቅርቦት ፣ እንደተጓደለባቸው አስታውቀዋል። የጉጂ ኦሮሞዎችና የሲዳማ ብሔረሰቦች ያላመስማማት በተደጋጋሚ በሰውና በንብረት ላይ አደጋ እያስከተለ የመጨረሻ ርምጃ የማይወሰድበት ከጫት የሚገኝው ገቢ ከፍተኛ የመሆኑ ጉዳይ እንደሆነ ባለፈው ዓመት የተፈጠረውን ግጭት አስመልክተን በዘገብንበት ውቅት መጠቆማችን አይዘነጋም።</p>

<p>በወረዳው ቀደም ሲል በተከሰተ ግጭት የደረሰውን የሞት አደጋና የንብረት ውድመት ሰብአዊ መብት ኮሚሽን ፣ የተለያዩ የሃይማኖት ተቋማትና መንግሥት አጣሪ መድበው ማስጠናታቸውና ጉዳዩ የፌዴሬሽን ምክር ቤት ቀርቦ አስተያየት እንደተሰጠበት መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 1 ቀን 2000</a></p>

</body>
</html>	
