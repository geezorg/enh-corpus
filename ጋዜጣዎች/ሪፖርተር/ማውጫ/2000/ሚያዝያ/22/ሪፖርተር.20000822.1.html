<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴዲ አፍሮ የዋስትና ጥያቄ ውድቅ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴዲ አፍሮ የዋስትና ጥያቄ ውድቅ ሆነ</h2>


<p>የፌዴራል ከፍተኛ ፍርድ ቤት ዐቃቤ ሕግ ክስ የመሰረተበት አርቲስት ቴዎድሮስ ካሳሁን (ቴዲ አፍሮ) አመልክቶ የነበረው የዋስትና ጥያቄ የከፍተኛው ፍርድ ቤት 8ኛ ወንጀል ችሎት በትናንትናው ዕለት ውድቅ አደረገው። በሌላ መዝገብ ከቀረበበት ክስ በዕለቱ በነፃ ተሰናብቷል።</p>

<p>አርቲስት ቴዎድሮስ ዐቃቤ ሕግ ባሻሻለው ፣ በቸርልተኝነት የሰው መግደልና በአደጋ ላይ የሚገኝን ሰው አለመርዳት ወንጀል ክስ ላይ ከተከራከረ በኋላ ፍርድ ቤቱ በዋስትና ጥያቄ ላይ ብይን ለመስጠት ለሚያዝያ 21 ቀን 2000 ቀጠሮ ሰጥቶ ነበር። ይሁንና የተጠቀሰበት የወንጀል አንቀፅ ዋስትናን የሚከለክል በመሆኑ ማመልከቻውን እንዳልተቀበለውና ተከሳሹ ማረሚያ ቤት ሆኖ እንዲከላከል ትዕዛዝ ሰጥቷል።</p>

<p>ፍ/ቤቱ የጠቀሰው አንቀፅ ዋስትናን በተመለከተ በወንጀለኛ መቅጫ ሥነ ሥርዓት ሕግ ቁጥር 63(1) መሰረት «ማንኛውም የተያዘ ሰው የተከሰሰበት ወንጀል የሞት ቅጣትን ወይም 15 ዓመት ወይም በላይ የሆነ ፅኑ እስራት የማያስቀጣው ከሆነ ፣ ወንጀል የተፈፀመበት ሰው በደረሰበት ጉዳት የማይሞት የሆነ እንደሆነ ፍርድ ቤቱ የዋስትና ወረቀት አስፈርሞ ለመልቀቅ ይችላል» ይላል።</p>

<p>በ1996 ዓ.ም የወጣው የወንጀል ሕግ አንቀጽ 575 «በአደጋ ላይ ያለ ሰውን አለመርዳት ፣ ማንም ሰው በራሱ ወይም በሦስተኛ ወገኖች ላይ አደጋ በማያደርስ ሁኔታ በቀጥታ ወይም በተዘዋዋሪ መንገድ ሊረዳው ሲችል ፣ በሕይወቱ ፣ በሰውነቱ ወይም በጤንነቱ ላይ ሊደርስ በሚችል ፣ አደጋ ላይ የሚገኘውን ሌላ ሰው አስቦ ሳይረዳው የቀረ እንደሆነ ከ6 ወር በማይበልጥ ቀላል እስራት ወይም በመቀጮ ይቀጣል» ይላል።</p>

<p>ፍርድ ቤቱ እንደጠቀሰው በ1996 ዓ.ም በወጣው የወንጀል ሕግ አንቀፅ 543(3) መሰረት ሰውን የገደለ እንደሆነ ፣ ጥፋተኛው ሁለት ወይም ከዛ በላይ የሆኑ ሰውችን የገደለ ወይም ወንጀሉን የፈፀው ግልፅ የሆነ ደንብ ወይም መመሪያ ታላልፎ እንደሆነ ወይም የሚያስክሩ ወይም የሚያፈዙ ንጥረ ነገሮችን ወይም መጠጦችን በመውሰድ ራሱን ከኃላፊነት ነፃ የሚያወጣ ሁኔታ ውስጥ ካስገባ በኋላ ቢሆንም እንኳ ቅጣቱ ከአምስት እስከ 15 ዓመት ፅኑ እስራትና ፣ ከብር አሥር ሺ እስከ 15 ሺ ብር የሚደርስ መቀጮ ይሆናል ይላል።</p>

<p>ፍርድ ቤቱ በተከሳሹ ላይ የቀረቡትን ክሶች አጣምሮ ማየት እንደማይቻል ፣ ወደፊት እውነታው ነጥሮ እንደሚወጣ ገልፆ ፣ የዋስትና ጥያቄውን እንዳልተቀበለው ተናግሯል።</p>

<p>ተከሳሹ (ቴዲ አፍሮ) እናቱን ከውጭ አገ በስልክ እንዲያነጋግር እንዲፈቀድለት የጠየቀውን ጥያቄ ፍርድ ቤቱ ተቀብሎ ፣ በራሱ ወጭ እንዲያነጋግር እንዲፈቅድለት ለማረሚያ ቤቱ ትዕዛዝ ተሰጥቷል።</p>

<p>የፌዴራል ዐቃቤ ሕግ «ተከሳሹ የተመሠረተበትን ክስ ቢክድም ምስክሮቻችንን አቅርበን እንድናሰማ ይፈቀድልን» ሲል ለፍርድ ቤቱ አመልክቷል።</p>

<p>የአርቲስት ቴዎድሮስ ጠበቃ በበኩላቸው «ዐቃቤ ሕግ ምስከር አሰማለሁ ብሏል። አሁን ካሉ አሁኑኑ ያሰሙልን ወይም አጭር ቀጠሮ ይሰጠን» ብለው ለፍርድ ቤቱ አመልክተዋል።</p>

<p>ዐቃቤ ሕግ ምስክሮቹን ለማቅረብ ተለዋጭ ቀጠሮ ይሰጠን ባለው መሰረት የምስክሮች የምስክርነት ቃል ለማሰማት ለግንቦት 13 ቀን 2000 ዓ.ም ተለዋጭ ቀጠሮ ተሰጥቷል።</p>

<p>አርቲስት ቴዎድሮስ ካሳሁን «ሰለሜ ሰለሜ» በሚለው የሙዚቃ ስራው ውስጥ የአእምሮ የፈጠራ የስራ ወጤቴ የሆኑ አምስት የሥዕል ሥራዎቼን ከሙዚቃው ጋር በሲዲ በማሳተም በኢኮኖሚና በሞራሌ ላይ ጉዳት አድርሶብኛል በማለት አቶ አዲስ ገብሩ በከፍተኛው ፍ/ቤት አስረኛ ወንጀል ችሎት የመሰረቱትን ክስ ፍርድ ቤቱ «ሊያሰከስሰው አይችልም» በሚል ውድቅ ተደርጎለታል።</p>

<p>በትላንትናው ዕለት ሁለቱም ክሶች አርቲስቱ በተከሰሰበት 8ኛና 10ኛ ወንጀል ችሎት መታየት ሲገባቸው ወደ ፍትህ አዳራሽ (3ኛ ወንጀል ችልት) ተዘዋውረው በአንድነት እንዲታዩ ተደርገዋል።</p>

<p>ችሎቱ እንደበቃ ቴዲ አፍሮ በፖሊሶች ታጅቦ በጓሮ በር ሲወጣ ፣ በችሎቱ ታድሞ የነበረው አድናቂና ደጋፊ ጩኸትና ፉጨት በማሰማቱ ፖሊሶች ሁሉንም እንዲቀመጡ ካደረጉ በኋላ አግባብ እንዳልሆነ ተናግረው ቀድመው ጩኸትና ፉጨት እንዲሁም አንዳንድ ነገሮችን ተናግረዋል በሚል በደህንነቶች ጥቆማ የተደረገባቸውን ታዳሚዎች ፖሊስ ወደ ኋላ በማስቀረት ሌላው በሰልፍ እንዲወጣ አድርጓል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 22 ቀን 2000</a></p>

</body>
</html>	
