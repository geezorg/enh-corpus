<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«የመራጮች ምዝገባ ቅስቀሳ ለማድረግ በመንግሥት መገናኛ ብዙሀን ተቋማት መጠቀም አልቻልንም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የመራጮች ምዝገባ ቅስቀሳ ለማድረግ በመንግሥት መገናኛ ብዙሀን ተቋማት መጠቀም አልቻልንም»</h2>


<p>በተቃዋሚ የፖለቲካ ፓርቲ መሪዎች የመራጮች ምዝገባ ቅስቀሳ በመንግሥት መገናኛ ብዙሀን ተቋማት ለማድረግ አልቻልንም ሲሉ አማረሩ። የምርጫ ቦርድ ጽ/ቤት ተቃዋሚ የፖለቲካ ፓርቲዎች የምዝገባ ቅስቀሳ በመንግሥት መገናኛ ብዙሀን ማድረግ የተለመደ አሰራር አይደለም ጠቀሜታም የለውም ሲል ገለፁ።</p>

<p>የፓርቲ መሪዎች ይህንን ያሉት የሚዲያ አጠቃቀምን በተመለከተ ከሪፖርተር ለቀረበላቸው ጥያቄ ሲመልሱ ነው። የተቃዋሚ የፖለቲካ ፓርቲ መሪዎች ሕዝቡ በምርጫ ተሳትፎ እንዲያደርግ ለመቀስቀስ የሚዲያ እድል ተንፍጎናል ሲሉ ገልፀዋል። የተቃዋሚ ፓርቲ መሪዎች መራጩ ሕብረተሰብ «ስለመወዳደራቸውን እንኳ አያውቅም» ብለዋል።</p>

<p>ፕሮፌሰር በየነ ጴጥሮስ የገዢው ፓርቲ የመንግሥት መገናኛ ብዙሀንን በተናጠል እየተጠቀመ መሆኑን ገልፀዋል። ፕሮፌሰር በየነ ለደጋፊዎቻቸው በምርጫው ስለመወዳደራቸው በመንግሥት ሚድያ ለመግለፅ እድል አለማግኘታቸውን አብራርተዋል። በዚህም ምክንያት ህብረተሰቡ የመራጭነት ምዝገባ እያካሄደ አለመሆኑን ጠቅሰው «በኢትዮጵያ የዴሞክራሲ ሂደት እየጨለመ ነው» ብለዋል።</p>

<p>የቅንጅት ለአንድነትና ለዴሞክራሲ ፓርቲ ፕሬዚዳንት አቶ አየለ ጫሚሶ በበኩላቸው የመግሥት መገናኛ ብዙሀን ተቋማትን በመጠቀም ተቃዋሚ ፓርቲዎች የምዝገባ ቅስቀሳ ማድረግ እንዲችሉ የማድረግ ኃላፊነት የምርጫ ቦርድ መሆኑን ጠቁመው፣ «ምርጫ ቦርድ ግና ይህን ማድረግ ተስኖታል» ብለዋል።</p>

<p>አቶ ተመስገን ዘውዴ የገዢው ፓርቲ ከሚፈልጋቸው ጥቂት ፓርቲዎች ጋር በመሆን ሚዲያውን በበላይነት መቆጣጠሩን አስታውቀዋል። «የፓርቲያችን ምልክትና ስም ምክንያቱን ባላወቅነው ምክንያት ለሌላ ወገን ተሰጥቶብናል» ሲሉ አማርረዋል። አቶ ተመስገን የገዢው ፓርቲ በምርጫው ጠንካራ ይሆናል። የሚላቸውን ፓርቲዎች እያገለለ ነው ብለዋል። «ዜጐች የሚመዘገቡት የሚፈልጉትን ፓርቲ ለመምረጥ እንጂ አንድ ፓርቲን ብቻ ለመምረጥ አይደለም» ያሉት አቶ ተመስገን «ለዚህም በምርጫው ውስጥ ስለመሳተፋችንና አለመሳተፋችን ሕዝቡ ማወቅ ይገባዋል» ብለዋል። የገዢው ፓርቲ ምርጫ ስለመኖሩ ብቻ ማሳወቁን እንደትልቅ የዴሞክራሲ ሂደት ሊቆጥር እንደማይገባው ገልፀዋል።</p>

<p>በተመሳሳይ መልኩ የመላው ኢትዮጵያ ብሔራዊ ንቅናቄ (መኢብን) ፓርቲ ሊቀመንበር አቶ መስፍን ሽፈራው «የመንግሥት የመገናኛ ብዙሀንን በመጠቀም የምዝገባ ቅስቀሳ ማድረግ ተክልክለናል ፣ ምርጫ ቦርድም ሁኔታዎችን አላመቻቸልንም» ሲሉ ጠቅሰዋል። ምርጫ ቦርድ ምርጫውን ማስፈፀም እንጂ ቅስቀሳ ማድረግ የለበት ሲሉ አሳሰበዋል።</p>

<p>ዶ/ር መራራ ጉዲና ኢህአዴግ ብቻውን የመንግሥት መገናኛ ብዙሀን ተቋማትን በብቸኝነት በመቆጣጠር የሚያደርገው ቅስቀሳ በምርጫው ላይ አሉታዊ ተፅዕኖ እንደሚኖረው አስታውቀዋል። ዶ/ር መራራ የምርጫው ሂደት ከ97ቱ ምርጫ ጋር ሲነፃፀር ሁለትና ሦስት እርማጃ ወደኋላ የቀረ መሆኑን ገልፀዋል። የገዢው ፓርቲ የሚዲያ የበላይነት መቆጣጠሩን ፣ አባሎቻቸው ላይ የሚያደርሰውን እሥራትና ወከባ በመጥቀስ በምርጫው ለመሳተፍም ሆነ አለመሳተፍ መቸገራቸውን አብራተዋል።</p>

<p>በኦፌዴን ፓርቲ መሪ አቶ ቡልቻ ደመቅሳ የመገናኛ ብዙሃንን ለመጠቀም ያቀረቡት ጥያቄ መልስ እንዳላገኘ ገልፀዋል። «ህብረተሰቡ በምርጫው ስለመወዳደራችን ቀርቶ ፣ ፓርቲው በህልውና መኖሩን አያውቅም» ሲሉ አማርረዋል።</p>

<p>የምርጫ ቦርድ ጽ/ቤት ዋና ፀሐፊ አቶ ተስፋዬ መንገሻ የተቃዋሚ ፓርቲዎች የመንግሥት መገናኛ ብዙሀን በመጠቀም የምዝገባ ቅስቀሳ ማድረግ ቀደም ሲል የነበሩ አሰራር አይደለም ፣ ጠቀሜታም የለውም ሲሉ ገልፀዋል።</p>

<p>አቶ ተስፋዬ የተቃዋሚ ፓርቲዎች መራጮች እንዲመዘገቡ የመቀስቀስ መብት እንዳላቸው ገልፀው ፣ ይህንን ለማድረግ የግድ ሚዲያ መጠቀም አስፈላጊ እንዳልሆነ አሳውቀዋል። ፓርቲዎች መራጮች በየአካባቢያቸው እንዲመዘገቡ ከመቀስቀስ የሚያግዳቸው ነገር እንደሌለ ገልፀዋል።</p>

<p>የምርጫ ቦርድ የዕጩዎች ምዝገባ ከተጠናቀቀ በኋላ የፖለቲካ ፓርቲዎች ቅስቀሳ እንዲያካሂዱ የአየር ሰዓት የሚያገኙበትን መንገድ እንዲመቻች አቶ ተስፋዬ አስታውቀዋል። ለዚህም የአየር ሰዓት ክፍፍል ለማድረግ የምርጫ ቦርድ ከማስታወቂያ ሚኒስቴር ጋር በመተባበር እየሰራ መሆኑን ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 21 ቀን 2000</a></p>

</body>
</html>	
