<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከወርቅ ማጭበርበር ጋር በተያያዘ «ዋናው ኦዲተር ሪፖርት እንዳቀረበ ክስ እንመሠርታለን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከወርቅ ማጭበርበር ጋር በተያያዘ «ዋናው ኦዲተር ሪፖርት እንዳቀረበ ክስ እንመሠርታለን»</h2>


<p>በብሔራዊ ባንክ የተከናወነው የወርቅ ማጭበርበር ጉዳይ ዋና ኦዲተር መሥሪያ ቤት በማጣራት ላይ መሆኑን የፌዴራል የሥነምግባርና ፀረ ሙስና ኮሚሽን ኃላፊ ሲገልፁ ፣ የተቃዋሚ ፓርቲ መሪዎች ጉዳዩ መንግሥት አያወቀው የተፈፀመ ጉዳይ መሆኑንና ከደሃው ሕዝብ ላይ ለተፈፀመው ዝርፊያ መንግሥት ተገቢውን እርማጃ መውሰድ እንዳለበት አመልክተዋል።</p>

<p>ከኮሚሽኑ ምክትል ኮሚሽነር አቶ አዲሱ መንግሥቱ ለሪፖርተር ጋዜጣ እንዳሉት ጉዳዩ የማዕድንና ኢነርጂ ሚኒስቴር ፣ ብሔራዊ ባንክና ባለሀብት ነን የሚሉ ሰዎች ያሉበትና የተወሳሰበ በመሆኑ ዋና ኦዲተር በአጠቃላይ የወርቅ አገባብና አወጣጥን ኦዲት አድርጐ ሪፖርት እንዲያቀርብ ታዟል። ሪፖርቱ እንዳለቀም በቁጥጥር ሥር በዋሉት ሰዎች ላይ ክስ ይመሠረታል።</p>

<p>«የሚመሰረተው ክስ በመረጃዎች ላይ የተደገፈ መሆን አለበት። በማስረጃ ለማስደገፍ አሠራሩን ማወቅ ተገቢ ነው» ያሉት አቶ አዲሱ ዋና ኦዲተር አሠራሩን እንዲፈትሽ መደረጉ በዚሁ ምክንያት መሆኑን ጠቁመዋል።</p>

<p>«እንዲህ ዓይነቱ ትልልቅ ሙስና ፣ ዓይን ያወጣ ተግባር ሲፈፀም ገፍተን እንሠራበታለን ፣ ወደ ፍርድ ሂደት ስንግባ ጉዳዪን በዝርዝር ለሕዝቡ ይፋ እናደርጋለን» ብለዋል።</p>

<p>የኢትዮጵያ ዲሞክራሲያዊ ኃይሎች ህብረት ሊቀመንበር ፕሮፌሰር በየነ ጵጥሮስ በበኩላቸው «እንዲህ ዓይነቱ አስነዋሪ ተግባር አለአግባብ መክበርን በሚያመቻቹ ግለሰቦችና ተቋማት በኩል የሚፈፀም ነው» ካለ በኋላ በወርቁ ማጭበርበር ዓይነት ሕገ ወጥ ተግባራት የሚከብሩ በርካታ ግለሰቦች መኖራቸው እንደሚታወቅ ገልፀዋል።</p>

<p>«መንግሥት እያወቀ የኢትዮጵያ ሕዝብ ንብረት እንዲዘረፍ የሚያደርግበት መንገድ እንዳለ ይሰማናል» ጥቂት ወገኖች ሕገ ወጥ በሆነ መልኩ እንዲከብሩ ሁኔታዎችን ያመቻቻል። ወዳጆቼ ናቸው ያላቸው ሚሊየነሮች ሲፈጠሩ አይተናል። ይህንን የሚያደርግበት የራሱ አሠራር አለው ይህ የዚህ አካል ነው ብልዋል ፕ/ር በየነ።</p>

<p>ድርጉቱ በሀገሪቱ የሚቆጣጠር ፣ ጥራትን የሚፈትሽ አካል በየደረጃው አለመኖሩን ብቻ ሳይሆን የቁጥጥር ሥርዓትም የሌለ መሆኑን እንደሚያሳይም ጠቁመዋል።</p>

<p>ዋና ኦዲተር ጉዳዩን እያጣራ ነው መባሉን በተመለከተ «ዋና ኦዲተር የገንዘብ ጉድለት አለ ብሎ ሪፖርት ለፓርማ በማቅረቡ የተዋረደ መሥሪያ ቤት ነው። በሱ በኩል ፋይዳ ያለው ነገር ይገኛል ብዪ አላምንም» ብለዋል ፕሮፌሰሩ። በአጠቃላይ ያለው አሠራር የሕዝብ ንብረት የሚባክንበት ሁኔታ የሚፈቅድ መሆኑን ሲጠቁሱ «ብዙ ጊዜ ተናግረን ተስፋ ውደመቁረጡ ሄደናል። ሥርዓት ማስያዝ የሚቻለው ሕዝቡ ይህንን መንግሥት መቀየር ሲችል ብቻ ነው ካልሆነ ግን ውሃሀ ቢወቅጡት እንቦጭ ነው» ብለዋል።</p>

<p>የኢዴፓ መድህን ፓርቲ ሊቀመንበር አቶ ልደቱ አያሌው በበኩላቸው «ከወርቅ ማጭበርበር ጋር በተያያዘ የጠፋው የገንዘብ መጠን ሲታይ የኑሮ ውድነትና ክፍተኛ ድህነት ሕዝቡን እያስጨነቀ ባለበት ሀገር የሚያስደነግጥ ነው» ብለዋል።</p>

<p>«ሀገሪቱ የምትታወቀው በጥቃቅን የሙስና ተግባራት ነበር። አሁን ክፍተኛ መጠን ያለው ገንዘብ መዘረፉ አስደንጋጭ ከመሆኑ ሌላ መንግሥት ለጉዳዩ ትኩረት ሊሰጠው እንደሚገባ የሚያሳይ ነው» ያሉት አቶ ልደቱ መንግስት ተመሳሳይ ድርጊት እንዳይፈፅም የሚያደርግ እርማጃ ሊወስድ እንደሚገባ ጠቁመዋል።</p>

<p>ሙስናን ለመከላከል ተቋም ማቋቋም ብቻውን በቂ አለመሆኑንና የመንግሥት ከፍተኛ ትኩረትና የህብረተሰቡ የአመለካከት ለውጥ ማምጣት አስፈላጊ ጉዳዮች እንደሆኑ ተናግረዋል።</p>

<p>መንግሥት ሰራተኞችን ሲቀጥር ፣ በተለይ ከፖለቲካ ሹመት ጋር በተያያዘ ባላቸው የሥራ ልምድና በህብረተሰቡ ውስጥ ባላቸው ብቁ ቦታ መዝኖ ሊሆን እንደሚገባም ተናግረዋል።</p>

<p>የኦሮሞ ፌዴራሊስት ዴሞክራሲያዊ ንቅናቄ (ኦፌዴን) ሊቀመንበር አቶ ቡልቻ ደመቅሳ በበኩላቸው ስለጉዳዩ ተጠይቀው «እኛ ዘረፋውን በተመለከተ ምን የምንለው ነገር ይኖራል?» ካሉ በኋላ «በብሔራዊ ባንክ የተፈፀመው ዘረፋ በመንግሥት ተቋማት በሙሉ ያለውን የአሠራር ችግር የሚያሳይ ነው» ብለዋል።</p>

<p>«ምርጫ ቦርድ ፣ ፍትህ ሚኒስቴር ሌሎችም የመንግሥት ተቋማት በትክክል እየሠሩ አይደሉም» ያሉት አቶ ቡልቻ «ይህ ዘረፋ በየትም ሊክሰት የሚችል ነው። በአጠቃላይ በሥርዓቱ ውስጥ ያለውን በሽታ ያሳያል» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 21 ቀን 2000</a></p>

</body>
</html>	
