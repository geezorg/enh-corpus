<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«የተቃዋሚዎች ትችት የምክር ቤቱን አሰራር ያላገናዘበ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የተቃዋሚዎች ትችት የምክር ቤቱን አሰራር ያላገናዘበ ነው»</h2>


<p>የተወካዮች ምክር ቤት መደበኛ ስብሰባውን በአግባቡ እያካሄደ አይደለም በሚል ባለፈው ሳምንት በወጣው ሪፖርተር ጋዜጣ ላይ ተቃዋሚዎች ያቀረቡት ትችት የምክር ቤቱን አሰራር ያላገናዘበ መሆኑን የህዝብ ተወካዮች ምክር ቤት አፈጉባኤ አምባሳደር ተሾመ ቶጋ ለሪፖርተር ጋዜጣ ገለፁ። ምክር ቤቱም የተወዘፈ አጀንዳ እንደሌለው ተናግረዋል።</p>

<p>የተለያዩ የምክር ቤቱ አካላት መርሀግብር አውጥተው ሥራቸው የሚያከናውኑበት ደንብ በምክር ቤቱ የተደነገገ መሆኑን የገለፁት አምባሳደር ተሾመ በደንቡ መሰረት ምክር ቤቱ በጠቅላላ ጉባኤው ፣ በቋሚና ጊዜያዊ ኮሚቴዎቹና በምክር ቤቱ አመራር አማካይነት ሥራውን እያከናወነ እንደሚገኝ አመልክተዋል።</p>

<p>የጠቅላላ ጉባኤው ስብሰባ ማክሰኞና ሐሙስ እንደሚካሄድ በደንቡ ላይ መቀመጡን የጠቆሙት አፈጉባኤው ለምክር ቤቱ የሚቀርቡ አጀንዳዎች ካሉ በተጠቀሱት እለት በጉዳዩ ላይ ውይይትና ክርክር ተደርጎ ውሳኔ እንደሚተላለፍ አስረድተዋል። አጀንዳ ካልቀረበ ግን ማክሰኞና ሐሙስ ስብሰባ ሊካሄድ እንደማይችል አስታውቀዋል።</p>

<p>አምባሳደር ተሾመ እንዳሉት መደበኛ ስብሰባው በአግባቡ አልተካሄደም የሚለው አገላለጽ ትክክለኛ ሊሆን የሚችለው ውይይትና ክርክር ተደርጎ ውሳኔ ሊተላለፍባቸው የሚገቡ ጉዳዮች እያሉ ጠቅላላ ጉባኤው ስብሰባ ባያካሂድ ነበር።</p>

<p>«ለምክር ቤቱ መደበኛ ስብሰባ ሊቀርቡ የሚገቡ የተወዘፉ አጀንዳዎች የሉንም» ያሉት አባሳደር ተሾመ አጀንዳዎች ለምክር ቤቱ እስከቀረቡ ድረስ መደበኛ ስብሰባ የማይካሄድበት ምክንያት እንደሌለም ተናግረዋል።</p>

<p>ምክር ቤቱም ማክሰኞና ሐሙስ መሰብሰብ የሚገባው መሰብሰብ የሚያስፈልገው ጉዳይ ሲኖር እንጂ አጀንዳ ከሌለው መሰብሰብ አለበት የሚል አሰራር ወይም ሕግ እንደሌለ አምባሳደሩ አክለው ገልፀዋል።</p>

<p>የምክር ቤቱ ሥራ የሚገለፀው በመደበኛ ጠቅላላ ጉባኤ ስብሰባ ብቻ አለመሆኑን ያመለከቱት አፈጉባኤው የምክር ቤቱ አብዛኛው ስራ የሚሰራው በኮሚቴ ደረጃ መሆኑን አስረድተዋል። በኮሚቴ የሚሰሩ ሥራዎችም የምክር ቤቱ ሥራዎች ተደርገው መወሰድ የለባቸውም በሚል ከአንዳንድ አካላት የሚቀርበው ትችትም የተሳሳተ መሆኑን አመልክተዋል።</p>

<p>«ሁሉም ፓርቲዎች በኮሚቴ ተወክለዋል። ምክር ቤቱ መደበኛ ስብሰባ ባያካሂድም በኮሚቴ ስራዎች እየተሳተፈ ያለበት ሁኔታ አለ»</p>

<p>የመወያያ አጀንዳን በሚመለከት ከተቃዋሚ ፓርቲዎች ለተሰነዘረው ቅሬታ ምላሽ የሰጡት አማባሳደር ተሾመ እስካሁን ድረስ የምክር ቤቱን መመዘኛ አልፎ ለጠቅላላ ጉባኤው እንዳይቀርብ የተደረገ አንድም አጀንዳ እንደሌለ ተናግረዋል።</p>

<p>ማንኛውም የምክር ቤት አባል አጀንዳ የማቅረብ መብት አንዳለው የገለፁት አፈጉባዔው ተቃዋሚዎች ግን የተሰጣቸውን መብት በአግባቡ እየተጠቀሙበት አለመሆኑን ተናግረዋል። ተቃዋሚዎች የተለያዩ ጉዳዮችን ሊያነሱበት ይችላል ተብሎ በውር አንድ ጊዜ የተቅዋሚዎች ቀን ቢመደብም ተቃዋሚዎች በተመደበላቸው ቀን የመወያያ አጀንዳ ይዘው እንደማይቀርቡ ገልፀዋል። ጠቅላይ ሚንስትር መለስ ዜናዊ ከምክር ቤቱ አባላት ለሚቀርቡ ጥያቄዎች በወር አንድ ጊዜ ምላሽ ለመስጠት ዝግጁ መሆናቸውን የጠቆሙት አምባሳደር ተሾመ ጥያቄ የሚያቀርብ አካል ባለመኖሩ ምክንያት ጠቅላይ ሚኒስትሩ በተያዘላቸው ፕሮግራም መሰረት መገኘት እንዳልቻሉ ክብር አፈጉባኤው ጨምረው ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 25 ቀን 2000</a></p>

</body>
</html>	
