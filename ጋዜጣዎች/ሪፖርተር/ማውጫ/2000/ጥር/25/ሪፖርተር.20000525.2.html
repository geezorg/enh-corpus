<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ኤርትራ የሰላም አስከባሪ ኃይል ቆይታ ለስድስት ወር ተራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ-ኤርትራ የሰላም አስከባሪ ኃይል ቆይታ ለስድስት ወር ተራዘመ</h2>


<p>የተመድ ዋና ፀሐፊ ባን ኪ ሙን በኢትዮ-ኤርትራ ድንበር የሰፈረው የሰላም አስከባሪ ኃይል ወር ያህል ጊዜ ብቻ እንዲቆይ ቢጠይቁም የሰላም አስከባሪው ቆይታ ለስድስት ወር እንዲራዘም የፀጥታው ምክር ቤት ወስኗል።</p>

<p>የሰላም አስከባሪው ኃይል ቆይታ ለአንድ ወር ጊዜ ያህል ብቻ እንዲራዘም ባንኪሙን የጠየቁት ኤርትራ የወሰደችው የነዳጅ አቅርቦት ማቋረጥ እርምጃ የሰላም አስከባሪውን እንቅስቃሴ ሽባ ያደረገው በመሆኑ ጦሩ በአጭር ጊዜ ውስጥ ሊለቅ ይችላልል በሚል ምክንያት ነው። የፀጥታው ምክር ቤት ዲፕሎማቶች ግን የሰላም አስከባሪው ጦር ከአካባቢው መውጣት ሁኔታው ወዳልተፈለገ አቅጣጫ እንዲያመራ የሚያደርግ መሆኑን ይገልፃሉ።</p>

<p>ባንኪሙን ለፀጥታው ምክር ቤት ባቀረቡት ሪፖርት እንደገለፁት ኤርትራ የወሰደችው የነዳጅ ማቋረጥ እርምጃ የሰላም ልዑኩ ኃላፊነቱን በአግባቡ እንዳይወጣ እንቅፋት ፈጥሮበታል።</p>

<p>የተመድ ዋና ፀሐፊ ባን ኪሙን እንደሚሉት ኤርትራ በወሰደችው የነዳጅ አቅርቦት ማቋረጥ ምክንያት የሰላም አስከባሪው ኃይል በአካባቢው ሲያደርገው የነበረውን እንቅስቃሴ ቀንሶታል።</p>

<p>ረቡዕ ዕለት የወጣው የፀጥታው ምክር ቤት ውሳኔ የኤርትራ መንግስት በአስቸኳይ ለአንሚ ነዳጅ ማቅረቡን እንዲጀምር ወይም ደግሞ ያለምንም ገደብ አንሚ ከውጭ ነዳጅ እንዲያስመጣ እንዲፈቀድለት አሳስቧል።</p>

<p>አንድ ስማቸው እንዳይጠቀስ የፈለጉ ዲፕሎማት ሁኔታውን በማስመልከት ለሮይተርስ ሲናገሩ «ኤርትራ በወሰደችው እርምጃ ምክንያት የፀጥታው ምክር ቤት ወዳልተፈለገ አቅጣጫ እንደማይሄድ የተገነዘብን ይመስለኛል። አንሚ በአካባቢው መኖሩ ሁለቱ ወገኞች (ኢትዮጵያና ኤርትራ) ወደ ግጭቱ እንዳይመለሱ ይከላከላል የሚል እምነት አለን» ብለዋል።</p>

<p>ሁለቱ አገሮች በአስር ሺ የሚቆጠር ሠራዊታቸውን ውደ ድንበሩ ያስጠጉ ሲሆን የፀጥታው ምክር ቤት ኢትዮጵያና ኤርትራ በአወዛጋቢው ድንበር ያሰፈሩትን ጦር እንዲቀንሱ ጥሪ አቅርቧል።</p>

<p>የኤርትራ መንግሥት ጉዳይ አስፈፃሚ የሆኑት ተስፋዓለም ስዩም ማክሰኞ እለት ለፀጥታው ምክር ቤት በፃፉት ደብዳቤ መቀመጫውን ዘሄግ ያደረገው የድንበር ኮሚሽን ውሳኔ ለአወዛጋዊው ድንበር ጉዳይ እልባት መስጠቱን ገልፀዋል። የፀጥታው ምክር ቤት አሁን ትኩረት ሰጥቶ ሊከታተለው የሚገባው ጉዳይም ኢትዮጵያ ሉዓላዊ የሆነችውን የኤርትራን መሬት በኃይል ተቆጣጥራ መቀመጧን መሆን እንዳለበት ጉዳይ አስፈፃሚው አስገንዝበዋል። ኤርትራ ስለወሰደችው የነዳጅ አቅርቦት ማቋረጥ እርምጃ ግን ያሉት ነገር የለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 25 ቀን 2000</a></p>

</body>
</html>	
