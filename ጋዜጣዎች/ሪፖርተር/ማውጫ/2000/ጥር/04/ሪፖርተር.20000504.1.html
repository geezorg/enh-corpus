<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት ሕጋዊ ባለቤት አገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅንጅት ሕጋዊ ባለቤት አገኘ</h2>


<p>በቅንጅት ለአንድነትና ለዴሞክራሲ ፓርቲ ስም ከአሁን በኋላ መንጫጫቱ ቆሟል። «ኑ ወደቤታችሁ ተመለሱ» ሲሉ አቶ አየለ ጫሚሶ አስታወቁ ፣ አቶ ተመስገን ሕገወጥ ድርጊት እንደተፈፀመባቸው ገለፁ። አቶ ሙሉነህ ኢዮኤል ያስተሳሰረን ዓላማችን እንጂ የፓርቲው ስም አይደለም ብለዋል።</p>

<p>የቅንጅት ለአንድነትና ለዴሞክራሲ ፓርቲ ሕጋዊ ፈቃድ የተሰጣቸው አቶ አየለ ጫሚሶ «ከአሁን በኋላ በቅንጅት ስም ጫጫታው ቆሟል። በማለት ጥሪ አቀረቡ።</p>

<p>አቶ አየለ ምርጫ ቦርድ የፓርቲው ሕጋዊ ስርተፊኬት እንደሰጣቸው በመግለፅ በቅንጅት ስም የሚደረጉ ማንኛቸውም መግለጫም ሆነ እንቅስቃሴዎች ሕጋዊ እርምጃ ስለሚያስወስዱ እንዲቆሙ አስጠንቅቀዋል። በሕጋዊ መንገድ የቅንጅት ቤተሰብ በሙሉ በጋራ ተሰብስበው ፓርቲውን በጋራ የሚመራበትን ሁኔታ መፈጠር አለበት ብለዋል። ለዚህም የቅንጅት ፓርቲ አባላ እንዲሁም ደጋፊ ለፓርቲው መጠናከር በጋራ እንስራ ሲሉ ጥሪ አስተላልፈዋል።</p>

<p>አቶ አየለ በምርጫ ቦርድ ትዕዛዝ መሰረት ሕጋዊ መሆናቸውን ሲገልፁ ለቅንጅት ቤተሰቦች ቀደም ሲል የተቀመጠው የሥራ አስረፃሚነትና የላዕላይ ምክር ቤት አባላት መቀመጫ የተጠበቀ መሆኑን ተናግረዋል።</p>

<p>ቀደም ሲል በተደረገው ጠቅላላ ጉባኤ ከእስር የተፈቱትን የቅንጅት መሪዎች ጨምሮ ለመላው የቅንጅት ቤተሰብ መጠባበቂያ መቀመጫ እንዲኖር መወሰኑን የገለፁት አቶ አየለ «የአመራርነት ጥያቄ ፓርቲውን ከማዳንና ከመጠበቅ በኋላ የሚነሳ ጉዳይ በመሆኑ ፓርቲውን መቀስቀስ ለሚፈልጉ በሩ ክፍት ነው። እስከ አመራርነት ድረስ...» በማለት ተናግረዋል።</p>

<p>ከኢንጂነር ኃይሉ ሻውል ቡድን ጋር ለመቀላቀል እንቅስቃሴ መጀመራቸውን ተጠይቀው «ፈፅሞ አይደረግም» በማለት አቶ አየለ መልስ ሰጥተዋል። በወሬ ደረጃ እንደሚናፈስ የጠቆሙት አቶ አየለ ፖለቲካ መስመሩና አቅጣጫው ባይታወቅም በአሁኑ ወቅት በኢንጂነር ኃይሉ ሻውል ለሚመራው ቡድን ጭመር ጥሪ መተላለፉን እንጂ ሌላ የሚታወቅ ነገር እንደሌለ ገልፀዋል። በቀጣይስ ለተባሉት «በቀጣይ የሚሆነውን ዛሬ ላይ ሆኖ መናገር አይቻልም»</p>

<p>ሰዎች ፓርቲን ሲያቋቁሙ ተመሳሳይ ፍላጎት ያላቸው በአንድነት ፓርቲ ያቋቁማሉ በሚል በሕገመንግሥቱ የተሰጠ መብት እንዳለ ያስታወሱት አቶ ሙሉነህ ኢዮኤል «ይህ በሕገመንግሥቱ የተቀመጠው መብት እያለ ፓርቲውን እገሌ ሲመራው ፈቃድ እሰጠዋለሁ ፣ እገሌ ከመራው ደግሞ እከለክለዋለሁ የሚለው ዓይነት የቆየ ጨዋታ ነው። ይህ ተቀናቃኝ ፓርቲዎችን የማዳከም ባህሪ ኢሕአዴግ ይዞት የነበረና አሁንም እየተጠቀመበት ያለ ጉዳይ መሆኑን አረጋግጠናል» ብልዋል።</p>

<p>የፖለቲካ ሂደቱን ግልፅ በማድረግ ተቃዋሚ ፓርቲዎች የሚንቀሳቀሱበት ሁኔታ የበለጠ ይከፍተዋል የሚል እምነትና ተስፋ እንደነበራቸው የገለፁት አቶ ሙሉነህ «ቅንጅትን ቅንጅት ያደረገውና በሕዝብ እንዲደገፍ ያደረገው ስሙ ስለሚያምር ሳይሆን በአላማው ነው» ሲሉ ቅንጅት የሚለው ስም ለሌላ አካል ቢሰጥም የቅንጅት ዓላማ ግን ከፓርቲው ደጋፊዎችና አመራሮች ጋር መሆኑን ተናግረዋል።</p>

<p>በቅንጅት ዓላማ ውስጥ የገቡ ያንኑ የቀድሞውን ዓላማ እናራምዳለን የሚሉ ሰዎች በሌላም ሁኔታ ይዘው እንደሚነሱ የጠቆሙት አቶ ሙሉነህ። ያንንም አዲስ አካሄድ ሕዝቡ የሚደግፍበት ሁኔታ ሰፊ እንደሆነ ገልፀዋል።</p>

<p>«ለዴሞክራሲ ግንባታ የሚደረገው ትግል ስም ተሰጠ ፣ ስም ተከለከለ በሚል የሚቆም አይደለም» ያሉት አቶ ሙሉነህ ይህ የቆየ የኢሕአዲግ ድራማ ይበልጥ ለትግሉ ጥነካሬ ይፈጥራል እንጂ በፓርቲው አመራሮች ዘንድ የሚቀይረው ነገር እንደማይኖር አመልክተዋል።</p>

<p>አቶ አየለ ጫሚሶ «ለስራ አስፈፃሚው ላዕላይ ምክር ቤት አባላት ቦታ አለ» በሚል ጥሪ አድርገዋል ለሚለው ጥያቄ «የቅንጅት የምንለው ፓርቲና ዓላማው የሚመነጨው መስከረም 14 ቀን 1998 ዓ.ም ፓርቲዎች በፈቃደኛነት ከመሰረቱት ውህደት ነው» በማለት አቶ ሙሉነህ መልሰው «ከዚህ ዓላማና መንፈስ የወጣው አመራር ተቀባይነት እንደማይኖረው አቶ አየለም ሆኑ ሌሎች ተገንዝበው ወደ ቀድሞው ፓርቲው ሊመለሱ ይገባል» ብለዋል።</p>

<p>ከአቶ ተመስገን ዘውዴ ጋር ለመፍጠር የታሰበውን ውህደት የበለጠ እንደሚገፉበት የገለፁት አቶ ሙሉነህ «የምናራምደው ፖለቲካ ከፓርቲው ስም ጋር ሳይሆን ከዓላማው ጋር የተቆራኘ በመሆኑ ማንም ይህንን ተግባራዊ ከማድረግ አያግደንም» በማለት አስተያየታቸውን አጠቃለዋል።</p>

<p>አቶ ተመስገን ዘውዴ በበኩላቸው አርማቸውና ፓርቲያቸው ያለአግባብ ለሌላ መሰጠቱ ፍትሀዊ አለመሆኑን ገልፀዋል።</p>

<p>አቶ ተመስገን ዘውዴ «መጀመሪያ አርማችንን ከዚያም ፓርቲያችን ያለአግባብ ለሌላ አካል ተሰጠ» በማለት ምርጫ ቦርድን አማረሩ።</p>

<p>«በመጀመሪያ አርማችን ከዚያ በኋላ ፓርቲያችን አንስተው ለሌላ ሰጡ» ያሉት አቶ ተመስገን የምርጫ ቦርድ ውሳኔ ፍትሀዊ ያልሆነ ፣ ከአንድ ዴሞክራሲን ከሚገነባ ድርጅት የማይጠበቅ አድሎአዊ ውሳኔ ነው በማለት የምርጫ ቦርድን ውሳኔ ኮንነዋል።</p>

<p>እርሳቸው የሚመሩት ቡድን ከአቶ አየለ ጫሚሶ ጋር በመሆን ጠቅላላ ጉባኤ እንዲጠራ ምርጫ ቦድርድ ትዕዛዝ ሰጥቶ እንደነበር ያስታወሱት አቶ ተመስገን «በትዕዛዙ መሰረት አቶ አየለ ጫሚሶ በጠቅላላ ጉባኤው ቢጋበዙም አለመገኘታቸውን ምርጫ ቦርድ ያውቃል ካሉ በኋላ በጉባኤው እንዲገኙ ጥሪው በምርጫ ቦርድ በኩል እንዲተላለፍ እንዲደረግ መጠየቁን ቦርዱ እያወቀ ሰርተፊኬቱ ለአቶ አየለ ተሰጥቷል ማለት ፍትሀዊነት የጎደለው መሆኑን አቶ ተመስገን ገልፀዋል።</p>

<p>አቶ ተመስገን እንዳሉት እርሳቸው የሚመሩት ቡድን አባላትና የስራ ሃላፊዎች የሚቀጥለው ሕጋዊ እርማጃ ምን መሆን እንዳለበት እየተመካከረ ነው። ውሳኔ ላይ ሲደረስ ይፋ እንደሚደረግም ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 4 ቀን 2000</a></p>

</body>
</html>	
