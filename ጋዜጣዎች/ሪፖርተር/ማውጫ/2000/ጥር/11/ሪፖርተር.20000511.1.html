<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግና ተቃዋሚዎች በምርጫው ተለያይተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢህአዴግና ተቃዋሚዎች በምርጫው ተለያይተዋል</h2>


<p>ቀጣዩ የአካባቢና የሟሟያ ምርጫ በሰላማዊ ፣ ህጋዊና ዴሞክራሲያዊ መንገድ እንዲከናወን እንደሚያስፈልግ ኢህአዴግ ገለፀ። ኦፌዴንና ኢዴሀህ አባሎቻቸው እያታሰሩ በመሆኑ በምርጫው ሂደት ለመቀጠል መቸገራቸውን ሲያስታውቁ ኢዴአፓ መድህን ለተሳትፎ ሲባል በየትኛውም ችግር ውስጥ ሆኖ በምርጫው እንደሚወዳደር ገልጿል።</p>

<p>የኢህአዴግ የምርጫ ኮሚቴ አመራር አባላት አቶ ሀይለማርያም ማሞና አቶ ታደሰ ካሳ አርብ እለት በፅህፈት ቤታቸው በሰጡት መግለጫ እንዳስታወቁት ቀጣዩ የአካባቢ ምርጫ በሠላማዊ ፣ ህጋዊና ዴሞክራሲያዊ መንገድ የሚከናወን ፣ በምርጫው ህዝቡ የላቀ ተሳትፎ የሚያደርግበትና ፓርቲዎች ገንቢ ውድድር የሚያደርጉበት ምርጫ ሆኖ እንዲጠናቀቅ የኢሀአዴግ ፍላጐት መሆኑን ተናግረዋል።</p>

<p>በምርጫ ውድድሩ ኢህአዴግ ብቃት ያለው ተወዳዳሪ ሆኖ በመገኘት ማሸነፍ እንደሚፈልግ የጠቆሙት አቶ ሀይለማሪያም ፓርቲው ሰፊ የሆነ የእጩዎች ምልመላ ሥራ በማከናወን ላይ መሆኑን አመልክተዋል። በአካባቢ ምርጫ የሚሳተፉ ወደ 4 ሚሊዮን የሚጠጉ እጩዎች መዘጋጀታቸውንም አክለው ገልፀዋል።</p>

<p>ገዢው ፓርቲ ሲያከናውናቸ የቆዩት የልማት ስራዎች የሚያበረታቱ ቢሆኑም በመልካም አስተዳደር ላይ ችግሮች መታየታቸውን የገለፁት አቶ ታደሰ እነዚህን የመልካም አስተዳደር ችግሮች ለማስወገድ ህዝቡ ችግሬን ይሰማሉ የሚላቸውን ወኪሎች መምረጥ እንዳለበት አስገንዝበዋል።</p>

<p>ቀጣዩ የአካባቢና የማሟያ ምርጫ ዋጋ እንደሌለው ተደርጐ የሚታየው ስህተት መሆኑን የጠቆሙት አቶ ታደሰ ኢህአዴግ ሁሉም ፓርቲዎች በምርጫ ውድድሩ በንቃት ሊሳተፍ ይገባል የሚል እምነት እንዳለው ገልፀዋል።</p>

<p>«በህጋዊና በሰላማዊ መንገድ ለመወዳደር የወሰኑ ፓርቲዎችን ኢህአዴግ የምርጫ አጋሮቹ አድርጐ ያያቸዋል» ያሉት አቶ ታደሰ ኢህአዴግ ህጋዊ መንገድ ከሚከተሉት የተቃዋሚ ፓርቲዎች ጋር እየተመካከረ ለመሥራት እንደሚፈልግ አመልክተዋል። የምርጫ ውድድሩ በስኬታማነት የሚታየውም ማን አሸነፈ ማን ተሸነፈ በሚለው ሳይሆን ሕጋዊና ዴሞክራሲያዊ ሆኖ በመጠናቀቁ መሆኑን አስረድተዋል።</p>

<p>አባሎቻቸው እንደታሰሩና «ፅህፈት ቤቶቻቸው እንደተዘጉ ለሚገልፁት የተቃዋሚ ፓርቲዎች የኢህአዴግ ምላሽ ምን እንደሆነ የተጠየቁት አቶ ሃይለማርያም ደሳለኝ ፅህፈት ቤቶቻቸው እንደተዘጋና አባሎቻቸው እንደታሰሩ የሚገልፁት ተቃዋሚ ፓርቲዎች እስከ አሁን ድረስ ያቀረቡት አንድም ማስረጃ የለም» ብለዋል።</p>

<p>ኢህአዴግ ከተሳሳተ መሳሳቱን የሚቀበል ፓርቲ መሆኑን የጠቆሙት አቶ ሀይለማሪያም ስለታሰሩ ሰዎችና ስለተዘጉ የተቃዋሚ ፅህፈት ቤቶች የሚቀርብ ማስረጃ ካለ ከየትኛውም ወገን ቢሆን ለመቀበል ዝግጁ መሆናቸውን ተናግረዋል።</p>

<p>ቀጣዩን የአካባቢ ምርጫ በማስመልከት ከሪፓርተር ጋዜጣ ለቀረበላቸው ጥያቄ ምላሽ የሰጡት የኦፌዴን ሊቀመንበር አቶ ቡልቻ ደመቅሳ ግን «ከምርጫ ውድድሩ የመውጣትና ያለመውጣት ጥያቄ ውስጥ ወድቀናል» የሚል ምላሽ ሰጥተዋል።</p>

<p>ለምርጫ ውድድር እጩ የሆኑ አባሎቻቸው እየታሰሩ መሆኑን የገለፁት አቶ ቡልቻ ገብረጉራቻ ላይ የታሰሩ 21 ሰዎች እስከአሁን ድረስ አለመለቀቃቸውን ተናግረዋል። ፓርቲያቸው እያጋጠመው ያለውን ችግር በተደጋጋሚ ለምርጫ ቦርድ ቢያቀርብም እስከ አሁን ድረስ ምንም ዓይነት መፍትሄ አለማግኘታቸውን አክለው ገልፀዋል። «የተዘጉባቸሁ ቢሮዎች የትኞቹ ናቸው?» ለሚለው ጥያቄም «ምንም ክፍት የሆነ ቢሮ የለንም» የሚል መልስ ሰጥተዋል።</p>

<p>አሁን እየታየ ያለው ሁኔታ የሚሻሻል ከሆነና የዕጩዎች ምዝገባ ያለምንም ችግር ከተካሄደ ፓርቲያቸው በምርጫ ውድድሩ እንደሚቀጥል የጠቆሙት አቶ ቡልቻ የታሰሩ ሰዎች ካተፈቱ ግን በምርጫው ለመቀጠል እንደሚቸግሩ ገልፀዋል። ፓርቲው በምርጫው የመቀጠልና ያለመቀጠል ውሳኔውንም በሚቀጥለው ሳምንት መጨረሻ ላይ እንደሚያሳውቅ ተናግረዋል።</p>

<p>የኢዴሀህ ሊቀመንበር ፕሮፌሰር በየነ ጴጥሮስ በበኩላቸው በምርጫው ውድድር ላይ ሊቀርቡ ይችላሉ የተባሉ የፓርቲው አባላት እየታሰሩባቸው በመሆኑ የምርጫው መድረክ በጣም አስቸጋሪ ደረጃ ላይ የደረሰበት ሁኔታ ላይ መገኜታቸውን ገልፀዋል። እስካሁን ድረስም በዚህ ጉዳይ ላይ ከገዢው ፓርቲ ጋር ለመነጋገር እድል እንዳልተሰጣቸው ተናግረዋል።</p>

<p>የፓርቲው የየወረዳ ተጠሪዎች በየቦታው እየታሰሩ መሆናቸውን የጠቆሙት ፕሮፌሰር በየነ የየወረዳው ተጠሪዎች የታሰሩበት ምክንያት ህዝቡ «ራሱን ያላዳነ መሪ ለሌላው አይሆንም» የሚል እምነት በመያዝ ፓርቲውን እንዳይደግፍ ታስቦ የተደረገ መሆኑን አመልክተዋል። በዚህም በተመራጮች ምዝገባ ላይ ትልቅ ተፅዕኖ እደተፈጠረ ተናግረዋል።</p>

<p>ፕሮፌሰር በየነ እንዳሉት በአሁኑ ሰዓት በየወረዳው ምርጫ አስፈፃሚ ተብለው የተቀመጡት በሙሉ የኢህአደግ ሹማምንትና ካድሬዎች ናቸው። በምርጫ 97 ተከሰው ከአስፈፃሚነት የተባረሩ ሰዎች አሁን መልሰው ቦታ እንደተሰጣቸው ፕሮፌሰር አክለው ገልፀዋል።</p>

<p>«የፖለቲካ ፓርቲ እስከሆንን ድረስ ያሉት ችግሮች እንዳሉ ሆነው በማንኛውም ችግር ውስጥም ቢሆን በምርጫ መሳተፉን መርሀችን አድርገን ነው የምንወስደው» ያሉት ደግሞ የኢዴአፓ መድህን ሊቀመንበር አቶ ልደቱ አያሌው ናቸው።</p>

<p>ፓርቲያቸው የትኛውንም ዓይነት ቅድመ ሁኔታ አስቀድሞ በምርጫ መሳተፍን እንደጠቃሚ ስልት እንደሚወስደው የገለፁት አቶ ልደቱ ምርጫ የወደፊቷን ኢትዮጵያ ለመወሰን ያለው ብቸኛ መንገድ በመሆኑ ፓርቲያቸው በችግር ውስጥ ቢሆንም በምርጫው እንደሚሳተፍ ተናግረዋል። ምርጫ በመርህ ደረጃ ለድረድር የማይቀርብ ጉዳይ መሆኑንም ገልፀዋል።</p>

<p>ከምርጫ 97 በኋላ በተፈጠሩ ችግሮች ምክንያት አሁን ያለው ሁኔታ ለተቃዋሚ ፓርቲዎች አመቺ አለመሆኑን የጠቆሙት አቶ ልደቱ ፓርቲያቸው በቀጣዩ የአካባቢ ምርጫ ለሚወዳደር ተሳትፎውን ለማሳየትና ለሂደቱ ያለውን አክብሮት ለመግለፅ እንጂ ለማሸነፍ ፣ የተሻለ ብቃት አለኝ ብሎ አለመሆኑን ገልፀዋል። እንደ አቶ ልደቱ እምነት ካለፈው ምርጫ ጋር ሲወዳደር በአሁኑ ሰዓት ፓርቲያቸው ዝቅተኛ የሆነ ደርጃ ላይ ነው የሚገኘው።</p>

<p>ከምርጫ 97 በኋላ የተቃዋሚ ፓርቲዎች ደጋፊ የሆነው የህበርተሰብ ክፍል ሞራሉ እንደወደቀና የምርጫ ተሳትፎውም እንደቀዘቀዘ የኢዴአፓው ሊቀመንበር አመልክተዋል። ህብረተሰቡ ብቻ ሳይሆን የፓርቲ አባሎቻቸው ሳይቀሩ በምርጫ ወቅት ምረጡን ብለው ወደ ህብረተሰቡ ለመቅረብ ያላቸው ፍላጐት የወረደ መሆኑንም ተናግረዋል።</p>

<p>ከፖለቲካ ፓርቲዎች የምርጫ እንቅስቃሴ መዳከም ጋር በተያያዘ የፓቲዎቹ የፋይናንስ አቅም በከፍተኛ ደረጃ መጐዳቱን የገለፁት አቶ ልደቱ በአሁኑ ሰዓት ፓርቲያቸው እጩዎችን መልምሎ ሰፊ ዘመቻ ለማካሄድ የሚያስችል የፋይናስ አቅም እንደሌለው አመልክተዋል። ከራሱ ከአካባቢ ምርጫ ባህሪ አንፃርም ተቃዋሚ ፓርቲዎች ጠንካራ የሆነ ፉክክር ማድረግ የሚችሉበት እድል እንደሌለ ሲያስረዱም «በአገሪቱ በቂ ቁጥር ያለው ተወዳዳሪ አቅርቦ አገሪቱን ለመሸፈን ከግማሽ ሚሊዮን የማያንስ እጩ ማቅረብ ያስፈልጋል። ተቃዋሚ ፓርቲዎች አይደለም አሁን ከአሥርና ከአስራምስት ዓመት በኋላም ይህንን ያህል ቁጥር ያለው እጩ አቅርበን ጠንካራ ተፎካካሪ የምንሆንበት ሁኔታ ያለ አይመስለኝም» ብለዋል። አቶ ልደቱ እንዳሉት በአሁኑ ሰዓት በመላው አገሪቱ 36 ሺ የፓርቲ አባላት ብቻ ያሉት ኢዴአፓ መድህን 500 ሺ ተወዳዳሪዎችን ማቅረቡ የማይታሰብ ጉዳይ ነው።</p>

<p>የቅንጅት ዋና ሰርተፍኬት ሰሞኑን የተሰጣቸው አቶ አየለ ጫሚሶ ፓርቲያቸው የገንዘብ አቅም ስለሌለው በምርጫው ሂደት ላይ ችግር እንደተፈጠረበት ገልፀዋል።</p>

<p>የምርጫ ተወዳዳሪዎች ምዝገባ ጊዜ እንዲራዘም ፓርቲያቸው ጠይቆ አይሆንም የሚል ምላሽ እንዳገኘ የጠቆሙት አቶ አየለ ቅንጅት በሁሉም ወረዳና ቀበሌዎች የመወዳደር ፍላጐት እንዳለው ገልፀው የማይቻል ከሆነ ግን ቢያንስ 75 በመቶ በሚሆነው የምርጫ ቦታ ፓርቲያቸው ይወዳደራል የሚል እምነት እንዳላቸው አመልክተዋል። ይሁን እንጂ የትራንስፖርትና የፋይናንስ ችግር ወደ ትግራይ ዘልቀው እንዳይገቡ እንዳደረጋቸው ተናግረዋል።</p>

<p>«የፓርቲው ስም እኛ ጋር ገንዘቡ ያለው ሌላ እጅ» ያሉት አቶ አየለ ከዚህ ጋር ተዳምሮ ምርጫ ቦርድ መልቀቅ የሚጠበቅበት ገንዘብ በጊዜ አለመለቀቁ ፓርቲያቸው እንደፈለገ መንቀሳቀስ እንዳልቻለ ያደረገው መሆኑን አስረድተዋል። አዲሱ የቅንጅት የመወዳደሪያ አርማ ሁልት ሰዎች ሲጨማበጡ የሚያሳይ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 11 ቀን 2000</a></p>

</body>
</html>	
