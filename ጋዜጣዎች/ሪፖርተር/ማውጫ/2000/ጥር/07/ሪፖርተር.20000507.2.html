<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከእስር ቤት ስንወጣ የተገባልን ቃል አልተፈፀመም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከእስር ቤት ስንወጣ የተገባልን ቃል አልተፈፀመም»</h2>


<p>የቅድሞው የቅንት አመራሮች ከእስር ቤት ሲወጡ የተገባላቸውን ቃል እንዳልተፈፀመላቸው አቶ አባይነህ ብርሃኑ ለሪፖርተር ጋዜጣ ገለፁ።</p>

<p>የቅንጅት ፓርቲ ዋና ሰርተፊኬት ለአቶ አየለ ጫሚሶ መስጠቱን ተከትሎ አቶ አባይነህ እንደገለፁት የቀድሞ የቅንጅት አመራሮች ከእስር ቤት ሲወጡ የቅንጅት ቢሮዎች እንደሚከፈቱ ፣ የተሰሩ አባሎቻቸው እንደሚፈቱ ፣ የምርጫ ቦርድ አወቃቀርን በተመለከተ ውይይት እንደሚደረግ ቃል የተገባ ቢሆንም እስካሁን ድረስ አንዱም ነገር ተፈፃሚ አልሆነም።</p>

<p>የቅንጅት ስም ለሌላ ወገን የተሰጠው አመራሮቹ በታሰሩ ሣምንት ባልሞላ ጊዜ እንደነበር ያስታወሱት አቶ አባይነህ ቅንጅት የሚለው ስም ለሌላ ወገን ቢሰጥም ባይሰጥም የፓርቲው ሥራ እንደማይቆም ገልፀዋል። አሁን ምርጫ ቦርድ ቅንጅትን ለሌላ ሰው ሰጠነው ብሎ ምርጫ ቦርድ ቢወስንም ከዚህ በፊት ካደረገው ምንም የተለየ ነገር እንደሌለው አመልክተዋል።</p>

<p>ከዚህ ቀደም ለነበረው ግጭት ዋናው መንስኤ የምርጫ ቦርድ ወገናዊ መሆን እንደነበር የጠቆሙት አቶ አባይነህ «የምርጫ ቦርድ አሰራር ካልተስተካከለ ወደፊት ዴሞክራሲው ሊጐለብት አይችልም ፣ ነፃና ፍትሀዊ ምርጫም ሊኖር አይችልም» በማለት በወቅቱ አመራሮቹ ለጠየቁት ጥያቄ ሁሉም ነገር በውይይት መፍትሄ ሊያገኝ እንደሚችል የሚገልጽ ምላሽ ከሽማግሌዎቹ ተሰጥቷቸው እንደነበር ተናግረዋል። እስርኞቹ ከተፈቱ በኋላም የተደረገ ውይይት አለመኖሩን አቶ አባይነህ አክለው ገልፀዋል።</p>

<p>አቶ አባይነህ እንዳሉት በጽሑፍ ለሽማግሌዎቹ የተሰጠው ወረቀት ሲነበብ እስረኞቹ ወደ ፓርላማ የመግባት መብታቸው የተጠበቀ መሆኑን ፣ ቢሮዎቻቸው እንደሚከፈቱና የፓርቲውን ሥራ ሠላማዊ በሆነ መንገድ ሊቀጥሉ የሚችሉበት ሁኔታ ሁሉ እንደሚመቻች ፣ የሚዲያ እንቅስቃሴዎችም ክፍት እንደሚሆንላቸው ተገልፆ ነበር። አንዳንድ ዴሞክራት ናቸው የሚባሉ አገራት አምባሳደሮችም ለተፈቱት እስራኞች የተገባውን ቃል እንደሚያውቁ አቶ አባይነህ ገልፀዋል።</p>

<p>የቅንጅት ዋና ሰርተፊኬት ለአቶ አየለ ጫሚሶ መሰጠትን ፓርቲያቸው በሕግ እንደሚጠይቅ የጠቆሙት አቶ አባይነህ ወደፊትም ምን መደረግ አለበት በሚለው ጉዳይ ላይ አባላቱ ተሰብስበው ውሳኔ እንደሚሰጡ አስታውቀዋል። ፓርቲያቸውም በሕዝብ ድጋፍ ተጠናክሮ እንደሚቀጥል ያላቸውን እምነት ገልፀዋል።</p>

<p>በቀድሞው የቅንጅት አመራር አባላት መካከል የተፈጠረው ልዩነት ለማስወገድ ምን መደረግ እንዳለበት ለተጠየቀት ሲመልሱም «አንድነታችን መስተካከሉ አይቀርም። ይህ የግለሰቦች ጉዳይ አይደለም። ውሳኔ እስከሚሰጥበት ጊዜ ድረስ በዚህ ስም (ቅንጅት?) መንቀሳቀስ እንችላለን» ብለዋል።</p>

<p>ፓርቲያቸው ጠቅላላ ጉባኤ ጠርቶ ፣ ስሙን ለመቀየር ወይም አዲስ ምልክት ለማውጣት እስከሚወስን ድረስ በዚሁ ስም መንቀሳቀስ እንደሚችል ገልፀዋል። ቅንጅት የሚለውን ስም መጠቀም አይቻልም ተብሎ የተሰጠውን ማስጠንቀቂያም እንደማይቀበሉት ተናግረዋል።</p>

<p>በቀድሞው የቅንጅት አመራሮች መካከል ስለተፈጠረው ልዩነት አቶ አባይነህ ሲናገሩ በፓርቲዎች መካከል ብዙ ጊዜ መለያየት እንደሚፈጠርና መለያየት ዛሬ አለመጀመሩን ገልፀው እውነተኛ የሆነ መለያየት ከሆነ በመካከላቸው ያለውን ልዩነት በመነጋገር ማጥፋት እንደሚቻል ፣ ልዩነቱ መሰሪነት ያለበትና ሌላ ተልዕኮ ያለው ከሆነ ግን መለየት የሚፈልገው ግለሰብ ወይም አካል ሊለይ እንደሚችል ፣ ፓርቲው ግና አንድነቱን አጠናክሮ እንደሚቀጥል አስተድተዋል።</p>

<p>«ለፓቲው እቆረቆራለሁ የሚሉ አባላት ሁሉ መስዋዕትነት የከፈሉበት ፓርቲ በምንም ዓይነት እንዲዳከም አያደርጉም» ያልቱ አቶ አባይነህ ከፓርቲው ሕገ ደንብ በላይ ራሳቸውን አግዝፈው እንደማያዩና በዚህም ምክንያት የፓርቲው አነድነት የተጠበቀ ይሆናል ብለው እንደሚያምኑ ገልፀዋል።</p>

<p>ራሳቸውን አግዝፈው የሚያዩና በራሳቸው ዙሪያ ብቻ ጥቅማቸውን የሚያዩ ፣ ስልጣን ብቻ የሚያዩ ካሉም «መንገዳቸውን ጨርቅ ያድርግላቸው» የሚለው አባባል እንደሚሠራ የቀድሞው የቅንጅት አመራር ተናግረዋል።</p>

<p>አቶ አባይነህ እንደገለፁት ኢንጂነር ኃይሉ ሻውል ባሉበት በቅርብ ጠቅላላ ጉባኤ ይጠራል። ቢበዛ ከሶስት ሣምንት ባልበለጠ ጊዜ ውስጥ ይካሄዳል በተባለው በዚህ ጠቅላላ ጉባኤ የሚሳተፉ ተወካዮች ከየወረዳው ተመርጠው ወደ አዲስ አበባ በመምጣት ፓርቲውን የማዳን ውሳኔ አስተላልፈው የሚመለሱበት ሁኔታ እየተመቻቸ መሆኑን አቶ አባይነህ አክለው ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 7 ቀን 2000</a></p>

</body>
</html>	
