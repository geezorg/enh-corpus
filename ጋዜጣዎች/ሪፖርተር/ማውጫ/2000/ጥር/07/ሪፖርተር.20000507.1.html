<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«አቶ አየለን አናውቃቸውም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«አቶ አየለን አናውቃቸውም»</h2>


<p>በቅንጅት ስም ተወዳድረው የተመረጡት የሕዝብ ተወካዮች ምክር ቤት አባላት መካከል አቶ አየለ ጫሚሶንና ከእሳቸው ጋር ያሉትን በሙሉ እንደማያውቋቸው ገለፁ። «በቅርቡ ታላቅ ሕዝባዊ የተቃውሞ ስብሰባ እንጠራለን» አሉ።</p>

<p>በአቶ ተመስገን ዘውዴ በመመራት አርባ የተወካዮች ምክር ቤት አባላት ጥር 6 ቀን 2000 ዓ.ም ባደረጉት ስብሰባ አቶ አየለ ጫሚሶናና ከእሳቸው ጋር ያሉትን በሙሉ እንደማያውቁ ገልፀው በላኩት መግለጫ እንዳስታወቁት «...ፓርቲውን ለማጥፋት የተደረገው ርብርብ ፣ እንዲሁም ፍትህ ለማግኘት ያለው ተስፋ አስቆራጭ ሁኔታ የትግሉን ክብደትና ውስብሰብነት የሚያሳይ በመሆኑ በዚያው መጠን ራስን ማዘጋጀትና ለማንኛውም መስዋዕትነት ዝግጁ ሆኖ መገኘት አስፈላጊ መሆኑን አምነንበታል» ይላል።</p>

<p>በውክልናቸው መሠረት በፓርላማ ከመቸውም ጊዜ በበለጠ በትጋት እንደሚሰሩ የገለፁት እነዚህ የፓርላማ አባላት «ለዲሞክራሲያዊ ስርዓት ግንባታ ፣ ለሕግ የበላይነትና ለፍትህ በምናደርገው ትግል የጉዳዩ ባለቤት የሆነው የኢትዮጵያ ሕዝብና ዓለም አቀፍ ማህበረሰብ ከጐናችን እንዲቆም ጥሪያችንን እናስተላልፋለን» በማለት የአባላቱን ቁጠኝነት አስታውቋል። መግለጫው አያይዞም ከእስር ከተፈቱት የቅንጅት አመራሮች ጋር በአንድነት እየሰሩ መሆኑን ይጠቁማል።</p>

<p>በቅርቡ ይጠራል ስለትባለው የተቃውሞ ስብሰባ አስመልክቶ የተከበሩ አቶ መሀምድ አሊ መሀመድ ለሪፖርተር እንደገለፁት «ፖሊቲካዊ ፣ አስተዳደራዊና ፍትሀዊ በደል ስለተፈፀመብን የተቃውሞ ስብሰባ ለመጥራት ተገደናል» ብለዋል።</p>

<p>የአለም አቀፉ ህብረተሰብ እንዲተባበር ጥሪው መደረጉን የገለፁት አቶ መሀመድ «የተቃውሞ ስብሰባ የምናካሂደው ሕግን በጠበቀ ፣ በሰለጠነና እጅግ ሰላማዊ በሆነ መንገድ ነው» ብለዋል።</p>

<p>ሕዝቡ ስለተሰላቸ የስብስባውን ጥሪ ይቀበለዋል? ለተባሉት «የአዲስ አበባ ሕዝብ ሙሉ ለሙሉ የቅንጅት ደጋፊ ነው። ስበሰባው እንዴት ስኬታማ እንደማይሆን እኛ እንሰራዋለን። የሰላማዊ ሰልፍን ተሳታፊና የተሳታፊ ብዛት በተመለከተ ማንንም አይመለከትም ፣ ለእኛ ተውት» በማለት አቶ መሀመድ አያይዘው ተናግረዋል።</p>

<p>ይህንን አስመልክተው ባወጡት መግለጫ «በቅንጅት ስም ተወዳድረን የተመረጥን የሕዝብ ተወካዮች ምክር ቤት አባላት በተለያየ ጊዜና መንገድ የፓርቲያችንን አባላት ለመከፋፈልና ፓርቲውን ለማፍረስ ካልሆነም አቅጣጫ ለማሳየት የተደረጉ ሙከራዎችን በማክሸፍና ፈርጀ ብዙ ተፅዕኖዎችን በመቋቋም በእስር ላይ የነበሩት መሪዎች እስከሚፈቱ ድረስ ፓርቲው ስሙንና አቋሙን ጠብቆ እንዲቆይ ያልተቆጠበና እልህ አስጨራሽ ትግል» ማካሄዱን ጠቅሰዋል።</p>

<p>«የቅንጅት አባላትና ደጋፊዎች መግባቢያና የፓርቲያችን ዓርማ የሆነው ሁለት የእጅ ጣት ምልክት በአቶ ልደቱ አያሌው ለሚመራው ኢደአፓ - መድህን ተሰጥቷል። እንዲሁም የፓርቲያችን ዋናው ሰርተፍኬት እኛ በፍ/ቤት ስንከራከር በነበረበትና በፓርቲያችን ስም ጉባዔ እንዳይካሄድ ከፍ/ቤት የእግድ ትዕዛዝ ባወጣንበት ጊዜ በኢትዮጵያ ብሔራዊ ምርጫ ቦርድ ይሁንታ ጉባዔ ላካሄዱት ለነአቶ አየለ ጫሚሶ ተሰጥቷል። ይህ ሁሉ የተደረገው የሕግን አግባብ ባልተከተለና የሞራል ጥያቄዎችን ባላገናዘበ ሁኔታ ከመሆኑም በላይ የቦርዱን ግለልተኝነት ጥያቄ ውስጥ ጥሎታል።</p>

<p>እነ አቶ መሀመድ በመግለጫቸው ለበለጠ ትግል የሚያነሳሱ እንጂ ተስፋ እንደማይቆርጡና እጃቸውን አጣጥፈው እንደማይቀመጡ ጠቅሰዋል።</p>

<p>«ሚሊዮኖች በአንድ ልብ የተንቀሳቀሱት ፣ ንፁሃን የተሰውት ፣ የታሰሩት ፣ የተደበደቡትና የተሰደዱት መሠረታዊ የሆነ ዴሞክራሲያዊ ስርዓት ለውጥ ለማምጣት እንጂ የፓርቲ ስምና አርማ ይዞ ለመቀመጥ አለመሆኑን በአሁኑ ሰዓት የቅንጅትን ስምና ዓርማ ለያዙ ወገኞች በአጽንኦት ልናስገነዝባቸው እንወዳለን። በሌላ በኩል የኢትዮጵያ ሕዝብ ከዳር እስከ ዳር ያነቀሳቀሰው ብዙሃኑ የቅንጅት ቤተሰብ ፓርቲው ይዞት የተነሳውን ዓላማና ራዕይ መሠረት አድርጎ ትግሉን ወደተሻለ ምዕራፍ ለማሸጋገር በአንድነት በፅናት መቆሙን ለኢትዮጵያ ሕዝብ ልናረጋግጥለት እንችላለን።» የሚለው መግለጫ የሚከተለውን አቋሙን ይገልፃል።</p>

<p>በሕዝብ ተወካዮች ምክር ቤት ውስጥ ባለን ሕዝባዊ ውክልና መሠረት የሕዝቡን ፍላጎትና ስሜት በትክክል ማንፀባረቅ ከመቼውም ጊዜ ይበልጥ በትጋት እንሰራለን ፣ የቅንጅት ሰርተፍኬት ለአቶ አየለ ጫሚሶ የተሰጠው ከሕግ አግባብ ውጭ በመሆኑ ድርጊቱን በጥብቅ እያወገዝን በእኛ በኩል የወከለንን ሕዝብ እንጅ እነአቶ አየለ ጫሚሶን የማናውቃቸው መሆኑን በኢትዮጵያ ሕዝብና ለሚመለከታቸው ሁሉ እንቀልፃለን ፣ ከእስር ከተፈቱ የቀድሞ የቅንጅት አመራር አባላት ጋር አብረን በመቆም ትግሉን ወደተሻለ ምዕራፍ ለማሸጋገር ቃልኪዳናችንን እናድሳለን ፣ በቅንጅት ላይ የተፈፀመውና እየተፈፀመ ያለው ፖለቲካዊ ፣ አስተዳደራዊና ፍትሃዊ በደል አጠቃላይ ዴሞክራሲያዊ ሂደቱን የሚጎዳና የሕግ የበላይነትን ጥያቄ ውስጥ የሚያስገባ በመሆኑ ሕገ መንግሥቱ በሚፈቅደው መሠረት በቅርቡ ታላቅ ሕዝባዊ የተቃውሞ ስብሰባ እንጠራለን።</p>

<p>በመጨረሻ ለዴሞክራሲያዊ ሥርዓት ግንባታ ፣ ለሕግ የበላይነት ለፍትህ በምናደርገው ትግል የጉዳዩ ባለቤት የሆነውን የኢትዮጵያ ሕዝብና ዓለማቀፍ ማህበረሰብ ከጎናችን እንዲቆም ጥሪያችንን እናስተላልፋለን» ሲል መግለጫው አመልክቷል።</p>

<p>በቅንጅት ስም ፓርላማ ውስጥ ወንበር የያዙ አካላት በአቶ አየለ ጫሚሶ ስር መጠቃለል አለበለዚያ ወደ እናት ፓርቲያቸው መጠቃለል እንዳለባቸው የፓርቲው ውና ፀሐፊ አቶ ሳሳሁልህ ከበደ ለሪፖርተር ገለፁ። ይህ ካልሆነ «በቅንጅት ስም ፓርላማ ውስጥ መንቀሳቀስ አይቻልም» ብለዋል።</p>

<p>አቶ ሳሳሁልህ በአሁኑ ሰዓት በቅጅት ስም መንቀሳቀስ የሚችለው በምርጫ ቦርድ ሕጋዊ እውቅና የተሰጠውን የአቶ አየለ ጫሚሶ ቡድን መሆኑን ገልፀዋል። በዚህም መሰረት ይላሉ አቶ ሳሳሁልህ «በዚህም መሰረት በፓርላማ ውስጥ ያሉት የቅንጅት ወንበር እንዳለ ወደ አቶ አየለ ጫሚሶ ይዞራል» ብለዋል። ከዚህ ውጭ ያሉ ሰዎች ሕገወጥ በመሆናቸው በሕግ አግባብ እንደሚጠየቁ አቶ ሳሳሁልህ ገልፀዋል።</p>

<p>«የፓርላማ አባላቱ አቶ አየለ ጫሚሶ ባቀረቡት ጥሪ መሰረት ወደ አንድ ጥላ ስር መሰብሰብ ይገባቸዋል» ያሉት አቶ ሳሳሁልህ ካልሆነ ወደ እናት ፓርቲያቸው መጠቃለል እንደሚችሉ አስታውቀዋል። በማያያዝም «በጥሪው መሠረት ሕጋዊ እውቅና ወዳገኘው አካል እንጠቃለልም የሚሉ አካላት በቅንጅት ስም ፓርላማ ውስጥ መንቀሳቀስ አይችሉም» ሲሉ አሳስበዋል።</p>

<p>በአቶ መሀመድ አሊ የሚመሩ በፓርላማ ውስጥ ያለውን የቅንጅት አካላት ክልመራን በሚል ችግር እየፈጠሩና አላስፈላጊ እንቅስቃሴ መጀመራቸውን ደርሰንበታል» ሲሉ አቶ ሳሳሁልህ ገልፀዋል።</p>

<p>በዚህም አካሄድ በፓርላማ ውስጥ ያሉ 46 የቅንጅት ተመራጮችን ማነጋገራቸውን አቶ ሳሳሁልህ ጠቅሰው ችሎታንና ብቃትን መሰረት በማድረግ በፓርላማ ውስጥ የሥራ ክፍፍል መደረጉን ገልፀዋል። የፓርላማ ተጠሪና ምክትል ተጠሪም መመረጡን አስታውቀዋል።</p>

<p>በሌላ ዜና የቀድሞ የአዲስ አበባ የቅንጅት ለአንድነትና ለዴሞክራሲ ፓርቲ አባላት በቅርቡ የቀድሞው ቅንጅት ስራ አስፈፃሚ አባላት ያስተላለፉትን ውሳኔ እንደሚደግፉ ለሪፖርተር ጋዜጣ በላኩት መግለጫ አስታውቀዋል።</p>

<p>በወ/ሪት ብርቱካን ሚደቅሳ ቢሮ እሁድ እለት የተሰበሰቡት አባላቱ በተጓደሉ የላዕላይ ም/ቤት አባላት ስለማሟላት ፣ የፓርቲውን ሕጋዊነት ስለማረጋገጥና ሊቀመንበር ኢ/ር ኃይሉ ሻውል የወሰዷቸውን እርምጃዎች በተመከተ የቅንጅት ሥራ አስፈፃሚ አባላት የወሰነውን ውሳኔ እንደሚደግፉ ገልፀዋል።</p>

<p>ላዕላይ ምክር ቤቱ ከፓርቲው ጠቅላላ ጉባኤ የተቀበለውን አደራ ኃላፊነት የሚወጣው በመተዳደሪያ ደንቡ መሠረት በቁጥር ተሟልቶና በሰው ኃይሉ ተጠናክሮ ሲገኝ ብቻ እንደሆነ ያመለከተው የአባላቱ መግለጫ በሰው ኃይሉ የተመናመነ ላዕላይ ም/ቤት የጋራ አመራር ለመስጠት እንደሚቸገር የታወቀ በመሆኑ የፓርቲውን የሕጋዊነት ጉዳይ በአስቸኳይ ለመወሰን የላዕላይ ም/ቤቱን የማሟላት ሥራ ቅድሚያ የሚሰጠው ተግባር መሆኑን አስምሮበታል።</p>

<p>ፓርቲው የገጠመውን ውስጣዊና ውጫዊ ችግሮች አስወግዶ አላማውን ከግብ ለማድረስ ለላዕላይ ም/ቤቱ ባስቸኳይ ቁጥሩ ተሟልቶና ተጠናክሮ እንዲጀመር ላዕላይ ም/ቤቱ ያስተላለፈው ውሳኔም አባላቱ እንደሚደገፍ ገልፀዋል።</p>

<p>ፓርቲውን ሕጋዊነት ሰለማረጋገጥ በተመለከተም ቀደም ሲል የፓርቲውን ሕጋዊነት በአጭር ጊዜ ለማረጋገጥ የሚያስችሉ አቅጣጫዎችን በማጥናት የደረሰበትን ውጤት የሥራ አስፈፃሚ ኮሚቴው ላዕላይ ም/ቤቱ እንዲያቀርብ መወሰኑን ከልብ እንደሚደግፉት አባላቱ በመግለጫቸው አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 7 ቀን 2000</a></p>

</body>
</html>	
