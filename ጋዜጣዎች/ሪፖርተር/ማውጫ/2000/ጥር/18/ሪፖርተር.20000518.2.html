<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አይሮፕላን ጠልፈዋል የተባሉት ስምንት ሰዎች ተከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አይሮፕላን ጠልፈዋል የተባሉት ስምንት ሰዎች ተከሰሱ</h2>


<p>የፌዴራል ዐቃቤ ሕግ በ1996 ዓ.ም የወጣውን የወንጀል ሕግ አንቀፅ 32 (1)(ሀ) ፣ 240(1) እና (2) ላይ የተደነገገውን ተላልፈዋል ፣ የኢትዮጵያ ሕዝብ አርበኞች ግንባር (ኢሕአግ) በሚል ስያሜ በተደራጀና በኤርትራ መንግሥት እየተረዳ አመፅና የሽብር ተግባር ከሚፈፀው አሸባሪ ጋር በመቀላቀል በተለያየ ኃላፊነት ላይ ተሰማርተው በኢትዮጵያ መንግሥት ላይ አመፅ አካሂደዋል አይሮፕላን አስገድደው ጠልፈዋል ፣ በሚላቸው ስምንት ሰዎች ላይ ክስ መሠረተ።</p>

<p>በኢትዮጵያ ፖሊስ ፣ መከላከያ ሠራዊት አባላትና ሲቪል ሠራተኞች የነበሩት ተከሳሾች ፣ ሚያዚያ 8 ቀን 1993 ዓ.ም በተጭበረበረ አሠራርና አካሄድ ከባህር ዳር ወደ አዲስ አበባ ለመጓዝ ብለው በአገር መከላከያ ሚኒስቴር የኢትዮጵያ አየር ኃይል ንብረት የሆነውን የጭራ ቁጥር 1503 አን-12 የወታደራዊ አገልግሎት ማጓጓዢያ አውሮፕላን ላይ ይሳፈራሉ።</p>

<p>በረራ እንደተጀመረ ደብቀው በያዙዋቸው ቦንቦችና ጩቤዎች በመጠቀም አይሆፕላኑን በመጥለፍና የበረራ አቅጣጫውን በማስለወጥ አስገድደው ወደ ሱዳን ወስደው ካርቱም ማሳረፋቸውንና በሱዳን መንግሥት ባለስልጣናት ተይዘው ለተወሰነ ጊዜ ታስረው መለቀቃቸውን ክሱ ያመለከታል። በ1995 ዓ.ም ወደ ኤርትራ ምድር ተሻግረው ከድርጅቱ አመራሮች ጋር (ኢሕአግ) መቀላቀላቸውን ዐቃቤ ሕግ ያቀረበባቸው የክስ ቻርጅ ያስረዳል።</p>

<p>ተከሻሾቹ በተለያየ ጊዜ በኤርትራ በኩል በማድረግ ድርጅቱን እንደተቀላቀሉ የሚያስረዳው የክስ ቻርጅ ፣ በኤርትራ ምዕራባዊ አስተዳደር አካባቢ በሚገኝና የድረጅቱ ማዕከላዊ (ቤዝ) በነበረው ልዩ ስሙ «ሐሪና» በተባለው ቦታ በኤርትራ መንግሥትና በድረጅቱ አሰልጣኞች አማካኝነት ወታደራዊና ፖለቲካዊ ስልጠና ወስደዋል።</p>

<p>ስልጠናውን ከወሰዱ በኋላ ታጥቀው በመደራጀት በተለያየ ኃላፊነት በከፍተኛ አመራር ሰጭነት ፣ በአዛዥነትና በተዋጊነት እንደተመደቡና ወደ ኢትዮጵያ ግዛት ሰርገው በመግባት በትግራይና አማራ ክልል ልዩ ልዩ ቦታዎች ፣ በተለይ ወልቃይት ግንባር ፣ አርማጭሆ ግንባር ፣ ቋራ ግንባር በማለት በሰየሙዋቸው አካባቢዎች የደፈጣ ውጊያ በማካሄድ በመከላከያና ሕዝባዊ ሰራዊት አባላት ላይ የአካልና የሕይወት ጉዳት ማድረሳቸውን ጠቅሷል።</p>

<p>ተከሳሾቹ በሕዝብ ድህነትና ኑሮ ላይ ከፍተኛ ቀውስ ሲያስከትሉ ከቆዩ በኋላ ለቀጣይ ጥፋት በመንቀሳቀስ ላይ እንዳሉ በሚያዚያ ወር 1998 ዓ.ም በም ዕራብ ኢትዮጵያ ሰሜን ጐንደር ልዩ ስሙ ቋራ አካባቢ የኢትዮጵያ መከላከያ ሠራዊት ባደረገው አሰሳና ውጊያ አምስቱም በቁጥጥር ስር ማዋሉን ሁለቱ ተከሳሾች ሸሽተው ሱዳን መግባታቸውንና በሱዳን ወታደሮች ተይዘው ለኢትዮጵያ መከላከያ ሠራዊት ተላልፈው መሰጠታቸውን የዐቃቤ ሕግ ያቀረበው የክስ ቻርጅ ያስረዳል።</p>

<p>ተከሳሾቹ በመንግሥት ላይ በፈፀሙት የጦር መሣሪያ ይዞ ማመፅና የሽብር ተግባር ወንጀልና በአጠቃላይ በስድስት ክሶች ተከሰዋል።</p>

<p>ዐቃቤ ሕግ የቀረበው ሰፋ ያለ ዝርዝር የያዘው የክስ ቻርጅ ለተከሳሾቹ ከተነበበላቸው በኋላ ፣ ተከሳሾቹ የእምነት ክህደት ቃላቸውን እንደሚሰጡ ፣ ጠበቃ እንዲያቆምላቸው ከጠየቁ ፣ የሚገባ ከሆነ እንዲያቆምላቸው ፍርድ ቤቱ ጠይቋቸው ራሳቸው እንደሚከራከሩ ገልፀዋል።</p>

<p>ተከሳሾቹ ለፍርድ ቤት ባቀረቡት አቤቱታ ፣ ከታሠሩ ከ2 ዓመት በላይ እንደሆናቸው ፣ ፍርድ ቤት በ14 ቀን ጊዜ ቀጠሮ ካቆመ ረጅም ጊዜ እንደሆነ ተናግረዋል።</p>

<p>ቦታው በመራራቁና ማስረጃ ለማሰባሰብ ጊዜ እንደሚወስድ ፣ ጉዳዩን ለማጣራት የሚወስደው የ14 ቀን የጊዜ ቀጠሮ ማብቂያው ስለማይታወቅ ጊዜ እንደሚወስድ ተናግሮ ፣ አሁን በአፋጣኝ እንደሚታይላቸው ፍርድ ቤቱ ነግሮዋቸዋል። የተከሳሾችን ምላሽ ለማዳመጥ ለጥር 20 ቀን 2000 ዓ.ም ተለዋጭ ቀጠሮ ተሰጥቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 18 ቀን 2000</a></p>

</body>
</html>	
