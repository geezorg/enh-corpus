<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ቅንጅት ታሪካዊ ውሳኔ ዛሬ ይወስናል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ቅንጅት ታሪካዊ ውሳኔ ዛሬ ይወስናል»</h2>


<p>የቅንጅት ለአንድነትና ለዴሞክራሲ ፓርቲ የላዕላይ ምክር ቤት አባላት በዛሬው ዕለት በሚያደርጉት ስብሰባ ታሪካዊ ውሳኔ እንደሚወስኑ አስታወቀ። በአቶ ኃይሉ ሻውል የሚመራው ቅንጅት ጽህፈት ቤት በበኩሉ ስብሰባውን ሕገወጥ ብሎታል። የፓርቲውን አመራር ለማስታረቅ ፕሮፌሰር መስፍን ሲያደርጉት የነበረው ጥረት ሳይሳካ ቀረ። ፕሮፌሰሩ ሽምግልናውን አልሞክርኩትም ይላሉ።</p>

<p>በወይዘሪት ብሩቱካን ሚደቅሳ የሚመራው ቅንጅት ባለፈው እሁድና በትላንትናው እለት የጠራው የላዕላይ ምክር ቤት ስብሰባ ኮረም ባለመሙላቱ አልተካሄደም። የፓርቲው ዋና ፀሐፊ አቶ ሙሉነህ ኢዮኤል ለሪፓርተር እንደገለፁት በዛሬው እለት የሚደረገው ስብሰባ ኮረም ባይሞላም የሚተላለፈው ውሳኔ ታሪካዊ እንደሚሆን ገልፀዋል። «ታሪካዊ ውሳኔ» ያሉትን ግን አላስረዱም።</p>

<p>የላዕላይ ምክር ቤት አባላቱ በዛሬው እለት ያስተላልፈዋል የተባለው ውሳኔ የፓርቲውን ሊቀመንበር እስከ ማባረር እንዳለበት እየተገፀ ነው። በሌላ በኩል «በፓርቲው ስም ማንኛውንም አይነት መግለጫ እንዳይሰጡ የተከለከሉትና ማስጠንቀቂያ የተሰጣቸው ዶክተር ብርሃኑ ነጋም ከፓርቲው ሊሰናበቱ ይገባል» የሚል አቋም ያላቸው የአመራር አባላት እንዳሉ ለማወቅ ተችሏል። በሶስተኛ ወገን ያሉት ደግሞ በፕሬዚዳንቱ ላይ የእግድ ውሳኔ ይተላለፋና ማጣራት ይካሄዳል የሚል አቋም አላቸው።</p>

<p>ዋና ፀሐፊው በዚህ ላይ ያላቸውን አስተያየት ተጠይቀው «ካስብሰባ በፊት የስብሰባ ውሳኔ አይታወቅም። ይህ የምንዋጋው ኢዴሞክራሲያዊ አሰራር ነው» ካሉ በኋላ «በእርግጠኛነት» አሉ አቶ ሙሉነህ «በእርግጠኛነት ለቅንጅት ታሪካዊ የሆነ ውሳኔ ዛሬ ይወሰናል»</p>

<p>በኢንጂነር ኃይሉ የሚመራው ቅንጅት ጽህፈት ቤት ስብሰባውን ሕገወጥ ሲል ያጣጥለዋል። እንደውም ሕዝቡ ከዚህ ሕገወጥ ስብሰባ አንዳች ነገር መቀበል እንደማይገባው ያሳስባል። በዚህ ስብሰባ የሚሳተፉትም ታሪካዊ ስህተት እንዳይሰሩ ይጠንቀቁ።</p>

<p>የጽህፈት ቤቱ ኃላፊና በተለያዩ የፓርቲው ኃላፊነት ላይ ያሉ አመራሮች በአንድነት ለሪፖርተር በሰጡት መግለጫ ፕሮፌሰር መስፍን ከኋላ ሆነው ወይዘሪት ብርቱካንን እየመሩ ነው። እንደውም «በመኖሪያ ቤታቸው በተደረገ ውይይት እነ ወይዘሪት ብርቱካን ጽህፈት ቤቱን ካተረከቡ ለተለያዩ መገናኛዎች መግለጫ እሰጥባቸዋለሁ» በሚል ቅድመ ሁኔታ አስቀምጠው እንደነበር ይናገራሉ።</p>

<p>«ኢንጂነር የፃፈውን የእግድ ደብዳቤ አንሳ ማለት አይቻልም» ብለውናል የሚሉት የተወካዩ ፕሬዚዳንት ወገኖች ፕሮፌሰር መስፍን ወልደማሪያም ኢንጂነር ኃይሉንና ጽህፈት ቤቱን በሕገወጥነት መወንጀላቸውን አስታውሰዋል። አያይዘውም «ሕገወጥ ብለው ወንጅለው ፣ እንደገና ለማስታረቅ ይሞክራሉ። ሙሉ በሙሉ ለሌላ ወገን ድጋፍ ከሰጡ በኋላ ሸምጋርይ መሆን እዴት ይቻላል? በማለት ይጠይቃሉ።</p>

<p>ፕሮፌሰር መስፍን በበኩላቸው «የውስጥ ንግግር አድርገናል ፣ ይህ ሽምግልና አይደለም። ከኢንጂነር ጋር ሁሉን አድርጌ ድሮ ጨርሻለሁ» በማለት ሽምግልና አለመጀመራቸውን ለሪፖርተር ገልፀዋል።</p>

<p>አቶ ሙሉነህ ፕሮፌሰር መስፍን የተነሱበት ዓላማ በጐ መሆኑን ካስረዱ በኋላ «ሽምግልናው ግን አይሳካም» ብልዋል።</p>

<p>በሌላ በኩል ከእነወይዘሪት ብርቱካን መካከል ፕሮፌስር መስፍንን በመከተል በኩል የሀሳብ ልዩነት ያላቸው መኖራቸው እየተጠቆመ ነው።</p>

<p>ወይዘሪት ብርቱካን ከፕሮፌሰር መስፍን ጋር እያደረጉ ያሉት መቀራረብና በእሳቸው መመራታቸው ለወደፊት እንደማይጠቅም የሚገልፁት ክፍሎች ቀጣዩ የልዩነት ምዕራፍ ይሄው ልዩነት እንደሚሆን ፍርሃታቸውን ገልፀዋል። ወይዘሪት ብርቱካን ፓርቲውን የመምራት አቅም ስላላቸው ከፕሮፌሰሩ «ጥገኛነት» ቢላቀቁ የተሻለ እንደሆነ መክረዋል።</p>

<p>እየሰራን ያለነው ሥራ የእድር ሥራ አይደለም። የፓርቲ ሥራ ነው። የእድር ሥራ ሲሰራ እንኳን መተዳደሪያ ደንብ አለው። ዛሬ እድሮች ሰልጥነዋል። በባህላዊ መንገድ መሥራት አቁመዋል።</p>

<p>ኢንጂነር ኃይሉ የፓርቲያችን ሕገ ደንብ በማይሰጣቸው ስልጣን የላዕላይ ምክር ቤታችንና የሥራ አስፈፃሚ ኮሚቴን ማገድ የሚያስችል ደንብ የለም። በሌላቸው ስልጣን ሰዎችን አገዱ። በዚህ አላቆሙም። ተጠባባዊ ሊቀመንበር ሾመውልናል። የቅንጅት ደንብ ብቻ ሳይሆን ቀደም ብለው የመጡበት (ያለፉበት) የመዐድና የመኢአድ ደንብ ይፈቅድላቸው እንደሆን በሚል እንደገና አነበብነው። እንደዚህ ዓይነት ስልጣን ግን አልሰጣቸውም።</p>

<p>«በተለምዶ እሰራው ነበር» በማለት ለአሜሪካ ሬዲዮ ተናግረዋል። ከሕግ ተነስተው ለመሥራታቸው ሕግ እንዲጠቅሱ ተጠይቀው ግን «እኔ ሕግ ተሸክሜ አልዞርም» ብለዋል የሚል መልስ ነው የሰጡት። እንዲህ ዓይነት ንግግር ከአንድ ፓርቲ መሪ የማይጠበቅ ነው። በጣም አዝነናል። በግሌ በመሪዬ አፍሬአለሁ።</p>

<p>በቅርቡ ለተሾሙት ተጠባባቂ ሊቀመንበር ጉባኤ እንዲጠሩ ልዩ ስልጣን ተሰጥቷል። በደንቡ የላዕላይ ምክር ቤቱ ጠቅላላ ጉባኤ የማይጠራ ከሆነ የምክር ቤቱ 1/3ኛ አባላት ፒቴሽን ተፈራርመው ጉባኤ እንዲጠራ መጠየቅ ይችላሉ። እንግዲህ መሪያችን የጨፈለቁት ይህንንም ሕግ ነው።</p>

<p>የላዕላይ ምክር ቤቱ እንዲህ ያለውን አሰራር የማስቆም ኃላፊነት አለበት። በዛሬው እለት የሚደረገውን ስብሰባው እንዲህ ያለውን አሰራር ለአንዴና ለመጨረሻ ጊዜ የሚያስቆም ውሳኔ ይወስናል ውሳኔውን አስቀድሞ መተንበይ እንዳይሆን እፈራለሁ። ነገር ግን ካለፉት ስህተቶች በመነሳት ማንም ሰው እንደፈለገው እንዳይሆን የሚያግድ የመጨረሻ ውሳኔ ይወሰናል።</p>

<p>አንድ ድርጅት ራሱን ማዳን አለበት። በሁለቱ ስብሰባዎች ኮረም ካልሞላ በሶስተኛው ስብሰባ የሚወሰነው ውሳኔ ገዢ እንደሚሆን አስቀድሞ በደብዳቤ ተገልጿል። ከሊቀመንበሩ ጀምሮ ድርጅቱን የማፍረስ ሥራ ሲሠራ ዝም ብለን አናይም። ስለዚህ ፕርቲያቸውን ከአደጋ ለማዳን ስብሰባው ላይ የሚገኙና የሚወስኑ ታሪካዊ የፓርቲው ባለውለታዎች ናቸው። ውሳኔውም ታሪካዊ ነው።</p>

<p>በውጪ አገር ያሉ የላዕላይ ምክር ቤትና የሥራ አስፈፃሚ ኮሚቴ አባላት ድርጅቱን ከማዳን አንፃር የሚወስኑት ውሳኔ ታሪካዊ እንደሚሆንና እንደሚደግፉት አሳውቀውናል። መግለጫም አውጥተዋል። ሕዝቡም ይደግፈዋል።</p>

<p>በአውሮፓ በሰሜን አሜሪካ ድጋፍ ሰጪዎች መግለጫ እያወጡ ነው። ሕግን ለማስከበር የሚወሰደውን እርምጃ እናደንቃለን ብለዋል። በአገር ውስጥም ቢሆን ተመሳሳይ ድጋፍ ይኖረናል።</p>

<p>እርቅና ሽምግልና ጥሩ ነው። ግን ኢንጂነር ኃይሉ እየሰሩ ያሉትና የሰሩት ሥራ እርቅን የሚፈልጉ አያስመስልም። ማንም ዴሞክራሲያዊ አሰራር አሰፍናለሁ የሚል ድርጅት በአምባገነናዊ አመራር ሲመራ ፣ በድርጅቱ ውስጥ ዴሞክራሲ ሳይኖር እንዴት ፕሬዚዳንቱ በፓርቲው ደንብ መሠረት ችግር ይፈታል ብለው ያምናሉ? እንግዲህ ኢንጂነር ከዚህ ሃሳብ ጋር የተጣሉ በመሆናቸው እንዴት ከእሳቸውና ከእሳቸው ደጋፊ ቡድኖች ጋር እርቅ ይታሰባል? ስለዚህ የተጀመረው እርቅ ተግባራዊ ሊሆን አይችልም።</p>

<p>ለማስታረቅ ፕሮፌሰር መስፍን ያደረጉት ተነሳሽነት በበጐ መልኩ የምናየው ይሆናል።</p>

<p>አንድ ሽማግሌ የነፍሰ ገዳይና የሟችን ቤተሰቦችን ለማስታረቅ ሲነሳ ነፍስ ገዳዩን «ነፍስ ገዳይ» ማለት የለበትምን? ስለዚህ ሕግ ሲጣስ እያዩ ሕግ ተጥሷል ማለታቸው አግባብ አይደለም የሚሉ ካሉ ራሳቸው ችግር አለባቸው።</p>

<p>በኢንጂነር ኃይሉ ሻውል የሚመራው ቅንጅት ጽህፈት ቤት በበኩሉ በወይዘሪት ብርቱካን ሚደቅሳ የሚመራውን አመራር በመተንኮስ መግለጫ ሰጥተዋል።</p>

<p>ፕሮፌሰር መስፍን ወላደማሪያም ከእነ ወይዘሪት ብርቱካን ቡድን ጋር የወገኑ በመሆናቸው ሊሸመገሉ ይችላሉ የሚል እምነት የለንም። ገለልተኛ አለመሆናቸውንም በተለያዩ መንገዶች ገልፀዋል። እኛን ሕገወጥ በማለት በግልፅ ለወይዘሪት ብርቱካንና ለሳቸው ቡድን ያላቸውን ወገተኝነት አረጋግጠዋል።</p>

<p>በውጭ ሬዲዮ ጣቢያዎች ፣ በተለያዩ በጋዜጦች ፣ በአካል በተደረጉ ውይይቶች አቋማቸውን በግልፅ ነግረውናል። እንደውም ቅድመ ሁኔታ ያስቀመጡበት ሁኔታ አለ። ይህንን ካደረጋችሁ ይህንን አላደርግም ብለዋል።</p>

<p>ፕሮፌሰር መስፍን ወልደማሪያም አራቱ ፓርቲዎች መጀመሪያ ወደ ጥምረት በኋላም ወደውህደት በመጡበት ወቅት እሳቸው ያዘጋጇቸው የቀስተ ዳመና ሰዎች እንዳይነኩባቸው ስለፈለጉ በአሜሪካና በጀርመን ድምፅ ሬዲዮ ጣቢያዎች «ሳልሞት ኑዛዜ ልስጥ» ብለው ስለኢንጂነር ኃይሉ መታመም ምንም ሳይገልፁ «ኃይሉ ፓርቲውን መምራት በማቆሙ ብርቱካን ቀጠለች። ብርቱካን ፓርቲውን የመምራት ብቃት አላት» ብለው አስተያየት ሰጡ።</p>

<p>በአገር ውስጥ በሚታተመው ጋዜጦች ላይ «ደንቡን ተከትለው የሚሄዱት አሁን እዚህ አገር ውስጥ ያሉት በተቀዳሚ ሊቀመንበሯ በወ/ት ብርቱካን ሚደቅሳ እየተመሩ የሚሄዱት ናቸው» አሉ። በተጨማሪም «በመኢአድ ውስጥ ያለው አሰራር የጌታና የሎሌ ግንኙነት ነው» አሉ። ይህ የፕሮፌሰሩን አቋም በግልፅ የሚያሳይ አይደለም?</p>

<p>በተለያዩ ጊዜያት የተለያዩ ሰዎች ከፕሮፌሰ ጋር ተገናኝተው ባካሄዷቸው ውይይቶች ሁሉ የፕሮፌሰሩ አቋም ቀደም ብሎ በዶ/ር ብርሃኑ ነጋ ዛሬ ደግሞ በወ/ት ብርቱካን ሚደቅሳ ለሚመራው ቡድን ድጋፍ በመስጠት ላይ ናቸው። ዛሬም ከወይዘሪት ብርቱካን ጀርባ ሆነው ምን እያደረጉ እንደሆነ ሕዝብ የሚረዳ ይመስለናል። በዚህ አቋማቸው ፕሮፌሰር መስፍን ተሸምጋይ እንጂ በሸምጋይነት ሊቀርብ አይችሉ። በዚህ አቋማቸው ሸምጋይ ልሁን ብሎ መነሳት ራስን የማታለል ያህል ይመስለናል።</p>

<p>እርቅ በባህላችን ተቀባይነት ያለውና የሚከበር ምግባር ነው። እኛም እርቅን እንወዳለን። በሽምግልና ጉዳይ ላይ የሚመጡ ሰዎችን ሁሉ ለመቀበል ፈቃደኞች ነን። ማንም ይሁን ማን ሰላም ለማምጣት ለሚጥሩ ሁሉ ከበሬታ አለን። የፕሮፌሰር ግን ከዚህ የተለየ ነው። አላማው ግልፅ ነው።</p>

<p>በተወካይ ሊቀመንበሩ አማካኝነት የላዕላይ ምክር ቤት አባላትን ለስብሰባ ይጠራል። በየቦታው የሚደረጉ ሕገወጥ ስብሰባዎች ሁሉ ቆመው ወደ ቅንጅት ጽ/ቤት በመምጣት ለፓርቲው የሚበጁ ሥራዎች እንዲከናወኑ ተወካይ ሊቀመንበሩ ይጋብዛሉ። የፓሪቲውን ሕጋዊ ሰውነት ለማስገኘት ለሚደረጉ ጥረቶች ሙሉ ድጋፍ ይሰጣሉ። የተዘጉ ቢሮዎች የሚከፈቱበትን መንገድ የሚያመቻቹ ፣ የተበተኑ አባላትን የሚሰበስብና የመሳሰሉትን ሥራዎች ተግባራዊ እንዲሆኑ ያደርጋሉ። ከዚህ ውጪ የተለየና ድብቅ ዓላማ እንዲያራምዱ ለማንም ፈቃድ አይሰጥም።</p>

<p>የፓርቲው ሕገ ደንብ በሚፈቅደው መሠረት የተቋቋመው የኦዲትና ኢንስፔክሽን ኮሚቴ በተለያዩ ጊዜያት በተለያዩ ድርጅቶችና ግለሰቦች ለፓርቲው የገባ የገንዘብና ንብረት በአግባቡ በሥራ ላይ መዋላቸውን እንዲመረምር ግፊት ይደረጋል።</p>

<p>የውክልናውን ሕጋዊነት አስመልክቶ አቶ ኃይሉ ሻውል ታህሳስ 14 ቀን 2000 ዓ.ም ለፓርቲው የፃፉት ደብዳቤ «ከኢትዮጵያ ለሕክምና ከወጣሁ ወራት እንዳለፉ ለመላው ኢትዮጵያውያን የተሰወረ ባይሆንም የጤናዬ ሁኔታ የህክምና ውጤት ከእለት እለት በጣም የተሻሻለ መሆኑን በፀሎትና በሃሳብ ለማትለዩኝ ወገኖቼ ስገልጽ በደስታ ነው።</p>

<p>ሆኖም የሕዝባችን ድርጅት የሆነው ቅንጅት ከመቼውም በበለጠ ዛሬ የተለያዩ እንቅፋቶች እንዳጋጠሙት ግልፅ ነው። ስለዚህ የድርጅቱንም ስም ለማስከበር በሕግ በኩል ያለውንም ሆነ በየክፍለ ሃገሩ የተዘጉት ቢሮዎችን ለማስከፈትና በአስቸኳይ የጠቅላላ ጉባኤ ለመጥራት የሚቻልበትን ሁኔታ ማዘጋጀት እኔ በቅርብ ህክምናዬን ጨርሼ ከእናንተ ከወገኖቼ ጋር ለመወያየት እስክችል ድረስ ሥራው እንዳይጓተትና እንዳይጓደል ቅልጥፍና እንዲኖረውም ለሊቀመንበሩ በቅንጅት መተዳደሪያ ደንብ በተሰጠው ስልጣን አንቀጽ 24 ንዑስ አንቀጽ 1 መሠረት እኔን ተክተውና ሙሉ ስልጣን ይዘው የቅንጅትን ሥራዎች እንዲሰሩ አቶ አባይነህ ብርሃኑን በተጠባባቂ ሊቀመንበርነት ደረጃ ውክልና የሰጠኋቸው መሆኔን እየገለጥኩ ተወካዩ በሚሰሩት ሥራ ሁሉ ሁላችሁም አስፈላጊውን ትብብር እንድታደጉላቸው አደራ እላለሁ።</p>

<p>በአሁኑ ወቅት የድርጅቱ ሊቀመንበር ኢንጂነር ኃይሉ ሻውል የድርጅቱን ሥራ ለመሥራት እንዲቻል ውክልና መስጠታቸው ይታወቃል። ውክልና የወሰዱት ኃላፊ ያልጠሩት ስብሰባና የታገዱ ሰዎች የሚያደርጉት ስብሰባም ሆነ ውሳኔ ሕገወጥ አካሄድ በመሆኑ የላዕላይ ም/ቤቱ አባሎችም ቅንጅትን ለማዳን ሳይሆን ለማፍረስ ከሚንቀሳቀሱ ቡድኖች ተለይተው በፓርቲው ጽ/ቤት በኩል የሚወጡ መመሪያዎችንና የስብሰባ ጥሪዎችን እንዲከታተሉ ጥሪያችንን እናስተላልፋለን።</p>

<p>«[ከኢንጂነር ጋር] የሚቻለኝን ሁሉ አድርጌ ጨርሻለሁ» ፕሮፌሰር መስፍን ወ/ማሪያም ሽምግልና አይደለም ለኔ ፣ ከእነሡ ጋር ይሄ የውስጥ ንግግር ነው ፣ ለማናቸውም እኔ ምንም የምናገረው ነገር የለኝም። እነሱ የሚሉትን አሉ መልካም ነው ፣ ባልባልታ አናገርም ፣ አሉባልታ ነው ይሄ፣</p>

<p>ሽምግልና ውስጥ አልገባሁም ፣ ውስጥ ባለው በራሳችን (እኔም ቅንጅት ውስጥ ነኝ) ምንድነው ችግሩ? የት ነው ችግሩ? እያልኩ እጠይቃለሁ ፣ በጥያቄዎቹ ዙሪያ አንዳንድ ሀሳብ እሰጣለሁ እንጂ ሽምግልና ውስጥ አልገባሁም። ከማን ጋር ነው ሽምግልና ያለው? እዚህ እኮ ቢሮውን የያዙት ሰዎች ስጣንም ምንም የሌላቸው ሰዎች ናቸው። ከኢንጂነር ኃይሉ ጋር የሚቻለኝን ሁሉ አድርጌ ጨርሻለሁ። ክዚህ በላይ ምንም የምናገረው ነገር የለኝም።</p>

<p>በተያያዘ ዜና ቅንጅት ለአንድነትና ለዴሞክራሲ ፓርቲ በየአቅጣጫው በቡድን ተንቀሳቅሰው ፓርቲውን ለሚያደራጁና የቅንጅትን የሰላማዊ ትግል ጉዞ ቀጣይነት ለሕዝቡ እንዲያስረዱ በቂ ዝግጅት ላደረጉ የፓርላማ ተመረጮችና አደራጆች ታህሳስ 17/2000 ዓ.ም የአንድ ቀን ሴሚናር ቸርችር ጐዳና በሚገኘው በቅንጅት ጽ/ቤት መሰጠቱን ገለፀ።</p>

<p>ጽ/ቤቱ ለሪፓርተር ጋዜጣ በፃፈው ድብዳቤ እንደገለፀው በሴሚናሩ ላይ የዴሞክራሲ ፅንሰ ሃሳቦች ፣ የተደራጀ ሕዝብ ወሳኝ ሚና ፣ የሰላማዊ ትግል አደረጃጀት ስልት ፣ የኢትዮጵያ ሕዝብ የትግል ጉዞ ታሪክና በኢትዮጵያ የትግል ታሪክ ውስጥ ሕዝብ የከፈለው መስዋዕትነት በሚሉ ርዕሶች ላይ አቶ አሰፋ ኃብተወልድ የቅንጅት ላዕላይ ምክር ቤት አባል ትምህርት ከሰጡ በኋላ ሰፊ ውይይት ተካሂዷል።</p>

<p>በሴሚናሩ መጀመሪያ ላይ የቅንጅት ላዕላይ ምክር ቤት አባል ወ/ሪት መሰበወርቅ ቅጣው የእንኳን ደሃና መጣችሁ ንግግርና ፓርቲው ለገጠሙት ችግሮችና መፍትሔያቸው ገለፃ አድርገዋል። በሴሚናሩ መግቢያ ላይ የቅንጅት ሥራ አስፈፃሚ ኮሜቴ አባል ሻለቃ ጌታቸው መንግሥቴ በወቅቱ የፓርቲው ችግሮች ላይ የተወሰዱ እርምጃዎችና ዘለቄታዊ መፍትሔ ምን መሆን እንዳለበት ገለፃ ማድረጋቸውን የደረሰን መረጃ ያመለክታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 20 ቀን 2000</a></p>

</body>
</html>	
