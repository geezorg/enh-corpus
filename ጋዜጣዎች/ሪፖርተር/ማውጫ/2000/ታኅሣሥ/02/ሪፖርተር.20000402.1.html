<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሁሉም በየፊናው ይሂድ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ሁሉም በየፊናው ይሂድ»</h2>


<p>ከእስር ከተፈቱ በኋላ ልዩነታቸው በግልፅ የወጣው የቅንጅት አመራሮች ከዚህ በኋላ በየፊናቸው መቀጠል እንጂ አንድ ላይ ሆነው መስራት አስፈላጊ አለመሆኑን ዶክተር ብርሃኑ ነጋ ገለፁ።</p>

<p>ዶክተር ብርሃኑ ነጋ «በከረንት አፌርስ» የፓልቶክ መድረክ እንደተናገሩት ፣ ሁለቱ ቡድኖች ይታረቁ ቢባል እንኳ እርቁ ሁለቱም በየመንገዳቸው እንዲሄዱ የሚያደርግ መሆን እንዳለበት ገልፀዋል።</p>

<p>«እነዚህን ኃይሎች እንደገና በእርቅ አምጥቶ አንድ ቅንጅት ብሎ ለመሄድ የሚሆንም ተፈላጊም አይመስለኝም። ምን እንደሚጠቅምም አላውቅም። ለዲሞክራሲያዊ ሂደቱ አንድ እርምጃ የሚያስኬድም አይመስለኝም። ሁሉም በየፊናው ይሂድ...»</p>

<p>ዶ/ር ብርሃኑ እንደሚሉት መታረቅ ካስፈለገ «ሁላችሁም መንገዳችሁን ሂዱ ፣ ብልግናውን ተው ፣ ለምታምኑበት እየመለመላችሁ ቀጥሉ ፣ የሚል መሆን አለበት ፣ ወደፊት ግን ሁኔታዎች ሰክነው ከየአቅጣጫው ለውጥ አድርጎ መነጋገር ይቻል ይሆናል የሚል አስተያየት» ሰጥተዋል።</p>

<p>ዶክተር ብርሃኑ ፣ በዚሁ ንግግራቸው አራት ወራት ሙሉ በንትርክ ያለፈ መሆኑን ጠቅሰው ልዩነቱም መሰረታዊ ጉዳይ የሌለውና «የብልግና ፖለቲካ» ዓይነት መሆኑን ጠቅሰዋል። ልዩነቱ የሚያዋርድና የሚያሳፍር የድርጅቱን የዲሞክራሲ እንቅስቃሴ ሽባ የሚያደርግ መሆኑን አምነዋል።</p>

<p>«ቅንጅት» ለሚለው ስም ደጋፊዎቹ እንዳይጨነቁና በእምነቱ ላይ ማተኮር እንደሚገባቸው የገለፁት ዶክተር ብርሃኑ ፣ የወደፊቱን ድርጅታቸውን ስያሜ ሃገር ቤት ያሉት ጓደኞቻቸው እንደሚያስቡበት ግምታቸውን ሰጥተዋል።</p>

<p>ከፓልቶኩ ተሳታፊዎች ለቀረበላቸው ጥያቄ መልስ የሰጡት ዶክተር ብርሃኑ ፣ ወደ ሃገር ቤት ይመለሱ እንደሆነ ለተጠየቁት ፣ ግልፅ መልስ ሳይሰጡ ቀርተዋል። ነገር ግን በትግሉ እንደሚገፉ አረጋግጠዋል።</p>

<p>«በደንብ አስቤ ፣ ትግሉ ወደፊት እንደሚሄድ አስቤ አውጥቼና አውርጄ ግልፅ የሆነ መስመር ይዤ ከጓደኞቼ ጋር ተነጋግረንበት ትግሉ ይቀጥላል» ብለዋል። ይሁን እንጂ ትግሉን የሚቀጥሉት በሃገር ውስጥ ሆነው ይሆን ወይስ በውጭ ሃገር ለመግለፅ ፈቃደኛ ሳይሆኑ ቀርተዋል።</p>

<p>ዶ/ር ብርሃኑ ቤተሰቦቻቸውን ጭምር ይዘው ውደ አሜሪካ የሄዱት ፣ የቅንጅት ልዑክ ከመሄዱ ቀደም ብለው ሲሆን በኒውዮርክ የስድስት ወራት የነፃ ጥናት ክትትል አግኝተው እንደሚቆዩ መዘገቡ ይታወሳል።</p>

<p>ዶክተር ብርሃኑ በዚያው ጥያቄና መልሳቸው ከፕሬዚዳንት መለስ ዜናዊና ከጊዜው ጠቅላይ ሚኒስትር ታምርት ላይኔ ጋር እየተሳሳቁ የተነሱትን ፎቶግራፍ አስመልክቶ መልስ ሰጥተዋል።</p>

<p>በ1983 በግላቸው ወደ አዲስ አበባ እንደመጡ ፣ ቦሌ አይሮፕላን ጣቢያ ሲደርሱ የቻርተሩን ጉባዔ ታዛቢ እንዲሆኑ እንደተጠየቁና መታዘባቸውን ፣ በታዛቢነት ስብሰባውን ከጨረሱ በኋላም በግብዣ ላይ ከሁለቱ መሪዎች ጋር ፎቶግራፍ መነሳታቸውን አስታውሰዋል። «ቢሆንን?» ይላሉ ዶክተር ብርሃኑ ያን ጊዜ የኢሕአዲግ ደጋፊ ቢሆኑ እንኳ ፣ አሁን እየተቃወሙ «ኢሕአዴግ ነው ለማለት ይቻላል?» ሲሉ ጥያቄውን በጥያቄ መልሰዋል።</p>

<p>የቅንጅት አመራሮች እስር ቤት ሆነው ተመሳሳይ አቋም ያላቸውና ፣ ልዩነቱ ከወጡ በኋላ መሆኑን የጠቀሱት ዶክተር ብርሃኑ ፣ እነ አቶ አባይነህን በስም ጠቅሰው በዶክተር ታዬ ወደሰማያት የሚመራው የቅንጅት ዓለም አቀፍ ምክር ቤት መቋቋምን ይቃወሙ እንደነበር አስታውሰዋል። አሁን ግን የተለየ ሃሳብ መያዛቸው እንዳስገረማቸውና የሰው ሃሳብ እስከዚህ እንዴት ሊለዋወጥ ይችላል? የሚል ግምት እንዳሳደርባቸው ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 2 ቀን 2000</a></p>

</body>
</html>	
