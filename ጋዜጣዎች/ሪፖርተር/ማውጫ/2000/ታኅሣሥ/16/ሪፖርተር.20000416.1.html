<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ዳንኤልና ነፃነት ባብላጫ ድምፅ ጥፋተኞች ተባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዳንኤልና ነፃነት ባብላጫ ድምፅ ጥፋተኞች ተባሉ</h2>


<p>በፌዴራል ከፍተኛ ፍርድ ቤት ሁለተኛ ወንጀል ችሎት በኢንጅነት ኃይሉ ሻውል የክስ መዝገብ የተከሰሱት አቶ ዳንኤል በቀለና ነፃነት ደምሴ ታህሳስ 14 ቀን 2000 ዓ.ም በአብላጫ ድምፅ ጥፋተኞች ተባሉ።</p>

<p>ሁለቱ ተከሳሾች ሕገ መንግሥቱንና የሕገ መንግሥቱን ስርዓት በሀይል ለመጣል ተንቀሳቅሰዋል በሚል ከተከሰሱት የቅንጅት ለአንድነትና ለዴሞክራሲ ፓሪቲ አባላት ጋር አብረዋል በሚል ተከሰው ጥፋተኛ አይደለንም በማለት የሰውና የሰነድ ማስረጃዎቻቸውን በማቅረብ ከሁለት ዓመት በላይ ተከራክረዋል።</p>

<p>ከትናንት በስቲያ ታህሣሥ 14 ቀን 2000 ዓ.ም በተከሳሾቹ ላይ ፍርድ ለመስጠት በተቀጠረው መዝገብ በአብላጫ ድምፅ ጥፋተኛ የተባሉት ተከሳሾቹ ፣ ዐቃቤ ሕግ ያቀረበባቸውን የሰውና የሰነድ ማስረጃዎች በአግባቡ ማስተባበላቸውን ፍርድ ቤቱ ገልጿል። ነገር ግን «መንግሥት አፈሙዝ የሚያነሳ ከሆነ ሕዝቡ አድማ ማድረግ አለበት በማለት አነሳስተዋል ፣ በራሪ ወረቀት በትነዋል ፣ በሚል የቀረበባቸውን የዐቃቤ ሕግ ምስክሮች ቃል አላስተባበሉም» ብሏል።</p>

<p>በዚህም መሠረት ተከሳሾቹ በወንጀለኛ መቅጫ ሕግ አንቀፅ 32(1)/ሀናለ/፣ አንቀፅ 113(2) እና አንቀፅ 149 መሰረት ባብላጫ ድምፅ ጥፋተኛ ተብለዋል።</p>

<p>ከትላንት በስቲያ ታህሳስ 14 ቀን 2000 ዓ.ም በሁለቱ ተከሳሾች ላይ የመጨረሻ ውሳኔ እንደሚሰጥ ፍርድ ቤቱ ህዳር 22/2000 በዋለው ችሎት ቢያሳውቅም በዳኛው የጤና መታወክ ምክንያት ተተኪ ዳኛ እስኪሰየም ቀጠሮው ተላልፎ ነበር።</p>

<p>የተከሰሱበትን ክስ በመቃወም የሰውና የሰነድ ማስረጃዎቻቸውን በማቅረብ ሲከራከሩ የቆዩትና የአቶ ዳንኤላን አቶ ነፃነትን የመጨረሻ የፍርድ ውሳኔ ለማዳመጥ ወደ ፍርድ ቤት ያቀናው ሰው በርካት ነበር።</p>

<p>መንግሥትን ይቅርታ ጠይቀው ከተፈቱት ተቃዋሚ የቅንጅት እስረኞች በእስር በነበሩበት ጊዜና ጉዳያቸው በሚታይበት አቃቂ ቃሊቲ የሚገኘው ሁለተኛ ወንጀል ችሎት አዳራሽ (በጣም ሰፊ ነው) በመገኘት የክስ ሂደቱን ከሚከታተለው እድምተኛ በልደታ ከፍተኛ ፍርድ ቤት ሁለተኛ ወንጀል ችሎት የሚታየውን የዳንኤልና ነፃነት ችሎት ለማዳመጥ የተሰበሰበው የበለጠ እንደነበር መገመት ይቻላል።</p>

<p>ከትላንት በስቲያ የዋለውን ችሎት ሁልጊዜም በቀጠሮው ዕለት እንደሚሆነው ችሎቱን ለመከታተል የተከሳሾቹ ቤተሰቦችና የመሥሪያ ቤት ባልደረቦች ፣ ጓደኞች ዓለም አቀፍ ታዛቢዎች ፣ የአገር ውስጥና የውጭ ጋዜጠኞች ተገኝተዋል።</p>

<p>የፍርድ ቤቱ የውጭ በር ሲከፈት ጀምሮ ወደ ችሎቱ ያመራው ሕዝብ በርካታ በመሆኑ ፖሊሶች ከወትሮው በተለየ ቀደም ብለው እየፈተሹ አስገብተዋል ፣ ቀደሞ አዳራሹ በመሙላቱ ችንሽ ዘግየት ብሎ የመጣ ጋዜጠኛም ሆነ ዘመድ ወደ ችሎቱ መግባት አልቻለም።</p>

<p>የመሀል ዳኛው አቶ አዲል አህመድ የግና ቀኝ ዳኞች ስም ፣ የአቃቤ ሕግ ፣ የተከሳሾች ፣ ስምና የተከሳሾች ጠበቃን ስምና የክስ መዝገቡን ቁጥር ከተናገሩ በኋላ ፍርድ መስጠቱን ገልፀው ዳኛ አህመድ አሚን ሳኒ ፍርዱን በንባብ አሰምተዋል።</p>

<p>በግራ ዳኛው ክሱ የተመሠረተበትንም ፣ ባለፉት ሁለት ዓመታት ውስጥ የተከናወኑትን የፍርድ ቤት ሂደቶች ፣ አቃቤ ሕግ ያቀረባቸውን ሰዎችና የሰንድ ማስረጃዎች ፣ ተከሳሾችም ያቀረቧቸውን የሰዎችና የሰንድ ማስረጅዎች ፣ ተከሳሾቹ የቀረበባቸውን የክስ ማስረጃ ማስተባበላቸውንና አለማስተባበላቸውን ከቀኝ ዳኛው ፍፁም ገ/ሕይወት ጋር በመተጋገዝ አንብበው በድምፅ ብልጫ ጥፋተኛ ናቸው ፣ ብለናል በማለት መዝገቡን ለመሀል ዳኛው መለሱ።</p>

<p>ዳኛ አዲል አህመድ መጋቢት 22 ቀን 1998 ዓ.ም ተከሳሾቹ የቀረበባቸውን ክስ ሊያስከስሳቸው ስለማይችል በነፃ ይሰናበቱ ማለታቸውንና በድምፅ ብልጫ እንዲያስከስሳቸው መወሰኑን አስታውሰው ፣ አሁንም በነፃ ሊሰናበቱ ይገባል በሚለው አቋማቸው ከአብላጫ ድምፅ መለየታቸውን በንባብ አሰምተዋል።</p>

<p>ሦስቱም ዳኞች ፍርዱን አሰምተው ከጨረሱ በኋላ «ከአስር ደቂቃ በኋላ እንመለሳለን» በማለት ወጡ።</p>

<p>የመጨረሻውን ፍርድ ለመስማት ከጠዋቱ አንድ ሰዓት ጀምሮ በፍ/ቤቱ የተገኙት ታዳሚዎች በዝምታ ተዋጡ።</p>

<p>ዳኞች ለዕረፍት በወጡበት ሰዓት የተከሳሾቹ ቤተሰቦች ሲያለቅሱ ታይተዋል። ከዕረፍት መልስ ዳኞች ዐቃቤ ሕግና ተከሳሾችን የቅጣት አስተያየት እንዲያቀርቡ ጠየቁ።</p>

<p>ዐቃቤ ሕግ በሰጠው የቅጣት አስተያየት ፣ 94ኛ ና 95ኛ ተከሳሾች (ዳንኤልና ነፃነት) ከፍተኛ የሕግ ባለሙያና ክፍተኛ ዕውቀት ያላቸው በመሆናቸውና በወንጀሉ በመሳተፋቸው ፣ በወንጀለኛ መቅጫ ሕግ አንቀፅ 84(1)/ሀ/ መሠረት ቅጣቱ ከብዶ እንዲወሰን፣</p>

<p>ተከሳሾቹ ድርጊቱን የፈፀሙት ምርጫ ለመታዘብ የሲቪክ ማህበራት በተሰጣቸው ፈቃድ መሠረት ማህበራትን በመወከል የተሰማሩበትን በመተው በመሆኑ በወንጀለኛ መቅጫ ሕግ አንቀፅ 84(1)/ለ/ መሠረት ቅጣቱ ከብዶ እንዲወሰን</p>
 
<p>ተከሳሾቹ በተሳተፉበት ፣ የወንጀል ድርጊት ከፍተኛ የሰው ህይወት በመጥፋቱ ፣ ንብረት በመውደሙ በወንጀለኛ መቅጫ ሕግ አነቀፅ 84(1)/ሐ/ መሠረት ቅጣቱ ከብዶ እንዲወሰን፣</p>

<p>ባጠቃላይ በሰውና በንብረት ላይ ከፍተኛ ጉዳት በመድረሱ በወንጀለኛ መቅጫ ሕግ 257(ሐ) መሠረት ቅጣቱ ከብዶ እንዲወሰንና በወንጀለኛ መቅጫ ሕግ አንቀፅ 124(2) መሠረት የመብት መሻር ቅጣት እንዲወሰን ሲል የቅጣት አስተያየቱን አቅርቧል።</p>

<p>ጥፋተኛ የተባሉት አቶ ዳንኤል በቀለና አቶ ነፃነት ደምሴ የቅጣት አስተያየት እንዲያቀርቡ ተጠይቀው፣</p>

<p>አቶ ዳንኤል በቀል «አቃቤ ሕግ የሰጠውን የቅጣት አስተያየት ማዳመጣቸውን ጠቅሰውና ትክክል አለመሆኑን ገልፀው ፍርድ ቤቱ የሚሰጠውን ቅጣት እንደሚቀበሉ ተናግረዋል።</p>

<p>አቶ ነፃነት ደምሴ በበኩላቸው «የቀረበውን የቅጣት አስተያየት በፍፁም ትክክል አለመሆኑና በጣም የሚያሳዝን መሆኑን ተናግረው ፣ ፍርድ ቤቱ የሚጥለውን ቅጣት እንደሚቀበሉ ለችሎቱ ተናግረዋል።</p>

<p>ፍርድ ቤቱ ከሁለቱም በኩል የተሰጠውን የቅጣት አስተያየት አድምጦ ለዛሬ የቅጣት ውሳኔ ለመስጠት ቀጠሮ በመስጠት ችሎቱ መልስ ሆኗል።</p>

<p>አቶ ዳንኤል በቀለና አቶ ነፃነት ደምሴ ተከሰው ፍርድ ቤት ከቀረቡበት ጊዜ ጀምሮ አብረዋቸው እንደተከሰሱት አንከራከርም ሳይሉ ሲከራከሩ ቆይተዋል።</p>

<p>አብረዋቸው የተከሰሱት ይቅርታ ጠይቀው ምህረት ሲደረግላቸው እነሱ ግን ለይቅርታ ለመፈረም ፈቃደኛ አለመሆናቸውን የሲቪክ መብቶች ተከራካሪ ኔትወርክ ዋና ፀሐፊ ኩሚናይድ ለአልጀዚራ ቴሌቪዝን ገልፀዋል። «በቀለና (ዳንኤል) ደምሴ (ነፃነት) በመርህ ላይ በተመሰረተ ውሳኔ ለይቅርታ ጥያቄ አልፈረሙም። እንዲህ ማድረግ በኢትዮጵያ ያለውን የሲቪል ማኅበረሰብ ወንጀለኛ እንደማድረግ ይቆጠራል ብለው አምነዋል…» ሲሉ ናይድ ተናግረዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ታኅሣሥ 16 ቀን 2000</a></p>

</body>
</html>	
