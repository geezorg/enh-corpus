<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ፓርቲዎች የሟሟያ ምርጫ አስመልክቶ በድጋሚ ጥያቄ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚ ፓርቲዎች የሟሟያ ምርጫ አስመልክቶ በድጋሚ ጥያቄ አቀረቡ</h2>


<p>ኤዴአፓ መድህን በቀጣዩ የሟሟያና የአካባቢ ምርጫ ለመሳተፍ የሚያስቀምጠው ቅድመ ሁኔታ እንደሌለ የፓርቲው ምክትል ሊቀመንበር አቶ ሞሼ ሰሙ ለሪፖርተር ጋዜጣ ገለፁ። ፓርቲው ባሸነፍነበት ወንበር ምርጫ የሚካሄድ ከሆነ ግን ወደ ፍርድ ቤት እንሄዳለን አሉ።</p>

<p>ምርጫን በሚመለከት ጥያቄ የሌላቸው መሆኑንና በማሟያው ምርጫ እንደሚሳተፉ የገለፁት አቶ ሞሼ «የማንሳተፍበት ምርጫ ቢኖር ያሸነፍንበት ወንበር ብቻ ላይ ነው» ብለዋል።</p>

<p>አርብ እለት ተቃዋሚ ፓርቲዎች ከምርጫ ቦርድ ጋር ባደረጉት ውይይት «ቢሮዎቻችን ተዘግተውብናል ፣ ያሉት ተጫባች ሁኔታዎች ሊያሰሩን የሚችሉ አይደሉም። ወደ ምርጫ ለመግባት እንቸገራለን» የሚሉ ጥያቄዎች ከተቃዋሚ ፓርቲዎች መነሳታቸውን የጠቆሙት የኤዴአፓ ምክትል ሊቀመንበር ምርጫው ዴሞክራሲያዊ ፣ አሳትፊ እንዲሆን ፣ የተለያዩ ተቃዋሚ ፓርቲዎችም ሆነ ማህበረሰቡ አቋሙን ገልፆ የሚመርጠውን ለማወቅ እንዲችል የገንዘብ አቅምን ማጠናከር በአንዳንድ የመንግሥት አካላት የሚደርሱ ጫናዎች መቀረፍ ያለባቸው ቢሆንም በእነዚህ ጥያቄዎች ምክንያት ፓርቲያቸው ወደ ምርጫ አንገባም የሚል አቋም እንደሌለው ገልፀዋል።</p>

<p>ኤዴአፓ መድህን ከመጀመሪያው ጀምሮ ተወዳድሮ ያሸነባቸውን የምርጫ ቦታዎች ተረክቦ የተስጠውን ኃላፊነትና አደራ እንደሚወጣ ደጋግሞ መግለፁን የጠቆሙት አቶ ሞሼ «የእኛ ጥያቄ የህዝብ ድምፅ ማስከበር ፣ የመረጠንን ህዝብ ማገልገል በመሆኑ ባሸነፍንበት ቦታ መወዳደር አንፈልግም። ይህ የህዝብ ድምፅ መሻር ነው» ብለዋል።</p>

<p>አርብ ዕለት በተካሄደው የተቃዋሚ ፓርቲዎችና የምርጫ ቦርድ ውይይት ላይ ምርጫ ቦርድ በራሱ ተነሳሽነት ያዘጋጀውን የምርጫ ፕሮግራም ማቅረቡን የገለፁት አቶ ሞሼ የቀረበውን የምርጫ ፕሮግራም ተቃዋሚ ፓርቲዎች ቢቀበሉት እንኳን ፕሮግራሙ የሚፀድቀው ከክልል መንግሥት ጋር ውይይት ከተደረገበት በኋላ በመሆኑ ፕሮግራሙ መቅረቡ ትርጉም አልባ ነው ብለው እንደሚያስቡ ተናግረዋል። ሕገ መንግሥቱ ሥልጣን የሰጣቸው ባለቤቶች ተወያይተው አቋም ያልወሰዱበት በመሆኑም ሰነዱ የሚያሰራና የማያሰራ መሆኑን ፓርቲዎቹ ከመነጋገራቸው በፊት የክልል መንግሥታት በጉዳዩ ላይ እንዲወያዩበት ኤዴአፓ መድህን መጠየቁን አቶ ሞሼ ገልፀዋል።</p>

<p>በማሟያና በአካባቢ ምርጭው ላይ አስተያየታቸውን የሰጡት የቅንጅት ተወካይ አቶ ተመስገን ዘውዴ በበኩላቸው በምርጫው ዙርያ ደጋፊዎቻቸውን ለማነጋገርና እጩ ተወዳዳሪዎችን ለመመልመልና በነፃነት ተዘዋውሮ ለማሰረዳት ያልተቻለበት ሁኔታ እንዳለ ገልፀዋል። ከምራጫ 97 በኋላ በተፈጠረው የፖለቲካ ቀውስ እነዚህን ሕገ መንግሥታዊ መብቶች ህዝቡ ሊጠቀምባቸው እንዳልቻለ ተናግረዋል። ህዝቡ ሕገ መንግሥታዊ መብቱን እንዲጠቀም ለማድረግም «መንግሥት የህዝብን ስነ ልቦና መገንባት ያስፈልገዋል» ብለውል። ይህንን ማድረግ የሚቻለውም ተቃዋሚ ፓርቲዎች በኤሌክትሮኒክስ ሚድያው እኩል እድል አግኝተው ህዝብን ማረጋጋትና የፖለቲካ ሕገ መንግሥታዊ መብታቸውን መጠቀም ሲችሉ መሆኑን አመልክተዋል።</p>

<p>ማስታወቂያ ሚኒስቴር ከምርጫ ቦርድ ጋር እየተነጋገረና የድልድል ሀሳብ እያመቻቸ ባለበት ሠዓት ሚዲያ ተነፈገን ብሎ መጠየቅ አግባብ አይደለም ለሚለው ለኢህአዴግ መግለጫ መልስ ሲሰጡም «የጉዳዩ ባለቤቶች ማስታወቂያ ሚኒስቴርና ምርጫ ቦርድ ብቻ አይደሉም። ጉዳዩ እኛንም በቀጥታ ይመለከተል። የተመረጥነው ግብር በሚከፍሉ ዜጐች ስለሆነ ፕሮግራማችን ለህዝብ በማስረዳት በወቅቱ የሚዲያ እድል ማግኘት አለብን። የሚዲያ እድል መጠየቅ ችሮታ መቀበል አይደለም» ብለዋል።</p>

<p>አርብ እለት በተካሄደው የፓርቲዎችና የምርጫ ቦርድ ውይይት ላይ ስለሰዎች መታሰር፣ ስለቢሮዎች መዘጋት ስለበጀት ጉዳይ ጥያቄዎች መነሳታቸውን የገፁልን የኦፌዴን ሊቀመንበር አቶ ቡልቻ ደመቅሳ በበኩላቸው የተዘጉ ቢሮዎች እንዲከፈቱ ለማድረግ ምርጫ ቦርድ ከመንግሥት ጋር እንደሚነጋገር መግለፁን ተናግረዋል። የታሰሩ ሰዎችም በህጋዊ መልኩ በአፋጣኝ ውሳኔ ማግኘት የሚችሉበትን መንገድ ለማመቻቸት ጥረት እንደሚያደርግ ቦርዱ መናገሩን ገልፀዋል።</p>

<p>ታዛቢዎችን መሚመለከት «ለአካባቢ ምርጫ የውጭ አገር ታዛቢ ማስገባት የተለመደ አይደለም» በማለት ኢህአዴግ የውጭ አገር ታዛቢዎች በምርጫው አይገኙም ላለው አቶ ቡልቻ «ምርጫን ለመታዘብ ብቻ የተቋቋመ ቡድኖች ስላሉ ምርጫ መታዘብ የተለመደ አይደለም» የሚለው አገላለፅ ትክክል አለመሆኑን ተናግረዋል።</p>

<p>ኢትዮጵያ ከአፍሪካ አንድነት ድርጅት ጋር በተፈራረመችው ስምምነት ላይ «እያንዳንዱ የአፍሪካ አገር የሌላውን ምርጫ ይታዘባል» የሚል ስምምነት መኖሩን የጠቀሱት የኦፌዴኑ ሊቀመንበር ከአገር ውስጥ ታዛቢዎች በተጨማሪ የውጭ አገር ታዛቢዎችም በአካባቢውና በሟሟያው ምርጫ ላይ በታዛቢነት መገኘት እንዳለባቸው አስተድተዋል።</p>

<p>በፓርቲዎችና በምርጫ ቦርድ መካከል ስለተካሄደው የውይይት መንፈስ አቶ ቡልቻ ሲገልፁ «ምርጫ ቦርድ ብዙ ነገር እንደማያደርግ ስለምናውቅ በተስፋ ተሞልተን አይደለም ከስብሰባ የወጣነው» ብለዋል። ፓርቲዎች ችግሮቻቸውን በግልፅ መናገራቸው ግን በጥሩ ጐኑ የሚታይ መሆኑን ገልፀዋል።</p>

<p>የህብረት ሊቀመንበር ፕሮፌሰር በየነ ጴጥሮስ ፣ የማሟያና የአካባቢ ምርጫን ሂደት አስመልክተው ምርጫውን በተገቢ መንገድ እንዲከናወን ከመንግሥትና ከምርጫ ቦርድ ጋር ድርድር መደረግ አንዳለበት አስምረውበታል። በአሁኑ ወቅት ለምርጫው ተግባራዊነት ማነቆ የሆኑትን በርካታ ችግሮች እንዳሉ የጠቆሙ ሲሆን ፣ በተለይ አብዛኛዎቹ መሠረታዊ የፖሊሲ ጥያቄ በመሆናቸው በምርጫ ቦርድ ብቻ እንደማይፈቱ ገልፀዋል። በተለይ በተቃዋሚ ፓርቲዎች ደጋፊዎችና አባላት ላይ እየደረሰ ያለው ወከባና እስራት ማስቆምና የተዘጉ የፖለቲካ ፓርቲ ፅህፈት ቤቶች እንዲከፈቱ ከመንግሥት ጋር መደራደር እንደሚያስፈልግ አስረድተዋል። በማከልም ምርጫ ቦርድ አስፈፃሚ አካል በሌለበት ሁኔታ የምርጫ የጊዜ ሰሌዳ ማውጣቱን የወቀሱት ፕሮፌሰር በየነ ፣ ቦርዱ በሕግ ከተሰጠው ሥልጣን ውጭ እየተንቀሳቀሰ ነው ብለዋል።</p>

<p>ኢህአዴግ በቅርቡ ባወጣው መግለጫ ፓርቲዎች ሕግና ሥርዓት አክብረው በምርጫው ሂደት እንዲሳተፉ ጥሪ ማቅረቡ ይታወሳል።</p>

<p>በዚህ መግለጫው ላይ ፓርቲዎች የተለያዩ ሰበቦችን ከመፍጠርና ወቀሳ ከመሰንዘር ተቆጥበው በራሳቸው ተሳትፎ ጭምር በፀደቀው አዲሱን የምርጫ ሕግና ሥርዓት አክብረው በምርጫው ሂደት እንዲሳተፉ ጠይቋል። ምርጫ ቦርድም ቀደም ሲል የተያዘውን የምርጫ ጊዜ ሰሌዳ ማራዘሙ አይዘነጋም።</p>

<p>በተያያዘ ዜና በአዲስ አበባ አስተዳደር በሚደረገው ምርጫ አስተዳደሩ ከምርጫ ቦርድ ጋር በመሆን የምርጫ ሁኔታዎችን እንዲያመችቹ የከንቲባው ማህበራዊ ጉዳይ አማካሪን መወከላቸው ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 24 ቀን 2000</a></p>

</body>
</html>	
