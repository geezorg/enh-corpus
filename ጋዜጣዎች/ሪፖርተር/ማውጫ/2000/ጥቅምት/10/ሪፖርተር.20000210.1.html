<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ቅንጅት ለቀድሞ አመራሮች ለማስተላለፍ በቅድሚያ የታዘዘውን - መፈፀም አለበት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ቅንጅት ለቀድሞ አመራሮች ለማስተላለፍ በቅድሚያ የታዘዘውን - መፈፀም አለበት»</h2>


<p>በእነ አቶ ተመስገን ዘውዴ የሚመራውን ቅንጅት ለአንድነትና ለዲሞክራሲ ፓርቲ ለቀድሞ አመራሮች ከነስያሜው ለማስተላለፍ ፣ ፓርቲው በቅድሚያ በቦርዱ የታዘዘውን ሕጋዊ ጉዳይ የመፈፀም ኃላፊነት ከተወጣ በኋላ ጥያቄው በቦርዱ ሊታይ እንደሚቻል የኢትዮጵያ ምርጫ ቦርድ ገለፀ።</p>

<p>የኢትዮጵያ ምርጫ ቦርድ ሰብሳቢ ዶ/ር መርጋ በቃና ለሪፖርተር ጋዜጣ እንደገለፁት ፣ የቅንጅት ለአንድነትና ለዲሞክራሲ ፓርቲ ጊዜያዊ አስተባባሪ ኮሚቴ አመራሮቹ (እነ አቶ ተመስገን ዘውዴ) ከእስር ለተፈቱት የቀድሞ የቅንጅት አመራሮች ከነስያሜው ለማስተላለፍ እየተነጋገሩ ስለመሆናቸው ቦርዱ በይፋ የሚያውቀው ነገር እንደሌለና ለማስተላለፍ ፣ የሚቀርብ ጥያቄ ካለ በቦርዱ የታዘዙትን በቅድሚያ መፈፀም እንዳለባቸው ገልፀዋል። የምርጫ ቦርድ ሚያዚያ 10 ቀን 1998 ዓ.ም በ1500 መስራች አባላት ፊርማ የተመሰረተው ቅንጅት ለአንድነትና ለዲሞክራሲ ፓርቲ ጠቅላላ ጉባኤ አስመርጠው እንዲያቀርቡ ማዘዙን ነገር ግን እስካሁን ድረስ አለፈፀማቸውን ዶ/ር መርጋ ገልፀዋል።</p>

<p>በቦርዱ እውቃና ያገኘው ቅንጅት ለአንድነትና ለዲሞክራሲ ጉዳይ ቦርዱ በፓርቲዎች ምዝገባ ሕግና በራሱ በፓርቲው መተዳደሪያ ደንብ መሰረት መሟላት ያለባቸውን አንድ ሁለት ብሎ ዘርዝሮ ለአቶ ተመስገን ዘውዴና ለአቶ አየለ ጫሚሶ በደብዳቤ ማሳወቁን ገልፀው ነገር ግን በቦርዱ ውሳነ መሰረት ፈጽመው ያላቀረቡ በመሆኑ በእነሱ ላይ በቅርቡ የአካባቢና የማሟያ ምርጫ አፈፃፀም ሂደት በፊት የመጨረሻ ውሳኔ ለመስጠት እየተነጋገረበት መሆኑን ተናግረዋል።</p>

<p>አቶ ተመስገን ዘውዴን የጊዜያዊ አስተባባሪ ኮሚቴ ሊቀመንበርና አቶ አየለ ጫሚሶ የጊዜያዊ አስተባባሪ ኮሚቴ ምክትል ሊቀ መንበር በፓርቲዎች ምዝገባ አዋጅና በፓርቲያቸው መተዳደሪያ ህገ ደንብ መሰረት በጋራ ሆነው ጠቅላላ ጉባኤ ጠርተው የፓርቲውን ልዩ ልዩ አካላት እንዲያሳውቁ የተጠየቁ መሆኑንና ከዚህ ውሳኔ ውጪ ቢፈፀም ተቀባይነት ሊኖረው እንደማችል የምርጫ ቦርድ ሰብሳቢ ተናግረዋል።</p>

<p>ታስረው የተፈቱ የቀድሞ የቅንጅት አመራሮች ስያሜውን (ቅንጅት ለአንድነትና ለዲሞክራሲ) ይዘው ለመቀጠል የማይችሉበት ሁኔታ ዶ/ር መርጋ ሲያስረዱ ፣ በፖለቲካ ፓርቲዎች ምዝገባ አዋጅ ቁጥር 46/85 (እንደተሻሻለው) አንቀጽ 2 ንዑስ አንቀጽ 1፣/«በማንኛውም የፖለቲካ ፓርቲ ስያሜ ከተመሳሳይ የፖለቲካ ድርጅት ወይም የንግድና ኢንዱስትሪ ሥራዎች ድርጅት ወይም ሌላ ማህበራዊ ተቋም ወይም ከግለሰብም ጋር የማይመሳሰል ወይም የማይምታታ የፓርቲው ብቸኛ መጠሪያ ይሆናል» በሚል በተደረገው መሰረት የሚፈፀም መሆኑን ተናግረዋል።</p>

<p>ኢዴፓ ከቅንጅት ፓርቲ ወጥቻለሁና ለማሟያ ምርጫው በ1997 ዓ.ም የተመረጡ አባሎቹ እንዲወስዱ ቢጠይቅ ፓርቲው ሙሉ በሙሉ ወጥቻለሁ ብሎ ከሆነ ፣ ቅንጅቱ ል1997 ዓ.ም ምርጫ ተቋቋሞ በቦርዱ ሳይሆን በራሱ በቅንጅት መተዳደሪያ ህገ ደንብ አንቀጽ 9፣ «ይህ ስምምነት ከተፈረመበት ጥቅምት 29 ቀን 1997 ዓ.ም ጀምሮ እስከ 1997 ዓ.ም የብሔራዊ ክልላዊ ምርጫ ፍፃሜ ድረስ የፀና ይሆናል» ተብሎ በተደነገገው መሠረት ከ1997 ዓ.ም ምርጭ ፍፃሜ በኋላ በመፍረሱ በአሁኑ ጊዜ ከ«ቅንጅት» የመውጣት ወይም ያለመውጣት ጥያቄ በምንም መልኩ ሊነሳ እንደማይችል ዶ/ር መርጋ ተናግረዋል።</p>

<p>በማሙያ ምርጫው እንዲሟሉ የሚደረጉት ከየትኛውም ፓርቲ መቀመጫ የነበሩ ሊሆን እንደሚችሉና መሰፈርቱን የትኛውም ሕጋዊ ፓርቲ ሊያቀርብ እንደሚችል ዶክተር መርጋ ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 10 ቀን 2000</a></p>

</body>
</html>	
