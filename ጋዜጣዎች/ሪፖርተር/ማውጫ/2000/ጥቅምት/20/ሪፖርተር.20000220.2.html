<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ብርቱካን የትግራይ ተወላጆችን ይቅርታ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብርቱካን የትግራይ ተወላጆችን ይቅርታ ጠየቁ</h2>


<p>የቅንጅት ተቀዳሚ ምክትል ሊቀመንበር የትግራይ ተወላጆችን በቅንጅት ስም ይቅርታ ጠይቁ። የሰሜን አሜሪካ የቅንጅት ድጋፍ ሰጪ ፅህፈት ቤት ኢንጂነር ኃይሉን ከትግራይ ተወላጆች ጋር በማጋጨት ትርፍ ያስገኛል ብሎ ያለመ አስተሳሰብ ነው ፣ ሲል ነቅፎታል።</p>

<p>ወ/ት ብርቱካን ሚዴቅሳ ከእነ ክዶክተር ብርሃኑ ንጋ ጋር ሆነው ጥቅምት 10/2000 ዓ.ም በማኃያፖሊስ ከተማ ከደጋፊዎቻቸው ጋር ባደረጉት ስብሰባ የትግራይ ተወላጆችን ይቅርታ ጠይቀዋል።</p>

<p>በቅንጅት ስም ይቅርታ የጠየቁት አቶ በድሩ አደም ሚያዚያ 30/97 በተደረገው ታላቅ ሕዝባዊ ሰልፍ «ኢሕአዴግን ወደመጣበት እንመልሰዋለን» ብለው በመናገራቸው ነው።</p>

<p>አቶ በድሩ አደም በዚሁ ንግግራቸው በዐቃቤ ሕግ ክስ ተመስርቶባቸው እንደነበር ይታወቃል።</p>

<p>የቅንጅት የቀድሞ ተቀዳሚ ምክትል ዋና ሊቀመንበር በተጨማሪ ይቅርታ የጠየቁት በቅንጅት ድረ ገፅ (Knight org) ላይ የወጡ ፅሑፎች የትግራይ ተወላጆችን «አስቀይመዋል» ብለው ነው።</p>

<p>ድረ ገፁ በቅንጅት የቀድሞ አመራሮች የኢንጅነር ኃይሉና የዶክተር ብርሃኑ ቡድኖች ከተከፈሉ ወዲህ በነዶክተር ታዬ የሚመራው የሰሜን አሜሪካ ቅንጅት ድጋፍ ሰጪ ፅህፈት ቤት ስር የሚተላለፍ ነው።</p>

<p>ወ/ት ብርቱካን በዚሁ ንግግራቸው ድረ ገፁ ከቅንጅት እውቅና ውጭ የሚፃፍበት ነው ሲሉ ቁጭታቸውን ገልፀዋል።</p>

<p>የወ/ት ብርቱካን ይቅርታ ፣ በኢንጂነር ኃይሉ የሚደገፈውና በዶክተር ታዬ ወልደሰማያት የሚመራው የሰሜን አሜሪካ ድጋፍ ሰጭ ተጠሪ ፅሕፈት ቤት ፣ የኢትዮጵያ ሕዝብ ሊሰጋበት የሚገባ ለድብቅ አጀንዳዎቹ ማስፈፀሚያ የታለመ ነው ሲሉ ሥጋቱን ገልጿል።</p>

<p>ፅህፈት ቤቱን አቶ በድሩ ኢሕአዴግን ወደመጣበት እንመልሰዋለን ሲሉ የተናገሩት ከሥልጣን ለማውረድ ያደረጉት ንግግር በመሆኑ ምን ወንጀል አለበት?ሲል ይጠይቃል።</p>

<p>እንደ ፅህፈት ቤቱ መግለጫ ከሆነ የነወ/ት ብርቱካን አላማ ኢንጂነር ኃይሉ ሻውልና ደጋፊዎቻቸውን ከትግራይ ሕዝብ ጋር በማጋጨት ትርፍ ይገኛል ብለው ከማለም የመጣ አስተሳሰብ ነው።</p>

<p>«ኢንጂነር ኃይሉና ተከታዮቻቸው የትግራይ ተወላጆች አይፈዱም የሚል መሰረተ ቢስ ቅስቀሳ በማካሄድ ከገዢው ፓርቲ በተለይም ከሕውሐት ድጋፍ ለማግኘት ገፀ በረከት የማቅረብ ርምጃ ነው» ሲል ፅህፈት ቤቱ አትቷል።</p>

<p>ስለቅንጅት ድረ ገፅም የድርጅቱን ወቅታዊ አቋሞች ከማንፀባረቁ በስተቀር በትግራይ ተወላጆች ላይ ያደረገው አፍራሽ ቅሰቀሳ እንደሌለና ሊኖርም እንደማይችል ፅህፈት ቤቱ አስገንዝቧል።</p>

<p>በመጨረሻም ወ/ት ብርቱካን በቡድናቸው ስም በአሜሪካ ኮንግረስ ፍቲ ቀርበው በኢትዮጵያ የፖለቲካ እስረኞች ቁጥር 100 ብቻ ነው ፣ ብለው የመሰከሩት ከልባችን ሳይወጣ ዛሬ ይኸን የመሰለ አድራጎት መፈፀማቸው..» እንዳሳዘነው ገልጿል።</p>

<p>በተያያዘ ዜና የቅንጅት የቀድሞው ሊቀመንበር ኢንጂነር ኃይሉ ሻውል ፣ ያለርሳቸው ትዕዛዝ ማንኛውም በቅንጅት ስም የተሰበሰበ ገንዘብ ኦዲት ሳይደረግ እንዳይወጣ ፣ በእጅ ያለውም ወደ ባንክ በአስቸኳይ እንዲገባ ለድጋፍ ሰጪዎቹ ደብዳቤ ልክዋል።</p>

<p>ከርሳቸው ጋር በልዩነት የተካረሩት የእነ ዶክተር ብርሃኑ ቡድን ፣ በተዘዋወረባቸው ከተሞች ከድጋፍ ሰጭዎች የገንዘብ ድጋፍ ሲደረግለት ቆይቷል። በገንዘቡ አያያዝ ላይ በኢንጅነሩ የተሰጠው መመሪያ እንዴት ተግባራዊ እንደሚሆን ለጊዜው የተባለ ነገር የለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 20 ቀን 2000</a></p>

</body>
</html>	
