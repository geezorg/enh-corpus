<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በምርጫ ቦርድ ትዕዛዝ አቶ አየለ ከእስር የተፈቱትን የቅንጅት አባላት ጨምሮ ጉባዔ ጠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በምርጫ ቦርድ ትዕዛዝ አቶ አየለ ከእስር የተፈቱትን የቅንጅት አባላት ጨምሮ ጉባዔ ጠሩ</h2>


<p>በአቶ አየለ ጫሚሶ የሚመራው ቅንጅት ለአንድነትና ለዴሞክራሲ ፓርቲ ሦስቱንም ቅንጅት በመጥራት መስራች ጉባዔውን እንደሚያካሁድ አስታወቀ። ከእስር የተፈቱትን ጨምሮ ሁሉም የቅንጅት ቤተሰብ በጉባዔው ላይ እንዲገኙ ጥሪ ተላልፏል። አቶ ተመስገን ዘወዴ ጉባዔውን አስመልክቶ አስተያየት መስጠት አልፈልግም አሉ።</p>

<p>ፓርቲው ጉባዔውን ህዳር 1 ቀን 2000ዓ.ም እንደሚያካሂድ የገለፁት አቶ አየለ «ጉባዔው የሚካሄደው ብሄራዊ ምርጫ ቦርድ ባዘዘው መሠረት ለመጨረሻ ጊዜ የተሰጠው ቀነ ገደብ ህዳር 5 ቀን 2000 ዓ.ም ስለሚጠናቀቅ ነው» ብለዋል።</p>

<p>በመስራች ጉባዔው መላው የቅንጅት ቤተሰቦች ተሳታፊ እንዲሆኑ ጥሪ መተላለፉን አቶ አየለ ገልፀዋል። ጥሪው የተላለፈው ከእስር ለተፈቱት የፓርቲው ነባር አባላት ጭምር እንደሆነም ተናግረዋል።</p>

<p>«ጥሪዎ የሚተላለፍላቸው ግን ከሠላማዊ ትግል ውጪ ሌላ መንገድ ላልተከተሉት ብቻ ነው። ሲሉ አቶ አየለ ገልፀዋል። ሲያብራሩም «ጦርነት ካወጁና የሠላሙን መንገድ ከረገጡት ጋር የተባበሩትን ጥሪው አይመለከታቸውም» ብለዋል።</p>

<p>በውጪ አገር ያሉትም የፓርቲው ነባር አባላት በጉባዔው እንዲሳተፉ ጥሪ እንደሚተላለፍላቸው አቶ አየለ ተናግረዋል። «በውጭ አገር የነፃነትና የዴሞክራሲ ኃይል በሚል ህብረት የፈጠሩት ከሠላማዊ ትግ ውጩ ስለሆኑ በጉባዔው አይገኙም» በማለት በሳቸው የሚመራው ቅንጅት ያለውን አቋምም አስረድተዋል።</p>

<p>በጉባዔው የተሻሻለውና ነባር አባላትን ከአባልነት እስከ አመራር ቦታ የሚያስቀምጠው አዲሱ መተዳደሪያ ደንብ ህዳር 1 ቀን 2000 ዓ.ም እንደሚፀድቅ ከአቶ አየለ ገለፃ ለመረዳት ተችሏል።</p>

<p>ደንቡ በጉባዔው አባላት ከፀደቀ በኋላ መሥራች አባላት ፈርመውበት ለምርጫ ቦርድ ይላካል። ምርጫ ቦርድ የሰጠው የመጨረሻ ቀነ ገደብ ህዳር 5 ቀን 2000 ዓ.ም በመሆኑ የተሻሻለው መተዳደሪያ ደንብ ለምርጫ ቦርድ የሚላከው ከተሰጠው ቀነ ገደብ በፊት ነው።</p>

<p>በአቶ ተመስገን ዘውዴ የሚመራው ቅንጅት በጉባዔው ላይ ስለመገኘቱ ተጠይቀው «አቶ ተመስገን ሁሉንም ነገር ትተው ወደ መደበኛ ፍርድ ቤት ሄደዋል። የመደበኛ ፍርድ ቤት ክስ እኛን አይመለከትም ስለዚህ ጥሪው አይተላለፍላቸውም» በማለት አቶ አየለ መልስ ሰጥተዋል።</p>

<p>መስራች ጉባዔው እዳይካሄድ የፍርድ ቤት ማገጃ ቢወጣስ? በሚል ተጠይቀው «የአገሪቱ የምርጫ ቦርድ ያስቀመጠውን ሕግ አክብረን እንሰራለን። ከዚህ በፊት እኛ ክስ መስረተን የተጠቀምነው ነገር የለም። ትዕዛዙን ያስተላለፈው ምርጫ ቦርድ ነው። መሥራች ጉባዔው በታሰበው መሠረት ይካሄዳል» ሲሉ አቶ አየለ መልሰዋል።</p>

<p>«ከነባር የፓርቲው አባላት ጋር ግንኙነት አለን» የሚሉት አቶ አየለ መሥራች ጉባዔው እንደሚካሄድ ምንም ጥርጥር እንደሌላቸው አስታውቀዋል።</p>

<p>በአቶ አየለ የሚመራውን ቅንጅት የጠራውን መሥራች ጉባዔ አስመልክቶ «ጉዳዩ በፍርድ ቤት የተያዘ ነው። በፍርድ ቤት የተያዘ ጉዳይ ላይ አስተያየት መስጠት አግባብ አለመሆኑ ዝርዝር መግለጫ ለመስጠት አልችልም» በማለት አቶ ተመስገን ዘውዴ መልሰዋል።</p>

<p>ምርጫ ቦርድ አቶ ተመስገንና አቶ አየለ በጣምራ መስራች ጉባዔ እንዲያካሂዱ ሁለት ጊዜ በደብዳቤ ማዘዙን ፣ ሁለቱም አመራሮች በጋራ ጉባዔ ማካሄድ አለመቻላቸውን ጠቅሰን በተደጋጋሚ መዘገባችን አይዘነጋም። ምርጫ ቦርድም በመጨረሻ ጊዜ ጥቅምት 16 ቀን በፃፈው ደብዳቤ የመጨረሻ ቀነ ገደብ የሰጠው ለህዳር 5 ቀን 2000 ዓ.ም ነበር።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 27 ቀን 2000</a></p>

</body>
</html>	
