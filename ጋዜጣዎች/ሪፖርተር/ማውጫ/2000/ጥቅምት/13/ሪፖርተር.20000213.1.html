<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ብዙ የኦሮሞ ሕዝቦች እየተአሰሩ ፣ እየተደበደቡና እየተሰደዱ ነው» «የኦሮሞ ሕዝብ እየታሰረ ፣ እየተደበደበና እየተሰደደ አይደለም። አይታሰርምም።»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ብዙ የኦሮሞ ሕዝቦች እየተአሰሩ ፣ እየተደበደቡና እየተሰደዱ ነው» «የኦሮሞ ሕዝብ እየታሰረ ፣ እየተደበደበና እየተሰደደ አይደለም። አይታሰርምም።»</h2>


<p>ብዙ የኦሮሞ ሕዝቦች እየታሰሩ ፣ እየተደበደቡና እየተሰደዱ ባለበት ሁኔታ ፣ የኢፌድሪ ፕሬዚዳንት መስከረም 27/2000 ዓ.ም ባልደረጉት የመክፈቻ ንግግር ላይ ባለመጥቀሳቸው ቅር መሰኘታቸውንና ማሻሻያ እንዲደግበት ሲሉ የኦፌዴን ሊቀመንበር ተናገሩ። የታሰረ ፣ የተደበደበ የተሰደደ የኦሮሞ ሕዝብ የለም ፣ አይኖርምም በማለት ጠቅላይ ሚኒስትር መለስ ማላሽ ሰጥተዋል።</p>

<p>«የኢፌዴሪ ፕሬዝዳንት ግርማ ወልደጊዮርጊስ መስከረም 27 ቀን 2000 ዓ.ም ባደረጉት የመክፈቻ ንግግር ዙሪያ ባቀረቡት የማሻሻያ ሞሺኖች ላይ መወያየት ፣ የመግሥትን አቋም ማዳመጥና የቀረበውን ድጋፍ ሞሺን ማፅደቅ በሚል ትናንት ጥቅምት 12/2000 ዓ.ም በፓርላማ በተካሄደው ውይይት ከሦስት የተቃዋሚ ፓርቲዎች የማሻሻያ ሀሳቦች ቀርበዋል።</p>

<p>የኦሮሞ ፌደራሊስት ፣ «የኦሮሞ ሕዝብ እየታሰረ ፣ እየተደበደበና እየተሰደደ ነው። ፕሬዚዳንቱ መንግሥት ያልሆነ ነገር ሲሰራ መምከር አለባቸው ፣ በአሁኑ ሰዓት በእጃችን ያለው መረጃ እንደሚያመለክተው 204 የኦሮሞ ተወላጆች ታስረዋል። ለምን ታዲያ ፕሬዚዳንቱ ባቀረቡት የመክፈቻ ንግግር ላይ አላካተቱትም» በማለት ጥያቄ አቅርበዋል።</p>

<p>«የሰው መብት እየተከበረ ነው እየተባለ ይነገራል። በተግባር የምናየው ግን ሰው እንደ እንስሳ እየተያዘና እየታሰረ ነው። ፕሬዚዳንቱ ይኸንን በንግግራቸው ውስጥ ማካተት ነበረባቸው» በማለት አቶ ቡልቻ ተናግረዋል።</p>

<p>«የኦሮሞ ሕዝብ ወንጀል ይሠራል ብንል እንኳ እንዴት ይኸ ሁሉ የኦሮሞ ሕዝብ ወንጀል ይሠራል?» ያሉት አቶ ቡልቻ «በሺ የሚቆጠር ሕዝብ ወንጀል ይሠራል ካልን አገርቷ ሠላም የላትም ማለት ነው» በማለት ተናግረዋል።</p>

<p>«የኦሮሞ ሕዝብ እየታሰረ አይደለም ፣ የኦሮሞ ሕዝብ አይታሰርም» በማለት ማላሽ የሰጡት የኢፌድሪ ጠቅላይ ሚኒስትር ክብር አቶ መለስ ዜናዊ ናቸው።</p>

<p>የኦሮሞ ሕዝብ ለልማት ለዲሞክራሲና ለመልካም አስተዳደር ቀን ከሌሊት በሥራ ላይ በማተኮር የጥረቱ ተጠቃሚ ለመሆን እየተረባረበ እንደሚገኝ የገለፁት ጠቅላይ ሚኒስትሩ ፣ «የታሰረው የኦሮሞ ሕዝብ ሣይሆን ኦነግ ነው» ብለዋል።</p>

<p>«የኦነግንና የኦሮሞን ሕዝብ አንድ አድርጐ የሚወሰድ ካለ የራሱ ችግር ነው» ያሉት አቶ መለስ «የታሰሩትና እየታሰሩ ያሉት የኦነግ አባል ሆነው በህገ ወጥ መንገድና ድርጊት የሚንቀሳቀሱት ናቸው» በማለት ጠቅላይ ሚኒስትሩ አብራርተዋል።</p>

<p>የኢትዮጵያ ሚሌኒየም በዓል የኦሮሞ ሕዝብን እንደማይወክል በተደጋጋሚ ሲገልፅ እንደነበር ያስታወሱት አቶ መለስ ፣ ከኤርትራ መንግሥት ጋር በመተባበር ሰፊ የፕሮፓጋንዳ ዘመቻ መደረጉን ፣ የኦሮሞ ሕዝብ ግን «የእኛ ካልሆነ የማን ነው?» በማለት እንደሌላው ኢትዮጵያዊ ሁሉ የሚሌኒየሙን በዓል በደመቀ ሁኔታ ማክበሩን ተናግረዋል።</p>

<p>የኦሮሞ ሕዝብ «ኦነግን ይበልጥ ለማበሳጨት» የኢሬቻን በዓል ታይቶ በማይታወቅ ድምቀት ማክበሩንም አቶ መለስ ተናግረዋል።</p>

<p>«የኦነግን ችግር ለመፍታት እኔ እራሴ በግሌ ጥረት አድርጌያለሁ» ያሉት ጠቅላይ ሚኒስትሩ ሕገ መንግሥታዊ ስርዓቱን አክብረን እንቀጥልም አሉ። በተጨማሪ የኤርትራ ተላላኪ በመሆን ከሶማሊያ አክራሪዎች ጋር በመሠለፍ ሞቃዲሾ ላይ ከጅሀዲስቶች ጋር በመሆን ኢትዮጵያን ብቻ ሣይሆን ሶማሊያን ሲወጉ እጅ ከፍንጅ የተያዙ በመሆናቸው ለመግሥታቸው አሉታዊ ምላሽ መስጠቱን አብራርተዋል።</p>

<p>ማሻሻያ ሐሳቦችን ያቀረቡት የተከበሩ ፕሮፌሰር በየነ ጴጥሮስ (ከሶሻል ዲሞክራቲክ ፓርቲ) ፣ የተከበቱ አቶ ተመስገን ዘውዴ (ከቅንጅት)ና የተከበሩ አቶ ቡልቻ ደመቅሳ (ኦፌዴን) ሲሆኑ ያቀረቡት የማሻሻያ ሀሳብ በአብላጫ ድምፅ ተቀባይነት ባለማግኘቱ ውድቅ ተደርጓል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 13 ቀን 2000</a></p>

</body>
</html>	
