<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሰሞኑን የተከሰተው በሽታ ምክንያቱ የዘይት መበከል ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ሰሞኑን የተከሰተው በሽታ ምክንያቱ የዘይት መበከል ነው»</h2>


<p>በአዲስ አበባ ከተማ ከግንቦት 1 ቀን 2000 ዓ.ም ጀምሮ ድንገት በተከሰተ በሽታ ከአምስት ሰዎች በላይ መሞታቸውንና ምክንያቱ መርዛማ ዕጽ ተቀላቅሎ የተመረተ ዘይትን በመጠቀማቸው መሆኑን ጤና ጥበቃ ሚኒስቴር ትናንት አስታወቀ።</p>

<p>በድንገት የተከስተው በሽታ በሁለ እግሮች ላይ ህመም ያለው እብጠት በሁሉም ሕሙማን ላይ የሚያስከትል መሆኑንና ከሁለት እስከ ሦስት ሣምንት ሲቆይ ሳል ፣ የራስ ምታት ፣ ትኩሳት ትንፋሽ ማጠር ፣ ደም የተቀላቀለ አክታ ሊያስከትል እንደሚችል ሚኒስቴሩ አስታውቋል።</p>

<p>በሽታው ለመጀመሪያ ጊዜ በኢትዮጵያ ተከስቶ የታየው ባንድ ሴት ላይ ቅዱስ ጳውሎስ ሆስፒታል ሲሆን ፣ በታማሚዎ ላይ የቆዳ ሽፍታ ፣ የመቆረጣጠም ስሜት እንደነበራትና በኋላም በምርመራ ሂደት የደም ሥሮች መቆጣት ፣ ሁለቱም ሳምባዎች መቆጣትና ደም መያዝ የታየባቸው መሆኑን በአዲስ አበባ ዩኒቨርሲቲ የህክምና ፋኩልቲ ረዳት ፕሮፌሰር የውስጥ ደሜ ህክምና ክፍል ኃላፊ ዶ/ር አባተ ባኔ አብራተዋል።</p>

<p>በበሽታው የተጠቁት ኮልፌ ቀራንዮ ፣ ልደታ ፣ ጉለሌና አዲስ ከተማ ክፈለ ከተማ ሲሆኑ በተለይ በልደታና በኮልፌ ቀራንዮ 40 ሰዎች መጠቃታቸውን ፣ በርካታ በሽተኞች (11 የቤተሰብ አባላት) ከአንድ ቤተሰብ መሆናቸውና ምክንያቱም የተጠቀሙበት የተበከለ ዘይት መሆኑን ኃላፊው ገልፀዋል።</p>

<p>«የደም ሥሮችን መቆጣት የሚያመጣው መርዛማ ለሆነ ነገር መጋለጥ ሲኖር ነው» ያሉት ዶ/ር አባተ ፣ ሕመማኑ በሙሉ የታመሙት በአንድ አይነት ምክንያት ሊሆን ይችላል በሚል በተቋቋመ የሕክምና ግብረ ሃይል በተደረገ ጥናት በሽታው ሊደረስበት መቻሉን ተናግረዋል።</p>

<p>ዘይቱን የሚበክለው ፍሬ የሚመጣው ወይም የሚገኘው በየቦታው የሚታይና በተለይ አሸዋ ሲከመር የሚበቅል እሾህ ያለው ዕጽ ወይም ፍሬ ሲሆን ከሱ የሚገኝው ዘይት መሳይ ፈሳሽ (የሰሊጥ ዘይት ይመስላል) ብዙ መሆኑን ዶ/ር አባተ ባኔ ገልፀዋል።</p>

<p>ዶ/ር አባተ እንደገለፁት ፣ በባለሙያዎች ተጠንቶ እንደተደረሰበት ከአንድ ኪሎ ሰሊጥ የሚገኘውን ዘይት ያህል ከ200 ግራም ፍሬ (ዕጽ) እንደሚገኝ አስተድተዋል።</p>

<p>የፍሬው ሥም በሳይንስ አጀመነ ሲ ሲካና ወይም ሣንጉሪን ሲባል መርዙ ኢፒደሚክ ድሮፕ ሲ እንደሚባል ተናግረዋል።</p>

<p>ወደ ሕክማና ከመጡት 15 ሕሙማን ላይ በተደረገ ምርመራ ፣ ሳንባቸው መጠቃቱን ፣ ከዚህ ውስጥም 3ቱ ህይወታቸው ሲያልፍ 12ቱ በህክምና ላይ እንደሚገኙ አስረድተዋል።</p>

<p>ከአዲስ አበባ ጤና ቢሮ ከፌደራል ጤና ጥበቃ ሚኒስትር አንድ ቡድን ፣ አንድ የጥናት ፣ የቅኝትና የምርምር ቡድን ተቋቁሞ ባደርግፈው ከፍተኛ ክትትል ሁሉም ታማሚዎች የታመሙት በአንድ አይነት በሽታና መንስኤውም ከአንድ ቦት በሚገዛ ዘይት ምክንያት መሆኑን እንደደረሰበት ፣ የአዲስ አበባ ጤና ቢሮ የበሽታዎች መከላከያ ፣ መቆጣጠሪያና የጤና ፕሮግራሞች መምሪያ ኃላፊ ገልፀዋል።</p>

<p>መምሪያ ኃላፊው እንደገለፁት ፣ በአየር ጤና በቦሌና በልደታ ክፈል ከተሞች ታመው የተገኙት ቤተሰቦች ፣ ዘይት የሚገዙት ከኮልፌ ቀራንዮ ቦታ ቀይሮ ልደታ አካባቢ ዘይት ከሚያከፋፍል ግለሰብ ምክናያት መሆኑንና በዚህም ምክንያት 32 ሴቶችና 8 ወንዶች መታመማቸውን አብራተዋል።</p>

<p>ዘይቱን በማምረት ያከፋፈላሉ የተባሉት ሁለት ፋብሪካዎች መታሸጋቸውን ለናሙና ከተወሰደው ዘይት የተገኘው ውጤት እንደሚያመለከተው መርዛማ ከሆነ (መርዛማ ፍሬ ከሚያፈራ ተክል ላይ የተወሰነ) ፍሬ አብረው ጨምቀው በመቀላቀል እንደሚሸጡ መረጋገጡን ኃላፊዎ ገልፀዋል።</p>

<p>የማምረቻ ቦታው መለየቱን ፣ ሰዎቹ መታወቃቸውን ፣ ፋብሪካውቹ መታሸጋቸውንና የሚያሰራጩበት ቦት እየታሰሰ መሆኑን የገለፁት ኃላፊው ከግንቦት 11 ቀን 2000 ዓ.ም ጀምሮ በየክፍለ ከተሞቹ ደንብ አስከባሪዎች ፣ የጤና ባለሙያዎች ፣ የንግድና ኢንዱስቲ ኃላፊዎች ፣ የጥራትና ደረጃ መዳቢ ባለሥልጣናትና ፖሊሶች ለፍተሻ ሥራ ላይ መሠማራታቸውን ተናግረዋል።</p>

<p>ኅብረተሰቡ በየመንደሩ እየተጨመቁ ከሚሸጡ ዘይቶች እንዳይገዛና ያገጠሙትን ሕገወጦች እንዲያጋልጥ ሚኒስቴሩ አሳስቦ የተበከሉ የተባሉ ዘይቶች ሁሉም ሣይሆኑ በተወሰኑ (ልደታ አካባቢ) ብቻ መሆኑን ያለሥጋት የታሸጉና ሕጋዊ ፋብሪካዎች ያመረቱትን እንዲጠቀም ፣ እንዲሁም የተጠቀሱት ምልክቶች ያገጠሙት በጥቁር አንበሳና በሌሎችም የህክምና ቦታዎች ፈጥኖ መሄድ እንደሚገባው አሳስቧል። ሕክምናው በነፃ እንደሚሰጥ አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 13 ቀን 2000</a></p>

</body>
</html>	
