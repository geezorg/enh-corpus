<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኩማ ተረከቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኩማ ተረከቡ</h2>


<p>የአዲስ አበባ ከተማ ከስድስት ዓመታት ሁለት ጊዜያዊ አመራር በኋላ ትላንት ለመጀመሪያ ጊዜ በሕዝብ የተመረጠ አስተዳደር መሥራች ጉባኤውን አካሄደ። በአስተዳደሩ የባህል አዳራሽ በተካሄደው ሥነ ሥርዓት ላይ የከተማዋ ከንቲባና ምክትል ከንቲባ ጨምሮ 15 ያህል አባላት ተሹመዋል ፣ ተሿሚዎቹም ቃለ መሃላ ፈጽመዋል።</p>

<p>የአዲስ አበባ ከተማ ቋሚ አስተዳደር ከንቲባ በመሆን ለቀጣይ ሁለት ዓመታት በሥልጣን ላይ እንዲቆዩ በምክር ቤቱ አብላጫ ወንበር የያዘው ኢሕአዴግ የተመረጡት አቶ ኩማ ደመቅሳ ከሹመት በኋላ ባደርጉት ንግግር የአዲስ አበባ ከተማ ሕዝብ ኢህአዴግ ከተማዋን እንዲያስተዳድር ለሰጠው ዕድል አመስግነዋል።</p>

<p>የከተማዋን ማኅበራዊና ኢኮኖሚያዊ ችግሮች ከሕዝቡ ጋር በመመካከር ለመፍታት ፓርቲያቸው መዘጋጀቱን የገለፁት ከንቲባ ኩማ ሕዝቡም ተሳትፎውን በማሳደግ እገዛ እንዲያደርግ ጠይቀዋል።</p>

<p>አዲሱ አስተዳደር በዋነኛነት መልካም ስተዳደርን በማስፈን ፣ ሥራ አጥነትን በመዋጋት ፣ የመጠለያ ችግርን በመፍታት ፣ የውሃ አቅርቦች ችግርን በማሻሻል ፣ የዋጋ ንረትን በመዋጋት ጠንክሮ እንደሚሰራም ቃል ገብተዋል።</p>

<p>«ከተማዋንም ተባብረን የልማትና የመልካም አስተዳደር ማዕከል እናደጋለን» ሲሉም ተደምጠዋል።</p>

<p>አቶ ኩማ ደመቅሳ ያላቸውን የካበተ የአመራር ብቃት ፣ የማስተባበር ችሎታ የሚመሰክሩላቸው ወገኖች «ከተማውና ይቀይራታል» በማልት ጽኑ ምኞታቸውን ይገልፃሉ።</p>

<p>ተሰናባቹ ከንቲባ አቶ ብርሃኑ ደሬሳ ለጋዜጠኞች በሰጡት መግለጫ ለአዲሱ አመራር መላካም የሥራ ጊዜን በመመኘት የተጀመሩ የልማት ተግባራትን ከግብ ለማድረስ ጠንክሮ መሥራቱ ውጤታማ እንደሚያደገው ምክራቸውን ለግሰዋል።</p>

<p>የአዲስ አበባ ጊዜያዊ ባለደራ አስተዳደር ከምርጫ 97 ጋር በተያያዘ ከተፈጠሩ ችግሮች በኋላ ወደ ኃላፊነት የመጣ መሆኑን ያስታወሱት አቶ ብርሃኑ በዋነኛነት በሕዝብ ዘንድ መረጋጋት ተፈጥሮ ፣ ሰው ወደ ሥራው እንዲያተኩር መደረጉ ትልቅ ድል ነበር ይላሉ። እንዲሁም በመንገድ ግንባታ ፣ በቤቶች ልማት (ለተወሰነ ጊዜ በሲሚንቶ እጥረት ከተፈጠረ መጓተት በቀር) የሚታይ ፣ የሚዳሰስ ሥራ አከናውነናል ባይ ናቸው።</p>

<p>የአዲስ አበባ ከተማ አስተዳደር ምክር ቤት ካለው 138 መቀመጫ 137 ያህሉን ኢህአዴግ ሲያሸንፍ ፣ አንድ ወንበር ቅንጅት ለአንድነትና ለዲሞክራሲ ፓርቲ ማሸነፉን የምርጫ ቦርድ ይፋዊ ወጤት ያስረዳል።</p>

<p>የቅንጅት ብቸኛ መቀመጫ በመሆን ምክር ቤቱን የተቀላቀሉት የጥርስ ሐኪም የሆኑት ዶክርተር ለመለም መኮንን በሕዝብ በመመረጣቸው ደስተኛ መሆናቸውን ለሪፖርተር ጋዜጣ ገልፀዋል። «እግዚአብሔር የሰጠኝን ጥበብና ማስተዋል በመጠቀም አዎንታዊ ተጽዕኖ አመጣለሁ» ብለዋል።</p>

<p>የአዲስ አበባ ከተማ አስተዳደር የሶስት ዓመታት ዕድሜ በአቶ ብርሃኑ ደሬሳ የመመራው ጊዘያዊ ባላደራ አሰዳደር በመውሰዱ የቀርው ዕድሜ ሁለት ዓመት ብቻ ይሆናል። እስከ 2002 አገር አቀፍ ምርጫ ድረስ የሚቆየው የከንቲባው ኩማ አስተዳደር በዚህ አጨር ዕድሜው በከትማዋ የተንሰራፋውን ግዙፍ ማኅበራዊ ችግሮችን ይቀርፋል ብሎ ለመገመት አስቸጋሪ መሆኑን አንድ ስማችውን መግለፅጽ ያልፈለጉ የቀድሞ አስተዳደር የሥራ ኃላፊ ለሪፖርተር ጋዜጣ ተናግረዋል። ኃላፊው እንደሚሉት «አዲሱ አመራር ሥራ ለመጀመር እስኪዘጋጅ በጥቂቱ ሰድስት ወራት ይወስዳል። በቀረው ጊዜያት ደግሞ የታሰበውን ፈጣን ልማት ለማምጣት የጊዜ እጥረት ሊያጋጥም ይችላል። ስለሆነም አስተዳደሩ የተጀመሩትን ሥራዎች አጠናክሮ በመቀጠል ላይ ቢያተኩር ያዋጣዋል» ይላሉ።</p>

<p>በዕለቱ የአስተዳደሩ አስፈፃሚና የማዘጋጃ ቤት አገልግሎት አካላትንና ክፍለ ከተማዎችንና ቀበሌዎችን ለማቋቋም የወጡትን ሁለት አዋጆች እንደገና ለማሻሻል የቀረቡትን ረቂቅ አዋጆች ላይ ተወያይቶበት በሙሉ ድምፅ አጽድቋቸዋል።</p>

<p>የከተማዋ አዲስ አመራር እና ተሰናባቹ አመራር ትላንት ማምሻውን በብሔራዊ ቤተመንግሥት የእራት ግብዣ እንደተደረገላቸው ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 13 ቀን 2000</a></p>

</body>
</html>	
