<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የደርግ ባለሥልጣናት የክስ ሒደት ተቋጨ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የደርግ ባለሥልጣንት የክስ ሒደት ተቋጨ</h2>


<p>የዛሬ 17 ዓመት ፣ የዘመነ ደርግ አገዛዝ ማክተምን ተከትሎ በዘር ማጥፋት ወንጀል የተጠረጠሩ የቀድሞ ባለሥልጣናት ከያሉበት እየተለቀሙ ፣ አንዳንዶቹም እጃቸውን እየሰጡ በቁጥጥር ሥር ዋሉ። ኢህአዴግ ግንቦት 20 ቀን 1983 አገሪቱን ሲቆጣጠር በወንጀል ተጠርጣሪ ባለሥልጣናትን አድኖ ለፍርድ ማቅረብ ከመጀመሪያ ሥራዎቹ ማናልባትም ግንባር ቀደሙ ነበር። በዚህ ሁኔታ በቁጥጥር ሥር የዋሉ ፣ ከአገር የሸሹ እንዲሁም በኤምባሲ የተጠለሉ የቀድሞ ባለሥልጣናትን ጨምሮ የመጀመሪያው ክስ ከሦስት ዓመታት በኋላ ጥቅምት 15 ቀን 1987 ዓ.ም በልዩ ዐቃቤ ሕግ ከሳሽነት ቀረበ። ያኔ የተከሳሾቹ ቁጥር ኮ/ል መንግሥቱ ኃ/ለማርያምን ጨምሮ 73 ያህል ነበር። ልዩ ዐቃቤ ሕግ በዓመቱ ማለትም ህዳር 18 ቀን 1988 ዓ.ም ክሱን አሻሽሎ ሲያቀርብ የተከሳሾችም ቁጥር ወደ 106 ከፍ አለ። በወቅቱ በሌሉበት ክስ የተመሠረተባቸውና ፍርድ ቤትም በጋዜጣ እንዲጠሩ ትዕዛዝ የሠጠባቸው ተከሳሾች ቁጥር 22 ያህል ነበር። በወቅቱ የፍርድ ሂደቱ የብዙኃኑን ሕዝብ ትኩረት ይዞ የቆየ ቢሆንም ከትላንት በስቲያ (ሰኞ ዕለት) የመጨረሻ ውሳኔ ሲሰጥ ከሕዝብ ትኩረት አንፃር የተቀዛቀዘ ሁኔታ ተፈጥሮ እንደነበር ተስተውሏል።</p>

<p>የክሱ አመጣጥና ውጤት ልዩ ዐቃቤ ሕግ አሻሽሎ ባቀረበው ክስ ላይ ሁሉም ተከሳሾች ዘርን በማጥፋት ፣ በሰብአዊ ፍጥረት ላይ ወንጀል በመፈፀማቸው ፣ በአማራጭም በከፍተኛ የድግያ ወንጀል መከሰሳቸውን ይጠቁማል። በ1949 ዓ.ም በወጣው የኢትዮጵያ ወንጀለኛ መቅጫ ሕግ ቁጥር 286 የተመለከተው በመተላለፍ ከመስከረም 2/1967 ዓ.ም ጀምሮ ጊዜያዊ ወታደራዊ አስተዳደር ደርግ ወይም መንግሥት አቋቁመው በጠቅላላ ጉባዔ ፣ በቋሚ ኮሚቴና ንዑሣን ኮሚቴነት ተዋቅረው ሃገሪቷን በጋራ እና በብቸኝነት ሲያስተዳድሩ ወንጀል ለመሥራት ተስማምተው በግብረአበርነት በ1949 ዓ.ም በወጣው የኢትዮጵያ ወንጀለኛ መቅጫ ሕግ ቁጥር 281 የተመለከተውን የዘር ማጥፋት ወንጀል ፈፅመዋል። ፀረ ሕዝብና ፀረ አብዮት ባሉዋቸው የተለያዩ የፖለቲካ ቡድን አባላት ላይ ለመፈፀም እንደፈፀም ለማድረግና አፈፃፀማቸውን ለመርዳት የተለያዩ ከፍተኞችና ቀበሌዎች መሪዎችን ፣ አብዮት ጠባቂዎችን ካድሬዎችን በአጠቃለይ እነሱን የመለመሉ መሳሪያ ያስታጠቁዋቸውና አብዮታዊ ጓዶች ያሉዋቸው ሁሉ በመሰብሰቢያ አዳራሾች ፣ ሜዳዎች በመገናኛ ብዙሃን መሳሪያዎች እየተጠቀሙ የፖለቲካ ቡድን አባላት ስም በመጥራት እንዲደመሰሱ አድርገዋል። ከ1967 እስከ 1975 ዓ.ም ባሉት የተለያዩ ወራትና ቀናት በንግግር ፣ በሥዕል ፣ በፅሕፈት አዲስ አበባ ከተማና በመላው ሀገሪቷ በማነሳሳት በመደፋፈራቸው በሌላ መዝገብ ክስ የሚቀርብባቸው ተከሳሾች በሺዎች የሚቆጠሩ የተለያዩ የፖለቲካ ቡድኑን አባላት በመግደላቸው በ1949 ዓ.ም በወጣው የወንጀለኛ መቅጫ ሕግ በቁጥር 32/1/ሀ እና በ286/ሀ የተመለከተውን ተላልፈው ወንጀል ፈፅመው በመገኘታቸው ተከሰዋል ይላል።</p>

<p>ሁለተኛው ክስ ሁሉም ተከሳሾች ከመስከረም 2 ቀን 1967 ዓ.ም ጀምሮ ጊዜያዊ ወታደራዊ አስተዳደር ደርግ ወይም መንግሥት አቋቁመው በጠቅላላ ጉባዔ ፣ በቋሚ ኮሚቴነት ተዋቅረው ሃገሪቷን በብቸኝነት ሲያስተዳድሩ በፖለቲካ ተሳስሮ የተቋቋመውን የሕብረ ብሔርነት ማኅበራዊ የሆነ ክፍል ሕዝብ በመላው ወይም በከፊል ለማጥፋት በግብረ አበርነት በማቀድ የጥፍቱን ሥራ አድራጎት ሥራ ላይ አውለዋል። በተጨማሪም የተለያዩ የምርመራ ፣ የማስቃያና የመግደያ አካላት በማደራጀት መቺ ኃይልና ነበልባል ጦር በማዘጋጀት ዘመቻ መንጥር ፣ ነፃ እርምጃና ቀይ ሽብር በማካሄድ የፖለቲካ ቡድኑን አባላት በመግደል ፣ እንዲገደሉ በማድረግ ፣ አካላቸው እንዲቆስል ወይም ጨርሶ እንዲጠፋ አድርገዋል። የሞት አደጋ በሚደርስባቸው ሁኔታ በአንድ ሥፍራ በግዞት እንዲቀመጡ በማድረግ ፣ (በህዳር ወር 1967 በደርግ ፅህፈት ቤት በተካሄደ ስብሰባ ላይ 59 የአፄ ኃ/ስላሴ ባለሥልጣናትን እንዲገደሉ ውሣኔ በማሳለፍ) ዘርን በማጥፋት በሰብዓዊ ፍጥረት ላይ በተፈፀመ ፣ እንዲፈፀሙ በማድረግ በ1949 ዓ.ም በወጣው የወንጀለኛ መቅጫ በቁጥር 32/1/ለ እና በ281/ሀ እና ሐ የተመለከተውን በመተላለፍ ወንጀል ፈፅመው በመገኘታቸው መከሰሳቸውን ያትታል።</p>

<p>የፌደራሉ ክፍተኛ ፍርድ ቤት በጉዳዩ ላይ ከሁለቱም ወገኖች የቀረቡትን ክርክሮች አዳምጦ ፣ ማስረጃዎችን መርምሮ ታህሳስ 2 ቀን 1999 ዓ.ም ኮ/ል መንግሥቱ ኃ/ማርያምን ጨምሮ በ56 ተከሳሾች ላይ ውሣኔ ሰጥቷል። በወቅቱ 15 ያህል ተከሳሾች በሌሉበት ክሱ መታየቱን መዝገቡ ያስረዳል። በወቅቱም ፍርድ ቤቱ በአሁኑ ወቅት ልዩ ዐቃቤ ሕግ ይግባኝ የጠየቀባቸው 21 ዋና ዋና ተከሳሾች በዕድሜ ልክ ፅኑ እሥራት ፣ በሌሎቹም ላይ ከ23 እስከ 25 ዓመት ፅኑ እሥራት እንዲሁም ሲፈቱ በአንድ ምርጫ ተካፋይ ከመሆን ፣ ለሕዝብ አገልግሎት ሥራ ከመመረጥ ፣ ለማዕረግ ከመመረጥ ተሽረው እንዲቆዩ መወሰኑ ይታወሳል።</p>

<p>ይኸንኑ የዐቃቤ ሕግ ውሳኔ ተከትሎ አንዳንድ ተከሳሾች ቅጣቱ በዝቷል በሚል ይግባኝ ያቀረቡ ሲሆን ልዩ ዐቃቤ ሕግ በበኩሉ ቅጣቱ አንሷል በሚል ያቀረበውን ይግባኝ የፌደራሉ ጠቅላይ ፍርድ ቤት ባለፈው ሰኞ ዕለት በዋለው ችሎት ተመልክቶ የሥራ ፍርድ ቤትን ውሳኔ በማሻሻል 18 ተከሳሾች በሞት እንዲቀጡ ወስኗል።</p>

<p>ልዩ ዐቃቤ ሕግ ይግባኝ ጠይቆባቸው የነበሩት ተከሳሾች 21 ያህል ሲሆኑ ከነዚህ መካከል ሁለቱ በከፍተኛ ፍርድ ቤት እና በጠቅላይ ፍርድ ቤት ውሳኔዎች መካከል ከዚህ ዓለም በሞት ተለይተዋል። 26ኛው ተከሳሽ የመቶ አለቃ አክሉሉ በላይነህ ተሳትፎአቸው ዝቅተኛ ነው በመባሉ የሥር ፍርድ ቤቱ የዕድሜ ልክ እሥራት ፀንቶባቸዋል።</p>

<p>ሊተናል ኮሎኔል ካሳሁን ታፈሰ የይግባኙ መዝገቡ እየተመረመረ ባለበት ወቅት በመሞታቸው ክሱ እንዲቋረጥ ተደርጓል።</p>

<p>ሆኖም የፍርድ ቤቱ የቅጣት ውሣኔ ተፈፃሚ የሚሆነው ፕሬዚዳንት ግርማ ወ/ጊዮርጊስ ካፀኑት ብቻ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 20 ቀን 2000</a></p>

</body>
</html>	
