<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሠመራ ዩኒቨርሲቲ ተማሪዎች ለ11 ቀናት በፖሊስ መታገታቸውን ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሠመራ ዩኒቨርሲቲ ተማሪዎች ለ11 ቀናት በፖሊስ መታገታቸውን ገለፁ</h2>


<p>በአፋር ክልላዊ መንግሥት የሠመራ ዩኒቨርሲቲ ተማሪዎች በክልሉ ፖሊስ ለ11 ቀናት ከግቢ እንዳይንቀሳቀሱ ተግተው ከቆዩ በኋላ ፌደራል ፖሊስ እንዳስለቀቃቸው ለሪፖርተር ጋዜጣ ገለፁ።</p>

<p>ተማሪዎቹ ይኽን የገለፁት ግንቦት 8 ቀን 2000 ዓ.ም ከሠመራ (አፋር) ወደ አዲስ በመምጣት አራት ኪሎ ቅድስት ማርያም ቤተክርስቲያን አጥር ዙሪያ ተሰባስበው አግኝተን ባነጋገርናቸው ወቅት ነው።</p>

<p>ተማሪዎቹ በተመደቡበት ከአዲስ አበባ 605 ኪሎ ሜትር ርቀት ላይ በሚገኘው የሠመራ ዩኒቨርሲቲ የምግብ እጥረት እንዳጋጠማቸው በተደጋጋሚ ለዩኒቨርሲቲው ኃላፊዎች ቢያሳውቁም ማላሽ ባለማግኘታቸው ፣ «ወደ የመጣንበት ቦታ እንመለሳለን» በማለት ሊወጡ ሲሉ በፖሊስ ታግተው ለ11 ቀናት መቆየታቸውን ገልፀዋል።</p>

<p>አንዳንድ ተማሪዎች የዩኒቨርሲቲው ሁኔታ ስላላስተማመናቸው ለፋሲካ በዓል ወደየቤተሰቦቻቸው እንደሄዱ ባለመመለሳቸውና ተማሪዎቹ ነገሩ ተስተካክሎ ትምህርት ጀምረው ከሆነ በማለት ስልክ ሲደውሉ «መታገታቸውን» በመስማታቸው ለፌደራል ፖሊስ ሪፖርት አድርገው ሊለቀቁ መቻላቸውን ተናግርዋል።</p>

<p>«በዩኒቨርሲቲው በቂ ምግብ የለም። ምሳ ወይም እራት ሰዓት ሲደርስ ለመመገብ ብንሰለፍም ሳይደርሰን አለቀ ፣ ጠብቁ እንባላለን» በሚሉት ተማሪዎቹ ፣ ቤተሰቦቻቸው ለኪስ በሚሰጧቸው ገንዘብ እንዳይመገቡ ምግብ የሚገኘው ከዩኒቨርሲቲው የስድስት ብር ትራንስፖርት ከተጓዙ በኋላ በመሆኑ አስቸጋሪ መሆኑን ገልፀዋል።</p>

<p>ወደ ዩኒቨርሲቲው የገቡት ተማሪዎች ከተለያዩ ክልሎች ሲሄዱ ፣ የመረጡትን ትምህርት ለማጥናት ቢሆንም ሰመራ ዩኒቨርሲቲ ሲደርሱ የሥነ ትምህርት (Education) እንዲማሩ መገደዳቸውንም ገልፀዋል።</p>

<p>ዩኒቨርሲቲው የተሰራበት ቦታ በጣም ሞቃት ስለሆነ ምግቦች ወዲያውኑ ተሰርተው ካልተበሉ የመበላሸት እድላቸው ከፍተኛ በመሆኑ ፣ ትንሽ የቆየ ምግብ ሲበሉ ለተቅማጥና ለተለያዩ በሽታዎች መጋለጣቸውን ተማሪዎቹ ተናግረዋል።</p>

<p>ተማሪዎቹ ያለባቸው ችግር ለዩኒቨርሲቲው አስተዳደር ሲያመለክቱ ፣ በብሔር ወይም በብሎክ ተከፋፍላችሁ ኑ ይሉናል» የሚሉት ተማሪዎቹ በተማሪዎች መካከል ልዩነት ለመፍጠር የሚያደርጉት አካሄድ መልካም አለመሆኑን ይናገራሉ።</p>

<p>ዩኒቨርሲቲው የፅዳት ሰራተኞች እንደሌሉት ፣ ቤተ ሙከራ (ላቦራቶሪ)ና በቂ የትምህርት መሣሪያ እንደሌሉት የሚገልፁት ተማሪዎች ለአካባቢው ተወላጆች ልዩ ትኩረት እንደሚሰጥ ገልፀዋል።</p>

<p>የዩኒቨርሲቲው መፀዳጃ ቤቶች ቆርቆሮ በቆርቆሮ በመሰራቱ ከፍተኛ ሙቀት ስላለው ተማሪዎቹ ሲጠቀሙ ከውስጥ የሚወጣውን እንፋሎት ለኪንታሮትና ለተለያዩ በሽታዎች ተጋላጭ እንዳደረጋቸውም ይናገራሉ።</p>

<p>የፌደራል ፖሊስ ከታገቱበት አስለቅቋቸው ለተወሰኑ ቀናት ከጠበቋቸው በኋላ «የምታደጉትን አድርጉ» ብልው መታወቂያችንና የማደሪያ ቁልፍ እያስረከቡ ወጥተዋል።</p>

<p>የሠመራ ዩኒቨርሲቲ ከ1800 በላይ ተማሪዎች የተመደቡ መሆኑን ፣ ከ1400 ተማሪዎች በላይ መማር መጀመራቸውንና ከ200 በላይ ተማሪዎች (የክልሉ ተወላጆች) ብቻ ሲቀሩ ሌሎቹ ወጥተው ወደየቤታቸውና አዲስ አበባ የመጡ መሆናቸውን ያነጋገርናቸው ተማሪዎች አብራርተዋል።</p>

<p>«በዩኒቨርሲቲው በተማሪዎች መካከል የተፈጠረውን ችግር ምን እንደሆነና መፍትሔውስ ምን ሊሆን ይችላል» በሚል በፌደራል ትምህርት ሚኒስቴር የሕዝብ ግንኙነት በስልክ አግኝተን ለማነጋገር ብንሞክርም «ምንም የማውቀውና የሰማሁት ነገር የለም። በሕክምና ላይ ነኝ ብለው የከፍተኛ ትምህርት ሥርዓትና ለውጥ ክፍል እንድናጋግር መርትውናል። ይሁን እንጂ በተሰጠን ስልክ ለማግኘት አልቻልንም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 10 ቀን 2000</a></p>

</body>
</html>	
