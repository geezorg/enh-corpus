<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ልዩነታችንን እንፍታ» «ካልሆነም በሕገ ደንቡ ይፈታል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ልዩነታችንን እንፍታ» «ካልሆነም በሕገ ደንቡ ይፈታል»</h2>


<p>የቅንጅት የቀድሞ ምክትል ሊቀመንበር ፣ ወ/ት ብርቱካን ሜዴቅሳ «አነስተኛ» ያሏቸውን ልዩነታቸውን ውለው ሳያሳድሩ ተወያይተው እንዲፈቱ ለኢንጂነር ኃይሉ ሻውል ጥሪ አቀረቡ። ኢንጂነር ኃይሉ በቅድሚያ ከተወሰነው ውጭ አምስቱ ልዑካኖች የሚያደርጉት እንቅስቃሴ ማቆም እንደነበረባችው ልዩነታቸውን በውይይት ሊፈቱት ካልተቻለ በሕገ ደንቡ መሠረት እንደሚፈቱት ገለፁ።</p>

<p>ወ/ት ብርቱካን ከሳምንት በፊት ቦስተን ላይ በተደረገው የደጋፊዎቻቸው ስብሰባ ላይ በቀጥታ አድረሻው ለኢንጂነር ኃይሉ የሆነ ፅሑፍ በንባብ አሰምተዋል። ለ«የተከበሩ የቅንጅት ለአንድነትና ለዲሞክራሲ ሊቀመንበር ወይም ቀድሞ እንደምጠራዎት «ጋሽ ኃይሉ» ሲሉ መልክታቸውን ጀምረዋል።</p>

<p>ከእስር ቤት ከወጡ ጀምሮ በነበሩ የሥራ ሂደቶች አነስተኛ ሊባሉ የሚችሉ የሃሳብ ልዩነቶች መንፀባረቃቸውን ወ/ት ብርቱካን ጠቅሰው ፣ በዚያ ምክንያት ወደአሜሪካ በሄዱበት ወቅት በቦታው ለመገኘት አለመቻላቸውን ያስታውሳሉ።</p>

<p>በአሜሪካ «ጠንካራና በጉጉት በሚጠብቀን» በሚሉት ደጋፊዎቻቸው ፣ በዋሽንግተን ተደርጎ በነበረው ስብሰባ አንድ ላይ አለመሆናቸውንና በቦስተኑም ስብሰባ ልዑካኑና ደጋፊዎቻቸው ሊያዩያቸው ቢጓጉም ኢንጂነሩ እንዳልተገኙ ጠቅሰዋል።</p>

<p>«ከሁሉ አስቀድሜ አንድ ነገር እገልፅልዎታለሁ» ይላሉ ወ/ት ብርቱካን። «ሁላችንም የምናምንበት የቅንጅት ፓርቲ ሊቀመንበር መሆንዋን እቀበላለሁ። ሁልጊዜም እንዲመሩኝ እፈልጋለሁ። የነበሩ ልዩነቶቻችን አንድ ላይ ተገናኝተን ለመወያየት የሚያግደን ነገር እንደሌለ በልዑካን ቡድኑ ጠንካራ እምነት እንዳለ አረጋግጣለሁ።»</p>

<p>አስከትለውም በቅንጅት ፓርቲ መርህ የሚመሩ መሪዎች ፣ እንኳን አነስተኛ ችግር ይቅርና የኢትዮጵያን ዴሞክራሲ ጥያቄ ለመመለስ ብቃት እንዳላቸው እንደማይጠራጠሩ ገልፀዋል።</p>

<p>ወ/ት ብርቱካን በንግግራቸው መጨረሻ «አሁንም ትህትና በተሞላ ጥይቄ በፓርቲያችን አሠራርና እምነት አላማ ሥር ሆነን አነስተኛ የሚባሉ ልዩነቶችን ነገ ዛሬ ሳንል ተወያይተን እንድንፈታ ሲሉ «ትህትና በተሞላው ልብ ጥይቄ» አቅርበዋል። ለወ/ት ብርቱካን ንግግር በአዳራቹ የተገኘው ደጋፊ በጭብጨባ ድጋፉን አሰምቷል።</p>

<p>በኢንተርኔት የተሰራጨው የወ/ት ብርቱካን ንግግር በርጋታ በጥንቃቄ የተነበበና ፣ አጃቢ ሙዚቃ የተቀነባበረለት ነው። ይኸም ስሜት ለመሳብ እንደሆነ ይገመታል።</p>

<p>በሌላ በኩል በአሜሪካና በአዲስ አበባ የሚገኙ የቅንጅት የቀድሞ የላዕላይ ምክር ቤት አባላት ፣ ንግግሩ ሆነ ተብሎ በኢንጂነሩ ላይ ለማስፈረድ የተደረገ ቅንብር ነው የሚል አስተያየት ሰጥተዋል። ለዚህም ምክንያታቸው ኢንጂነር ዋሽንግተን ሲደርሱ ለመቀበል እንደማይፈልጉ መግለፃቸውንና ሁሉም የልዑካን አባላት አለመቀበላቸው ፣ የልዑኩ አባል የሆኑት ኢንጂነር ግዛቸው ፣ የቅንጅት መሪዎች ዶክተር ብርሃኑና ወ/ት ብርቱካን መሆናቸውን በቨርጂኒያው ስብሰባ በደጋፊ ፊት መግለፃቸው ፣ ከዚያም በኋላ ሊቀመንበሩ ያልፈቀዱትን ጉዞ መቀጠላቸው «ልናየዎት ጓጉተን» ከሚለው ጋር የሚቃረን መሆኑን አስረድተዋል።</p>

<p>በሌላ በኩል ኢንጂነር ኃይሉ ባለፈው ሳምንት መጨረሻ በሰጡት ቃል መጠይቅ ለመታረቅ በቅድሚያ ችግሩን እዚህ ደረጃ ምን አደረሰው ብሎ መጠየቅ እንደሚያስፈልግ ተናገረዋል። አሁንም ቢሆን ለማስታረቅ የሚፈልጉ ሽማግሌዎች ከፈቃድ ውጭ በመዘዋወር ላይ የሚገኙትን አቁሙና ተወያዩ ማለት እንዳለባቸው ከአንድነት ሬድዮ ድምፅ ጋር ባደረጉት ቃለመጠይቅ ተናግረዋል።</p>

<p>«የፓርቲው ችግር ሆኖ የቀረበው አምስቱ ተሰብስበው ስድስተኛውን ትተነው እንደፈለገን እንሆናለን ስላሉ ነው። ስለዚህ ለመሸምገል የፈለገ እንቅስቃሴያቸውና ማስቆምና «ደባቸሁን አቁሙ ፣ ሂደታችሁን አቁሙ» ብሎ ንግግር እንዲጀመር ማድረግ የነበረበት መሆኑን ኢንጂነር ኃይሉ ጠቁመው በዚህ ምክንያት አሁን ባለው ሁኔታ «ለእርቅ የሚጋብዝ ሁኔታ የለም።»</p>

<p>እንደ ኢንጂነር እምነት። «ሽምግልና በሃገራችን የተለመደ ቢሆንም ፖሊቲካ ውስጥ ሲዘበራረቅ የፖለቲካ መስመሩን ያጠፋል»</p>

<p>ቅንጅት ፓርቲ በጥቂት ግለሰቦች ምክንያት እንዳልተከፈለና በጉብኝት በመጡ በፈጠሩት ግርግር እንደማይበተን የሚገልፁት ኢንጂነር ኃይሉ ችግሮቻቸውን በውይይት ለመፍታት እንደሚሞክሩ ተናግረዋል። «ካልሆነም በሕገ ደንቡ ይፈታል።»</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 22 ቀን 2000</a></p>

</body>
</html>	
