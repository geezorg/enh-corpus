<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የተፈታነው ሃገሪቱ ወደርስ በርስ ጦርነት እንዳታመራ ብለን በጠየቅነው ይቅርታ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተፈታነው ሃገሪቱ ወደርስ በርስ ጦርነት እንዳታመራ ብለን በጠየቅነው ይቅርታ ነው</h2>


<p>በቃሊቲ ታስረው የነበሩት የቅንጅት የቀድሞ አመራሮች ከእስር እንዲፈቱ ይቅርታ የጠየቁት ፣ በሃገሪቱ ባሉት ስምንት ክልሎች የትጥቅና ከዚያ ባልተናነሰ ትግል ውጊያ የተከፈተበትን መግሥት ፋታ አግኝቶ ወደ ድርድር ጠረጴዛ እንዲመጣ ለማድረግ መሆኑን ዶክተር ብርሃኑ ነጋ ገለፁ። ቀደም ሲል «የታሰሩት የቅንጅት አመራሮች ሊፈቱ የቻሉት በዓለም አቀፍ ሕብረተሰብ ጫና ነው» የሚል መግለጫ ሰጥተው ነበር።</p>

<p>ዶክተር ብርሃኑ ነጋ ይኸንን የገለፁት መስከረም 8/2000 (sep 19/2007 በአሜሪካ ድምፅ ቴሌቪዥን የእንግሊዝኛው አገልግሎት "Strait Talk africa" በተሰኘው ዝግጅት ነው።</p>

<p>ዶክተር ብርሃኑ የይቅርታውን ደብዳቤ ለምን እንደፈረሙ ለቀረበላቸው ጥያቄ ሲመልሱ ኢትዮጵያ ከገባችበት ቀውስ ውስጥ ለመውጣት የሚያስችላትን ውይይት ለማድረግ አሁንም የዘገየ አለመሆኑን እስር ቤት ሆነው በመረዳታቸው መሆኑን ተናግረዋል።</p>

<p>«በኢትዮጵያ የፖለቲካ ግጭት በተለያየ ቅርፅ ይታያል። ከንዚህ አንደኛው በመንግሥት ላይ የትጥቅ ትግል ማካሄድ ነው። በአሁኑ ጊዜ ከዘጠኙ ክልሎች በስምንቱ በትጥቅ ወይም ከሽምቅ ውጊያ ባላነሰ ደረጃው በቅርቡ በዑጋዴን ያየነው ዓይነት ግጭት ይካሄዳል። እነዚህ ዓይነት ነገሮች ከቀጠሉ ሃገሪቱ በምንፈራው የርስ በርስ ጦርነት ልትገባ እንደምትችል እስር ቤት ሆነን ተገንዝበናል...» ሲሉ ዶክተር ብርሃኑ ተናግረዋል።</p>

<p>አያይዘውም «መንግሥት ከዚህ የጦርነት አጣብቂኝ ወጥቶ ወደ ውይይት ጠረጴዛ እንዲመጣ የሚተነፍስበት መንገድ ብንሰጠው ጥሩ ይሆናል ብለን አስብን። ለዚያም ከኛ በኩል የሚፈለግ ካለ ያንን ለመስጠት ብለን እንጂ መንግሥት ይቅርታ ሊጠየቅ ይገባዋል ብለን አይደለም...» ብልዋል።</p>

<p>ዶክተር ብርሃኑ እንደሚሉት ሃገራችውን ስለሚወዱና ሃገራቸው በዚያ ዓይነት ቀውስ እንድትገባ ባለመፈለጋቸው ፣ እንደፓርቲም በውይይት ልዩነቶች ይፈታሉ ፣ ብለው ስለሚያምኑ ለዚያ ዕድል ለመስጠት ብለው ይቅርታውን ያቀረቡ መሆኑን ተናግረዋል።</p>

<p>ከዚህ ውጪ «በምንም መንገድ ምንም ነገር ከማመን ጋር የተያያዘ አይደለም...» እንደ ዶክተር ብርሃኑ ግለፃ።</p>

<p>ዶክተር ብርሃኑ ሃረሪ ክልልን ጨምሮ በስምንቱ ክልሎች አለ ፣ ያሉት የትጥቅ ትግል ለይተው አልገለፁም። የቅንጅት አመራሮች መፈታትም ከሌሎች ጥያቄ ጋር የሚያገናኘውን መንገድ አላመለከቱም።</p>

<p>እርሳቸውና የቅንጅት አመራሮች ለምን እንደታሰሩ ለተጠየቁት «ጥፋታችን ምርጫውን ማሸነፋችን» ሲሉ መልሰዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 19 ቀን 2000</a></p>

</body>
</html>	
