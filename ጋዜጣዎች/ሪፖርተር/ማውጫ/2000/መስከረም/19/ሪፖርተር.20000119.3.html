<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከካርቦን ልቀት ሽያጭ ተጠቃሚ መሆን አለብን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከካርቦን ልቀት ሽያጭ ተጠቃሚ መሆን አለብን»</h2>


<p>በአለም አቀፍ ደረጃ እየጨመረ በመጣው ሙቀት ሳቢያ ከፍተኛ ተጐጂ የሆነችው አፍሪካን ለመታደግ ያላትን የካርቦን ልቀት ድርሻ መሸጥ መቻል እንዳለባትና የአየር ፀባይ ለውጡ አፍርካን ወደ ገደል እየገፋት መሆኑን ጠቅላይ ሚኒስትር መለስ ዜናዊ ገለፁ።</p>

<p>ይህ የተገለፀው በዋሽንግተን በተባበሩት መንግሥታት የአየር ሁኔታ ስብሰባ ላይ የአየር ለውጥን በተመለከተ በተደረገውና በሦስተኛው ዓመታዊ የክሊንተን ዓለም አቀፍ ኢንሼትቭ ስብሰባ ላይ መሆኑን ሮይተርስ ዘግቧል። በስብሰባው ላይ ለአየር ብክለት ከፍተኛ ሁኔታ ተጠቃሽ የሆኑት አሜሪካና ቻይናን ጨምሮ በርካታ ተሳታፊዎች በተገኙበት በዚሁ ውይይት ላይ «ለዓለም ሙቀት መጨመር አፍሪካ ምንም አስተዋፅኦ አላደረገችም» ያሉት አቶ መለስ አህጉሪቱ ሌሎች አገሮች ባደረጉት ሁኔታ ለማደግ አለመቻሏን አስረድተዋል። የአየር ሁኔታ መዛባትን ለመቋቋም እጅግ በጣም አነስተኛ አቅም ያላት መሆኑን የጠቁሙት ጠቅላይ ሚንስትር መልስ የአየር ንብረት መዛባት አቅም አልባ የሆነውን የአገሪቱ ኢኮኖሚ እና ህዝቧን ወደ ገደል እየገፋው መሆኑን ገልፀዋል።</p>

<p>የቀድሞ የብሪታኒያ ጠቅላይ ሚኒስትር ቶኒ ብሌር እና የአሜሪካው የትሬዠሪ ዋና ፀሐፊ ከሆኑት ሄነሪ ፓልስት ጋር በፓናል ውይይት ላይ ተናጋሪ በመሆን የቀረቡት አቶ መለስ ለአፍሪካ ብቸኛው አስተማማኝ አማራጭ እድገትን ማረጋገጥ ቢሆንም ይህንን ለማሳካት ግን ገንዘብ የሚያስፈልግ መሆኑን ጠቁመዋል።</p>

<p>ገንዘቡም ከካርቦን ፕሮጀክት (Cap) እና በንግድ ልውውጥ ሊገኝ የሚችል መሆኑን የጠቆሙት አቶ መለስ «ብክለት አልፈፀምንም በእናንተ ተግባር ምክንያት እኛ ተገፍተናል። ስለዚህም የካርቦን ድርሻችንን ለእናተ መሸጥ ይገባናል። በምናገኘውም ገንዘብ አረንጓዴ ልማትን ለማስፋፋት እንጠቀምበታለን» በማለት ከተሳታፊዎች ከፍተኛ ድጋፍ ያገኙበትን ንግግር ማድረጋቸውን የሮይተርስ ዘገባ ያስረዳል።</p>

<p>እራደ ኪዮቶ ፕሮቶኮል ስምምነት የዓለም ሙቀት መጨመርን ለመቀነስ ሃብታም አገሮች ለድሃ አገራት የካርቦን ድርሻ በመክፈል እና የአረጓዴ ኃይል ልማትን በገንዘብ በመደገፍ የሙቀት ቅነሳ አላማቸውን ማሳካት ይችላሉ። ይህ የካርቦን ልቀት ገበያ (Emissions Market) 30 ቢሊዮን ዶላር ተመን ያለው ቢሆንም አፍርካውያን ከዚህ ገበያ የሚያገኙት ጥቅም እጅግ አነስተኛ ነው።</p>

<p>የካርቦን ልቀት ገበያን በተመለከተ ተደርሶ በነበረ ስምምነት እያንዳንዱ አገር የተወሰነ የካርቦን ልቀት መጠን የተደመደበለት ቢሆንም የአፍሪካ አገሮች ኢኮኖሚያቸው ማነስ ምክንያት ልቀታቸው አነስተኛ ነው። ስለዚህ አራተኛ ልቀት ያላቸው ያደጉ አገሮች የተመደበላቸውን ልቀት መጠን ሲጨርሱ ታዳጊ አገሮችን የተመደበላቸውን የልቀት መጠን ይገዛሉ።</p>

<p>30 ቢሊዮን ዶላር ከሚገመተው የካርቦን ድርሻ በተለይም ቻይና እና ህንድን በከፍተኛ ሁኔታ የሚደጉም ቢሆንም አፍርካን በመርዳት በኩል ያለው ድርሻ አነስተኛ ለመሆን ችሏል።</p>

<p>በዓለም ባንክ መረጃ መሠረት አፍሪካ ከተሸጠው ጠቅላላ መጠን 3 በመቶ እና ህንድ 12 በመቶ የሚሆን ድርሻ በመያዝ ከዚህ ስምምነት ተጠቃሚ ለመሆን ችለዋል። አቶ መለስም በስብሰባው ላይ በአፅንኦት የገለፁት የዚህ ካርቦን ገበያ ተጠቃሚ መሆን አለብን በሚል ነው።</p>

<p>ጭስ አውጪዎችና ተገጣጣሚ የሙቀት አመንጪ ጋዝ መስመሮች ለዓለም ሙቀት መጨመርና በተያያዥነት ለከፍተኛ ጉዳት ለሚያጋልጡት ለድርቅ እና የጐርፍ አደጋዎች መንስኤ መሆናቸውን ሳይንቲስቶች ይገልፃሉ።</p>

<p>ይህ የካርቦን ገበያ ኤንቬስተሮችን ለማበረታታት እና ዘርፈ ብዙ ለውጦችን ከማምጣት በተጨማሪ የግሪንሀውስ የጋዝ ልቀትን ለመቀንስና በተመሳሳይ ጊዜ የኢኮኖሚ እድገትን ለማረጋገጥ ትልቅ አስተዋጽኦ እንደሚያበረክት የቀድሞ የአሜሪካ ፕሬዚዳንት ቢል ክሊንተን ገልፀዋል።</p>

<p>በሐሙሱ የክሊንተን ጉባዔ ስታንዳርድ ቻርተርድ ባንክ በሚቀጥሉት አምስት ዓመታት በኢሲያ ፣ አፍሪካና መካከላኛው ምሥራቅ ለሚከናወኑ የሚታደስና ንፁህ የኃይል ማመንጫ ፕሮጀክቶች ከ4 እስከ 5 ቢሊዮን ዶላር የሚደርስ ብድር ለመስጠት ቃል ገብቷል።</p>

<p>ቶኒ ብሌየር በበኩላቸው የአለም መሪዎች በዚሁ ዓመት ውስጥ እስከ 2012 ድረስ ሥራ ላይ ለሚውለው የኪዪቶ ፕሮቶኮል (ስምምነት) ተተኪ የሚሆን ስምምነት መቅረጽ እንደሚገባቸው አስገንዝበዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 19 ቀን 2000</a></p>

</body>
</html>	
