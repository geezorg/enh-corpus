<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሜሪካ የቅንጅት ድጋፍ ሰጪ ኮሚቴዎች በሁለቱ ቡድኖች ጐራ ተከፍለዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሜሪካ የቅንጅት ድጋፍ ሲጪ ኮሚቴዎች በሁለቱ ቡድኖች ጐራ ተከፍለዋል</h2>


<p>በቅንጅት ለአንድነትና ለዴሞክራሲ የቀድሞ አመራሮችና ደጋፊዎቻቸው መካከል እየተባባሰ የሄደውን ቅሬታና ልዩነት ለመፍታት የተጀመረው ሽምግልና እስካሁን ውጤት አላመጣም። የሁለቱ ቡድኖች ልዩነትና አተካሮ ተባብሷል።</p>

<p>በተለያዩ ጊዜያት ወደአሜሪካ የገቡት የቅንጅት የቀድሞ አመራሮች ከደጋፊዎቻቸው ጋር ሆነው የደረሱበትን ፀብ ለማብረድ እርቅ እንዲደረግ ሙከራ ቢደረግም ውጤት አልተገኘም።</p>

<p>እነ ወ/ት ብርቱካን ሚዴቅሳን ያካተተው ቡድን ፈጥኖ ወደ አሜሪካ ለመሄድ ያስፈለገው በውጪ ሃገር ያሉ የቅንጅት ደጋፊዎችን ልዩነት ለማጥበብና ችግሩን ለመፍታት ነው ቢባልም ከሄዱ በኋላ የታየው ግን የባሰ ትርምስ መሆኑን ከአሜሪካ የሚወጡ ድረ ገፆችና የሬዲዮ ስርጭቶች ያሳያሉ።</p>

<p>በየግዛቱ ያሉ የድጋፍ ሰጪ ኮሚቴዎች ኢንጂነር ኃይሉንና እነ ዶክተር ብርሃኑን በመቀበል በአለመቀበል አቋም ላይ እየተጨቃጨቁ ነው።</p>

<p>ቀደም ብለው የተቋቋሙት የቅንጅት ድጋፍ ሰጪ ኮሚተዎች በአብዛኛው ለኢንጂነር ኃይሉ ሻውል ወገንተኛነታቸው ሲያሳዩ ፣ በተመሳሳይ ከተማ አመራሮቹ ከተሰሩ በኋላ በቅንጅት አለም አቀፍ ኮሚቴ (በእነ አቶ አንዳርጋቸውና በነብርሃኑ መዋ በሚመራው) እንዲመጡ የተደረጉት የእነ ዶ/ር ብርሃኑ ደጋፊዎች ሁነዋል።</p>

<p>ባለፈው ሣምንት ውስጥ የሎስ አንጀለስ የቅንጅት ድጋፍ ሰጪ ኮሚቴ ባወጣው መግለጫ የእነ ወ/ት ብርቱካን ቡድን ለኦክቶበር 7 የያዘውን ቀጠሮ እንዲለውጥና አቀባበል እንደማይደረግለት መግለጫ አውጥቷል።</p>

<p>ኮሚቴው ባወጣው መግለጫ «የቅንጅት መሪ አቶ ኃይሉ ሻውል ደጋፊዎቻቸውንና አግባብ ያላቸውን የፖለቲካ ሰዎችን ለማነጋገር ሕዝባዊ ስብሰባ ለመምራት ሎስ አንጀለስ የሚደርሱት ከኦክቶበር 21 ቀን በ2007 ሲሆን ከርሳቸው በፊት ቀድሞ በመግባት ሕዝቡን ለማነሳሳት የሚደረገውን ማንችኛውንም ሙከራ» ሕዝቡ «አንቀበልም» ብሎ እንዲቃወም አሳስቧል።</p>

<p>የሲያትል የድጋፍ ሲጪ አድራሻውን ለኢንጂነር ኃይሉ ሻውልና ለወ/ት ብርቱካን ሚዴቅሳ አድርጐ በፃፈው ደብዳቤ ፣ አመሪካ ከመጡ በኋላ በታየው አለመግባባት ማዘኑን ገልፆ በቅድሚያ ልዩነታቸውን እልባት እንዲያደርጉበት አሳስቧል።</p>

<p>አመጣጣቸው በአንድነት እንዲሆን እንደሚመረጥ ጠቅሶ ለኦክቶበር 6ና 7 የተያዘውን የነወ/ት ብርቱካን ቡድን የጐብኝት ፕሮግራም እንደማይቀበልና «ጉብኝቶችን አቁማችሁ ወደ ሰላም ውይይት እንድታመሩ ለትግሉ በተሰውት ወገኖቻችን ስም እንማፀናለን...» ብሏል።</p>

<p>የላሲቪጋስ የድጋፍ ሰጪ የቅንጅት ኮሚቴ በበኩሉ «ንብ ያለአውራው መርከብ ያለካፒቴኑ ማረፊያ አያበጅም» በሚል ርዕስ በወጣው መግለጫ ፣ እነ አቶ ብርሃኑ መዋ ባላስቪጋስ ደጋፊዎች መካከል የፈጠሩትን መከፋፈል አውግዞ «ሊቀመንበሩን ያላካተተ የአመራር ቡድን ቢመጣ የማንቀበል መሆናችንን እንገልፃለን» ብሏል። ኢንጂነሩ የሚመጡበትን ቀን ለደጋፊው እንገልፃለን» ብሏል። ኢንጂነሩ የሚመጡበትን ቀን ለደጋፊው አስታዋቅቆ አቀባበል እንደሚያደርግ ገልጿል።</p>

<p>በዳላስ ፎርት ዎርዝ የድጋፍ ሰጪ ድረጅት በበኩሉ እነ ዶክተር ብርሃኑ ሴፕቴምበር 30 እንደሚመጡ የወጣውን ፕሮግራም ተቃውሟል። «ኢንጂነር ኃይሉን ያላካተተ የልዑካን ቡድን በሴፕቴምበር 30 ቀን 2007 ዓ.ም እንደሚመጣ ስለተገለፀ በዚህ የፖርቲውን ሊቀመንበር መሪውን ባገለለ ቡድን የሚደረግ ስብሰባ በዳላስ ደጋፊዎች ምንም ተሳትፎና ትብብር እንደሌለው» አስታውቋል።</p>

<p>በሌላ በኩል በየግዛቱ ያሉ አመራሮቹ ከታሰሩ በኋላ የተመረጡ ኮሚተዎችና ፣ ለእነ ወ/ት ብርቱካን ድጋፍ መስጠቱንና ጉብኝቶችን እያመቻቸ መሆኑ ታውቋል።</p>

<p>በአሁኑ ጊዜ ያሉ የዜና ማሰራጫዎች አብዛኛዎቹ በተለያዩ ቡድኖች ደጋፊነት የተከፋፈሉ በመሆናቸው ፣ አብዣኛው ደጋፊ ወደማን ወገን እንዳዘነበለ ትክክለኛ መረጃ ለማግኘት አልተቻለም።</p>

<p>በሌላ በኩል «ከዚህ የሚሄዱትን የቅንጅት አመራሮች አቀባበል እንዲያደርግ ውክላና የተሰጠው ኮሚቴ ፣ መግለጫ አውጥቷል። ፕሮፌሰር አለማየሁ ገብረማርያምና ፣ ዶክተር ሰለሞን ዓለሙን ፣ አቶ ታማኝ በየነን የያዘው የአቀባበል ኮሚቴ ሁሉንም መሪዎች በእኩል ለማገልገል ዝግጁዎች ነን ፣ የጐብኝት አሰራራችንን ያልተቀበሉ ካሉ ይቅርታ እንጠይቃለን..» ሲሉ የመጀመሪያና የመጨረሻ ባሉት መግለጫቸው ላይ ገልፀዋል።</p>

<p>ኮሚቴው የእነ ዶክተር ብርሃኑ ነጋ ቡድን አስተባባሪ ከሆኑት ከእነ አንዳርጋቸው ፅጌ ጋር የወገነና አድሏዊ ተግባር ይፈፅማል ፣ የሚል ትችት ሲቀርብበት ቆይቷል።</p>

<p>የእነ ወ/ት ብርቱካንን ቡድን በአውሮፕላን ማረፊያ ተቀብለው ኢንጂነር ኃይሉን ግን አባላቱ አለመቀበላቸው ፣ ከዚያ በኋላም ቡድኑን በየስቴቱ ይዞ በመዞር ያልተፈቀደላቸውን ውክልና በመፈፀማቸው ሲተቹ ቆይተዋል።</p>

<p>በእነ ዶክተር ብርሃኑ ቡድን እስካሁን ደጋፊዎቹን በቨርጂኒያ ፣ በቦስተን ማነጋገር የጀመረ ሲሆን በአሁኑ ጊዜ በኦክላንድ ደጋፊዎቹን እያነጋገረ መሆኑ ተዘግቧል። የኢንጂነር ኃይሉ ሻውልም በተለያዩ ግዛቶች ደጋፊዎቻቸውን እንደሚያነጋግሩ ፕሮግራም ተይዟል።</p>

<p>ኢንጂነር ኃይሉ በጠና ታመዋል ሲል የነዶክተር ብርሃኑ ነጋ ደጋፊ የሆነው ኢትዮጵያን ሪቪው የተሰኘ ድረ ገፅ ቢዘግብም አቶ አሰፋ ድረስ ፣ የኢንጂነር ኃይሉ ጤንነት በተሻለ ሁኔታ የሚገኝ መሆኑንና ዘገባው ደጋፊዎቻቸውን ለማጭበርበር የተደረገ መሆኑን በመጥቀስ አስተባብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 19 ቀን 2000</a></p>

</body>
</html>	
