<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥትና ኦነግ ድርድር ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥትና ኦነግ ድርድር ጀመሩ</h2>


<p>የአገር ሽማግሌዎች የኦሮሞ ሕዝብ ነፃነት ግንባር (ኦነግ) መንገድ በማምጣት ከመግሥት ጋር ለማደራደር እየሰሩ መሆናቸውን ፣ በአገር ውስጥና በውጪ አገር ባሉ ጳጳሶች መካከል ያለውን ልዩነት ለማስወገድ እየሰሩ መሆናቸው ተገለፀ። መንግሥት ለ35 የኦነግ አባላት ምህረት ሰጠ።</p>

<p>የአገር ሽማግሌዎች ሊቀመንበር ፕሮፌሰር ኤፍሬም ይስሀቅ በተለይ ለሪፖርተር እንደገለፁት የኦነግ አመራሮች ለቀረበላቸው የሽምግልና ጥያቄ የሰጠት ምላሽ አበረታች ነው።</p>

<p>በመንግሥትም ሆነ በኦነግ በኩል ሠላም ለማስፈን በጐ ፈቃደኝነቱ እንዳለ የጠቀሱት ፕሮፌሰር ኤፍሬም «በሽምግልናው ዙሪያ ዝርዝር መግለጫ ለመስጠት እቸገራለሁ። ነገር ግን ጅምሩ አበረታች ነው» በማለት ጥንቃቄ የተሞላበት መልስ ሰጥተዋል።</p>

<p>በአስመራም ሆነ በሌሎች የዓለማችን ክፍል ባሉት የኦነግ የተለያዩ አመራሮች ጋር ግንኙነት እንዳላቸው የጠቆሙት ፕሮፌሰር «በአገራችን አስተማማኝና ዘላቂ ሰላም እንዲሰፍን በቅርቡ ከእስር የተፈቱት የቅንጅት የቀድሞ አመራሮች ከፍተኛ ኃላፊነት አለባቸው» ብለዋል።</p>

<p>በቅርቡ መንግስት የሰጠውን ይቅርታ አስመልክቶ 35 በተለያዩ ደረጃ ላይ ያሉ የኦነግ አመራሮች መፈታታቸው በውጪም ሆነ በአገር ውስጥ ደስታ እንደፈጠረ ፕሮፌሰር አመልክተዋል። «የተከፈተው የእስር ቤት ሙሉ በሙሉ ነፃ እንዲሆን እንሥራ ፣ ለሠላም እንተባበር» ሲሉ ጥሪ አቅርበዋል። የተፈቱት የኦነግ አባላት በከፍተኛ ወንጀል የተከሰሱ ፣ የጦር መሪ የነበሩ ይገኙበት እንደነበር ይታወቃል።</p>

<p>«የሰዎች መፈታት ቢያስደስትም ዋናውና አንገብጋቢው ጉዳይ የአገር መፈታት ነው» ያሉት ፕሮፌሰር «አገራችን ከተፈታች ያለባት ማህበራዊና ፖለቲካዊ ችግር ይወገዳል»</p>

<p>አሁን ሠላም እንዲወርድ ፣ ቀጣዩ እርቅ መቀጠል እንዳለበት ፕሮፌሰር ኤፍሬም ተናግረዋል።</p>

<p>ቀጣይ እርቅ የቅንጅት አመራሮች ከመንግሥት ጋር ልዩነታቸውን ጠብቀው እንዲሰሩ ማድረግ ነው ሲሉ ፕሮፌሰር የእርቁ ሥራ አለመጠናቀቁን አመልክተዋል።</p>

<p>አገራችን የሁላችንም እስከሆነች ድረስ በመመካከርና በመከራከር መንግሥትና ተቃዋሚ ፓርቲዎች በአንድነት ሊሰሩ እንደሚገባ ይህንን ተግባራዊ ለማድረግ የአገር ሽማግሌዎች በአገር ቤትና በውጪ ከፍተኛ ሥራ እንደሚሰሩም ፕሮፌሰር ኤፍሬም ተናግረዋል።</p>

<p>ከወራት በፊት በተደረገው ይቅርታ ሕዝብን ማስደሰቱ ለሚሌኒየሙ በዓል በሰላም መከናወን አይነተኛ ሚና እንደተጫወተ ፕሮፌሰር ገልፀዋል። አያይዘውም በዓመቱ መጨረሻ በመላው አገሪቱ 17.765 ታራሚዎች መፈታታቸው የፈጠረው ደስታም ለሚሌኒየሙ በዓል ድምቀት ተጨማሪ ኃይል ሆኗል።</p>

<p>እርቁን በተመለከተ ከጠቅላይ ሚኒስትር መለስ ዜናዊ ጋር በተነጋገሩበት ወቅት «ከአንድ ዓመት በኋላ እስር ቤቶች መሻሻል ተደርጐባቸው ትምህርት ቤቶች ሆስፒታሎችና ሙዚየሞች ይሆናሉ። በእስር ቤት ውስጥ የሚሰሩ ሠራተኞች ስልጠና ወስደው በሌላ ሙያ ያገለግላሉ። የአገር ሽማግሌዎች እቅድ ይህ ነው» እንዳሏቸውና ጠቅላይ ሚኒስትሩም ሀሳቡን በደስታ እንደተቀበሉት ፕሮፌሰር ኤፍሬም አስታውሰው «ሰላም ለማውረድ ፣ እርቅ ለመፍጠር የአንድ ወገን ፍላጐት ብቻውን በቂ ስለማይህን ሁሉም ወገኖች የአገር ሽማግሌዎችን ሊያግዙ ይገባል» ብለዋል።</p>

<p>«በተለይ የኦሮሚያ ችግር ይመለከተኛል። እናቴ ኦሮሞ ናቸው። ብዙ ኦሮሞ ዘመዶች አሉኝ» የሚሉት ፕሮፌሰር በኦሮሚያ ያለው የፖለቲካ ችግር ሙሉ በሙሉ ይቀረፋል የሚል እምነት እንድላቸው። ይህ እምነታቸው ፍፁም ሰላማዊ በሆነ መንገድ በቅርቡ እውን እንደሚሆን አስታውቀዋል።</p>

<p>የቤተክርስቲያን ጳጳሳት ሊታረቁ እንደሚግባ ያመለከቱት ፕሮፌሰር ኤፍሬም «አምላክ የሰጣቸውን ቅባት ለተቀደሰ አገልግሎት ሊያውሉት ይገባል» ብለዋል። አያይዘውም አገር ውስጥና አሜሪካ ያሉ የሀይማኖች አባቶችና መሪዎች ታርቀው የሠላም ፣ የፍቅር ፣ የርህራሄ ተምሳሌት ሊሆኑ እንደሚገባ። ይህንንም ተግባራዊ ለማድረግ የአገር ሽማግሌዎች እየተንቀሳቀሱ መሆኑን ተናግረዋል።</p>

<p>የኤርትራ ሕዝብ የሚሌኒየሙን በዓል አብሮ ከወንድሞቹና ከእህቶቹ የኢትዮጵያ ሕዝብ ግር አለማክበሩ እንዳሳዘናቸው የገለፁት ፕሮፌሰር ኤፍሬም «ወደፊት ሁለቱን ሕዝቦች ለማስታረቅ እንሰራለን» ብለዋል። ከኤርትራ መንግሥት ከፍተኛ ባለስልጣናት ጋር ግንኙነት መፍጠራቸውንም አመልክተዋል።</p>

<p>ኢትዮጵያና ኤርትራ የታሪክ ትስስር እንዳላቸው የገለጹት ፕሮፌሰር ኤፍሬም «የኤርትራን ሕዝብ ጨምሮ የኢትዮጵያ ተቃዋሚ ሀይሎችና መንግሥት እጅ ለእጅ ተያይዘው የሚሌኒየሙን ዓይነት በዓል እንደሚያከብሩ የጸና እምነት አለኝ። እግዚአብሔርም ይህን ያደርገዋል» ብለዋል።</p>

<p>በሚሌኒየም አዳራሽ የብላክ አይድ ፒሶች ለሦስት ሰዓት መድረጉን መቆጣጠራቸው ፣ ይህም የሆነው በበዓሉ አጀማመር ላይ መሆኑ ቅር እንዳሰኛቸው ፕሮፌሰር ገልፀዋል። አያይዘውም በዓሉ የኢትዮጵያ ሚሌኒየም በመሆኑ በኢትዮጵያ የባህር ትርኢት መታጀብ ነበርበት ብለዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 5 ቀን 2000</a></p>

</body>
</html>	
