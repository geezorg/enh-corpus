<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የጤና ችግር እየፈጠረ ያለው አልማሀዲ የክብሪት ፋብሪካ ሥራ ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጤና ችግር እየፈጠረ ያለው አልማሀዲ የክብሪት ፋብሪካ ሥራ ጀመረ</h2>


<p>ከፋብሪካው በሚወጣው ጭስ ምክንያት በአካባቢው በሚገኙ ሠራተኞች ላይ የጤንነት ችግር የፈጠረው አልማሀዲን የክብሪት ፋብሪካ ሥራ ጀመረ። ፋብሪካዎች በሰዎች ጤንነት ላይ ችግር የሚፈጥሩ ከሆነ «በአንድ ቀን ውስጥ እርምጃ እንወስዳለን» ያለው የአዲስ አበባ ከተማ አካባቢ ጥበቃ እስከአሁን ድረስ ለችግሩ ምንም አይነት ምላሽ አልሰጠም።</p>

<p>በጥሬ እቃ እጥረት ምክንያት ሥራ አቁሞ የነበረው አላማሃዲን የክብሪት ፋብሪካ ባለፍው ሳምንት ሥራ በጀምረበት ወቅት ወደ አካባቢው ተጉዘን የተመለከትናቸው የዩኤን ኤች ሲ አር አሀዳ ሠራተኞች አፍና አፍንጫቸውን በእጃቸው አፍነው በየቦታው ቆመው ይታዩ ነበር።</p>

<p>ከፋብሪካው በሚወጣው ጭስና ሽታ ለህመም ተዳርጎ የነበረው አንድ የችግሩ ስለባ ህክምና ሲከታተል ከነበረበት ሆስፒታል ወጥቶ ሥራ ቢጀምርም አሁንም ያገገመ አይመስልም።</p>

<p>የዩኤን ኤች ሲ አር አሀዳ ሠራተኞች ከአልማሃዲን የክብሪት ፋብሪካ የጤንነት ችግር እንዳጋጠማቸው የሚገልፀው ዜና በሪፖርተር ጋዜጣ ከወጣ ከሁለት ቀን በኋላ ፣ የአዲስ አበባ አካባቢ ጥበቃ ባለሙያዎች ወደ ስፍራው በመጓዝ ችግሩን በአካል ቢያዩትም እስካሁን ድረስ ምንም አይነት እርማጃ አለመውሰዳቸውን የዩኤን ኤች ሲ አር አሀዳ ኦፕሬሽን ዳይሬክተር አቶ አለማየሁ ኃይለማርያም ገልፀውልናል።</p>

<p>የአዲስ አበባ ከተማ አካባቢና ጥበቃ ባለሙያዎች የክብሪት ፋብሪካው በአካባቢው ላይ የፈጠረውን ተጽዕኖ ለማየት ወደ ክብሪት ፋብሪካው በሄዱበት ወቅት አንደኛዋ ሴት ባለሙያ «አለርጂክ አለብኝ ፣ ፊቴን አቃጠለኝ» በማለት ወደ ፋብሪካው ለመጠጋት ፈርተው እንደነበር የገለፁት የኦፕሬሽን ዳይሬክተሩ «የአካባቢ ጥበቃ ባለሙያዎቹ ችግሩን ቀርበው የተመለከቱት በመሆናቸው መፍትሄ ይሰጡናል ብለን ብንጠብቅም ፋብሪካው እደገና ሥራ እንዲጀምር ተደርጓል» ብልዋል።</p>

<p>አልመሀዲን የክብሪት ፋብሪካ ሥራ ባቆመበት ባለፉት ጥቂት ሳምንታት ጊዜ ውስጥ ከፋብሪካው ለሚወጣው ፍሳሽ ማስወገጃ ቱቦ ተሰርቷል። ጎረቤት ሠራተኞች ግን ከፋብሪካው በሚወጣው ጭስ ምክንያት መስራት አለምቻላቸውን አሁንም ይገልፃሉ።</p>

<p>ጉዳዩን አንስተን ያነጋገርናቸው የፌደራል አካባቢ ጥበቃ ዳይሬክተር ዶ/ር ተወልደ ገብረ እግዚአብሐር ፣ በአዲስ አበባ አካባቢ የሚገኙ ፋብሪካዎች በህብረተሰቡ ላይ ችግር የሚፈጥሩ ከሆነ ችግሩን ተከታትሎ የማስወገድ ኃላፊነቱ የወደቀው በአዲስ አበባ አካባቢ ጥበቃ መሆኑን ገልፀው የአዲስ አበባ አካባቢ ጥበቃ ሀላፊነቱን በአግባቡ የማይወጣ ከሆነ የፌዴራሉ አካባቢ ጥበቃ ጣልቃ ሊገባ እንደሚችል ተናግረዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 8 ቀን 2000</a></p>

</body>
</html>	
