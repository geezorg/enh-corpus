<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች ልዩነት እየጐላ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች ልዩነት እየጐላ ነው</h2>


<p>በቅንጅት መሪዎች መካከል ተፈጥሮ የነበረው ልዩነት በአሜሪካ ጉብኝታቸው እየጎላ መምጣቱን የአሜሪካ ድምፅ ሬዲዮ ያስተላለፈው ዝግጅት አመልክቷል።</p>

<p>ባለፈው እሁድ በቨርጂኒያ ተደርጎ በነበረው ስብሰባ ፣ የቅንጅት መሪዎች እነ ዶክተር ብርሃኑ ነጋ እንዲሆኑ አብረዋቸው ወደአሜሪካ የተጓዙት ኢንጂነር ግዛቸው ሺፈራው አመልክተዋል።</p>

<p>የቀድሞ ቅንጅት መሪዎች ከደጋፊዎቻቸው ባደረጉት ስብሰባ ፣ የቅንጅት አመራር ከዚህ በኋላ የአንጋፋዎቹ ወደወጣቶቹ እንዲተላለፍ ኢንጅነር ግዛቸው አሳስበዋል።</p>

<p>በስብሰባው ላይ የድርጅቱ ሊቀመንበር ያልተገኘ ሲሆን የኢንጂነር ኃይሉ ሻውልን አመራር መቃወም የጀመሩት ዶክተር ብርሃኑ ነጋ ፣ ወ/ት ብርቱካን ሚዴቅሳ ፣ አቶ ግዛቸው ሺፈራውና አቶ ብሩክ ከበደ ተገኝተዋል።</p>

<p>ኢንጅነር ግዛቸው አመራሩ ወደወጣቶች ማስተላለፉ እንደሚገባ ከገለፁ በኋላ አገጫቸውን ወደመድረኩ «ወደተቀመጡት (ዶክተር ብርሃኑ ነጋና ወ/ት ብርቱካን ሚዴቅሳ) እያመለከቱ አመራሩ ይኸው» ብለው ተሰብሳቢዎቹን ማስጨፈራቸው ሬዲዮው ዘግቧል።</p>

<p>ቀድሞ የመኢአድ አባል የነበሩት ኢንጂነር ግዛቸው ከኢንጂነር ኃይሉ ትተው ከቀስተ ደማናዎች ቡድን የመቀላቀላቸው ምክንያት ለጊዜው አልታወቀም።</p>

<p>ኢንጂነር ግዛቸው ፣ በዚያው ስብሰባ ላይ «ለመሪ» ትኩረት እንደማይሰጥና ዋና ትኩረቱ «የጋራ አመራር» ላይ እንደሚሆን ደጋግመው ገልፀዋል።</p>

<p>የርሳቸው ንግግር ኢንጂነር ኃይሉ መመሪያ ሰጥተውበት ተቋቁሟል የተባለውን የዓለም አቀፍ አመራር ስፋ ብሎ በምክር ቤት ደረጃ መቋቋም ከተቃወሙት ከአቶ እንዳርጋቸው ፅጌ ንግግር ጋር ተመሳስሏል። ቀደም ብሎ በኢንተርኔት በተሰራጨ ውይይት ፣ አቶ አንዳርጋቸው ምክር ቤቱ እንዲቋቋም የጋራ አመራር ሳይወሰን በአንድ መሪ ትዕዛዝ ሊፈፀም እንደማይችል ያስረዱትን ለመደገፍ እንደሆነ ተገምቷል።</p>

<p>የቅንጅቱ የማይነቃነቅ ውሳኔ ያሉትን የጋራ አመራር መታየት ጉዳይና የጎላ ወጣቶች ተሳትፎ እንዲጎለበት ማሳሰባቸው በቀጥታ በኢንጂነር ኃይሉ ተቃውሞ መሆኑ ግንዛቤ መወሰዱን በአዲስ አበባ ጉዳዩን የሚከታተሉ የፖለቲካ ሰዎች ገልፀዋል።</p>

<p>ከርሳቸው ቀደም ብሎ የተናገሩት ዶክተር ብርሃኑ ነጋ የድርጅቱን አወቃቀር አስመልክተው እንደደጋፊያቸው ኢንጂነር ግዛቸው በፊት ለፊት ባይሆንም ተመሳሳይ አግቦ ንግግር አስተላልፈው በደጋፊዎቻቸው እንደተጨበጨበላቸው የሬዲዮው ሥርጭት ያሳያል።</p>

<p>ዶክተር ብርሃኑ የውስጥ አሰራሩን ለውይይት ክፍት ካልሆነና ዴሞክራሲያዊ መሆን ካልቻለ ሥልጣን ከተያዘ በኋላ አስተካክለዋለሁ ማለት ዘበት ነው ሲሉ ገልፀዋል። በሰሜን አሜሪካ ያሉ የቅንጅት ደጋፊዎች በዶክተር ታዬና በሻለቃ ዮሴፍ በሚመራው ዓለም አቀፍ አመራር ምክር ቤትና በአቶ ብርሃኑ መዋና በአቶ አንዳርጋቸው ፅጌ የሚመራው ዓለም አቀፍ አመራር ከፍተኛ ቅራኔ ውስጥ መግባታቸው ይታወሳል።</p>

<p>ከሁለቱ ቡድኖች የዶክተር ታዬ ቡድን ኢንጅነር ኃይሉ ሻውልን ዲደግፍ ፣ የእነ አንዳርጋቸው ቡድን የዶክተር ብርሃኑ ነጋ ደጋፊ ሆነዋል።</p>

<p>አምስቱ የቅንጅት አመራሮች አሜሪካ በገቡበት ወቅት ከፍተኛ አቀባበል የተደረገላቸው ሲሆን የአሜሪካ ድምፅ ሬዲዮም ዘገባውን በስፋት አስተላልፏል።</p>

<p>ከሥምንት በኋላ ኢንጂነር ኃይሉ ሻውል አሜሪካ ሲደርሱ የላቀ ከፍተኛ ቁጥር ያለው ደጋፊዎቻቸው ሲቀበሏቸው ቀድመው የሄዱት የቅንጅት አመራሮች አልተቀበሏቸውም። እነታማኝ በየነ ያሉበት የአቀባበል ኮሚቴ ኢንጂነር ኃይሉን አልተቀበለም።</p>

<p>የአሜሪካ ድምፅ ፌዲዮም የኢንጅነሩን ወደአሜሪካ መግባት ያልዘገበ ሲሆን ወደዚያው መዝለቃቸውን እግረ መንገዱን የገለፀው የእነ ዶክተር ብርሃኑን ደጋፊዎች ስበሰባ ባስተላሰፈበት ወቅት ነበር።</p>

<p>ኢንጅነር ኃይሉ ዋሽንግተን ሲደርሱ ከፍተኛ ቁጥር ያለው ደጋፊ እንደተቀባላቸውና «ያልፈለገ ይወጣል እንጂ ቅንጅት አይፈርስም» ብለው መናገራቸው ተዘግቧል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 8 ቀን 2000</a></p>

</body>
</html>	
