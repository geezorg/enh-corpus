<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«መኪና ከቀረጥ ነፃ እናስገባ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«መኪና ከቀረጥ ነፃ እናስገባ»</h2>


<p>በውጭ አገር የሚኖሩ ኢትዮጵያውናንና ትውልደ ኢትዮጵያውያን ወደ አገራቸው ሲመጡ መኪና ከቀረጥ ነፃ እንዲያስገቡ ጠየቁ። የገቢዎች ሚኒስትር አቶ መላኩ ግን «የዲያስፖራዎቹ ጥያቄ ከሃገሬ ምን ተጠቀምኩ ሳይሆን ለሀገሬ ምን ጠቅሜያለሁ መሆን አለበት» በማለት የመኪና ቀረጥ እንደማይቀር ተናግረዋል።</p>

<p>የውጭ ጉዳይ ሚኒስትር በውጭ አገር የሚኖሩ ኢትዮጵያውያንና ትውልደ ኢትዮጵያውያንን ሀሙስ እለት በሚሌኒየም አዳራሽ ስበስቦ ባነጋገረበት ወቅት አንድ ከእንግሊዝ የመጡ ኢትዮጵያዊ «በውጭ አገር የሚኖሩ ኢትዮጵያውያን ወደ አገራቸው ሲመለሱ ከቀረፅ ነፃ በሆነ መንገድ መኪና ይዘው እንዲገቡ ቢደረግ የኢኮኖሚና የማህበራዊ ጥቅሙ ከፍተኛ ይሆናል» ብለዋል።</p>

<p>«ገቢዎች ሚኒስቴር ውስጥ አድልኦና ጉቦ ተስፋፍቷል» ያሉት ከካናዳ የመጡ ሌላ ኢትዮጵያዊ ደግሞ አሜሪካን አገር በሶስት ሺህ ዶላር ለገዙት መኪና 444 ሺህ ብር ቀረፅ እንዲከፍሉ ጉምሩክ የጠየቃቸው መሆኑን ተናግረዋል።</p>

<p>የገቢዎች ሚኒስትር አቶ መላኩ ፈንታ ለነዚህ አስተያየቶች በሰጡት መልስ በውጭ አገር የሚኖሩ ኢትዮጵያውያን መኪና ከቀረጥ ነፃ ሲያስገቡ በነበረበት ባለፉት ረጅም ዓመታት አገሪቱ በየዓመቱ አንድ ቢሊዮን ዶላር የሚገመት ገቢ ስታጣ እንደቆየች በጥናት መረጋገጡን ገልፀዋል። ኢትዮጵያ የምታጣው ገቢ ለአገር ልማት ቢውል ከፍተኛ ጥቅም የሚያስገኝ መሆኑ ስለተረጋገጠ በግል መኪና ላይ ቀረጥ መጣሉን ተናግረዋል።</p>

<p>ለልማት ወደ አገር ውስጥ በሚገቡ መኪናዎች ላይ ቀረጥ እንደማይጣል የገለፁት ሚኒስትሩ የቀረፅ አዋጅ አንድ ጊዜ ተፅፎ የሚቀመጥ ሳይሆን በየጊዜው የሚሻሻል መሆኑን አስረድተዋል። በውጭ አገር የሚኖሩ ኢትዮጵያውያኖችም ከሀገሬ ምን ተጠቀምኩ በሚል ሳይሆን ለሀገሬ ምን ጠቅሜያለሁ የሚል ጥያቄ ማንሳት እንዳለባቸው አሳስበዋል።</p>

<p>በሰብሰባው የተነሳውና መልስ ያልተሰጠበት ሌላው ጉዳይ የድምፅ ብክለትን የተመለከተ ነው። «ቤተክርስቲያኖችና መስጊዶች ሌሊት ሌሊት የሰዎችን እንቅልፍ ይንሳሉ» ያሉ አንድ ተሰብሳቢ ሀይማኖትና መከተል መብት ቢሆንም የሌሎችን ሰዎች መብት መጋፋት አግባብ ባለመሆኑ ሰበካ ከሜጋፎን ውጭ ቢደረግ የተሻለ እንደሚሆን ተናግረዋል። ሸራተን አዲስ 240 ዶላር ከፍለው ሌሊት የሚቀሰቀሱበት ምክንያት ሊኖር እንደማይገባም አክለው ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 12 ቀን 2000</a></p>

</body>
</html>	
