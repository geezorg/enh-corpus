<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በልመና ላይ የተሰማሩ 90ሺህ ሰዎች በሦስት ወር ውስጥ ወደየቀያቸው ይሠማራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በልመና ላይ የተሰማሩ 90ሺህ ሰዎች በሦስት ወር ውስጥ ወደየቀያቸው ይሠማራሉ</h2>


<p>በአዲስ አበባ ከተማ ውስጥ በልመና ላይ ተሰማርተው የነበሩ 90 ሺህ ሰዎች ወደየመጡበት ቀያቸው በሦስት ወራት ውስጥ እንደሚጓጓዙ ተገለፀ። በትናንትናው ዕለት ወደ አማራ ክልል ሊጓጓዙ የነበሩ 600 ሰዎች ሳይሄዱ ቀሩ።</p>

<p>በተለያየ ምክንያት ቀያቸውን ለቀው አዲስ አበባ ከተማ ውስጥ በልመና ላይ የተሰማሩትን ሰዎች ወዳ አካባቢያቸው በመመለስ ራሳቸውን እንዲችሉ ለማድረግ ከፍተኛ እንቅስቃሴ በማድረግ የመጀመሪያውን ዙር የትግራይ ክልል ተዋላጆችን ማጓጓዛቸውን የገለፁት የሠራተኛና ማህበራዊ ጉዳይ ሚኒስቴር ሚኒስትር ዲኤታ ወ/ሮ ዘነቡ ታደሰ ሁለተኛውን ዙር በአማራ ክልል ለማጓጓዝ በትናንትናው ዕለት አስር አውቶብሶችን ቢያዘጋጁም የታሰበውን ያህል ሰዎች ባለመቅረባቸው ሳይጓጓዙ መቅረታቸውን ገልፀዋል።</p>

<p>ከአማራ ክልል ወደ አዲስ አበባ ከተማ በመምጣት በልመና ላይ የተሰማሩት 27 ሺህ ሰዎች መሆናቸውን ፣ 18 ሺዎቹ መስራት የሚችሉና ዘጠኝ ሺዎቹ አካል ጉዳተኞች እንደሆኑ የገለፁት ሚኒስትሯ ወደ አገራቸው እንዲመለሱ ሚኒስቴር መሥሪያ ቤቱ መንግስታዊ ካልሆኑ ድርጅቶች ጋር በመተባበር ተከታታይ ሥራ በመስራቱ ያለማንም አስገዳጅነት በራሳቸው ፈቃድ የማጓጓዝ ሥራውን መጀመራቸውን አብራርተዋል።</p>

<p>መሬትና ንብረት ያላቸው 78 ከመቶ ፣ እየተማሩ ያቋረጡና መማር የሚገባቸው 15 በመቶና በአካባቢያቸውና በቀያቸው እንክብካቤ የሚያስፈልጋቸው 5 ከመቶ መሆናቸውን የተናገሩት ወ/ሮ ዘነቡ ፣ ተጓጓዦችን ከማንቀሳቀሳቸው በፊት ከክልል መንግሥታት ጋር መነጋገራቸውንና አስፈላጊውን ሁሉ እንደሚደረግላቸው መስማማታቸውን ተናግረዋል።</p>

<p>«መሥራት የሚችለውን ኃይል እንዲሰራ ማበረታታት ፣ መርዳትና በሚያስፈልገው መንገድ መደገፍ ይኖርብናል። እኛ ከምስኪኖች ጋር ተስማምተን እንዲመለሱ አድርገናል። የሚቋቋሙበትን ህብረተሰቡ ይረዳናል ይተባበረናል ፣ ምክንያቱ ዛሬ መሥራት የሚችለውን ወጣት ካልረዳነውና ወደ ልማት ካልመለስነው ነገ ወንጀል እንደማይፈፅም ምን ዋስትና አለን?» በማለት ወ/ሮ ዘነቡ ጠይቀዋል።</p>

<p>በልመና ላይ የተሰማሩት ወገኖች ዕድሜያቸው እስክ 18 ዓመት የሚሆኑት 30 ከመቶ ፣ ከ19 እስከ 45 ዓመት ዕድሜ ያላቸው ጐልማሶች 50 በመቶና ከ46 ዓመት በላይ ያሉ አረጋውያን 20 በመቶ መሆናቸውን የገለፁት ሚኒስትሯ እነዚህን ወገኖች ወደ ቀያቸው ለመመለስ ለትራስፖርት ብቻ ከሦስት ሚሊዮን ብር በላይ እንደሚያስፈልጋቸው ተናግረዋል።</p>

<p>«ከገጠሩ የአገራችን ክፍል ወደ አዲስ አበባ ከተማ የሚመጡትና በልመና ላይ የሚሰማሩት ፣ የተወሰነ ጊዜ በልመና ተሰማርተው ወደ አገራቸው ሲመለሱ ፣ የአለባበስና የተለያዩ ለውጦችን ሌላው ወገን ስለሚመለከት ነው። ይኸንንም ለማረጋገጥ በልመና ሥራ ላይ ተሰማርተን በቀን በትንሹ 100 ብር ማግኘት ችለን አረጋግጠናል። ነገር ግን ይህ ጥቅም ይገኛል ጤነኛና አምራች ዜጋ በልመና ላይ ሲሰማራ ማየት ሣይሆን ፣ መርዳት የሚገባንን ለይተን ማወቅና መጠንቀቅ ያስፈልጋል።» በማለት ሚኒስትሯ ተናግረዋል።</p>

<p>በትናትናው ዕለት ወደ አማራ ክልል መርአዊ ፣ ሜጫ ፣ ኢንጂባራ ፣ ብቸና ሊጓጓዙ የነበሩት ወገኖች በሚቀጥሉት ጥቂት ቀናት እንደሚጓጓዙ የተናገሩት ወ/ሮ ዘነቡ ፣ በልመና የተሰማሩ ወገኖችን መልሶ ማቋቋም ፕሮግራም የገንዘብ አሰባሳቢ አብይ ኮሚቴ ከ19ኝ መንግሥታዊ ፣ ሐይማኖታዊ ፣ መግሥታዊ ካልሆኑና ፣ ከግል ድርጅቶች ተቋቁሞ በትናትናው ዕለት በሠራተኛና ማህበራዊ ጉዳይ ሚኒስቴር ሚኒስትር አቶ ሐሰን አብደላ ሰብሳቢነት ተሰብስቦ መመካከሩን ተናግረዋል።</p>

<p>ገንዘብ አሰባሳቢው አብይ ኮሚቴ የተሰባሰበው ከአደጋ መከላከልና ዝግጁነት ኤጀንሲ ፣ ከውጭ ጉዳይ ሚኒስቴር ፣ የሴቶች ጉዳይ ሚኒስቴር ፣ የባህላን ቱሪዝም ሚኒስቴር ፣ የወጣቶች ስፖርት ሚኒስቴር ፣ የኢትዮጵያ ኦርቶዶክስ ተዋህዶ ቤተክርስቲያን ፣ የኢትዮጵያ እስልምና ጉዳዮች ጠቅላይ ምክር ቤት ፣ የኢትዮጵያ ካቶሊካዊ ቤተክትስቲያን ፣ የኢትዮጵያ ወንጌላዊት ቤተክርስቲያን መካነ የሱስ ፣ የአዲስ አበባ ንግድ ዘርፍ ማህበራት ምክር ቤት የኢትዮጵያ ሰራተኛ ማህበራዊ ኮንፌዴሬሽን ፣ አዲስ አበባ ከተማ ጊዜያዊ አስተዳደር ፣ ሲ.አር.ዲ.ኤ፣ አዲስ አበባ ወጣቶች ሊግ ፣ ኤልሻዳይ ሪሊፍ ኤንድ ዴቨሎፕመንት አሶሴሽን ፣ ማስታወቂያ ሚኒስቴር ፣ ፕራይቬታይዜሽንና የመንግሥት ልማት ድርጅቶች ተቆጣጣሪ ባለሥልጣን ፣ የኢትዮጵያ ሬዲዮና ቴሌቪዥን ድረጅትና የኢትዮጵያ ወንጌላዊት አብያተ ቤተክርስትያናት ህብረት ሲሆኑ ሁሉም የተለያዩ ዝግጅቶችን በማዘጋጀት የገንዘብ ማሰባሰብ ሥራውን እንደሚሠሩ ሚኒስትሯ ተናግረዋል።</p>

<p>ወደመጡበት ቀያቸው እንዲመለሱና ራሳቸውን በመቻል ለአገራቸው ኩራትና ለዓለም ምሳሌ እንዲሆኑ በልማና ከተሰማሩት ወገኖች ጋር ለሁለት ወራት በላይ በልመና ላይ በመሰማራት ከፍተኛ ጥናት በማድረግ የሰሩት አቶ የማነ ወ/ማርያም የኤልሻዳይ መልሶ ማቋቋምና ልማት ማህበር ዳይሬክተር ሲሆኑ ፣ በጥናታቸው መሠረት በመላ ኢትዮጵያ 180 ሺ በልመና ላይ የተሰማሩ ኢትዮጵያውያን መኖራቸውን እንዳረጋገጡ ይናገራሉ።</p>

<p>«እኛ ድሆች አይደለንም ፣ አገራችንም ድሀ አይደለችም። ነገር ግን ልማድ አድርጐብን የእኛም ፣ የውጪውም ፣ መግሥትም ድሆች ነን ይላሉ» ያሉት አቶ የማነ አገራችን ምንም ያልተነካ እንኳን እህል ሰው የሚያበቅል ድንግል መሬት እንዳላት ገልፀዋል።</p>

<p>ወደ አማራ ክልል ትሄዳላችሁ ተብለው ከተሰባሰቡት ወገኖች ጋር ከፍተኛ ሰላምታ የሚለዋወጡት አቶ የማነ በዋና ዋና የአገራችን ክልሎች ፣ በትግራይ ፣ በአማራ ፣ በኦሮሚያ ፣ በደብቡ ፣ በሀረሪ ፣ መሬትና ንብረት ያላቸው ጤነኞች ሆነው የሚለምኑ 50 ሺ ገበሬዎች መኖራቸውን ፣ ሙሉ አካላን ጤንነት እያላቸው በጐዳና ላይ ያሉ 4321 ፣ ልመናን ልማድ በማድረግ ብቻ ሀብት ንብረትና ጤና እያላቸው የሚለምኑ 3292 አረጋውያን ፣ ቤት ንብረት (ለምሳሌ የሚያውቁትና ሦስት ታክሲ ያለው ሰው ጠቅሰው) ያላቸው አካል ጉዳተኞች (ለአካል ጉዳተኛ ህዝብ ስለሚራራ) 6674 ሰዎች እንደሚገኙ በጥናት ማረጋገጣቸውን አብራርተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 12 ቀን 2000</a></p>

</body>
</html>	
