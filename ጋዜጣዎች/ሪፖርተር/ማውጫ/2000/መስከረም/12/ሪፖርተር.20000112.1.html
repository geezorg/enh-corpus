<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች የርስ በርስ ግንኙነት አቋርጠዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች የርስ በርስ ግንኙነት አቋርጠዋል</h2>


<p>የቀድሞው ቅንጅት ሊቀመንበር ኢንጂነር ኃይሉ ሻውል ፣ ቀድሟቸው አሜሪካ የተጓዘው ልዑካን ቡድን አባላት ከአመራሩ ውጭ በፈለጋቸው መንግድ እየሄዱ መሆኑንና ከርሳቸው ጋር ግንኙነት የሌላቸው መሆኑን አስታወቁ።</p>

<p>ኢንጂነር ኃይሉ ሻውል ኢትዮጵያውነት ከተሰኘው ሬዲዮ ጣቢያ ጋር ባደረጉት ቃለ ምልልስ ፣ ወደ አሜሪካ የሄደው ልዑክ አባላት ፣ (ዶክተር ብርሃኑ ነጋ ፣ ወ/ት ብርቱካን ሚዴቅሳ ፣ ኢንጂነር ግዛቸው ሽፈራው ፣ ዶክተር ኃይሉ አር አያ አቶ ብሩክ ከበደ) በዋሽንግተንና በሌሎች ግዛቶች ለመዘዋወር የሚያደርጉት እንቅስቃሴ ከእውቅናቸው ውጭ መሆኑን ገልፀዋል።</p>

<p>«ክእኔ ጋር ግንኙነት ስለሌለ የእንሱን ሂደት የምለውጥበት መንገድ የለኝም። እነሱ የራሳቸው ኃይል ሆነው እየቀጠሉ ነውና የፈለገ ይቀበላቸው ፣ ያልፈለገ አይቀበላቸውም ... »</p>

<p>ልዑካኑን እንዲቀበል ውክልና የተሰጠው እነአቶ ታማኝ በየነ ፣ አቶ ኃይለማርያምና አቶ ሰለሞን ያሉበት ኮሚቴ ልዑካን በካናዳና በየግዛቱ እየያዘ እንዲዞር ውክላና ያልተሰጠው መሆኑንም ኢንጂነር ኃይሉ ገልፀዋል።</p>

<p>ኢንጂነር ኃይሉ ባልፈው እሁድ በቨርጂኒያ ከአዲስ አበባ የሄዱት አመራሮች ከደጋፊዎቻቸው ጋር ባደረጉት ስብሰባ ያልተገኙት ከአዘጋጆቹም ሆነ ከልዑካኑ አንዳችም ጥሪ ያልደረሳቸው በመሆኑ እንደሆነ ገልፀዋል። «የራሴ ወገን የምላቸው የልዑካን አባሎች ካልነገሩኝና ከህዝቡ ጋር አብረን እንነጋገር እስካላሉ ድረስ የሚደብቁት ነገር አላቸው» ማለት ነው የሚሉት ኢንጂነር ኃይሉ ፣ እንዲህ ዓይነቱ ችግር ቆይቶ የሚፈነዳ መሆኑን ተናግረዋል።</p>

<p>ቀደም ሲል ቀደም ብለው ሄደው የነበሩት ወ/ት ብርቱካን ፣ ኢንጅነር ኃይሉ ለመቀበል ፈቃደኛ የማይሆኑበትን ምክንያት «መምጣቱን አናውቅም። ከሆነም ከሱ መልዕክት እንጠብቃለን» ብለው መናገራቸው ይታወሳል።</p>

<p>ኢንጂነር ኃይሉ ግን ወ/ት ብርቱካን ስልክ ደውለው መሄዳቸውን እንደነገሩዎቸው ገልፀዋል።</p>

<p>ቅንጅት ተከፍሏል ፣ መባሉን አስመልክተው ኢንጅነር ሲመልሱ «መከፈል የሚባለው ደጋፊውም ሆነ አባሉ በብዛት ወደዚያና ወደዚህ ብሎ ሲከፋፈል ነው። በእኛ ድረጅት ግን ይህ የለም። ጥቂት ግለሰቦች የፈለገጉትን ነገር ሊያካሂዱ ይችላሉ። ያ ማለት መከፋፈል አይደለም። የጠቂቶች ከመስመር መውጣት ስለሆነ ይስተካከላል» ብለዋል።</p>

<p>በአሜሪካን ያሉ የቅንጅት ደጋፊዎች የኢንጂነር ኃይሉ ሻውልን አመራር በሚደግፈው በእነ ዶክተር ታዬ ወደሰማያት የሚመራው ዓለም አቀፍ አመራር ምክር ቤትና እነ ዶክተር ብርሃኑ ነጋን የሚደግፈው የእነ አቶ አንዳርጋቸው ፅጌ ዓለም አቀፍ አመራር ደጋፊዎች መካከል ልዩነት እየሰፋ ሄዷል።</p>

<p>በተመሳሳይ ሁኔታ በካናዳም በደጋፊዎቹ መካከል በተፈጠረው ሽኩቻ ፍርድ ቤት እስከመካሰስ ደርሰዋል። በካናዳ የድጋፍ ሰጪ ሆኖ በፊት የተመረጠው የቅንጅት ካናዳ ምክር ቤት የእነ አንዳርጋቸው ደጋፊ ሆኖ የተመረጠው ቅንጅት የካናዳ ምክር ቤት ላይ በካናዳ ፍርድ ቤት ላይ ክስ መስርቷል።</p>

<p>በፋይል ቁጥር 07-CV-33781 የD3 በተከፈተው የክስ መዝገብ ፣ በኋላ የተሰየመው ካውንስል ያልተፈቀደለትን የቅንጅት አርማ በመጠቀሙ ጭምር ክስ መስርቶበታል። ሰነዶችንና ሌሎች የማይገባውን ዕቃዎች አለአግባብ በመጠቀምና ህዝብን መማሳሳት በከሳሽ ላይ ያለውን መታመን በመደብዘዝ ጥፋት ጭምር የተከሰሰው የእነዶክተር ብርሃኑ ደጋፊ የሆነው ካውንስል ተከሷል። በግለሰብ ደረጃ የምክር ቤቱ ሰብሳቢ አቶ ዩሱፍ ኡመር ፣ አቶ ወርቁ መኰንን ፣ አቶ ኢይሳያስ ተሾመ ፣ አቶ ዮሐንስ ብርሃኑ እና አቶ መንግሥቱ አማኑኤል በካናዳ ፍርድ ቤት ክስ ተመስርቶባቸዋል።</p>

<p>የምክር ቤቱ ፕሬዚዳንቱ አቶ ዩሱፍ ኡመር የመከሰሳቸውን ጉዳይና መፍትሄ እንደፈለግለት ለኢንጂነር ኃይሉና ለቅንጅት አመራሮች መግለፃቸውን በደብዳቤ በትነዋል።</p>

<p>«እዚሁ እመካከላችን በቅንጅት ሥም የሚንቀሳቀሱ ወገኖቻችን እርምጃችንን ለማሰናከል አስበው በካናዳ ፍርድ ቤት ክስ መስርተውብናል ... የክሱን ጉዳይ በሚመለከት ለፓርቲው መሪ ለአቶ ኃይሉ ሻውል በተደጋጋሚ የፅሑፍ አቤቱታ ብናሰማም የተገኘ አጥጋቢ ውጤት የለም ...» ይላል የአቶ ዩሱፍ ደብዳቤ። ይሁንና አቶ ዩሱፍ በደብዳቤያቸው ላየ የመኢሕድ/መኢአድ ስሜት ያላቸው የሚሏቸው የቅንጅት ደጋፊዎችን ከኢንጂነር እናት ድርጅት ከመኢአድ ጋር መዛመዱን በሚያሳይ መልኩ መፃፉ ቅሬታውን አጉልቶ ያሳያል።</p>

<p>በቅርቡ የታሰበ ፕሮግራም እነ ወ/ት ብርቱካን ወደ ካናዳ ለመሄድ ማሰባቸው ታስረው የቆዩ የቅንጅት አመራሮች ታውቋል። ቀድሞ በወጣው ፕሮግራም መሠረት ወደ ካናዳ ደጋፊዎች የሚሄዱት ሌሎች ሆነው ሳለ አዲሱ ፕሮግራም የፈጠረው ሁኔታ አስገዳጅነት ይሁን ወይም በሌላ ምክንያት አልታወቀም።</p>

<p>ኢንጂነር ኃይሉ ሰሜን አሜሪካ ከገቡ በኋላ አሜሪካን ሃገር የሚገኙ ድጋፍ ሰጪዎች በሙሉ የሂሳብ ሪፖርታቸውን እንዲያስረክቧቸው ጥሪ ማቅረባቸውን በአንድ መግለጫ ላይ ተመልክቷል።</p>

<p>ወደደቡብ አፍሪካ የሄደው እነሻለቃ ጌታቸው መንግሥቱ ያሉበት ኮሚቴ ፣ በዚያ የነበረውን መከፈፋፈል ማጥበቡንና የእነዶክተር ብርሃኑን አካሄድ የድርጅቱን ደንብ የተከተለ አይደለም ፣ በሚለው ሃሳብ የተሰማማ መሆኑ ተዘግቧል።</p>

<p>በአሁኑ ጊዜ በውጭ ሃገር ይሉ የቅንጅት ደጋፊዎች በኢንጅነር ኃይሉና በዶክተር ብርሃኑ ነጋ መካከል ባለው ተከታይነት የሚጓተቱ ሆነዋል።</p>

<p>የዓለም አቀፍ ተቋሞች በኩል የአና ጎሜዝን ምስክርነት ተደግፎ እንዶክተር ብርሃኑ ነጋ ተሰሚነት ሊኖራቸው ይችላል የሚል አስተያየት ተሰጥቷል። አንድ ነባር ዲፕሎማት እንደሚገምቱት ከሆነ በአሜሪካ ኤምባሲ የኢንጂነር ኃይሉን ቪዛ እንዲዘገይ ያደረገው ዶክተሩ ቀድመው ሄደው ድጋፍ ለመሰብሰብ እንዲረዳቸው ሊሆን ይችላል።</p>

<p>«አሜሪካኖች ሁልጊዜ ወደፊት ያስባሉ። ኢሕአዴግ በህዝቡ ካልተደገፈ ሊተካው የሚችለው ሰው ማዘጋጀት አሰራራቸው ነው። ለዚህ ደግሞ ከራሳቸው ጥቅም አኳያ ፣ ከኢንጅነር ኃይሉ ይልቅ ፣ በውጭው ተፅዕኖ ላይ እምነት ያላቸውን ዶክተር ብርሃኑን ቢመርጡ አይገርመኝም» ብለዋል።</p>

<p>የሁልቱ ቡድኖች «የደበቁ ሚስጥሮች» ለኢንተርኔት በሚሰራጩ ውይይቶች ፣ በሬዲዮኖችና በጋዜጦች አሁንም እየተላለፈ ነው።</p>

<p>በተያያዘ ዜና የአመራር አባል የሆኑት ዶክተር ኃይሉ አርአያ አመራሮቹ ከእስር ቤት የወጡት የይቅርታ ማመልከቻውን በፈቃደኛነት መፈራምቸውን ገልፀዋል። ዶክተር ኃይሉ አርአያ ንግግር ቀደም ሲል ኢንጂነር ኃይሉ ሻውል የይቅርታ ደብዳቤውን የፈርሙት በጫና እንደሆነና ዶክተር ብርሃኑ ነጋ በዓለም አቀፍ ማህበረሰብ ጫና ካሉት ጋር የተለየ ሆኖ ተገኝቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 12 ቀን 2000</a></p>

</body>
</html>	
