<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ውስጥ እየዘረጋን ያለው ኦፕቲክ ፋይበር አብዮታዊ ዴሞክራሲ አይደለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢትዮጵያ ውስጥ እየዘረጋን ያለው ኦፕቲክ ፋይበር አብዮታዊ ዴሞክራሲ አይደለም»</h2>


<p>የውጭ ጉዳይ ሚኒስተር በውጭ አገር የሚኖሩ ኢትዮጵያውያንና ትውልደ ኢትዮጵያውያን ሐሙስ ዕለት ሰብስቦ ባነጋገረበት ውቅት ተገኝተው ንግግር ያደረጉት ጠቅላይ ሚኒስትር መለስ ዜናዊ «ኢትዮጵያ ውስጥ እየዘረጋንው ያልው ኦፕቲክ ፋይበር አብዮታዊ ዴሞክራሲ አይደለም» በማለት ሁሉም ኢትዮጵያውያን የፖለቲካ ልዩነቱን ወደ ጎን በመተው ለአገራቸው የበኩላቸውን እንዲያበረክቱ ጥሪ አቅርበዋል።</p>

<p>«የቢሮክራሲ ስርዓት የትም አገር አለ የእኛ ቢሮክራሲ ግን ከመገዘግየትም አልፎ ይተኛል» ያሉት አቶ መለስ ቢሮክራሲ በአገሪቱ ውስጥ ቢኖርም ኢትዮጵያውያንና ትውልደ ኢትዮጵያውያኑ አኩርፈው መቅረት እንደሌለባቸው ተናግረዋል።</p>

<p>«እኛ ኃላፊነታችንን ባንወጣ እናንተ እስከ መጨረሻው መሄድ አለባችሁ። እናንተን ከውጭ ኢንቨስተሮች የሚለያችሁ ይሄው ነው። የውጭ ሀገሩ 150 ሃገር ይኖረዋል። እናንተ አንድ አገር ብቻ አላችሁ» ያሉት አቶ መለስ ዲያስፖራዎቹ ቢችሉ አገራቸው ውስጥ ኢንቨስት እንዲያደርጉ ካልቻሉ በየሚኖሩበት አገር ለአገራቸው ሸቀጦች ገበያ እንዲያፈላልጉ አሳስበዋል።</p>

<p>«ከፖሊሲ አኳያ ቀላል ያልሆነ ርቀት ተጉዘናል» ያሉት ጠቅላይ ሚኒስትሩ በኢትዮጵያ የሚታየው ችግር የፖሊሲ ጉዳይ ሳይሆን የመተግበር ጉዳይ መሆኑን ገልፀዋል። አገሪቱ በሚፈለገው ፍጥነት ባትጓዝም ጥረት መኖሩን የጠቆሙት አቶ መለስ ዲያስፖራዎቹ ከመንግሥት ጋር አብረው እንዲሰሩ ጠይቀዋል።</p>

<p>አንድ ሥራ ደረጃውን የጠበቀ መሆኑንና አለመሆኑን ለማወቅ ባለሙያ መሆን እንደሚያስፈልግ የገለፁት አቶ መለስ የቴሌኮሙኒኬሽን አሰራር ዘመናዊ ለማድረግ በርካታ አሜሪካዊያን መቀጠራቸውንና በውጭ የኖሩ ኢትዮጵያውያን ባለሙያዎች አብረው እየሰሩ መሆኑን ተናግረዋል። አያይዘውም «ስንደናቀፍ ብሶታችንን ከመግለጽ ባሻገር በመስተካከሉ ሥራ ላይ እንድትሳተፉ መሆን አለበት» ብለዋል።</p>

<p>የሚሌኒየሙን በዓል ለማክበር ከውጭ የመጡትን ኢትዮጵያውንና ትውልደ ኢትዮጵያውያንን ለመስናበት ወደ ሚሌኒየም አዳራሽ የመጡት አቶ መለስ ከተሰብሳቢ ለቀረበላቸው ሁለት ጥያቄዎች መልስ ሰጥተዋል።</p>

<p>በደብረ ዘይት አካባቢ ወላጅ የሌላቸውን ልጆች የሚረዱ መግሥታዊ ያልሆነ ድረጅት በማቋቋም በመንቀሳቀስ ላይ መሆናቸውን የጠቀሱ አንድ ወይዘሮ ለጠቅላይ ሚኒስትር መለስ ዜናዊ ያቀረቡት ጥያቄ «ለበጎ አድራጎት ጀርጅት የሚውል እቃ ሶስት ሺህ ብር ቀረጥ እንዲከፈልበት ተደርጓል። መንግሥት በበጎ አድራጎት ድርጅት ላይ እንዴት ቀረጥ ይጥላል? የሚል ሲሆን ሴትየዋ ያነሱት ሁለተኛ ጥያቄ ደግሞ «በየጎዳናው የወደቁትን የጎዳና ተዳዳሪዎች ተባብረን የምንረዳበትን መንገድ እንፍጠር ፣ ትራክተር ገዝተን እራሳቸውን የሚችሉበትን መንገድ እናመቻች» የሚል ነበር።</p>

<p>«መንግሥታዊ ያልሆነ ድርጅት ግብር ይከፍላል» በማለት ምላሽ የሰጡት አቶ መለስ መግሥታዊ ያልሆነ ድርጅት በሙሉ ከታክስ ነፃ ይህን ቢባል አንድ ድረጅት ተነስቶ መንግሥታዊ ያልሆነ ድርጅት አለኝና እቃዬ ከቀረጥ ነፃ ይግባ ሊል እንደሚችል ፣ በዚህም ችግር እንደሚፈጠር አስረድተዋል።</p>

<p>«በየመንገዱ የወደቁ ወገኖቻችንን እራሳቸውን እንዲችሉ እናድርግ የሚለው ቀና ሃሳብ የእናንተ ድጋፍ ሲጨመርበት ለመንግሥት ቀላል ነው» ያሉት አቶ መለስ ሁሉም የጎዳና ተዳዳሪ ወደ ገጠር መሄድ ስለማይፈልግ የተለያዩ ስልጠናዎችን በመስጠት የተወሰኑ የጎዳና ተዳዳሪዎች ከተማ ውስጥ በጥቃቅንና አነስተኛ የሚሰማሩበትን ሁኔታ መፍጠር እንደሚያስፈልግ ገልፀዋል። ጎዳና ተዳዳሪዎችም ራሳቸውን እንዲችሉ መንግሥት ፣ ዲያስፖራውና በአገር ውስጥ ያሉት አብረው ሊሰሩ እንደሚገባ ሚንስትሩ አክለው ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 12 ቀን 2000</a></p>

</body>
</html>	
