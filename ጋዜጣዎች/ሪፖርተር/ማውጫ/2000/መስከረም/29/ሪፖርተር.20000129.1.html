<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሬዚዳንት ግርማ በድጋሚ ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፕሬዚዳንት ግርማ በድጋሚ ተመረጡ</h2>


<p>ላለፉት ስድስት አመታት ኢትዮጵያን በፕሬዚዳንትነት ያገለገሉት አቶ ግርማ ወልደጊዮርጊስ በድጋሚ ተመረጡ። በተቃዋሚ ፓርቲዎች እጩ ሆነው የቀረቡት ፕሮፌሰር በየነ ጴጥሮስ በድምጽ ባልጫ ተሸንፈዋል።</p>

<p>ትናንት በተካሄደው የተወካዮች ምክር ቤት ስብሰባ ገዥውን ፓርቲ በመወከል ፕሬዚዳንት ግርማ በድጋሚ አገሪቱን ለስድስት አመት እንዲመሩ የጠቆሙት አቶ ሽፈራው ጃርሶ ፕሬዚዳንቱን በድጋሚ ሊያስመርጣቸው ይችላል ያሉትን አምስት ነጥቦች ጠቅሰዋል።</p>

<p>አንደ አቶ ሽፈራው ግለፃ ፕሬዚዳንት ግርማ በሕገመንግሥቱ መሰረት የተጣለባቸውን ኃላፊነት በብቃት ሲያከናውኑ መቆየታቸው ፣ በአገር ውስጥም ሆነ በውጭ አገራት በመንቀሳቀስ የኢትዮጵያን ገጽታ በመግንባት ረገድ ከአገራት ጋር መልካም የሆነ የውጭ ግንኙነት እንዲኖር ማድረጋቸው ፣ ብሔርብሔረሰቦችን በእኩል አይን የሚመለከቱ መሆናቸው ፣ ከተለያዩ የኅብርተሰብ ክፍል ጋር ቀና ግንኙነት ስላላቸውና በዚህ እድሜያቸው ደከመኝ ሰለቸኝ ሳይሉ የተሰጣቸውን ኃላፊነት በታታሪነት በከፍተኛ አገራዊ ስሜት ኃላፊነታቸውን ሲወጡ መቆየታቸው በድጋሚ እንዲመረጡ ያደርጋቸዋል።</p>

<p>ቅንጅት ፣ ኅብረትንና ኦፌዴንን በመወከል እጩ ያቀረቡት አቶ ቡልቻ ደመቅሳ በበኩላቸው በሳይንስ ትምህርት የዶክተሬት ዲግሪ ያላቸውንና በመግሥት መስሪያ ቤት እስከ ምክትል ሚኒስትርነት ድረስ የካበተ የሥራ ልምድ አላቸው ያሏቸውን ፕሮፌሰር በየነ ጴጥሮስን ጠቁመዋል።</p>

<p>ለፕሮፌሰር በየነ ጴጥሮስ ድጋፋቸውን የሰጡት በኦፌዴን የፓርላማ ተጠሪ አቶ መስፍን ነመራ ደግሞ «በታማኝነት ብቻ ሳይሆን በትምህርትና በችሎታ አገር እንዲመራ ስለምንፈልግ ፣ በድምጽ ብልጫ እንደምንበለጥና እንደማይሆንልን ብናውቅም ፕሮፌሰር በየነ ፕሬዚዳንት መሆናቸውን በጣም እንደግፋለን» ብለዋል።</p>

<p>ሁለት እጪዎች ከተጠቆሙ በኋላ በተካሄደው የድምፅ ቆጠራ አቶ ግርማ ወልደጊዮርጊስ 318 ድምጽ ሲያገኙ ፕሮፌሰር በየነ 109 ድጋፍ አግኝተዋል። 17 ሰዎች ድምጸ ተአቅቦ አድርገዋል።</p>

<p>ፕሮፌሰር በየነን አሸንፈው በእጩነት ያለፉት ፕሬዚዳንት ግርማ ኋላ ላይ የተወካዮች ምክር ቤትና የፌዴሬሽን ምክር ቤት አባላት ባደረጉት ምርጫ በ430 ድጋፍና በ88 ተቃውሞ በ11 ድምጸ ተአቅቦ አገሪቱን ለቀጣዩቹ ስደስት አመታት እንዲመሩ ተመርጠዋል።</p>

<p>ከምርጫው በኋላ ቃለ መሃላ የፈፀሙት ፕሬዚዳንት ግርማ ወልደጊዮርጊስ ኢትዮጵያን ለቀጣይ ስድስት አመታት ለመምራት በድጋሚ በመመረጣቸው የተሰማቸውን ደስታ በቃላት መግለጽ እንደሚያስቸግራቸው ተናግረዋል። የእርሳቸው ተግባር ህዝብና መንግሥትን ማቀራረብ መሆኑን የጠቆሙት ፕሬዚዳንቱ ይህንን ኃላፊነታቸውን ለመወጣትም ጠክረው እንደሚሰሩ ገልጸዋል።</p>

<p>የቃለ መሃላ ስነስርዓቱ ከተጠናቀቀ በኋላ ያነጋገርናቸው አቶ ቡልቻ ደመቅሳ በተቃዋሚ ፓርቲዎች በእጩነት የቀረቡት ፕሮፌሰር በየነ ፣ የታወቁ የተወደዱና የተማሩ ግለሰብ መሆናቸውን ጠቅሰው የበለጠ ደግሞ ፕሮፌሰሩ የደቡብ ሰው በመሆናቸው የፕሬዚዳንት እድል ሊሰጣቸው ይገባ እንደነበር ተናግረዋል።</p>

<p>«የኢትዮጵያ ፕሬዚዳንት መሆን የሚገባው የደቡብ ሰው ነበር» ያሉት አቶ ቡልቻ በማናቸውም ጊዜ በኢትዮጵያ ከፍተኛ ሥልጣን ተሳትፎ ከማያውቀው ከደቡብ ህዝብ የተገኙት ፕሮፌሰር በየነ ፕሬዚዳንት ሆነው ባለመመረጣቸው ማዘናቸውን ገልፀዋል።</p>

<p>አቶ ግርማ ወልደጊዮርጊስ የተከበሩ የኢትዮጵያ አዛውንት በመሆናቸ ፕሬዚዳንት ሆነው መመረጣቸውን እንደማይቃወሙ የገለፁት የኦፌዴኑ ሊቀመንበር ግን የግንቦት 97 ምርጫን ተከትሎ አገር በተረበሸበት ጊዜ ብጥብጡን ለማስቆም ፕሬዚዳንት ግርማ ምንም አይነት ሚና አለመጫወታቸው ያሳዘናቸው መሆኑን ተናግረዋል።</p>

<p>«ኢትዮጵያ በተረበሸችበት ፣ የኢትዮጵያ ፖለቲካ በተወዛገበበት እና ሰው ባለቀበት ጊዜ [ፕሬዚዳንቱ] ወጥተው ወገኖቼ ጸጥ በሉ ፣ ተነጋገሩ ፣ አትደባደቡ ፣ አተገዳደሉ ፣ ቁጭ ብላችሁ ብትነጋገሩ ሰላም ይወርዳል ብለው መናገር ነበረባቸው»</p>

<p>በውጭ አገር ፕሬዚዳንት የሚሆኑ አብዛኞቹ ሰዎች ለማንም ፓርቲ ያልወገኑ መሆናቸውን የጠቆሙት አቶ ቡልቻ ፕሮፌሰር በየነም ፕሬዚዳንት ሆነው ቢመርጡ ከማናቸውም ፓርቲ ግለልተኛ እንደሚሆኑ ቃል ገብተውላቸው እንደነበር ተናግረዋል።</p>

<p>በኢህአዴግ የፖለቲካ አሰራር የግለሰብ ህሊና ሳይሆን የፖለቲካ መስመር ወሳኝ መሆኑን እንደሚገነዘቡ ለሪፖርተር ጋዜጣ የገለፁት ፕሮፌሰር በየነ በበኩላቸው «ተቃዋሚዎች ኢህአዴግን የሚቃወሙት ለመቃወም እንጂ አማራጭ አያቀርቡም» በሚል በተደጋጋሚ ለሚቀርብላቸው ትችት መልስ ለመስጠት በተቃዋሚ ፓርቲዎች የተወሰደ እርማጃ እንጂ እመረጣለሁ ፣ የሚል እመነት እንዳለነበራቸው ተናግረዋል። ኢህአዴግ ሊያቀርበው ከሚችለው እጩ ያላነሰ በማቅረብ መፈተን ይቻላል ፣ በሚለው ጉዳይ ላይ ተቃዋሚዎቹ ተስማምተው እጩ ሆኖ መቅረቡ በእርሳቸው ላይ መውደቁን የገለፁት ፕሮፌሰር በየነ ፣ ያልተሰበው ነገር የመሆን ሁኔታ ተፈጥሮለት ፕሬዚዳንት ሆነው ቢመረጡ ኖሮ በሕገመግሥቱ የተቀመጡትን የፕሬዚዳንት ሚናዎች በአግባቡ ሊያከናውኑ ይችሉ እንደነበር አመልክተዋል።</p>

<p>ከምርጫ 97 ጋር በተያያዘ የተፈጠረውን ግጭት ለማብረድ ፕሬዚዳንት ግርማ ምንም አይነት ሚና አልተጫወቱም የሚለውን የአቶ ቡልቻን ሃሳብ የሚጋሩት ፕሮፌሰር በየነ ፣ የአቶ ግርማን በፕሬዚዳንትነት መመረጥ አይደግፉም። «እድሉ ለሌላ ቢሰጥ ይሻል ነበር» እንደ ፕሮፌሰር በየነ እምነት ፕሬዚዳንቱ አከናውነዋቸዋል ተብለው በኢህአዴግ ተወካይ በአቶ ሽፈራው ጃርሶ የተጠቀሱት ተግባሮች ወሳኝነታቸው ያን ያህል አለመሆኑን አስረድተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 29 ቀን 2000</a></p>

</body>
</html>	
