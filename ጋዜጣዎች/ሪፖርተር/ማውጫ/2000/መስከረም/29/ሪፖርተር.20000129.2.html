<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በዳንኤላና ነፃነት ክስ ላይ የመጨረሻ ውሳኔ ለመስጠት የመጨረሻ ቀጠሮ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዳንኤላና ነፃነት ክስ ላይ የመጨረሻ ውሳኔ ለመስጠት የመጨረሻ ቀጠሮ ተሰጠ</h2>


<p>በእነ ኢንጂነር ኃይሉ ሻውል የክስ መዝገብ ሥር ዐቃቤ ሕግ ክስ የመሰረተባቸው 94ኛ ተከሳሽ ዳንኤል በቀለና 95ኛ ተከሳሽ ነፃነት ደምሴ ላይ በዐቃቤ ሕግና በተከሳሾች መቅረብ የነበረበት የመፋረጃ ሃሳብ እስከመከረም 20/2000 ቆይቶ ስለደረሰው የመጨረሻ ውሳኔ ለመስጠት የፌዴራሉ ከፍተኛ ፍርድ ቤት ለህዳር 12 ቀን 2000 ዓ.ም ቀጠሮውን አስተላለፈ።</p>

<p>ፍርድ ቤቱ ክ68 ቀናት የእረፍት ጊዜ ቆይታ በኋላ በትናንትናው ዕለት መስከረም 28 ቀን 2000 ዓ.ም በዋለው ችሎት ፣ በከሳሽ ዐቃቤ ሕግና በሁለቱም ተሰሳሾች በኩል በሚቀርበው የክርክር ማቆሚያና የመከላከያ ክርክር መደምደሚያ ላይ ውሳኔ ለመስጠት ቀጠሮ የነበረ ቢሆንም ፣ የመፋረጃ ሀሳቡ ዘግይቶ መስከረም 20 ቀን 2000 ዓ.ም ስለደረሰው ውሳኔው ለማስተላለፍ አለመቻሉን ተናግሯል።</p>

<p>ቀደም ሲል የፌዴራል ከፍተኛ ፍርድ ቤት ዐቃቤ ሕግ የተከሳሾችን የሰንድ ማስረጃዎችንና የምስክሮች ቃል አገናዝቦ እስከ ነሐሴ 20/1999 ድረስ በፅህፈት ቤት በኩል እንዲያቀርብና ለተከሳሾቹ ዕለቱን እንዲያደርሳቸው እንዲያደርግ ተከሳሾቹም እስከ ነሐሴ 25 ቀን 1999 ድረስ የክርክር መቆሚያ ህሳባቸውን በፅህፈት ቤት በኩል እንዲያቀርቡ አዞ ፣ በትላንቱ ቀጠሮ ውሳኔ ለመስጠት ቀጥሮ ነበር።</p>

<p>«ተከሳሾች 29 ምስክሮችና የሰንድ ማስረጃዎችን አቅርበዋል። የእያንዳንዱን ምስክር ቃል ወደ ፅሁፍ መቀየር አለበት ፣ በመሆኑም በአጭር ጊዜ ውስጥ የሚጠናቀቅ ባለመሆኑ ፣ እስከ ህዳር 12 ቀን 2000 ዓ.ም ድረስ ተጠናቆ ስለሚያልቅ የመጨረሻ ውሳኔ እንሰጣለን» በማለት የመሀል ዳኛው አቶ አዲል መሐመድ ተናግረዋል።</p>

<p>ተከሳሾቹ በበኩላቸው «ፍርድ ቤቱን አጥብቀን ስንለምን የነበረው የፍርድ ሂደቱ በ1999 ዓ.ም እንዲጠናቀቅልን ነበር። ነገር ግን አሁን በእኛ ጥፋት ሣይሆን በዐቃቤ ሕግ ጥፋት ምክንያት ስለዘገየ ሥራው አድካሚና ጊዜ የሚወስድ ቢሆንም በተቻለ መጠን አጭር ቀጠሮ ይደረግልን» ሲሉ አቶ ዳንኤል በቀለ አመልክተዋል።</p>

<p>ይሁንና ፍርድ ቤቱ የመፋረጃ ሃሳቡ ዘግይቶ በመድረሱና የምስክሮቹን ቃል እስከሚገለበጥ ድረስ ጊዜ የሚፈጀ በመሆኑ ከህዳር 12/2000 በፊት ሊደርስ እንደማይችል ገልፆ 3፡45 የተለሰየመው ችሎት 3፡55 ሰዓት ተነስቷል።</p>

<p>ዐቃቤ ህግ ለፌዴራል ከፍተኛ ፍርድ ቤት 2ኛ ወንጀል ችሎት በቁጥር 02/00860/17 መስከረም 15 ቀን 2000 በላከው ባለ 14 ገፅ የክርክር ማቆሚያ ንግግር ፣ ተከሳሾቹ ያቀረቡዋቸው ድግግሞሽ ያሉባቸውን የእለት ተእለት ተግባራቸውን የሚያሳዩ ፣ ወንጀሉን ፈፀሙ ከሚባለውም ጋር አግባብነት የሌላቸውና ግምት የማይሠጣቸው ማስረጃዎች መሆናቸውን ጠቅሷል።</p>

<p>በሰነድና በሰው ማስረጃዎች አረጋግጦ የአመፅ ቅስቀሳ አድርገዋል ፣ መግለጫዎቹም ህገወጥ ይዘት አላቸው ብሎ ፍርድ ቤቱ በመወሰኑ ተከሳሾቹ ባቀረቡዋቸው የሰውና የሰነድ ማስረጃዎች ውድቅ ሆነው ተከላከሉ በተባሉበት የሕግ ድንጋጌ ሥር የጥፋተኝነት ውሳኔ እንዲሰጥ ዐቃቤ ሕግ አመልክቷል።</p>

<p>ተከሳሾቹ ዳንኤል በቀለና ነፃነት ደምሴ ለፌደራሉ ከፍተኛ ፍርድ ቤት 2ኛ ወንጀል ችሎት መስከረም 20 ቀን 2000 በፃፉት ባለ 56 ገፅ የመከላከያ ክርክር መደምደሚያ ፣ ዐቃቤ ሕግ እኛ ተከሳሾች ጥፋተኛ መሆናችንን ከጥርጣሬ ውጭ ሊያስረዳ ካለምቻሉም በላይ ፣ እኛው ተከሳሾቹ ጥፋተኞች መሆናችንን ከጥርጣሬ ውጪ አስረድተናል ሲሉ አመልክተዋል።</p>

<p>በዐቃቤ ሕግ ክስና ማስረጃዎች በተነሱት ፣ ተለይተው በተጠቀሱት ስብሰባዎችና ሁኔታዎች ብቻ ሣይሆን ከእነዚህ ስብሰባዎችና ሁኔታዎች በተጨማሪ ስለ ተከሳሾች ተግባርና ምግባር በተጨባጭ ማስረጃዎች ማረጋገጣቸውንና የዐቃቤ ሕግ ክስና ማስረጃ ሙሉ በሙሉ መስተባበሉን ለፍርድ ቤቱ አመልክተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 29 ቀን 2000</a></p>

</body>
</html>	
