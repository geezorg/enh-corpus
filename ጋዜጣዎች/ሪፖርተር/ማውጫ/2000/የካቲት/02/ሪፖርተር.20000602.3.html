<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ለብሔራዊ ባንክ የተጭበረበረ ወርቅ ያቀረቡት በአሰራር ክፍተት በመጠቀም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለብሔራዊ ባንክ የተጭበረበረ ወርቅ ያቀረቡት በአሰራር ክፍተት በመጠቀም ነው</h2>


<p>ብሔራዊ ባንክ በሀሰት ወርቅ ግዢ መጭበርበር የደረሰበት በነበረው ክፍተት መሆኑን የንግድና ኢንዱስትሪ ሚኒስትር ግርማ ብሩ ለሪፖርተር ገለፁ። አሰራሩ ላይ ለውጥ እንደተደረገም አመልክተዋል።</p>

<p>ሚኒስትሩ እንዳታወቁት ቀደም ሲል ባንኩ ወርቅ ይረከብ የነበረው ከራሱ ከነጋዴው ነበር። ነጋዴው ራሱ ወርቁን አስመርምሮ ለባንኩ ያስረክባል። በዚህ የአሰራር ክፍተት የተጠቀሙ ባንኩ ላይ የማጭበርበር ድርጊት ፈፅመዋል።</p>

<p>ማጭበርበሩን ፈፅመዋል በሚል በቁጥጥር ሥር የዋሉትን አስመልክቶ «ወንጀሉን ማን ፈፀመው ፣ እንዴት ተፈፀመ የሚለው እየተጣራ ስለሆነ ምርመራው ሲጠናቀቅ ይፋ ይሆናል» በማለት ሚኒስትሩ ተናግረዋል።</p>

<p>ክፍተት የፈጠረውን አሰራር በመቀየር በአሁኑ ወቅት ወርቁን የሚመረምረው ላቦራቶሪና የባንኩ ተወካዮች በአንድነት ንፁህ ወርቅ ለመሆኑ የተመሰከረለትን ወርቅ ለብሔራዊ ባንክ እንዲያስረክቡ የሚያደርግ አሰራር መጀመሩን አቶ ግርማ አመልክተዋል።</p>

<p>በሌላ በኩል ባንኩ የራሱ የሆነ የመመርመሪያ ማዕከል እንዲኖረው መታሰቡንም ገልፀዋል።</p>

<p>ሃያ የሚደርሱ ግለሰቦችና ባህላዊ ወርቅ አምራች ማህበራት ወርቅ በማቅረብ ላይ መሆናቸውን ያስረዱት ሚኒስትሩ «የተወሰኑ ስላጭበረበሩ ሌሎች በሕጋዊ መንገድ የሚሰሩ ሳይደናገጡ ስራቸውን መስራት አለባቸው» ብለዋል።</p>

<p>በሌላ ዜና በቅርቡ የተደረገው የነዳጅ ዋጋ ጭማሪ ከአንድ ዓመት ከአንድ ወር በኋላ የተደረገ መሆኑን አቶ ግርማ አስታውቀዋል።</p>

<p>ሚኒስትሩ እንዳሉት የዓለም አቀፍ የነዳጅ ዋጋ በየጊዜው ስለሚጨምር ማስተካከያ መደረግ የነበርበት በየሦስት ወሩ ነበር። መንግሥት ጭማሪ ሳያደርግ ከዓመት በላይ የቆየው የተፈጠረውን የኑሮ ውድነት ግንዛቤ ውስጥ በመክተት ነው። በዚህም ምክንያት ባለፈው አንድ ዓመት ተኩል ጊዜ ውስጥ ለነዳጅ ድጎማ ብቻ ከ3 ቢሊዮን ብር በላይ ወጪ ተደርጓል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 2 ቀን 2000</a></p>

</body>
</html>	
