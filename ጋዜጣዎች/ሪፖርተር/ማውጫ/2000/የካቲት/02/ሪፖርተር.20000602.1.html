<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«የቅንጅት» የፓርላማ ቡድን ስያሜ ሌላ ውዝግብ አስነሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የቅንጅት» የፓርላማ ቡድን ስያሜ ሌላ ውዝግብ አስነሳ</h2>


<p>የቀድሞ የቅንጅት ተመራጮች የፓርላማ ቡድን የሚለውን ስያሜ መጠቀማቸው ውዝግብ አስነሳ።</p>

<p>ከወሪ/ት ብርቱካን ሚደቅሳ ቡድን ጋር ለመዋሃድ የተስማሙት የቀድሞ ቅንጅት የፓርላማ ተመራጮች የስራ ሀላፊ የሆኑት አቶ ተመስገን ዘውዴ እንደገለፁት ስሞኑን ከወ/ሪት ብርቱካን ጋር አልተስማማንም ብለው መግለጫ የሰጡት ግለሰቦች በፓርላማ ቡድንነት አይታወቁም። «እኛ በፓርላማ ቡድነት ባንታወቅም በቡድን እየተንቀሳቀስን ነው» ሲል ሌላኛው ወገን ገልጿል።</p>

<p>«የፓርላማ ቡድን ነን ብለው መግለጫ እየሰጡ የሚገኙት ወገኖች በፓርላማ ውስጥ በቡድን መልክ የሚታወቁ አይደሉም» ያሉት አቶ ተመስገን የግለሰቦቹ ቁጥርም ከአራትና ከአምስት የሚበልጥ አለመሆኑን ተናግረዋል። ከወ/ሪት ብርቱካን ቡድን ጋር ድረድር ያደረገው የፓርላማ ቡድን እንዳልተስማማ ተደርጎ የተዘገበውም የርሳቸውን የፓርላማ ቡድን የማይወክል መሆኑን አክለው ገልጸዋል።</p>

<p>የፓርላማውን ስነ ምግባር ደንብ ከአስር በላይ መቀመጫ ላላቸው የፓርላማ ተመራጮች በቡድን መደራጀት ከፈለጉ እውቅና እንደሚሰጥ የገለጹት አቶ ተመስገን የፓርላማ ቡድን መሆናቸውን የሚገልጹት ግለሰቦች ቁጥራቸው ከአስር በታች ባይሆን ኖሮ በቡድን ሊደራጁ ይችሉ እንደነበር አስታውቀዋል።</p>

<p>አቶ ተመስገን እንደሚሉት አሁን የፓርላማ ቡድን ነን በማለት ከወ/ሪት ብርቱካን ቡድን ጋር መስማማት ላይ አለመድረሳቸውን የገለጹት የፓርላማ ተመረጮች በኢንጂነር ሀይሉ ሻውልና በወ/ሪት ብርቱካን ቡድን መካከል የአስራቂነት ሚና ለመጫወት ሙከራ አድርገው ያልተሳካላቸው ናቸው።</p>

<p>የእርሳቸው ቡድን ከወ/ሪት ብርቱካን ቡድን ጋር የተወያየ ያለበትን ጉዳይ አሁን መግለጽ እንደማይፈልጉ የገለጹት አቶ ተመስገን ሁለቱም ወገኖች ለብዙ ጊዜያት መሰብሰባቸውንና ውይይቱም በተሳካ መንገድ እየተካሄደ መሆኑን አስረድተዋል። አሁን የሚመሰረተው ፓርቲ ምን አይነት ስያሜና ምልክት እንደሚኖረው ለተጠየቁት ሲመልሱም «ብዙ አማራጮች አሉን» ብለዋል።</p>

<p>ጉዳዩን አስመልክተን ያነጋረርናቸው የቀድሞ የቅንጅት የፓርላማ ተመራጮች አቶ ጌታቸው ባያፈርስ በበኩላቸው እርሳቸው የሚወክሉት የፓርላማ ቡድን ከአቶ አየለ ጫሚሶና ከአቶ ተመስገን ዘውዴ ቡድን ውጭ ሆኖ ሲንቀሳቀስ መቆየቱን ገልጸዋል።</p>

<p>ከአንድ ዓመት በፊት የ28 የፓርላማ አባላት ፊርማ ያለው ፒቲሽን ይዘው በፓርላማ ውስጥ በቡድን ለመደራጀት ጠይቀው እንደነበር የገለፁት አቶ ጌታቸው በወቅቱ ፓርላማው በተከፈተበት ጊዜ በቡድን ስላተደራጃችሁ በሚል ምክንያት በቡድን እንዳይደራጁ መከልከላቸውን ተናግረዋል። ጉዳዩን ወደ ሕግ በመውሰድም ለአፈ ጉባኤው ጥያቄ ማቅረባቸውን ተናግረዋል።</p>

<p>የቅንጅት ለአንድነትና ለዴሞክራሲ ተቀዳሚ ምክትል ሊቀመንበር አቶ ለገሰ ቢራቱ የፓርላማ ቡድን አባላት መሆናቸውን ስለሚገልጹት ሰዎች ሲናገሩ የፓርላማ ተመራጮቹ በቡድን ተደራጅተው እንዲቀሳቀሱ ባለፈው ዓመትና ዘንድሮም ጥያቄ ማቅረባቸውን ጠቁመው ነገር ግን በአባላት ስነ ምግባር ደንብ መሰረት በቡድን መደራጀት ያበቃ በመሆኑ ፈቃድ መከልከላቸውን አመልክተዋል። «የፓርላማ ተመረጮቹ በቡድን የመደራጀት ፈቅድ የተከለከሉት ግና ቁጥራቸው አነስተኛ በመሆኑ አይደለም» ብለዋል።</p>

<p>«ወ/ሪት ብርቱካንና ኢንጂነር ኃይሉ ሻውል በእስር ቤት በቆዩበት ወቅት መሪዎቻችን ናቸው ብለን ቆይተናል» ያሉት አቶ ጌታቸው ባያፈርስ በአሁኑ ሰዓት በሁለቱ አመራሮች የተፈጠረው የሀሳብ ልዩነት በውይይት እንዲፈታና ለሽምግልና ሂደት ተባባሪ እንዲሆኑ ለሁለቱም ወገኖች ጥሪ ሲያቀርቡ መቆየታቸውን ተናግረዋል።</p>

<p>ወ/ሪት ብርቱካን ሰሞኑን ያደረጉት የላዕላይ ምክር ቤት ማሟላትና አዲስ ፓርቲ የመመስረት ስምምነትም የምክር ቤቱን ሕግና ደንብ የሚጥስ መሆኑንም አክለው ገልፀዋል።</p>

<p>አቶ ጌታቸው እንደሚሉት አመራሮቹ የሚያደርጉት ውይይት የኢትዮጵያን ሕዝብን በሚያሳትፍ መልኩና የቅንጅትን ቤተሰብ ልዩነት በሚፈታ መልኩ መካሄድ አለበት እንጂ አንደኛው ወገን ብቻ የላዕላይ ምክር ቤት ጥሪ ማድረግ የለበትም።</p>

<p>ወ/ሪት ብርቱካን የጠሩት የላዕላይ ምክር ቤት ኮረም የሞላ አለመሆኑንና ኢንጂነር ኃይሉን ወይም አቶ አባይነህን ያላካተተ መሆኑን የጠቆሙት የቀድሞው የቅንጅት የፓርላማ ተመራጮች ውሳኔው የፓርቲውን ሕግ ደንብ የሚጥስ መሆኑን ለወ/ሪት ብርቱካን እንደነገሯቸው አስረድተዋል።</p>

<p>ወ/ሪት ብርቱካን «የምክር ቤት ውሳኔ ስለሆነና አግባብ ነው ብዬ ስለማምንበት እንቀጥልበታልን» የሚል ምላሽ እንደሰጧቸው ተናግረዋል።</p>

<p>ከላዕላይ ምክር ቤት እውቅና ውጪ ኢንጂነር ኃይሉ ሻውል የወሰዱትን የእገዳ እርምጃ በተመለከተ እርሳቸው የሚወክሉት ቡድን ያለውን አመለካከት ለተጠየቁት አቶ ጌታቸው ሲመልሱ «በአመራሮቹ ላይ የተወሰደው እገዳ ከፓርቲው ሕገ ደንብ ውጭ ነው ወይም አይደለም የሚለውን ላዕላይ ምክር ቤትና ሥራ አስፈፃሚው ተነጋግሮ የሚወስነው ውሳኔ ነው» ብለዋል።</p>

<p>አቶ ጌታቸው እንደሚሉት ኢንጂነር ኃይሉ ሻውል አቶ አባይነህ ብርሃኑን ለመወከል ስልጣናቸው ይፈቅድላቸዋል ወይም አይፈቅድላቸውም የሚለውን ጉዳይ ለመወሰን ደንቡን አይቶ መነጋገር ያስፈልጋል።</p>

<p>እነ ወ/ሪት ብርቱካን ያካሄዱት ስብሰባና የድረድር ስምምነት ሕገ ደንቡን የሚጥስ ነው ካላችሁ ኢንጂነር ኃይሉ ሻውል የወሰዱት እርምጃ ትክክል መሆኑንና አለመሆኑን በተመሳሳይ መልኩ ለመናገር እንዴት አልቻላችሁም? በሚል ለተጠየቁት አቶ ጌታቸው «ፕሬዚዳንቱ ለስራ አስፈፃሚዎች ውክልና እንደሚሰጡ ደንቡ ላይ ተቀምጧል። ውክልናው ሕገወጥ ነው እንዳንል ውክልና መስጠት የሚችሉት የሚለውን ዝርዝር መመሪያው ደንቡ ላይ ስላልተቀመጠ ልንሄድበት አንችልም። ይህ በሥራ አስፈፃሚውና በላዕላይ ምክር ቤቱ የሚታይ ውሳኔ ነው» ብለዋል።</p>

<p>አቶ ጌታቸው እንደገለፁት እርሳቸው የሚወክሉት ቡድን አሁንም ድረስ የኢንጂነር ኃይሉ ሻውልና የወ/ሪት ብርቱካን ሚደቅሳ ደጋፊ ነው። ሁለቱም ግለሰቦች የቅንጅት አመራሮች መሆናቸውን ይቀበላል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 2 ቀን 2000</a></p>

</body>
</html>	
