<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሻዕቢያ መንግሥት የኢትዮጵያና ሱዳን ሕዝብ ጠላት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የሻዕቢያ መንግሥት የኢትዮጵያና ሱዳን ሕዝብ ጠላት ነው»</h1>

<p class="align-center">የሱዳን ማስታወቂያ ሚኒስትር</p>


<p>የኤርትራ መንግሥት ከሱዳን ጋር ያሉ ልዩነቶችን ለመፍታት በሚል በቅርቡ ኳታር ዋና ከተማ ዶሃ ውስጥ ተገኝቶ መስማማቱን ቢያሳውቅም እስከዛሬ ሲያራምድ የቆየው የወራሪነት ባህርይው ይቀየራል በሌሎች ሃገሮች የውስጥ ጉዳይ ጣልቃ የመግባት አቋሙ ይለወጣል የሚል እምነት የለንም ሲሉ ዶክተር ቃዚ ሳላህዲን የሱዳን ማስታወቂያ ሚኒስትር ገለፁ።</p>

<p>ዶክተር ቃዚ ሳላህዲን ይህን የገለፁት የተባበሩት ዓረብ ኢሚሬቶች ውስጥ ታትሞ በወጣው አልሃሊጅ በተሰኘ ጋዜጣ ላቀረበላቸው ጥያቄ በሰጡት ምላሽ ነው። ሚኒስትሩ በቅርቡ ለሁለት ቀናት ኳታር ዋና ከተማ ዶሃ ውስጥ በተካሄደው ስብሰባ የኤርትራ መንግሥት ከሱዳን መንግሥት ጋር ልዩነቶች በውይይት ለመፍታት መስማማቱን ሲገልፅ እሺ ብለን ብንቀበልም ዘለቄታዊ ወዳጅነት ይኖረናል ማለት አይደለም ሲሉ ተናግረዋል። </p>

<p>ልዩነቶችን በውይይት ለመፍታት ስምምነት ቢደረስም በኤርትራና በሱዳን መካከል የተፈጠረው ልዩነት በጣም እየሰፋ በመሆኑ የሻዕቢያ መንግሥት ዋነኛ ባህርይ ወራሪነት ጣልቃ ገብነት ላይ ለውጥ ይኖራል ብሎ መገመት የዋህነት ነው ሲሉ አስረድተዋል።</p>

<p>የኳታር የውጭ ጉዳይ ሚንስትር ሼክ ሃማድ ቢን ጃሲም ቢንጃብር አልጣኒ ሱዳንና ኤርትራ ወደፊት ተከታታይ መደበኛ ስብሰባዎችን እንደሚያደርጉ ማስታወቃቸውን የብሪታንያው ዜና አውታር ቢቢሲ ዘግቧል።</p>

<p>ይህ በእንዲህ እንዳለ ተቀማጭነታቸው ኤርትራ የነበሩ የሱዳን መንግሥት ተቃዋሚ ቡድን መሪዎች የኤርትራ መንግሥት ኳታር ውስጥ ከሱዳን መንግሥት ጋር ያደረገውን ስምምነት አመካኝቶ የክህደት ተግባር ይፈፅመብናል አሳልፎ ይሰጠናል በሚል ሥጋት አሥመራ ከተማን ለቀው እየወጡ ናቸው።</p>

<p>ፕሬዝዳንት ኢሳያስ ከራሳቸው ጥቅም ውጪ የሌሎች የማይታያቸው በየጊዜው አቋማቸው የሚቀያይሩ ክህደት የተጠናወታቸው በመሆናቸው ድርጊቱ ከመከሰቱ በፊት አሥመራን ለቀው ለመውጣት መገደዳቸውን ለጉዳዩ ቅርበት ያላቸው ዲፕሎማቲክ ምንጮች ገልፀዋል።</p>

<p>በሌላ በኩል ባሳለፍነው ሳምንት መጀመሪያ የሱዳን ጦር ኃይል በኤርትራ ሰራዊት ለአንድ ሰዓት የመድፍ ድብደባ እንደተፈፀመበት የሱዳን መንግሥታዊ የዜና ወኪል ሱና ገልጿል። የጦር ኃይሎች ቃል አቀባይ ሌተናል ጄኔራል አብዱልራህማን ሲር አልካቲምን ምንጭ አድርጐ የጠቀሰው የሱዳን የዜና ወኪል በድብደባው ስለደረሰው ጉዳት ምንም ነገር አልገለፀም። ሌጠና ጄኔራል ካቲም የከባድ መሣሪያ ድብደባው ኤርትራ ውስጥ ታምራት ተብሎ ከሚታወቀው አካባቢ አቅጣጫ በኤርትራና ሱዳን ድንበር በሚገኘው ሃፍራ በሚባለው የሱዳን ጦር ሰፈር ላይ የተከናወነ መሆኑን ከከሰላ በስተሰሜን ምሥራቅ ድንበር ኤርትራ ሰራዊቷን ማከማቸቷን ጨምረው መግለፃቸውን የሱዳን የዜና ወኪል ዘግቧል።</p>

<p>ቃል አቀባዩ በሞርታርና ታንክ በተደራጀው ሶስት የኤርትራ ሻለቃ ላይ የሱዳን ጦር ኃይል በቅርቡ አፀፋ ለመመለስ ዝግጅት ማድረጉን ለሱና ገልፀዋል። በሱዳን ዜና አገልግሎት ድርጅት (ሱና) የተሰራጨው ዘገባን ከሌሎች ነፃ ምንጮች ማረጋገጥ አልተቻለም።</p>

<p>በተመሳሳይ ባሳለፍነው ሳምንት የሱዳን ጋዜጦች የሱዳኑ መሪ ፕሬዝዳንት ሀሰን አልበሽር በኳታር ስብሰባ ውጤት ላይ ለመነጋገር በያዝነው ሳምንት ከፕሬዝዳንት ኢሳያስ አፈወርቂ ጋር የመን ዋና ከተማ ሰንዓ ላይ እንደሚገናኙ ዘግበዋል።</p>

<p>ከሱዳን ጋር የጠበቀ ግንኙነት የነበራት ኤርትራ የደቡብ ሱዳን አማፅያን አሥመራ ውስጥ ቢሮዎች እንዲከፍቱ ከማድረግ አንስቶ ወታደራዊ ኃይሏን ከአማፅያኑ ጎን በማሰለፍ በሱዳን ውስጥ ጉዳይ ጣልቃ ገብነት በመፈፀሟ ከአራት ዓመት በፊት ግንኙነታቸው መቋረጡ አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 7 ቀን 1991</a></p>

</body>
</html>	
