<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የጅቡቲን መንግሥት ይቅርታ አልጠይቅም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የጅቡቲን መንግሥት ይቅርታ አልጠይቅም»</h1>
<p class="align-center">ኢሳያስ አፈርወርቂ</p>


<p>በጅቡቲ ላይ ያቀረበው ክስ መሠረት የሌለው በመሆኑ ኦፌሲያላዊ በሆነ መንገድ ይቅርታ እንዲጠይቅ እስካሁን ሲጠበቅ የቆየው የኤርትራ መንግሥት ይቅርታ እንደማይጠይቅ አስታወቀ። የጅቡቲን መንግሥት ይቅርታ እንደማይጠይቁ ያስታወቁት የኤርትራ ፕሬዝዳንት ኢሳያስ አፈወርቂ ሰቲት ከተባለ ጋዜጣ ጋር ባካሄዱት ቃለምልልስ ነው።</p>

<p>አቶ ኢሳያስ ከጋዜጣው ጋር ባካሄዱት ቃለምልልስ አንድ ሰው ይቅርታ ጠይቅ ሲለኝ ምንድነው የበደልኩት? ብዬ የመጠየቅ መብት አለኝ። ስለተበደልን ይቅርታ መጠየቅ ነው? የተገላቢጦሽ ነው? ሲሉ ጥያቄውን በጥያቄ መልሰዋል።</p>

<p>ባላደረግነው ኤርትራ ስማችንን አጉድፋለች ተብሎ በጅቡቲ ለቀረበው ጉዳይ ተጠይቀውም ፕሬዝዳንቱ ሲመልሱ ስም ማጥፋት እንዳይሆንብን በገሃድ ነው ያቀረብነው መሪዎቹ ከኋላቸው እንዲህ ከምትሉ ፊት ለፊት አቅርቡ ብለው ስላቀረብነው ስም ማጥፋት አይደለም። ይቅርታ ጠይቁ የሚባል ነገር አጣሪ አካል ተቋቁሞ ውሸት ነው ካለ በኋላ ሊመጣ የሚችል ነው ብለዋል።</p>

<p>በተጨባጭ ጅቡቲ ለኢትዮጵያ ያደረገችው ዕርዳታ ምንድን ነው? ተብሎ ለቀረበላቸው ጥያቄ አቶ ኢሳያስ ተነግሮ የሚያልቅ አይደለም ያለንን ዝርዝር ክስ ወደ እንካሰላንቲያ ከማግባት ለአጣሪ ቡድን ብቻ ነው መናገር የምንችለው። ግልፁን ሁሉም ያውቀዋል። የታዘብነው ጉዳይ በመሆኑ አጣሪ ቡድን ቢቋቋም ማቅረብ እንችላለን በማለት ጉዳዩን ሾላ በድፍን አድርገውታል።</p>

<p>አቶ ኢሳያስ በቃለምልልሳቸው ቀደም ሲል የኤርትራ አቋም ምን ያህል ሃቀኛ ነው? በማለት የጅቡቲን ሁኔታ በሚገባ እናውቅ ስለነበር ወደ ጅቡቲ መልዕክተኛ ስለኢኮኖሚያዊ ግንኙነት ሁለት ጊዜ መላካቸው ገልፀዋል።</p>

ኢትዮጵያ በአሰብ ወደብ መጠቀሟን ትታ በጅቡቲ ለመጠቀም በመወሰኗ በምንም ዓይነት መልኩ አያቃቅረንም። ጅቡቲን የሚጠቅም እስከሆነ ድረስ የጅቡቲ መጠቀም ችግራችን አይደለም ያሉት አቶ ኢሳያስ ጅቡቲ ወታደራዊ ድጋፍ በመስጠት ላይ መሆኗን ታዝበን ችግር ሊፈጥር ስለሚችል ዲፕሎማሲያዊ እርምጃ በልዑካኖቻችን ወስደን ነበር ሲሉ ማብራሪያ ሰጥተዋል።

አቶ ኢሳያስ በቃለምልልሳቸው መልሰው የፕሮፓጋንዳ ይሁን የዲፕሎማሲ ዘመቻ አንፈልግም። በጋዜጣ እንደዚህ ተባለ በሬዲዮ እንደዚያ ተነገረ ሲባል እሰማለሁ። ከአስታራቂው ሸምጋይ ትውጣ አላልንም። እንደዚያ ተተርጉሞ ሊሆን ይችላል። ውሳኔውን ለአ.አ.ድ ሸምጋዮች ነው የሰጠነው። እና የሚሰማንን አቅርበናል በሸምጋይነት ይቀጥሉ እና ማስገደድ አንችልም ብለዋል።


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 21 1991</a></p>

</body>
</html>
