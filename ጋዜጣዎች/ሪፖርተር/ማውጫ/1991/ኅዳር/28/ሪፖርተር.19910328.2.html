<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ በኢትዮጵያና ኤርትራ እየተንቀሳቀሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንቶኒ ሌክ በኢትዮጵያና ኤርትራ እየተንቀሳቀሱ ነው</h1>


<p>አንቶኒ ሌክ በኢትዮጵያና ኤርትራ መካከል ያለውን ሰባት ወራት ያስቆጠረ የድንበር ፀብ ለመፍታት የጀመሩትን ጥረት በመቀጠል በሁለቱም ሃገራት እየተንቀሳቀሱ ነው። የዩናትድ ስቴትስ የቀድሞ ብሔራዊ ፀጥታ አማካሪ የነበሩት አንቶኒ ሌክ ለዚሁ የሰላም ተልዕኮ ወደ አካባቢው ሲመጡ የአሁኑ ሦስተኛ ጊዜያቸው ሲሆን በትላንትናው ዕለት ከከፍተኛ የኤርትራ ባለሥልጣናት ጋር ለመነጋገር ወደ አሥመራ አምርተዋል። ኤርትራ ከመሄዳቸው ቀደም ብሎ ባለፈው ሐሙስ አዲስ አበባ የገቡት አንቶኒ ሌክ ከጠቅላይ ሚኒስትር መለስ ዜናዊና ከውጭ ጉዳይ ሚኒስትር ስዩም መሥፍን ጋር ውይይት ማካሄዳቸው ታውቋል።</p>

<p>ስለተወያዩበት የመፍትሄ ሃሳብ ይዘት እስካሁን በይፋ የተሰጠ መግለጫ ባይኖርም በአፍሪካ አንድነት ድርጅት የመሪዎች ጉባዔ የተሰየመው የሸምጋዮች ቡድን ካቀረበው የመፍትሄ ሃሳብ ውጪ ሊሆን እንደማይችል ተገምቷል።</p>

<p>የኤርትራ ፕሬዚዳንት ኢሳያስ አፈወርቂ በሃገራቸው ጋዜጠኞች የአንቶኒ ሌክ ወደ አካባቢው መምጣት ምን ውጤት ይኖረዋል ተብሎ ለቀረበላቸው ጥያቄ ከአሁን ቀደም ብሎ በተደረገው ሃሳብና ንግግር ላይ የሚሽከረከር ከሆነ ጊዜ ከማጥፋት በስተቀር የሚፈጥረው ነገር የለም በማለት ምላሽ ሰጥተዋል።</p>

<p>የአሜሪካ የውጭ ጉዳይ መሥሪያ ቤት ባለፈው ረቡዕ የኢትዮ-ኤርትራ ግጭት በተቻለ ፍጥነት ሰላማዊ መፍትሄ ካላገኘ የሁለቱ ሃገር ሕዝቦች ከባድ መከራ እንደሚደርስባቸውና አሜሪካ በአካባቢው ያላትን ጥቅም የሚጎዳ እንደሚሆን ባወጣው መግለጫ አስገንዝቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 28 ቀን 1991</a></p>

</body>
</html>
