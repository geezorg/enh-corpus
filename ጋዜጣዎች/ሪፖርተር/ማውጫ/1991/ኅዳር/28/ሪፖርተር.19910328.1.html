<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንግሊዝ መፍትሄው የአአድን ውሳኔ መቀበል መሆኑን ገለፀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እንግሊዝ መፍትሄው የአአድን ውሳኔ መቀበል መሆኑን ገለፀች</h1>


<p>በኢትዮጵያና በኤርትራ መንግሥታት መካከል ለተከሰተው ግጭት መፍትሄው የአፍሪካ አንድነት ድርጅት ውሳኔን መቀበል መሆኑን እንግሊዝ ገለፀች። የእንጊሊዝ መንግሥት ይህን አቋሙን የገለፀው በቅርቡ በለንደን ከተማ ነዋሪ የሆኑ ኢትዮጵያውያን የሻዕቢያን ወረራ በማውገዝ ባካሄዱት የተቃውሞ ሰልፍ ለእንግሊዝ ጠቅላይ ሚኒስትር ቶኒ ብሌር ላቀረቡት ደብዳቤ በሰጠው ምላሽ ነው።</p>

<p>የእንግሊዝ የውጭ ጉዳይ ሚኒስቴር የአፍሪካ ዲፓርትመንት (አኳቶሪያል) ኃላፊ ሚስተር ሪቻርድ ሃይድ ለሰልፉ አስተባባሪዎች በፃፉት ደብዳቤ እንግሊዝና የአውሮፓ ሕብረት በሁለቱ የአፍሪካ ድሃ ሃገሮች መካከል ግጭት መነሣቱ እጅግ እንዳሳዘናቸው ገልፀው ችግሩ ከጅምሩ በውይይት መፍትሄ እንዲያገኝ ሃገራቸው ጥረት ስታደርግ መቆየቷን አስታውሰዋል።</p>

<p>ሚስተር ሪቻርድ አያይዘውም ሃገራቸው ዩናይትድ ስቴትስና ሩዋንዳ በመቀጠልም የአፍሪካ አንድነት ድርጅት ያቀረቧቸውን የመፍትሄ ሀሳቦች እንደምትደግፍ አውስተው አገራቸው ይህንን አቋሟን ለሁለቱ ሃገሮች መንግሥታት የውጭ ጉዳይ ሚኒስትሮች በሐምሌ ወር፣ እንዲሁም ለሁለቱም ሃገሮች አምባሳደሮች ደግሞ ጥቅምት 6 ማሣወቋን ገልፀዋል።</p>

<p>ሚስተር ሪቻርድ ሃገራቸው ሁለቱም ወገኖች የዋጋድጉን መፍትሄ ሃሳብ እንዲቀበሉ በመወትወቱ እንደምትገፋበት ገልፀው፤ ተግባራዊነቱን በተስፋ እንደሚጠባበቁና ለዚህም ተግባራዊ ድጋፍ ለመስጠት ሃገራቸውና የአውሮፓ ሕብረት ዝግጁ መሆናቸውን አስታውቀዋል።</p>

<p>ይህ በእንዲህ እንዳለ በቅርቡ ተካሂዶ በነበረው የተባበሩት መንግሥታት ድርጅት ስብሰባ ላይ በኢትዮጵያና ኤርትራ መካከል በተፈጠረው ውዝግብ ከእንግዲህ ሁለቱንም ወገኖች በጅምላ ማውገዝ ትተን የመፍትሔ ሃሳቡን ያልተቀበለው የኤርትራ መንግሥት መሆኑን በማወቅ በዚህ ላይ ዓለም አቀፉ ማኅበረሰብ ትኩረት እንዲሰጥ እንግሊዝ ሃሳብ ማቅረቧ ታውቋል።</p>

<p>በተመድ ስብሰባ ላይ የብሪታንያ መልዕክተኛ ያቀረቡትን ሃሳብ ዩናይትድ ስቴትስም በመሠረተ ሃሳብ ደረጃ የምትቀበለው መሆኑን ገልፃ በቀድሞው የዩናይትድ ስቴትስ ብሔራዊ የፀጥታ አማካሪ አንቶኒ ሌክ እየተደረገ ያለው የሰላም ጥረትም ዕድል እንዲሰጠው ጠይቃለች። ፈረንሳይ በበኩልዋ በዚህ ስብሰባ ላይ በእንግሊዝ የቀረበውን ሃሳብ እንደምትደግፍ አስታውቃለች።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ኅዳር 28 ቀን 1991</a></p>

</body>
</html>
