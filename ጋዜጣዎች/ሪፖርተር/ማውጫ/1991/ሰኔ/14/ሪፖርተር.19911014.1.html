<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሥመራ ነዋሪ በሶስት ወር ክፍያ ማሽላ እየታደለው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሥመራ ነዋሪ በሶስት ወር ክፍያ ማሽላ እየታደለው ነው</h1>


<p>በኢትዮ ኤርትራ ግጭት ምክንያት የኤርትራ ኢኮኖሚ በማሽቆልቆሉና የዜጐቿ የመግዛት አቅም በእጅጉ በመዳከሙ የኤርትራ መንግሥት በውጭ ምንዛሪ ያስገባውን ማሽላ ለህዝቡ በሶስት ወር የብድር ክፍያ ለመሸጥ መገደዱ ታወቀ።</p>

<p>የሻዕቢያ መንግሥት ሬድዮ «ድምፂ ሓፋሽ» ባለፈው ሳምንት በተከታታይ ባስተላለፈው ማስታወቂያ በግል ባለሃብትነት ሽፋን ከሚንቀሳቀሱት ድርጅቱ አንዱ የሆነው «ንጉሠ» ኩባንያ ከውጭ አገር ያመጣቸውን «ወዲ አከር»፣ «አከም» እና «አደስ» የተባሉ የማሽላ ዓይነቶች ለድርጅቶችና ዋስትና ላላቸው ግለሰቦች በሶስት ወር የሚከፈል ብድር ለመሸጥ መዘጋጀቱን አስታውቋል።</p>

<p>የኤርትራ ሕዝብ ከግጭቱ በፊት እንጀራ በመተው ፓስታ እንዲበላ በፕሮፓጋንዳ ደረጃ ቢቀሰቀስም ለዘመናት በተከሰተው ባህሉና ልምዱ እስከ ቅርብ ጊዜ ድረስ ከኢትዮጵያ ጤፍ በመሸመት ይቀለብ እንደነበር ይታወሳል።</p>

<p>ኤርትራ በምግብ ራስዋን ያልቻለች አገር በመሆኗና ከኢትዮጵያ ጋር ያላት ግንኙነት በመቋረጡ ማሽላ በተለይ «ወዲ ዓከር» የሚባለውን ከሱዳን እንደምትገዛ ይታወቃል። አገሪቱ ከጐረቤት ሱዳን ጋር የነበራትን ግጭት ለማርገብ በቅርቡ በኳታር ዋና ከተማ ዶሃ ላይ ስምምነት ከማድረጓ በፊት ሱዳን ለኤርትራ ማሽላ እንደማትሸጥ አስታውቃ ነበር። ማስታወቂያው ማሽላው ከውጭ የመጣ መሆኑን ከመግለፅ በስተቀር ከየት አገር የመጣ እንደሆነ አልጠቆመም።</p>

<p>በኤርትራ ከተሞች የሚኖረው ህዝብ ባመዛኙ በውጪ በሚኖሩ ኤርትራውያን ዘመዶቹ በሚልኩት ድጐማ የሚጦር እንደነበር ጥናቶች ያመለክታሉ። በአሁኑ ወቅት የሻዕቢያ መንግሥት ብቸኛ የውጭ ምንዛሪ ምንጭ የሆነውም ከኤርትራውያን ስደተኞች የሚገኘው መዋጮና ብድር ነው። በአገር ውስጥ ያለው ደሞዝተኛም በተደጋጋሚ ለጦርነቱ መዋጮ በመክፈሉ የተዳከመ ሲሆን ማሽላም ቢሆን የመግዛት አቅሙ ተሟጧል። በዚህም ምክንያት የሻዕቢያ መንግሥት ከውጭ ያስመጣውን ማሽላ በብድር ለመሸጥ እንደተገደደ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 14 ቀን 1991</a></p>

</body>
</html>	
