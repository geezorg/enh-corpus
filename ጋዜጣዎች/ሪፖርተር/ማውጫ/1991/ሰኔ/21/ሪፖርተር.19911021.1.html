<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመጨረሻዎቹ ቤተ እስራኤላውያን ወደ ቴልአቪቭ እያመሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመጨረሻዎቹ ቤተ እስራኤላውያን ወደ ቴልአቪቭ እያመሩ ነው</h2>


<p>እ.ኤ.አ በ1984 እና በ1991 ወደ እስራኤል ከተጓዙት ተነጥለው ኢትዮጵያ ውስጥ ቀርተው የነበሩ ቤተ እስራኤላውያን ከቅርብ ቀናት ወዲህ በተነደፈ ኦፕሬሽን ወደ ቴልአቪቭ እያመሩ መሆናቸው ታወቀ።</p>

<p>በዚህም መሠረት እ.ኤ.አ ሰኔ/98 የመጀመሪያው ተጓዥ ቡድን ቴልአቪቭ የደረሰ ሲሆን እስከያዝነው ዓመት መጨረሻ ድረስ 3800 የሚሆኑ ቤተእስራኤላውያን ወደ እስራኤል ይጓጓዛሉ ተብሎ እንደሚጠበቅ የተለያዩ ዓለም አቀፍ የዜና አውታሮች ገልፀዋል።</p>

<p>የኢትዮጵያ ቤተ እስራኤላውያን የዓለምን ትኩረት የሳቡት በድርቅ ተጠቅቶ ከነበረው የትውልድ መንደራቸው ተነስተው ወደ እስራኤል ምድር እ.ኤ.አ በ1980ዎቹ በብዛት በተንቀሳቀሱበት ወቅት እንደነበር ይታወቃል።</p>

<p>የቋራ ቤተ እስራኤላውያንንና ፈላሽ ሙራ በሚል መጠሪያ የሚታወቁት በጊዜው ወደ እስራኤል የመጓዝ ዕድል ሳያገኙ መቅረታቸው ይታወቃል። በቅርቡ በተጀመረው እንቅስቃሴ ግን የክርስትና እምነት ተቀብለው በመቆየታቸው የቤተ እስራኤልነታቸው ጉዳይ አከራርካሪ ሆነው ከቆዩት ፈላሽ ሙራዎች መካከል የተወሰኑ አኃዝ ያላቸው ዕውቅና ሲያገኙ በቦታ ርቀት ተገድበው የነበሩት የቋራ ቤተ እስራኤላውያንም መጓጓዝ መጀመራቸው ታውቋል።</p>

<p>እ.ኤ.አ በ1984 «ኦፕሬሽን ሙሴ» በሚል መጠሪያ 15 ሺህ እ.ኤ.አ በ1991 «በኦፕሬሽን ሰለሞን» 20 ሺህ ቤተ እስራኤላውያን ወደ ቴልአቪቭ መጓዛቸው ይታወሳል።</p>

<p>ፈላሽሙራ በመባል የሚታወቁት ከኦፕሬሽን ሰለሞን ጊዜ አንስቶ ከትውልድ ቀያቸው ወደ አዲስ አበባ በመምጣት ዕውቅና ለማግኘት ከፍተኛ ጥረት ሲያደርጉ የቆዩ በኑሮአቸውም ውጣ ውረድ የገጠማቸው እንደነበሩ ይታወቃል።</p>

<p>ይህ በእንዲህ እንዳለ የኢትዮጵያ ቤተ እስራኤላውያን ወደ እስራኤል እየተጓዙ ያሉት እስራኤል ለኢትዮጵያ በሰጠችው የጦር መሣሪያ ሽያጭ ለውጥ ነው በማለት በቅርቡ በለንደን የተሠራጨው ዜና መሠረተ ቢስ መሆኑን የእስራኤል መንግሥት አስታወቀ።</p>

<p>እ.ኤ.አ ሰኔ 22/99 ከኢትዮጵያ ቋራ አካባቢ ተነስተው የገቡ 76 ቤተ እስራኤላውያን ለኢትዮጵያ እስራኤል በምትሰጠው ወታደራዊ እርዳታ አፀፋ ልዋጭ የመጡ ናቸው በማለት ሳምንታዊ የሆነው ኒውስ ሌተር በሰኔ 24/99 እትሙ በፎሬይን ሪፖርት እትሙ ዘግቦ ነበር።</p>

<p>እ.ኤ.አ ከ1995- 1998 በኢትዮጵያ አምባሳደር የነበሩት ሚስተር አቪግራኖች የኒውስ ሌተሩን ዘገባ በጣም መሠረተቢስ በማለት አጣጥለውታል።</p>

<p>ሚስተር አሺግራኖች እስራኤል ከኢትዮጵያ ጋር አንዳችም የጦር መሣሪያ ሽያጭ አለማድረጓን አውስተው ቤተ እስራኤላውያኑም ባለፉት ዓመታት ወደ እስራኤል እንዳይጓዙ በመንግሥት የተፈጠረባቸው እንቅፋት ስለሌለ ዘገባው አሳማኝነት እንደሌለው አስረድተዋል።</p>

<p>ሚስተር አቪ አያይዘውም በቋራ ቤተ እስራኤላውያን የነበረው ችግር ከኢትዮጵያ መንግሥት ጋር ሳይሆን የእስራኤል የአገር ውስጥ ጉዳይ ሚኒስቴር ለቀረበው ጥያቄ የሰጠው አዝጋሚ ምላሽ ሂደት ውጤት መሆኑን አመልክተዋል።</p>

<p>ከስልጣን የተሰናበተው የኔታንያሁ አስተዳደር አንድ ወር ጉዳዩን ሲያብላላ ከቆየ በኋላ የቋራ ቤተ እስራእላውያን የማጓጓዝ ተግባር እንደሚቀጥል በቅርቡ ይፋ አድርጎ ነበር።</p>

<p>የኢትዮጵያ ቤተ እስራኤላውያን ተቆርቋሪ የሆኑ ወገኖች ሰዎቹን ለማጓጓዝ ምንም ዓይነት ችግር በሌለበት ሁኔታ እሥራኤል በጦር መሣሪያ ሽያጭ (ልዋጭ) ታከናውናለች መባሉ ተዓሚነት የሚጎድለው መሆኑን ይገልፃሉ።</p>

<p>የአሁኑ ቤተ እስራኤላውያን ጉዞ የተጀመረው ባለፈው ህዳር ወር 1998 የኢትዮጵያ አይሁዶች ተሟጋች የሆኑ አሜሪካኖች ከእስራኤል መንግሥት ባለሥልጣኖች ጋር በመገናኘት ወደ ጎንደርና አዲስ አበባ የተሰደዱ እንዲሁም በቋራ የሚገኙ ዜጎቻቸው በአፋጣኝ ወደ ሃገራቸው እንዲመለሱ ባደረጉት ግፊትና የእስራኤል መንግሥት በገባው ቃል መሠረት የተከናወነ መሆኑ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 21 ቀን 1991</a></p>

</body>
</html>	
