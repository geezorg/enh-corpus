<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባድመን አስመልሳለሁ የሻዕቢያ ስትራቴጂ እየመከነ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የባድመን አስመልሳለሁ የሻዕቢያ ስትራቴጂ እየመከነ ነው</h1>


<p>ክረምቱ ከማየሉ በፊት ወታደራዊ ጠቀሜታ ያላቸውን ቦታዎች ለመያዝ በመረብ ሰቲት ግንባር የሚደረገው ጦርነት ማየሉን ውጊያው ወደጨበጣ መዛወሩን ከስፍራው የወጡ ዘገቦች እያመለከቱ ነው።</p>

<p>ከግንቦት 1990 ዓ.ም ጀምሮ ላለፉት አስራ አራት ወራት በውጊያው ቀጠና ውስጥ ገብቶ መዘገብ ለጋዜጠኞች ዝግ የነበረ ቢሆንም ባሳለፍነው ሳምንት መጀመሪያ ላይ ክፍት ሆኗል። በዚህም ምክንያት በውጊያው ቀጠና ውስጥ የተሰማሩ የአለም አቀፍ የዜና አውታር ዘጋቢዎች ስለአካባቢው እንቅስቃሴ ከሥፍራው ዘገባቸውን ማስተላለፍ ጀምረዋል።</p>

<p>የአዣንስ ፍራንስ ፕሬስ ዘገባ እንደሚያመለክተው ሰኔ 20 እና 21/91 ዓ.ም። ውጊያው በሁለቱም ወገን አይሎ ነበር። በተለይ በማይ ዶጋሊ በኩል የኤርትራ ሰራዊት ከፍተኛ የማጥቃት ሙከራ አድርጎ እንደነበር ተመልክቷል። የማጥቃቱ ዓላማ ምን እንደነበር ለአዣንስ ፍራንስ ዋቢ የሆኑት ሻለቃ ጥላሁን በርሄ፦ «ሻዕቢያ ሰንጥቆ ለመግባትና አካባቢውን ለመቆጣጠር» ተደጋጋሚ ሙከራ ማድረጉን ገልፀዋል። በኢትዮጵያ የውጊያ ቀጠና የነበሩ ዘጋቢዎች በዚሁ አካባቢ የነበረውን ትዕይንት ሲገልፁ ብዛት ያለው የኤርትራ ወታደሮች አስክሬን እንደነበር ገልፀዋል።</p>

<p>የቢቢሲ ዘገባ እንዳመለከተው፦ ከሁኔታው አስገዳጅነት የጅምላ ቀብር መኖሩንና ብዛት ያላቸው የፈራረሱ የኤርትራ ወታደሮች አስክሬን መኖራቸውን ተመልክቷል። የአዣንስ ዘጋቢ የአካባቢውን ነዋሪዎች አነጋግሮ «ብዛት ያለው የኤርትራ ሰራዊት አስክሬን በጅብ እየተበላ ሲሆን ብዛት ያለውን አስክሬን ደግሞ የአካባቢው ነዋሪዎች ቀብረዋል/እየቀበሩ ነው» ብሏል።</p>

<p>«ክረምቱ ሳይገባ በፊት ባድመን ማስመለስ ወይም ቁልፍ ወታደራዊ ጠቀሜታ ያላቸውን ቦታዎች መያዝ» የሚል ስትራቴጂ የኤርትራ መንግሥት እንደነደፈ የሚጠቁሙት የዲፕሎማቲክ ምንጮች ስትራቴጂው ካለው ጠቀሜታ አንፃር ከፍተኛ መስዋዕትነት ያስከፈለ ውጊያ ባሳለፉት ሳምንታት እንደተካሄዱ ገልፀዋል። በተለይ ውጊያው ያየለው የመረብ ወንዝ እየሞላ በመሄዱ አካባቢ በጭቃ በመያዙ በተሽከርካሪ የሚታገዙ ከባድ የጦር መሳሪያዎችን ማንቀሳቀስ አዳጋች በመሆኑ በእንደማይዶጋሊ ዓይነት ቦታዎች ውጊያው ወደ ጨበጣ (የእጅ በእጅ ውጊያ) በመዛወሩ እልቂቱ የከፋ ሊሆን እንደቻለ ይገልፃሉ።</p>

<p>በጨበጣው ውጊያም ቢሆንም ኢትዮጵያውያኑ ወታደሮች አሁንም የበላይነት እንደያዙ ተሰምቷል። ባሳለፍነው ሳምንት ከኤርትራ በኩል የጦርነቱን ወሬ ሲዘግብ የነበረው አሌክስ ላስት በመረብ ሰቲት በኩል ያነጋገረው አንድ የኤርትራ ወታደር «የኢትዮጵያ ወታደሮች በጣም ኃይለኞች ናቸው» እንዳለው ጠቅሷል። የአሌክስ ላስት ዘገባን ጨምሮ ከአካባቢው ያገኘነው መረጃ እንደሚያመልክተው በተለይ በማይ ዶጋሊ በኩል ሰንጥቆ ለመግባት የሞከረውን የኤርትራ ጦር ኢትዮጵያውያኑ የመከቱትና የደመሰሱት በአብዛኛው በእጅ በእጅ (ጨበጣ) ውጊያ ነበር።</p>

<p>በሌላ በኩል በሁለቱም ወገን ስላሉት ቁስለኞች የተሰባሰበው መረጃ እንዳመለከተው ኢትዮጵያውያኑ ቁስለኞች አብላጫዎቹ ጉዳት የደረሰባቸው በከባድ መሳሪያ ፍንጣሪ ሲሆን ኤርትራውያኑ ደግሞ በጥይት እየተመቱ እንደሆነ ታውቋል። በአካባቢው የተገኙት ደግሞ የዜና ሰዎችም ይህንኑ አረጋግጠዋል። ወታደራዊ ተንታኞች «ይህ የሚያሳየው ወታደራዊ የብቃት ደረጃን ነው» ሲሉ ገልፅዋል።</p>

<p>እንደ ታዛቢዎች አባባል «በአንዳንድ አካባቢዎች በሚዘንበው ከፍተኛ ዝናብ አንዳንድ የውጊያ ቀጠና ጨቅይቷል፣ ከባድ ተሽከርካሪዎችን ለማጓጓዝ አመቺ አይደለም፤ በተለይ ጥቃት ለሚሰነዝረው የኤርትራ ጦር ለከፋ አደጋ የሚጋብዝ ነው። ስለዚህ ከእንግዲህ ውጊያው በተለይ በርቀት ከባድ መሳሪያ አለበለዚያ የእግረኛ እጅ በእጅ ይሆናል። ይህም ከፍተኛ እልቂትን ይጋብዛል» ይላሉ።</p>

<p>በተያያዘ ዜና ባሳለፍነው ሳምንት ከግንባሩ ውጊያ ቀጥሎ ጎልቶ የታየው የኤርትራ መንግሥት አስመራ የሚገኘው የኢትዮጵያ ኤምባሲ ንብረት የሆነው የኢትዮጵያ ፓስፖርቶች መታወቂያዎችንና ሰነዶችን መዝረፉ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 28 ቀን 1991</a></p>

</body>
</html>	
