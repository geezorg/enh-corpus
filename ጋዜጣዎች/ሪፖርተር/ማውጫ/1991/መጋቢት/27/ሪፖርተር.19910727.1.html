<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ግብፅ የጦር መሣሪያዎች ለኤርትራ እየሸጠች ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ግብፅ የጦር መሣሪያዎች ለኤርትራ እየሸጠች ነው»</h1>

<p class="align-right">ምንጮቻችን</p>

<h2 class="align-center">«የጦር መሣሪያ እናመርታለን እንጂ ለኤርትራ አንሸጥም»</h2>

<p class="align-right">ግብፅ</p>


<p>በኢትዮጵያና በኤርትራ መካከል እየተካሄደ ባለው ጦርነት ከሻዕቢያ ሠራዊት እጅ የሚማረኩ ቀላልና መካከለኛ የቡድን የጦር መሣሪያዎች፣ የእጅ ቦምቦች፣ የሚቀበሩ ፀረ ሰውና ተሽከርካሪ ፈንጂዎች ሥሪታቸው የግብፅ መሆኑን በአካባቢው የሚገኙ ምንጮቻችን ገለፁ። ለጦርነቱ ማካሄጃ በሊቢያ መንግሥት የተሰጠው የገንዘብ እርዳታ ወደግብፅ ከሄደ በኋላ በጦር መሣሪያ ተለውጦ ወደ ኤርትራ እንዲገባ መደረጉን እነዚሁ ምንጮች አስረድተዋል።</p>

<p>ምንጮቹ በግል የሚንቀሳቀሱ የግብፅ ሰዎችም በቅርቡ 500 ዋዝ (አነስተኛ የጦር መኮንኖች መገልገያ) መኪናዎችን ወደ ኤርትራ ግዛት ማስገባታቸውን ገልፀዋል።</p>

<p>ይህ በእንዲህ እንዳለ በወታደራዊ አማካሪነትና በስለላ በኩልም ግብፅ ለኤርትራ እየረዳች መሆኑን ዲፕሎማቲክ ምንጮች ጠቁመዋል። ምንጮቹ እንደሚሉት ግብፅ በአስመራ ዲፕሎማቲክ ሠራተኞች በሚል ሽፋን በርካታ ወታደራዊና የደህንነት ኤክስፐርቶችን በኤምባሲዋ ሰግስጋ እንደምትገኝ ይገልፃሉ።</p>

<p>ምንጮቹ ግብፅ በአስመራ ኤምባሲዋ ካከማቸቻቸው ሌላ ኢትዮጵያ መዲና አዲስ አበባ ከተማም ውስጥ ለኤርትራ መረጃ የሚያቀብሉ ወታደራዊና የደህንነት ኤክስፐርቶች እንዳሏት ይናገራሉ። ምንጮቹ በዋቢነት የሚጠቅሱት በአፍሪካ አንድነት ድርጅት ጽ/ቤት የግጭት አስወጋጅ ማዕከል በመስራት ላይ የሚገኙትን ግብፃዊ የጦር መኮንን ኮለኔል አሚር ባድራንን ነው።</p>

<p>ምንጮቹ ግብፃዊው ኮለኔል አሚር ባድራን በግብፅና እስራኤል መካከል በ1973 በተካሄደው ጦርነት በሲናይ በረሃ የወታደራዊ ደህንነት (ስለላ) ኃላፊ በመሆን የሰሩ መሆናቸውን አውስተው በአሁኑ ሰዓትም በአ.አ.ድ ዋና መሥሪያ ቤት በወታደራዊ ኤክስፐርትነት ተመድበው ሲሰሩ ደሞዝና ሌሎች ወጪዎቻቸውን የሚሸፍነው አዲስ አበባ በሚገኘው ኤምባሲው አማካኝነት የግብፅ መንግሥት መሆኑን ይገልፃሉ።</p>

<p>ኮለኔል አሚር ባድራን ለአፍሪካ አንድነት ድርጅት እየሰሩ ወጪዎቻቸው በግብፅ ከመሸፈኑ ባሻገር ለሥራው ብቁ ናቸው በማለት የመረጣቸው የግብፅ መንግሥት ስለሆነ ኤርትራ ኢትዮጵያን ከወረረች በኋላ በአ.አ.ድ ሽፋን ለኤርትራ መረጃዎችን እየመገቡ ናቸው ተብለው እንደሚታሙ ምንጮቹ ያስረዳሉ።</p>

<p>በኢትዮጵያ ኤርትራ ጦርነት ግብፅ ልታደርግ ስለምትችለው በጎ አስተዋፅኦ ያነጋገርናቸው አንዳንድ ዲፕሎማት «ግብፅ በአፍሪካ ትልቅ ሥፍራና ከበሬታ ያላት ሃገር ብትሆንም በራስ ተነሳሽነት የአስታራቂነት ሚና ለመጫወት ያልሞከረችው በሁለቱ ሃገሮች መካከል ዕርቅ መከናወኑን ከነጭራሹ የማትፈልግ በመሆኗ ነው» ሲሉ ይናገራሉ።ይ

<p>በኢትዮጵያና ኤርትራ መካከል በተካሄዱ ውጊያዎች የግብፅ ሥሪት የሆኑ የጦር መሣሪያዎች፣ ቦምብና ፈንጂዎች መገኘት አስመልክቶም የዝግጅት ክፍላችን በኢትዮጵያ የግብፅ ዐረብ ሪፐብሊክ ኤምባሲ አምባሳደር የሆኑትን ክቡር ሚስተር ማርዋን ባድርን አነጋግሯቸው ነበር።</p>

<p>ክቡር አምባሳደር ማርዋን በሰጡት ምላሽ «ሃገራቸው በምትከተለው ፖሊሲ ግጭት ባለባቸው በማዕከላዊ አፍሪካ አካባቢዎች የጦር መሣሪያ እንደማትሸጥ ገልፀዋል። ግብፅ ከበርካታ አውሮፓ ሃገሮች ጋር ወታደራዊ ትብብር እንዳላት ይህም ምስጢራዊ አለመሆኑን ያመለከቱት አምባሳደሩ ግብፅ የተሰራ የሚሉ የጦር መሣሪያዎች ኤርትራ ውስጥ ሊገኙ ቢችሉ በሌላ ሶስተኛ ወገን የቀረቡ ሊሆኑ ይችላሉ እንጂ ከግብፅ ጋር በተከናወነ ወታደራዊ ስምምነት የተፈፀሙ አይደሉም ሲሉ አስረድተዋል።</p>

<p>አምባሳደር ማርዋን የጦር መሣሪያ እናመርታለን ይሁንና ኤርትራ ነፃነቷን ከተቀዳጀት በኋላ ያለን ግንኙነት ሁኔታ የጦር መሣሪያ እንድንሸጥላት የሚያደርግ አይደለም። የጦር መሣሪያ ሽያጭና ወታደራዊ ትብብር በሁለት ሀገሮች መካከል ከፍተኛ የግንኙነት ቅርፅ መግለጫ ሲሆን በእኛና በኤርትራ መካከል ያለው ግንኙነት እዚህ ደረጃ ላይ የደረሰ አይደለም ብለዋል።</p>

<p>ኤርትራና ሊቢያ ግንኙነት እንዲፈጥሩ በማድረግ ሁኔታዎችን በማመቻቸት ረገድ ሚና የተጫወተች ግብፅ ናት ተብሎ በአንዳንድ ወገኖች ስለሚገለፀው ተጠይቀው አምባሳደሩ «ግብፅና ሊቢያ ራሳቸውን የቻሉ ሉዓላዊ ሀገሮች ናቸው ሃገራቸው ግብፅ ሊቢያ በምትከተለው ፖሊሲ ላይ ተፅዕኖ የማሳደርም ሆነ መመሪያ የመስጠት መብት የላትም» ብለዋል።</p>

<p>የጦር መሣሪያ ስለሚሸጡ የግል ኩባንያዎች ተጠይቀውም በሃገራቸው የጦር መሣሪያ የሚሸጡ የግል ኩባንያዎች እንደሌሉ የጦር መሣሪያ ፋብሪካቸው በመንግሥት ይዞታ ሥር መሆኑን አስረድተዋል።</p>

<p>ኢትዮጵያና ኤርትራ ውጊያ ባካሄዱበት አውደ ግንባር ምኣዼ እኝ ኤጘይጵጥ (በግብፅ የተሰራ) የሚል ጠመንጃ ወይንም መሬት የሚቀበር ፈንጂ ቢገጥማቸው ይገረሙ እንደሆነ ለቀረበላቸው ጥያቄ አምባሳደር ማርዋን በሰጡት መልስ እኛ ቀደም ብለን ለሌላ ሃገር የሸጥነው ለኤርትራ ሊሸጥ ወይንም ሶስተኛ ወገን ተሸጦ ይህ ወገን እንደገና ለኤርትራ ሸጦት ሊሆን ይችላል እንጂ ከኤርትራ ጋር ምንም ዓይነት የጦር መሳሪያ ሽያጭ ስምምነት ስላላደረግን አልሸጥንም ብለዋል።</p>

<p>ሃገራቸው መሬት የሚቀበሩ ፈንጂዎች ፋብሪካ እንዳላት ለቀረበላቸው ጥያቄም «የማውቀው የጦር መሣሪያ፣ መድፍና ታንክ እንደምናመርት ነው፣ መሬት የሚቀበሩ ፈንጂዎችን እርግጠኛ አይደለሁም» ሲሉ አምባሳደሩ መልሰዋል። አምባሳደሩ ከሊቢያ ጋር ግን የጠነከረ ኢኮኖሚያዊ ግንኙነት እንዳላቸውና የጦር መሣሪያም እንደሚያቀርቡላት አስረድተዋል።</p>

<p>ለኤርትራ መንግሥት የግብፅ ወታደራዊ ኤክስፐርቶች በአስመራ የማማከር አገልግሎት ይሰጣሉ ስለሚባለው አምባሳደሩ ተጠይቀውም አንድም ወታደራዊ አማካሪ (ኤክስፐርት) በአስመራ እንደሌላቸው ገልፀዋል። አያይዘውም በአፍሪካ ቀንድ ሃገሮች ከኬንያ በስተቀር አንድም ወታደራዊ አታሼ እንደሌላቸው ወታደራዊ አታሼ ሊኖራቸው የሚችለው በሃገራቸውና በተላከበት ሃገር መካከል ወታደራዊ ትብብር ለማጠናከር የሚያስችሉ ግንኙነቶች ሲኖሩ ብቻ መሆኑን አመልክተዋል።</p>

<p>በአዲስ አበባ በአ.አ.ድ ዋና መሥሪያ ቤት ስለሚሰሩት ግብፃዊ ወታደራዊ ኤክስፐርት በ1973 የእስራኤል ዐረቦች ጦርነት የደህንነት ኃላፊ ሆነው የመሥራታቸው ሁኔታ ተጠይቀውም «መላው የግብፅ መኮንን አጠቃላይ የግብፅ ሠራዊት በእሥራኤልና በግብፅ መካከል በተካሄደ ውጊያ ተሳታፊ ነበር» ሲሉ አምባሳደሩ መልሰዋል።</p>

<p>ለአ.አ.ድ ከሆነ የሚሰሩት ለምን እናንተ ትከፍላችኋላችሁ? ለቦታ ብቁ ሆነው መገኘታቸው ምርጫ የተከናወነው በማነው? ተብሎ ለቀረበላቸው ጥያቄ አምባሳደር ማርዋን የግብፅ መንግስት ለመኮንኑ የሚከፍላቸው የአ.አ.ድ የፈንድ /ገንዘብ/ ዕጥረት ያለበት በመሆኑ እንደሆነ አስረድተዋል። አምባሳደሩ ስለምርጫው አስመልክተውም የኤክስፐርቱን የትምህርትና የልምድ ማስረጃ /ጩርሪቹሉም ቪታአ/ አቅርበው በአ.አ.ድ ተቀባይነት ማግኘቱን ተናግረዋል።</p>

<p>አምባሳደር ማርዋን የዚህ ዓይነት የወታደራዊ ኤክስፐርት ዕርዳታ ሃገራቸው ብቻ ሳትሆን ኢትዮጵያን ጨምሮ ሌሎች ሃገሮችም የሚያከናውኑት በመሆኑ የግብፅ አንድ መኮንን አስተዋፅኦ ለምን እንደ እንግዳ ጉዳይ ይታያል ብለዋል። ለአ.አ.ድ ባጀት ከፍተኛ አስተዋፅኦ ከሚያደርጉት 4 ወይንም 5 ሃገሮች መካከል ሃገራቸው አንዷ መሆኑን ያወሱት አምባሳደር ማርዋን የወታደራዊ ኤክስፐርቱ አጠቃላይ ወጪ በዚህ ፍራመ ዎርክ /ማዕቀፍ/ ውስጥ የተካተተ የተለመደ ክንዋኔ መሆኑን አስረድተዋል።</p>

<p>አምባሳደሩ የተለያዩ ለጋሽ ድርጅቶች ሃገሮች የፋይናንስ ዕርዳታ ለአ.አ.ድ ሲሰጡ ዕርዳታው በጥሬ፣ በዓይነት፣ በሥልጠና ኤክስፐርት በመስጠት ሊሆን እንደሚችል አስታውሰው ሃገራቸው ለአ.አ.ድ ወታደራዊ ክንዋኔዎች ወታደራዊ መኮንን መስጠቷን አብራርተዋል።</p>

<p>በአንዳንድ ምንጮች ለኤርትራ የመረጃ አገልግሎት ይሰጣሉ ተብለው የሚታሙት ግብፃዊ የጦር መኮንን አዲስ አበባ ከመጡ ምን ያህል ጊዜ እንደሆናቸው ተጠይቀውም ከ1997 ዓ.ም ጀምሮ መሆኑን ከመጡ 2 ዓመታት እንዳስቆጠሩ ተጨማሪ አንድ ዓመት ጊዜ የተራዘመላቸው መሆኑን አስታውቀዋል።</p>

<p>ለአፍሪካ ቀንድ ግብፅ ስትራቴጂክ ወዳጅ ሃገር የምትለው አላት ወይ ተብለው ለተጠየቁት አምባሳደሩ «መልካም ግንኙነት አለን፣ ግንኙነታችን ግን በአንድ ወቅት ከፍ በሌላ ወቅት ዝቅ ሊል ይችላል። ስትራቴጂክ ወዳጅነት ስትሉ ምን ማለታችሁ ነው?» በማለት ጥያቄውን መልሰዋል።</p>

<p>አሜሪካ ከግብፅ ጋር እንዳላት ስትራቴጂካዊ ወዳጅነት ዓይነት ከአፍሪካ ቀንድ ሃገሮች ጋር አላችሁ ወይ? ተብለው መልሰው ሲጠየቁ አምባሳደር ማርዋን «የዚህ ዓይነት ደረጃ ላይ በጭራሽ አልደረስንም። ይህ ፍፁም የተለየ ቾንተሽት /ይዘት/ ያለው ነው ይሁንና ለእኛ አካባቢው አስፈላጊ ሪጅን ነው። ምክንያቱም ውሃ የምናገኘው ከዚህ ሪጅን ነው። በዚህም የተነሳ የጠነከረ ግንኙነት ከሪጂኑ ሃገሮች ጋር እንዲኖረን እንፈልጋለን። በአንዳንድ ጉዳዮች ላይ ባሉን ልዩነቶች የተነሳ ግን የግንኙነታችን ሁኔታ በተለያየ ወቅት ከፍና ዝቅ ሲል ይታያል» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 27 ቀን 1991</a></p>

</body>
</html>	
