<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከቡልጋሪያ የተጫኑ የጦር መሳሪያዎች አስመራ ተራገፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከቡልጋሪያ የተጫኑ የጦር መሳሪያዎች አስመራ ተራገፉ</h1>


<p>ኢሉዥን-76 በተባለው የዩክሬን ስሪት እቃ ጫን (ካርጎ) አውሮፕላን ከመጋቢት 10 እስከ መጋቢት 21 ቀን 1991 ዓ.ም ድረስ ከቡልጋሪያ የተጫኑ የጦር መሣሪያዎች በተለያዩ በረራዎች አስመራ አየር ማረፊያ እንደተራገፉ ታወቀ።</p>

<p>ፈንጂዎች፣ የእጅ ቦምቦች፣ ጥይቶችና ቀላል መሣሪያዎችን በመጫን መጋቢት 10 ዓርብ፣ በአንድ ኢሉዥን-76 ካርጎ መጋቢት 11 ቅዳሜ በሁለት ኢሉዥን-76 ካርጎዎች፣ መጋቢት 13 በአንድ ካርጎ፣ መጋቢት 14 ማክሰኞ በአንድ ካርጎ፣ በጠቅላላው በስድስት የኢሉዥን-76 ካርጎዎች የጦር መሳሪያዎቹ አሥመራ አውሮፕላን ማረፊያ መራገፋቸው ታውቋል። ሁሉም አውሮፕላኖች በተጠቀሱት ዕለቶች ከሌሊቱ ሰባት ሰዓት እስከ ሌሊቱ አስር ሰዓት በአውሮፕላን ማረፊያው አርፈው የጦር መሣሪያዎቹን አራግፈው እንደተመለሱም የደረሱን መረጃዎች አመልክተዋል።</p>

<p>ከቡልጋሪያ የተገዙት እነዚህ የጦር መሣሪያዎች በአሁኑ ወቅት አሥመራ መራገፋቸው የተለያዩ ዲፕሎማቶች የተለያየ አስተያየት ሰንዘረውበታል። አንዳንዶቹ «በፀጥታው ምክር ቤት የተሰጠውን የመሳሪያ ሽያጭ የመከልከል የፈቃደኝነት ማሳሰቢያ ጥሶ የገባ ነው» ሲሉ ሌሎቹ «በአዲስ ውልና በአዲስ ግዢ የተገኘ ሳይሆን ከቡልጋሪያ ጋር ካሁን ቀደም የተደረገ ስምምነት ነው» ሲሉ ይገልፃሉ። ይሁንና የኤርትራ መንግሥት ፈንጂ፣ የእጅ ቦንብ፣ ጥይትና ቀላል ተተኳሾችን በየጊዜው እጥረት ሲይጋጥመው ከቡልጋሪያ ለመግዛት ካሁን በፊት ለ18 ወራት የሚቆይ ውል ያደረገ በመሆኑ በዚያ ውል መሠረት ወደ አሥመራ የገባ መሆኑን አስተማማኝ የዲፕሎማቲክ ምንጮች ጠቅሰዋል።</p>

<p>የኤርትራ መንግሥት ከዘመቻ ፀሐይ ግባት በፊት ወቅትና በኋላ በርካታ የጦር መሣሪያዎች በየግንባሩ ያሉ የጦር መሣሪያ ማከማቻ ዴፖዎቹ በኢትዮጵያ መከላከያ ሠራዊት የተማረኩበትና የወደሙበት በመሆኑ ባሳለፍናቸው ሁለት ሳምንታት አሥመራ ሲራገፉ የነበሩት የጦር መሣሪያዎች ለተማረከበትና ለወደመበት ምትክ ሊሆን እንደሚችል ከአሥመራ የተገኙ የዲፕሎማቲክ ምንጮች አመልክተዋል።</p>

<p>የካቲት 2/91 ከቡልጋሪያ ብራስልስ ተነስተው የቡልጋሪያ ወደብ ወደሆነችው አንትወርፕ ወደብ ደርሰው ወደ ኤርትራ ሊጓጓዙ የነበሩት 40 የጦር ካሚዮኖችና የጦር መሣሪያ መለዋወጫና ቀላል ተተኳሾችን የጫኑ 90 ኮንቴይነሮች ወደ ኤርትራ እንዳይጓዙ መከልከሉ ይታወሳሉ። እንዲሁም ከቡልጋሪያ የጦር መሳሪያና ፈንጂ የጫነ አውሮፕላን የጦር መሣሪያዎቹን እንደጫነ አስመራ ከተማ አቅራቢያ በኦክቶበር 1998 መከስከሱ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 27 ቀን 1991</a></p>

</body>
</html>	
