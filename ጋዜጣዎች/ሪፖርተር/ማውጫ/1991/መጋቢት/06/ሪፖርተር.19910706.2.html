<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን ስለ ጦርነቱ ካወሩ እንዲቀጡ መመሪያ ተላለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራውያን ስለ ጦርነቱ ካወሩ እንዲቀጡ መመሪያ ተላለፈ</h1>


<p>የኢትዮ ኤርትራን ጦርነት በተመለከተ ኤርትራውያን የኤርትራ መንግሥት ከሚያሰራጨው የጦርነት ዘገባ በስተቀር ከሌላ ወገን የተገኘን የ«ጦር ወሬ» የሚያወራ ማንኛውም ኤርትራ በህግ እንደሚቀጣ የኤርትራ ማስታወቂያ ሚኒስቴር ባሳለፍነው ሳምንት ጥብቅ መመሪያ አወጣ።</p>

<p>በተለይ በዘመቻ ፀሐይ ግባት የሸሹና የቆሰሉ የኤርትራ ወታደሮች በአጠቃላይ ወደ አስመራ እንዳይገቡ ከተደረገና ሸሺዎቹ ቁስለኞቹ ወደ ተሰነይ አቆርዳት። ከረንና አፋአበት መከማቸት ከፍተኛ ጭንቀት እንደፈጠረ ታውቋል። በተለይ በከረን ከተማ ሲሰባሰቡ የነበሩ ቁስለኞች ቁጥራቸው እየበረከተ ስለሄደ ከሌሎች ከተሞች በተለየ አፋአበት ተጨማሪ የቁስለኞች ቀጠና ሆናለች። በዚህም ምክንያት ይመስላል ቁስለኛ የበዛባቸው አንዳንድ ከተሞች ከአሥመራ ጋር የሚያገናኛቸው የስልክ መስመር እንደተቋረጠ የዲፕሎማቶች ዘገባ ያመለከተው። ይህ ክስተት በሠራዊቱም ሆነ በሲቪሉ ሕዝብ ላይ ውጥረት እንዳስከተለ ከዲፕሎማቲክና ከሌሎች አስተማማኝ ምንጮች የተገኘው መረጃ አመልክቷል።</p>

<p>በተለይ የአስመራና የሌሎች ከተሞች ነዋሪዎች ከዘመቻ ፀሐይ ግባት በኋላ በኤርትራ መንግሥት ሚዲያ የተሰጡትን መግለጫዎች ባለማመን ትኩረታቸው ሁሉ በኢትዮጵያና በውጭ ሚዲያዎች ላይ በመሆኑ ምክንያት በመንግሥታቸ ላይ አመኔታ በማጣታቸው እንደሆነ ከአስመራ የደረሱን ዘገባዎች አመልክተዋል። ከመመሪያውና ከአሥመራ የሚወጡ ዲፕሎማቲክ ዘገባዎች እንዳመለከቱት ኤርትራውያን በሻዕቢያ መንግሥት ላይ የተፈጠረባቸውን ተስፋ መቁረጥና የመንግሥቱን ከፍተኛ ውጥረት አመልክተዋል። ሕዝቡ በጦርነት ስለመሸነፉ አንዳችም ነገር እንዳያወራ በሰርኩላር ደረጃ መተላለፉ የኤርትራ መንግሥትን ፍፁም ፈላጭ ቆራጭነት እንደሚያመልክት ዲፕሎማቲክ ምንጮች ገልፀዋል።</p>

<p>የኤርትራ መንግሥት የማስታወቂያ ሚኒስቴር የካቲት 30 ቀን 1991 ያወጣው ሰርኩላር ከዚህ በታች የቀረበው ነው፦</p>

<p>ጉዳዩ፦ ያልተረጋገጠ መረጃ ስለመንዛት</p>

<p>በወራሪው የወያኔ ሰራዊት ላይ ጀግናው የመከላከያ ኃይሎቻችን በማስመዘገብ ላይ ስላሉት ድል ይፋ ያልሆኑና ያልተረጋገጡ መረጃዎች በተለያዩ መንገዶች በጹሑፍ ሳይቀር ሲሰራጩ ቆይተዋል። በመስፋፋት ላይ የሚገኘው ይህ መጥፎ አመል ሃገራችንን ለመከላከል በምናካሂደው ትግል ዕንቅፋት በመሆን ላይ እንደሚገኝ መታወቅ ይኖርበታል።</p>

<p>ሁሉም ኤርትራዊ የመከላከያ ኃይሎቻችን የወያኔን ወረራ ለማሸነፍ በማካሄድ ላይ ስለሚገኙት ጀግንነት የተሞላበት የመመከት ትግል መረጃ ለማግኘት መፈለጉ ግልፅ ነው። ከጥልቅ የሃገር ፍቅር የሚመነጭ እንደሆነም ይታወቃል። ግን ትክክለኛና ተጨባጭ መረጃ እንጂ አሉባልታ መሰብሰብ አያስፈልግም። ትክክለኛው መረጃ ደግሞ ከሚመለከተው መንግሥታዊ አካል ስርዓትን በተከተለ መንገድ የሚገኝ እንጂ ከመንገድ የሚገኝ አይደለም። ስለዚህ ወሬ ተገኘ ተብሎ ተጨባጭ ያልሆነ ወሬ መንዛት አሉታዊ ውጤት እንዳለው ማወቅ ይገባል።</p>

<p>ሁሉም ኤርትራ ተመሳሳይ ወሬዎችን ከመንዛት መቆጠብ አለበት። በቃልም ይሁን በጹሑፍ ያልተረጋገጠ ወሬ መንዛት በሕግ እንደሚያስጠይቅ መገንዘብ ያስፈልጋል። ሁሉም ሃገር ወዳድ ሃገርን ለመከላከል አሉባልታ እንቅፋት መሆኑን ተረድቶ አሉባልታውን መከላከል ሃገራዊ ግዴታዊ ነው።</p>

<p>ድል ለሰፊው ሕዝብ<br/>
ባራኺ ገብረስላስ<br/>
የማስታወቂያ ሚኒስትር<br/>
(የማይነበብ ፊርማና ማህተም አለው)<br/>
የካቲት 30 ቀን 1991 ዓ.ም.</ፕ>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 6 ቀን 1991</a></p>

</body>
</html>	
