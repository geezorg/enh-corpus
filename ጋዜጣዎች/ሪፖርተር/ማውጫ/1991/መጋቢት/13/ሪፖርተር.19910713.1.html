<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራን ወታደሮች የጫኑ 30 ካሚዮኖች በአየር ኃይላችን ጋዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራን ወታደሮች የጫኑ 30 ካሚዮኖች በአየር ኃይላችን ጋዩ</h1>


<p>በዛላንበሳ እገላ አውደ ግንባር ውጊያ ተጨማሪ የኤርትራ ወታደሮችን ለማጓጓዝ መጋቢት 9 ቀን 1991 ዓ.ም በመንቀሳቀስ ላይ የነበሩ 30 ካሚዮኖች ከነጫንዋቸው የኤርትራ ወታደሮች በኢትዮጵያ አየር ኃይል ተዋጊ ሄሊኮፕተሮች ተደመሰሱ።</p>

<p>በዛላንበሳ እገላ አውደ ግንባር በተከፈተው ውጊያ የተለመደውን የቅንጅት የማጥቃት እርምጃ እየወሰደ ከፍተኛ ውጤት ሲያስመዘግብ የነበረው የኢትዮጵያ አየር ኃይል ተጨማሪ የጠላት ኃይል ወደ ግንባሩ እየመጣ መሆኑን በደረሰው ጥቆማ መሠረት ሰላሳውን ካሚዮኖች ከነጫኑዋቸው ወታደሮች ማጋየት እንደቻለ ታውቋል። አየር ኃይሉ መጀመሪያ በደረሰው ጥቆማ መሠረት ተዋጊ ሄሊኮፕተሮችን በማሳማራት ቀድመው በታዩት 22 ካሚዮኖች ላይ ማጥቃት ሰንዝሮ ሃያ ሁለቱንም ካሚዮኖች እንዳጋየ የደረሰን ዘገባ አመልክቷል። በካሚዮኖቹ ላይ ተጭነው ወደዛላንበሳ እገላ ግንባር ሲጓጓዙ ከነበሩት የኤርትራ ወታደሮች ውስጥ ከካሚዮኖቹ መጋየት የዳኑት ወታደሮች ሲሸሹ ተዋጊ ሄሊኮፕተሮቹ እየተከታተሏቸው ከጥቅም ውጪ እንዳደረጓቸው ታውቋል።</p>

<p>ሃያ ሁለቱ ካሚዮኖች ከጋዩ በኋላ በጥቂት ጊዜ ልዩነት የተከተሉትን ሌሎች ስምንት ካሚዮኖችም የኢትዮጵያ አየር ኃይል ተዋጊ ጀቶች ሲሳይ እንደሆኑ ዘገባዎች አመልክተዋል። ከስምንቱ ካሚዮኖች ጋር አብረው ያልጋዩና ለማምለጥ የሞከሩ ወታደሮችንም የአየር ኃይሉ ተዋጊ ሄሊኮፕተሮች በየሜዳው በአነስተና ሸለቆዎችና ቁጥቋጦዎች ድረስ በመግባት እንደመነጠሯቸው ለማወቅ ተችሏል።</p>

<p>ከአሁን በፊት በባድመ ግንባር በነበረው ውጊያና በዛላንበሳ እገላ ግንባር ከተለያዩ ምንጮችና ከምርኮኞች የተገኘው መረጃ እንደጠቆመው የኢትዮጵያ አየር ኃይል ለሻዕቢያ ሰራዊት ከፍተኛ ጭንቅና ብርክ እንደሆነ ለመረዳት ተችሏል። ሁሉም ምንጮች፦ የኤርትራ ጦርም ሆነ አየር ኃይል የኢትዮጵያ አየር ኃይል መመከት አለመቻላቸው ታውቋል።</p>

<p>ይህ ጋዜጣ ለህትመት እስገባንበት ድረስ የዛላንበሳ እገላ ግንባር ጦርነት እንደቀጠለ ሲሆን የኢትዮጵያ መከላከያ ሠራዊት በአየርና በምድር የተቀናጀ ውጊያ በማካሄድ ላይ እንዳለ ለማወቅ ተችሏል።</p>

<p>ይህ በእንዲህ እንዳለ በመረብ ወንዝ አጠገብ ሸንበቆ በመባል በሚታወቀው አካባቢ ውጊያ እየተካሄደ መሆኑን ለህትመት ከገባን በኋላ የደረሰን ዜና አመለከተ። ውጊያው ከዛላንበሳ እገላ ግንባር በተጨማሪ ሲሆን በዚህ መስመር ውጊያ ስለመጀመሩ የኢትዮጵያ መንግሥት ቃል አቀባይን ዋቢ ያደረጉት የቢቢሲና የኤ.ኤፍ.ፒ ዘገባዎች ከኤርትራ መንግሥት በኩል በዚህ መስመር ውጊያ መጀመሩ ይፋ አለመደረጉን ጠቅሰዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 13 ቀን 1991</a></p>

</body>
</html>	
