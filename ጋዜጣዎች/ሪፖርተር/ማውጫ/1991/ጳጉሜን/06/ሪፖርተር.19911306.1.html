<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሩስያ የኢትዮጵያን ዕዳ ስረዛ በመሠረተ ሃሳብ ተስማማች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሩስያ የኢትዮጵያን ዕዳ ስረዛ በመሠረተ ሃሳብ ተስማማች</h1>


<p>ኢትዮጵያ በደርግ ዘመን ከቀድሞዋ ሶቪየት ሕብረት ለጦር መሣሪያ መግዣ ከወሰደችው 3.5 ቢሊዮን ሩብል የብድር ዕዳ ውስጥ 80 ፐርሰንት ስረዛ ለማከናወን ሩሲያ በመሠረተ ሃሳብ ደረጃ መስማማቷን ለጉዳዩ ቅርበት ያላቸው የኢኮኖሚ ባለሙያዎች ገለፁ። ቀሪው 20 ፐርሰንት ዕዳም ለሌሎች ሃገሮች እንደሚደረገው በዓለም አቀፍ አበዳሪዎች ማህበር (የፓሪስ ክለብ) አማካኝነት እስከ 67 ፐርሰንት ድረስ ማስቀነስ እንደሚቻል ባለሙያዎች ይገልፃሉ።</p>

<p>ለጉዳዩ ቅርበት ያላቸው ባለሙያዎች ኢትዮጵያና ሩሲያን እስከ አሁን ድረስ ሲያጨቃጭቃቸው የቆየው ጉዳይ ኢትዮጵያ የብድር ዕዳዬን መክፈል ያለብኝ በአሁኑ የውጭ ምንዛሪ መሠረት ነው የሚለውና ሩሲያ በበኩሏ ሊከፈለኝ የሚገባው ብድሩ በተሰጠበት ወቅት የነበረው የውጭ ምንዛሪ መጠን ነው በሚል አቋም ልዩነት እንደሆነ ይገልፃሉ።</p>

<p>ኢትዮጵያ በጊዜው ከቀድሞዋ ሶቪየት ሕብረት (ሩሲያ) የሚፈለግባት የዕዳ መጠን 3.5 ቢሊዮን ሩብል ሲሆን በጊዜው በነበረው ሁኔታ 1 የዩናይትድ ስቴትስ ዶላር በ0.8 ኮፔክ (የሩሲያ ሳንቲም) ይመነዘር ነበር።</p>

<p>በአሁኑ ሰዓት አንድ የዩናይትድ ስቴትስ ዶላር በ1500 ሩብል (የሩሲያ ገንዘብ) የሚመነዘር ሲሆን ኢትዮጵያ ባቀረበችው ጥያቄ መሠረት ክፍያው ከተከናወነ ዕዳው ከ3.5 ቢሊዮን ሩብል ወደ 300 ሚሊዮን ሩብል ይወርዳል ተብሎ በባለሙያዎች ይገመታል።</p>

<p>የኢኮኖሚ ባለሙያዎች ሩሲያ በዓለም አቅፉ የአበዳሪዎች ማህበር ስብሰባ ላይ መንታ ባህሪ ይዛ የምትገኝ በመሆኑ በኢትዮጵያ በኩል የቀረበውን የዕዳ ቅነሣ ጥያቄ በአግባቡ ትቀበለዋለች የሚል አስተያየት አላቸው።</p>

<p>የኢኮኖሚ ባለሙያዎቹ ለዚህ ምክንያት የሚያደርጉት በዓለም አቀፉ የገንዘብ አበዳሪዎች ስብሰባ ላይ ሩሲያ ያላትን መንታ ባህርይ ነው። ሩሲያ በአንድ መልኩ ራሷ አበዳሪ በሌላ መልኩ እንደሌሎች ሃገሮች የምዕራብ ሃገሮች ተበዳሪ (ተመፅዋች) በመሆኗ የብድር ቅነሣ ጥያቄ አቅራቢ በመሆኗ እንደሆነ ባለሙያዎች ይገልፃሉ።</p>

<p>በዚህም የተነሣ ሩሲያ በራሷ ላይ የሚያናጥርባት የብድር ዕዳ እንዲቀንስላት እንደ ኢትዮጵያ ያሉ ሃገሮች የሚያቀርቡትን የቅነሣ ጥያቄ መቀመበልና መስማማት ግደታ እንደሚሆንባት ያስረዳሉ።</p>

<p>በዚህም መሠረት ሩሲያ በፓሪስ ስብሰባ ላይ ዕዳዬ ይቀነሥልኝ ለማለት እኔም ላበደርኳቸው እቀንሣለሁ የሚል እርምጃ መውሰድ ስላለባት በዚህም ላይ የምዕራብ አበዳሪዎች የሚያሣድሩት ተፅዕኖ ከፍተኛ በመሆኑ የቀረበውን ሃሣብ መቀበሏ አይቀሬ መሆኑን ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጳጉሜን 5 ቀን 1991</a></p>

</body>
</html>	
