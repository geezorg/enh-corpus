<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በ እምፍ የዋሽንግተን ስብሰባ የኢትዮጵያ ልዑክ ሊሄድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በእምፍ የዋሽንግተን ስብሰባ የኢትዮጵያ ልዑክ ሊሄድ ነው</h1>


<p>ኢትዮጵያ ከዓለም አቀፉ የገንዘብ ድርጅት ብድር ስለምታገኝበት ሁኔታ ለመነጋገር የኢትዮጵያ መንግስት ልዑካን ወደ ዋሽንግተን ለመሔድ በዝግጅት ላይ መሆናቸው ታወቀ።</p>

<p>በየዓመቱ በመስከረም ወር ላይ ስብሰባ ከየአገሮች ጋር አድርጎ በጥቅምት ወር ላይ ዓመታዊውን ጉባዔ በማካሄድ ውሳኔ ላይ የሚደርሰውን ዓለም አቀፉ ድርጅት ከኢትዮጵያ ልዑካን ጋር መስከረም 12 ቀን 1991 ዓ.ም (ሴፕቴምበር 23/99) እንደሚያካሄድ ታውቋል የኢትዮጵያ መንግሥት ልዑካንም ለውይይቱ አስፈላጊውን ዝግጅት እንዳደረጉ መረጃዎች አመልክተዋል።</p>

<p>በሌላ በኩል ስለዚሁ ጉዳይ ያነጋገርናቸው የኢኮኖሚ ባለሙያዎች በሰጡት አስተያየት ዓለም አቀፉ ድርጅት እስካሁን ባደረጋቸው መመዘኛዎች ነሐሴ 10 ቀን 1991 ዓ.ም ባወጣው መግለጫ መሰረት ለኢትዮጵያ ሊሰጥ የሚገባው ብድር በኢኮኖሚ ግምገማ ብቻ ከሆነ ብድሩ እንደሚሰጥ (እንደሚለቀቅ) ገልፀው መመዘኛውን በፖለቲካ አኳያ ከገመገሙትና በኢትዮ ኤርትራ ጉዳይ የአሜሪካ ተፅዕኖ አሁንም ካለ ብድሩ ላይፈቀድ ይችላል ባይ ናቸው።</p>

<p>በዓለም አቀፉ የገንዘብ ድርጅት ከፍተኛ የበላይ አካል የሆነውና በሊቀመንበሩ ሚሼል ካምዴሉ የሚመራው የዳይሬክተሮች ቦርድ ነሐሴ 10/91 ዓ.ም ባወጣው መግለጫ «በ1991 ዓ.ም በኢትዮጵያ ውስጥ የዝናብ መቀነስ፣ የቡና ዋጋ መውረድ የጦርነት መከሰት ቢኖርም ኢኮኖሚዋ ሰባት በመቶ ማደጉን ይህ ሁኔታም እያለ ግሽበት ሁለት በመቶ ብቻ መኖሩንና ኢትዮጵያ የአይ ኤም ኤፍን መመዘኛዎችና ግብ ያሟላች» መሆኑን መግለፁ ይታወሳል። ይሁንና ኢትዮጵያውያን የኢኮኖሚ ባለሙያዎችና የፖለቲካ ተንታኞች በአሜሪካ ተፅዕኖ የአይ.ኤም።ኤፍ መለኪያ ፖለቲካዊ ሊሆን ይችላል የሚል ፍራቻ እንዳላቸው በሚኒስትር ማዕረግ የጠቅላይ ሚኒስትሩ የኢኮኖሚ አማካሪ የሆኑት አቶ ንዋይ ገብረአብ ደግሞ «የአይ ኤም ኤፍ ግምገማ ከኢኮኖሚ መስፈርት ውጪ ፖለቲካዊ በመሆኑ እንደማንቀበላቸው ነግረናቸዋል» ማለታቸውን በዚሁ ጋዜጣ ላይ ማቅረባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጳጉሜን 6 ቀን 1991</a></p>

</body>
</html>	
