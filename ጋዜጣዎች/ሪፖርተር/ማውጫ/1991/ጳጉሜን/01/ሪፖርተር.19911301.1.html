<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመታው አውሮፕላን እንዳይመጣ በግልፅ ተነግሮት ነበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተመታው አውሮፕላን እንዳይመጣ በግልፅ ተነግሮት ነበር</h2>

<h3 class="align-center">የተሳሳቱ አብራሪዎች ወይስ ቅጥረኛ ሰላዮች?</h3>


<p>በተከለከለ የኢትዮጵያ የአየር ክልል ሲያልፍ የተመታው አውሮፕላን ከኢትዮጵያ ሲቪል አቪየሽን ጠይቆ ከተፈቀደለት መስመር ውጭ መምጣቱ የኤርትራ አቪየሽንም አውሮፕላኑ ይመጣል ብሎ ለኢትዮጵያ አቪየሽን ከሰጠው መረጃ ውጪ መሆኑ ሲታወቅ በረራው ሰላማዊ መክሆኑ አጠራጣሪ ሁኔታዎች እየተከሰቱ ነው።</p>

<p>ከአድዋ 30 ኪ.ሜ ከኤርትራ ድንበር 40 ኪሎ ሜትር ርቀት ላይ ማይቅነጣል አካባቢ ልዩ ስሙ ማይጥዑም በተባለው ስፍራ ነሐሴ 23/91 ተመቶ የወደቀው አውሮፕላን ሊርጀት 35ሀ (ለአርጀት 35 ኣ) ንብረትነቱ አሜሪካ የሚገኝ ኤክዚኪዮቲቭ ጄት ሰርቪስዝ (ኤሸቹቲቨ ጄጥ ሰርቪቸስ) ወይም (ኤሸቹጀት ሰርቪቸስ)ሲሆን የበረራ ቁጥሩም ኝ350ጅፍ ነው።</p>

<p>ዋናው አብራሪ የእንግሊዝ ዜጋ የሆነው አለን ሉዊስ እድሜ 47 ሲሆን ረዳት አብራሪው የስዊድን ዜጋ የሆነው አንደርስ ሮርስ ዕድሜ 48 ነው።</p>

<p>በበረራ ቁጥር ኝ35ኦጄ የተመዘገበው ሊርጀት ነሐሴ 23/91 ተመትቶ እንደወደቀ የኢትዮጵያ አየር ኃይል የነፍስ አድን ቡድን ወደ ቦታው በመሔድ የእንግሊዝና የስዊድን ዜግነት ያላቸውን የአብራሪውንና ረዳቱን አስክሬን አግኝቷል። አስክሬኖቹ በመጀመሪያ ወደ አክሱም ሆስፒታል ተወስደው እንደነበርና ነሐሴ 27/91 አዲስ አበባ እንደገቡ ታውቋል።</p>

<p>የሪፖርተር ጋዜጣ የአሜሪካን ኤምባሲን አነጋግሮ ኤምባሲው በሰጠው ምላሽ። «የጀቱ ባለቤት በአሜሪካ በአሪዞና ግዛት በሚገኘው በኤክዘኪዮቲቭ ጄት ሰርቪስዝ የተመዘገበ ነው። ደቡብ አፍሪካ በሚገኝ ኩባንያ ስር ለረዥም ዓመታት የሰራና የጄቱ ባለቤት ዘወትር እንደሚደረገው ለሌላ ኩባንያ አከራይቶ ሊሆን ይችላል» ሲል ገልጿል።</p>

<p>ያነጋገርናቸው የስዊድን ኤምባሲ ካውንስለር ስቴፈን ቲላንደር በበኩላቸው «አንደርስ ሮርስ የተባለው ረዳት አብራሪ የስዊድን ዜጋ የሆነ በአንድ ዓለም አቀፍ ድርጅት ይሰራ የነበረ ከስዊድን አየር መንገድም ሆነ ከስዊድን መንግሥት ጋር ግንኝነት ያልነበረው የስዊድን ሲቪል ዜጋ» መሆኑን ገልፀዋል።</p>

<p>እንደሮይተር ዘገባ ደግሞ አውሮፕላኑ ለጥገና ወደ ደቡብ አፍሪካ ይጓዝ እንደነበር ኤክስኪዮጄት አቪዮእሽን ግሩፕን በመጥቀስ ቃል አቀባዩ የጀቱ ተመትቶ መውደቅ ተቀባይነት የሌለው መሆኑንና ስለጉዳዩ በስቶክሆል የኢትዮጵያ አምባሳደርን ጠርቶ እንደሚያነጋገር አውሮፕላኑ ግብፅ ሉክሶር ነዳጅ ከሞላ በኋላ ወደ ደቡብ አፍሪካ ጉዞውን መቀጠሉንና የባለንብረቱ ቃል አቀባይ የሆኑት ሊንደን በርንስ መግለፃቸውን የጄቱ የበረራ ከፍታ ከባህር ወለል 40.000 ጫማ (12. 187 ሜትር) መሆኑን በኢትዮጵያ በኤርትራና በጅቡቲ በተፈቀደ የአየር ክልል እንዲበር ፈቃድ ተሰጦት እንደነበር ሊንደርን በርንስ መገለፃቸውንና «ይህን አሳዛኝ ጉዳይ ምርመራው ተጀምሮ እንዲጣራ እንጠብቃለን» ማለታቸውን ጠቅሷል።</p>

<p>ቃል አቀባዩ ሊንደን ባወጡት መግለጫ ፓይለቶቹ ከ10.000 የበረራ ሰዓት በላይ ልምድ ያላቸውና አካባቢውን በደንብ የሚያውቁት መሆኑን ገልጿል።</p>

<p>የቢቢሲ ዘገባ ፓይለቶቹ ለበረራ ስለተከለከለው ቀጠና ያውቁ እንደነበር የኢትዮጵያና የኤርትራ ድንበርን ማቋረጥ እንዳልተፈቀደላቸው የፀደቀላቸው መስመርም በጅቡቲ በኩል እንደነበር ጠቅሷል። አያይዞም እንግሊዛዊው ፓይለት ሊዊስ በደቡብ አፍሪካ ለብዙ ዓመታት የኖረ ወንደላጤ መሆኑን ስዊድናዊው ሮርስ ደግሞ ፈትና የ14 ዓመት ወንድ ልጅ የነበረው መሆኑን ዘግቧል።</p>

<p>የኢትዮጵያ ሲቪል አቪየሽን ደግሞ አውሮፕላኑ ከተሰጠው ከተፈቀደለት መስመር ውጪ እንደገባ ይገልፃል። አቶ ተስፋዬ ፀጋዬ በኢትዮጵያ ሲቪል አቪየሽን ባለሥልጣን የኦፕሬሽንና የናቪጌሽን መምሪያ ኃላፊ፦ «አይሮፕላኑ ወደ ደቡብ አፍሪካ ለመብረር የበረራ ፈቃድ ጠይቋል። ወደ ደቡብ አፍሪካ በኬንያው የጆሞ ኬንያታ ኤርፖርት በኩል እንዲሄድ ፈቃዱን የጠየቀው ከጂዳ ነው።</p>

<p>«ከጂዳ ወደ ናይሮቢ ለመብረር ቀላሉ መንገድ በአስመራ ከዛም በአዲስ አበባ በኩል አልፎ መሔድ ነበር። ይህ መስመር ዝግ በመሆኑ ሌላው የሚቀርበው መንገድ ከጂዳ ተነስቶ በዓለም አቀፍ የባህር መስመር በቀይ ባሕር በኩል በጅቡቲ አድርጎ ቀጥታ ናይሮቢ መሔድ ነው። በአዲስ አበባ በኩልልም ሊያልፍ ይችላል። በኢትዮጵያ ኤርትራ ድንበር ያሉ መስመሮች ዝግ መሆናቸው ይታወቃል። መስመሩ ዝግ መሆኑን ለአብራሪዎቹ በሚሰጠው ማስጠንቀቂያ መሰረር በየጊዜው ስናስታውቅ ቆይተናል። እነዚህ ክልክል የአየር መስመሮች አስወግዶ በኢትዮጵያ የአየር ክልል እንዲያልፍ ፈቃድ ሠጥተናል። ከጂዳ ወደ ናይሮቢ እንዲሄድ ስንፈቅድለት በኢትዮጵያ አየር ክልል ላይ በተፈቀዱ መስመሮች ብቻ እንዲበር ማሳሰቢያ ሰጥተናል።</p>

<p>«ይህ አውርፕላንና ገና ፈቃዱን ሲጠይቅ በፍቃድ ጥያቄው ላይ በማንኛውም ጊዜ የኤርትራን የአየር ክልል እናስወግዳለን ብሎን ነበር። ነገር ግን በኋላ እንደታየው ከሆነ የኤርትራን የአየር ክልል አቋርጦ ነው ወደኛ የአየር ክልል የገባው» ብለዋል።</p>

<p>አቶ ተስፋዬ ከኤርትራ ጋር የነበረውን ግንኙነት ሲገልፁ፦ «የኤርትራ የአየር ትራፊክ መቆጣጠሪያ ለእኛ የአየር ትራፊክ ቁጥጥር የተናገረው አይሮፕላኑ በአለም አቀፍ የባሕር መስመር ማለትም በቀይ ባሕር መስመር ላይ ኤደን አካባቢ ፔረም የተባለ ደሴት አለ። እዛ የሚደርስበትን ሰዓት የኤርትራ የአየር ትራፊክ መቆጣጠሪያ ለእኛ ገልፆ ነበር። በዓለም አቀፍ የባሕር መስመር በኩል ነው ወይ የሚመጣው ብለው የኛ ትራፊክ ተቆጣጣሪዎች ሲጠይቁትም «አዎን» ሲል መልሷል። በኋላ ሲመረምረው ደግሞ «አይ» በአስመራ ላይ ነው የሚመጣው ከአስመራ ደግሞ ወደ አሰብ ሄዶ በፔረን ደሴት በኩል ከዛ በኋላ ወደ አዲስ አበባ ይመጣል ማለት ነው ነበር ያለን።»</p>

<p>«ይህ ማለት አስመራ ከአውሮፕላን ጋር ግንኙነት ነበረው። ፍላጐቱን ይነግረው ነበር ማለት ነው። አስመራም እነዚህ መስመሮች መዘጋታቸውን ያውቃል። አውሮፕላኑ ይህንመስመር የመረጠው ሌላው መስመር መዘጋቱን ስለሚያውቅ ነው። ነገር ግን በተከለከለ መስመር የኤርትራን የአየር ክልል ጨርሶ ወደ ኢትዮጵያ የአየር ክልል ሲገባ ነው እርምጃ የተወሰደበት» ሲሉ አብራርተዋል።</p>

<p>እንደታዛቢዎች ገለፃ አካባቢውን በደንብ የሚያውቁ አብራሪዎች የአስር ሺህ ሰዓት ልምድ ያላቸው ከመሆኑም በላይ የተጠቀሙበት መስመር የተከለከለ በኢትዮጵያ የያእር ትራፊክ ተቆጣጣሪዎች መምጣት የሚገባቸው መስመር የቱ እንደሆነ በግልፅ የተነገራቸው አስቀድሞውኑ ስለተከለከለው መስመር በቂ ግንዛቤ ያላቸው መሆኑን ግምት ውስጥ በማስገባት የአብራሪዎቹ አመጣጥ ጥርጣሬ አስነስቷል።</p>

<p>ለአብራሪዎቹና ለንብረቶቹ ቅርብ የሆኑ ወገኖች ደግሞ አብራሪዎቹ በአጋጣሚ መስመር ስተው ነው ቢሉም ሌሎች ወገኖች አይቀበሉትም። በተለይ ጥቅጥቅ ባለው ደመና በከፍተኛ ከፍታ ላይ የምትበረው ሊርጀት አብዛኛውን ጊዜ ወይም በአንፃራዊነት ዘወትር የምታጓጉዘው ጥቂት ግለሰቦች ሲሆን የምትጭናቸው ግለሰቦች አንድም ባለሥልጣናት ወይም ምስጥራዊ ጉዳዮችን የምታመላልስ መሆኑዋን የኢንተርኔት መረጃዎች ያመለክታሉ። የአብራሪዎቹ የብቻ ሕይወት መምራት የተለያዩ ዜጋ መሆን ንብረትነቱ የአሜሪካ አገልግሎቷ የደቡብ አፍሪካ መሆኑ እንዲሁም በአየር እንዳይመጡ እየተነገራቸው የተፈቀደላቸውን ትተው መምጣት የበለጠ ጥርጣሬውን ጨምሯል። ብዙ ታዛቢዎች ዝርዝር ጉዳዮችን በማንሳት አውሮፕላኑ ለስለላ ተግባር በድፍረት እንደገባችም ይገልፃሉ።</p>

<p>በተለይ የኤርትራ አቪየሽን ሁለት ጊዜ የተለያየ መልዕክት ማስተላለፍ ስለሊርጀትዋ አስቀድሞ ከጅዳ ለኢትዮጵያ የተሰጠውን መልዕክት መግለፁ ጥርጣሬውን አጉልቷል። ከተፈበረከች 20 ዓመት ያለፋትና የበረራ ቁጥር ኝ35ኦጄ የተመዘገበችው የአሜሪካ ሊርጀት 35ሀ አስመራ አርፋ እንደነበር የነገራል። ብዙ ታዛቢዎች እንደሚገልፁት የአስመራ ሽወዳ በዚህች አውሮፕላን ውስጥ አለ ይላሉ። አብራሪዎቹ «ተሳስተው ወደ ተከለከለ ክልል ገቡ» የሚሉትን የማይቀበሉ ወገኖች አብራሪዎቹ ቅጥረኛ ሰላዮች ወይም ሜርስነሪ ሊሆኑ ይችላሉ ባይ ናቸው። ለዚህም የሚሰጡት ምክንያት ቅጥራቸው አገልግሎታቸው ህግጋትን መጣላችው ልምዳቸውና የኤርትራ መንግሥት ጣልቃ ገብነት ከቅጥረኞች ተሞክሮ ምስስል ስላለው ነው ይላሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጳጉሜ 1 ቀን 1991</a></p>

</body>
</html>	
