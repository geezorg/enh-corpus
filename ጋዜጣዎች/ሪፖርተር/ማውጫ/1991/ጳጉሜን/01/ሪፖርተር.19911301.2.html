<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንቶኒ ሌክና ሱዛን ራይስ ጉዞ ሳይሳካ ቀረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአንቶኒ ሌክና ሱዛን ራይስ ጉዞ ሳይሳካ ቀረ</h1>


<p>በቀድሞ ዩናይትድስ ስቴትስ ፕሬዝዳንት ብሔራዊ ፀጥታ አማካሪ አንቶኒ ሌክ የምሥራቅ አፍሪካ ጉዳዮች ኃላፊ ሚስስ ሱዛን ራይስ በአባልነት የሚገኙበት የአሜሪካ ልዑክ ወደ ኢትዮጵያ ያደረገው ጉዞ ሳይሳካ ቀረ።</p>

<p>የልዑኩ አመጣጥ ዋነኛ ዓላማ በግልግል ማስፈፀሚያ ስልቱ ላይ ኢትዮጵያን ማግባባት የነበረ ሲሆን የኢትዮጵያ መንግሥት በጉዳዩ ላይ ያለውን የማያሻማ አቋም ለልዑኩ ማስረዳቱን ዲፕሎማቲክ ምንጮች ይገልፃሉ።</p>

<p>የኢትዮጵያ መንግሥት ለልዑኩ ያሳወቀው አቋም ፊርማ ከመፈረማችን በፊት ሁለታችንም ከየት አካባቢ እንደምንወጣ በግልፅ መቀመጥ አለበት የሚል መሆኑን ምንጮቹ ያወሳሉ። ሁለቱም ወገኖች የሚወጡበት አካባቢ በግልፅ ከመቀመጡ በፊት ፊርማ መፈራረም አሉታዊ ውጤት ሊያስከትል እንደሚችል በኢትዮጵያ በኩል እምነት እንዳለ ታውቋል።</p>

<p>የዩናይትስ ስቴትስ ልዑክ ፊርማ ከተፈረመ በኋላ ምንም ዓይነት አሉአዊ ሁኔታ አይከሰትም ለዚህም ዋስትና እንሰጣለን የሚል ሃሳብ ቢያቀርብም በጉዳዩ ላይ ስምምነት ባለመደረሱ ልዑኩ በመጣበት አኳኋን ወደ ሃገሩ መመለሱን ዲፕሎማቲክ ምንጮች ያስረዳሉ።</p>

<p>አሜሪካውያኑ ከስብሰባው ውጪ ላገኟቸው አንዳንድ ወገኖች ኮንግሬሳችን የዕርዳታ በጀት የሚያፀድቀው በወርሃ መስከረም ነው። እስከዛው ድረስ ከኢትዮጵያ አንድ መልስ እናገኛለን ብለን ተስፋ እናደርጋለን። ኢትዮጵያ በልዑኩ ሃሳብ ከተስማማች ዕርዳታውን ልታገኝ ትችላለች፤ ካልተስማማማች አይሰጣትም የሚል ማስጠንቀቂያ አዘል ሃሳብ ይሰነዝሩ እንደነበር ያስረዳሉ።</p>

<p>ኢትዮጵያ በጦርነት ቀጠናነት ለዓለም ባሳወቀችው የአየር ክልል የገባ አውሮፕላን ተመቶ የወደቀው በዛላንበሳ ግንባርም ሻዕቢያ በቡልዶዘር ቤቶችን ሲያፈራርስ ሲነቃቅል የከረመው ዩናይትስ ስቴትስ ኢትዮጵያ የኤርትራን መንግሥት እንድታምነው የማግባቢያ ጥረት በምታካሂድበት ወቅት መሆኑ እንቆቅልሽ እንደሆነባቸው አንዳንድ የፖለቲካ ታዛቢዎች ይናገራሉ። ኢትዮጵያ ኤርትራን እንድታምን በአሜሪካኖች ጥረት እየተደረገ ባለበት ወቅት ሻዕቢያ በዛላንበሳ ጥቃት መፈፀምና አሜሪካኖች በዝምታ ሁኔታውን መመልከታቸው ለማውገዝ አለመሞከራቸው አሳዛኝ መሆኑን እነኚሁ ወገኖች ይናገራሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጳጉሜ 1 ቀን 1991</a></p>

</body>
</html>	
