<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ የጠየቀችው ማብራሪያ ተገቢ ምላሽ ላያገኝ ይችላል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ የጠየቀችው ማብራሪያ ተገቢ ምላሽ ላያገኝ ይችላል»</h1>

<p class="align-right">ዲፕሎማቶች</p>


<p>የኢትዮ-ኤርትራን ጦርነት ለመፍታት ለሁለቱ መንግሥታት ተሰጥቶ የነበረው የግልግል የማስፈፀሚያ ስልት ረቂቅ ላይ ኢትዮጵያ ማብራሪያ ከጠየቀች በኋላ ለማብራሪያው ምላሽ ለመስጠት ሲወያይ የሰነበተው ከፍተኛው አካል ውይይቱን በማጠናቀቁ ለየሀገሮቹ መሪዎች ምላሽ እንደሚሰጥ እየተጠበቀ መሆኑ ተሰማ።</p>

<p>በአአድ የወቅቱ ሊቀመንበር የአልጄሪያው ፕሬዝዳንት ልዩ መልዕክተኛ አማካኝነት ሐምሌ 30/1991 ዓ.ም ለኢትዮጵያ የተሰጠው የግልግል ማስፈፀሚያ ስልት ረቂቅ ላይ ኢትዮጵያ ማብራሪያ ከጠየቀች በኋላ ረቂቁን ያዘጋጀው አካል ከነሐሴ ስድስት እስከ ነሐሴ 12/91 አልጀርስ ላይ ሲወያይበት ሰንብቶ ውይይቱን አጠናቋል። በዚህም መሰረት ልዩ መልዕክተኛው ምላሻቸውን ይዘው ወደ አዲስ አበባና አስመራ በመጓዝ ለየመሪዎቹ እንደሚሰጡ እየተጠበቀ ነው። እስከአሳለፍነው ሳምንት መጨረሻ ድረስ መልዕክተኞቹ ወደ አዲስ አበባና አስመራ ያልመጡት ፕሬዝዳንት ኢሳያስ አሜሪካ በመሆናቸው ምክንያት እንደሆነም ታውቋል። ፕሬዝዳንት ኢሳያስ ከአሜሪካ ጉብኝታቸው ነሐሴ 14/91 ረፋዱ ላይ አስመራ መድረሳቸው ይታወሳል።</p>

<p>መልዕክቱን ይዘው ከአልጀርስ ወደ አዲስ አበባና አስመራ እንደሚመጡ የሚጠበቁት የፕሬዝዳንት ቡተፍሊቃ ልዩ መልዕክተኛ የአልጄሪያ የቀድሞው ጠቅላይ ሚኒስትር አህመድ ኦዩያሂ ቢሆኑም ጉዳዩን የምትመራው ረቂቁን የምታስረቅቀው አሜሪካ እንደሆነች ዲፕሎማቶች ይጠቁማሉ። ኢትዮጵያ ለጠየቀችው ማብራሪያ ልታገኝ ስለምትችለው ምላሽ በተለይ የጠይቅናቸውና ለጉዳዩ ቅርበት ያላቸው ዲፕሎማቶች «ኢትዮጵያ ለጠየቀችው ማብራሪያ ተገቢ መልስ ታገኛለች ብለን አንጠብቅም» ሲሉ ገልፀዋል። እንደ ዲፕሎማቶቹ አገላለፅ፦ «ኢትዮጵያ የጠየቀችው ማብራሪያ በአግባቡ ምላሽ ከተሰጠው የኤርትራን መንግሥት (ፕሬዝዳንት ኢሳያስን) የሚያስቆጣና የአሜሪካንን ጥቅምና ፍላጐት የሚነካ ይሆናል» ብለዋል። በአሁኑ ግዚዕ ያለው የፕሬዝዳንት ኢሳያስና የአሜሪካ ግንኙነት በአሜሪካ ጥቅምና ፍላጐት አንፃር በመሆኑ የግልግል ማስፈፀሚያ ስልቱ ረቂቅ ከአአድ ፍላጐት ውጪ ሆኖ በአሜሪካ መዳፍ ስር መውደቁ ኢትዮጵያ ለጠየቀችው ማብራሪያ ተገቢ ምላሽ እንደማያስገኝ ዲፕሎማቶቹ እንደዋና ምክንያት ያቀርባሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 17 ቀን 1991</a></p>

</body>
</html>	
