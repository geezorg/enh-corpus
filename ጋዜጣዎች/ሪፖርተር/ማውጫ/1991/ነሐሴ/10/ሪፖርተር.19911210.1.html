<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሠላም ተስፋ ይልቅ የጦርነት ሥጋት አይሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከሠላም ተስፋ ይልቅ የጦርነት ሥጋት አይሏል</h1>


<p>ሠላማዊ መፍትሔ ለማስገኘት ተብሎ የቀረበውን
የአ.አ.ድ የግልግል ማስፈፀሚያ ስልት ኤርትራ በቃል ተቀብየዋለሁ ማለቷ
በአንዳንድ ወገኖች የሰላም ተስፋ እንደሚፈነጥቅ ተገምቶ
የነበረ ቢሆንም በተጨባጭ እየታየ ያለው ሁኔታ ግን
የሠላሙን ተስፋ የሚያደበዝዝና ወደ ከፋ ጦርነት የሚጋብዝ
መሆኑን የአካባቢው ፖለቲካ ታዛቢዎች
እየገለፁ ነው።</p>

<p>የፖለቲካ ታዛቢዎቹ የኤርትራ መንግሥት በቃል
ተቀብያለሁ እያለ በሌላ በኩል መጠነ ሰፊ የሆነ ጦርነት መልሶ
ለመክፈት በዓውደ ግንባርና በደጀን እያደረገ ያለውን
ዝግጅትና ያልተቋረጠ ፀረ-ኢትዮጵያ ፕሮፓጋንዳ በዋቢነት ይጠቅሳሉ።</p>

<p>ከጦርነቱ በፊት ስድስት ዙር ወታደራዊ ስልጠና
ያካሄደው የኤርትራ መንግሥት በጦርነቱ መሃል ሰባተኛና
ስምንተኛ ዙር ወታደራዊ ስልጠናዎች አካሂዶ በዓውደ
ግንባር ከውጊያ ውጪ ሲሆንበት ዘጠነኛ ዙር
ወደውጊያው ማሰለፉን ዘጠነኛው ዙር ላይም የከፋ
ዕልቂት ደርሶበት በመጨረሻ የግልግል ማስፈፀሚያ ስልቱን ተቀብያለሁ ቢልም
እንደገና አሥረኛ ዙር የክተት ጥሪ ማወጁ ለሠላም ቅንጣት
ታክል ደንታ እንደሌለው ጠቋሚ ምልክቶች
እንደሆኑ የፖለቲካ ታዛቢዎች ገልፀዋል።</p>

<p>የኤርትራ መንግሥት በአሥረኛው ዙር
የጦርነት ክተት አዋጁ ዕድሜያቸው 60 ዓመት የሞላቸው
አረጋውያን፣ በአካባቢ ጥበቃ ላይ ተሰማርተው የነበሩትን
እንዲሁም 15 ዓመት የሞላቸው ታዳጊዎችና የትምህርት ቤት
መምህራን በግዳጅ እንዲከት ማድረጉን በመግለፅ
ሃሳባቸውን ያጠናክራሉ።</p>

<p>በአሁኑ ሰዓት ከባድመ ተደምስሶ
የፈረጠጠው ሠራዊቱ በሚገኝባቸው ሥፍራዎች አዳዲስ ወታደራዊ
ምሽጎች እያዘጋጀ መሆኑ የሚገልፁት ወታደራዊ ታዛቢዎች
በተከታታይ ውጊያዎች ለአካለ ጉዳት የተዳረጉ
ወታደሮቹንም ምሽግ ውስጥ ሆነው መተኮስ ይችላሉ በሚል
ውሳኔ ወደ ውጊያ ቦታዎች እንደገና
እንዲመለሱ ማድረጉ የቱንም ያህል ኢትዮጵያ ሠላም ፈላጊ ብትሆን
የኤርትራ መንግሥት ግን እልቂት ናፋቂነቱን የሚያመለክት
መሆኑን ያወሳሉ።</p>

<p>ከመቼውም ጊዜ በበለጠ ቃታ መሳብ የምትችል ጣት
በኤርትራ የምትታደንባት ሁኔታ መፈጠር በሃገሪቷ መገናኛ
ብዙሃንም የሻዕቢያ ባለሥልጣናት ህዝቡ ታጥቆ እንዲንቀሳቀስ
ተደጋጋሚ ጥሪ ቀንና ሌሊት እያካሄዱ መሆናቸው ከሠላም
ይልቅ የጦርነት ሥጋት ማንዣበቡ አመልካች መሆኑንም
ይገልፃሉ።</p>

<p>በተከታታይ በተካሄዱ ውጊያዎች በጦር
መሳሪያዎቹ ላይ የደረሰውን ውድመት ለመተካት በመግዛት ወደ ጦር ግንባር
እያስገባ መሆኑንና የከባድ መሣሪያ ተኩስና
ትንኮሳ አለመቆሙን የዓውደ ግንባሩን ሁኔታ
በቅርቡ የሚከታተሉ ባለሙያዎች ይናገራሉ።</p>

<p>ሻዕቢያ የጦር ኃይሉን ስንቅና ትጥቅ
ለማጠናከርም ኢትዮጵያ ልትወረን ነው የሚል ፕሮፓጋንዳ
በመንዛት በከፍተኛ ደረጃ እየተንቀሳቀሰ ሲሆን የኤርትራው
ፕሬዝዳንት ኢሳያስ አፈወርቂ ባሳለፍነው ሳምንት ወደ ዩናይትድ
ስቴትስ ጉዞ ያደረጉበት አንዱ ዓላማም ይኼ መሆኑን
የፖለቲካ ታዛቢዎች ይናገራሉ።</p>

<p>በተለይ በግንባር ያለው ሠራዊት ስንቅና ደሞዝ በወቅቱ
ማቅረብ ባለመቻሉ ሊከሰት&nbsp; ይችላል ተብሎ የተፈራውን የሞራል ድቀት
ከወዲሁ ለማስቀረት የሻዕቢያ መሪ በዩናይትድ ስቴትስ ጉዟቸው
ስደተኛ ኤርትራውያንን ለማነቃቃት እንደሚሞክሩ
ታውቋል።</p>

<p>ኢትዮጵያ የግልግል ማስፈፀሚያ ስልቱ ላይ ማብራሪያ
እንዲሰጥ የጠየቀች ብትሆንም አሁንም በቀቢፀ- ተስፋ
የሚሰነዘር የሻዕቢያን ጥቃት ለመመከት የሚያስችላት ከፍተኛ ወታደራዊ
ዝግጅት እያደረገች መሆኗ ታውቋል።</p>

<p>በዓውደ ግንባር ላይ የሚገኘው
የኢትዮጵያ ሠራዊት ኤርትራ የግልግል ማስፈፀሚያ ስልቱን ተቀብየዋለሁ ብትልም
ከሻዕቢያ ባህርይ አንፃር የማይታመን በመሆኑ የሚገባቸው
ቋንቋ ኃይል ነው በማለት በከፍተኛ ሞራል ወታደራዊ
መሰናዶውን በማጠናከር በተጠንቀቅ ላይ እንደሚገኝ
ታውቋል።</p>

<p>ወታደራዊ ባለሙያዎች ኢሳያስ የግልግል ማስፈፀሚያ
ስልቱን ተቀብየዋለሁ ያሉት በማስፈፀሚያ ስልቱ ጠቀሜታ አገኝበታለሁ
ብለው ሳይሆን በኢትዮጵያ በኩል እየተደረገ ያለውን ሰፊ
ዝግጅት ስለሚያውቁና አስፈሪ ስለሆነባቸው መሆኑን
ይገልፃሉ።</p>

<p>አስታራቂዎች የአአድ ይሁን
አሜሪካ ኢትዮጵያ እስከ አሁን ያሳየችውን
ትዕግስት አክብረው፣ አካሄዷን ተገንዝበው
መፍትሔ ለመሻት ጥረት ሳያደርጉ ቀርተው ሁለቱ ሃገሮች ዳግም ወደ ጦርነት
ከገቡ የሚደርሰው ጥፋት ቀላል እንደማይሆን ታዛቢዎች
ገልፀዋል።</p>

<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 10 ቀን 1991</a></p>


</body>
</html>
