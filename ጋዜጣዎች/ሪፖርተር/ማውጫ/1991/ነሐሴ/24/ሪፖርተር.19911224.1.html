<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በተሠጣት ማብራሪያ ላይ ስምምነትም ልዩነትም አላት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ በተሠጣት ማብራሪያ ላይ ስምምነትም ልዩነትም አላት</h1>


<p>ኢትዮጵያ በግልግል ማስፈፀሚያ ስልቱ ላይ ለጠየቀችው ማብራሪያ ምላሽ ቢሠጣትም የተቀበለችውና ያልተቀበለችው እንዳለ ታወቀ።</p>

<p>ኢትዮጵያ ለጠየቀችው ማብራሪያ ምላሽ ለመስጠት በቀድሞ የአልጄሪያ ጠቅላይ ሚኒስትር አህመድ ኡያህያ የሚመራው ቡድን ባሣለፍነው ሳምንት ነሀሴ 16 ቀን 1991 ወደ ኢትዮጵያ የመጣ ሲሆን በማግሥቱ በኢትዮጵያ ለተጠየቀው ማብራሪያ ምላሾች ማቅረቡ ዲፕሎማቲክ ምንጮች ገልፀዋል።</p>

<p>ዲፕሎማቲክ ምንጮች ኢትዮጵያ ማብራሪያ በጠየቀችባቸው አንዳንድ ነጥቦች ላይ ግን አሁንም ዕልባት ላይ እንዳልተደረሠ ገለፀዋል።</p>

<p>በወቅቱ የአፍሪካ አንድነት ድርጅት ሊቀመንበርና የአልጄሪያው ፕሬዝዳንት ቡተፈሊቃ የተላከው ይኸው መልዕክተኛ ቡድን ከኢትዮጵያ መንግሥት ባለሥልጣናት ጋር አራት ሰዓት የፈጀ የሞቀ ክርክርና ውይይት ማካሄዱን ምንጮች ገልፀዋል።</p>

<p>ዲፕሎማቲክ ምንጮቹ ስምምነት ተደርሶባቸዋል ከሚባሉት ነጥቦች አንደኛው በኃይል የተያዙት ቦታዎች ወደ ቀድሞ አስተዳደራቸው ሲመለሱ ቀድሞ የነበረው ፀጥታ አስከባሪ ሚሊሺያ ኃይል ወደ አካባቢው እንዴት ነው የሚመለሠው የሚለው ጉዳይ መሆኑን ጠቁመዋል።</p>

<p>በዚህም መሠረት የተያዙት ቦታዎች ወደ ቀድሞ አስተዳደራቸው ሲመለሱ ቀድሞ የነበረው ፀጥታ አስከባሪና ሚሊሺያ ኃይል ከነትጥቁ ወደ አካባቢው እንደሚመለስ ኢትዮጵያ ምላሽ በማግኘቷ ስምምነት እንደተደረሰ ምንጮቹ ገልፀዋል።</p>

<p>በሁለተኛ ደረጃ ትልቁ ነጥብ የነበረው በአካባቢው የሠላም አስከባሪ ወታደራዊ ኃይል ይግባ የሚለው እንደነበረ ያወሱት ዲፕሎማቲክ ምንጮቹ ኢትዮጵያ በጠየቀችው መሠረት በቦታው የሚገባው ወታደራዊ ኦፕሬሽን ያለው የታጠቀ ወታደራዊ ኃይል ሳይሆን የታዛቢነት ተልዕኮ ያለው የኤክስፐርቶች ቡድን ነው በሚለው ላይ ስምምነት መደረሱን አመልክተዋል።</p>

<p>የኤርትራ መንግስት እስከ 5000 ሺህ የሚጠጋ ወታደራዊ ተልዕኮ ያለው የታጠቀ ኃይል ወደ አካባቢው እንዲገባ የጠየቀ ቢሆንም ኢትዮጵያ በጠየቀችው ማብራሪያ መሠረት የሚገባው የታዛቢነት ሚና ብቻ ያለው ቁጥሩ ከ200 የማይበልጥ የኤክስፐርት ቡድን መሆኑ ምላሽ ተሰጥቷታል።</p>

<p>በእነዚህ ነጥቦች ስምምነት ላይ ቢደረስም ተዛማጅነት ያላቸው አከራካሪ የሆኑ አንዳንድ ጉዳዮች አሁንም ዕልባት ያልተገኘላቸው ስምምነት ያልተደረሰባቸው መሆኑንም ምንጮቹ ጠቁመዋል።</p>

<p>ዕልባት ካልተገኘላቸው ጉዳዮች ውስጥ የፀብ አጫሪነት ማቆም ስምምነት መጀመሪያ አድርጉ የሚለው የማስፌፀሚያ ስልት መሆኑን ያወሱት ዲፕሎማቲክ ምንጮቹ የኢትዮጵያ መንግሥት በዚህ ረገድ ያለው አቋም ሁለቱም ወገኖች ወታደሮቻቸውን ከየት አካባቢ እንደሚያስወጡ በግልጽ ሳይታወቅት ስምምነት መፈረም የለብትም የሚል መሆኑን ገልፀዋል።</p>

<p>እንደ ዲፕሎማቲክ ምንጮች ከሆነ የኢትዮጵያ መንግሥት ባለፉት 15 ወራቶች እንደታየው ሻዕቢያ አንድ ጊዜ ተወረርኩ በሌላጊዜ አንዴ መሬቴን አስመለስኩ ሳያመቸውደግሞለጦርነት እንዲመቸኝእንጂ ዛላአንበሳና አሊቴና የኔ መሬቶች አይደሉም፣ ሲያመቸው የኔ መሬቶቼ ናቸው በማለት የሚቀላምድና የሚክስ ስለሆነየሚለቀቀው ቦታ በግልፅ ሳይቀመጥ በቅድሚያ ፈርመን እጃችን እንዲታሰር አንፈልግም ባይ ነው።</p>

<p>ከዚህ በተጨማሪ የጊዜ ገደብ እንኳን ቢቀመጥለት ከየት እንደምንወጣ ይጣራ፣ ወዘተ የሚሉ ምክንያቶች እየቀረቡ ሁኔታዎች ሊጓተቱ ስለሚችሉ ሁለታችንም ከየት አካባቢዎችለቀን እንደምንወጣ ዝርዝር ይሰጠን ይህም በአስታራቂው አካል ተወስኖ ስምምነት ከተደረሰ በኋላ የፀብ አጫሪነት ማቆም ስምምነት ፊርማ በቀጣይነት ሊከናወን ይችላል የሚል አቋሙን የኢትዮጵያ መንግሥት ለመልዕክተኞቹ ማስታወቁን ምንጮቹ ያስረዳሉ።</p>

<p>ሁለቱም መንግሥታት ወታደሮቻቸውን ከአካባቢው እሚያስወጡበት የጊዜ ሰሌዳ ላይ በኢትዮጵያ በኩል ችግሮች ያለመኖራቸውን ያመለከቱት ምንጮች በሌሎች ተያያዥነት ባላቸው ጉዳዮች ላይ ግን አንዳንድ ልዩነቶች ሊኖሩ እንደሚችሉ ይገምታሉ።</p>

<p>መልዕክተኞቹ ከኢትዮጵያ መንግሥት ባለሥልጣናት ጋር ተነጋግረው ወደ አሥመራ የተጓዙ ቢሆንም ከኤርትራ መንግሥት ባለሥልጣኖች ጋር በምን ጉዳይ እንደተነጋገሩና የኤርትራ መንግሥትም ምን ዓይነት ምላሽ እንደሠጠ እስከ አሁን የታወቀ ነገር የለም። አንዳንድ ምንጮች የኤርትራው ፕሬዝዳንት ኢሳያስ አፈወርቂ ለወቅቱ የአአድ ሊቀመንበርና ለአልጄሪያ ፕሬዝዳንት ቡተፍሊቃ መፃፋቸውን ይናገራሉ። ኢሳያስ በፃፉት በዚሁ ደብዳቤ የቀረበው የሰላም ሃሳብ እንቅፋት እየገጠመው ስለሆነ አንድን ነገር ካልተደረገ ወደ ጦርነት ሊያመራ እንደሚችል ሥጋታቸውን መግለፃችውን ምንጮቹ ይናገራሉ።</p>

<p>ይህ በእንዲህ እንዳለ የቀድሞ የዩናይትድ ስቴትስ ፕሬዝዳንት ብሔራዊ ፀጥታ አማካሪ ዩናይትድ ስቴትስን በመወከል የማስፈፀሚያ ስልቱን ከበስተጀርባ በመምራት ላይ የሚገኙት ሚስተር አንቶኒ ሌክ የዩናይትድ ስቴትስ ውጭ ጉዳይ መሥሪያ ቤት የምሥራቅ አፍሪካ ጉዳይ ኃላፊ ሚስስ ሱዛን ራይስ ኢትዮጵያን በቅርብ የሚያውቁት በሚስስ ሱዛን ራይስ ሥር የሚሰሩት ሚስስ ጌይስ ስሚዝ ከኢትዮጵያ መንግሥት ባለሥልጣናት ጋር ለመወያየት ወደ ኢትዮጵያ እያመሩ መሆናቸውን አሜሪካ የሚገኙ ምንጮች ገልፀዋል።</p>

<p>በሚስተር አንቶኒ ሌክ የሚመራው ቡድን ከኢትዮጵያ መንግሥስት ባለሥልጣናት ጋር ስለምን ጉዳይ እንደሚወያይ ባይታወቅም ከአልጀርስ የአአድ ስብሰባ በኋላ የኢትዮ ኤርትራን ጉዳይ በበላይነት ይዛ ያለችው አሜሪካ እንደሆነ በአንዳንድ ወገኖች ይነገራል።</p>

<p>የሠላም አጀንዳው በከፍተኛ ደረጃ እየተነሳ ባለበት በአሁኑ ወቅት የግልግል ማስፈፀሚያ ስልቱን ሙሉ በሙሉ ተቀብየዋለሁ በማለት ሲለፍፍ የከረመው የሻዕቢያ መንግሥት ራሱ «የመጨረሻው ካርድ» ወይም «የመጨረሻው ሙከራ» እያለ የሚጠራው ከፍተኛ የጦርነት ዝግጅት እያደረገ መሆኑን ኤርትራ የሚገኙ ምንጮች ገልፀዋል።</p>

<p>ዘጠነኛ ዙር ሥልጠናው አገባዶ፣ አሥረኛ ዙር ወታደራዊ ሥልጠና ገብቶ የሚገኝበት ሁኔታ ስላለ በቅርቡ ራሱ ሻዕቢያ ጦርነቱን ሊጀምር ይችላል የሚል ግምት እንዳላቸው አንዳንድ ወታደራዊ ባለሙያዎች ይገልፃሉ። ሻዕቢያ ባለፈው ሰኔ ወር በከሸፈበት ሙከራ ከፍተኛ ዝግጅት አድርጎ የነበረ ቢሆንም በአሁኑ ሰዓት እያደረገ ያለው ዝግጅት የላቀ መሆኑን የደረሱን ጥቆማዎች ያስረዳሉ። በሚካሄደው ከፍተኛ የጦርነት ዝግጅት ከፍተኛ መደናገጥ የተፈጠረባቸው የኤርትራ አዛውንቶች በየእምነታቸው ሥፍራ በመሄድ ሰላም እንዲመጣ ምህላና ስግደት እያደረጉ መሆናቸውን ኤርትራ የሚገኙ ምንጮች ገልፀዋል።</p>

<p>በሻዕቢያ ሊሰነዝር የሚችለው ጥቃት ከወዲሁ በብቃት ለመመካት የሚያስችል አስፈላጊ ወታደራዊ መሰናዶ ያጠናቀቀው የኢትዮጵያ መከላከያ ሠራዊትም በተጠንቀቅ ላይ የሚገኝ ሲሆን ሻዕቢያ ጦርነት ከለኮሰ ደግሞ ከፍተኛ ኪሳራ የሚገጥመው መሆኑን ወታደራዊ ባለሙያዎች ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 24 ቀን 1991</a></p>

</body>
</html>	 
