<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ ክረምት ሳይገባ ባድመን አስመልሳለሁ አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሳያስ ክረምት ሳይገባ ባድመን አስመልሳለሁ አሉ</h1>


<p>በከባድ ኢኮኖሚ ውድቀት የሚገኝው የኢሳያስ መንግሥት ብቸኛ የገቢ ምንጭ የነበረው በውጭ የሚገኘው የኤርትራውያን መዋጮ እየደረቀበት ሲሄድ ባድመን ከክረምቱ በፊት የማስመለስ ዕቅድ ፕሬዝዳንት ኢሳያስ እንዳላቸው በመግለፅ ልዑካኖቻቸውን ወደተለያዩ የዓለም አካባቢዎች በማሰማራት እየተማፀኑ ይገኛሉ።</p>

<p>ቀደም ሲል አደራጅተዋቸው የነበሩ የኤርትራ ክፍለ ጦሮች ከፀሐይ ግባት በኋላ የሰው ኃይላቸው እየተመናመነ ስለሄደ ትንሽ ቁጥር ያላቸው የጦር ክፍሎችን በስም ብቻ ክፍለ ጦር እያሉ እየሰየሙ በአዲስ አደረጃጀት በባድመ 12 ክፍለ ጦር ማሰባሰባቸውም ይነገራል።</p>

<p>አንዳንድ ወታደራዊ ባለሙያዎች ስለዚህ ጉዳይ አነጋግረናቸው የሻዕቢያ መንግሥት ለኢትዮጵያ መንግሥት የሚያደርገው ከፍተኛ እገዛ ቢኖር ክፍለ ጦር ብሎ የሰየማቸውን በገቢር ግን ክፍለ ጦር ያልሆኑ ተዋጊ ኃይሎችን አሰልፎ በባድመ ጥቃት መጀመር ነው ሲሉ ገልፀዋል።</p>

<p>ይህ በዚህ እንዳለ በሳዋ ወታደራዊ ማሰልጠኛ ሰልጥነው በከሰላ በኩል ወደ ሱዳን የገቡ የሻዕቢያ ምልምል ወታደሮች የኢትዮጵያ አየር ኃይል የሳዋን ወታደራዊ ማሰልጠኛ በደበደበት ወቅት 18 ሺህ ምልምል ወታደሮች ለሥልጠና ከተው እንደነበሩ ገለፁ።</p>

<p>በድብደባው በደረሰው ጉዳት በከሠላ አቋርጠው ሱዳን የገቡት ምልምል ወታደሮች ይኖሩባቸው የነበሩ መኖሪያ ቤቶች፣ የስንቅና ትጥቅ የድርጅት መጋዘኖች የነዳጅ ማከማቻ፣ መዝናኛ ካፍቴሪያዎቻቸው፣ የሕክምና መስጫ ተቋማቸው በአየር ድብደባው የወደሙ መሆናቸውን አስረድተዋል።</p>

<p>አያይዘውም በማሰልጠኛው ከደረሰው ጉዳት በተጨማሪ ለሥልጠና የከተቱት ምልምል ወታደሮች መበታተናቸውን ከፊሎቹ ምልምሎች፣ አካላቸው በየቦታው ተበታትኖ መታየቱ አሣዛኝ ትርዒት እንደነበረም ገልፀዋል።</p>

<p>ሌሎች ምንጮቻችን ደግሞ የሳዋ ወታደራዊ ማሰልጠኛ በአብዛኛው ከጥቅም ውጪ የሆነበት የሻዕቢያ መንግሥት በአሁኑ ሰዓት በአሰሳና በአፈሣ የመለመላቸውን ኤርትራውያን ዜጎች መንደፈራ አካባቢ አረዛ በተባለ በረሃማ ሥራ በሚገኝ አዲስ ማሰልጠኛ እንዲከቱ ማድረጋቸውን ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 9 ቀን 1991</a></p>

</body>
</html>	
