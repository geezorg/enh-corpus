<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከቡልጋሪያ የጦር መሳሪያ አስመራ ይገባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከቡልጋሪያ የጦር መሳሪያ አስመራ ይገባል</h1>


<p>በኢትዮጵያ የቡልጋሪያ ሪፐብሊክ ኤምባሲ ጉዳይ አስፈፃሚ የሆኑት ሚስተር ሚሮስላቭ ኮማሮቭ ለኤርትራ የጦር መሳሪያ ሽያጭ እንደማታደርግ ቢገልፁም፦ አሁንም የጦር መሣሪያዎች ከቡልጋሪያ አሥመራ እንደሚገቡ የአሥመራ ምንጮቻችን ገለጡ።</p>

<p>ከየካቲት 16/91 በፊት ከቡልጋሪያ በአውሮፕላን አሥመራ የሚራገፉት የጦር መሳሪያዎች በሳምንት እስከ አራት ጊዜ በሚደርስ በረራ እንደነበር ይታወሳል። ይሁንና ቡልጋሪያ «የጦር መሳሪያ መላኬን አቋርጫለሁ» ብትልም እንደ ቀድሞው ያለማቋረጥ ባይመጣም ቢያንስ በወር አንድ ጊዜ ከቡልጋሪያ ቀላል መሳሪያዎችና ፈንጂዎች እየተጫኑ አሥመራ እንደሚራገፉ ዲፕሎማቲክና የአሥመራ ምንጮቻችን ገልፀዋል።</p>

<p>የኤርትራ መንግስት ክረምቱ ሳይገባ ባድመን ለማስመለስ ላቀደው መርሃ ግብር የሚውሉ ናቸው ተብለው የተጠረጠሩት እነዚህ መሳሪያዎች፦ ፀረሰውና ፀረ ተሽከርካሪ ፈንጂዎች፣ የእጅ ቦንቦች የቀላል መሳሪያ ተተኳሽ እንደሆኑ ለማወቅ ተችሏል።</p>

<p>መጋቢት 2 ቀን 1991 በወጣው ሪፖርተር ጋዜጣ ከቡልጋሪያ የተጫኑ የጦር መሳሪያዎች አሥመራ መራገፋቸው በመዘገቡ ሚስተር ሚሮስላቭ ካሞርቭ በኢትዮጵያ የቡልጋሪያ ሪፐብሊክ ኤምባሲ ጉዳይ አስፈፃሚ፦ ለኤርትራ የጦር መሣሪያ ሽያጭ እንዳይከናወን ከየካቲት 16/1991 ጀምሮ የአወሮፓ ህብረት ያፀደቀውን ጊዜያዊ ማዕቀብ ሃገራቸው ተቀብላ ተግባራዊ ማድረጓን ገልፀው እንደነበርም ይታወሳል።</p>

<p>በሌላ በኩል «ክረምቱ ሳይገባ ባድመን ለማስመለስ» የሚለው ሻዕቢያ ሃሳቡን ተግባራዊ ለማድረግ ባሳለፍነው ሳምንት በተለያዩ ቀናት በጤቅላላው ዘጠኝ ብርጌድ ጦር ቢልክም ከኢትዮጵያ መከላከያ ሠራዊት ጋር ባደረገው ውጊያ ሽንፈት እንደደረሰበት ለማወቅ ተችሏል። ባሳለፍነው ሳምንት በተደረጉት ውጊያዎች የኢትዮጵያ ሠራዊት የሻዕቢያን ወታደሮች መደምሰስ ብቻ ሳይሆን አንዳንድ ስትራቴጂካዊ ጠቀሜታ ያላቸውንም ቦታዎች በቁጥጥሩ ሥር ያደረገ መሆኑን ከአውደ ግንባሩ አካባቢ የተገኙ መረጃዎች አመልክተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 23 ቀን 1991</a></p>

</body>
</html>	
