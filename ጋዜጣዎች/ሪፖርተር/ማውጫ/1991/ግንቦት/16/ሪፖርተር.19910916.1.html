<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባድመ የተደመሰሱ የሻዕቢያ መኮንኖች በአሜሪካውያን የሰለጠኑ ስፔሻል ፎርስ አባላትም ነበሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">በባድመ የተደመሰሱ የሻዕቢያ መኮንኖች በአሜሪካውያን የሰለጠኑ ስፔሻል ፎርስ አባላትም ነበሩ</h3>


<p>በባድመ አውደ ግንባር በኢትዮጵያ መከላከያ ሰራዊት ክንድ በአብዛኛው የተደመሰሰው የሻዕቢያ የጦር መኮንን ባለፉት ስምንት ዓመታት ልዩ ወታደራዊ መሰናዶ ሲያደርግ የቆየ በአሜሪካኖች ጭምር በልዩ ኦርፕሬሽን ስፔሻል ሮርስ ስልጠና የወሰደ መሆኑን የተገኙ መረጃዎች በገሃድ እያመለከቱ ነው።</p>

<p>ሻዕቢያ በኢትዮጵያ መከላከያ ሠራዊት በተደጋጋሚ በተመታበት በባድመ አውደ ግንባር ከተደመሰሱ የጦር መኮንኖች የተገኘው ይኸው ዶክሜንት ዓይነተኛ ማረጋገጫ ነው። የ525ኛ ክፍለ ጦር አባል መሆናቸውን ከመታወቂያቸው መረዳት የተቻለው ም/መ/አለቃ ሱሌማን አህመድ ዑመር በ8ኛ ዙር በተካሄደው የፓራ ኮማንዶ ሥልጠና ተካፋይ ሆነው እ.ኤ.አ ግንቦት 30/95 የምስክር ወረቀት እንደተሰጣቸው አብሮአቸው የተገኘው ሰነድ ይገልፃል። በተመሳሳይ ከጦር መኮንኑ ጋር አብሮ የተገኘው ሌላው የምስክር ወረቀት ደግሞ ከዩናይትድ ስቴትስ ጋር በጥምር በተከናወኑ ወታደራዊ ልምምድና ልዩ ኦፕሬሽን ሥልጠና ተካፋይ መሆናቸውን የሚያስረዳ ነው።</p>

<p>ከግራ የዩናይትድ ስቴትስ ከቀኝ የኤርትራ መንግሥት ባንዲራ በመሃል የጦር መኮንኑ ፎቶግራፍ የሚገኝበት ይኸው የምስክር ወረቀት ከላይ በስም ተጠቃሽ የሆኑት ምክልት መቶ አለቃ ሱሌማን አህመድ ዑመር በጥምር ልዩ ኦፕሬሽን ስልጠናና ኢገር ኢንሼቲቭ 97 በተሰኘው ወታደራዊ ልምምድ እ.ኤ.አ ተካፋይ ሆነው በአጥጋቢ ሁኔታ በማጠናቀቃቸው የተሰጣቸው መሆኑን ይገልፃል። በምሥክር ወረቀቱ ግርጌ በስተግራ የስፔሻል ፎርስ ማሰልጠኛ ማዕከል አዛዥ የኮሎኔል ሃብተአብ ፍስሐፅዮን በስተቀኝ ደግሞ የልዩ ስፔሻል ፎርስና ኦፕሬሽን የጦር አዛዥ የብሪያን አር ቫይንስ ፊርማ ሰፍሮበት ይገኛል።</p>

<p>ከሌላ የጦር መኮንን የተገኘው መታወቂያ ደግሞ የ525ኛ ክፍለ ጦር (በሻዕቢያ አጠራር ክፍለ ሰራዊት) አባል የሆኑት ም/መ/አለቃ ወልዲት ግርማ ገብረዝጊሔር ሲሆን በ8ኛ ዙር ፓራ ኮማንዶ ሥልጠና ተሳታፊ በመሆናቸው ያገኙት የምስክር ወረቀት መሆኑን ያመልክታል።</p>

<p>ከም/መ/አለቃ ወልዲት ግርማይ ገብረዝጊሔር ጋር የተገኘው ሌላው የምሥክር ወረቀት በተመሳሳይ መኮንኑ የጥምር ልዩ ኦፕሬሽን ሥልጠኛ በኢገር ኢኒሼቲቭ 97 በተካሄደ ወታደራዊ ልምምድ ከላይ በተጠቀሰው ወራትና ዓመት በአጥጋቢ ሁኔታ ማጠናቀቃቸውን ይገልፃል። የኤርትራ ካርታ የዩናይትድ ስቴትስና የኤርትራ ባንዲራዎች በሰፈሩበት በዚህ ምስክር ወረቀት ግርጌ በተመሳሳይ የኤርትራ ስፔሻል ፎርስ ማሰልጠኛ ማዕከል አዛዥ እንዲሁም የዩናይትድ ስቴትስ ስፔሻል ኦፕሬሽን ትሬይኒንግ አዛዥ የብሪያን አር ቫይን ፊርማ ሰፍሮበታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 16 ቀን 1991</a></p>

</body>
</html>	
