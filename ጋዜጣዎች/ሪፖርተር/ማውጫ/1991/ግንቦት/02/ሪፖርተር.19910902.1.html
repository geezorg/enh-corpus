<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሳህኑን አልቀናቸውም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሳህኑን አልቀናቸውም</h1>


<p>የተመድ ልዩ መልዕክተኛ በመሆን የኢትዮጵያና የኤርትራን ግጭት መፍትሔ ለማስገኘት ደፋ ቀና የሚኡት አምባሳደር ሳህኑኑ ምኑም ምኑም አልቀናቸውም።</p>

<p>የኤርትራ መንግሥት «የአአድን ሐሳብ እዳ ተቀብያለሁ፣ ስለተቀበልኩም ከባድመ ወጥቻለሁ፣ ስለወጣሁም ችግሩ ተፈቷል» የሚል መልስ ለአምባሳደር ሳህኑን በማቅረብ «ከሌሎች የኢትዮጵያ ግዛቶች መውጣት» የሚለው የኢትዮጵያን አቋም የኤርትራ መንግሥት ባለመቀበሉ የኤርትራ መንግሥት የሳህኑን ጥያቄ ውድቅ አድርጓል።</p>

<p>የኢትዮጵያ መንግሥትም፦ «የኤርትራ መንግሥት ከባድመ የወጣው ወዶ ሳይሆን ተገዶ ነው» የሚል አቋሙን ካስረገጠ በኋላ «የኢትዮጵያ መንግሥት በማያሻማ መንገድ ለአአድ ጠይቆ፣ አአድም ግልፅ በሆነ መንገድ ለኢትዮጵያ መንግሥት በሰጠው ማብራሪያ ከኢትዮጵያ ግዛት መውጣት ማለት ከባድመና ከባድመ በኋላ ከተያዙት የኢትዮጵያ ግዛቶች መውጣት ማለት» መሆኑን ገልጦ «የኤርትራ ሰራዊት ከሁሉም አካባቢዎች እስካልወጣ ድረስ ሰላም ሊኖር አይችልም» በማለት አስረድቷል። ሳህኑን የኢትዮጵያን መንግሥት ጠንካራ አቋም ለማስለወጥ አልቻሉም።</p>

<p>በሌላ በኩል አምባሳደር ሳህኑን በወቅቱ የአአድ ሊቀመንበር በሆኑት በቡርኪናፋሶውን ፕሬዝዳንት ካምፓዎሬ በኩል «ሁለቱንም አገሮች አስማማለሁ» በማለት ወደ ቡርኪናፋሶ በረው ነበር። ቡርኪናፋሶ እንደደረሱም አልቀናቸውም። ፕሬዝዳንት ካምፓዎሬ ከእሳቸው ጋር ወደ ኢትዮጵያና ኤርትራ እንዲመጡ ተማጥነዋቸው ነበር። ሆኖም ካምፖዎሬ ለመስማማት ዝግጁነት እስከሌለ ድረስ ከሳህኑን ጋር መንቀሳቀስ እንደማይፈልጉ በግልፅ ነግረዋቸዋል።</p>

<p>በዚህም ምክንያት ከአሥመራ ወደ አዲስ አበባ ባዶ እጃቸውን የመጡት ሳህኑን፣ አዲስ አበባ ወደ ቡርኪናፋሶ ባዶ እጃቸውን ሄደው ከቡርኪናፋሶም ወደ አዲስ አበባ ባዶ እጃቸውን ሊመለሱ ተገደዋል። በሌላ በኩል እንደ አሜሪካ ድምፅ ሬድዮ ዘገባ አምባሳደር ሳህኑን ሚያዝያ 29 ቀን 1991 ተመልሰው ወደ አሥመራ ሄደዋል።</p>

<p>አምባሳደር መሐመድ ሳህኑን የሰሞኑ ሙከራቸው ሲከሽፍባቸው ለሁለተኛ ጊዜ ሲሆን የፕሬዝዳንት ቢል ክሊንተን ልዩ አማካሪ የሆኑት አንቶኒ ሌክም አራት ጊዜ እንደከሸፈባቸው ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 2 ቀን 1991</a></p>

</body>
</html>	
