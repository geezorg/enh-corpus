<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ተጨማሪ ስትራቴጂክ ቦታዎችን ተቆጣጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-left">የሻዕቢያ «ዘመቻ ፀሀይ ንጋት» ሲከሽፍ/ሰራ></h2>
<h1 class="align-center">የኢትዮጵያ ጦር ተጨማሪ ስትራቴጂክ ቦታዎችን ተቆጣጠረ</h1>


<p>የኤርትራ መንግሥት ባለፉት ሳምንታት «ኦፕሬሽን ምልአተ ፀሀይ» (ዘመቻ ፀሐይ ንጋት) በሚል ስያሜ ባድመን ለማስመለስ ያደረገው ሙከራ ከመከሸፉም በላይ የኢትዮጵያ ሰራዊት ተጨማሪ ወታደራዊ ቦታዎች መያዙ የኤርትራ ሰራዊት አሁንም ለሁለት መቆረጡ በማንኛውም ሰዓት ውጊያ ቢጀመር ኢትዮጵያ የበላይነቱን እንደምትይዝ ከአስተማማኝ ምንጮች የተገኙ መረጃዎች አመለከቱ።</p>

<p>የ«ዘመቻ ፀሀይ ንጋት» ዋነኛ ዓላማ ባድመን «ማስመለስ» ነበር። እንደ ወታደራዊ መረጃዎች የኤርትራ መንግሥት ዝግጅት ከባድመም፣ እስካሁን ከተካሄዱት ዝግጅቶች ሁሉ በፋይንናስ፣ በሰው ኃይል፣ በምስጢር አጠባበቅ፣ በስንቅና ትጥቅ ቅንጅት፣ በመገናኛ የበለጠ ነበር። በዚያ ውጊያ 12 ዲቪዥኖች ተካፋይ ነበሩ። በዘመቻ ፀሀይ ግባት የተመቱት የ161ኛ 271 ክፍለጦሮችን የመሳሰሉት በመሳሪያና በሰው ኃይል ተሟልተው እንደገና ተሰልፈዋል።</p>

<p>የውጊያው አቅጣጫም ባድመን በሁለት በኩል መውረር ነበር። የመጀመሪአይው ክፍል የባድመ ቀኝ ክንፍ በሆነው በማይዶጋሊ በኩል ሰንጥቆ ወደ ባድመ መዝለቅ፣ ሁለተኛው ክፍል በባድመ ግራ ክንፍ (በተሰነይ አቅጣጫ) በማይቆታህ በኩል ሰንጥቆ ወደ ባድመ መግባት ነበር። የተገኙት መረጃዎች በሙሉ የሚያመለክቱት ውጊያው በተጀመረ በአምስተኛው ቀን ባድመን የኤርትራ ሰራዊት እንደሚይዝ የኤርትራ መንግሥት እርግጠኛ ነበር።</p>

<p>ይህን ዝግጅት የኤርትራ መንግሥት ከዘመቻ ፀሀይ ግባት በኋላ በጥንቃቄ ባቀደው መሰረት ነበር። ሰኔ 3/91 ዓ.ም የጀመረው። ከሰኔ 2/91 ምሽት ጀምሮ በኤርትራ ቴሌቪዥን መስኮት ይቀርብ የነበረው ትዕይትንትም ይህንኑ አመልካች ነበር። በቴሌቪዥኑ መስኮት በዜና ንባብና በተለያዩ ፕሮግራሞች ይቀርብ የነበረው የፀሀይ መውጣትን የተመለከተ፣ የባድመ ኤርትራዊ መሆንንና ባድመን በቀላሉ በኤርትራ ሰራዊት ስር ስለማድረግ የሚቀርብ ነበር። ከዚሁ በተጨማሪ እንደ ኤርትራ መንግሥት ዕቅድ ጦርነቱ ሰኔ 3/91 ዓ.ም ሐሙስ ተጀምሮ ሰኔ 7/1991 ሰኞ ባድመን በአምስተኛው ቀን በመያዝ ማጠናቀቅ ነው። ለዚሁም ይረዳ ዘንድ «ሰኞ ባድመ» ወይም «ሶኒ ባድመ» የሚሉ ቲ-ሸርቶች (ካኔቴራዎች) ተዘጋጅተው ነበር።</p>

<p>ሰኔ 3/91 ዓ.ም ሐሙስ ከንጋት ጀምሮ «ዘመቻ ፀሀይ ንጋት» ተጀመረ። ከስፍራው እንደተገኘው መረጃ ካሁን በፊት ተደርጎ በማያውቅ ሁኔታ ተከታታይና እጅግ ብዙ የሆነ የከባድ መሳሪያ ድብደባ በሁለት አቅጣጫ እየተጠጋ የመጣው የኤርትራ ሰራዊት ማድረግ ጀመረ።</p>

<p>ይሁንና አርብ ሰኔ 4/91 በማይ ዶጋሊና በማይ ቆቅህ በኩል የተጠጋው እግረኛ ሰራዊት ወደ ኢትዮጵያ ወታደሮች ምሽግ ሊዘልቅ አልቻለም። በስፋራው የሚገኙ ወታደራዊ ተቺዎች፤ ስለከባድ መሳሪያው ድብደባና ስለውጊያ ስልቱ ሲገልፁ «የኤርትራ ሰራዊት የተቀበረውን ፀረ-ሰውና ፀረ-ተሽከርካሪ ፈንጂ ቀርቦ በከባድ መሳሪያ ለማውጣት ወይም ወታደራዊ ታክቲክን በመጠቀም ለማውጣትና ለማለፍ አልሞከረም» ይላሉ። የመረጡት የኤርትራ ወታደሮች ተነድተው እንዲገቡ ነበር። በዚህም ለኤርትራ ሰራዊት በብዛት ማለቅ አንደኛው ምክንያት እንደሆነ ይገልፃሉ። በሌላ በኩል አልፎ የመጣውን የኤርትራ ወታደር ኢትዮጵያውያን ወታደሮች መምታት በርከት ካሉም ከቦ መፍጀት የተጠቀሙበት ስልት ነበር።</p>

<p>በሌላ በኩል የኤርትራ መንግሥት ይህን ወቅት ለምን እንደመረጠ ወታደራዊ ተንታኞች ሲገልፁ ከክረምቱ በፊት ባድመን ለመያዝ ካለው ፍላጎት ውጪ፣ ኢትዮጵያ ተጨማሪ ኃይል እያዘጋጀች ስለሆነ ተጨማሪ ኃይል ከመምጣቱ በፊት ለመቅጨት፣ የኢትዮጵያ ሰራዊት ግዳጁንም እየተወጣ ልምምድ የሚያደርግበት ወቅት በመሆኑ እንዲሁም የኤርትራ ሰራዊት የሞራል ድቀት ላይ በመሆኑ አንድ ድል ሰጥቶ ለማነቃቃት እንዲያስችል በኤርትራ ውስጥም ሆነ ከኤርትራ ውጭ ያሉ ኤርትራውያን ገንዘብ እንዲያዋጡና ድጋፍ እንዲሰጡ ለማድረግ በደረቁ «አዋጡ» ከማለት «የድል ካርድ» ሰጥቶ እንደገና እንዲያሰራሩ በማቀድ እንደሆነ የተሰበሰቡት መረጃዎች ያመለክታሉ።</p>

<p>ይሁንና በማይዶጋሊና በማይ ቆቃህ በኩል በሙሉ ዝግጅት የገባው የኤርትራ ሰራዊት መሪዎቹ እንዳሰቡት አልሆነም። ሙሉ ለሙሉ የተገላቢጦሽ ውጤት ነበር ያገኘው። «ባድመ ሰኞ» አልተሳካም። በኤርትራ ቴሌቪዥን መስኮት ላይ የነበረው የ«ፀሀይ ንጋት» ምስልም ቀረ። በወቅቱ ከምስሉ ጋር ይቀርቡ የነበሩት ዘፈኖች እንደ «አደኻ ዛይብሉ አይገዛኻን ባድመ ዘይብሉ አይዓድኻን» ወደ አማርኛ ሲመለስ (እናት የሌለችበት ቤትህ እንዳይደለ ሁሉ፤ ባድመ የሌለችበት አገር አይደለም» ዓይነት ዘፈኖች ተቋረጡ።</p>

<p>ሰኔ 3/91 የተጀመረው ውጊያ እስከ ሰኔ 10/91 ቢቀጥልም የኤርትራ ሰራዊት በለስ አልቀናውም። በተለይ ሰኔ 8 እና 9/91 እጅግ የመረረ ውጊያ በማድረጉ ከፍተኛ እልቂት ደርሶበታል። በድጋሚም ሰኔ 18 እና 19/91 በማይዶጋሊ በኩል ያደረገው የማጥቃት ሙከራ ለብዙ ኤርትራውያን እልቂት ምክንያት እንደሆነ ተሰምቷል።</p>

<p>በዚህ ውጊያ የ«ዘመቻ ፀሀይ ንጋት» መክሸፍ ብቻ ሳይሆን የኢትዮጵያ ሰራዊት የሻዕቢያን ሰራዊት ሁለት ቦታ ሊቆርጥ ችሏል። በባድመ ቀኝ ክንፍ የመጣው ሰራዊት በመሃከል የሚገኘውን ተጨማሪ ስትራቴጂክ ቦታ ሊይዝ እንደቻለ ታውቋል። ስለዚህም የተቆረጡት ሁለት የኤርትራ ክፍሎች ግንኙነታቸው ተቋርጧል። በደብብ በኩል ተቆርጦ የሚገኘው የኤርትራ ሰራዊት በግርጌው የሚገኘው የመረብ ወንዝ ነው። እንደ አካባቢው ተንታኞች ገለፃ መረብ እየሞላ በመሆኑ በማንኛውም ሰዓት ውጊያው ቢጀመር በደቡብ በኩል የሚገኘው የኤርትራ ሰራዊት መንቀሳቀሻ ስለሌለው በቀላሉ ሊመታ ይችላል ባይ ናቸው።</p>

<p>በሌላ በኩል በማይ ቆቅህ በኩል ወደ ባድመ ገስግሶ የነበረው የኤርትራ ሰራዊት በማይ ቆቅህ በኩል ለሁለት ተቆርጦ የኢትዮጵያ ጦር በመሃከል በመውጣት ተጨማሪ ስትራቴጂክ ቦታዎችን በመያዝ በዚያ መስመር የመጣው የኤርትራ ሰራዊት እንዳይገናኝ አድርጎታል። በሁለቱም አቅጣጫ የሚገኘው የኤርትራ ጦር አሁንም ለሁለት ተከፍሎ እንደሚገኝ ከስፍራው የተገኘው መረጃ ያመለክታል። በአጠቃላይ በተለያዩ አስር ቀናት በተደረገው ውጊያ የኤርትራ ሰራዊት ተመቶ፤ «ዘመቻ ፀሀይ ንጋት» ከመክሸፉ ለላ የኢትዮጵያ ሰራዊት ተጨማሪ ስትራቴጂክ ቦታዎችን ኤርትራ ውስጥ መያዙ በስፋት የኤርትራ ሰራዊት መደምሰሱን ታውቋል።</p>

<p>ለህትመት እስገባንበት ጊዜ ድረስ የኤርትራ መንግሥት አላማው ምን እንደሆነ ባይታወቅም ከአስመራ በይዞታው ስር እስካለው ምሽጉ ድረስ አንዳንድ ወታደራዊ መሰል እንቅስቃሴ በማድረግ ላይ መሆኑም ተሰምቷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 5 ቀን 1991</a></p>

</body>
</html>	
