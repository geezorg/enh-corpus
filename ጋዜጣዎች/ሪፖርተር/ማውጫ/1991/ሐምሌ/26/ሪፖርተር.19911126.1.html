<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ የላከው የኦነግ ታጣቂ ከሞቃዲሾ መንቀሳቀስ አልቻለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ የላከው የኦነግ ታጣቂ ከሞቃዲሾ መንቀሳቀስ አልቻለም</h1>


<p>የኤርትራ መንግሥት በሶማሊያ በኩል ወደ ኢትዮጵያ ሊያሰርግ የነበረው የኦነግ ታጣቂ ባይዶዋ ላይ በግንቦት ወር መጨረሻ ሙሉ ለሙሉ ከተመታ በኋላ እንደገና በሻዕቢያ ተሰብስቦ በሞቃዲሾ በኩል ከገባ በኋላ ከሞቃዲሾ መንቀሳቀስ እንዳልቻለ ታወቀ።</p>

<p>ከምሥራቅ ኢትዮጵያ እስከ መሃል አገር ድረስ የሽብር ተግባር እንዲፈፅሙ አሥመራ ውስጥ ከሰለጠኑ በኋላ ከኤርትራውያን መኮንኖችና ከጦር መሳሪያ ጋር በሁሴን አይዲድ አማካይነት በሞቃዲሾ በኩል ገብተው ባይደዋ ላይ የተከማቹ የኦነግ ታጣቂዎች በግንቦት ወር መደምሰሳቸውና መማረካቸው ይታወሳል። ይሁንና ከሰኔ ወር 1991 ዓ.ም ጀምሮ በጅቡቲ፣ በኬንያ፣ በየመን፣ በሰሜን ሶማሊያና በኤርትራ የሚገኙትን ቁጥራቸው ከ700 በላይ የሆኑ የኦነግ ታጣቂዎች ከተጠቀሱት ሃገሮች ከተሰባሰቡ በኋላ የአንድ ወር የተሃድሶ ስልጠና ተሰጥቷቸው፣ መነሻቸው አሰብ ሆኖ ባለፉት ሁለት ሳምንታት ሞቃዲሾ መድረሳቸውን ከተረጋገጠ ምንጭ የተገኘው መረጃ አመልክቷል።</p>

<p>ነገር ግን ሶማሊያ ውስጥ ከባይዶዋ መያዝ በኋላ በሁሴን አይዲድ እጅ የነበሩ ወታደራዊና ኢኮኖሚያዊ ጠቀሜታ ያላቸው ቦታዎች በሙሉ እየተያዙ በመሄዳቸው የሁሴን አይዲድ ሚሊሺያ ባሊዶሌ አየር ማረፊያ ኪስማዮ ወደብና ሞቃዲሾ ውስጥ ብቻ እንዲሰባሰብ በመገደዱ የኦነግ ታጣቂዎች ከሞቃዲሾ መውጣት እንዳልቻሉ ታውቋል። እንደ መረጃ ምንጮቻችን ገለፃ «የኦነግ ታጣቂዎች እንኳን ወደፊት ሊመጡ ከሞቃዲሾ ወደ ኤርትራ ወይም ሌላ አገር መሄጃ መርከብ አላገኙም»</p>

<p>በሌላ በኩል ኬንያ ድንበሯ በኦፊሴል ከመዝጋትዋም በላይ የየብስና የባህር ጠረፍዋን በሙሉ ወታደራዊ ኃይልም በመቆጣጠርዋ፣ የኦነግ ታጣቂዎችን በክልሏ ውስጥ ካገኘች ለፍርድ በማቅረብዋ፣ ከሞቃዲሾ 100 ኪ.ሜ ዙሪያ ከሁሴን አይዲድ ቁጥጥር ውጪ በመሆኑ ጅቡቲ ሙሉ በሙሉ የባህርና የየብስ ድንበሯን በጦር ኃይልዋ በማስከበርዋ፣ የኦነግ ታጣቂዎች መሄጃ እንዳላገኙ ታውቋል። በተጨማሪም በባይዶዋው ጥቃት ከ80 ያላነሱ የኦነግ ታጣቂዎች በቁጥጥር ስር እንደዋሉ ሲዘገብ በተከታታይ በተደረጉ ሌሎች አሰሳዎች እስካሁን 160 የሚጠጉ የኦነግ ታጣቂዎች እንደተማረኩ ተሰምቷል።</p>

<p>ይህ በእንዲህ እንዳለ የሁሴን አይዲድ ዋነኛ ባለንጣ ከሆነው የርርኣ ሚሊሺያ ተዋጊዎች በተጨማሪ ራሱን ዲ.ኤስ.ኤ (ዺጊል ጻልቫቲኦን ኣርምይ) በማለት የሚጠራ ቡድን ተቋቁሞ ሐምሌ 20/91 ዓ.ም ከሰሜን ሞቃዲሾ አንድ መቶ ኪሎ ሜትር ላይ ከሁሴን አይዲድ ጦር ጋር ከፍተኛ ውጊያ ማድረጉ ተሰምቷል። የዽጽኣ ዋነኛ መነሻ አይዲድ በህዝቡ ላይ በጫኑት ከፍተኛ ታክስ ምክንያት እንደሆነም ይነገራል። የዲ.ኤስ.ኤ ሚሊሺያዎች የአይዲድን ጦር ገፍተው በሆሴ ክልል፣ ዲንሶር (ዽሂኢንሶኦር) በተባለ ቦታ አጠገብ እንደከተሙ ተሰምቷል። በተያያዘ ዜና የሶማሌ ላንድ ፕሬዝዳንት የሆኑት ፕሬዝዳንት መሃመድ ኢጋል ሁሉም የሶማሌ የጦር አበጋዞች ተሰብስበው ብሔራዊ እርቅ እንዲያደርጉ የጠየቁበትን ስብሰባ ሁሴን አይዲድ ውድቅ አድርገዋል። እንደ አዣንስ ፍራስን ፕሬስ ዘገባ ሁሴን አይዲድ፦ «በኢጋል የተጠራውን ስብሰባ አልካፈልም» ሲሉ ተደምጠዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 26 ቀን 1991</a></p>

</body>
</html>	
