<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ ሮም የሄዱት ታመው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሳያስ ሮም የሄዱት ታመው ነው</h1>

<h3 class="align-center">በአልጀርሱም ጉባዔ ለአንድ ቀን ያልተሳተፉት በስካር ነበር</h3>


<p>ፕሬዝዳንት ኢሳያስ አፈወርቂ ባሳለፍነው ሳምንት መጨረሻ ወደ ሮም የሄዱት ታመው ለህክምና መሆኑ ሲታወቅ፤ አልጀርስ በተካሄደው 35ኛው የአፍሪካ መሪዎች ጉባዔ ላይ የኢትዮ ኤርትራ ጉዳይ እንዲታይ በተወሰነበት እለት በስብሰባው ላይ ሊገኙ ያልቻሉት በስካር ምክንያት እንደሆነ ተገለፀ።</p>

<p>ባድመን ክረምት ከመግባቱ በፊት በሰኔ ውስጥ ለማስመለስ ያደረጉት መጠነ ሰፊ ሙከራ በአሳዛኝ ሁኔታ በመክሸፉ የፖለቲካ ምስቅልቅል በመድረሱ፣ በወታደራዊና ሲቪል አመራሮች ላይ በሹም ሽር በመወጠራቸው ምክንያት ገና ከመነሻው ሐምሌ 3/91 ዓ.ም ሊቢያ ባዘጋጀችው «ትሪፖሊ ፒስ ፕላ» ላይ መገኘት ያልቻሉት ፕሬዝዳንት ኢሳያስ ወደ አልጀርስ ሐምሌ 5/91 ዓ.ም ሲገቡም በውጥረት ላይ እንደነበሩ በሥፍራው የነበሩ ታዛቢዎች ይገልፃሉ።</p>

<p>«ፕሬዝዳንት ኢሳያስ ሐምሌ 5/91 ዓ.ም አልጀርስ ይደርሳሉ» በተባሉበት ሰዓት ሳይገቡ በመቅረታቸው ሊቀበሏቸው የተዘጋጁት የአልጄሪያ ባለሥልጣኖች ከተመለሱ በኋላ ለሰዓታት ዘግይተው ነበር የገቡት። ይሁንና «ቀሩ» ሲባሉ የመጡት የኤርትራው መሪ ወደ ሼራተን ሆቴል እንደመንገደኛ መሄዳቸው ብቻ ሳይሆን ሸራተን ሆቴል ሲደርሱ ሊያነጋገራቸውና ፎቶግራፍ ሊያነሳቸው የነበረውን የውጭ ጋዜጠኛ በመሳደብ አባረው እጃቸውን ኪሳቸው እንደከተቱ ወደ ማረፊያቸው ሄደዋል።</p>


<p>በማግስቱ በጉባዔው መክፈቻ ላይ ከተገኙ በኋላ ለኤርትራና ለኢትዮጵያ ልዑካን የአአድ የመፍትሔ ሃሳብን ማስፈፀሚያ ስልቶች (ሞዳሊቲስ) ተሰጥቷቸው መልሳቸውን ሐምሌ 6/91 ዓ.ም ማክሰኞ ይዘው እንዲቀርቡና ሞዳሊቲውም ለጉባዔው እንዲቀርብ በተወሰነው መሠረት ሰኞ ሐምሌ 5/91 ዓ.ም ጉባዔው የዕለቱን ስብሰባ ጨርሶ ተበትኗል።</p>

<p>እንደ ታዛቢዎች፣ ዲፕሎማቶችና ከአልጀርስ የተሰበሰቡ ምንጮች እንደሚሉት ከሆነ ግን ሐምሌ 5/91 ዓ.ም ምሽት ለፕሬዝዳንቱ ተጨማሪ የብስጭትና የጭንቅ ምሽት ነበር። ምክንያቱም በማግስቱ የግድ «ከኢትዮጵያ ግዛት እወጣለሁ» ወይም «አልወጣም» የሚል መልስ ለጉባዔው ማቅረብ ነበረባቸው።</p>


<p>«አልቀበልም» ካሉ በጦርነቱ መቀጠል ይኖርባቸዋል። በሌላ በኩል በጦርነቱ እንዳይቀጥሉ ሽንፈቱ፣ በሰራዊቱ ውስጥ ከ48 ሰዓት በፊት ያደረጉት ሹም ሽር፣ የጦራቸው ተቆርጦ መገኘት ወዘተ በውሳኔው እንደማይገፉ ተንታኞች ይገልፃሉ። በሌላ በኩል «እሺ» እንዳይሉ ከግንቦት 1990 ዓ.ም ጀምሮ ለ14 ወር አልቀበልም ሲሉት የነበረው አሁንም አዲስ ነገር ይዞ ያልመጣው የማስፈፀሚያ ስልት ለእሳቸውና ለልዑካኑ ቡድኑ አስቸጋሪ ነበር።</p>

<p>የተሰበሰቡት መረጃዎች በሙሉ እንዳመለከቱት በሞዳሊቲው ላይ ከመወያየት ይልቅ ሰኞ ለሊቱን ሲጠጡ እንዳደሩ ታውቋል። በማግስቱ ማክሰኞ ጠዋቱም ከመጠጥ ገበታ ላይ አልተነሱም ነበር። ማክሰኞ ሐምሌ 6/91 ዓ.ም ረፋዱ ላይ ጉባዔው ስብሰባውን ሲጀምር ፕሬዝዳንት ኢሳያስ አማካሪያቸው አቶ የማነ ገብረአብም ሆነ ውጭ ጉዳይ ሚኒስትራቸው አቶ ኃይሌ ወልደትንሳይ በጉባዔው ላይ አልተገኙም። ልዑካን ቡድኖች በተጨማሪ ሃገሮች አንድ አንድ አምባሳደሮች ማስገባት ስለሚፈቀድላቸው ከኢትዮጵያ ወገን ከልዑካኑ ቡድኑ በተጨማሪ አምባሳደር ቆንጂት ስነጊዮርጊስ ሲገኙ በኤርትራ በኩል ግን አምባሳደር ግርማ አስመሮም ብቻቸውን ተገኝተዋል።</p>

<p>አምባሳደር ግርማ አስመሮም ኢትዮጵያውያኑ ልዑክ፦ «አንተ ኢትዮጵያዊ» በማለት ከማንጓጠጣቸው በስተቀር ስካራቸው ጎልቶ ባይታይም በተሻለ አቋም ላይ እንደነበሩ በስፍራው የነበሩ ዲፕሎማቶች ይገልፃሉ። የኢትዮ- ኤርትራ አጀንዳ ውይይት ሊደረግበት የተያዘለት ሰዓተ ቀጠሮ ሊደርስ ሲል አምባሳደር ግርማ አስመሮም ፕሬዝዳንት ቡተፍሊቃ (የወቅቱ የአአድ ሊቀመንበር) ዘንድ በመሄድ በጆሮአቸው አንዳች ነገር ሹክ ሲሏቸው ፕሬዝዳንት ቡተፍሊቃ ከኢትዮጵያ ልዑክ አንድ ሰው ጠርተው ማናገር ሊጀምሩ ሲሉ ነበር የፕሬዝዳንት ኢሳያስ አማካሪ አቶ የማነ ወደ አዳራሹ የገቡት።</p>

<p>አንድ ከፍተኛ የአአድ ዲፕሎማት ስለነበረው ትዕይንት ሲገልፁ፦ «ሚስተር የማነ ወደ አዳራሹ ሲገባ የኮቱ ቁልፍ ተስተካክሎ አልተቆለፈም፣ ክራቫትና ሸሚዙ የነበራቸው ሰንስል በተሳከረ ሁኔታ ነበር፤ እጁን ኪሱ ውስጥ ከቶ በአይኑ ሰው ይፈልግ ነበር፤ ጉባዔተኛው በሁኔታው ግራ ተጋብቶ ነበር፤ በወቅቱ ጤነኛ እንዳልነበር ገምቻለሁ» ብለዋል። እንደመረጃ ስብስባችን ግራ የተጋቡት ሚስተር የማነ፣ አምባሳደር ግርማን ፈልገው አግኝተዋቸው፣ አምባሳደሩም መጥተው አቶ የማነን አነጋገሯቸው። አቶ የማነም እስከ መድረኩ ለመሄድ አቅም ስላልነበራቸው አምባሳደር ግርማ፣ ፕሬዝዳንት ቡተፍሊቃ ዘንድ በመሄድ በጆሮአቸው ሹክ አሏቸው።</p>

<p>በዚህ ወቅት ነበር ፕሬዝዳንት ቡተፍሊቃ ለጉባዔተኛው፦ «የኢትዮጵያና የኤርትራ ጉዳይን በተመለከተ በሞዳሊቲው ላይ መወያየት የነበረብን አሁን ነበር። ነገር ግን የኤርትራው ፕሬዝዳንት ስለታመሙ ጉባዔው ተራዝሞ ነገ ጠዋት እንወያያለን» ያሉት አያይዘውም ለአምባሳደር ግርማ ፕሬዝዳንት ኢሳያስ አስፈላጊውን ህክምና እንዲያገኙ ሁኔታውን እንደሚያመቻቹ ሲገልፁ፣ አምባሳደር ግርማ ግን «ህክምና አያስፈልግም፣ እረፍት እንጂ» ብለው ይመልሳሉ። የኢትዮጵያ ልዑካንም «ፕሬዝዳንቱ ስለታመሙ» በተባለው ውሳኔ መሠረት ለማግስቱ ውይይት ይስማማሉ።</p>

<p>ጉባዔው ውይይቱን ማክሰኞ ማጠናቀቅ ሲገባው በፕሬዝዳንት ኢሳያስ «መታመም» ወደ ዕሮብ ሊያዛውረው ተገዷል። በማግስቱ ረቡዕ ፕሬዝዳንት ኢሳያስ በመግቢያ ንግግራቸው ላይ ለጉባዔው የይቅርታ ንግግር፦ «ትናንትና ባለመምጣቴና በተፈጠረው አለመግባባት ...ጉባዔውን ይቅርታ እጠይቃለሁ...» ያሉት እሳቸው ሞዳሊቲውን «እያጠናሁ» ነው ብለው ባልደረቦቻቸው ግን «ታመዋል» ያሉትን የስካር ሕመም ስለተጋጨ ለመሸፈን እንደሆነ ታዛቢዎች ይገልፃሉ። በወቅቱ ይህን ሲናገሩ እየሳቁ ነበር። በአዳራሹ የነበሩት ዲፕሎማቶችም በፕሬዝዳንቱ ሁኔታ ይስቁ ነበር (ይህንን ሳቅ የኤርትራ ሬዲዮ «ፕሬዝዳንት ኢሳያስ ንግግር ሲያደርጉ አዳራሹ በደስታ ሳቀ» ማለቱ አይዘነጋም)።</p>

<p>ፕሬዝዳንቱ ሰኞ የተሰጣቸው የማስፈፀሚያ ስልቶች (ሞዳሊቲስ) ያለአንዳች ተቃውሞና ቅድመ ሁኔታ መቀበላቸውን ለጉባዔው አረጋግጠው ነበር። ጉባዔተኛውም ድጋፉን በጭብጨባ ከገለጠ በኋላ የኢትዮ- ኤርትራን ጉዳይ ቋጭቶ ወደሌላ አጀንዳ በመሄድ በሌሎች ጉዳዮች ላይ ከተወያየ በኋላ ፕሬዝዳንት ኢሳያስ ድንገት እጃቸው በማንሳት፦ «ቅድም የማስፈፀሚያ ስልቶቹን ተቀብያለሁ ያልኩት...» በማለት የተዘጋውን ጉዳይ እንደገና ማንሳታቸው በጉባዔው አዳራሽ ውስጥ ገረሜታን እንደፈጠረ ዲፕሎማቶች ይገልፃሉ።</p>

<p>«ቅድም ተቀብያለሁ ያልኩት ቅድሚያ ከኢትዮጵያ ለተባረሩ ኤርትራውያን ካሳ ሲከፈል ኢትዮፕያ ከጁላይ 1997 በፊት ወርራ የያዘቻችው ቦታዎች ግምት ውስጥ ሲገቡ» እንድሆነ ቅድመ ሁኔታ አቀረቡ። ጉባዔው እንደገና ውይይትም ጀመረ። በዚህ ወቅት ነበር ጠቅላይ ሚኒስትር መለስ ተነስተው «መቀበል ማለት ያለአንዳች ቅድመ ሁኔታ መውጣት ማለት ነው። ነገር ግን እና ቢሆንም የሚል ነገር መኖር የለበትም፤ ስለዚህ ሞዳሊቲውን በግልፅ ካልተቀበሉ ይገለፅ» በማለት ግልፅ የሆነ ምላሽ የጠየቁት። ከጠ/ሚኒስትር መለስ አስተያየት በኋላ ፕሬዝዳንት ኢሳያ እንደገና ተነስተው «ሞዳሊቲውን በሙሉ ተቀብለናል» ያሉት። አአድም እንደገና መቀበላቸውን ያረጋገጠው። ይሁንና የጉባዔው ፍፃሜ ሆኖ ፕሬዝዳንት ኢሳያስ ከአዳራሽ ሲወጡ ለጋዜጠኞች፦ «እኔ የተቀበልኩት ለተባረሩት ኤርትራውያን ካሳ ሲከፈል ብቻ ነው» ሲሉ ቃላቸውን መልሰው አጥፈዋል።</p>

<p>በአጠቃላይ ጉባዔውን ከተሳተፉ የተለያዩ ሃገር ዲፕሎማቶች ያገኘነው መረጃ እንደሚያመለክተው፦ ምንም እንኳ ለጉባዔተኛው «ታመዋል» ቢባልም እሳቸው ደግሞ «እያጠናሁት ነበር» ቢሉም ከኤርትራ ልዑካን እንቅስቃሴ ካረፉበት ሆቴል እንደተገኘው መረጃ የማክሰኞውን ስብሰባ ሊካፈሉ ያልቻሉት በስካር ምክንያት ነው።</p>

<p>እንደውም አንድ ከፍተኛ የአፍሪካ ዲፕሎማት የሚስተር የማነ ገብረአብ ወደ አዳራሹ መግባትን «ኢንቮለንተሪ ዳንስ» (የግዳጅ ዳንስ) ሲሉ አሽሟጠዋል። አንደ ታዛቢዎች አስተያየት፦ «የኤርትራ መሪና ልዑካኑ በአልጀርስ ያሳዩት ሥነምግባር በወቅቱ የኤርትራ ሕዝብ ጦርነትና ችግር ላይ እንዳለ ለጦርነቱ እልባት ለመስጠት በዋነኛ ሀገራዊ ጉዳት ላይ በትጋት መምከር ሲገባቸው የህዝብን አደራ ቸል በማለት በስካር መዋጣቸው የግለሰቦቹን ማንነት የሚያመለክት ነው» ብለዋል። ፕሬዝዳንት ኢሳያስን በቅርብ የሚያውቁ ግለሰቦች እንደሚሉት፦ «በአጠቃላይ በኤርትራ መሪዎች ዘንድ መሳከር የተለመደ ነው። ፕሬዝዳንት ኢሳያስ በመሥሪያ ቤታቸው ከሚያጠፉት ጊዜ ይልቅ በአስመራው ባር ቦሎኛ የሚያጠፉት ጊዜ እንደሚበልጥ የአሥመራ ሕዝብ የሚያውቀው ነው» ይላሉ።</p>

<p>ይህ በእንዲህ እንዳለ ነበር ፕሬዝዳንት ኢሳያስ ባሳለፍነው ሳምንት መጨረሻ ወደ ሮም የሄዱት። የኤርትራው ሬድዮ ስለጉብኝታቸው፦ «የኢትዮ- ኤርትራን ጦርነትና ሁለቱ ሃገሮች በሚመለከት ለመወያየት ነው» ብሏል። ይሁንና ከሮም ምንጮቻችን ያገኝነው መረጃ እንዳረጋገጠው ፕሬዝዳንት ኢሳያስ ሮ የሄዱት ከመጠጥ ጋር በተያያዘ ሁኔታ የያዛቸው በሽታ አካላቸው የተረጋጋ (ስቴብል) እንዳይሆን በማድረጉ ነው። በዚህም ምክንያት እጃቸው ያለማቋረጥ መንቀጥቀጥ በመጀመሩ እንደሆነም ታውቋል።</p>

<p>ፕሬዝዳንት ኢሳያስ ቀደም ብለው በተመሳሳይ በሽታ ሲሰቃዩ የተለያዩ ሃገሮች በመሄድ ህክምና የወሰዱ ቢሆንም ተከታታይ ህክምና ከሰጧቸው ውስጥ የቻይና ህክምና አባላት የሰጧቸው በቻይና ባህላዊ የህክምና ዘዴ በሆነው በአኳፓንክቸር (የደረቅ መርፌ ህክምና) ሲሆን በጀርባቸው ላይ ካሁን በፊት ባለባቸው ስብራት ምክንያት ህክምና ቢያደርጉላቸውም ሐኪሞቹ የፕሬዝዳንት ኢሳያስ አንደኛው ህመም ከአዕምሮ በሽታ ጋር የተያያዘ እንደሆነ መጠቆማቸው አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 26 ቀን 1991</a></p>

</body>
</html>
