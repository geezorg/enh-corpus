<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ እንደገና- እንደገና መጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንቶኒ ሌክ እንደገና- እንደገና መጡ</h1>


<p>የዩናይትድ ስቴትስ የቀድሞ ብሔራዊ ፀጥታ አማካሪ የነበሩት ሚስተር አንቶኒ ሌክ ከኢትዮጵያና ከኤርትራ መንግሥት ባለሥልጣናት ጋር እየተካሄደ ስላለው ግጭት ለመነጋገር ወደ ምሥራቅ አፍሪካ ቀንድ እንደገና- እንደገና መጡ።</p>

<p>ሚስተር አንቶኒ ሌክ ወደ አካባቢው የመጡት በውጭ ጉዳይ ሚኒስትር ማድሊን ኦልብራይት የተላከውን ቡድን መሪ በመሆን ሲሆን በቆይታቸው ከአፍሪካ አንድነት ተወካዮች፣ (ዋና ፀሐፊ ሚስተር ሳሊም አህመድ ሳሊምን ጨምሮ) ከጠቅላይ ሚኒስትር መለስ ዜናዊና ከፕሬዝዳንት ኢሳያስ አፈወርቂ ጋር ለመነጋገር መሆኑን ከዩናይትድ ስቴትስ ኢንፎርሜሽን አገልግሎት የተሰራጨው ዘገባ አመልክቷል።</p>

<p>ሚስተር አንቶኒ ሌክ በአካባቢ እንቅስቃሴያቸውን የጀመሩት ከሐምሌ 14 ቀን ጀምሮ ሲሆን ሐምሌ 16 ከቀኑ 7 ሰዓት ላይ አዲስ አበባ ከተማ ገብተዋል።</p>

<p>ሚ/ር አንቶኒ ሌክ በቅርቡ በአልጄርስ የተካሄደው የአአድ የመሪዎች ስብሰባ ያፀደቀው የግልግል ቀመር ማስፈፀሚያ ስልት ተግባራዊ በሚሆኑበት ሁኔታ ላይ እንደሚወያዩ የዩናይትድ ስቴትስ የውጭ ጉዳይ መሥሪያ ቤት ሚስተር ጀምስ ሩቢን አስታውቀዋል።</p>

<p>ሩቢን አያይዘውም ሁለቱ ሃገሮች 600 ማይል ርዝመት ባለው ድንበራቸው የፈጠሩትን ውዝግብ በሰላማዊ መንገድ እልባት እንዲያበጁለት ባለፉት 2 ዓመታት ዩናይትድ ስቴትስ ከፍተኛ ጥረት ስታደርግ መቆየቷን በመግለጫቸው አውስተዋል።</p>

<p>ይህ በእንዲህ እንዳለ ዲፕሎማቶች በአልጄርሱ 35ኛ የመሪዎች ጉባዔ ላይ ኤርትራ የሰላሙን ሃሳብ እቀበላለሁ የሚል ሃሳብ እንደምታቀርብ አሜሪካኖቹ አስቀድመው ግምት እንደነበራቸው ያወሳሉ።</p>

<p>እንደዲፕሎማቶቹ አባባል የሁለቱንም ወገኖች የጦር ሜዳ ውሎ በሳተላይትና የመገናኛ መረጃዎች ሲከታተሉ የቆዩት አሜሪካኖች በወታደራዊ ፍልሚያው ከፍተኛ ሽንፈት የኤርትራ መንግሥት እንደገጠመው፣ በወታደራዊ ሁኔታ የበላይነት ማጣቱን፣ ኢትዮጵያ ከፍተኛ ተጠባባቂ ወታደራዊ ኃይል ያላት መሆኑን በመግለፅ ለኤርትራውያኑ እንዳማከሯቸው ይናገራሉ።</p>

<p>ዲፕሎማቶቹ አያይዘውም ኢሳያስ ካለፈው የሽንፈት ሁኔታ ሳይማሩ ከፍተኛ ተጠባባቂ ወታደራዊ አቅም ካላት ኢትዮጵያ ጋር ዳግም ጦርነት ለመግጠም ካሰቡ ከፍተኛ ውድቀት እንደሚገጥማቸው አሜሪካኖች እንዳስጠነቀቋቸው ያላቸው አማራጭ የመፍትሔ ሃሳቡን በብቸኝነት መቀበል መሆኑን እንደነገሯቸው ያወሳሉ።</p>

<p>በዚህም የተነሳ በሚስተር አንቶኒ ሌክ የተመሩት የዩናይትድ ስቴትስ መልዕክተኞች ፕሬዝዳንት ኢሳያስ ያለምንም ቅድመ ሁኔታ የቀረበውን የመፍትሔ ሃሳብ እንዲቀበሉ ግፊት ሳያደርጉባቸው እንደማይቀር የፖለቲካ ታዛቢዎች ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 19 ቀን 1991</a></p>

</body>
</html>	
