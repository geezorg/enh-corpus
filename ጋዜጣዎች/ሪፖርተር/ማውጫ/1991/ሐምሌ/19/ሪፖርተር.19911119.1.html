<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባድመና የአልጀርስ ሽንፈት በኤርትራ ቀውስ እያስከተለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የባድመና የአልጀርስ ሽንፈት በኤርትራ ቀውስ እያስከተለ ነው</h2>


<p>ባድመን እንደገና አስመልሳለሁ በሚል በተከታታይ በከፈተው ጦርነት ተደራራቢ ሽንፈት የደረሰበት የኤርትራ መንግሥት በአስተዳደሩና በወታደራዊ አመራሩ ቀውስ እንዲሁም በሕብረተሰቡ ከፍተኛ የስነልቡና ድቀት እየደረሰበት መሆኑ ታወቀ።</p>

<p>በተደጋጋሚ ባካሄደው ውጊያ መረራ ሽንፈት የተጎነጨው የኤርትራ መንግሥት ለሽንፈቱ ተጠያቂ ናቸው ባላቸው የመስተዳድሩና ወታደራዊ ኃላፊዎች ላይ የማሰር፣ የመግደል፣ ከሥልጣን የማግለል፣ የማዛወር ዕርምጃዎች መውሰዱን ከኤርትራ የተገኙ ምንጮች ገልፀዋል።</p>

<p>በዚህም መሠረት ቀድሞ የውጭ ጉዳይ ሚኒስትር የነበሩት አቶ ኃይሌ ወልደ ትንሳዔ ተሽረው አቶ ጴጥሮስ ሰለሞን ቦታውን ሲይዙ፣ የፀጥታ ጉዳይ ኃላፊ የነበሩት ወዲ ካሣም ተነስተው ድሮ ፀጥታ ኃላፊ በነበሩት በአቶ ዓሊ ሰዒድ መተካታቸው ታውቋል።</p>

<p>በተመሣሣይ ሁኔታ ማን እንደተካቸው ባይታወቅም የማስታወቂያ ሚኒስትሩ አቶ ባራኪም ከኃላፊነታቸው ተነስተዋል።</p>

<p>የመከላከያ ሚኒስትሩ ጄኔራል ስብሐት ኤፍሬም ለስም በቦታው ይቀመጡ እንጂ በአሁኑ ሰዓት የመከላከያ ሥራውን በመምራት ላይ ያሉት በባድመ ምሽግ ሻንጣቸውን ጥለው እግሬ አውጪኝ ብለው የፈረጠጡት ጄኔራል ጠዊል መሆናቸውን በኤርትራ የሚገኙ ምንጮች ገልፀዋል።</p>

<p>ከላይ የተጠቀሰው ዓይነት እርምጃ እስከ አነስተኛ አስተዳዳራዊ አሃድና የጦር ክፍል ድረስ ያካሄደው የኤርትራ መንግሥት ሹም ሽሩን የማሰርና የመግደል እርምጃዎቹን ለሕዝቡ በይፋ እንዳይገልፅ ከፍተኛ ሥጋት ያደረበት በመሆኑ በምስጢር ይዞ መቆየት መምረጡን ምንጮቹ አስረድተዋል።</p>

<p>ከዚህ በተጨማሪ በቅርቡ በአልጀርስ የተካሄደው የአፍሪካ አንድነት ድርጅት የመሪዎች ጉባዔ ያሳለፈውን ውሳኔ የኤርትራ መንግሥት እንደሚቀበልው መግለፁ በኤርትራውያን ዘንድ ግራ አጋቢና እንቆልሽ ሆኖ መገኘቱን እነዚሁ ምንጮቹ ገልፀዋል።</p>

<p>የሻዕቢያ መንግሥት የሰላም መፍትሔ ሃሳቡን ተቀብያለሁ የሚል አቋሙን ከገለፀ በኋላ በዚህ ዓይነት ውጊያው የሚደመደም ከሆነ ለምን ልጆቻችንን ወደ ግንባር ላክን? መሥዋዕትነትስ እንዲከፍሉ ተደረገ? ይኼ መሆን ከነበረበት በኢትዮጵያ የነበሩ ኤርትራውያን ሳይባረሩ፣ የልጆቻችንን ሕይወት ሳናጣ በፊት ነበረ የሚሉ አስተያየቶች በኤርትራውያን ዘንድ በሰፊው ሲናኙ መሠንበታቸውን ምንጮቹ ገልፀዋል።</p>

<p>ከዚህ በተጨማሪ በአልጀርስ ጉባዔ ማግሥት የኤርትራ የውጭ ጉድያ ሚኒስቴር ባወጣው መግለጫ እንደ አንድ ቅድመ ሁኔታ ያስቀመጠው የኢትዮጵያ ጦር ኃይልም እ.ኤ.አ ከየካቲት 8/1999 ዓ.ም ጀምሮ (ከዘመቻ ፀሐይ ግባት በኋላ ማለት ነው) ከያዘው የኤርትራ መሬት በተመሣሣይ ለቆ ይወጣል የሚል ሃሳብ ማስቀመጡ ኤርትራውያኑን ግራ ማጋባቱ ታውቋል።</p>

<p>ኤርትራውያኑ መግለጫውን ካዳመጡ በኋላ የእኛ መሬት በኢትዮጵያ ጦር ኃይል ተይዞብን ነበር ወይ? ለምን መያዙ አስቀድሞ አልተነገረንም? የሚሉ ጥያቄዎች ማንሳታቸውን ከኤርትራ የተገኙ ምንጮች ገልፀዋል።</p>

<p>ለምን አስቀድሞ አልተነገረንም የመሬታችን መያዝ? የሚሉ ጥያቄዎች ከተራ ኤርትራዊ ዜጋ አልፎ በአስተዳዳሪ እርከን ላይ በሚገኙ ኃላፊዎች በመቅረቡ የተበሣጨው የኤርትራ መንግሥት 30 የአካባቢው አስተዳዳሪዎችን ለእሥር መዳረጉን ምንጮቹ አስረድተዋል።</p>

<p>ከታሠሩት መሃከል የአፋሩ (ደንከሊያ) አቶ አብደላ አደምና የአሰብ አካባቢ አስተዳዳሪ (የአባታቸው ማንነት ለጊዜው ያልታወቀው) አቶ ዑስማን ይገኙባቸዋል።</p>

<p>በሕብረተሰቡ ላይ እየደረሰ ያለው የሥነ ልቡና ድቀትና ቀውስ በሃገር ውስጥ ብቻ ሳይሆን ባድመን እናስመልሣለን በማለት የፕሮፕጋንዳ ከበሮ በተደለቀላቸው በስደት በሚገኙ ኤርትራውያንም ጭምር መሆኑን ከተለያዩ አካባቢዎች የሚገኙት ምንጮቻችን ይናገራሉ።</p>

<p>በዚህም የተነሣ ፀረ ሻዕቢያ አቋም ያላቸው ኤርትራውያን በመጪው ነሐሴ ወር በተለያዩ የዓለም ከተሞች ፀረ ሻዕቢያ ፌስቲቫል ለማካሄድ መወሰናቸው ታውቋል።</p>

<p>በተቃዋሚ ኃይሎች ፀረ ሻዕቢያ ፌስቲቫል በበርካታ የዓለም ከተሞች ለማድረግ መታቀዱ ያሳሰበው የኤርትራ መንግሥት በኤምባሲዎቹና በካድሬዎቹ አማካኝነት የታቀደውን ፀረ ሻዕቢያ ፌስቲቫል እንዲያከሽፉ በስልክ፣ በፋክስ፣ በቴሌግራም የማስጠንቀቂያ ትዕዛዝ ማስተላለፉን የኤርትራ ምንጮች ገልፀዋል።</p>

<p>በሱማሊያ በኩል በከፈተው ሌላው የጦርነት አውደ ግንባር በደረሰበት ያልታሰበ ሽንፈትም በሰራዊቱ ውስጥ ማጉረምረም የተፈጠረበት የኤርትራ መንግሥት አሁንም በዚያው ግንባር ያለውን የተኮላሸ ኦፕሬሽኑን ነፍስ እዘራበታለሁ በሚል እንቅስቃሴ መቀጠሉን ምንጮቹ አመልክተዋል።</p>

<p>በዚህም መሠረት ያጉረመረመውን ጦሩን ለመግራት በሱማሊያ ከመሸጉ ሽብርተኞች ጋር ያለውን እንቅስቃሴ ለመከታተልና ለማቀናጀት ወዲበርሄና እንዲሁም ብርሃነ ገብረእግዚአብሔር የተባለ የሻዕቢያ ማዕከላዊ ኮሚቴ አባል ከናይሮቢና ሞቃዲሾ በአካባቢው መሠማራታቸው ታውቋል።</p>

<p>ይህ በእንዲህ እንዳለ ምዕራብ ኢትዮጵያ ክፍል ተወስዶ በሱዳን አቋርጦ ወደ ኤርትራ ሊገባ የነበረ የተለያየ ዓይነት እህል ጭነት ከሰላ ላይ መያዙ ታወቀ።</p>

<p>መጠኑ ምን ያህል እንደሆነ ያልታወቀው ይኸው የምግብ እህል ከአርማጭሆ፣ መተማና ሁመራ አካባቢ በተበታተነ መልኩ የተጫነ ሲሆን በከሰላ አድርጎ ወደ ኤርትራ ሊሻገር ሲል የተያዘው በሱዳን ጠባቂዎች ነው።</p>

<p>ከኢትዮጵያ ጋር ያለው ኢኮኖሚያዊ ጥገኝነት በመቋረጡ የተነሳ የምግብ ዕጥረት የገጠመው የሻዕቢያ መንግሥት የተለያየ መጠን ያላቸውን የጤፍ ምርቶችን መጀመሪያ በጅቡቲ በመቀጠልም በሞያሌ በኩል በኮንትሮባንድ ለማስወጣት ሲሞክር እህሉም አቀባባዮቹም በቁጥጥር ሥር መዋላቸው ይታወሳል።</p>

<p>በተመሳሳይ ሁኔታ የሻዕቢያ መንግሥት በውል ባልታወቀ ዓላማ ከሃገር በተባረሩና በሌላ ወገኖች አማካኝነት የኢትዮጵያን ብር ኖት /ገንዘብ/ የማሰባሰብ ምስጢራዊ ዘመቻ እያካሄደ መሆኑ ታወቀ።</p>

<p>በስደት የሚገኙ ዜጎች መዋጮ እየነጠፈ እስከቅርብ ጊዜም ከሊቢያ ያገኝ የነበረው የገንዘብ ድጋፍም የተቋረጠበት የኤርትራ መንግሥት የኢትዮጵያን ገንዘብ ማሰባሰብ የጀመረው በሃገሪቱ እየተባባሰ የመጣውን ምግብ እጥረት ለማስወገድ ግዢ ለማከናወኛ ሳይሆን እንደማይቀር የአካባቢው ምንጮች ይገምታሉ።</p>

<p>ጦርነቱ ከተነሳ በኋላ ስምንት /8/ ጊዜ ያህል ወደሊቢያ ሲመላለሱ የከረሙት ፕሬዝዳንት ኢሳያስ አፈወርቂ ከሊቢያ ያገኙት የነበረው የገንዘብ ድጋፍ ሊቋረጥ የቻለው ፕሬዝዳንት ሙዓመር ቃዛፊ እኔ ሽብርተኛ ሳልሆን ለሰላም ዘብ የቆምኩ ነኝ በማለት ለዓለም ለማስመስከር በፈለጉበት በትሪፖሊ ስብሰባ ላይ ባለመገኘታቸው መሆኑ ታውቋል።</p>

<p>የጋዳፊን ጥሪ ንቀው በትሪፖሊ ስብሰባ መቅረታቸው ያስከፋቸው ሙዓመር ቃዛፊ በአልጀርስ የመሪዎች ጉባዔ ላይ ፕሬዝዳንት ኢሳያስን ቢያገኙም የተለመደውን ሰላምታ ለመስጠት እንደነፈጓቸው ይነገራል።</p>

<p>የተለያዩ የገቢ ምንጮች እየደረቁ የመጡባት ኤርትራ በአሁኑ ሰዓት አነስተኛ የገንዘብ ድጋፍ እያደረጉላት ያሉት ኳታርና ከኳታር በስተጀርባ ያሉ ኃይሎች ብቻ መሆናቸውን ዲፕሎማቲክ ምንጮች ይናገራሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 19 ቀን 1991</a></p>

</body>
</html>	
