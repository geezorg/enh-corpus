<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ አሜሪካን፣ እስራኤልን፣ የአፍሪካ አንድነት ድርጅትን ወረፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሳያስ አሜሪካን፣ እስራኤልን፣ የአፍሪካ አንድነት ድርጅትን ወረፉ</h2>


<p>የኤርትራው ፕሬዝዳንት ኢሳያስ አፈውርቂ በቅርቡ ከሃገራቸው ጋዜጠኞች ጋር ባካሄዱት ቃለ ምልልስ ዩናይትድ ስቴትን፣ እስራኤልን፣ የአፍሪካ አንድነት ድርጅትን ጐረቤት ሃገሮችን ሱዳንን፣ የመንና ጅቡቲን በማብጠልጠል ወረፉ።</p>

<p>ፕሬዝዳንቱ ዩናይትድ ስቴትስን አስመልክተው የኢትዮጵያ መንግሥት የሕዝብ ተወካዮች ምክር ቤት በኤርትራ መንግሥት ወረራ ላይ ውሳኔ ሲያሳልፍ አዲስ አበባ የሚገኘው የዩናይትስ ስቴትስ ኤምባሲ ግፊትና ማበረታታት ይሰጥ ነበር በማለት ተናግረዋል።</p>

<p>አንዳንድ የዩናይትድ ስቴጥስ ባለሥልጣናት ሚና ከመጀመሪያ የማደናገር ነበር ያሉት ፕሬዚዳንት ኢሳያስ «አይዟችሁ ትምህርት ልትሰጧቸው ይገባል» የሚሉ አነጋገሮችን አንዳንድ አሜሪካውያን ያናፍሱ እንደነበርና ይሄም ለረጅም ጊዜ መቆየቱን ገልፀዋል።</p>

<p>«ዘግይቶ የደረስንበት» ያሉት ፕሬዝዳንት ኢሳያስ «ከኦጋድጉ ስብሰባ በፊት በአሥመራ የአየር ድብደባ እንደሚደረግ የወያኔ መሪዎች ለአሜሪካ ቡድን ተናግረው ነበር» የሚለው ሲሆን «ወደ ኦጋድጉ ሩጫ የተደረገውም በዚህ ምክንያት ነበር» ብለዋል።</p>

<p>ፕሬዝዳንት ኢሳያስ የዩናይትድ ስቴትስ ቡድን የራሱን ዜጎች ለማውጣት የሦስት ቀን ዕድል ትሰጥናላችሁ ብሎ ከመጠየቅ ባሻገር የሰላም ጥረት በመደረግ ላይ ስለሆነ ሁኔታዎችን የሚያባብስ እንቅስቃሴ አታድርጉ የሚል ማሳሰቢያ አልሰጠም በማለት ኮንነዋል።</p>

<p>አንዳንድ የአሜሪካ ባለሥልጣናት ኤርትራውያን ደረቆች ናቸው፣ አይታጠፉም ከተጎሸሙ ኃይል ክበረታባቸው ይለሰልሳሉ የሚል ጠባብ አመለካከት እንደነበራቸውና ራሳቸው ሊቅ ዐዋቂ ሆነው መድኃኒት እንደሚያዙ ያወሱት ፕሬዝዳንት ኢሳያስ እምቢ አልወስድም ያለውን ደግሞ አስገድዶ የማስጋት ባህርይ ያላቸው ናቸው በማለት ነቅፈዋቸዋል። የሽምግልናው አግባብ ራሱ አሁን የሚገኝበት መጨበጫ የሌለው ጉዳይ ውስጥ እንዲገባ ያደረገው የአፍሪካ አንድነት ድርጅት ተፅዕኖ ነው በማለት አህጉራዊ ድርጅቱንም አጣጥለውታል። ኦጋድጉ በተደረገው ስብሰባ ተሳስታችኋል አቀራረባችሁን አሻሽሉ ሲባሉ ጆሮውን ያልሰጠን ድርጅት የኢትዮጵያ አውሮፕላኖች ደበደቡ ሲባልም ሁለታችሁም ስህተተኞች በማለት ባላደረግነው ድርጊት ወንጅለውናል ብለዋል። ፕሬዝዳንት ኢሳያስ አአድን ፈልገውት የነበረው የችግሩ ምንጭ ስለሚነጥፍበት ተኩስ አቁም ስለሚደረግበት ሁኔታ እንዲያግዛቸው እንጂ ፍ/ቤት ሆኖ ውሳኔ እዲሰጣቸው አለመሆኑን ገልፀዋል። አአድን ፕሬዝዳንት ኢሳያስ ወዴት እንደሚወግን የቸገረው ዕንቅፋት ነው ሲሉም ተችተውታል።</p>

<p>ፕሬዝዳንት ኢሳያስ ሌሎች የሃገራቸውን ዲፕሎማሲያዊ ግንኙነት አስመልክተው ባደረጉት ገለፃ ሌላዋ የውረፋቸው ዒላማ የነበረችው ሃገር እስራኤል ነበረች። ብቃታቸው ከፍ የተደረጉ ተዋጊ አውሮፕላኖችን ለኢትዮጵያ አስቀድማ ሰጥታ ስታበቃ ለወደፊት ነው የሚላክላቸው ብላ መግለጿ ኤርትራን ምንም የማታውቅ ሃገር ሕዝቧንም የሚሞኝ አድርጎ መቁጠር ነው በማለት በእስራኤል ላይ ያላቸውን የጥላቻ አቋም አንፀባርቀዋል።</p>

<p>የኢትዮጵያ መንግሥት ከጎረቤት ሃገሮች ሱዳን የመን፣ ጅቡቲ፣ ሶማሊያ ጋር እያከናወነ ስላለው ዲፕሎማሲያዊ ሥራ የተጠየቁት ፕሬዝዳንት ኢሳያስ ከጎረቤት ሃገሮች ጋር ተጋግዞ ኤርትራን ለማዳከም የተወጠነ አዲስ ፍቅር በጣሊያንኛ አሞር ነው በማለት ድርጊቱን አፊዘውበታል።</p>

<p>የመን ከኤርትራ ጋር በደሴቶቹ ግጭት ስላላት የጠላታችን ጠላት ወዳጃችን ነው በሚል ብንይዛት ኃይል ትሆነናለች በሚል ተስፋ ነው። የጅቡቲም ግልፅ ነው ሀተታ አያስፈልገውም በማለት ሃገሮቹ ከኢትዮጵያ ጋር የሚያካሂዱትን በወዳጅነት ላይ የተመሠረተ የትብብር እንቅስቃሴን ከኤርትራ መንግሥት በስተቀር ሌላ ጠላት የለንም፣ በሚል የተነደፈና የተቃዋሚዎችን እንቅስቃሴ ለማገት የተወጠነ አዲስ ፍቅር ነው በማለት ተችተውታል።</p>

<p>የፖለቲካ ታዛቢዎች የኤርትራ ፕሬዚዳንት ኢሳያስ አፈወርቂ በቅርቡ ከሃገራቸው ጋዜጠኞች ጋር ባደረጉት ቃለ ምልልስ ከሸምጋይ ወዳጅ መንግሥታት አንስቶ ጎረቤት ሃገሮችን፣ አህጉራዊው ድርጅትን እንዲሁም እስራኤልን በመወረፍ ያደረጉት ንግግር ጤነኛ አዕምሮ ካለው የሃገር መሪ የማይጠበቅ ከጭፍን ጥላቻና ፍርሃት መንጭቶ የተሠነዘረ አባባል ነው በማለት ይተቹታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 18 ቀን 1991</a></p>

</body>
</html>	
