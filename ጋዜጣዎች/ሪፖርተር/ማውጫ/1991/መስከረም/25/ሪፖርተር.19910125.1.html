<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ በአፈሳ ወታደራዊ ምልመላ ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ በአፈሳ ወታደራዊ ምልመላ ጀመረ</h1>
<h2 class="align-center">ጋዳፊ ለኢሳያስ የክብር ሜዳልያ ሸለሙ</h2>


<p>የኤርትራ መንግሥት በኢትዮጵያ ላይ የፈፀመውን ወረራ ለማጠናከር ባለው ዓላማ መሰረት ተጨማሪ ተዋጊ ኃይል ለመልመል የሚያደርገው ጥረቱ በህብረተሰቡ ተገቢውን ድጋፍ ባለማግኘቱ ላለፉት 8 ቀናት በግዳጅ የአፈሳ ምልመላ ሲያከናውን መክረሙ ታወቀ።</p>

<p>በአሥመራ፣ በምፅዋ፣ በአቆርዳት፣ በተሰነይ፣ በከረን ከተሞች ባሳለፍነው ሳምንት የሻዕቢያ ወታደሮች ቤት ለቤት አሰሳ በማካሄድ ባገኙት ወጣት ላይ የግዳጅ ምልመላ ሲያከናውኑ መክረማቸውን የየከተሞቹ ነዋሪዎች ለዝግጅት ክፍላችን በቴሌፎን ገልፀዋል።</p>

<p>አንድ የአሥመራ ከተማ ነዋሪ ለዝግጅት ክፍሉ እንደገለፀው ወታደራዊ ተሽከርካሪዎች በከተማ ጎዳናዎች ላይ በመዘዋወር ያገኟቸውን ወጣቶች በኃይል በማስገድድ ሲጭኑ ወታደሮች ደግሞ ቤት ለቤት እያንኳኩ በመግባት ያገኙትን በግዳጅ እየያዙ ወደ ወታደራዊ ማሰልጠኛ ሲልኩ ሰንብተዋል።</p>

<p>ሌላው ነዋሪ ደግሞ ቀደም ስል በመንግሥትና በግል ሥራ ተቀጥረው ያገለግሉ የነበሩ ሰራተኞች የውትድርና ምልመላ የማይመለከታቸው እንደነበር አስታውሶ በአሁኑ ወቅት ግን የግዳጅ ምልመላው ሰለባዎች መሆናቸውን ገልጿል።</p>

<p>በድንገት ባልታሰበ ሰዓት በሚከናወን የግዳጅ ምልመላ የተደናገጠው ከተሜው ወጣቱ ህብረተሰብ ክፍል መሸሸግን በመምረጡ የተነሣ በዋና ዋና ጎዳናዎች፣ አደባባዮች፣ መዝናኛ ሥፍራዎች ቀደም ብለው ይታዩ የነበሩ ግርግሮች ቀንሰው አሥመራ ለሳምንት ጭር ብላ እንደከረመች ነዋሪዎቹ ገልፀዋል።</p>

<p>በተለይ በአሥመራ ኮምፔሽታቶ ነፃነት ጎዳና ላይ በብዛት ይታይ የነበረው ወጣት በመሰወሩ የተነሣ ጎዳናው የተወረረ መስሎ መሰንበቱን ነዋሪዎቹ አስረድተዋል።</p>

<p>በኤርትራ 8ኛው ዙር የሳዋ ውትድርና ስልጠና በመካሄድ ላይ ባለበት በአሁኑ ወቅት እንደ ደርግ ሥርዓት በግዳጅ ወታደራዊ ምልመላ ዙሪያው የታጠረበት ወጣት ወደ ጐረቤት ሃገሮች መሰደድ አዳጋች ቢሆንምበትም ከቁም ሣጥን አንስቶ ሊያገለግሉ ይችላሉ ብሎ የገመታቸውን የቤት ቁሳቁሶችን እየተገለገለባቸው መሆኑ ታውቋል።</p>

<p>ለሃገር ደህንነትና ፀጥታ አስጊ ተብለው ከኢትዮጵያ የተባረሩ ኤርትራውያንም የአፈሳ ምልመላ ሰለባ ከሆኑት መካከል አንዱ መሆናቸውን ነዋሪዎቹ ገልፀዋል።</p>

<p>ይህ በእንዲህ እንዳለ ሰሞኑን ለአምስተኛ ጊዜ ወደ ሊቢያ ትሪፖሊ ያመሩት ፕሬዝዳንት ኢሳያስ አፈወርቂ በሊቢያው መሪ ሙአመር ጋዳፊ የክብር ሜዳልያ ሽልማት ተሸልመዋል።</p>

<p>ፕሬዝዳንት ኢስያስ በአምስተኛ ጊዜያቸው በሊቢያ አቻቸው ለክብር ሜዳልያ ሽልማት ያበቃቸው ዋነኛ ምክንያት የተባበሩት መንግሥታት ድርጅት በሊቢያ ላይ የጣለውን ማዕቀብ በመጣስ ለጋዳፊ አለኝታነታችውን በማረጋገጣቸው መሆኑ ታውቋል።</p>

<p>በአምስተኛ እግራቸው ፕሬዝዳንት ኢሳያስ ያገኙትን የክብር ሜዳልያ ሌሎች ሦስት የአፍሪካ ሃገር መሪዎች ማግኘታቸውን ተያይዞ የደረሰን ዘገባ ያመለክታል። የተ.መ.ድ ፀጥታው ጥበቃ ምክር ቤት በሊቢያ የጣለውን የአየር ማዕቀብ ለዲፕሎማሲያዊና ሰብዓዊ ተግባር ሲሉ የአፍሪካ ሃገሮች ማክበር እንደማይገባቸው አ.አ.ድ መመሪያ ማስተላለፉ አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 25 ቀን 1991</a></p>

</body>
</html>
