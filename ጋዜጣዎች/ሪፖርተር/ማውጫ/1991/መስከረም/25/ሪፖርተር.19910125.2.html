<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጉንፋን የዘገዩት አንቶኒ ሌክ ሐሙስ አዲስ አበባ ይገባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጉንፋን የዘገዩት አንቶኒ ሌክ ሐሙስ አዲስ አበባ ይገባሉ</h1>

<h2 class="align-center">ለኢትዮ-ኤርትራ ጉዳይ የተሰየመው የአ.አ.ድ ሸምጋዮች ስብሰባ ተራዘመ</h2>


<p>በኢትዮጵያና ኤርትራ መካከል ለተከሠተው ጦርነት ሠላማዊ መፍትሔ ለማስገኘት ወደ አካባቢው ለመምጣት ፕሮግራም ተነድፎላቸውው፣ በጉንፋን ምክንያት ተጓጉለው የነበሩት የዩናይትድ ስቴትስ ፕሬዝዳንት ብሔራዊ ፀጥታ አማካሪ አንቶኒ ሌክ የፊታችን ሐሙስ አዲስ አበባ ይገባሉ።</p>

<p>ሚ/ር አንቶኒ ሌክ ወደ አዲስ አበባ የሚመጡት በኢትዮጵያና ኤርትራ መካከል ለተከሰተው ውዝግብ አዲስ የሰላም ጥረት በሚል ሃሳብ መሆኑ ታውቋል። አንቶኒ ሌክ ወደ አዲስ አበባ ከመምጣታቸው ቀደም ብሎ ረቡዕ አሥመራ በመግባት ከኤርትራ መንግሥት መሪዎች ጋር ይነጋገራሉ። በማግሥቱ ሐሙስ ወደ አዲስ አበባ መጥተው ከኢትዮጵያ መንግሥት ባለሥልጣናት ጋር ከተነጋገሩ በኋላም ተመልሰው ዓርብ ዕለት ወደ አሥመራ ይሄዳሉ ተብሎም ይጠበቃል።</p>

<p>ስለ አንቶኒ ሌክ ተልዕኮ ጥያቄ የቀረበለት የዩናይትድ ስቴትስ ኤምባሲ ዝርዝር ጉዳዮችን ከመምጣታቸው በፊት መግለፅ አዳጋች እንደሚሆን አስታውቋል።</p>

<p>አንቶኒ ሌክ ቀደም ብሎ በተነደፈው ፕሮግራም ወደ አካባቢው እንደሚመጡ በተገለፀበት ወቅት የኤርትራ መንግሥት ወደ አካባቢው መምጣታቸው የሚፈይደው አንዳች ነገር እንደሌለ በማሣወቅ ከጥረታቸው የሚጠብቀው ውጤትም እንደማይኖር ገልጾ እንደነበር ይታወሣል።</p>

<p>በቅርቡ ከሃገራቸው ጋዜጠኞች ጋር ቃለ ምልልስ ያካሄዱት ፕሬዝዳንት ኢሳያስ አፈወርቂም የኢትዮጵያ መንግሥት የሕዝብ ተወካዮች ምክር ቤት በኤርትራ ላይ ውሳኔ ሲያሳልፍ የዩናይትድ ስቴትስ ኤምባሲ ግፊትና አይዞህ ባይነት ነበረበት በማለት ተችተው ነበር።</p>

<p>ፕሬዝዳንት ኢሳያስ በዚሁ ቃለ ምልልሳቸው የዩናይትድ ስቴትስ ባለሥልጣናት ድርጊት ከመጀመሪያው አደናጋሪ ነበር፣ ለኤርትራውያን ትምህርት ልትሰጧቸው ይገባል በማለት ያናፍሱ ነበር፣ በማለት በዩናይትድ ስቴትስ ላይ ነቀፋ ያቀረቡ ሲሆን በተመሳሳይ በአሥመራ ላይ የአየር ድብደባ እንደሚያደርጉ ወያኔዎች ነግረዋቸው ለመውጣት የሦስት ቀን ዕድሜ ስጡን ብሎ ከመጠየቅ ወደ ኦጋድጉ ቡርኪናፋሶ ከመሮጥ ውጪ፣ የፈየዱት አንዳች ነገር የለም በማለት የኮነኗቸው መሆኑ አይዘነጋም።</p>

<p>ይህ በእንዲህ እንዳለ የኢትዮ-ኤርትራን ግጭት መንስኤ በመመርመር የሸምጋይነት ሥራ እንዲያከናውን ቡርኪናፋሶ (ኦጋድጉ) ውስጥ ተካሂዶ በነበረው የአፍሪካ አንድነት ድርጅት የመሪዎች ጉባኤ ተሰይሞ የነበረው የሃገር መሪዎች የሚገኙበት ኮሚሽን ሊያደርግ የነበረውን ስብሰባ ለሦስተኛ ጊዜ አራዘመ። ስብሰባውን እ.ኤ.አ ጥቅምት 3 ቀን 1998 ሊያደርግ አስቦ የነበረው ኮሚሽን ስብሰባውን ለማከናወን የማያስችሉትን ችግሮች ገጥመውት ቀጣዩን ስብሰባ እ.ኤ.አ ለጥቅምት 10/1998 እንዲዛወር ወስኖ የነበረ ሲሆን በተመሳሳይ አሁንም ሊያከናውን ባለመቻሉ ለሦስተኛ ጊዜ ለጥቅምት 15/1998 ማዛወሩ ታውቋል።</p>

<p>ለስብሰባው አለመሣካት አንደኛው ምክንያት ሆነው የተገኙት በኮሚሽን ውስጥ በአ.አ.ድ ጉባኤ ተሰይመው የነበሩት የዚምባቡዌ ፕሬዝዳንት ሮበርት ሙጋቤ በኮንጎ ዲሞክራቲክ ሪፐብሊክ በተፈጠረው ሁኔታ ውስጥ ተጠምደው መገኘታቸው ሲሆን ሌላው የጅቡቲው ፕሬዝዳንት ሃሰን ጉሌድ ኦፕቲዶን በዕድሜ መግፋት (እርጅና ምክንያት) እንደልባቸው ከቦታ ወደ ቦታ ሊንቀሳቀሱ ባለመቻላቸው መሆኑ ታውቋል።</p>

<p>የአ.አ.ድ በኢትዮጵያና ኤርትራ መካከል በተከሰተው ጦርነት ላይ በአሁኑ ሰዓት ያሳየው ዝምታ ችግሩን በሰላማዊ መንገድ ለመፍታት ያደረጋቸው ጥረቶች እንዳልሳኩለት ተደርጎ መታሰብ እንደሌለበት አ.አ.ድ ወደፊት ጥረቱ በሰከነ ዲፕሎማሲያዊ ሥራ የሚቀጥል መሆኑን የድርጅቱ የሕዝብ ግንኙነት ኢንፎርሜሽን ኃላፊ ዶ/ር ኢብራሂም ዳጋሽ የገለፁት በሪፖርተር ጋዜጣ ተዘግቦ እንደነበርም ይታወሣል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 25 ቀን 1991</a></p>

</body>
</html>
