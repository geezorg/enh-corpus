<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የናይሮቢ፣ ዳሬሰላምና ዋቢሸበሌ ፍንዳታ ምንጭ አንድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የናይሮቢ፣ ዳሬሰላምና ዋቢሸበሌ ፍንዳታ ምንጭ አንድ ነው</h2>


<p>በቅርቡ በምሥራፍ አፍሪካ ሃገሮች ዋና ከተሞች ኬንያ(ናይሮቢ)፣ ታንዛኒያ (ዳሬሰላም) የደረሱ የቦምብ ፍንዳታዎችና ባለፈው ዓመት በመዲናችን በዋቢሸበሌ ሆቴል የደረሰው የቦምብ ፍንዳታ ምንጭ አንድ መሆኑን የውጪ የፀጥታ ባለሙያዎች ገለፁ።</p>

<p>እንደ ፀጥታ ባለሙያዎቹ ገለፃ በናይሮቢና በዳሬሰላም ከተማዎች በሚገኙ የዩናይትድ ስቴትስ ኤምባሲዎች ላይ የደረሱት ፍንዳታዎች በመጠን ልዩነት፣ በአውዳሚነት ስፋት ካልሆነ በስተቀር የቦምቦቹ ስሪት፣ የተገለገሉበት ፊዩዝ፣ የፈንጂዎች አጠማመድ፣ የፈንጂዎች ባህርይ ተመሳሳይነት ያላቸው ናቸው።</p>

<p>በዋቢ ሸበሌ ሆቴል- ናይሮቢና ዳሬሰላም ከተማዎች የፈነዱት ቦንቦች በብዙ ገፅታው ተመሳሳይ መሆን በምሥራቅ አፍሪካ ቀንድ በተለይ በሱማሊያ ውስጥ የሚንቀሳቀሰው አል-ኢትሃድ የተሰኘው አክራሪ የእስልምና ድርጅት ተመሳሳይ ምንጭ የተቀዱ መሆናቸውን እንደሚያሳይ አስረድተዋል።</p>

<p>በናይሮቢና በዳሬሰላም በዩናይትድ ስቴትስ ኤምባሲዎች ላይ የደረሰውን ፍንዳታ አቀነባበሩ የሚባሉት በአሁኑ ወቅት አፍጋኒስታን የሚኖሩት ሳዑዲ ዐረቢያዊው ቱጃር ሆሳም ቢንላዲን ሲሆኑ ሱማሊያ ውስጥ ከሚንቀሳቀሰው አል-ኢትሃድ ጋር ጥብቅ ቁርኝት እንዳላቸውና የፋይናንስ ድጋፍ ንደሚያደርጉለትም ባለሙያዎች ገልፀዋል።</p>

<p>መንግሥት አልባ በሆነችው ሱማሊያ የደቡብ ሞቃዲሾ አንጃ መሪ የሆኑት ሁሴን አይዲድ በቅርቡ ከሪፖርተር ጋዜጣ ጋር ባደረጉት ቃለ ምልልስ አል-ኢትሃድ በውጪ ኃይሎች በመርከብ ወደ ሱማሊያ ግዛት ሠርጎ በመግባት የሚንቀሳቀስ ሀገር በቀል ያልሆነ በወሃቢያ ሥርዓት የሚያምኑ የፈጠሩት ድርጅት ነው በማለት መግለፃቸው አይዘነጋም።</p>

<p>ሁሴን አይዲድ የአል-ኢትሃድን እንቅስቃሴ በዚህ ዓይነት መንገድ ይግለፁት እንጂ ድርጅቱ ቀይ ባህርን አቋርጦ ሰሜንና ምሥራቅ አፍሪካን በሽብር ለመናጥ በሱማሊያ ግዛት በጥምር በይፋና በሕቡዕ የሚንቀሳቀስ ድርጅት እንደሆነ የውጪ የፀጥታ ባለሙያዎችና የአካባቢው ፖለቲካ ተንታኞች ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከመስከረም 4 ቀን 1991</a></p>

</body>
</html>	
