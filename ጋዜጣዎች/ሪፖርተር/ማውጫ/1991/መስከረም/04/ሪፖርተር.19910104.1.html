<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አማራጭ ኃይሎች የፓሪሱ ስብሰባ የሃገርን ጥቅም እንዲያስቀድም ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አማራጭ ኃይሎች የፓሪሱ ስብሰባ የሃገርን ጥቅም እንዲያስቀድም ጠየቀ</h2>


<p>የፓሪሱ ስብሰባ ሃገራችን ላለችበት አሳሳቢ ሁኔታ ቅድሚያ የሚሰጥና ዘላቂ መፍትሔ ለማምጣት የሚያስችል አቅጣጫ የሚያመለክት ውጤት የሚገኝበት መሆን እንዳለበት የኢትዮጵያ ሰላምና ዲሞክራሲ አማራጭ ኃይሎች ምክር ቤት ጠየቀ። ምክር ቤቱ ይህን ትይቄ ያቀረበው ከመስከረም 1-3/1991 ዓ.ም ድረስ በፓሪስ ከተማ በተከናወነው የተቃዋሚ ድርጅቶች ስብሰባ ላይ ነው።</p>

<p>ስብሰባው የሕዝብና የታሪክ ኃላፊነት ለመወጣት በመካከሉ ያሉትን ሉነቶች አቻችሎ ከጥላቻ የፀዳ ከጠባብ የድርጅት ስሜት የተላቀቀ፣ የግል ድብቅ ስሜትን ያሽቀነጠረ መሆን እንደሚገባው የአማራጭ ኃይሎች ም/ቤት አሳስቧል።</p>

<p>የአማራጭ ኃይሎች ምክር ቤት ከጉባኤው የሚጠብቀውን አስመልክቶ የተቃዋሚ ኃይሎችን የትግል ህብረት የሚያጠናክር ሰላማዊ የፖለትካ ትግል ስልትን የሚያገኝበትን ዘዴ የሚያፈላልግ ስልት መቀየት እንደሚኖርበት አሳስቧል።</p>

<p>በማያያዝም የኢትዮጵያ ሕዝብ ጥያቄዎች በዴሞክራሲያዊ አግባብ ምላሽ የሚያገኝበትን ይህንንም የሚመልሰው ሕዝብ የተሳትፈበት ነፃ ትክክለኛና ርትዐዊ ምርጫ ስለሆነ በ2000 ዓ.ም ስለሚደረገው ምርጫ ተቃዋሚዎች የሚሳተፉበትን ሁኔታ ተወያይተው ከአንድ የስትራቴጂ ስምምነት እንዲደርሱም ጠይቋል።</p>

<p>አማራጭ ኃይሎች ከተሳሳተ የመግንሥት ፖሊሲና ከአፈፃፀም የመነጨ ባለው የሰሜኑ የሃገራችን ጦርነትና በደቡብ ኢትዮጵያ ከታየው ዓይነት የሕዝብ ግጭት ሃገሪቱ እንድትወጣ ለችግሩም ዘላቂ መፍትሔ ለማምጣት ተቃዋሚዎች መንግስትና ሕዝቡ መውሰድ ስላለባቸው ዕርምጃዎች ጉባኤው አቅጣጫ መጠቆም የሚጠበቅበት መሆኑን አስገንዝቧል።</p>

<p>ጉባኤው ከዚህ መንፈስ የተለየ ዓላማና ስሜት ካለው እንደባቢሎን ዘመን የጋራ ቋንቋ አጥቶ በከንቱ ተጫጩኾ ሳይደማመጥ የሚለያይ ብቻ ሳይሆን በሕዝቡ የትግል ሞራል ላይ ቀዝቃዛ ውኃ ቸልሶ በችግር ላይ ችግር በመጨመር እንደሚበታተን ከወዲሁ መረዳት እንዳለበትም አስገንዝቧል።</p>

<p>በአገራችን የተከሰተውን ጦርነት አስመልክቶ አማራጭ ኃይሎች መንግሥት እያደረገ ያለውን ሰላማዊ መፍትሔ የመሻት፣ ዲፕሎማሲያዊ እንቅስቃሴ እንደተቀበለው ገልፆ ለጦርነቱ ወቅታዊና ተመጣጣኝ ምላሽ መስጠት አለበት የሚል እምነት እንዳለው ለጉባኤው አስረድቷል።</p>

<p>የውጭ መግንስታትና ዓለም ዐቀፍ ድርጅቶች ስለሁለቱ ሃገሮች (ኢትዮጵያና ኤርትራ) የሚያቀርቧቸው ሪፖርቶች የሚወስዷቸው አቋሞች ሚዛናዊና ሰላማዊ መፍትሔ የሚያስገኙ መሆን እንዳለባቸው ያሳሰበው አማራጭ ኃይሎች በአሁኑ ጊዜ የሚሰማው ግን ሚዛናዊነቱ የሚያጠያይቅ ሪፖርት በመሆኑ ሁኔታው እንደሚያሳስበው ለጉባኤው አስረድቷል።</p>

<p>መላው የኢትዮጵያ ሕዝብ ጦርነቱን ለመከላከል በግንባር መሰለፉን፣ በደጀንነት ማገዙን የኢህአዴግ መግንሥትም ሕዝቡን በመቀስቀስ ሠራዊቱን በማደራጀት፣ ዲፕሎማሲያዊ ትግል በማድረግ የአገር ደህንነትና ፀጥታ አስጊ ናቸው ያላቸውን የኤርትራ ተወላጆች ከአገር ማስወጣት ለልማት ሊውል የሚችለውን ጊዜ ኃብትና የሰው ኃይል ጦርነቱን ለመምራት በማዋል ላይ እደሚገኝ ለጉባኤው ገልጿል።</p>

<p>የኢሕአዴግ መንግሥት በኢትዮጵያ ውስጥ የፖለቲካ እንቅስቃሴ ለማድረግ ያስቀመጣቸው ቅድመ ሁኔታዎች ሰላማዊ የትግል መስመር መከተልና በሕገ መንግስቱ መሰረት መንቀሳቀስ የሚሉ መሆናቸውን የጠቆመው አማራጭ ኃይሎች ቅድመ ሁኔታዎችን አሟልቶ ለመንቀሳቀስ ያለው ዕድል የጠበበ ቢሆንም በውጭ ያሉ ተቃዋሚ የፖለቲካ ድርጅቶች ያለ ኃይልና ጠመንጃ ትንቅንቅ አርበኝነት መኖሩን በኃይል አምልኮ ደዌ ለሚሰቃየው ላለው ኢህአዴግ በማሳየት በሰላማዊ የትግል አቅጣጫ እንዲመሩ የተሳሳተ አቅጣጫ የማይጓዙ መሆናቸውን እንዲያሳዩ ለጉባኤው አሳስቧል።</p>

<p>ውስጥ አዋቂ ምንጮች እንደሚሉት የኢትዮጵያ ሰላምና ዴሞክራሲ አማራጭ ኃይሎች ምክር ቤት አራት ተወካዮች በፓሪሱ ጉባኤ ላይ እንደሚሳተፉ ቀደም ብሎ ከተገለፀ በኋላ ምክር ቤቱ የማይሳተፍበት ደረጃ ላይ ደርሶ የነበረ ቢሆንም በስብሰባው አስተባባሪ ዶ/ር ነገደ ጎበዜ ልዩነታችንን እንርሳው በሚል ማግባቢያ ወደ ፓሪስ ያመራ መሆኑ ታውቋል።</p>

<p>ከመስከረም 1 ቀን 1991 ጀምሮ ሶስት ቀናት የተካሄደውን ስብሰባ ያስተባበሩ የቀድሞ መኢሶን አባል የነበሩት ዶ/ር ነገደ ጎበዜ ሲሆኑ በስብሰባው ላይ ቀደም ብለው መአህድና ኦነግ እንደማይካፈሉ መግለፃቸው አይዘነጋም።</p>

<p>የኢትዮጵያ ሰላምና ዴሞክራሲ አማራጭ ኃይሎች ምክር ቤት የተመዘገቡ ተቃዋሚ የፖለቲካ ድርጅቶች የሙያ ማህበራት፣ የኢኮኖሚ ተቋማትና ታዋቂ ኢትዮጵያውያን በተገኙበት በአዲስ አበባ ግዮን ሆቴል ከታህሳስ 9-13/1986 ዓ.ም ጉባኤ ከተካሄደ በኋላ የተመሠረተ መሆኑ ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 4 ቀን 1991</a></p>

</body>
</html>	
