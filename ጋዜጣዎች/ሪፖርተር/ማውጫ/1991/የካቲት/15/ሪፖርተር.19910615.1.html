<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእስራኤል ምርጫ ኢትዮጵያዊ አይሁድ መገለል ተቃውሞ አስነስቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በእስራኤል ምርጫ ኢትዮጵያዊ አይሁድ መገለል ተቃውሞ አስነስቷል</h2>


<p>በእስራኤል ተቃዋሚ ሌበር ፓርቲ ውስጥ ተወዳድረው ላለፉት ዓመታት በእስራኤል ክኔሰት (ፓርላማ) አባል ሆነው የቆዩት ኢትዮጵያዊ አይሁድ አዲሱ መሰለ በዘንድሮ ምርጫም በእጩነት ቀርበው ሲያበቁ በሌበርፓርቲው በሌላ ዕጩ እንዲተኩ መደረጋቸው በዕጩ ተወዳዳሪውና በደጋፊዎቻቸው ዘንድ ከፍተኛ ተቃውሞ ማስነሳቱን የአሜሪካ ድምፅ ሬድዮ ጣቢያ የአማርኛ ዝግጅት ክፍል ዘገበ።</p>

<p>ወደ እስራኤል ከተጓዙ 19ኛ ዓመት ያስቆጠሩት አዲሱ መለሰ በተቃዋሚ ሌበር ፓርቲ እንቅስቃሴ ለማካሄድ የመጀመሪያው ኢትዮጵያዊ አይሁድ ሲሆኑ ከሶስት ዓመትት በፊት ተወዳዳሪ ሆነው በቀረቡበት ጊዜም በተመሳሳይ ወቅት ሌበር ፓርቲ መሪ ሺሞን ፔሬዝ ለእሳቸው ሳይሆን አብረዋቸው ለቀረቡ ሩሲያዊ አይሁድ ተወዳዳሪ ድጋፍ መስጠታቸውን በምሬት ያስታውሳሉ።</p>

<p>ሺሞን ፔሬዝ ለሩሲያዊ አይሁድ ድጋፍ በጊዜው የሰጡበት ምክንያት ለመምረጥ ብቁ ከሆኑ ግማሽ ሚልዮን መጤ አይሁዳውያን መካከል የኢትዮጵያውያኑ ድርሻ ከ40 ሺህ የማይበልጥ በመሆኑ የሩሲያ አይሁዶችን ድምፅ ድጋፍ ማግኘት የተሻለ ነው የሚል ቢሆንም አዲሱ መሰለ የእስራኤል ሕዝብ በሰጣቸው ድጋፍ ሊመረጡ ችለው ነበር።</p>

<p>ዘንድሮም በተካሄደው የእጩ መረጣ ሂደት ከአዲሱ መሰለ ጋር ሁለት የሩሲያ አይሁዶች ተወዳድረው ሺሞን ፔሬዝ እንዳደረጉት የወቅቱ ሌበር ፓርቲ ሊቀመንበር ኢሁድ ባራክ ለአንዷ ሩሲያዊት ድጋፍ ሰጥተው እሳቸውን የማግለል ድርጊት ቢደገምም የእሳቸው እንቅስቃሴ ጎልቶ ስለሚታወቅና ኢትዮጵያውያን አይሁዶችም በእስራኤል ሕዝብ ባላቸው ፍቅር መመረጣቸውንና ይህም በመገናኛ ብዙሃን ለሕዝብ መነገሩን ባደረጉት ቃለምልልስ አስረድተዋል።</p>

<p>ዘንድሮም ህጋዊ በሆነ መንገድ መመረጣቸው ከታወቀ በኋላ ተዘጋጅቶ በነበረ አንድ የደስታ ምሽት ፕሮግራም የቀረቡት ለህብረተሰቡ በመገናኛ ብዙሃን ሲሰራጭ የአዲሱ መሰለን ቦታ ሩሲያዊቷ አይሁድ እንድትወስድ በፓርቲው መወሰኑ በመገለፁ በሁኔታው በጣም የተናደዱት ኢትዮጵያዊ አይሁድ እንድናገር ይፈቀድልኝ በማለት በውሳኔው ላይ ተቃውሞ ማሰማታቸውን አስታውቀዋል።</p>

<p>በእንደዚህ ዓይነት የደስታ ምሽት ፕሮግራሞች ላይ ንግግር እንዲያደርጉ የሚፈቀድላቸው የፓርቲው ሊቀመንበር ብቻ ቢሆንም አዲሱ መሰለ በተሰጣቸው ዕድል በመጠቀም በፓርቲውና በሊቀመንበሩ ላይ የሰላ ነቀፋ መሰንዘራቸው ተገልጿል።</p>

<p>አዲሱ መሰለ በዚህ ወቅት በእስራኤል ታሪክ ውስጥ ሊረሳ የማይችል ኢትዮጵያውያን አይሁዶችን ብቻ ሳይሆን በርካታ እስራኤላውያንን ያሳዘነና ያስለቀሰ ንግግር ማድረጋቸውን አውስተዋል። የእሳቸው ቦታ ለሩሲያዊቷ መሰጠት ማጭበርበር ብቻ ሳይሆን ኢትዮጵያውያን አይሁዶችን ለመጉዳት ታቅዶ የተከናወነ የዘረኝነት ውሳኔ ነው በማለት የፓርቲውን ሊቀመንበር ተችተዋል። ይህ ሁኔታ ከተፈፀመ በኋላ የእስራኤል ጋዜጦችና ሬድዮ ስለጉዳዩ በሰፊው መዘገብ የጀመሩ ሲሆን ከሌላው ዓለም የመጡ አይሁዶች ያላከናወኑት ሥራ በኢትዮጵያ አይሁድ በመከናወኑ ጀግናዎች ናችሁ የሚል ቅፅል ስም እንዳሰጣቸውና ስመጥሩ የሆኑ ጠበቆች ነፃ ግልጋሎት ለመስጠት ዝግጁ መሆናቸውን እንደገለፁላቸው አዲሱ መሰለ ባደረጉት ቃለ ምልልስ አስረድተዋል።</p>

<p>ተቃዋሚ ሌበር ፓርቲ በኢትዮጵያዊው አይሁድ ላይ ያሳለፈው ውሳኔ በሊቀመንበሩ ኢሁድ ባራክ ጠቅላይ ሚኒስትርነት ምርጫ ውድድር ላይ ታላቅ መሰናክል ሳይፈጥርባቸው እንደማይቀር አንዳንድ ወገኖች ይገልፃሉ። ከሬድዮ ጣቢያው ጋር ባካሄዱት ቃለምልልስ አዲሱ መሰለ በያዝነው ሳምንት ኢትዮጵያውያን አይሁዶች ዓረብና እስራኤላውያን ደጋፊዎቻቸው የሚሳተፉበት ታላቅ ኮንፍረንስ እንደሚያካሂዱ ከዚህ በተጨማሪ ከህግ ጠበቆቻቸው ጋር በመመካከር ክስ እንደሚመሰርቱም አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 15 ቀን 1991</a></p>

</body>
</html>	
