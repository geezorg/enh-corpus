<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ማን ከማን ወገን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ማን ከማን ወገን?</h1>

<h2 class="align-center">ልዩ ዘገባ</h2>


<p>የዓለም አቀፉ ማህበረሰብ በተናጠልም ሆነ ባሉት የህብረት ተቋማት የኢትዮ-ኤርትራን ግጭት አስመልክቶ ያለውን አቋም አስቀምጧል። የአፍሪካ አንድነት ድርጅት የአውሮፓ ህብረትና የተባበሩት መንግስታት ድርጅት ኢትዮጵያ የቀረቡላትን የማግባቢያ ሀሳብ መቀበሏን አድንቀው ኤርትራ እንድትቀበል አጠንክረው እያሳሰቡ ነው።</p>

<p>ይህ ምናልባት እስከ መጨረሻ ዘልቆ በኤርትራ ላይ ማዕቀብ ላይወሰን ይችል ይሆናል። ይህ መሆኑ ደግሞ ኢትዮጵያ ከአገኘችው ድል ትንሽ ይቀንሰው ይሆን እንጂ ባለድልነቷን አያስቀረውም። ለማንኛውም ግን ኢትዮጵያ ወደ ጦርነት ለሚያስገባት ነገርም ሆነ በጦርነቱ ሊደርሱ ለሚችሉ ጉዳዮች አሳማኝ ወይም አጋጭ ምክንያት ይሆናል። ከዚህ ቀጥለን ማን በማን ወገን እንዲሆን ያሉትን አቅጣጫዎች ለማመልከት እንሞክራለን።</p>



<h2 class="align-center">የአፍሪካ አገሮች አቋም በተናጠል ሲታይ</h2>


<p>የኢትዮ-ኤርትራን ግጭት በሚመለከት አብዛኞቹ የአፍሪካ ገሮች የአፍሪካ አንድነት ድርጅት (አአድ) ያወጣውን መግለጫና ያሳለፈውን ውሳኔ የሚደፉ ናቸው። ከዚህ ለየት ባለመልኩ የራሳቸውን የቀጥታም ሆነ የተዘዋዋሪ ድጋፍና ተቃውሞ የሚገልጹ አገሮች አሉ።</p>


<h3 class="align-center">ሊቢያ</h3>


<p>ምንም እንኳ ዓለም አቀፉ ማህበረሰብ በሊቢያ ላይ የጣለውን ማዕቀብ እንዲነሣ የጠየቀ ቢሆንም ሊቢያ የኢትዮ-ኤርትራን ጉዳይ በሚመለከት የአአድን ውሣኔ የምትደግፍ ሆና አልተገኘችም። ኢትዮጵያ በአአድ አባልነቷ ሊቢያን ደግፋ ማዕቀቡ እንዲነሣላት ጥሪ ያቀረበች ብትሆንም የውለታዋን አላገኘችም። ልክ እንደኤርትራው ሁሉ ከሊቢያም ወዳጅነት ሳይሆን ክህደት ነው የገጠማት። በመሆኑም የኢትዮጵያና ኤርትራ የድንበር ውዝግብ ከተነሳበት ጊዜ አንስቶ ሊቢያ ከኤርትራ ጐን ቆማ ነው ሙሉ ድጋፏን በመስጠት ላይ ያለችው። ነዳጅ በማቅረብ፣ ገንዘብ በመለገስ፣ ጦር በማቀበልና ኤርትራውያን ጀግና የሚሆኑበትን ምክርና መንገድ ሁሉ በማሳየት ከጐና ተሰልፋለች። ለኤርትራ ካላት ወዳጅነት ይልቅ ለኢትዮጵያ ያላትን ጠላትነት ለማሳየት የኤርትራ አባሪ ተባባሪ ሆና ቀርባለች። ኢሳያስ ወደፊት ኢትዮጵያ ላይ ለሚያደርሱት ውድመትና ለዚህም ከወዲሁ መቀሌና አዲግራት ላይ ላሳዩት ጀግንነት ኒሻን አጥልቃላቸዋለች። ወረራው ከተጀመረ እስካሁን እንኳ ኢሳያስ 6 ጊዜ ሊቢያ ደርሰው ተመልሰዋል። አንዳንዶቹ እንደሚሉት የሁለቱ መሪዎች የአስተሳሰብና ባህሪ መጣጣም ወዳጅነቱን አጐልብቶታል።</p>


<h3 class="align-center">ግብፅ</h3>


<p>በኢትዮ-ኤርትራ ጉዳይ ላይ ግብጽ በይፋ አቋም ወስዳ ኢትዮጵያን የተቃረነችበት ሁኔታ የለም። የአአድንም ውሳኔ እንደማናቸውም የአፍሪካ ገር እቀበላለሁ ከማለት ውጪ ያለችው ነገር የለም። ሆኖም ግን በተዘዋዋሪ መንገድ ከኤርትራ ወገን እንድትሆን የሚገፋፏት ውስጣዊ ምክንያቶች እንዳሏት ይገመታል። ከኢትዮጵያ ጋር ባላት ታሪካዊ ቁርሾ ወይም በአባይ ጉዳይ ላይ ካላት ስጋት የተነሳ ኢትዮጵያ በአፍሪካ ቀንድ የጠነከረች አገር ሆና እንዳትወጣ የመፈለግ ብርቱ ዝንባሌ አላት። በዚህ የትነሳ ኢትዮጵያና ግብፅ ገንፍሎ የወጣና አደባባይ የዋለ ብዙ ውዝግብ ባይኖራቸውም ፍቅራቸውም ወዳጅነታቸውም ጥንቃቄ የተሞላበትና ስንተዋወቅ አንተናነቅ ዓይነት ነው። በዚህም የተነሳ ግብፅ ኤርትራን አትደግፍም ሊያስብል የሚችል ጥርጣሬን ማስወገጃ በቂ ምክንያት አይኖርም። ስልሆነም ኤርትራ ብዙ ልቃ እንድትወጣ ባትፈልግም የኢትዮጵያን ትንሽ ደቆስቆስ ማለት የምትፈልግ አገር ናት። ለዚህ ፍላጐቷም በጥናትም ምክርና ኢንፎርሜሽን በማቀበል ሌሎች አገሮች ኤርትራን እንዲረዱ ውስጥ ውስጡን በመደገፍና ሁኔታዎችን በማመቻቸት ረገድ ሥራ አልፈታችም። የወታደራዊ አማካሪዎችና አታሼዎች ኤርትራ ውስጥ ወዲያና ወዲህ ማለትም እንደው አየር ለመቀበል ነው የሚያሰኝ አይደለም።</p>


<h3 class="align-center">ሱዳን</h3>


<p>የኢሳያስ ወዳጅ አይደለችም። የኢትዮጵያም ደግሞ ወዳጅ አይደለችም። ግን የኢትዮጵያና የኤርትራን ግጭት እንደኳስ ጨዋታ እጇን አጣጥፋ የምትመለከተው አይደለም። ከሁለቱ አገሮች ግጭት ለሱዳን የሚረግፍ ፍሬ እንዳለ ትፈልጋለች። በዚህ አጋጣሚ ወዳጅ መስላ በመግባት ወዲህ ጥቅሟን ወዲህ ደግሞ ዒላማዋን የምትመታበትን መንገድ ታውጠነጥናለች። ለምሳሌ የኢትዮጵያን አየር መንገድ ወደ ሱዳን እንዲበር ፍቃድ መስጠቷ ወዳጅነትን የመሻት ምልክቷ እንዲመስል ትፈልጋለች። በሌላ በኩል ደግሞ ሾለክ እያለች ወደ ኳታር በመሄድ ከኤርትራ ጋር እንዴት አድርጋ ማበር እንደምትችል ትመክራለች። ስለዚህ ሱዳን ሁለቱ አገሮች (ኤርትራና ኢትዮጵያ) እሷ ዘንድ የማይደርሱበትን እዚያው እርስበርሳቸው የሚደቋቆሱበትን ስትራቴጂ ነድፋ ይዛለች። የስትራቴጂው ባለቤት የሆኑትም አልቱራቢም ሆነ ሱዳን ምንም እንኳ የቀጥታ ድጋፍም ሆነ ተቃውሞ ባያሰሙም ወደ ኢትዮጵያም ሆነ ኤርትራ ያነጣጠረ ዓይን የላቸውም ማለት አይቻልም።</p>


<h3 class="align-center">ሶማሊያ</h3>


<p>ሶማሊያ እንደ አገር ተቆጥራ አቋማ እንዲህ ነው እንዲህ አይደለም ለማለት የሚያስችል ሁኔታ ላይ አይደለችም። ገና እልባት ባልተገኘለት የአንጃዎች ውዝግብ እየታመሰች ነው። በጥቅሉ ሲታይ ልክ አንጃዎቹ በሁለቱ የተከፈሉ የመሆናቸውን ያህል በኢትዮ-ኤርትራ ጉዳይ ላይም በሁለት የተከፈሉ ሆነዋል። የላይኛው የሶማሌ አካል ፑንትላንድ በተለይም የመጀርቲን ጐሣ አባላት የኢትዮጵያ ደጋፊዎች ናቸው። የበርበራን ወደብ ኢትዮጵያ እንድትጠቀምበት ዝግጁ እያደረጉ መሆናቸውም በዚሁ የወዳጅነት ፍላጐት የመነጨ ነው። በሌላ በኩል ሞቃዲሾ አካባቢ ያሉት ሁሴን አይዲድና በሱ ዙሪያ የተሰለፉት አልኢትሐድና ኦነግ ያሉ ድርጅቶች የሻዕቢያ ደጋፊ ብቻ አይደሉም። በዓላማነት ይዘውት ለተነሱት ኢትዮጵያን የመበታተን እቅድ ማስፈጸሚያ ይሆን ዘንድ የኢሳያስን ድጋፍና አመራር የሚማጠኑ ናቸው። በተለይ እንደ ኦነግና የኦጋዴን ነፃ አውጪ ግንባር የመሳሰሉ ድርጅቶች ከራሳቸው የውስጥ ችግር የተነሳ መጠናከር ቢሳናቸውም በተለይ ከግጭቱ ወዲህ የኢሳያስን የአልኢትሐድንም ሆነ የአይዲድን ድጋፍ የሚያገኙባቸው አጋጣሚዎች ተፈጥረውላቸዋል።</p>


<h3 class="align-center">ጅቡቲ</h3>


<p>እንደ አንድ የአፍሪካ አንድነት ድርጅት አባል ብቻ ሳይሆን ኢትዮጵያን እንድትደግፍ ያደረጓት ሌሎች ሁለት መሰረታዊ ምክንያቶች አሉ።</p>

<p>1ኛ የአሰብ ወደብ በመዘጋቱ የበለጠ ተጠቃሚ አገር ሆናለች። ለምሳሌ የኢትዮጵያ መንግሥት የወደብ አገልግሎቱን ከአሰብ ወደ ጅቡቲ ሲያዛወር የ1ቢሊዮን ብር ገቢ ነው አብሮ ያዛወረው። ይህ ለጅቡቲ ትልቅ ገቢ ነው። ከጦርነቱ ሁኔታ በተጨማሪም ሌሎች በርካታ ምርቶች ከኢትዮጵያ ወደ ጅቡቲ እንዲገቡ ተደርገዋል።</p>

<p>2ኛ ጅቡቲ ራሷ በሻዕቢያ አንድ ጊዜ ተወራለች። ሁለት ጊዜም ተሰድባለች። መሪዋ ሳይቀሩ «ኢትዮጵያዊው ኦፕቲዶን» ተብለዋል። በእነዚህ ምክንያቶች የተነሳ በዚህ ጦርነት ኢትዮጵያ አሸናፊ ብትሆን ተጠቃሚ እንደምትሆን ታውቃለች።</p>


<h3 class="align-center">ኬንያ</h3>


<p>ከአአድ አባል አገርነቷ በስተቀር ለኢትዮጵያም ሆነ ኤርትራ ልዩ ድጋፍ የምትሰጥበት ምክንያት የላትም። ሆኖም ኬንያ ውስጥ ያሉ የኬንያ መንግሥትም ሆነ የግል ሚዲያዎች ሰሞኑን እንደሚያሰራጩት ዘገባውንም በከረረ መልኩ እንደሚሰነዝሩት ከሆነ ሻዕቢያም ሆነ ኦነግ በአካባቢያቸው ምንም ዓይነት እንቅስቃሴ እንዲያደርጉ አይፈልጉም። ሻዕቢያንም ሆነ የኦነግን አቋም ካለመደገፍ ሳይሆን በእነሱ የተነሳ ችግር ወደ አገራቸው እንዳይመጣ በማሰብ ነው። ለምሳሌ በቅርቡ ቦረና አካባቢ በተፈጠረው አነስተኛ ግጭት ሳቢያ ኦነግን እያሳደደ ኬንያ ድንበር የዘለቀው የኢትዮጵያ ታጣቂ አርሶ አደር ድርጊት ወቅትም ማንኛውም ወገን ድንበራቸውን ጥሶ እንዳይገባ መፈለግ ብቻ ሳይሆን ለዚህ መንስኤ የሆኑ አካላትን ማስወገድ አማራጭ የሌለው ሆኖ እንዲያገኙ አድርጓቸዋል። ለዚህም ይመስላል በከተሞች አካባቢ ሳይቀር የኦነግም ሆነ የሻዕቢያ አካላት ጥብቅ ቁጥጥር የሚደረግባቸው።</p>


<h2 class="align-center">መካከለኛው ምሥራቅ</h2>

<h3 class="align-center">የመን</h3>


<p>የመኖች የሐኒሽ ጉዳይ በፍ/ቤት ውሳኔ ከአገስገኘላቸው በኋላ ደሴቲቷን በእጃቸው እስኪያስገቡ ከኤርትራ ጋር ሽርጉድ አብዝተው ነበር። በዚህ አጋጣሚ ኤርትራ ሐኒሽን ወራ ስትይዝ መመከት አለመቻላቸውን እንደ ትዕግስት እንዲቆጠርላቸውም ለመናገር ሞክረው ነበር። የተወረረ አገር ቢታገስ በመጨረሻው ፍሬ እንደሚካስ ልምድ ያላቸው መሆኑን ለኢትዮጵያ ሊመክሩም ዳር ዳር ብለዋል። አሁን አሁን ግን ኢትዮጵያ በኃይል መክታ ልታስወጣ የምትችል አገር መሆኗን ሲገነዘቡ ዓለምም ኤርትራን እያወገዘ መምጣቱን ሲመለከቱ ከኤርትራ ራቅ እያሉ መጥተዋል። ያም ሆኖ ግን እነሱ የተወረሩ ሰሞን የነበረውን ንዴትና ቁጭታቸው አሁንም ድረስ የበረደና የጠፋ አይደለም። በዚህ የተነሳ የመን የኢትዮጵያ ወዳጅ ናት ባይባልም የኤርትራም ወዳጅ ናት ማለት አይቻልም።</p>


<h3 class="align-center">ሳውዲ ዓረቢያ</h3>


<p>ሳውዲ ከየመን ጋር በነበራት ቁርሾ የተነሳ ኤርትራና የመን በሐኒሽ ጉዳይ በተወዛገቡ ሰሞን የኤርትራ ደጋፊ እስከመሆን ደርሳለች። በለንደኑ ፍ/ቤት ጉዳይ ለየመን ከተወሰነ በኋላ ግን ሁኔታው ተለወጠ። የመን ገና ለገና ወደ ኢትዮጵያ ትሔዳለች በሚል ስጋት ኤርትራ የመንን መማጠን ያዘች። የሚረካከቡት ነገር ባይኖርም በሐኒሽ ርክክብ ስም ኤርትራ ከየመን ጋር ሽርጉድ አበዛች። በሳውዲ ፋንታም የመን የመን ማለት ጀመረች። ይህ ክህደት ሳውዲ ዓረቢያን አስቆጣ። ኢሳያስ የማይጨበጡና ተገለባባጭ መሆናቸውንም በመገንዘብ ኤርትራን አገለለች።</p>


<h3 class="align-center">እስራኤል</h3>


<p>ወደመጀመሪያው ግድም ገለልተኛ አቋም ነበራት። ግን ወደኋላው ላይ ኢሳያስ እንደልማዳቸው ሁሉንም የመልከፍ ዲፕሎማሲያቸው እስራኤልንም ያስወርፋቸው ጀመር። በተለይ ጋዳፊን ለማስደሰት ብለው እስራኤልን በብዙ ዘለፉ። እስራኤል የኢትዮጵያ ደጋፊ ናት በማለት ወቀሱ። በሌላ በኩልም እስራኤሎች የኢሳያስን ወደሊቢያ መመላለስና የኤርትራን የአረብ ሊግ አባልነት ጥያቄ ሲሰሙ ወደ ኢትዮጵያ ማዘንበል ያዙ። ከዚህም ሌላ የእስራኤልና የኢትዮጵያ ታሪካዊ ግንኙነቱ አለ። ስለዚህ የቱን ያክል እንኳ ርቀው ቢሄዱ ኢትዮጵያን ላይደግፉ ይችላሉ እንጂ ከኢትዮጵያ ጠላት ጋር ሊያብሩ ይችላሉ የሚባሉ አይደሉም። በዚያ ላይ በእስራኤል ያሉ በርካታ ኢትዮጵያውያን ፈላሾች አቅም ችግር ሊፈጥር የሚችል ነው።</p>


<h3 class="align-center">ኳታር</h3>


<p>ምክንያቱ ምን እንደሆነ ባይታወቅም ኳታር ሱዳንና ኤርትራን ለማስታረቅ ልዩና ተደጋጋሚ ጥረት የምታደርግ አገር ናት። በአቋምም ቢሆን ወደ ኤርትራ ያዘነበለች ናት።</p>

<p>በአጠቃላይ መካከለኛው ምስራቅ ሲታይ አረብ ነኝ በሚለው የኢሳያስ አባባል የተታለለ አይደለም። ምናልባት ወደፊት ጦርነቱ ሲጀመር የተለየና ያፈጠጠ ነገር ይወጣ እንደሆነ እንጂ ከተጠቁት አገሮች በስተቀር እስከአሁን እገሌ የዚህ ወገን ተብሎ መናገር የሚያስችል ሁኔታ የለም።</p>


<h2 class="align-center">ሩቅ ምስራቅ</h2>

<h3 class="align-center">ጃፓን /ቻይና/ ደቡብ ኮሪያ</h3>


<p>እነዚህ አገሮ ካላቸው የንግድ ልውውጥ አንፃር ሲታይ ከኢትዮጵያ ጋር ባላቸው ኢኮኖሚያዊ ግንኙነት የበለጠ ተጠቃሚዎች ናቸው። የተባበሩት መንግሥታት ያወጣውን ውሳኔና መግለጫ ከመቀበል ውጪ ወደ ኤርትራ የሚያስኬዳቸው ምንም ምክንያት የለም። የእነሱ ትልቁ ፍላጐት ቀይ ባህርን መቆጣጠር ስለአፍሪካ ቀንድ ፖለቲካዊ ሁኔታ መናጋትና አለመረጋጋት መቆርቆር አይደለም። ዋናው ፍላጐታቸው ንግድ ነው። ጥሩ ገበያ ሊገኝ የሚችለው የት አገር ነው የሚለው ነው። በተለይ እንደ ጃፓንና ደቡብ ኮሪያ የመሳሰሉ አገሮች በፖሊሲ ደረጃም ቢሆን በውጪ ዓለም ፖለቲካ ጣጣ ውስጥ መግባት የሚፈቅዱና የሚወዱ አይደሉም።</p>


<h2 class="align-center">አውሮፓ</h2>


<p>በአጠቃላይ የአውሮፓ አገሮች የአውሮፓን ሕብረት መርህ ተከትለው የሚሄዱ ናቸው። ስለሆነም ሕብረቱ አአድ ያቀረበውን የመፍትሔ ሀሳብ ተቀበልኩ የሚል አቋም ስላለው አገሮቿም ያንኑ ነው የሚከተሉት በዚህ የተነሳ አቋማቸው የመፍትሔ ሀሳቡን የተቀበለችው ኢትዮጵያን የሚደግፍ ነው። ኢሳያስ በቅርቡ ወደ ቤልጂየም ሄደው «አአድ ያለውን ተቀበሉ» ተብለው የተመለሱትም ለዚሁ ነው። ስለዚህ አብዛኛው የአውሮፓ አገሮች ኢትዮጵያን የሚደግፉ ሲሆኑ ሁለቱ ልዩ ትኩረት የሚያስፈልጋቸው አገሮች አሉ። የሚታወቁትም የኤርትራ ደጋፊ በመሆናቸው ነው።</p>


<h3 class="align-center">ዴንማርክ</h3>


<p>ዴንማርክ በኢትዮጵያ ቆንስል ሲኖራት በኤርትራ ግን ያላት ኤምባሲ ነው። በሁለቱ አገሮች መካከል ያለው ግንኙነት የተወሳሰበ ጣጣ ያለበት በመሆኑ አይደለም። ዴንማርክ ገና በትጥቅ ትግሉ ጊዜ ጀምሮ ከሻዕቢያ ጋር የከረመ ወዳጅነት የነበራት በመሆኑ ነው። ትውውቁ ከአገር ደረጃ ይልቅ እንደግል ትውውቅ የሚቆጠር ነው። በመሆኑም የኢትዮጵያን ጥፋትም ሆነ ትክክለኛነት ምንም ይሁን ምን ጉዳያቸው ሳያደርጉ ጭልጥ ያለ ድጋፋቸውን ለኤርትራ መስጠታቸው በዚህ የተነሳ ነው።</p>


<h3 class="align-center">ስዊዘርላንድ</h3>


<p>ከኢትዮጵያ ይልቅ ወደ ኤርትራ ስትንሸራተት የምትታይ አገር ነች። ይህም ምንም የተለየ ምክንያት የለውም አዲስ አበባ ውስጥ ባሉት የአገሪቱ አምባሳደር የግል አቋም የተነሳ ብቻ ነው። አምባሳደሩን በቅርብ የሚያውቃቸው ሰዎች እንደሚናገሩት ሰውየው ሁኔታዎችን ከስር መሰረቱ መርጠውና አገናዝበው አቋም የሚወስዱ አይደሉም።</p>

<p>ያንንም ከማድረግ ፋንታ መለስ አላነጋግርህ አሉኝ ኢሳያስ ግን ሁለት ሰዓት ሙሉ አነጋገረኝ ብለው ያኮረፉና ከኢትዮጵያ ይልቅ ለኤርትራ ድጋፍ የሚያዘንቡ ሰው ናቸው። ወደ አገራቸው የሚሰዱት ሪፖርትም በዚህ ላይ የተመሰረተ እንደሆነ ይነገርላቸዋል።</p>

<p>በአጠቃላይ በአውሮፓ እነዚህ ሁለቱ አገሮች ጐላ ያለ ድጋፋቸው ለኤርትራ የሚሰጡ ቢሆንም ከእነዚህ ውጪ ደግሞ ጀርመንና ጣልያን የሚተቹበት ነገር አለ። ጀርመን ወላዋይ ፈራ ተባ በሚል አቋማ ትነሳለች። ጣልያን ደግሞ በይፋ የምትናገረውና ድብቁ ውስጣዊ ድርጊቷ የሚገናኝ አይደለም። ስለዚህ የእነዚህ አገሮች አቋም በአንድ መድረክ ብቻ የሚንፀባረቅ ሳይሆን በጠቅላላው ሂደት ያላቸውና የነበራቸው ድርጊት ነው ተገምግሞ መታወቅ ያለበት።</p>

<p>ፈረንሳይና እንግሊዝም የአውሮፓው ሕብረት አቋምን መቀበላቸው እንዳለ ሆኖ ከዚያ ውጪም ቢሆን ወደ ኢትዮጵያ እንደሚያዘነብሉ ይነገርላቸዋል። በተለይ ፈረንሳይ ከጅቡቲ ጋር ባላት ወታደራዊ ውል ምክንያት የኢሳያስን ጅቡቲን መጐነታተል የወደደችው አልሆነም። የመካለከያ ኃይሏን ወደ ጅቡቲ ልካ በተጠንቀቅ መገኘቷም የዚሁ ማረጋገጫ ነው።</p>


<h3 class="align-center">አሜሪካ</h3>


<p>አሜሪካኖች ነገረ ስራቸውም ሆነ እንቅስቃሴያቸው ሁሉ ወደ ራሳቸው ጥቅምና ፍላጐት ያነጣጠረ ነው። ሁሉንም የሚያዩት ከዚያ አንፃር ብቻ ነው፤የዓለም ፖሊስ ነን ብለው መነሳታቸውም ሁሉንም አገር መምራትና መብላት ለሚሻው አቋማቸው ምስክር ነው። በመሆኑም በኢትዮ-ኤርትራ ግጭት ሁኔታዎችን መርምሮ ፍትሐዊ አቋም ከመውሰድ ይልቅ ሁለቱን አገሮች ይዤ ሌላኛው ጠላቴን ለምሳሌ አክራሪዎችን እንዴት ልመታባቸው እችላለሁ የሚለው እቅዷ ያሳስባታል። በዚህ የተነሳ ኢሳያስ ጥፋተኛ መሆናቸውን እንኳ ቢያውቁ አጥፍተሃል ማለቱ ይተናነቃቸዋል።</p>

<p>የአሜሪካኖች አቋም ኢሳያስን የሚደግፍ አይደለም። ለኢትዮጵያ የፈየደው ነገር የለም። ለነገሩ ለኢትዮጵያ እውነቱ በራሱ በቂ ነው። እስከአሁን ከኢትዮጵያ አንፃር የቆመው ሀቅ ብቻ ነው። እንዲያውም የዓለም አቀፍ ማህበረሰብ ይህን ሀቅ ተገንዝቦ መውሰድ የሚገባውን ያህል እርምጃ አለመውሰዱ ነው ሲነገር የሰነበተው። ከዚህ አንፃር አሜሪካ በተለይ ከሩዋንዳ ጋር ባደረገችው ማጣራት ለጉዳዩ የበለጠ ቅርበት እያላት ድጋፏን ለመግለጽ የመጨረሻ አገር መሆኗ የሚገርም ነው የሆነው። የአሜሪካንን ፍላጐት የሚያውቁ ግን አይገረሙም። ምክንያቱም ኢሳያስ የኢትዮጵያ ምድር ለቀው እንዲወጡ ከመጨነቅ ይልቅ ሱዳን ገብተው አልቱራቢን እንዴት ሊያጠፉላቸው እንደሚችሉ ነው የሚያልሙት። የአሜሪካ ልዑክ አንቶኒ ሌክም እንደ ውሃ ቀጂ ተመላልሰው አንዲት ቃል ከአፋቸው ሊወጣ ያልቻለውም ይህ ጭንቀት ገብቷቸው ነው። ውሃ ቀጠነ ብላ እጇንም እግሯንም የትም አገር የምትከተው አሜሪካ በኤርትራ ጉዳይ ችላ ማለቷ ከዚህ ከተባለው ምክንያት ሌላም አለ።</p>

<p>ይሁን እንጂ ኢትዮጵያ በአንድ እጅ እውነቷን በሌላኛው እጅ ጉልበቷን እያሳየች ለፍልሚያ መቁረጧን ሲያዩ አሜሪካኖች ተስፋ እየቆረጡ መጡ። መጀመሪያ በወ/ሮ ሱዛን ራይት፣ቀጥሎ በአንቶኒ፣ሌክ አልሳካ ሲላቸው በኬንያው ፕሬዝዳንት በኩል አማላጅነቱን ሞከሩት። ሁሉ አላዋጣ ሲል ሁለቱ አገር ከማጣት አንዱን መያዝ ይሻላልና ወደ ኢትዮጵያ ማዘንበል ያዙ። ኤርትራን አውግዘው ኢትዮጵያን ከደገፉ አገሮችም ጋር ተደባለቁ። በነገራችን ላይ ካናዳም እንዲሁ እንደ አሜሪካ ናት።</p>


<h3 class="align-center">አውስትራልያ</h3>


<p>ሻዕቢያ በትጥቅ ትግሉ ጊዜ ከአውስትራልያ ድጋፍ ሲያገኝ እንደነበረ ይታወቃል። የነበረው ድጋፍም በመንግስት ደረጃ አልነበረም። ብዙ ተቋማት በምግብና በመድሃኒት መልክ እርዳታቸውን ይለግሱ ነበር። ያ ግንኙነት ዋጋ ተሰጥቶት የዛሬውም አቋም ነፀብራቅ ሆኗል። አሁን በተፈጠረው ችግር በኢትዮጵያ በኩል ያለው ጉዳት ምንድነው ብለው አቋም ለመውሰድ ሳይቸገሩ እንደቀድሟቸው ድጋፋቸውን ቀጥለዋል። በርግጥ ድጋፋቸው ማሽላና ዱቄት ከማቀበል ውጪ የዘለለ አይደለም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጽሔት ታህሣሥ 1991</a></p>

</body>
</html>	
