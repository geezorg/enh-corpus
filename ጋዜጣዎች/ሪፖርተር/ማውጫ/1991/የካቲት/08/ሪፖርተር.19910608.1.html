<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት የሕዝቡን ስሜት እንጂ የዓለም አቀፉን ማህበረሰብ ቅሌት ሊያዳምጥ አይገባም!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">መንግሥት የሕዝቡን ስሜት እንጂ የዓለም አቀፉን ማህበረሰብ ቅሌት ሊያዳምጥ አይገባም!</h3>


<p>«የፈራነው» ደርሶ ወደ ጦርነት ገብተናል። ውጊያው ከተጀመረም አንድ ሳምንት ሆነው። የከፋው ውጊያ ግን ገና ወደፊት የሚጠብቀን ይመስለናል፤ ይመጣል የምንልው ሌላ መፍትሔ ፍንጩ አይታይምና።</p>

<p>ያሳለፍነው ሳምንት ብዙ ትምህርት ሰጥቶን አልፏል። የገዛ ራሳችንን ሉዓላዊነት ራሳችን ለማስከበር በምናደርገው እንቅስቃሴ ልንቀበለውና ልንቃወመው የሚገባን ጉዳይ እንዳለ አሳይቶናል።</p>

<p>ገና ውጊያው እንደተጀመረ የኢትዮጵያ ሕዝብ ከፍተኛ የድጋፍ ስሜቱን ሲገልጽ ዓለም አቀፉ ማሕበረሰብ ከፍተኛ ቅሌቱን አንፀባርቋል። ቅሌቱ ከፌዝ ጋር ነበር ማለት ይቻላል። ክሊንተን ሲናገሩ (ባስተላለፉት መልዕክት) «ካለአንዳች ይዋል ይደር ሰላም እንዲመጣ እናደርጋለን» አሉ፤ ዘጠኝ ወር ሙሉ ተኝተው ከርመው። በዘጠኝ ወራት ግማሽ ሚሊዮን ወገኖቻችን ተፈናቅለው፣ ብዙ መቶዎች በአየርና በከባድ መሣሪያ ተገድለው፣ ከፍተኛ የልማት እንቅስቃሴያችን ተጓጉሎ ሣለ፣ በአንፃሩ የእኛ ህመም ለነሱና ለሳቸው ስለማይሰማቸው «ካለአንዳች ይዋል ይደር ሰላም እናመጣለን» ሲሉ ተሳለቁብን።</p>

<p>የተባበሩት መንግሥታት ድርጅት የፀጥታው ምክር ቤት «ሰላም በአስቸኳይ ካልመጣና ጦርነቱ ካልቆመ ሁለቱም አገሮች የጦር መሣሪያ እንዳይገዙ እናደርጋለን» ማለቱ ሌላው አስገራሚ ጉዳይ ነው። ብዙ ህዝብ ሊጨርስ የሚችል የጦር መሣሪያ በሁለቱም ወገኖች እጅ እንዳለ ይታወቃል። በዚህ መሣሪያ «በጦርነቱ ውሎ ህዝብ እንዳይጐዳ፤ ሻዕቢያ ለሕግ እንዲገዛ እናደርጋለን» ከማለት ይልቅ ያለው ጦር መሣሪያ በቂ ያልሆነ ይመስል «ተጨማሪ አንሸጥላችሁም» ሲሉ አፌዙ። ለመገዳደል ሳንጃ ለተማዘዙ ሁለት ሰዎች ከአንድ ሳንጃ በላይ አይፈቀድም ብሎ መሳለቅ አይነት መሰለን። ሌላው ቀልድ «ድሆች ሆናችሁ እንዴት ትዋጋላችሁ?» ማለታቸው ነው። ሉዓላዊነት ማስከበር ለሃብታሞች ብቻ የተሰጠ ልዩ መብትና ፀጋ ይመስል፦ «ድሃ ለመብቱ አይቁም» ብለው ይሰብኩናል።</p>

<p>የኢትዮጵያ መንግሥት ለዚህ ዓይነቱ ፈዝ ጆሮ ሊሰጥ አይገባም የሚል ፅኑ እምነታችንን በአፅንኦት ማስቀመጥ እንወዳለን። የአሁኖቹ ተሳላቂዎች ሰላም የሚያመጡ ቢሆን በቂ ጊዜ ነበራቸው፤ አሁንም በቂ ጊዜ አላቸው። በኮፊ አናንም ሆነ በክሊንተን ፍልስፍና «የሰላም ጥረት ዋጋ የሚኖረው ከኃይል ጋር ጐን ለጐን ሲታይ ነው» ብለውናል። እኛም ስራችንን እንቀጥል እነሱም ጥረታቸውን ይቀጥሉ። በእብሪተኛው ላይ ጫናቸውንያሳርፉ። ከዚህ ውጭ የኢትዮጵያ መንግሥት «ክሊንተን» «ኮፊ አናን» እያለ ጊዜ ማጥፋት የለበትም።</p>

<p>የኢትዮጵያ መንግሥት ማድመጥ ያለበት የኢትዮጵያን ሕዝብ የልብ ትርታ ነው። የኢትዮጵያ ሕዝብ ሉዓላዊነቱ እንዲከበር ይፈልጋል። ግጭቱ በሰላም እንዲፈታ ትዕግስቱ እስኪሟጠጥ ሲጠይቅ ቆይቷል። ጥሯል። ይህ አልቻል ሲለው ነው በጠመንጃ መጠቀምን እንደ አማራጭ የወሰደው። በአጠቃላይ ሕዝቡ በአንድ ልብ ተነሳስቷል። የኢትዮጵያ መንግሥት ለሕዝቡ ከበሬታና አመኔታ ሊያሳይ ይገባል ነው የምንለው። እስከ አሁን ድረስ ፍትሐዊ አካሄድ እየተሄደ እንደሆነ ይገባናል። ይህ አካሄድ አሁንም ሊቀጥል ይገባል።</p>

<p>ሻዕቢያ በሰላም ከግዛታችን ይወጣል ብሎ ማሰብ ጅልነትም ልጅነትም ነው፤ የዋህነትም፣ ግብዝነትም ጭምር። የበትር ቋንቋ ብቻ እንደሚያውቅ ግልፅ በሆነበት ወቅት ላይ ነው ያለነው። በሚገባው ቋንቋ ስንጠቀም ብቻ ነው አገራችንንና መብታችንን የምናስከብረው።</p>

<p>በዚህ የአንድ ሳምንት በትር እንኳ፦ የባድመ ጉዳይ በፕሬዝዳንት ኢሳያስ ስብዕና ስልጣን እና ህይወት ላይ የሚያሳድረው ጥያቄ እና ተፅዕኖ ቀላ እንደማይሆን ተገንዝበናል። እንኳን ባድመ ላይ ለመኖር ባድመን ለመልቀቅ ቢፈልጉም ዋጋ ይከፍሉበታል። ባድመ ላይ በተቀመጡ ቁጥር ማልቀስና መድማታቸው የበዛ ይሆናል። ለመልቀቅ ቢፈልጉም ማልቀስና መድማታቸው የበዛ ይሆናል። የሁለቱም ውሳኔ መልስ ራሳቸውን አጣብቂኝ ውስጥ ከቷቸዋል። ወራሪዎቹ ሁሉ የሚያጋጥማቸው ፈተናም ይኸው ነው። ሂትለር አውሮፓን ሲወርም ሆነ ሲለቅ ጣጣ ነበር። ለቀቀ ብሎ ያመሰገነው የለም፤ ያስለቀቀ ኃይል ፈጀው እንጂ። ሞሶሎኒም ሳዳም ሁሴንም እንዲሁ። ሲለመኑ «አንለቅም» ብለው ሲመቱ ለመልቀቅ መሞከራቸው አላዋጣቸውም። ኢሳያስም እንደዚሁ በተሳሳተ ቦታ፣ በተሳሳተ ጊዜ፣ በተሳሳተ ኃይል፣ በተሳሳተ አመለካከት፣ በዋዛ ከማይለቃችው የኢትዮጵያ ሕዝብ ጋር ፊት ለፊት ስለገጠሙ በኢትዮጵያ መሬት መኖሩ ይቅርና ነገር ካበላሹ በኋላ ለመልቀቅ ቢሞክሩም ከነከባድ ቅጣቱ መሆኑን ሊገነዘቡት ይገባል። ይህ የኢትዮጵያ ሕዝብ ስሜት ነው። መንግሥትም ይህን የሕዝብ ስሜት ነው ከማንም ከምንም በላይ ሊያዳምጥ የሚገባው።</p> 


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 8 ቀን 1991</a></p>

</body>
</html>	
