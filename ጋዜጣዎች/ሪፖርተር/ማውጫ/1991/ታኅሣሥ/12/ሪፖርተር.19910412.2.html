<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ንግድ ምክር ቤት ውሳኔው ይፋ አለመደረጉ የንግዱን ህብረተሰብ ግራ አጋብቶታል አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">የአዲስ አበባ ንግድ ምክር ቤት ውሳኔው ይፋ አለመደረጉ የንግዱን ህብረተሰብ ግራ አጋብቶታል አለ</h3>


<p>በኢትዮጵያና በአዲስ አበባ ንግድ ምክር ቤት መካከል የተፈጠረውን አለመግባባት ለማስወገድ በክቡት አቶ አሊ አብዶ የአዲስ አበባ መስተዳድር ሊቀመንበርና በአቶ ካሣሁን አየለ የንግድና ኢንዱስትሪ ሚኒስትር በጋራ በተመራው ስብሰባ የተመረጠው ኮሚቴ በተወሰነው የጊዜ ገደብ ሪፖርቱን ይፋ አለማድረጉ ከንግዱ ህብረተሰብ ለሚቀርቡለት ጥያቄዎች ምላሽ ለመስጠትና ትክክለኛውን ሁኔታ ለማመልከት ችግር እንደፈጠረበት የአዲስ አበባ ንግድ ምክር ቤት አስታወቀ።</p>

<p>የአዲስ አበባ ንግድ ምክር ቤት ይህን ያስታወቀው ታህሳስ 09/1991 ዓ.ም «የአጣሪው ኮሚቴ ሪፖርት ይፋ እንዲሆን ይጠበቃል» በሚል ርዕስ ባወጣው ጋዜጣዊ መግለጫ ነው።</p>

<p>ምክር ቤቱ በመግለጫው ጥቅምት 3 ቀን 1991 ዓ.ም በአዲስ አበባ መስተዳድር ሊቀመንበርና በንግድና ኢንዱስትሪ ሚኒስትሩ በጋራ በተመራው ስብሰባ ላይ የተቋቋመው ኮሚቴ በ15 ቀን ውስጥ ሪፖርት እንዲያቀርብ መወሰኑን አስታውሶ ጋዜጣዊ መግለጫው እስከወጣበት ታህሳስ 9 ቀን 1991 ድረስ ግን ሪፖርቱ ይፋ አለመደረጉ የንግዱ ህብረተሰብ የጥፋቱን ምንጭ በትክክል እንዳይረዳ ማድረጉን አመልክቷል።</p>

<p>የአዲስ አበባ ንግድ ምክር ቤት በመግለጫው ኮሚቴው የደረሰበት ጭብጥ ምንም ይሁን ምን ለንግዱ ህብረተሰብ በይፋ መግለፁ ሁለቱ ንግድ ምክር ቤቶች ለቆሙለት ዓላማ በአንድነት በመንቀሳቀስ የሚጠበቅባቸውን አገልግሎት ለመስጠት የሚያስችላቸው መሆኑን አውስቶ የኢኮኖሚ አንቀሳቃሽ የሆነው የንግድ ህብረተሰብ ድንበሩ ተደፍሮ ባለበት ወቅት ሃገሩን እንዲጠብቅ በሌላ በኩል ኢኮኖሚውን እንዲያሳድግ መርዳት የአንድ ወቅት ሥራ መሆን እንደማይገባው አመልክቷል።</p>

<p>መግለጫው በመረጃ ያልተደገፈን ጉዳይ በመገናኛ ብዙሃን ማቅረብ አፍራሽ ገፅታ እንዳለው፣ በአዲስ አበባ ንግድ ምክር ቤትም ሆነ በኃላፊዎች ላይ የሚቀርቡ ጉዳዮች በወቅቱ ማወቅ፣ ተገቢውን እርምጃ መውሰድና የማስወሰድ መብት እንዳለው አመልክቶ ለዚህም የኮሚቴው የውሳኔ ሃሳብ ይፋ መሆን አስፈላጊነት እንዳለው አሳስቧል።</p>

<p>ኮሚቴው የተመረጠበትን ሥራ አከናውኖ ሪፖርቱን ለንግድና ኢንዱስትሪ ሚኒስትር፣ ለአዲስ አበባ መስተዳድር ህዳር 3/1991 ማቅረቡን ያስታወሰው የአዲስ አበባ ንግድ ምክር ቤት የአጣሪ ኮሚቴው የውሳኔ ሃሳብ በአስቸኳይ ለሕዝብ እንዲገለፅ ጥያቄ አቅርቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 12 ቀን 1991</a></p>

</body>
</html>	
