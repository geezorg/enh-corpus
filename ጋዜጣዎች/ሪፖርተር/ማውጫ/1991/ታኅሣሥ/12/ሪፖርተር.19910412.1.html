<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዋጋድጉ ሻዕቢያ የአአድን ውሳኔ ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዋጋድጉ ሻዕቢያ የአአድን ውሳኔ ተቃወመ</h1>

<h2 class="align-center">አአድ ሻዕቢያ ከባድመ ለቆ እንዲወጣ አሳሳበ</h2>

<h3 class="align-center">ለኢትዮጵያ ታላቅ ዲፕሎማሲያዊ ድል ነው</h3>


<p>በቡርኪናፋሶ ዋና ከተማ ዋጋድጉ ውስጥ ስብሰባውን ያካሄደው የአፍሪካ አንድነት ድርጅት የግጭት መከላከልና አስወጋጅ ማዕከላዊ አካል ኤርትራ በኃይል ከያዘቻቸው የኢትዮጵያ ግዛቶች ባድመና ሽራሮ ለቃ እንድትወጣ የቀድሞው አስተዳደር እንዲመለስ በማለት በ34ኛው የአአድ የመሪዎች ጉባኤ የተሰየመው ሸምጋይ ቡድን ያቀረበውን የመፍትሔ ሃሳብ ትክክለኛነቱን በድጋሚ በማረጋገጥ አፀደቀ።</p>

<p>በምዕራባዊቷ አፍሪካዊት ሀገር ቡርኪናፋሶ ርዕሰ ከተማ ዋጋድጉ የተካሄደው ይኸው 4ኛው የአአድ ግጭት መከላከያ አስወጋጅ ማዕከላዊ አካል የመሪዎች ስብሰባ ውሳኔውን ያፀደቀው በስብሰባው ላይ የኢትዮጵያ ፌዴራላዊ ዴሞክራሲያዊ ሪፐብሊክ ጠቅላይ ሚኒስትር የአቶ መለስ ዘናዊ ኢትዮጵያ የሰላም ውሳኔውን መቀበሏን በድጋሚ ያረጋገጠ ንግግር እንዲሁም የኤርትራው ፕሬዝዳንት አቶ ኢሳያስ አፈወርቂ ቀደም ሲል የቀረበውን የሰላም ሃሳብ የሚያናጋ የፅሁፍ ንግግር በየተራ ካዳመጠ በኋላ ነው።</p>

<p>የኢትዮጵያ ፌዴራላዊ ዴሞክራሲያዊ ሪፐብሊክ ጠቅላይ ሚኒስትር አቶ መለስ ዜናዊ በቅድሚያ በስብሰባው ላይ ባደረጉት የቃል ንግግር በኢትዮጵያና ኤርትራ መካከል የተከሰተውን ውዝግብ አህጉራዊው ድርጅት (አአድ) ከጅምሩ ለማስወገድ ጥረት ሲያደርግ መቆየቱን ለዚህ ጥረቱ የሚረዳ አካል በማቋቋም ያደረገውን እንቅስቃሴ ከፍተኛ ግምት ሰጥታው መቆየቷን አስታውሰዋል።</p>

<p>ጠቅላይ ሚኒስትር መለስ ኢትዮጵያ አህጉራዊ ድርጅት እስከአሁን ሲያከናውን ለቆየው እንቅስቃሴ ከበሬታ እንዳላት በአአድ የመሪዎች ጉባዔ የተሰየመው አካል ያቀረበውን የመፍትሔ ሃሳብ ገልፀው ለግጭት አስወጋጅ ማዕከላዊ አካል የምታቀርበው አዲስ የተለየ ሃሳብ እንደሌላት አስታውቀዋል።</p>

<p>የኤርትራ ፕሬዝዳንት ኢሳያስ አፈወርቂ በበኩላቸው በፅሁፍ ባደረጉት ንግግር ወደኋላ በመመለስ በአአድ ሸምጋይ የመሪዎች ቡድን የቀረበው የመፍትሔ ሃሳብ በሚገባ ያልተጠናና ትክክለኛ ያልሆነ ነው በማለት የተለመደ ነቀፌታን አቅርበዋል።</p>

<p>የፕሬዝዳንት ኢሳያስ አፈወርቂ ንግግር እንዳበቃ መሪዎቹ ዕረፍት ያካሄዱ ሲሆን ከዕረፍት መልስ የተወሰነ ጊዜ በጉባዔው ዝምታ ሰፍኖ ቆይቶ የደቡብ አፍሪካው ምክትል ፕሬዚዳንት ታቦ ኢምቢኬ በጉዳዩ ላይ በግንባር ቀደምትነት ሃሳብ በመስጠት የዝምታ መጋረጃውን ከፍተዋል።</p>

<p>ለተወሰነ ጊዜ በዝምታ ተውጦ የነበረውን ጉባኤ በግንባር ቀደምትነት የከፈቱት የደቡብ አፍሪካው ም/ፕሬዚዳንት ታቦ ኢምቢኬ ባደረጉት ንግግር ለሁለቱ ሃገሮች ውዝግብ መፍትሔ ለመሻት የአአድ ጥረት ሲያደርግ መቆየቱን አውስተው ሸምጋይ ቡድኑ ያቀረበው የመፍትሔ ሃሳብ ትክክለኛ በመሆኑ የግጭት አስወጋጅ ማዕከላዊ አካል የመሪዎች ስብሰባ ይህንኑ ውሳኔ ማፅደቅ እንደሚገባው አስታውቀዋል።</p>

<p>በአአድ የቀረበው የመፍትሔ ሃሳብ በትክክል ገቢራዊ መሆን እንዳለበት ሚስተር ኢምቢኬ ከገለፁ በኋላ የግጭት አስወጋጅና መከላከል ማዕከላዊ አካል አባል የሆኑ በርካታ አገሮችም በየተራ ባደረጉት ንግግር የኤርትራን መንግሥት የማደናገሪያ ንግግር በመንቀፍ በደቡብ አፍሪካ ም/ፕሬዚዳንት የቀረበውን ሃሳብ እንደሚደግፉት አስታውቀዋል።</p>

<p>በአንዳንድ የመገናኛ ብዙሃን ኳታር ውስጥ ከኤርትራ ጋር ስምምነት አድርጋለች፣ እንዲሁም ማሽላ ሸጣለች፣ በመባል ስትዘገብ የቆየችው ሱዳንም በስብሰባው ላይ በገለፀችው አቋም በሁለቱ አገሮች መካከል ለተነሣው ውዝግብ ብቸኛው አማራጭ የአአድ ሸምጋይ ቡድን ያቀረበውን የውሳኔ ሃሳብ ማክበር ብቻ መሆኑን አስታውቃለች።</p>

<p>ኤርትራ ከአካባቢው ለቃ ትውጣ ቦታው ወደ ቀድሞ አስተዳደር ይመለስ የሚለውን የአአድ ውሳኔ ኢትዮጵያ በመቀበሏ ስትሞገስ ኤርትራም ውሳኔውን እንድትቀበል የበርካታ ሃገሮች ንግግር ማሳሰቢያ መስጠታቸው ያላስደሰታቸው ፕሬዝዳንት ኢሳያስ አፈወርቂ በስብሰባው ላይ የውጭ ጉዳይ ሚኒስትራቸውን ትተው አቋርጠው መውጣታቸው ታውቋል።</p>

<p>16 ሃገራት በአባልነት የሚገኙበት ይኸው የአአድ ግጭት አስወጋጅና መከላከል ማዕከላዊ አካል የመሪዎች ስብሰባ ላይ የኤርትራ መንግሥት በአአድ ሸምጋይ ቡድን ለቀረበው የመፍትሔ ሃሳብ አዎንታዊ ምላሽ በመስጠት አቋሙን ያሳውቃል ተብሎ ተጠብቆ ነበር።</p>

<p>የአፍሪካ አንድነት ድርጅት ግጭት አስወጋጅና መከላከል ማዕከላዊ አካል ዋጋድጉ ውስጥ ባካሄደው 4ኛ መደበኛ ስብሰባ የ25 ሃገራት መሪዎች የተካፈሉ ሲሆን ስብሰባው የኤርትራ መንግሥት አደናጋሪ አቀራረቡን በመንቀፍ ውድቅ አድርጎታል።</p>

<p>በአፍሪካ አንድነት ድርጅት የግጭት አስወጋጅና መከላከል ማዕከላዊ አካል ስብሰባ ላይ ኤርትራ ቀደም ሲል በቡርኪናፋሶ ፕሬዝዳንት ብሌዝ ካምፓኦሬ የሚመራው ልዩ የመሪዎች ሸምጋይ ቡድን ካቀረበው የመፍትሔ ሃሳብ ጋር ያልተያያዘ ያፈነገጠና የሚያናጋ አቋም ይዛ ቀርባ ተቀባይነት ሳታገኝ መቅረቷ፣ ኢትዮጵያ የተቀበለችው የመፍትሔ ሃሳብ በስብሰባው መፅደቁ ለኢትዮጵያ ታላቅ ዲፕሎማሲያዊ ድል መሆኑን በስብሰባው የተገኙ ዲፕሎማቶች ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣስ 12 ቀን 1991</a></p>

</body>
</html>	
