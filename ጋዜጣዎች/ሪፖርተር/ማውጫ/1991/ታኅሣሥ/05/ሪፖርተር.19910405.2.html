<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንቶኒ ሌክ ጥረት በሻዕቢያ እምቢተኝነት ዳግም ተሰናከለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንቶኒ ሌክ ጥረት በሻዕቢያ እምቢተኝነት ዳግም ተሰናከለ</h2>


<p>በኢትዮጵያና በኤርትራ መካከል የተከሰተውን የድንበር ውዝግብ መፍትሄ ለማስገኘት ባሳለፍነው ሳምንት ወደ አካባቢው መጥተው ሲንቀሳቀሱ የቆዩት አንቶኒ ሌክ በሻዕቢያ እምቢተኝነት ጥረታቸው ዳግም ሳይሣካ ቀርቷል።</p>

<p>የአ.አ.ድ ሸምጋይ ቡድን ያቀረበውን የመፍትሔ ሃሳብ መሰረት በማድረግ በአካባቢው ሲንቀሳቁ ለቆዩት አንቶኒ ሌክ የኢትዮጵያ መንግስት የአ.አ.ድን ውሳኔ የመፍትሄ ሃሳብ የተቀበለው በመሆኑ ይኸው አዎንታዊ ገፅታውን በድጋሚ ሲያረጋግጥላቸው በኤርትራ በኩል የተሰጣቸው ምላሽ ግን አሉታዊ በመሆኑ ተቀባይነት ሳያገኙ ቀርተዋል።</p>

<p>የቀድሞ የዩናይትድ ስቴትስ ብሔራዊ የፀጥታ አማካሪ ሚስተር አንቶኒ ሌክ ወደ ኤርትራ ተጉዘው በአ.አ.ድ ውሳኔዎች ላይ የተመሰረተ የመፍትሄ ሃሳባቸውን ለኤርትራ ባለሥልጣናት ባቀረቡበት ወቅት ምንም ዓይነት የሰላም ፍላጐት ፍንጭ ካለማየታቸው ባሻገር በአጠቃላይ በኤርትራ መንግሥት በኩል የተመለከቷቸው እንዳስገረማቸው ለጉዳዩ ቅርበት ያላቸው ምንጮች ገልፀዋል።</p>

<p>ይህ በእንዲህ እንዳለ የፊታችን ታህሣሥ 7 እና 8 ቡርኪናፋሶ ዋና ከተማ ዋጋድጉ ውስጥ የአፍሪካ አንድነት ድርጅት ማዕከላዊ አካል የዚሁ ማዕከላዊ አካል ሃገራት በርካታ መሪዎች በተገኙበት ስብሰባውን ያካሂዳል ተብሎ እየተጠበቀ ነው። በዋጋድጉ ውስጥ የሚከናወነው የአ.አ.ድ ማዕከላዊ አካል ስብሰባ አንዱ አጀንዳ የኢትዮ ኤርትራ ውዝግብ ሲሆን ሌሎችም በአህጉሪቱ ውስጥ አንገብጋቢ የሆኑ ጉዳዮች በስብሰባው ውይይት ይደረግባቸዋል ተብሎ ይጠበቃል። </p>

<p>የኢ.ፌ.ዴ.ሪ ውጭ ጉዳይ ሚኒስትር አቶ ሥዩም መስፍን ስብሰባው ከመካሄዱ ቀደም ብሎ የኢትዮጵያን አቋም ለማስረዳት በተለያዩ የአፍሪካ አገሮች በመንቀሳቀስ ላይ ናቸው። አቶ ሥዩም መስፍን በሚዘዋወሩባቸው የአፍሪካ አገሮች ኢትዮጵያ በአ.አ.ድ የመሪዎች ጉባኤ የተሰየመው ሸምጋይ ቡድን ያቀረበው የሰላም የመፍትሔ ሀሳብ መቀበሏን ያረጋግጣሉ። ኢትዮጵያ ምንም እንኳ በዋጋድጉ ስብሰባ እንደምትካፈል ቢታወቅም የኤርትራ መሪዎች ወደ ሰላም ሁኔታ ይመጣሉ የሚል ተስፋ እንደሌላት ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሳስ 5 ቀን 1991</a></p>

</body>
</html>	
