<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግሥት መቶ ሺህ ቶን ማሽላ ከሱዳን ገዛ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ መንግሥት መቶ ሺህ ቶን ማሽላ ከሱዳን ገዛ</h1>


<p>የምግብ እጥረት በሀገሪቱ እንዲሁም በሠራዊቱ ውስጥ በከፍተና ደረጃ የገጠመው የኤርትራ መንግሥት ባሳለፍነው ሳምንት 100 ሺህ ቶን ማሽላ ከሱዳን መግባቱን ወደ ሱዳን የተንቀሳቀሰው ሪፖርተራችን ከስፍራው ገለፀ።</p>

<p>ለንደን የሚታተመው «አልሃያት» ግብፅ ውስጥ የሚታተመው «አልጉሙሁሪያ» የተሰኙት የዓረብኛ ቋንቋ ጋዜጦች ያሰፈሩትን መነሻ በማድረግ ሪፖርተራችን ያነጋገራቸው የሱዳን ባለሥልጣናት ስለሁኔታው ተጠይቀው ማስተባበያ መስጠት አልቻሉም። እንደ ሱዳን ባለሥልጣናት አባባል ከሆነ የተባለው 100 ሺህ ቶን ማሽላ በመንግሥት ደረጃ ታውቆ የተሸጠ ሳይሆን በግለሰብ ነጋዴዎች ውስጥ ለውስጥ የተከናወነ ሽያጭ ነው።</p>

<p>በኤርትራ ግዛት በአጠቃላይ እንዲሁም በተለያዩ ግንባሮች ተከማችቶ የሚገኘው 200 ሺህ የኤርትራ ሠራዊት ከፍተኛ የስንቅ እጥረት የገጠመው በመሆኑ ከኤርትራ የተለያዩ አካባቢዎች የተሰማሩ ግለሰብ ነጋዴዎችና ተቋማት ይህን እጥረት ለመቅረፍ በዘመቻ ተሯሩጠው የገዙት መሆኑን በአካባቢው የሚገኙ ምንጮች መጠቆማቸውን ሪፖርተራችን ዘግቧል።</p>

<p>በአንዳንድ ወገኖች፦ በቅርቡ ሱዳንና ኤርትራ ኳታር ላይ ተገናኝተው ስምምነት ተፈራርመዋል የመቶ ሺህ ቶን ማሽላ ግዢም የተከናወነው በዚሁ ስምምነት መሠረት ነው የተባለውን አስመልክቶ ሱዳንና ኤርትራ አንዳችም ስምምነት አለማድረጋቸውን የማሽላ ሽያጭ የተከናወነውም በዚሁ ውጤት ነው የተባለው መሠረት የሌለው የሃሰት ዘገባ መሆኑን ባለሥልጣናቱ እንደገለፁለት ሪፖርተራችን አመልክቷል።</p>

<p>ይህ በእንዲህ እንዳለ የሱዳን ጦር ኃይል ባካሄደው ውጊያ በሃገሪቱ ምሥራቃዊ የኤርትራ ድንበር አካባቢ የሚገኙ ሁለት ሥፍራዎችን መቆጣጠሩን አዣንስ ፍራንስ ፕሬስ አስታውቋል። ባሳለፍነው ሳምንት የሱዳን ጦር ኃይሎች ጠቅላይ መምሪያ ያወጣው መግለጫን ምንጭ ያደረገው የፈረንሳይ የዜና አውታር ቴሉክ እና ቶጋን የተባሉ ከሰላ አቅራቢያ የሚገኑ የድንበር ቦታዎችን በመቆጣጠር መምሪያው «ከሃዲና- ህገወጦች» ያላቸውን ከአካባቢው ማባረሩን ገልጿል።</p>

<p>በተካሄደው ውጊያ በርካታ አስክሬኖችን ጥለው «ከሃዲና- ሕገወጥ» ብሎ የጠራቸውን ኃይሎች ጥለው መፈርጠጣቸውን የዜና አውታሩ ገልፆ በርካታ የጦር መሣሪያዎች ጥይቶችና ስንቅ መማረካቸውን አመልክቷል። በውጊያው አንድ የሱዳን መንግሥት ወታደር ሞቶ ስምንት መቁሰላቸውን የዘገበው አጃንስ ፍራንስ ፕሬስ ከላይ ከተጠቀሱት ቦታዎች በተጨማሪ አኬይታኢ እና ኢታኢርባህ የተሰኙ መንደሮችን መቆጣጠሩን አስታውቋል።</p>

<p>የሱዳን መንግሥት በጦር ኃይሉና በአማጺያን መካከል ሲያካሄድ በቆየው ውጊያ ኤርትራና ኡጋንዳ እጃቸው አለበት በማለት ሲወነጅላቸው መቆየቱ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 5 ቀን 1991</a></p>

</body>
</html>	
