<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢሳያስ አዕምሮው ጤነኛ ነው ብዬ አላምንም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢሳያስ አዕምሮው ጤነኛ ነው ብዬ አላምንም»</h1>

<p class="align-center">ሃሰን አልቱራቢ</p>


<p>«በጣም የሚገርመኝ ሰው ነው። እስስት እንደ አካባቢው ሁኔታ መልኳን እንደምትቀያይር በየጊዜው ይቀያየራል፤ ከዚህ ሰው ጋር በመጀመሪያ ጊዜ ተባብረናል። ዕርዳታም ሰጥተናል። ኢሳያስ ዛሬ በኤርትራ ሕዝብ ላይ ከሚያደርሰው በደል አልፎ አጎራባች ሃገሮች ላይ እንዲዘምት ያደረገው መንስኤ ምንድነው ቢባል እንኳን እኔ እራሱ ኢሳያስም መልሱን የሚያውቀው አይመስለኝም።» ሲሉ የሱዳን ፓርላማ አፈጉባኤ ሃሰን አልቱራቢ ገለፁ።</p>

<p>ሃሰን አልቱራቢ ይህን የገለፁት አልሃሊጅ የተሰኘ የዓረብኛ ጋዜጣ ስለፕሬዝዳንት ኢሳያስ ምን አስተያየት አለዎት በማለት ላቀረበላቸው ጥያቄ በሰጡት ምላሽ ነው። አልቱራቢ አያይዘውም «በሃገሩ ላይ ከሚፈፅመው ጥፋት አልፎ የጎረቤቶቹን ሰላም ለማደፍረስ፣ የሌሎችን ትዕዛዝ ለመፈፀም የሚንቀሳቀስ ቅጥረኛ ነው የሚመስለኝ። ይህን ድርጊት የሚፈፅም የኢሳያስ አዕምሮ ጤነኛ ነው ብዬ አላምንም» ሲሉ ገልፀዋል።</p>

<p>መጀመሪያ መሳደብ ጀመረ፣ በመቀጠልም ዲፕሎማሲያዊ ግንኙነቱን አቋረጠ፣ እስላሙን ለይተው ይደግፋሉ፣ አክራሪዎች ናቸውም አለን። እስላሙን የምንደግፍ ቢሆን ኢሳያስ ለሥልጣን አይበቃም ነበር። እኛ አሁንም መጠቀም ብንፈልግ ትልቅ መሣሪያ አለን። ኢሳያስ ዜግነታቸውን የፋቃቸው 800 ሺህ ስደተኛ ኤርትራውያን በሃገራችን አሉ። እኛ ግን የአካባቢው ሰላምና ልማት እንዲደናቀፍ የምንሻ አይደለንም ሲሉ አልቱራቢ ለጋዜጣው አክለው ገልፀዋል።</p>

<p>በአፍሪካ ቀንድና በማዕከላዊ አፍሪካ ቀንድ ስለሚታየው ሁከት ምን እንደሚሰማቸው ጥያቄ የቀረበላቸው አልቱራቢ ይኼ ሁኔታ በአካባቢያችንና በማዕከላዊ አፍሪካ የተከሰተው በአካባቢው ሕዝቦች ፍላጐት ሳይሆን በአሜሪካኖች አርቴፊሻል በሆነ መንገድ የተቀነባበረ ስትራቴጂ ውጤት በመሆኑ ነው። በተፈጠረው አልተደሰትኩም አልልም፣ ተደስቻለሁ። በአካባቢዋ ሕዝብ ላይ እየደረሰ ያለው ሁኔታ ግን በጣም ያሳዝነኛል ሲሉ አስረድተዋል።</p>

<p>አልቱራቢ አያይዘውም የኤርትራ መሪዎች እንደነፃ ሃገር የራሳቸውን መንግሥት ማቋቋም ተስኗቸው እያሉ እስራኤል በመካከለኛው ምስራቅ ኃያል እንደሆነችው እነሱም በአካባቢው ጎልተው ለመውጣት ያልማሉ። ታሪክን ገልብጠው ስለሚያነቡ የአካቢውን ሕዝብ ታሪካዊ ማህበራዊ፣ ኢኮኖሚያዊ ፖለቲካዊና ስትራቴጂን እንዳለ ኮፒ አድርገው ለመገልበጥ በሚያደርጉት የቅዠት ጉዞ የገጠማቸው ፈተና ነው ሲሉ ገልፀዋል።</p>

<p>የምሥራቅ አፍሪካ ሰላም መደፍረስ ዋነኛ መንስኤ እርስዎ ነዎት ይባላሉ ተብሎ ለቀረበላቸው ጥያቄ አልቱራቢ «ከዚህ በፊት ይባል ነበር። አሁን በተጨባጭ ግን አካባቢውን በዋነኛነት በማመስ ላይ የሚገኘው የኢሳያስ ነው። ከዘለፋና ከስድቡም በተጨማሪ የሱዳንን ሥርዓት እናስወግዳለን ማለት፣ የኤርትራን ስደተኛ ካምፕን መደብደብ፣ በጅቡቲ፣ በየመን፣ በኢትዮጵያ ላይ ጦርነት የሚከፍት ሰውስ ምን ስም ይወጣለት ይሆን? በማለት ምላሻቸውንበመጠየቅ አቅርበዋል። እኛ አክራሪ የሚል ስም የተሰጠን የአሜሪካን ትዕዛዝ ለመፈፀም ፈቃደኛ ባለመሆናችን ነው። ከኢሳያስ በላይ አካባቢውን የሚያምስ የለም፤ ሌሎች ስም እየተሰጣቸው በአሜሪካ እንዲቀጡ ሲደረግ በኢሳያስ ላይ የተወሰደ እርምጃ የለም። እስላም አክራሪ የሚለውን ፕሮፓጋንዳቸውን በአውሮፓ ሲሉት እንስማው እንጂ የአፍሪካ ችግር አይደለም። አሜሪካ የኢሳያስን ገበና ከዚህ በኋላ መደበቅ አትችልም ሲሉ አስረድተዋል።</p>

<p>ከኤርትራ ጋር በኳታር አማካኝነት ግንኙነት ፈጥራለች ስለሚባለው የተጠየቁት አልቱራቢ «ግንኙነት ተደረገ ሲባል እሰማለሁ። ኢሳያስ እንኳን ለሱዳን ስትራቴጂካዊ የትግል አጋሮቹ ለሆኑትም በጀርባ ጦር ከመምዘዝ የማይመለስ ሰው በመሆኑ፣ ጊዜ ማባከን ካልሆነ በስተቀር ግንኙነት ፈጥረን ውጤት እናስገኛለን የሚል እምነት የለኝም። ለማድረግ እየሞከረ ያለው ውጥረቱን ለማርገብ እንጂ የፈፀመው አዲስ ነገር የለም ብለዋል።</p>

<p>ከኢትዮጵያ ጋር ስላላቸው ግንኙነት ተጠይቀውም አልቱራቢ በአንድ ቤተሰብ ውስጥም ቢሆን አለመግባባት ሊፈጠር ይችላል። የኢትዮጵያና የሱዳን ሕዝቦች የሚያስተሳስራቸው የጋራ ጥቅሞች ስላሏቸው የጎላ ችግር አለ ብዬ አላምንም። ይኼን የምለው ከኤርትራ ጋር ችግር ስላለብን ሳይሆን ከኢትዮጵያ ጋር የጠበቀ ታሪካዊና ስትራቴጂካዊ ግንኙነት ያለን በመሆኑ ነው። ከሚያለያየን የሚያቀራርበን ነገር ያይላል። እኛና ኢትዮጵያ ያለን ግንኙነት ከኤርትራ የተለየ ነው። አንዳችን በሌላችን የውስጥ ጉዳይ ጣልቃ አንገባም። ለአካባቢው ሰላምና ልማት የሁለቱ ሃገሮች መቀራረብ ትልቅ ሚና አለው ሲሉ አስተያየታቸውን ሰጥተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 26 ቀን 1991</a></p>

</body>
</html>	
