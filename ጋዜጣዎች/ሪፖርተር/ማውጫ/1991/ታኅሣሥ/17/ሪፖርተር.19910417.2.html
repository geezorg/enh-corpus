<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንግሎ ኢትዮጵያን ማህበር ኤርትራ ሠራዊቷን እንድታስወጣ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንግሎ ኢትዮጵያን ማህበር ኤርትራ ሠራዊቷን እንድታስወጣ ጠየቀ</h2>


<p>የኤርትራ መንግሥት በኃይል ከያዘው የኢትዮጵያ ግዛት ሠራዊቱን አውጥቶ በሰላማዊ መንገድ እንዲደራደር እንግሊዝ ውስጥ የሚገኘው የአንግሎ ኢትዮጵያ ማህበር ጥሪ አቀረበ። እንግሊዝ ውስጥ የሚገኘው የእንግሊዝና የኢትዮጵያ ወዳጅነት ማህበር ይህን ጥያቄ ያቀረበው በሁለቱ ሃገሮች መካከል ስለተከሰተው ውዝግብ ከእንግሊዝ የውጭ ጉዳይ ሚኒስቴርና ለንደን ከሚገኘው የኢትዮጵያ ኤምባሲ በጉዳዩ ዙሪያ የተሰጠውን ማብራሪያ አዳምጦ ከመረመረ በኋላ ባወጣው መግለጫ ነው።</p>

<p>ከፖለቲካ ወገናዊነት ነፃ የሆነው ይኸው ማህበር ባወጣው መግለጫ አባሎቹ ከሁሉም ሃገሮች ጋር የቅርብ ግንኙነት እንዳላቸው አስታውሶ እስከ አሁን ውዝግቡን ለመሸምገል ጥረት ያደረጉ ኃይሎች ሩዋንዳና ዩናይትድ ስቴትስ፣ አ.አ.ድ፣ ተ.መ.ድና የአውሮፓ ህብረት ኤርትራ በኃይል ከያዘችው ቦታ ሰራዊቷን በማስወጣት በሰላማዊ መንገድ እንድትደራደር እንዳሳሰቡት ሁሉ ሌሎችም ወገኖች ይህን እርምጃ እንዲደግፉትና በአካባቢው ሰላም እንዲሰፍን አሳስቧል።</p>

<p>ኤርትራ የመፍትሔ ሃሳቡን ትቀበላለች የሚል ተስፋ ያለው መሆኑን ያሳወቀው ማህበሩ ይህን ኤርትራ ሳታደርግ ቀርታ በአካባቢው ሕዝብ ላይ ሊደርስ የሚችለው አደጋ ከወዲሁ ያሳሰበው መሆኑንም አመልክቷል።</p>

<p>የአንግሎ ኢትዮጵያ ወዳጅነት ማህበር መግለጫውን ከማውጣቱ ቀደም ብሎ ስለጉዳዩ በለንደን የኢትዮጵያ ኤምባሲ ጉዳይ አስፈፃሚ በአቶ ተስፋዬ ይልማ ከውዝግቡ አጀማመር አንስቶ አሁን እስከደረሰበት ደረጃ ድረስ ያለው ገለፃ እንደተደረገለት ታውቋል።</p>

<p>በተመሳሳይ መንገድ ለእንግሊዝ የውጭ ጉዳይ ሚኒስቴር መ/ቤትም ማህበሩ ስለ ውዝግቡ አራት ማብራሪያ የሚሹ ጥያቄዎች አቅርቦ በውጭ ጉዳይ ሚኒስትሩ ሚስተር ቶኒ ሊሎይድ በተሰጠው የፅሁፍ ምላሽ የአፍሪካ አንድነት ድርጅት ያቀረበው የመፍትሔ ሃሳብን እንግሊዝ የምትደግፈው መሆኑን የመፍትሔ ሃሳቡን ኢትዮጵያ መቀበሏ ሃገራቸው በእንግሊዝ ከበሬታ እንዳስገኘላት በተመሳሳይ ኤርትራ የመፍትሔ ሃሳቡን እንድትቀበል የሚሹ መሆናቸውን ለማህበሩ እንዳስታወቁት ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሣሥ 19 ቀን 1991</a></p>

</body>
</html>	
