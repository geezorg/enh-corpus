<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጤና ጥበቃ ሚኒስትር አደም ኢብራሂም ከስልጣናቸው ተነሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጤና ጥበቃ ሚኒስትር አደም ኢብራሂም ከስልጣናቸው ተነሱ</h2>


<p>ከኢትዮጵያ ፌዴራላዊ ዴሞክራሲያዊ ሪፐብሊክ ምሥረታ በኋላ የጤና ጥበቃ ሚኒስትር ሆነው ሲያገለግሉ የቆዩት ዶክተር አደም ኢብራሂም ከሚኒስትርነት ሥልጣናቸው ከጥር 14 ቀን 1991 ዓ.ም ጀምሮ መሰናበታቸው ታወቀ።</p>

<p>ለሚኒስትር መሥሪያ ቤቱ በተፃፈ ደብዳቤ እንደተገለፀው ከሆነ ዶ/ር አደም ኢብራሂም ከኃላፊነታቸው የተሰናበቱት ሥራውን በፍቃዳቸው ለመልቀቅ ባቀረቡት ጥያቄ መሠረት ነው።</p>

<p>ዶ/ር አደም ኢብራሂም ከቅርብ ወራት ወዲህ ከሥራ ገበታቸው ላይ አዘውትረው ባለመገኘታቸውና ተገቢ አመራር ባለመስጠታቸው በሚኒስቴሩ በርካታ የጤና ባለሞያዎች ዘንድ ቅሬታ ሲሰነዘርባቸው ቆይቷል።</p>

<p>ከጥቂት አመታት በፊት የወባ ወረርሽኝ በሃገሪቱ በተስፋፋበት ወቅት መቆጣጠር የክልሎች ድርሻ ነው እየተባለ በአንድ በኩል ሲነገር የክልል ጤና ቢሮዎች በበኩላቸው ደግሞ ሚኒስትሩን ከነጭራሹ መች ቢሮ እናገኛቸዋለን የሚል እሮሮ ሲያሰሙባቸው እንደቆዩ ይነገራል።</p>

<p>በዓለም ላይ በኤድስ ተጠቂ ከሆኑ 15 ሃገሮች መካከል ኢትዮጵያ አንዷ መሆኗ የተበሠረው በዶክተር አደም ኢብራሂም የስልጣን ዘመን ሲሆን በተለይ በወባ ወረርሽኙ ወቅት በጤና ጥበቃ ሊወሰድ የሚገባው እርምጃ ባለመወሰዱ ሚኒስቴሩ ተልዕኮውን አልተወጣም የሚል የሕዝብ ግምገማ በህብረተሰቡ ውስጥ ሲብላላ ቆይቷል።</p>

<p>በአጠቃላይ በመንግሥት ከፍተኛ ትኩረት ከተሰጣቸው ጉዳዮች አንዱ የጤና ዘርፍ ሆኖ ሳለ በማዕከልም ሆነ በክልል በሚፈለገው መጠን አጥጋቢ ውጤት ሊገኝ ያልቻለው ሚኒስቴሩ በቂ የሥራ ልምድና ተነሳሽነት በሌላቸው ሰዎች አመራር ሥር በተደጋጋሚ በመውደቁ መሆኑን ለጉዳዩ ቅርበት ያላቸው ምንጮች ይናገራሉ።</p>

<p>በዶ/ር አደም ኢብራሂም ላይ በሚኒስቴር መሥሪያ ቤቱ በቅርቡ የተካሄደ ግምገማ ባይኖርም ወክሎ ባስቀመጣቸው ድርጅት የኦሮሞ ሕዝቦች ዲሞክራሲያዊ ድርጅት (ኦህዴድ) ግምገማ ሳይካሄድባቸው አይቀርም የሚል ጥርጣሬ አለ።</p>

<p>አንዳንድ ምንጮች ደግሞ ዶክተር አደም ኢብራሂም የተነሱት በጤና ጥበቃ ሚኒስቴር አመራር ድክመት ሳይሆን ከዲንሾ ኩባንያ ጋር በተያያዘ ሙስና ውስጥ ተዘፍቀው በመገኘታቸው እንደሆነ ይነገራል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 24 ቀን 1991</a></p>

</body>
</html>	
