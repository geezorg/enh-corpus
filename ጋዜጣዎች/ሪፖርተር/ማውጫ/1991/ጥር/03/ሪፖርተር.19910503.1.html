<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሥመራ ለሦስት ቀናት በአሠሣና አፈሳ ታመሰች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሥመራ ለሦስት ቀናት በአሠሣና አፈሳ ታመሰች</h1>

<h2 class="align-center">ኢሳያስ ለሳምንት ከከተማ ውጪ ናቸው</h2>


<p>ባሳለፍነው ሳምንት ለሶስት ቀናት የኤርትራ ዋና ከተማ አሥመራ በሻዕቢያ መሪዎች በተሰጠ ትዕዛዝ በአሠሣና በአፈሳ ስትታመስ ሰነበተች። በአሠሣና በአፈሣው ሳቢያ ለሦስት ቀናት ወደ አሥመራ የሚገቡም ሆነ የሚወጡ ተሽከርካሪዎች እንቅስቃሴ ተገትቶ እንደነበር ታውቋል።</p>

<p>የአሠሣው መንስዔ የሻዕቢያን አምባገነናዊ ሥርዓት ከውጪ ሳይሆን ከውስጥ ሆነን አሳሩን እናሳያለን ብለው አቋም የወሰዱ የአልጅሃድ ታጣቂዎች አሥመራ ከተማ ውስጥ ገብተዋል የሚል መረጃ ለሻዕቢያ ደኅንነት መስሪያ ቤት ከደረሰ በኋላ መሆኑ ታውቋል።</p>

<p>በዚህም የተነሣ ለሦስት ቀናት ከምፅዋ ከከረንና ከሌሎችም አካባቢዎች ወደ አሥመራ እንደዚሁም ከአሥመራ ወደሌሎች አካባቢዎች የሚደረገውን የተሽከርካሪ እንቅስቃሴ የሃገሪቱ የደህንነት መሥሪያ ቤት ገትቶ ጠጉረልውጥ ብሎ የገመታቸውን የአልጅሃድ ቡድን አባላት ይሆናሉ ብሎ የጠረጠራቸውን ኤርትራውያን ከየመኖሪያ ሥፍራና የሥራ ቦታዎቻቸው እያሰሰ ሲያሥር ሲመረምር ከርሟል።</p>

<p>በሦስት ቀናት በተካሄደው አሰሳ ፀረ ሻዕቢያ አቋም አላቸው ተብለው የተገመቱ ቁጥራቸው በትክክል ያልታወቁ ዜጐች በቁጥጥር ሥር መዋላቸው ታውቋል። ይህ በእንዲህ እንዳለ ከኢትዮጵያ የሚባረሩ ኤርትራውያን በአሥመራ ከተማ የሚፈፅሟቸው ወንጀሎች ከቀን ወደቀን እየተበራከተ በመምጣቱ በሻዕቢያ መንግሥት ውሳኔ ወደ ፀባይ ማረሚያ የማጋዝ አፈሳም በሦስቱ ቀናት ሲከናወን ሰንብቷል። በተመሳሳይ ወደጦር ግንባር እንደማይንቀሳቀሱ ቀደም ሲል ሲነገርላቸው የነበሩ ከኢትዮጵያ የተባረሩ 3ሺህ 200 የሚጠጉ ኤርትራውያንም ወደ ወታደራዊ ማሰልጠኛና የጦር ግንባር በአፈሳ እንዲንቀሳቀሱ በመደረጉ ዋይታና ለቅሶ አሥመራን ለሦስት ቀናት ሲያናውጣት ከርሟል።</p>

<p>በአንድ ወገን ከተማዋን በኩከት ለመናጥ የታጠቁ ኃይሎች ገብተዋል በሌላ በኩል ወንጀል ተበራክቷል በሚል አሰሳና በግንባር ያለውን ተዋጊ ሰራዊት በሰው ኃይል (ማስሲቨ አርምይ ስትራተግይ) ማጠናከር በሚል ዓላማ ከኢትዮጵያ በተባረሩ ኤርትራውያን ላይ የተካሄደው አፈሳ የሻዕቢያ የደህንነት መሥሪያ ቤት በከተማዋ ሊደርስ ይችላል ብሎ ከገመተው ሁከት በላይ በከፍተኛ ውጥረትና ጭንቀት እንድትከርም አድርጓታል።</p>

<p>የኤርትራ መንግሥት በከፍተኛ ደረጃ ሥጋት ያደረበት በአቶ አብደላ እንድሪስ የሚመራው አልጅሃድ የተባለው ድርጅት ሲሆን በሬዲዮ ጣቢያ ድርጅቱ ባስተላለፈው ሥርጭት 25 አባሎቹ ወደ አሥመራ መግባታቸውን አምኖ ሻዕቢያ የደህንነት መረቡን የበለጠ ቢያጠናክርም በሻዕቢያ መንግሥት የጦር ሰፈሮችና የተለያዩ ይዞታዎች ላይ የሚወስዱት እርምጃ ጭራሹን ሊገታው የማይችል መሆኑን አስታውቋል።</p>

<p>የአልጅሃድ ሬድዮ ጣቢያ የሻዕቢያ መንግሥት ሦስት ቀናት ባከናወነው አሠሣ አንድም አባሉ እንዳልተያዘበት ገልፆ በሲቪል ተቋማት፣ በንፁህ ኤርትራውያን ንብረትና ድርጅት ላይ ጉዳት የማድረስ ዓላማ የሌለው መሆኑን ህብረተሰቡ እንዲገነዘብ አሳስቧል።</p>

<p>አልጅሃድ በሬዲዮ ሥርጭቱ ሻዕቢያ አምባገነናዊ ሥርዓቱን ለማጠናከር ሦስት ቀን ቀርቶ ከዚያም በላይ ለሆነ ጊዜ አሥመራን ከተማን ቢዘጋትም ድርጅቱ ተልዕኮውን ከመፈፀም የሚያግደው ኃይል እንደሌለና ወደከተማዋ የገቡት 25 አባላቶቹ መካከል አንድም አለመያዙን አስታውቋል።</p>

<p>ይህ በእንዲህ እንዳለ በአሥመራ ጎዳናዎች በየዕለቱ ሲንቀሳቀሱ ይታዩ የነበሩት የኤርትራው መሪ ኢሳያስ አፈወርቂ በአዲስ ዓመት ማግሥት አንስቶ ለአንድ ሳምንት እስከአሁን በከተማ ውስጥ ሲዘዋወሩ አለመታየታቸው ሌላው የአሥመራን ነዋሪ ጭንቀት ላይ የጣለ ጉዳይ ሆኖ ሰንብቷል።</p>

<p>ፕሬዝዳንት ኢሳያስ ለአንድ ሳምንት ሲዘዋወሩ ያልተስተዋሉት ከከተማዋ ውጪ በመውጣት በዓውደ ግንባሮች በመንቀሳቀሳቸው እንደሆነ ዲፕሎማቲክ ምንጮች ይጠቅሳሉ።</p>

<p>እንደዲፕሎማቲክ ምንጮች ከሆነ የአሥመራ ነዋሪ በጭንቀት ላይ ጭንቀት የጨመረው መሪው ኢሳያስ አፈወርቂ በጎዳናው ላይ መታየታቸውን በመናፈቅ ሳይሆን ከዕለት ወደ ዕለት እየተባባሰ በመጣው የኢኮኖሚ ሁኔታ ላይ የተንቀሳቀሱት ኢሳያስ ጦርነቱን እንዲጀመረ ቢያደርጉ ሊከተል የሚችለውን አሰቃቂ ሁኔታ ከወዲሁ በማሰብ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 3 ቀን 1991</a></p>

</body>
</html>	
