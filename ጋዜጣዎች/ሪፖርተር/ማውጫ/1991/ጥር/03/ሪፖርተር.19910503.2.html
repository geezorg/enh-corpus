<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሊዝ ዋጋ መናር ኢንቨስትመንትን እያደናቀፈ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሊዝ ዋጋ መናር ኢንቨስትመንትን እያደናቀፈ ነው</h1>


<p>በአምስት ዓመታት በሺህ የሚቆጠሩ ባለሀብቶች የመሬት ጥያቄ አቅርበው የአ.አ መስተዳድር ፈቀድኩ ያለው 540 ቢሆንም እስከአሁን ቀርበው የወሰዱና ለመውሰድ የተዘጋጁ ከ90 የማይበልጡ ናቸው። በርካታ ባለሃብቶች የመሬት ጥያቄ አቅርበው ሊወስዱ ያልቻሉበት ምክንያት የመሬትና የሊዝ ዋጋ አለመመጣጠን ሲሆን መስተዳድሩ እስከአሁን ያወጣቸውን የሊዝ ዋጋ ዎች እንደገና እንዲመረምርና አዲስ ዋጋ እንዲያወጣ ባለሀብቶች እያሳሰቡ ናቸው።</p>

<p>ለጉዳዩ ቅርበት ያላቸው ባለሙያ እንደገለፁት የመስተዳድሩ ሊዝ ጽ/ቤት የሚያወጣቸው ዋጋዎች በጣም የተጋነኑ ከመሆናቸው ባሻገር ጽ/ቤቱ የሚያካሂዳቸው ስብሰባዎችም በአሁኑ ሰዓት በወር አንድ ጊዜ ብቻ ተሸጋግሯል።</p>

<p>መስተዳድሩ አንድ ጊዜ በጨረታ ሌላ ጊዜ በድርድር፣ ትንሽ ጊዜ ቆይቶ ድርድሩን ሰርዞ በጨረታ እንዲሆን ሲያደርግ በአሁኑ ሰዓት ደግሞ ጨረታው ቀርቶ ድርድሩ ተመልሶ እንዲጠና መወሰኑ የሊዝ ጽ/ቤት መሬትን ለባለሀብቶች በተመቻቸ ሁኔታ ለመስጠት እንዳላስቻለው ይነገራል።</p>

<p>በተፈለገው ጊዜና መጠን ባለሀብቶች የጠየቁትን መሬት ማግኘት አለመቻል የኢንቨስትመንት እንቅስቃሴን ከማደናቀፉ ባሻገር ባለፉት 5 ዓመታት መስተዳድሩ ማግኘት የሚገባውን ገቢ እንዳያገኝ ጋሬጣ መፍጠሩ ታውቋል።</p>

<p>መስተዳድሩ ማግኘት የሚገባውን ገቢ ባለማግኘቱ በያዝነው ዓመት ያቀዳቸው የተለያዩ የልማት ፕሮጀክቶችም የፋይናንስ አቅም ፈተና እንደገጠማቸው ይነገራል። በአሁኑ ጊዜ በመቀላጠፍ ላይ ያለው የቀለበት መንገድ ፕሮጀክት ሥራውን ለሚያካሂደው የቻይና ኩባንያ ቀደም ሲል በገባው ውል መሠረት የቅድሚያ ክፍያ የቻይና መንግሥት ለመክፈል ባይስማማና ከመስተዳድሩ ካዝና የሚከፈል ቢሆን ኖሮ የቀለበት መንገዱ ችግር ይገጥመው እንደነበር የውስጥ ታዛቢዎች ይናገራሉ። ምክንያቱም ለተለያዩ ፕሮጀክቶች ማስፈፀሚያ ዋናው የገቢ ምንጭ ይሆናል ተብሎ የተገመተው ከመሬት ሊዝ ዋጋ የሚገኝ ገቢ ስለነበር ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 3 ቀን 1991</a></p>

</body>
</html>	
