<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ ሠላም አስከባሪ ወደ ኮንጎ ሊልኩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሳያስ ሠላም አስከባሪ ወደ ኮንጎ ሊልኩ ነው</h1>


<p>የኤርትራው ፕሬዝዳንት ኢሳያስ አፈወርቂ በቀድሞዋ ዛየር በአሁኗ ኮንጎ ዴሞክራሲያዊ ሪፐብሊክ በመንግሥቱና በአማፅያን መሃከል የተቀሰቀሰውን ብጥብጥ ለማስወገድ ወደ አካባቢው ሠላም አስከባሪ ኃይል ሊልኩ መሆናቸው ተሰማ።</p>

<p>ኮንጎ ውስጥ የሚገኙ የዑጋንዳ ወታደሮችን የሚተካ ሠላም አስከባሪ ኃይል ለመላክ ኤርትራ መስማማቷን ያስታወቁት የኮንጎ ዴሞክራሲያዊ ሪፐብሊክ ፕሬዝዳንት ሎሬት ካቢላ ናቸው።</p>

<p>ኤርትራ ሠላም አስከባሪ እንደምትልክ የገለፁት ፕሬዝዳንት ሎሬት ካቢላ ጉዳዩ ከሊቢያ ጋር ስምምነት እንደተደረገበት ማስታወቃቸውን የብሪታንያዊ ዜና አውታር ቢቢሲ ዘግቧል።</p>

<p>ካቢላ እ.ኤ.አ በግንቦት 1997 የሞቡቶ ሴሴሴኮን መንግሥት በማስወገድ በትር መንግሥት ከጨበጡ በኋላ በሃገራቸው ምንም ዓይነት የፖለቲካ እንቅስቃሴ እንዳይኖር አንጋፋ የፖለቲካ ተቃዋሚዎችን ያገዱ፣ ሲሆን ከአፍሪካ በስፋት ሶስተኛ ደረጃ፣ 45 ሚሊዮን ሕዝብ ያላትን በሁከት የምትታመስ ሀገር በመምራት ላይ የሚገኙ መሪ ናቸው።</p>

<p>በቅርቡ በሊቢያው መሪ ሙዓመር ጋዳፊ አማካኝነት በሲርቴ የተኩስ አቁም ስምምነት ከዑጋንዳ መሪ ጋር ቢያከናውኑም አማፅያኑ ተሳታፊ ስላልሆኑ ውጊያውን እንደሚቀጥሉ በስምምነቱ ማግሥት ማስታወቃቸው ይታወቃል።</p>

<p>በአሁኑ ሰዓት አማፅያኑ ከኮንጎ ግዛት ሲሶውን እየተቆጣጠሩ ሲሆን በስምምነቱ ማግሥት በመንግሥታዊ ቴሌቪዥን ካቢላ ባደረጉት ንግግር በወራሪዎች ግማሽ ግዛታቸው ተይዞ እስካለ ድረስ ሰላም ይገኛል ብሎ መጠበቅ የማይቻል በመሆኑ ዜጐቻቸው አማፅያኑ ለመፋለም እንዲዘጋጁ ጥሪ አድርገዋል።</p>

<p>የኤርትራ ፕሬዝዳንት ኢሳያስ አፈወርቂ በሳህል ሰሃራ አገሮች ስብሰባ ላይ ተገኝተው በማይመለከታቸው ጉዳይ ሰላም አስከባሪ ኃይል ለመላክ መወሰናቸው የራሷ አሮባት የሰው ልታማስል ሄደች ዓይነት አስቂኝ ተረት መሆኑን የአካባቢውን ጉዳይ የሚከታተሉ ተዛቢዎች ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 25 ቀን 1991</a></p>

</body>
</html>	
