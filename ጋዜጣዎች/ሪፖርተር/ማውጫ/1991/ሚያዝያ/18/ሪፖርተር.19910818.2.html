<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ሚግ 21 ገዛች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ሚግ 21 ገዛች</h1>


<p>በምድርም፣ በአየርም ከሽንፈት ወደ ሌላ ሽንፈት በመሸጋገር ላይ ያለው የኤርትራ መንግሥት ውጊያውን ለመቀጠል የሚያስችለኛል ብሎ ያመነበትን ስድስት የሰሩ ሚግ 21 የጦር አውሮፕላኖች መግዛቱን ከአሥመራ የተገኙ ምንጮች ጠቆሙ።</p>

<p>ከአሥመራ የተገኙ ምንጮች አክለው እንደጠቆሙት የኤርትራ መንግሥት ፍላጎት የነበረው ጽኡ-27 አውሮፕላን ለመግዛት ነበር። ሆኖም ግን የኤርትራ የውጭ ምንዛሪ ዓቅም እያሽቆለቆለ በመምጣቱ፣ በኤርትራውያን የሚደረግ መዋጮም በመገታቱ የፈለጉትን ጽኡ-27 ለመግዛት ስላልቻሉ የሚግ 21 አውሮፕላን ግዢ ማከናወን መገደዳቸውን አስረድተዋል።</p>

<p>ምንጮቹ የኢትዮጵያ አየር ኃይል ሚግ 21 እና 23 አንቶኖቭና ጽኡ-27 አውሮፕላኖች የማጥቃት እርምጃ ከፍተኛ ሥጋት ላይ የጣለው የኤርትራ መንግሥት ከሊቢያ አግኝቷቸው የነበሩት ሚግ 21 አውሮፕላኖች የሰሩ በመሆናቸው ውጊያ ውስጥ መግባት ቀርቶ በበርካታ እክሎች የተሞሉ በመሆናቸው ከመሬት ለማንቀሳቀስም ባለመቻሉ ዝም ብሎ ለማስቀመጥ የተገደደ መሆኑን ይገልፃሉ።</p>

<p>የኤርትራን ሚግ 21 ተዋጊ አውሮፕላን ግዢ በማስመልከት ያነጋገርናቸው ወታደራዊ ባለሙያዎች የተገዙት የጦር አውሮፕላኖች በተመሣሣይ የሰሩ (አሮጌዎች) በመሆናቸው የአብራሪዎቻቸው ልምድም አናሳ በመሆኑ ግማሽ ምዕተ ዓመት ዕድሜ ካስቆጠረው የኢትዮጵያ አየር ኃይል የውጊያ ብቃት ጋር ሊመጣጠኑ የማይችሉ በመሆናቸው በጦርነቱ ሂደት ላይ ምንም ዓይነት ለውጥ እንደማያስከትል አብራርተዋል።</p>

<p>በዚህ ጉዳይ ላይ ያነጋገርናቸው ወታደራዊ ዕውቀት ያላቸው ሌላ ዲፕሎማት ደግሞ በአጭር ቃል «ተዋጊ አውሮፕላኑ ቀርቶባቸው ፀረ ተዋጊ አውሮፕላን ቢገዙ ምናልባት ይሻላቸው ነበር» ሲሉ ገልፀዋል። ወታደራዊ ባለሙያዎቹ አያይዘውም ኤርትራ እኔም አለኝ ብሎ ለመፎከር ካልሆነ በስተቀር ከተዋጊ አውሮፕላኖቹ ደህንነትና ከአብራሪዎቹ ብቃትና ጥራት አንፃር ውጊያ ውስጥ ለመግባት አዳጋች ፈተና የሚገጥማት መሆኑን ከኢትዮጵያ ራዳር ሲስተምና የአየር መከላከያ ኃይል ድርጎነት የማያመልጡ ናቸው ብለዋል።</p>

<p>የኤርትራ መንግሥት ስድስት ከዚህ ቀደም የሰሩ ሚግ 21 አውሮፕላኖች መግዛቱ ቢጠቆምም ከየት እንደተገዙ እስካሁን ማወቅ አለመቻሉን ምንጮቹ ይገልፃሉ።</p>

<p>ኤርትራ ቀደም ሲል አምስት ሚግ 29 የጦር አውሮፕላኖች የነበሯት ሲሆን ሁለቱ በሥልጠና ላይ ወድቀው ሲከሰከሱ ሁለቱ ደግሞ በኢትዮጵያ አየር ኃይልና አየር መከላከያ ተመትተው መውደቃቸው የሚታወቅ ሲሆን ቀሪው አንድ ሚግ 29 ከበርካታ እንከኖች ጋር አሥመራ እንደሚገኝ ምንጮቹ አስረድተዋል።</p>

<p>ጥቂት የመለማመጃ አውሮፕላኖች ያሏት ኤርትራ በድቀት ላይ በሚገኝ ኢኮኖሚዋ ሚግ 21 አውሮፕላኖች መግዛቷ በአካባቢው በሚገኙ ፖለቲካ ታዛቢዎች አነጋጋሪ ጉዳይ ሆኗል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 18 ቀን 1991</a></p>

</body>
</html>	
