<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በፓርላማ ኢትዮጵያ ጦርነት እንድታውጅ ያደረጉት አሜሪካኖች ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በፓርላማ ኢትዮጵያ ጦርነት እንድታውጅ ያደረጉት አሜሪካኖች ናቸው»</h2>

<p class="align-right">ኢሳያስ አፈወርቂ</p>


<p>ኢትዮጵያ በጦርነት በኤርትራ ላይ በፓርላማ አማካኝነት እንድታውጅ ያደረጉት አሜሪካኖች ናቸው በማለት የኤርትራው ፕሬዝዳንት ኢሳያስ አፈወርቂ ዩናይትድ ስቴትስን ወነጀሉ። ፕሬዝዳንት ኢሳያስ ይህን ውንጀላ በዩናይትድ ስቴትስ ላይ ያሰሙት እዛው ኤርትራ ውስጥ በትግርኛ ቋንቋ ከሚታተመው «ሕውየት» የተሰኘው ከሻዕቢያ መጽሔት ጋር በመጋቢት ወር 1991 ባካሄዱት ቃለ ምልልስ ነው።</p>

<p>ፕሬዝዳንት ኢሳያስ በቃለ ምልልሳቸው «ስለውዝግቡ አስቀድሞ የተነገረው በመጀመሪያም ምክር የተጠየቀው አዲስ አበባ የሚገኘው የዩናይትድ ስቴትስ አምባሳደር ነው። በጋራ ችግሩን መፍታት ሲቻል ጉዳዩን ያገዘፉት እነሱ ናቸው። እኛ ይሄ መሆን የለበትም የሚል አቋም ነበረን። እነሱ በአካባቢያቸው ካሉ የአሜሪካ መንግሥት ተወካዮች ጋር ምክክር ሲያደርጉ ቆይተዋል። አሁን እስካለንበት ሰዓት ድረስ የምክር ግንኙነቱ አልተቋረጠም። የዩናይትድ ስቴትስ ኤምባሲ በጦርነቱ እንዲገፉበት ምክር መስጠቱን ቀጥሎበት ግፊት ማድረጉን ሁሉም ሰው የሚያውቀው ነው» ሲሉ ገልፀዋል።</p>

<p>በሕውየት መጽሔት አሜሪካኖች ይህን ያደረጉበት ምክንያት ምንድነው? ተብሎ ጥያቄ የቀረበላቸው ፕሬዝዳንት ኢሳያስ «እኛ ያኔ ጉዳዩን በየዋህነት ስንመለከተው ነው የቆየነው። የወያኔ ካድሬዎች ደግሞ አሁን ለመፍጠር የሚፈልጉትን አሜሪካውንን ወገናዊ ማድረግ እጅ ለመጠምዘዝ ያስችላል የሚል አስተሳሰብ ከመጀመሪያው በብልጣ ብልጥነት በማሰብ ለዚህም ሲባል ተከታታይ ሥራ ሰርተዋል። የአሜሪካንን አቋም እየፈተሹ ከጎናቸው ለማሰለፍ ሳያቋርጡ ሲሰሩ የቆዩበት ጉዳይ ነው። እነሱ ባደረጉት ውሳኔ ሳይሆን የራሳችንን ነፃ ውሳኔ ነው ለማለት ዛሬ ቢሞክሩ እንኳን የአሜሪካን እጅ እንደነበረበት የሚያጠራጥር ጉዳይ አይደለም» ሲሉ መልሰዋል። በሕውየት መጽሔት አሜሪካ በተከታታይ የአስታራቂነት ተግባር አከናውናለሁ በሚል ችግሩን ማወሳሰቧ ይታወቃል፣ አሁንም በተመሣሣይ እንሸምግላችሁ ቢሉ ምን ይደረጋል? ተብለው የተጠየቁት ፕሬዝዳንት ኢሳያስ «አሜሪካኖች መቶ ጊዜ ተነሳሽነት (ለአስታራቂነት ይምጡ) ያድርጉ የሚያስፈራን የለም። የሚያሰጋን ነገር አይኖርም። እንደአመጣጣቸው ልናስተናግዳቸው እንችላለን። የመጀመሪያውንም ክብደት አልሰጠነውም ነበር። በአጋጣሚ ያኔ ሩዋንዳ ነበር። ... ከዚያ ደግሞ አንቶኒ ሌክ መጣ ሲባል ከመጀመሪያው ተሞክሯችን ልምድ ስላገኘን ተጠንቅቀን ነው የጠበቅነው። የትኛውም ሸምጋይ አሜሪካንም ይሁን ሌላ ይምጣ የምንሳቀቅበት ነገር የለም። ብቃት፣ ድብቅ አጀንዳ ይኑረው አይኑረው ከአሁን በኋላ መቶ ጊዜም ቢመጡም ችግር የለብንም» በማለት ገልፀዋል።</p>

<p>ፕሬዝዳንት ኢሳያስ በመቀጠልም «ብዙ ሰዎች የአሜሪካንን መንግሥት ግዙፍ የሆነ፣ በፅናት የሚሰራ ሥርዓት፣ ቢሮክራሲያዊ ችግሮች የሌሉበት፣ ሁሉን ነገር የሚያውቅ፣ ታላቅ የመረጃ ተቋም የገነባ መንግሥት አድርገው ይወስዳሉ። ከዚህ በተጨማሪ በመረጃ ላይ ተመርኩዞ፣ መረጃ ተንትኖ የሚሰራም ይመስላቸው ይሆናል። ሃቁ ግን እንደዛ አይደለም» በማለት በቃለ ምልልሳቸው የዩናይትድ ስቴትስን ሥርዓት አጣጥለዋል።</p>

<p>ፕሬዝዳንት ኢሳያስ በማያያዝም «የአሜሪካ አዋቂ ነን ባዮች፣ በሸምጋይነት ሲንቀሳቀሱ የነበሩትን ስትመለከት አንድ ነገር ይታይሃል። ለዓመታት የተደከመበትን ነገር እነሱ በሰዓታትና በሳምንታት ጊዜ ውስጥ ኤክስፐርት ሊሆኑበት ይከጅላሉ። (እኔ ከሌሎች ይበልጥ ጉዳዩን ተረድቸዋለሁ፣ አውቄዋለሁ) ብለው ወደ መደምደሚያም ይሸጋገራሉ። (ትክክለኛው ይኼ ነው ትክክለኛው ይሄ አይደለም) በማለት የተጣደፈ ብይን ይሰጣሉ፣ ብይኑን ከሰጡ በኋላ መድኃኒት ያዛሉ። እራሳቸውን ብቻ ዓዋቂ፣ የተመራመረ፣ ቀልጣፋ ስለሚያደርጉ በደረሱበት መደምደሚያ መሠረት መፍትሄው ይሄ ነው በማለት ሊያስገድዱ ይሞክራሉ። በባህላቸው ረጋ ብሎ የማየት፣ ጊዜ ሸምቶ የመንቀሳቀስ ነገር የለም። መድኃኒቱን ወስነው ጥርስህን ፈልቅቀው በኃይል ሊግቱህ ይሞክራሉ። አልቀበል ብለህ ከተናነቅካቸው እልህ ውስጥ ይገባሉ» በማለት የአሜሪካ መንግሥት ሸምጋዮችን ጥረትም አብጠልጥለውታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 18 ቀን 1991</a></p>

</body>
</html>	
