<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሳዋ ኦፕሬሽን የጀግንነትም የጥበብም ምስክርነት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሳዋ ኦፕሬሽን የጀግንነትም የጥበብም ምስክርነት ነው</h2>


<p>በኢትዮጵያ አየር ኃይል፣ ሚያዝያ 7/91 የተካሄደው የሳዋ ኦፕሬሽን፣ በአንቶኖቭ ቦንብ ጣይ አውሮፕላን በሚግ 21 እና በሚግ 23 ተዋጊ ጀቶች በሶስት ስኳድሮን፣ ድራማዊ በሆነ መንገድ ተቀነባብሮ ሙሉ በሙሉ ውጤታማ መሆኑንና የኤርትራ መንግሥት ብቸኛው የሳዋ ወታደራዊ ማሰልጠኛ ካምፑ ሲወድም ትኩረቱ አስመራ አካባቢ በነበረው የሚግ 21 ስኳድሮን ላይ እንደነበር የተሰበሰቡ መረጃዎች አመለከቱ።</p>

<p>የሳዋ ድብደባና የአስመራ አካባቢ የማስመሰያ ድብደባ የተካሄደው ሁለቱም በተመሳሳይ ሰዓት ነበር። ለድብደባ የተመረጠው ሰዓት የሳዋ ወታደራዊ ካምፕ አባሎች በካምፑ ውስጥ ለምሳ የሚሰበሰቡት በተለያየ አቅጣጫ ተበታትነው የነበሩት ወደ ካምፑ የሚሰባሰቡት ሁሉም ተረጋግቶ የሚገኝበት ከቀኑ 6 ሰዓት ከ40 አካባቢ ነበር።</p>

<p>ሳዋ የሕዝባዊ ግንባር ብቸኛ ወታደራዊ ማሰልጠኛ ማዕከል መሆኑ ይታወቃል። ማሰልጠኛ ካምፑ የተሰራው በአሜሪካ እንደሆነ አንዳንድ ምንጮች ይጠቁማሉ። «አሜሪካ ይህን ካምፕ ለመስራት ያቀደችውና ያሰራችው» ይላሉ ምንጮቹ «ያሰራችው አክራሪነትን ለመዋጋት ያመች ዘንድ የኤርትራ መንግሥት ወታደሮችን ለማሰልጠን ነው። ማሰልጠኛ ካምፑ በዘመናዊ የውትድርና ማሰልጠኛ መሳሪያዎች የተሟላ የከባድና የቀላል የጦር መሣሪያዎች ስልጠና የሚሰጥበት ተራና የኮማንዶ ወታደሮች የሚሰለጥኑበት እንደ ካርታ ንባብ የመሳሪያ ጥገና የመሳሰሉ ወታደራዊ ዕውቀቶች የሚገበዩበት ተሟልቶ የተሰራ ማሰልጠኛ ነው።</p>

<p>ከ1985 እስከ 1990 ዓ.ም ድረስ ሳዋ 8 ዙር ሰልጣኞችን አስመርቋል። ዘጠነኛው ዙር ብሔራዊ ውትድርና ደግሞ ከዘመቻ ፀሐይ ግባት በኋላ ተጀምሮ ባለፈው ሳምንት አብዛኛው ኤርትራዊ ወጣት በአፈሳና በግዳጅ መግባቱ አይዘነጋም። ሳዋ ካምፕ ቢያንስ በየዙሩ አስር ሺ ተዋጊዎችን እያሰለጠነ አውጥቷል።</p>

<p>ሻዕቢያ ኢትዮጵያን ከወረረ ከግንቦት 1990 ዓ.ም በኋላ ከአስመራ፣ ከአሰብና ከምፅዋ የአየር ኃይል ማኮብኮብያ ቤዝ ሌላ ባለፉት 10 ወራት ውስጥ ለጀቶቹ ማኮብኮቢያ በድብቅ ቤዝ የሰራበትም ቦታ ነበር (ሚያዝያ 7/91 በኢቲቪ የታየው የሳዋ ማኮብኮቢያ)። በሳዋ የተሰራው የአየር ኃይል ቤዝ ሀንጋር (የጀቶች መጠለያ) የለውም። ነገር ግን አላማው ኢትዮጵያ በአስመራ፣ በአሰብና፣ በምፅዋ የኤርትራ አየር ኃይል ቤዝ ላይ ስታተኩር ከሳዋ በድንገት ተነስቶ ጥቃት ለመፈፀም ነበር። በሻዕቢያ ዕምነት ይህ ድብቅ ቤዝ በኢትዮጵያውያኑ ዘንድ «አይታወቅም» የሚል ግምት ማሳደሩን ምንጮቻችን ይገልፃሉ። በሌላ በኩል ፕሬዝዳንት ኢሳያስ ሳዋን ማስገንባታቸው በኤርትራውያኑ ዘንድ እንደብልህ መሪም እንዳስቆጠራቸው አይዘነጋም። በተለይ በሐምሌ ወር 1991 ዓ.ም በድምፂ ሀፋሽ ስለ እሳቸው በተደረገው ቃለ ምልልስና በቪዝአፍሪክ የኢንተርኔት ዌብ ሳይት ውስጥ ስለእሳቸው ብልህነት የሚገልፁ ቃል፦ «የኢሳያስ ብልህነት የሚረጋገጠው ጦርነት በኤርትራ ላይ እንደሚመጣ ቀድሞ ታይቷቸው ሳዋን መስራታቸውና መተንበያቸው ነው» የሚል ይገኝበታል። ሳዋ በኤርትራ የሚገኙ ከኢትዮጵያ የተባረሩና ከስደት ተመላሽ የሆኑ ኤርትራውያን የሚሰለጥኑበት ቦታ ነው።</p>

<p>ሚያዝያ 7/1991 ከቀኑ 6 ሰዓት ከ40 ደቂቃ አካባቢ የተካሄደው የሳዋ ኦፕሬሽን ሶስት ክፍል (ስኳድሮን) የያዘ እንቅስቃሴ እንደሆነ ተሰምቷል። አንደኛው ስኳድሮን የሚግ 21 ስኳድሮን ሲሆን ዋናው ተግባሩና ኃላፊነቱ የሻዕቢያን ቀልብ መሳብ፤ የኤርትራ መንግሥት የጦር መሪዎች ግምታቸው ከሳዋ ውጪ እንዲሆን ማድረግና የሻዕቢያ ራዳሮችና ፀረ አውሮፕላኖች ከዋናው የሳዋ ታርጌት ወደ ሌላ ቦታ እንዲያነጣጥሩ /እንዲያተኩሩ/ የማድረግና የማደናገር ተግባር መፍጠር ነበር። የሚግ 21 ስኳድሮኖች በዚህ ወቅት በመንደፍራና በአዲቀይሕ አካባቢ አንዳንድ መጠነኛ ተግባሮችን እያከናወኑ በዋነኛነት ወደ አስመራ የሚገቡ እየመሰሉ፤ አስመራና በአካባቢው ያለውን ራዳርና የኤርትራን ሚጎች በማስፈራራት ቀልባቸው በሙሉ በነሱ ላይ እንዲያርፍ ማድረግ ነበር። እንደተፈለገውና እንደታቀደውም ጠቅላላ የኤርትራ ራዳርና ፀረ አውሮፕላን ወደ መንደፈራ፣ ወደ አዲቀይሕ ሊያተኩር ችሏል። በሌላ በኩል እንደታቀደው አስመራን ለመታደግ ብቸኛዋ የኤርትራ ሚግ 29 ከአስመራ ተነስታ እንዳትመታ፣ ጥግ ጥጉን በመታከክ የሚግ 21 ስኳድሮንን ወደ አስመራ መግባት ስትጠባበቅ እንደነበር ከአስመራ ያገኘነው ዘገባም አመልክቷል።</p>

<p>የአስመራው ወታደራዊ ሹሞችና ባለስልጣኖች «አስመራ ትመታለች» በሚል ፍርሃት ጠቅላላ ቀልባቸው በሚግ 21 ስኳድሮን ላይ በማተኮሩ የሚግ 21 ስኳድሮንን የማደናገር ዓላማ መቶ በመቶ ግብ በመምታቱ የሁለተኛውም ስኳድሮን ተግባርና ኃላፊነት የተሳካ እንዲሆን አድርጓል።</p>

<p>ሁለተኛው ቡድን የቦንብ ጣዩ የአንቶኖቭ ስኳድሮን ሲሆን የሚግ 21 ስኳድሮን በአስመራ አካባቢ ሲያደናግር በዛው ሠዓት (6 ሰዓት ከ40 ደቂቃ ጀምሮ) ወደ ሳዋ በቀጥታ የሄደ ቡድን ነበር። የአንቶኖቭ ስኳድሮን በአውሮፕላኖቹ ላይ ፊልም የሚቀርፅ ካሜራ ገጥሞ፣ ቦንቦቹን ጭኖ የሚግ 21 ስኳድሮን አስመራ አካባቢ ሲያደናግር ቡድኑ በሳዋ ላይ የቦንብ ናዳ እያወረደ ፊልም ይቀርፅ ነበር።</p>

<p>በኢቲቪ በመጠኑ እንደታየው የአንቶኖቭ ስኳድሮን ተግባር በሳዋ የሚገኙትን ዋና ዋና ቁልፍ ቦታዎች፣ የመለማመጃ ስፍራዎች፣ የመለማመጃ ግንባታዎች የስንቅና ትጥቅ ዲፖዎች ማኮብኮቢያዎች ተሽከርካሪዎችና ከባድ መሳሪያዎችን ማውደም ነበር። እንዳገኘው መረጃ የኤርትራ መንግሥት ቀልብ በሚግ 21 ስኳድሮን የማደናገሪያ ዘመቻ ላይ በመሆኑ በሳዋ የቦንብ ድብደባ የሚፈፅሙት አንቶኖቮች ማንም ሊጠጋቸው ባለመቻሉ በተረጋጋ ሁኔታ ግባቸውን እንደመቱ ለማወቅ ተችሏል።</p>

<p>የአንቶኖቭ ስኳድሮን ስራውን አጠናቆ ሲመለስ በዕቅዱ መሰረት ሳዋን ሙሉ ለሙሉ ለማውደም (ከጥቅም ውጪ ለማድረግ) ሶስተኛው ቡድን የሚግ 23 ስኳድሮን በአንቶኖቭ ምትክ እንደገባ ለማወቅ ተችሏል። በኢቲቪ የታየውና ፊልም የተቀረፀውም በአንቶኖቭ ስኳድሮን የተመታው ብቻ ነው። ሚግ 23 የቀረውን ስራ ሙሉ በሙሉ እንዳጠናቀቀ ለማወቅ ተችሏል። ምንጮቻችን እንደጠቀሱት በኢቲቪ የታዩት ያልወደሙት ተቋሞች የሰልጣኞችና የአሰልጣኞች መኖሪያ የአየር ማኮብኮቢያው እና ሌሎች ዴፖዎች ሙሉ በሙሉ በሚግ 23 ስኳድሮን ከጥቅም ውጪ ሆነዋል። የሚግ 23 ስኳድሮን እስከ ምሽት ድረስ ድብደባውን አካሂዶ ግቡን ሙሉ ለሙሉ እንደተወጣና የሳዋ ኦፕሬሽን በተፈለገው መልክ ሊጠናቀቅ መቻሉ ታውቋል።</p>

<p>ጉዳዩን በቅርብ ይከታተሉ ከነበሩ የአንዳንድ ኤምባሲና ዲፕሎማቲክ አባሎችን አነጋግረን ነበር። ስማቸው እንዲጠቀስ ያልፈለጉ ዲፕሎማቶችና ስለሁኔታው በቂ መረጃ ያላቸው የኤምባሲ ባልደረቦች እንደገለፁት፦ ማሰልጠኛው ከጥቅም ውጪ ሆኗል። ማሰልጠን የማይችለው 9ኛውን ዙር ብቻ ሳይሆን ከእንግዲህ ማሰልጠን አይችልም። የኤርትራ መንግሥት ለግንባሩ ጦር ተጨማሪ ኃይል ማቅረብ እንዳይችል አድርጐታል ሲሉ ገልፀዋል። አንዳንድ ዲፕሎማቶች ደግሞ የኢትዮጵያ አየር ኃይል የበላይነት እንዳለውና በተለይም በአንቶኖቭ ፊልም መቅረፁ እንዳስደነቃቸው በሌላ በኩል ሳዋ መመታቱን የኤርትራ መንግሥት መደበቁ እንዳስገረማቸው ገልፀዋል።</p>

<p>ከአስመራ የተገኘው የዲፕሎማቲክ ምንጮች በተጨማሪ ያተኮረው በአስመራ የተፈጠረው ከፍተኛና አስጊ ስሜት ላይ ነበር። የሻዕቢያ መንግሥት በአስመራና በሌሎች ከተሞች «ቃታ የምትስብ እጅ ወደ ግንባር መሄድ አለባት» በማለት በገጠርና በከተማ ያሉትን ወጣቶች እየለቀመ ወደ ሳዋ በማስገባቱ በህዝቡ ዘንድ ቅሬታ ከመፍጠሩም በላይ «ሳዋ ተደበደበ» የሚለውን ዜና መንግሥት ሳይናገር በህዝቡ ዘንድ በመሰማቱ በህዝቡ መሃል አስጊ ስሜት ፈጥሯል። በተለይ ከሳዋ ሰልጣኞች ውስጥ ድብደባው ከተፈፀመበት ሠዓት ጀምሮ ወደ ሱዳን ለመሄድ ቢሞክሩም አንዳንዶቹ ሳይታወቃቸው ወደባሬንቱ፣ ተሰነይና፣ አቆርዳት፣ እንዲሁም ወደ አነስተኛ ከተሞች በመድረሳቸውና በሳዋ የተፈጠረውን ሁኔታ ለህዝቡ በመንገራቸው ወሬው በመባዛቱ ህዝቡ ሊያውቅ እንደቻለ ታውቋል። እንደተገኘው መረጃ ቀድሞ የነበረውን የሽንፈት መንፈስ ይበልጥ አባብሶታል።</p>

<p>በሌላ በኩል የኢትዮጵያ አየር ኃይል የፈፀመው ጀብዱ አሁንም ኢትዮጵያውያኑ እንዳረካ ካሰባሰብናቸው አስተያየቶች ለመረዳት ተችሏል። በተለይ በተረጋጋ ሁኔታ አንቶኖቩ ድብደባ ሲያካሂድ በፊልም መቀረፁና መረጋጋቱን የሚያሳየው ደግሞ የፊልሙ ጥራት መሆኑን እንዳስደሰታቸው ብዙዎቹ ገልፀዋል።</p>

<p>ወደህትመት ከገባን በኋላ ዘግይቶ እንደደረሰን የዓይን ምስክሮች መረጃ «የሳዋ ኦፕሬሽን ታርጌቱን በመምታቱ ሳዋ ሙሉ በሙሉ ወድሟል፤ እስከ ሚያዝያ 8/91 ምሽት ድረስ የነዳጅና የመሳሪያ ዴፖዎች በመንደድ ላይ ይገኛሉ። ከቆሰሉትና ከሞቱት የሳዋ አባሎች ውጪ የተረፉት ከሻዕቢያ ቁጥጥር ውጪ ተበታትነዋል አብዛኞቹ ወደ ሱዳን በመጓዝ ላይ ናቸው» ብለዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 11 ቀን 1991</a></p>

</body>
</html>	
