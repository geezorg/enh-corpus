<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቤናዚር ቡቶን የ5 ዓመት እስራት ያስፈረደው ድርጅት በኢትዮጵያም ጨረታ አሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቤናዚር ቡቶን የ5 ዓመት እስራት ያስፈረደው ድርጅት በኢትዮጵያም ጨረታ አሸነፈ</h2>


<p>ኤስ.ጂ.ኤስ (ጾቺአተ ጘነራለ ደ ጹርቨኢልላንቸ) የተሰኘው የስዊዘርላንድ ኩባንያ እቃዎች ከውጭ ወደ ሃገር ውስጥ ከመግባታቸው በፊት የቁጥጥር አገልግሎት እንዲሠጥ የኢትዮጵያ መንግሥት በጨረታ ቁጥር 01/1999 ያወጣውን ጨረታ ማሸነፉ ታወቀ።</p>

<p>የኢትዮጵያ ጉምሩክ ባለሥልጣን በቅርቡ ለሚጀምረው የቁጥጥር አገልግሎት ኩባንያውን እንደወከለው በመግለፅ ኤስ.ጂ.ኤስ ሐሙስ ሚያዝያ 1/1991 ለአለም አቀፉ የቁጥጥር ወኪሎች ፌዴሬሽን (እንተርናቲኦናል ፈደረአቲኦን ኦፍ እንስፐችቲኦን ኣገንቺአስ) እና ለመሰል አቻ አለም አቀፍ ድርቶችና ባለስልጣኖች ያስታወቀ ሲሆን የኢትዮጵያ መንግሥት ደግሞ እስካሁን ድረስ ድርጅቱ ጨረታውን ማሸነፉን አልገለፁም። የአለም አቀፉ የቁጥጥር ወኪሎች ፌዴሬሽን (እፍእኣ) በበኩሉ ኤስ.ጂ.ኤስ ጨረታውን ማሸነፉን ለፌዴሬሽኑ የቁጥጥር ኮሚቴ አባላት በያሉበት አስታውቋል።</p>

<p>በኢትዮጵያ ውስጥ በጥራትና ደረጃ ምደባ አገልግሎት ለአውሮጳ ሕብረት፣ ለተባበሩት መንግሥታት ወኪሎችና መንግሥታዊ ላልሆኑ ድርጅቶች ያለመንግሥት ፈቃድ አገልግሎት ሲሰጥ በመቆየቱ በሚሊዮን ብር የሚቆጠር ገንዘብ ለመንግሥት ግብር ባለመክፈሉ ከአምስት ዓመት በላይ በህገወጥነት ኢትዮጵያ ውስጥ በመንቀሳቀሱ የካቲት 90 ጄ.ኤስ.ኤስ ክስ እንደተመሰረተበት በወቅቱ በመገናኛ ብዙሃን መገለፁ ይታወሳል።</p>

<p>«ዘ ዴይሊ ቴልግራፍ» የተሰኘው ታዋቂ የእንግሊዝ ዕለታዊ ጋዜጣ ዓርብ ሚያዝያ 8/1991 ባወጣው እትሙ የፓኪስታን የቀድሞ ጠቅላይ ሚኒስትር ቤናዚር ቡቶና ባለቤታቸው አሲፍ ዛርዳሪ የቁጥጥር አገልግሎት ኮንትራት ለኤስ.ጂ.ኤስ ኩባንያ ያለ አግባብ በመስጠታቸው የ5 ዓመት ፅኑ እስራትና የ5. ሚሊዮን ፓውንድ ቅጣት እንደተፈረደባቸው ዘግቧል። ጋዜጣው በዚህ እትሙ የኤስ.ጂ.ኤስ ባለስልጣናት ለቤናዚር ቡቶና ለባለቤታቸው ኮሚሽንና ጉቦ በመክፈላቸው ስምምነቱ ተፈፅሟል እንደተባለ ገልፆ፣ ስምምነቱም በስዊዘርላንድ የግል ባንኮች በኩል እንደተመቻቸ አትቷል።</p>

<p>በተመሳሳይ መንገድ ፋይናንሻል ታይም በተመሳሳይ ቀን ባወጣው ዘገባ የስዊዘርላንድ ኩባንያው ኤስ.ጂ.ኤስ ወደ ፓኪስታን ከውጭ ለሚገቡ ዕቃዎች አስመጭዎች ለመንግሥት የሚገባውን ግብር እንዳይቀንሱ በቁጥጥር አገልግሎት ኮንትራት ተሰማርቶ እንደነበር ገልፀዋል።</p>

<p>ኤስ.ጂ.ኤስ አሁን በኢትዮጵያ አሸንፏል የተባለው ጨረታ ተመሳሳይ አገልግሎት ለመስጠት መሆኑ ቢታወቅም ለአገልግሎት የሚሰጠው ክፍያም ሆነ ጨረታውን በእርግጠኝነት ለማሸነፉ ከኢትዮጵያ ጉምሩክ ባለስልጣን የወጣ መግለጫ የለም።</p>

<p>ሚያዝያ 8 ከኢዝላማባድ የወጣው የሮይተር ዘገባ እንዳመለከተው፦ ኤስ.ጂ.ኤስ ከተባለ ስዊዘርላንድ በቀል ኩባንያ ቤናዚር ቡቶና ባለቤታቸው ጉቦ በመቀበል ሙስና ውስጥ የተዘፈቁ አገሪቷ ማግኘት የሚገባትን ቀረጥ እንዳታገኝና ኤስ.ጂ.ኤስ ተጠቃሚ እንዲሆን አድርገዋል በማለት የፖኪስታን ከፍተኛው የፍርድ አካል አምስት ዓመት እንደበየነባቸው ታውቋል።</p>

<p>ይህ ድርጅት (ኤስ.ጂ.ኤስ) ካሁን በፊት በኢትዮጵያ ውስጥ ህገወጥ ተግባር ያካሂዱ የነበሩ፣ በዓለም አቀፍ ደረጃ ደግሞ በህገ ወጥ ድርጊት እነ ቤናዚር ቡቶን ለአምስት ዓመት እስራት ያስዳረገ ቢሆንም አሁንም በኢትዮጵያ ውስጥ በህጋዊ ጨረታ ማሸነፉን ድርጅቱ ቢገልፅም የጉምሩክ ባለስልጣንም ሆነ መንግሥት ጉዳዩን በተመለከተ እስካሁን በኦፊሻል ደረጃ አልገለፁም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 11 ቀን 1991</a></p>

</body>
</html>	
