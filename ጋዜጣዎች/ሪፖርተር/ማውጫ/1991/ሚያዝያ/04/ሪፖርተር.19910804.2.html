<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሥመራ የውትድርና አፈሳን በመቃወም በተፈጠረ ሁከት 4 ወጣቶች ሞቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሥመራ የውትድርና አፈሳን በመቃወም በተፈጠረ ሁከት 4 ወጣቶች ሞቱ</h2>


<p>ለ9ኛ ዙር የብሔራዊ ውትድርና አገልግሎት ያሰበውን የሰው ኃይል በዜጎቹ እምቢተኛነት ባቀደው ጊዘ ማሟላት አዳጋች የሆነበት የሻዕቢያ መንግሥት ከነዋሪዎቹ ጋር ለማሟላት በገጠመው ግብግብ የአራት ወጣቶች ሕይወት ማለፉን ታማኝ ዲፕሎማቲክ ምንጮች ገለፁ።</p>

<p>በዘመቻ ፀሐይ ግባት በሻዕቢያ ላይ የደረሰው ወታደራዊ ሽንፈት ከፍተኛ የሞራልና የሥነልቡና ድቀት ያደረሰባቸው ኤርትራውያን ወላጆች ልጆቻቸው ለዕልቂት እንዳይዳረጉባቸው ከቦታ ቦታ እያዘዋወሩ ለመደበቅ መገደዳቸውን ምንጮቹ አክለው ገልፀዋል።</p>

<p>በዚህም መሠረት በአሥመራ ከተማ ነዋሪ የሆኑ ወጣቶች አሰሳና አፈሣ በሚካሄድበት ወቅት በከተማዋ ዙሪያ ወቀርቲ፣ አዲነፋስ ወዘተ አካባቢ ከለላ ሊሆን በሚችል ሥፍራ በመሸሸግ ከግዳጅ ምልመላው ለመሰወር ጥረት ሲያደርጉ ይቆያሉ።</p>

<p>ወጣቶቹ በአሥመራ ዙሪያ ከ9ኛ ዙር ውትድርና ምልመላ ለማምለጥ በተለይ ፀሎት በሚባለው አካባቢ በሚገኝ የወንዝ ሸለቆ ውስጥ መደበቃቸው መረጃ የደረሰው የሻዕቢያ መንግሥት ፖሊስ ኃይል በማሰማራት ወጣቶቹ ከተደበቁበት ሥፍራ በመውጣት በተዘጋጀላቸው ተሽከርካሪ እንዲሳፈሩ ይታዘዛሉ።</p>

<p>ወጣቶቹም ለተሰማራው የፖሊስ ኃይል እምቢተኝነታቸውን ይገልፃሉ። በዚህ ወቅት የፖሊስ ኃይሉ ወደ ተሸሸጉበት ሥፍራ መጠጋት ሲጀምር በድንጋይ ውርወራና በዱላ ድብድብ ትንቅንቅ ተቃውሟቸውን መግለፅ ይጀምራሉ። ሁኔታው ከቁጥጥር ውጪ የሆነበት የፖሊስ ኃይል ተኩስ ከፍቶ የአራት ወጣቶች ህይወት ከመቅፅበት በማለፍ ትንቅንቁ ይደመደማል።</p>

<p>ከአራቱ ወጣቶች ሕይወት ህልፈት በኋላ ቀሪዎቹ ወጣቶች በግዳጅ እየታነቁ ወደማሰልጠኛ ማዕከል መወሰዳቸውን እነዚሁ ምንጮች አስረድተዋል። የሻዕቢያ መንግሥት በአሁኑ ወቅት ለ9ኛ ዙር ብሔራዊ ውትድርና 60 ሺህ ኤርትራውያንን ለመመልመል እየተንቀሳቀሰ ሲሆን እቅዱ በተፈለገው ጊዜ ባለመሳካቱ ዕድሜያቸው 60 ዓመት የደረሱ ዜጐችን ጭምር ፆታ ሳይለይ ከግብርና ከኢንዱስትሪዎች ከመንግሥት መ/ቤቶች ለመመልመል መገደዱን ምንጮቹ ገልፀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 4 ቀን 1991</a></p>

</body>
</html>	
