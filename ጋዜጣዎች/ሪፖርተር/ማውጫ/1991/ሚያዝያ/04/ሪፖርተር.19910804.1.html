<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለኤርትራ የጦር መሣሪያ ማቀበል አቁመናል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ለኤርትራ የጦር መሣሪያ ማቀበል አቁመናል»</h1>

<p class="align-right">ቡልጋሪያ</p>


<p>ለኤርትራ መንግሥት የጦር መሣሪያ ማቀበል ተግባር ካለፈው የካቲት ወር አጋማሽ አንስቶ መቆሙን በኢትዮጵያ የቡልጋሪያ ሪፐብሊክ ኤምባሲ ጉዳይ አስፈፃሚ ሚስተር ሚሮስላቭ ኮማሮቭ አስታወቁ።</p>

<p>አምባሳደሩ ይህን ያስታወቁ በሪፖርተር ጋዜጣ ቁ 187 ከቡልጋሪያ የመጡ የጦር መሣሪያዎች አሥመራ ስለመራገፋቸው የተዘገበውን ዜና አስመልክተው ለዝግጅት ክፍላችን በላኩት የፋክስ መልዕክትና በስልክ ለቀረበላቸው ጥያቄ በሰጡት ምላሽ ነው።</p>

<p>የኤምባሲው ጉዳይ አስፈፃሚ ለዝግጅት ክፍላችን መጋቢት 30/91 ዓ.ም በላኩት ፋክስ ለኤርትራ የጦር መሣሪያ ሽያጭ እንዳይከናወን ከየካቲት 16/91 ጀምሮ የአውሮፓ ሕብረት ያፀደቀውን ጊዜያዊ ማዕቀብ ሃገራችውን ተቀብላ ተግባራዊ ማድረጓን አስታውቀዋል።</p>

<p>የአውሮፓ ሕብረት በኤርትራ ላይ ጊዜያዊ ማዕቀብ ከማፅደቁ (ከየካቲት 16/91) በፊት የጦር መሣሪያ ሽያጭ ቡልጋሪያ ታከናውን ነበር ማለት ነውን? ተብሎ በስልክ ለቀረበላቸው ጥያቄ ሚስተር ሚሮስላቭ በሰጡት ምላሽ መንግሥታቸው ከኤርትራ ጋር የጦር መሣሪያ ሽያጭ ስምምነት እንዳልነበረው አውስተው የጦር መሣሪያ ሊሸጡ የሚችሉ የግል ኩባንያዎች ቡልጋሪያ ውስጥ በመኖራቸው ኤርትራ ከነዚህ ድርጅቶች ገዝታ ሊሆን ይችላል ሲሉ ገልፀዋል።</p>

<p>የኤምባሲው ጉዳይ አስፈፃሚ አያይዘውም የሚሸጡ የግል የግል ኩባንያዎች ቢኖሩም በውሳኔው መሠረት መንግሥታቸው የጦር መሣሪያ ኤክስፖርት የማድረግ ፈቃድ እንደማይሰጣቸው አረጋግጣለሁ ብለዋል።</p>

<p>ለኤርትራ የጦር መሣሪያዎች ይሸጡ የነበሩ የቡጋሪያ የግል ኩባንያዎች ተጠይቀውም ከየትኛው ድርጅት ኤርትራ እንደገዛች እንደማያውቁ አስታውቀዋል።</p>

<p>ለዝግጅት ክፍላችን በላኩት የፋክስ መልዕክት የአውሮፓ ህብረት የጦር መሳሪያ ለኤርትራ እንዳይሸጥ በሚል ከየካቲት 16/91 ጀምሮ የጣለው ጊዜያዊ ማዕቀብ እስከ መጪው መስከረም 24/1992 ዓ.ም ድረስ የሚቆይ መሆኑንም አስታውቀዋል።</p>

<p>የቡልጋሪያ ኤምባሲ ጉዳይ አስፈፃሚ የተጣለው የጦር መሣሪያ ማዕቀብ ውሳኔ የካቲት 11/1991 ጀምሮ ገቢራዊ መሆኑን ይግለፁ እንጂ ከቡልጋሪያ የጦር መሣሪያዎች የጫኑ የዩክሬን አውርፕላኖች ከመጋቢት 10/1991 እስከ መጋቢት 21/1991 ዓ.ም ድረስ በአሥመራ ሲያራግፉ መቆየታቸውን ባለፈው ሣምትን እትማችን መዘገባችን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 4 ቀን 1991</a></p>

</body>
</html>	
