<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያ መንግሥት ሉዓላዊነቱን ከሚያስከብር የኤድስን ችግር ቢያስወግድ ይሻለዋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኢትዮጵያ መንግሥት ሉዓላዊነቱን ከሚያስከብር የኤድስን ችግር ቢያስወግድ ይሻለዋል»</h2>

<p class="align-center">ፕሮፌሰር አስመሮም ኪዳነ</p>


<p>የኤች.አይ.ቪ እድገት በኢትዮጵያ በሚል ጥናት ከተካፈልኩት አንዱ ነበርኩ ያሉትና በአሁኑ ወቅት አሥመራ የሚገኙት የሻዕቢያው ምሁር ፕሮፌሰር አስመሮም ኪዳነ «የኢትዮጵያ መንግሥትለጦርነት ከሚዘጋጅ የኤች.አይ.ቪ ኤድስ ችግርን ቢያስወግድ ይሻለዋል» ሲሉ ተሳለቁ። «ከድምፂ ሐፋሽ ኤርትራ» የሻዕቢያ ሬዲዮ የአማርኛ ክፍል የኢትዮጵያን ሁኔታ እንዲገመግሙ ለቀረበላቸው ጥያቄ በሰጡት መልስ በኢትዮጵያ ያሉ ሶስት ሚሊዮን ዜጎች በኤች.አይ.ቪ ቫይረስ ምክንያት ለሞት እየተዳረጉ የኢትዮጵያ የተለያዩ ከተሞችም በኤድስ ምክንያት በዓለም ካርታየታወቁ ሆነዋል» በማለት ማረጋገጫ ሊሰጡ ሞክረዋል ሉዓላዊነታችሁን አታስከብሩ ጦራችሁን ብትሰበስቡልን ዓይነት «ምክር» ሰጥተዋል። በሽታው መጀመሪያ በከተሞች ብቻ የተወሰነ እንደነበር የገለፁት ፕሮፌሰሩ አሁን በገጠር መስፋፋቱን ሆኖም የኢትዮጵያ መንሥት በይፋ ለማውጣት ፈቃደኛ ስላልሆነ የእርዳታና የሃይማኖት ድርጅቶች የኢትዮጵያ መንግሥት ሉዓላዊነቱን የማስከበር ጦርነት ከማካሄድ ተቆጥቦ ኤች.አይ.ቪ ኤድስን ወደ መቆጣጠር እንዲያተኩር ሊያግባቡትና ሊገፋፉት ይገባል ሲሉ ምግባረ ሰናይ ድርጅቶችን ተማፅነዋል።</p>

<p>ትምህርትን በተመለከተ ለቀረበላቸው ጥያቄ በሰጡት ምላሽ «...አሁን ባሉት የአዲስ አበባ ሁለተኛ ደረጃ ት/ቤቶች ተማሪዎች በሰላም ተምረው ወደ ቤታቸው መመለስ አይችሉም። ስርዓት የለም ሽጉጥ እየያዙ ወደ ት/ቤት መሔድ የተለመደ ነው። መምህራንና ሴት ተማሪዎች በፍርሃት እየተዋጡ ነው። ይህ ሁሉ እየሆነ መንግሥት ምንም ዓይነት ትኩረት አልሰጠውም ስርዓት አልበኝነት ሰፍኗል» ሲሉም ኮንነዋል።</p>

<p>ይህ በእንዲህ እንዳለ ከስማቸው በስተቀር ሙያቸውና ተሞክሯቸው ምን እንደሆነ ያልተገለፀ አቶ ዓለም ሰገድ ተስፋዩ የተባሉ ግለሰብ በኤርትራ ሬዲዮ ጣቢያ ቀርበው በኢኮኖሚ ኤርትራ ራሷን አትችልም፣ ወረራ ያካሄደችውም የውስጥ ችግር እየተባባሰባት ስለመጣ ነው ተብሎ በኢትዮጵያ መገናኛ ብዙሃን ስለሚቀርበው ትችት ምላሽ ቢሰጡን ተብሎ ለቀረበላቸው ጥያቄ ግለሰቡ በሰጡት መልስ ባሳለፍነው ሳምንት አነጋጋሪና አስቂኝ ከሆኑ የሻዕቢያ ፕሮፓጋንዳዎች አንዱ ሆኖ አልፏል።</p>

<p>ኢኮኖሚስት ይሁኑ የታሪክ አዋቂ ማንነታቸው በግልፅ ያልተጠቀሰው እኚሁ ግለሰብ ለቀረበላቸው ጥያቄ በሰጡት መልስ «አንድ የወያኔ ባለሥልጣን ኤርትራ በኢኮኖሚ ራሷን አትችልም፣ ኢትዮጵያን የወረረችውም ራሷን ባለመቻሏ በተፈጠረባት ችግር ነው ቢለኝ የምሰጠው መልስ ምናገባህ የሚል ነው። ሌላ መልስ የለውም። ሲሉ መደመጣቸው ጥርስን ፈልቀቅ አድርጎ ሰንብቷል።</p>

<p>ለጥያቄዋ ተገቢ ምላሽ ባለማግኘቷ ግራ የተጋባችው የኤርትራ ሬዲዮ ጋዜጠኛ መልሳ በድጋሚ የመጀመሪያውን ጥያቄ አቅርባላቸው አቶ ዓለም ሰገድ ኤርትራ በጣሊያን ቅኝ ግዛት በነበረችበት ወቅት በኢኮኖሚ ራሷን የቻለች አገር እንደ ነበረች በወደብ ገቢ ትተዳደር እንደ ነበር ይሁንና በኢትዮጵያ አገዛዝ ዘመን ጠቅላላ ፈራርሷል ሲሉ መልሰዋል።</p>

<p>ለማስረዳት ይቸግረኛል ያሉት አቶ ዓለም ሰገድ ከነፃነት በኋላም በመጀመሪያዎቹ ዓመታት በሚያስተማምን ደረጃ ላይ እንደነበር ዓለም አቀፉ የገንዘብ ድርጅትና የዓለም ባንክ ባወጡት ሪፖርት (መቼ እንደሆነ ባልታወቀ) ተረጋግጧል ሲሉ መልሰዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 16 ቀን 1991</a></p>

</body>
</html>	
