<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፌዴራሉ ከፍተኛ ፍ/ቤትና የመጀመሪያ ደረጃ ፍ/ቤት በአንድ ዳኛ ያስችላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፌዴራሉ ከፍተኛ ፍ/ቤትና የመጀመሪያ ደረጃ ፍ/ቤት በአንድ ዳኛ ያስችላሉ</h2>


<p>በዳኞች ሥራ አፈፃፀም ረገድ ያጋጠሙ ችግሮችን ለመፍታት የፌዴራል ከፍተና ፍርድ ቤትና የመጀመሪያ ደረጃ ፍ/ቤት አዋጅ ሊሻሻል መሆኑ ታወቀ። የፌዴራሉ ከፍተኛ ፍ/ቤት እንዲሁም የመጀመሪያ ደረጃ ፍ/ቤት ቀደም ብሎ በነበረው አዋጅ መሠረት በሦስት ዳኛ በማስቻል የቆዩ ሲሆን በአዲሱ ረቂቅ አዋጅ በአንድ ዳኛ የሚያስችሉበት ሁኔታ ቀርቧል።</p>

<p>በረቂቅ አዋጁ መሠረት የፌዴራሉ ከፍተኛ ፍርድ ቤት በይግባኝ የሚታዩ ጉዳዮች በሶስት ዳኞች የሚታዩ ይሆናሉ። ከአሁን በፊት በነበረው አዋጅ ፍ/ቤቶቹ በነፃ እንደሚንቀሳቀሱ ቢገለፅም በአስተዳደር በበጀት ረገድ በጠቅላይ ፍርድ ቤት ሥር ይተዳደራሉ በመባሉ በአፈፃፀም ውዝግቦች እየተነሱ ችግሮች ሲያጋጥሙ ቆይተው እንደነበር ይታወሳል።</p>

<p>በፌዴራሉ ጠቅላይ ፍርድ ቤትና በከፍተኛ ፍ/ቤት መካከል ባለፉት ወቅቶች በአስተዳደር ነፃ ስለሆንኩ መንቀሳቀስ እችላለሁ። አትችልም በሚል ውዝግቦች እየተነሱ በጉዳዩ የገንዘብ ሚኒስቴርና የፌዴራል ሲቪል ሰርቪስ ኮሚሽን ውስጥ ገብተውበት እንደነበር ይታወቃል።</p>

<p>በአዲሱ ረቂቅ አዋጅ የፌዴራሉ ጠቅላይ ፍርድ ቤት የፌዴራል ዳኝነት ሥራ ዋንኛ ተጠሪ ሆኖ የተቀመጠ ሲሆን አንድ ወጥ የፍርድ ቤት አወቃቀር እንደሚኖርም ተመልክቷል።</p>

<p>በረቂቅ አዋጁ እንደ አዲስ የታየው ጉዳይ ቀደም ሲል በሦስት ዳኞች ይከናወን የነበረው የዳኝነት ተግባር በአንድ ዳኛ እንዲከናወን መቅረቡ ሲሆን በአንድ ዳኛ የማይታዩ የተባሉ ጉዳዮችም በረቂቁ መዘርዘራቸውን የሚያቀርባቸው የዳኞች ጉባኤ ልዩ መመሪያ የሚሰጥባቸው ጉዳዮች በሶስት ዳኞች የሚታዩ መሆኑ በረቂቁ ተመልክቷል።</p>

<p>ረቂቁ አዋጅ ለሕዝብ ተወካዮች ምክር ቤት በሕግ ጉዳይ ኮሚቴ አማካኝነት ለውይይት ቀርቦ ምክር ቤቱ ጉዳዩ በሕዝብ አስተያየት እንዲሰጥበት ውሳኔ አስተላፏል። በሕዝብ ተወካዮች ምክር ቤት ውሳኔ መሠረት ረቂቅ አዋጁ በሚቀጥለው ሳምንት ለሕዝብ አስተያየት ይቀርባል ተብሎ ይጠበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 16 ቀን 1991</a></p>

</body>
</html>	
