<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሃገር ተወርሮ ዝም አይባልም!!»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ሃገር ተወርሮ ዝም አይባልም!!»</h1>

<p class="align-center">ፕሮፌሰር አሥራት ወልደየስ</p>


<p>ሃገር ተወርሮ ዝም ተብሎ ቁጭ መባል የለበትም። የተወረረ መሬት በማናቸውም መንገድ ቢሆን መመለስ ይኖርበታል። ይህን ለማከናወን ደግሞ ጭፍን ዘራፍነት ሳይሆን የአካባቢና ዓለም አቀፍ ሁኔታዎችን ግምት ውስጥ ማስገባት ያስፈልጋል ሲሉ ፕሮፌሰር አሥራት ወልደየስ ገለፁ። ፕሮፌሰር አሥራት ይህን የገለፁት ከዝግጅት ክፍላችን ጋር በተለይ ባካሄዱት ቃለ ምልልስ ነው።</p>

<p>ቤት ከተቃጠለ በኋላ አመድ ከማፈስ መጀመሪያውኑ ሳይቃጠል መጠንቀቅ የተሻለ ነበር ያሉት ፕሮፌሰር አሥራት እዚህ ደረጃ ከተደረሰ ደግሞ የሃገር ሉዓላዊነትና የሕዝብ ነፃነት መከበር እንደሚኖርበት አሳስበዋል። የኢትዮጵያ ሕዝብ ከዳር እስከ ዳር መንቀሳቀሱ በዘር በሃይማኖት የማይለያይ መሆኑን ማሳየቱ እንዳስደሰታቸው በቃለምልልሳቸው የገለፁት ፕሮፌሰር አሥራት ከዚህ የተለየ ሕዝብ ሊያደርግ የሚችለው ነገር ባለመኖሩ ቀሪው ተግባር የመንግሥት መሆኑን አመልክተዋል።</p>

<p>ባልና ሚስት አብረው ሊኖሩ አይችሉም ተብሎ ከተወሰነ በኋላ ጉዳዮች ተገንጥለው አይተውም ከተተወ እስከመጨረሻው ድረስ ይተናነቁ እንደማለት ይሆናል በማለት የባልና ሚስትን ጉዳይ በምሳሌ ከኤርትራ ጋር ያቀረቡት ፕሮፌሰር አሥራት የኤርትራ ጉዳይም ነፃ ወጥታለች ከተባለ በኋላ በርካታ ጉዳዮች በእንጥልጥል ህጋዊነት ሳይዙ መቅረታቸው አሁን ለተከሰተው ሁኔታ ምክንያት ሆኗል ሲሉ በቃለምልልሱ ገልፀዋል።</p>

<p>በአንድ ሰው ዕብደት ምክንያት ሕዝብ ደም መፋሰስ ውስጥ እንዲገባ መደረጉ እንደሚያሳዝናቸው የገለፁት ፕሮፌሰር አሥራት ወልደየስ እንደ ኢሳያስ ዓይነቱ ምንም ዓይነት ነገር አላዳምጥም፣ አልሰማም በሚልበት ሰዓት ግን ሌላ አማራጭ ሊኖር እንደማይችል አመልክተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 16 ቀን 1991</a></p>

</body>
</html>	
