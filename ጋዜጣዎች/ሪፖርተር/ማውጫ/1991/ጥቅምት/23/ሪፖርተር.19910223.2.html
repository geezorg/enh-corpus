<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኢትዮ-ኤርትራ ውዝግብ የተሰየመው የአ.አ.ድ ሸምጋይ ጥቅምት 28 እና 29 ይሰበሰባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለኢትዮ-ኤርትራ ውዝግብ የተሰየመው የአ.አ.ድ ሸምጋይ ጥቅምት 28 እና 29 ይሰበሰባል</h2>


<p>በኢትዮጵያና ኤርትራ መካከል የተከሰተውን የድንበር ውዝግብ መፍትሔ ለመሻት በአፍሪካ አንድነት ድርጅት የተሰየመው ሸምጋይ ቡድን የፊታችን ቅዳሜና እሁድ ጥቅምት 28 እና 29 1991 ቡርኪናፋሶ ዋና ከተማ ኦጋዱጉ ውስጥ እንደሚሰበሰብ ተገለፀ። ሸምጋይ ቡድኑ እንደሚሰበሰብ ያስታወቁት የወቅቱ የአፍሪካ አንድነት ድርጅት ሊቀመንበርና የቡርኪናፋሶ ፕሬዝዳንት የሆኑት ብሌዝ ካምፓኦሬ ናቸው።</p>

<p>በስብሰባው የወቅቱ የአ.አ.ድ ሊቀመንበር የሆኑት ብሌዝ ካምፓኦሬ የሸምጋይ ቡድኑ የደረሰበትን ውጤት ለሁለቱ ሃገራት (ለኢትዮጵያ ኤርትራ) መሪዎች በተናጠል እንደሚያስታውቁ ይጠበቃል። በአካባቢው የፖለቲካ ተንታኞች ዘንድ «የመጨረሻው ዕድል» የተባለው ይኸው የኦጋድጉ ሸምጋዮች ስብሰባ ውጤት ምን ሊሆን እንደሚችል ከወዲሁ መገመት አዳጋች ቢሆንም የተለያዩ ወገኖች አስተያየታቸውን እየሰጡበት ናቸው። በአንዳንድ ዲፕሎማቲ ምንጮ የመጨረሻው ጥረት ሃምሳ ፐርሰንት ሊሳካ ይችላል የሚል ግምት ቢሆንም ውጤታማ መሆን የሚችለው በአ.አ.ድ የመሪዎች ጉባዔ ላይ የተላለፈው ውሳኔ የኤርትራ መንግሥት እንዲቀበል ሸምጋዮቹ ጠንካራ አቋም ሲያሳዩ ብቻ ነው ያሉት ስማቸው እንዲጠቀስ ያልፈለጉ ዲፕሎማት ናቸው። ሸምጋይ ቡድኑ የኤርትራ መንግሥት የያዘውን ቦታ ለቅቆ እንዲወጣ ካላደረገ ጥረቱ ዕርባና የሌለው መሆኑን አበክረው ያወሱት ዲፕሎማት የአ.አ.ድ ቻርተር ይኼ አጋጣሚ መፈተኛው ሊሆን እንደሚችል ጠቁመዋል። የሌላን ሃገር ሉዓላዊነት በመድፈር፣ ዓለም አቀ ሕግን በመጣስ፣ ወረራ የፈፀመን ኃይል፣ ለቅቀህ ውጣ በማለት አህጉራዊ ድርጅት ተገቢውን ሚና መጫወት ካልቻለ በታሪክ ፊት አሳፋሪ ድርጊት በኢትዮጵያ ላይ ፈፅሞ ካለፈው የቀድሞ ሊግ ኦፍ ኔሸንስ ተለይቶ አይታይም ያሉት የመጨረሻው ዕድል የተባለውን ስብሰባ በጉጉት የሚጠባበቁ መሆኑን የገለፁት በዕድሜ የገፉ አዛውንት ናቸው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 23 ቀን 1991</a></p>

</body>
</html>	
