<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ልዑል ኤርምያስ ለሁለቱም ሃገሮች የበላይ ስለሆንኩ ላስታርቅ አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ልዑል ኤርምያስ ለሁለቱም ሃገሮች የበላይ ስለሆንኩ ላስታርቅ አሉ</h2>


<p>ለኢትዮጵያና ለኤርትራ የበላይ ስለሆንኩ በመካከላቸው የተከሰተውን ግጭት ልሸምግል ሲሉ የአፄ ኃይለሥላሴ የልጅ ልጅ ልዑል ኤርምያስ ሳህለሥላሴ ጠየቁ። የኢትዮጵያ የዘውድ ምክር ቤት ፕሬዚዳንትና የአፄ ኃይለሥላሴ የልጅ ልጅ የሆኑት ልዑል ኤርምያስ ሳህለሥላሴ የአስታራቂነት ጥያቄ ያቀረቡት ባሳለፍነው ወር መጨረሻ ዋሺንግተንስ ዲሲ ውስጥ በዓለም አቀፍ ስትራቴጂ ማህበር በተዘጋጀ «ስትራቴጂ 98» በተሰኘ ኮንፍረንስ ላይ ባደረጉት ንግግር ነው።</p>

<p>ልዑል ኤርምያስ ከስትራቴጂክ 98 የዋሺንግተን ዲሲ ኮንፍረንስ ቀደም ብሎ እ.ኤ.አ መስከረም 24/98 በዩናይትድ ስቴትስ ኮንግረንስ ፊት ቀርበው ስለአፍሪካ ቀንድ ልማት ሁኔታ ማብራሪያ ሰጥተው ነበር። ለካቢኔ አባላትና ከ22 ሃገሮች ለተወጣጡ ከፍተኛ ወታደራዊ መኮንኖች ባደረጉት ንግግር በሁለቱ ሃገሮች መካከል የተከሰተውን ግጭት ለመፍታት በውጪ ሸምጋዮች የተደረገው ጥረት አለመሳካቱን አስታውቀዋል። </p>

<p>«ለችግሩ መፍትሔ ለመሻት የአካባቢውን ሁኔታ የሚያውቅ ስለውዝግቡ መሰረታዊ ዕውቀት ያለው ከምንጩ የወጣ ሸምጋይ ያስፈለገበት ጊዜ ቢኖር አሁን ነው» ያሉት ልዑል ኤርምያስ የኢትዮጵያ ዘውድ ምክር ቤት ዋነኛ ፍላጎት የሁለቱን ሃገር ሕዝቦች የሚያግባባቸው ስምምነት ላይ እንዲደርሱ ማድረግ መሆኑን አስታውቀዋል።</p>

<p>ሁለቱንም ሕዝቦች በበላይነት የሚወክሉ መሆናቸውን የገለፁት ልዑል ኤርምያስ የንግድና የኢኮኖሚ ፖሊሲ ሳይፈተሽ የድንበር ማካለል ጉዳይ ሳይወሳ ሁለቱ ሃገሮች ለችግሩ ዕልባት ማግኘት አዳጋች እንደሚሆን በኮንፍረንሱ ላይ ገልፀዋል። ልዑል ኤርምያስ አያይዝውም የኢትዮጵያና የኤርትራ ሕዝቦች በረጅም ጊዜም የማይለያዩ እንደ ህብረተሰብነታቸው በአካባቢው የራሳቸው ሚና ያላቸው መሆኑን ለኮንፍረንሱ አስረድተዋል።</p>

<p>«ሰላም በአፋጣኝ ካልተገኘ» አሉ ልዑል ኤርምያስ በአካባቢው አደገና ሁኔታ እንደሚከሰት ይህም በኢትዮጵያና በኤርትራ ብቻ የሚያበቃ ወታደራዊ ግጭት ሳይሆን የሱዳንና የሱማሌ አንጃዎችን ሊያካትት የሚችል መሆኑን ገልፀዋል።</p>

<p>የአካባቢው ሰላምና መረጋጋት በጥያቄ ላይ ነው። ይህም የጥቁር አባይን የወደፊት አጠቃቀም ማኔጅመንት ሁኔታ ያካትታል። ይህም በግብፅ የተረጋጋ ሁኔታ በመፍጠር ረገድ አስተዋፅኦ ያለው ነው። የግብፅ መረጋጋት ከሌለ ደግሞ በፍልስጥኤም እሥራኤል ሰላማዊ ድርድር ላይ ተፅዕኖ የሚያሳድር ነው ያሉት ልዑል ኤርምያስ የዓለም ዋነኛ የንግድ መስመር የሆነውን ቀይ ባህር (የስዊዝ ካናል) የደህንነት ሁኔታ የአሁኑ ግጭት የሚወስን ይሆናል ብለዋል። ይህ ደግሞ በግብፅና በሳዑዲ ዓረቢያ በኢትዮጵያና በኤርትራ ላይ ብቻ ሳይወሰን በዓለም ንግድ ማህበረሰብ እንቅስቃሴ ላይ ተፅዕኖ የሚያሳድር ይሆናል ብለዋል።</p>

<p>ልዑል ኤርምያስ ባሳለፈነው ሳምንት ረቡዕ ዋሽንግተን ዲሲ ካፒቶል ሆል ተገኝተው ባደረጉት ንግግር ለውዝግቡ መፈታት ቀደም ባሉ ቀናት ያቀረቡትን የአስታራቂነት ጥያቄ በድጋሚ አቅርበዋል። በተሰብሳቢዎቹ ጥሪያቸው ከፍተኛ ትኩረትና ድጋፍን አስገኝቶላቸዋል።</p>

<p>የዓለም አቀፍ ስትራቴጂክ ጥናት ማህበር ፕሬዚዳንትና የመድረኩ መሪ የነበሩት ግሪጎሪ ኮፕሌይም ልዑል ኤርምያስ በተገቢው ወቅት ጥሪ ማድረጋቸውን ገልፀዋል።</p>

<p>ሁለቱ ሃገሮች ጦርነት ውስጥ ቢገቡ በአጠቃላይ የመካከለኛው ምሥራቅ ሃገሮች የሰላም ሂደት ከዚህ በተጨማሪ በአፍሪካ መረጋጋት ላይ ጥቅል የሆነ ተፅዕኖ እንደሚያሳድር ግንዛቤ ሊያገኝ ይገባዋል በማለት የሁኔታውን አስከፊ ገፅታ በመግለፅ አሳስበዋል።</p>

<p>ልዑል ኤርምያስ ሳህለሥላሴ ከቀድሞው የኢትዮጵያ ንጉስ ሟች ልጅ (ከልዑል ሳህለሥላሴ ኃይለሥላሴ) የሚወለዱና የኢትዮጵያ የዘውድ ምክር ቤት ተብሎ የተቋቋመውን ድርጅት በአሁኑ ሰዓት ከአጎታቸው ከአፄ አምኃሥላሴ ሞት በኋላ በፕሬዚዳንትነት የሚመሩ ናቸው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 9 ቀን 1991</a></p>

</body>
</html>	
