<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ በሐኒሽ ለደረሰበት ሽንፈት ደርግን ተጠያቂ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head> 
<body>


<h2 class="align-center">ሻዕቢያ በሐኒሽ ለደረሰበት ሽንፈት ደርግን ተጠያቂ አደረገ</h2>


<p>የኤርትራ የውጭ ጉዳይ ሚኒስቴር አቶ ኃይሌ ወ/ተንሳኤ በቅርቡ በሐኒሽ ጉዳይ በዓለም ዓቀፉ ፍርድ ቤት የተሰጠውን የፍርድ ብይን አስመልክተው በሰጡት ጋዜጣዊ መግለጫ ለደረሰባቸው የፍትህ ሽንፈት ተጠያቂ ደርግ ነው በማለት የቀድሞውን ሥርዓት ወቀሱ።</p>

<p>በደርግ ቸልተኝነት እኛ ኤርትራውያን መቀጣታችን ያሳዝንነናል በማለት የገለጹት የውጭ ጉዳይ ሚኒስትሩ ለሰላም ስንል ተገደን የምንቀበለው ቢሆንም ውሳኔው ፍትሐዊ አይደለም ሲሉ ነቅፈውታል። ደርግ በመጨረሻዋ ወቅት እየተዳከመ ሲመጣ በሐኒሽ ደሴቶች ላይ የነበረውን ተሳትፎ በመቀነሱ የመኖች ንቁ ተግባር እንዲያከናውኑ አስችሏቸዋል፣ የየመን ሕልውና (ሉዓላዊነት) እየጎላ ሊመጣ ችሏል ሲሉ ሚኒስትሩ ገልፀዋል።</p>

<p>በደሴቶቹ ላይ ደርግ ደንታ ስላልነበረውና ንቁ እንቅስቃሴ ባለማድረጉ በድክመቱ እኛ ኤርትራውያን ልንቀጣ በቅተናል ያሉት አቶ ኃይሌ በሠላማዊ መንገድ መፈታት አለበት በሚለው ስለተስማሙ ብቻ ብይኑ ፍትሐዊ ባይሆንም ሊቀበሉት መገደዳቸውን አስረድተዋል።</p>

<p>በሌላ በኩል አቶ ኃይሌ ወ/ትንሳኤ የሐኒሽ ደሴቶች የእናንተ ናት ብሎ ማስረጃዎች የወያኔ መንግሥት ሲሰጠን ቆይቶ አሁን ስንጣላ በተሰጠው ፍርድ ሊሳለቅብን እየሞከረ ነው በማለት የኢትዮጵያን መንግሥት ኮንነዋል። ሚኒስትሩ በአንድ ወገን በሐኒሽ ደሴቶች ላይ ደርግ ደንታ የሌለው በመሆኑ በቂ የመከራከሪያ ማስረጃ በማጣታችን የየመን ተፅዕኖ ከፍ ሊል ችሏል ብለው ሲያበቁ መልሰው በዚያው አንደበታቸው ማስረጃ በኢትዮጵያ በኩል ተሰጥቶን የሚለው አባባላቸው እርስ በርሱ የተቃረነ በመሆኑ ትዝብት ላይ የሚጥላቸው መሆኑን የአካባቢው ፖለቲካ ታዛቢዎች ይገልፃሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 9 ቀን 1991</a></p>

</body>
</html>	
