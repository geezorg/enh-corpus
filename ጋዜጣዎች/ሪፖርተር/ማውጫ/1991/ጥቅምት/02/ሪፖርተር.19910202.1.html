<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩናይትድ ስቴትስ ዳግም ሙከራ ከሸፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩናይትድ ስቴትስ ዳግም ሙከራ ከሸፈ</h1>


<p>በኢትዮጵያ በኤርትራ መካከል ለተከሰተው ውዝግብ ሰላማዊ መፍትሔ ለማስገኘት የአሜሪካ መልዕክተኛ ሆነው ወደ አካባቢው መጥተው የነበሩት የቀድሞው የዩናይትድ ስቴትስ ፕሬዝዳንት ብሔራዊ ፀጥታ አማካሪ አንቶኒ ሌክ ሙከራቸው ከሽፎ ወደ ዋሺንግተን መመለሳቸውን ለጉዳዩ ቅርበት ያላቸው ምንጮች ገለፁ።</p>

<p>ሚስተር አንቶኒ ሌክ ባለፈው ሳምንት ረቡዕ ከኤርትራ መንግሥት ፕሬዝዳንት ኢሳያስ አፈወርቂ ጋር ተገናኝተው ውይይት ያደረጉ ስሆን በተመሳሳይ ሁኔታ ሐሙስ አዲስ አበባ በመግባት ከኢትዮጵያ መንግሥት ባለሥልጣናትና ከጠቅላይ ሚኒስትር መለስ ዜናዊ ጋር ረጅም ሰዓት የፈጀ ውይይት አድርገዋል። መልዕክተኛው በተመለሱበት ወቅት ከሁለቱም ሃገራት መሪዎች ጋር ስላደረጉት ውይይት አንዳችም መግለጫ ለሚዲያ መስጠት ጠቃሚነት የለውም በማለት ምንም ነገር ከመግለፅ ተቆጥበዋል።</p>

<p>የዩናይትድ ስቴትስ መልዕክተኛ አንቶኒ ሌክ በአሥመራ ከፕሬዝዲዳንት ኢሳያስ ጋር ስላደረጉት ውይይት መግለጫ አይስጡ እንጂ የኤርትራ መንግሥት በወረራ የያዘውን አካባቢ ለቆ እንደማይወጣ ለቅቀህ ውጣ ከተባለም አስተዳደሩ ወደቀድሞው ኢትዮጵያ መመለሱን የማይቀበል መሆኑን ለሌላ ሦስተኛ አካል ለተባበሩት መንግሥታት አስረክባለሁ የሚል ያልተለወጠ አቋሙ እንደተነገራቸው ምንጮቹ ይጠቁማሉ።</p>

<p>ከኢትዮጵያ መንግሥት ባለሥልጣናትና ከጠቅላይ ሚኒስትር መለስ ዜናዊ ጋር ረጅም ሰዓት የፈጀ ውይይት ያደረጉት ሚ/ር አንቶኒ ሌክ ተወርረን ወደ ድርድር መሄድ የሚለው ሃሳብ ተቀባይነት የሌለው በኢትዮጵያ ሕዝብ መንግሥትና ሠራዊት አቋም የተያዘበት ጉዳይ መሆኑ ከውይይቱ በፊት በግልፅ እንደተነገራቸው ታውቋል። የረጅም ጊዜ ውይይቱ እንዳበቃ ጠቅላይ ሚኒስትር መለስ የእራት ግብዣ ለአንቶኒ ሌክ አድርገውላቸዋል።</p>

<p>ሚስተር አንቶኒ ሌክ ከአቶ መለስ ዜናዊ ጋር ውይይቱን ካካሄዱ በኋላ ከአ.አ.ድ ዋና ፀሐፊ ከዶክተር ሳሊም አህመድ ሳሊም ጋር ተገናኝተው ተወያይተዋል።</p>

<p>የአንቶኒ ሌክ የመጀመሪያ ተልዕኦ ለሁለቱ ሃገራት መሪዎች ከዩናይትድ ስቴትስ ፕሬዚዳንት ቢል ክሊንተን የተላከውን መልዕክት ማድረስ በመሆኑ የሰላሙ ጥረት ከሸፈ የሚያሰኝ አንዳችም ክንያት የለም የሚሉ ወገኖች አልታጡም።</p>

<p>እነዚህ ወገኖች በሚሰጡት አስተያየት ሚ/ር አንቶኒ ሌክ የሚያስታርቁ ሃሳቦችን ይዘው ሳይሆን የሁለቱን ሃገሮች ሃሳቦች ለመሰብሰብ የመጡ በመሆናቸው ወደሃገራቸው ተመልሰው ሪፖርቱን ካቀረቡ በኋላ በክሊንተን በሚሰጣቸው መመሪያ ወደ አካባቢው ሊመለሱ እንደሚችሉ ይጠቁማሉ።</p>

<p>የዩይናትድ ስቴትስ መልዕክተኛ ወደ አካባቢው መመጣትን በማስመልከት የተለያዩ ወገኖች አስተያየትን ለማሰባሰብ ሰሞኑን የዝግጅት ክፍላችን ጥረት ሲያደርግ ቆይቷል። አንድ ጎልማሳ ስለጉዳዩ በሰጡት አስተያየት «እነኚህ ሰዎች /አሜሪካኖች ማለታቸው ነው/ ለምን ወደዚህ አካባቢ እንደሚመላለሱ አይገባኝም። አቋማችን የማያሻማና ግልፅ ነው፤ ይህም ቀደም ብሎ ተነግሯቸዋል። ወደዚህ ከመንቀሳቀሳቸው በፊት እዛው እንዳሉ በኢትዮጵያ ላይ ያላቸው አቋም ምን እንደሆነ በግልፅ ሊጠየቁ ይገባል» ብለዋል።</p>

<p>ሌላዊ ኮሪያና ኮንጎ ዘምተው ዛሬ በጡረታ ላይ የሚገኙ ጎልማሳ ደግሞ በሰጡት አስተያየት «እኛ ኮሪያና ኮንጎ ስንዘምት ሃገሮቹ ስለመኖራቸው እንኳ የምናውቀው አንዳችም ነገር አልነበረም። ሁለቱም ሃገሮች ሄደን የተዋጋነው አሜሪካ ወዳጃችን ናት ብለን እንጂ በኮሪያ በኮንጎም ጉዳይ ያገባናል በሚል አልነበረም። የነሱን ብሔራዊ ጥቅም ለማስጠበቅ በመሥዋዕትነት እኛ ራሳችንን እያቀረብን እነሱም በአፀፋው ብሔራዊ ጥቅማችን በማስጠበቁ ረገድ ከጎናችን ካልቆሙ የሚበጀንን እርምጃ መውሰድ ይኖርብናል» ሲሉ ገልፀዋል።</p>

<p>«አሜሪካ ምንጊዜም ቅድሚያ የምትሰጠው የራሷን ብሔራዊ ጥቅም ነው። ትዕግሥት ሲያሷያቸው እንደሞኝነት አድርገው ይቆጥራሉ። ሲሰድቧቸውና ሲያዋርዷቸው ደግሞ ወደልምምጥ ያመራሉ። ስለዚህ መንግሥት በቁርጠኝነት አቋማቸውን እንዲያሣውቁት፣ እስካሁን ያደረጉት ጥረት የማይናቅ ቢሆንም ውጤት አልባ ከንቱ ውዳሴ መሆኑን ሊነገራቸው ይገባል» ያሉን ደግሞ የከፍተኛ ሁለተኛ ደረጃ ት/ቤት የታሪክ መምህር ናቸው።</p>

<p>«የሰላም ተስፋው የተሟጠጠ ይመስላል። ሠላም እኛ ስለተመኘን፤ እነዩናይትድ ስቴትስም ከዲሲ አፍሪቃ ቀንድ ስለተመላለሱ ይገኛል ብለን መጠበቅም የለብንም። በተ.መ.ድ መተዳደሪያ ቻርተር አንድ መንግሥት በወረራ የሌላውን ሃገር ሉዓላዊነት በመድፈር ግዛት ጥሶ ገብቶ ይህም ተረጋግጦ ከገባህበት አካባቢ ለቅቀህ ውጣ ከተባለ በኋላ እምቢተኝነት ካሣየ ደረጃ በደረጃ የተለያዩ እርምጃዎችን የኢኮኖሚ ማዕቀብ ወዘተ የመሳሰሉትን መውሰድ እንደሚቻል ያመለክታል። አጋጣሚ ሆኖ ይህ አልሆነም። በሁለተኛው የዓለም ጦርነት በፋሽስት ጣሊያን ወረራ በተፈፀመብን ወቅት የተፈፀመ ኢፍትሃዊ አቋም ታሪክ እራሱን አይደግምም ይባላል እንጂ እየተደገ ነው ያለው። አማራጩ አንድና አንድ ብቻ ነው። ራስን በሚገባ አጠናክሮ በአነስተኛ መሥዋእትነት ዳር ድንበርን ማስከበር። ከዚህ ውጪ ብዙ መጠበቅ ተላላነት ነው። ድንበራችንን ማስከበር እንደምንችል ሲያውቁ እነሱም ያከብሩናል» ያሉት የዓለም አቀፍ ሕግ ባለሙያ መሆናቸውን የገለፁ ጎልማሣ ናቸው።</p>

<p>ለኢትዮ-ኤርትራ ውዝግብ ሠላማዊ መፍትሔ ለመሻት የተሰየመው ሚስተር አህመድ ሳሊም የሚገኙበት የመሪዎች ኮሚቴ በተጀመረው የሸምጋይነት ጥረት ላይ የመጨረሻ ዕልባት በቅርቡ ይሰጣል የሚል ግምት ያለ ሲሆን አንዳንዶች የመሪዎች ኮሚቴ የአሜሪካንን ተልዕኮ ውጤት ይጠብቅ ይሆናል የሚል አስተያየትም አላቸው።</p>

<p>ይህ በእንዲህ እንዳለ የአአድ የመሪዎች ኮሚቴ ያካሂዳል ተብሎ የሚጠበቅውን ስብሰባ ለአራተኛ ጊዜ መራዘሙ ተሰማ።</p>

<p>አራት አባላት ያሉት ይኸው የመሪዎች ኮሚቴ ኡጋዱጉ ላይ የሚያድርገው ስብሰባ ወደ ጥቅምት 12 መዛወሩን የዜና ምንጮች ጠቁመዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 2 ቀን 1991</a></p>

</body>
</html>	
