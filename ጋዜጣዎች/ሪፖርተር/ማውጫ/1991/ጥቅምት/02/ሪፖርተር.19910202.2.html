<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ የሳህል ሀገሮች ድርጅት አባል ልትሆን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ የሳህል ሀገሮች ድርጅት አባል ልትሆን ነው</h1>


<p>ኤርትራ የሳህል ሃገሮች ድርጅት አባል ለመሆን ማመልከቻ ማቅረቧ ተሰማ። አባልነቱን የማፅደቁ ሂደትም በቅርብ ጊዜ ውስጥ ይጠናቀቃል ተብሎ ተገምቷል።</p>

<p>በሳህል ሃገሮች ድርጅት በአባልነት ለመግባት የሚያስችሉ የተለያዩ መስፈሮችን በማናቸውም መስክ የማታሟላ በመሆኗ የድርጅቱ አባል እንድትሆን መፈቀድ የለበትም በማለት ግብፅ ተቃውሞ ማሰማቷ ታውቋል። ኤርትራ በድርጅቱ ውስጥ አባል ብትሆን ሁከትና ብጥብጥ በመፍጠር የድርጅቱን ህልውና ታናጋለች የሚል አቋሟን ግብፅ በአደባባይ ባትገልፀውም ሥጋት ሊኖራት እንደሚችል የፖለቲካ ታዛቢዎች ይገልፃሉ።</p>

<p>በአባልነት ላይ ተቃውሞ የቀረበባት ኤርትራ መስፈርቶቹን አለማሟላቷ የተረጋገጠ ቢሆንም በድርጅቱ መሪ በሆነችው ሊቢያ ደጋፊነት አባልነቷን የማፅደቁ ሂደት በቅርቡ ይጠናቀቃል ተብሎ ይጠበቃል።</p>

<p>ይህ በእንዲህ እንዳለ ለሃገር ደህንነትና ፀጥታ አስጊ የተባሉ ኤርትራውያንን ከሃገር ውስጥ የማባረሩ ሂደትም አሁንም በመቀጠል ላይ ነው። ከአዲስ አበባ ከተማና የተለያዩ ቦታዎች ባሳለፍነው ሳምንት መጨረሻ በድሮው አውሮፕላን ማረፊያ አካባቢ በሚገኝ የቀበሌ መስተዳድር ጽ/ቤት ሲሰባሰቡ የከረሙ በመቶዎች የሚቆጠሩ ኤርትራውያን ወደ ሃገራቸው ተሸኝተዋል። በተመሳሳይ ሁኔታ በስለላና በመዋጮ ተግባር ላይ ተሰማርተው ቆይተዋል ተብለው ከተለያዩ አካባቢዎች ተይዘው በወረዳ 13 መስተድድር ውስጥ ተሰባስበው የነበሩ ኤርትራውያን ባሳለፍነው ሳምንት በተመሳሳይ ከሃገር እንዲባረሩ መደረጋቸው ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 2 ቀን 1991</a></p>

</body>
</html>	
