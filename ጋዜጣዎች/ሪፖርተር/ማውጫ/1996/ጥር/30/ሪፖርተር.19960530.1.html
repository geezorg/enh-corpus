<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግስት ለ30 ዓመታት የሚያገለግል አዲስ "የኢትዮጵያ ራእይ" አጸደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግስት ለ30 ዓመታት የሚያገለግል አዲስ "የኢትዮጵያ ራእይ" አጸደቀ</h2>


<p>የፌዴራል መንግስት የሚንሲትሮች ምክር ቤት ካቢኔ በመጪዎቹ 20-30 ዓመታት "ኢትዮጵያ መድረስ እንደሚገባት" የሚገልጽ አዲስ "የኢትዮጵያ ራእይ" አጽድቆ መመሪያ አስተላለፈ።</p>

<p>ታህሳስ 9 ቀን የጸደቀው ይህ "የኢትዮጵያ ራእይ" ጥር 6 ቀን በተጻፈ ደብዳቤ ሁሉም የመንግስት ኃላፊዎችና ተቋሞች እንዲያውቁት መደረጉ ታውቋል። ከጠቅላይ ሚኒስትሩ ልዩ ጽ/ቤት የመጣው ደብዳቤ እንደሚለው የጸደቀው ራእይ ዓላማ "በሕዝብ ተሳትፎና በሕዝቦች መፈቃቀድ ላይ የተመሰረተ ዴሞክራሲያዊ ሥርዓትና መልካም አስተዳደር የሰፈነባት፣ ማህበራዊ ፍትሕ የነገሰባት፣ ከድህነት ተላቃ መካከለኛ ገቢ ያላት ኢትዮያ እውን ማድረግ ነው።"</p>

<p>ካቢኔው ያጸደቀው ይኸው ራእይ በፖለቲካው በኢኮኖሚው እና በማህበራዊው ዘርፍ ሃገሪቱ በተጠቀሰው ጊዜ ትደርባቸዋለች ያላቸውን ግቦች ዘርዝሯል። በተጠቀሰው ደብዳቤ በፓለቲካው መስክ ከተዘረዘሩት አንዱ ነጥብ የዴሞክራሲ ባህል አብቦ፣ የዴሞክራሲያዊ አመራር ተቋሞች ተጠናክረው በህዝብ ተሳትፎ ላይ የተመሰረተው ዴሞክራሲያችን በህዝቡ ውስጥ ስር የሰደደና ጠንካራ መሰረት ያለው ስርዓት ይሆናል" ይላል። ደብዳቤው አያይዞም "በኢትዮጵያ ሕዝቦች መካከል ያለው ሕዝባዊ አንድነት የራስን ዕድል በራስ የመወሰን መብት መከበርና በሕዝቦች መፈቃቀድ ላይ ተመስርቶ በጸና ሕዝባዊና ዴሞክራሲያዊ መሰረት ላይ የተገነባ አንድነት ይሆናል" በማለት ፖለቲካዊ ራእዩን ይዘረዝራል።</p>

<p>ከጠ/ሚ/ልዩ ጽ/ቤት የወጣው ደብዳቤ በራእዩ መሰረት በፖለቲካው መስክ ኢትዮጵያ "በሃይማኖቶች መካከል እኩልነት የተረጋገጠባት፣ የሕዝብ ተከባበሮና ተቻችሎ የመኖር ባህል ዳብሮ የማይናወጥበት ደረጃ ላይ የደረሰባት አጋር ትሆናለች" በተጨማሪም "በወንዶችና በሴቶች መካከል እኩልነት የሰፈነባት፣ የሴቶች ሁለንተናዊ ተሳትፎ ከፍተኛ ደረጃ ላይ የደረሰባት አገር ትሆናለች" ብሏል።</p>

<p>በልዩ ጽ/ቤት በአቶ ሙሉጌታ አለምሰገድ ተፈርሞ የወጣው ደብዳቤ በኢኮኖሚው መስክ ሦስት ግቦችን ጠቅሷል። በእነዚህም ኢትዮጵያ "በከፍተኛ የቴክኖሎጂ ዕድገት ደረጃና የምርታማነት ደረጃ ላይ የደረሰ ዘመናዊ ግብርናና በኢኮኖሚው ውስጥ የመሪነት ሚና መጫወት የሚችልበት ደረጃ ላይ የደረሰ ኢንዱስትሪ ያለው ኢኮኖሚ የገነባች"፣ "ፍትሀዊነት የተረጋገጠበት፣ ቀጣይነት ያለው የኢኮኖሚ ልማት ያላት" እና "የዜጎች የነፍስ ወከፍ ዓመታዊ ገቢ መካከለኛ ዕድገት ያላቸው አገሮች በደረሱበት ደረጃ ላይ የደረሰች አገር ትሆናለች" ተብሏል።</p>

<p>ራእዩ እንደሚለው በማህበራዊና ባህላዊ መስክም አገሪቱ "መሰረታዊ ሰብአዊ ፍላጎቶችን (ምግብ፣ መጠለያ፣ ልብስ ወዘተ) ለዜጎች ሁሉ ያረጋገጠች፣ በከፍተኛ የባህላዊ እድገት ደረጃ ላይ የደረሰች አገር ትሆናለች።"</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥር 30 ቀን 1996</a></p>

</body>
</html>	














