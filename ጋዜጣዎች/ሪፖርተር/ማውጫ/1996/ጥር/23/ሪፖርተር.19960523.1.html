<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእስር ላይ የሚገኙ የደርግ አባላት የኢትዮጵያ ሕዝብን ይቅርታ እንጠይቅ አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በእስር ላይ የሚገኙ የደርግ አባላት የኢትዮጵያ ሕዝብን ይቅርታ እንጠይቅ አሉ</h2>


<p>በእስር ላይ የሚገኙ የደርግ አባላት ህዝብ ጎድተናል ማረን ብለን ይቅርታ እንጠይቀው በማለት ለዚህም መድረክ እንዲመቻችላቸው ለፕሬዚዳንት ግርማ ወ/ጊዮርጊስ እና ለጠ/ሚ/ር መለስ ዜናዊ በደብዳቤ ጥያቄ አቀረቡ።</p>

<p>የደርግ አባላቱ የኢትዮጵያን ሕዝብ ይቅርታ ለመጠየቅ መድረክ ይመቻችልን ጥያቄያቸውን ያቀረቡት በቅርቡ ለኢፌዴሪ ፕሬዚዳንት ግርማ ወልደጊዮርጊስና ነሐሴ 7/1995 ለጠቅላይ ሚኒስትር መለስ ዜናዊ በፃፉት ማመልከቻ ነው።</p>

<p>በእስር ላይ ሆነው ጉዳያቸውን የሚከታተሉት እነዚህ የደርግ አባላት ሳያውቁት በስህተት የበደሉትን ሁሉ ይቅርታ መጠየቅ እንዳለባቸው መገንዘባቸውን በማመልከቻቸው ላይ ጠቅሰዋል። የኢትዮጵያ ሕዝብ ማረን በሚሉ ወገኖች ይቅርታ መጠየቁ የአቶ መለስን መንግስት በታሪክና በትውልድ እንደሚያስከብረውም ጠቁመዋል።</p>

<p>ጥያቄውን ካቀረቡት ውስጥ በጊዘያዊ ወታደራዊ አስተዳደር ደርግ ዘመን ጠቅላይ ሚኒስትር የነበሩት ሻምበል ፍቅረ ሥላሴ ወግደረስ የመንግስት ምክር ቤት ም/ፕሬዚዳንት የነበሩት ሌ/ኮሌኔል ፍስሐ ደስታም ይገኙበታል።</p>

<p>በተጨማሪ የጎንደር ክፍለ ሃገር አስተዳዳሪ የነበሩት ሻለቃ መላኩ ተፈራ፣ ትግራይ ራስ ገዥ አስተዳዳሪ የነበሩት ሻምበል ለገሠ አስፋውና የመንዝ ግሼ አውራጃ አስተዳዳሪ የነበሩት መቶ አለቃ ደሳለኝ በላይን ጨምሮ በጠቅላላ 33 የሚሆኑ በማረሚያ ቤት የሚገኙ የቀድሞ ደርግ አባላት ናቸው። በቅርቡ ፕሬዚዳንቱ ምህረት ሊያደርግ የሚችልበት ሕግ ለተወካዮች ምክር ቤት መቅረቡ አይዘነጋም።</p>

<p>የ1966 በኢትዮጵያ የተቀጣጠለውን አመፅ በአቋራጭ መንጠቁ የሚነገርለት ደርግ አባላቱ 108 እንደነበሩ ይታወሳል። በነዚሁ ውስጥ 33 የሞቱ ሲሆን 33ቱ ደግሞ ኢሕአዴግ ዘመን በእስር ላይ እንዳሉ በተፈጥሮ ሕመም ሞተዋል። ሌሎች 33 አሁን ያመለከቱት ሲሆን ኮ/መንግስቱ ኃይለማርያምን ጨምሮ ስድስቱ በውጭ ሃገር ይኖራሉ። የሃገሪቱ ተጠባባቂ ፕሬዚዳንት የነበሩት ሌ/ጄኔራል ተስፋዬ ገብረኪዳንን ጨምሮ ሦስት በኢጣሊያ ኤምባሲ ተከልለዋል። </p>

<p>የደርግ አባላቱ ለመንግሥት ያቀረቡትን የይቅርታ ጥያቄ ለበርካታ ዓለም አቀፍ ድርጅቶች ግልባጭ አድርገዋል። ከነዚህ መካከል ለተ.መ.ድ ዋና ፀሐፊ ኮፊ አንን፣ ለአፍሪካ ኅብረት ሊቀመንበር ፕሮፌሰር አልፋ ኦማር ኮናሬ፣ ለተመድ የሰብአዊ መብት ኮሚሽን ሊቀመንበር፣ ለአሜሪካው ፕሬዝዳንት ጆርጅ ቡሽ፣ ለአውሮፓ ኮሚሽን ፕሬዚዳንት፣ ለእንግሊዙ ጠልቅይ ሚኒስትር ሚኒስትር ቶኒ ብሌይር እና ለቀድሞ የደቡብ አፍሪካ ፕሬዚዳንት ኔልሰን ማንዴላ ይገኙበታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር 23 ቀን 1996</a></p>

</body>
</html>	














