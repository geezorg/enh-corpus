<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ፓርላማው ውሳኔውን የቀየረበት መንገድ ህግን የጣሰ ነው" የም/ቤቱ አባላት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ፓርላማው ውሳኔውን የቀየረበት መንገድ ህግን የጣሰ ነው" የም/ቤቱ አባላት</h2>


<p>በ2ኛው የህዝብ ተወካዮች ም/ቤት 4ኛ አመት የስራ ዘመን 15ኛ መደበኛ ስብሰባ ላይ የጋምቤላን ጉዳይ የሚያጣራ ገለልተኛ አካል አይቋቋም ሲል በ299 ድምፅ ድጋፍ ያፀደቀውን ውሳኔ በሳምንቱ ሌላ ገለልተኛ አካል ይቋቋም ብሎ ማቅረቡ አሳፋሪና ሕገመንግስታዊውን ሥርዓት ያልተከተለ፣ ውሳኔውን የቀየረበት መንገድ ህግን የጣሰ ነው ሲሉ ስማቸው እንዲገለፅ ያልፈለጉ የም/ቤቱ አባላት ለሪፖርተር ጋዜጣ ገለጹ። </p>

<p>መጋቢት 9 ቀን 1996 ዓ.ም ከ547 የም/ቤቱ አባላት 306ቱ ብቻ በተገኙበት የም/ቤቱ ስብሰባ፣ በአንድ በኩል ሁኔታውን የሚያጣራ ገለልተኛ አካል ይቋቋም፤ በሌላ በኩል ደግሞ ጉዳዩ በፌደራል ጉዳዮች ሚኒስቴር አማካኝነትና በም/ቤቱ የሕግና አስተዳደር ጉዳዮች ቋሚ ኮሚቴ የቅርብ ክትትል ቀጣይ ሥራዎችን ከክልሉ ህዝብ ጋር በጋራ መስራት መፈለግ አለበት በሚሉ ሁለት አማራጭ ሀሳቦች ላይ በየተራ ድምፅ እንዲሰጥ ባደረጉት መሰረት የመጀመሪያ አማራጭ በ7 ድምጽ ብቻ በመደገፍ ውድቅ ሲሆን ሁለተኛው አማራጭ በተቀሩት የምቤቱ 299 አባላት ተደግፎ ተቀባይነት ማግኘቱ ይታወቃል።</p>

<p>ም/ቤቱ በ9/7/96 ውሳኔውን በ16/7/96 ለመለወጥ እንኳ ቢፈልግ ህገ መንግስታዊ አካሄድንና የሥነ ሥርዓት አፈፃፀምን መከተል ነበረበት የሚሉት እነዚህ የም/ቤቱ አባላት ይህንን ውሳኔ ለማሻሻልም ይሁን ለማስቀየር ከም/ቤቱ አባላት ውስጥ ቢያንስ የ20 አባላትን ድምፅ በፊርማ አሰባስቦ ለአፈጉባኤው ካቀረበ በኋላ ከአጠቃላይ የም/ቤቱ አባላት 2/3ኛውን የድምፅ ብልጫ በማረጋገጥ የቀድሞውን ሀሳብ የማስቀየር አካሄድ መከተል እንደነበረበት ገልፀዋል።</p>

<p>ሐሙስ መጋቢት 16 ቀን 1996 ዓ.ም በም/ቤቱ 4ኛ አመት የስራ ዘመን 17ኛ መደበኛ ስብሰባ ላይ የፌዴራል ጉዳዮች ሚኒስቴር በምክር ቤቱ እንዲፀድቅ አድርጓል። በዚሁ እለት በእነ ዶ/ር በየነ ጴጥሮስ የተደገፈውንና "የሚቋቋመው የኮሚሽኑ አካል ገለልተኛ ይሁን" የሚለውንና በምድፅ ብልጫ የወደቀውን ሀሳብ ከ7 ቀናት ቆይታ በኋላ በህግና አስተዳደር ጉዳይ ቋሚ ኮሚቴ ሊቀመንበር በአቶ አስመላሽ ቀርቦ የጀመሪያውን ውሳኔ ድምፅ የሚሽር ውሳኔ እንዲወሰን መደረጉን እነዚሁ የም/ቤቱ አባላት ተቃውመውታል። እዚህ ላይ የሚታየው የአሰራር ዝንፈት ውሳኔ በውሳኔ መሻሩ አይደለም የሚሉት እነዚህ አስተያየት ሰጪዎች ዋናው ችግር የአሰራሩ ፕሮሲጀር የመዛነፍ ችግር መሆኑን ይጠቅሳሉ።</p>

<p>እነዚህ የም/ቤት አባላት መደረግ የነበረበትን ሲገልፁ ትክክለኛው አሰራ በም/ቤቱ አብላጫ ድምፅ እንዲያጣራ ተብሎ ለሕግ ጉዳይ ቋሚ ኮሚቴ የተሰጠ የማጣራት ኃላፊነት ለሌሎች ቀጣይ ሥራዎች እንጂ በውሳኔ ላለቀ ጉዳያ አይደለም ሲሉ ይቃወማሉ። ይህንን በውሳኔ ያለቀ ጉዳይ በተመሳሳይ ውሳኔ ገለልተኛ አካል ይቋቋምልን ብሎ ድምፅ ለማሰጠት መቅረቡን አሳፋሪ ሲሉ ገልፀውታል።</p>

<p>የምክር ቤቱ የህግና አስተዳደር ጉዳዮች ቋሚ ኮሚቴ ጉዳዮች እንደ ኮሚቴ ስናየው ክብደቱና የተግባሩ ስፋት ኮሚቴውን እንደ ኮሚቴ ከመደበኛ የኮሚቴ ስራ የሚያስወጣና አሳሪ ሥራ በመሆኑ ሌላ ገለልተኛ አካል ተቋቁሞ ተጠሪነቱ ለሕግና አስተዳደር ጉዳዮች ቋሚ ኮሚቴ እንዲሆን የም/ቤቱ ድምፅ አሰጣጥና አወሳሰን ጉዳይ በአፈ ጉባኤ ወይም ም/አፈጉባኤ ይፈፀምልን ብሎ በፅሁፍ ሲያመለክት አፈጉባኤው /ምክትሉ ለቤቱ በማሳወቅ ያስተናግዳል። በመሰረቱ ግን የማጣራት ኃላፊነቱ በቀጣይ የም/ቤቱ አብላጫ ድምፅ የተሰጠው ኮሚቴ በአንድ ሳምንት ጊዜ ውስጥ በቀጥታ ለም/ቤቱ አባላት ሀሳብ እንዲያቀርብ ሥነ ሥርዓት አይደለም ብለው ሥርአት መጣሱን ያሰምሩበታል።</p>

<p>በእለቱ ስብሰባ ውይይት ላይ በአቶ ኃይለ ሀልፎም በኩል የቀረበው የፕሮሲጀር ሀሳብ ትክክል ሆኖ እያለ አቶ ኃይለ ተሳስተዋል፣ የአሁኑ ሀሳብና የ9/7/96 ሀሳብ አንድ አይደለም ተብሎ የቀረበውን ሀሳብ እነዚሁ ምንጮች ፍሬ ነገሩ ያለመረዳት ነው ወይስ ለተቃውሞ ተብሎ ተቃውሞ ማቅረብ ሲሉ ይጠይቃሉ። ሁኔታውን በትዝብት ላይ የጣለ ትዝብት ነው የሚሉት እነዚሁ የም/ቤት አባላት ሁኔታውን አቶ አስመላሽ ወ/ስላሴ በአንድ ወይም በሌላ መልኩ የተሳሳቱበት መሆን የታየበት መድረክ ነው ሲሉ ይገልፁታል። አቶ አስመላሽ፣ የአቶ ሀይሌ ሀልፎምን የፕሮሲጀር ሀሳብ አስመልክቶ ያቀረቡትን የተቃውሞ ሀሳብ ትክክል ያልሆነና ሥርአትን ያልተከተ የመዛነፍና የመዛለፍ አካሄድ ሲሉ ተችተዋታል።</p>

<p>መጋቢት 16 ቀን 1996 ዓ.ም የተካሄደው የም/ቤቱ መደበኛ ስብሰባ አጀንዳዎች (1ኛ) የም/ቤቱን 4ኛ አመት የሥራ ዘመን 15ኛ መደበኛ ስብሰባ ቃለጉባኤ መርምሮ ማፅደቅ (2ኛ) ይቅርታ የሚፈፅምበትን ሥነ ሥርአት ለመደንገግ የቀረበውን ረቂቅ አዋጅ አስመልክቶ የህግና አስተዳደር ጉዳዮች ቋሚ ኮሚቴ ያቀረበውን ሪፖርትና የውሳኔ ሀሳብ መርምሮ ማፅደቅ (3ኛ) የኢጋድ አባል ሀገራትን በይነ - ፓርላሜንታዊ ህብረት መመስረቻ ፕሮቶኮል ለማፅደቅ የወጣውን ረቂቅ አዋጅ መርምሮ ለዝርዝር እይታ ለማስጽደቅ የወጣውን ረቂቅ አዋጅ መርምሮ ለዝርዝር እይታ ወደሚመለከተው ኮሚቴ መምራት (ጸድቋል) (4ኛ) ሌሎች ጉዳዮች (ካሉ) በሚል ነበር የሚሉት እነዚሁ የም/ቤቱ አባላት በዕለቱ የተካሄደውን ስብሰባ በኮሚሽን ማቋቋም አግባብ ዙሪያ የተወሰነውን ውሳኔ የሚገለብጥ ሌላ ተለዋጭ ውሳኔ የመወሰን ተግባር የተፈፀመበት መድረክ ሲሉ ነው የሚገልፁት። ለዚህ ዳግም ውሳኔ ግፊት የሆኑ ነገሮች ምንድናቸው ለሚለው እነዚሁ የም/ቤቱ ምንጮች የፅሁፍ መረጃ አይኖረንም የአሜሪካን የጀርመን መንግሥታት ተጽእኖ አለበት ሲሉ ይገልፃሉ።</p>

<p>በእለት ስብሰባ የም/ቤቱ አጠቃላይ አባላት መንፈስ የገለፁት እነዚሁ አባላት የፊተኛውን ውሳኔ የሚለውጥ የውሳኔ ሀሳብ ሲቀርብ አንድ የተከበሩ የፓርላማ አባላት (የእነ ዶ/ር በየነ ጴጥሮስ ፓርቲ አባል) ቀድሞውንም እውነታን ላለመቀበል ነው እንጂ እኛም ይህንን ብለን ነበር፣ አሁን ግን በ9/7/96 ወዳሰፈርነውና ልዩነት ይዘን ወደወጣንበት ሐቅ መጣችሁ" ብለው ሲናገሩ በም/ቤቱ አባላት ላይ የሀፍረት ስሜት ይንፀባረቅ ነበር ሲሉ ገልፀዋል።</p>

<p>በሌላ ጊዜ እኚህ ያለና አይኑን አፍጥቶ ገፎ የወጣ ስሜት አልታየም ብለውም በሐሙስ የ16/07/96 ስብሰባ ቅደም ተከተልን ያልተከተለ የውሳኔ ሀሳብ ሲሰማ ያልተሰማው ያላዘነና ያላፈረ የም/ቤት አባል እንዳልነበረ ሁኔታው አመላካች ነበር ይላሉ። አያይዘውም እነዚሁ የም/ቤት አባላት በመድረኩም፣ ከመድረክ ውጪም በሚያደርጉት የግልና የቡድን ውይይት ተዋረድን፣ ተጎታች ሆን የሚል የሀዘንና ተስፋ የመቁረጥ ስሜት ተንፀባርቆባቸዋል ሲሉ ተናግረዋል።</p>

<p>ም/ቤቱ ሥነ ሥርአትን እየተዳፈረ ነው የሚሉት እነዚህ ወገኖች በ9/07/96 የቀረበውን ገለልተኛ አካል አይቋቋም የሚለውን ውሳኔ 547 ከሚሆኑ የም/ቤት አባላት መካከል 306 ያህሉ በተገኙበት መጽደቁን ገልፀው በ16/07/96 የዚሁ ውሳኔ ቃለጉባኤ መፅደቅንና ከ15 ደቂቃ በኋላ ደግሞ ገለልተኛ አካል እናቋቁም የሚል የውሳኔ ሀሳብ በህግና አስተዳደር ጉዳዮች ቋሚ ኮሚቴ ሊቀመንበር በሆኑት በአቶ አስመላሽ ቀርቦ መፅደቁን "ጉድ" ሲሉ በአግራሞት ገልፀውታል።</p>

<p>በተያያዘ ዜና የም/ቤቱን ውሳኔ አስመልክቶ አቶ ደቦ ማንዋል የጋምቤላ ተወላጅና የም/ቤቱ አባል በተለይ ለሪፖርተር በሰጡ አስተያየት አጣሪ አካሉ ሙሉ በሙሉ ከፖለቲካ ተፅዕኖ ውጪ የሚሠራ ከሆነ ተቀባይነት እንደሚኖረው አረጋግጠዋል።</p>

<p>የተከበሩ አቶ ደቦል የሕዝብ ችግር እስከሆነ ድረስ ህዝባዊ አመለካከት እንጂ የፖለቲካ ጉዳይ ቅድሚያ ሊሰጠው እንደማይገባ ጠቅሰው በክልሉ አሁንም ሰው እየሞተ በመሆኑ ያ -ሞት እንዲቆም መንግሥታት ተገቢውን እርምጃ እንዲወስዱ ጠይቀዋል። አቶ ደቦል በጋምቤላ የተፈጠረውን ችግር አጣሪ አካል ይቋቋም መባሉን እንደሚደግፉት ጠቅሰው በሚቋቋመው አካል ውስጥ ገለልተኛ የሆኑ የአገር ውስጥና የውጪ ድርጅቶች ፣ የአገር ሽማግሌዎች፣ ምሁራንን ያቀፈ ሊሆን እንደሚገባ ጠቁመዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 19 ቀን 1996</a></p>

</body>
</html>	














