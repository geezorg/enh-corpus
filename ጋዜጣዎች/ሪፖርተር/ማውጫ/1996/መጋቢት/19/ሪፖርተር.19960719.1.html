<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በነሻዕዲያ ስም ጄኔቭ ባንክ ካለው ገንዘብ ኢትዮጵያ ምንም እንደማታገኝ ፍ/ቤት ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በነሻዕዲያ ስም ጄኔቭ ባንክ ካለው ገንዘብ ኢትዮጵያ ምንም እንደማታገኝ ፍ/ቤት ወሰነ</h2>


<p>የፌዴራል ጠ/ፍ/ቤት የእነ አቶ ታምራት ላይኔን ጉዳይ ሲወስን ከሼህ መሐመድ ሁሴን አላሙዲ ከቡና ሽያጭ ተብሎ የተወሰደውንና በነወይዘሮ ሻዕዲያ ቃሲም ስም በስዊዘርላንድ ኢንዶ ስዊስ ባንክ ይገኛል የተባለውን ገንዘብ እንዲመለስ በማለት የወሰነውንና የኢትዮጵያ መንግስትም ከዚያን ጊዜ ጀምሮ ለዓመታት ሙግት ሲመላለስበት የቆየው ገንዘብ አስመልክቶ ኢትዮጵያ ምን ገንዘብ ልታገኝ አይገባትም ሲል የስዊስ ጠ/ፍ/ቤት ወሰነ።</p>

<p>የኢትዮጵያ የፌዴራል ጠቅላይ ፍ/ቤት እነ አቶ ታምራት ላይኔ በተከሰሱበት ወንጀል በሰጠው የመጨረሻ ፍርድ የተባለው ገንዘብ ለመንግሥት እንዲመለስ የወሰነው ከሼህ መሐመድ አላሙዲ የተወሰደው 16 ሚሊዮን ዩኤስ ዶላር፣ ለቡና ሽያጭና ለተያያዙ ወጪዎች 5. ሚሊዮን ዩኤስ ዶላር ነበር። በዚህ ውሳኔ መሰረት የኢትዮጵያ መንግሥት ይፋ ጥያቄ ለስዊስ መንግሥት አቀረበ። የስዊስ መንግስትም ይህን የኢትዮጵያ መንግሥትን ጥያቄ ማስተናገድ የምንችለው በስዊስና በኢትዮጵያ መካከል በወንጀል ጉዳዮች የጋራ የሁለትዮሽ የመረዳዳት ስምምነት አስቀድሞ መፈረም አለበት የሚል ቅድመ ሁኔታ አስቀመጡ። ኢትዮጵያም በተጠየቀችው መሰረት ይህንን ስምምነት ፈረመች። ከፈረመችም በኋላ የኢትዮጵያ መንግሥት ሁለት ጥያቄዎች አቀረበ። አንደኛው በባንክ ስለተቀመጠው ገንዘብ መረጃ እንዲሰጣት ሁለተኛው ደግሞ የተቀመጠው ገንዝበ ለኢትዮጵያ እንዲመለስ የሚሉ ነበር።</p>

<p>የኢትዮጵያ መንግሥት ይህን ጥያቄ ለስዊስ መንግስት ያቀረበው በእነ ታምራት ላይኔ (በሻዕዲያም ጭምር) የተመሰረተው የወንጀል ክስ ገና ውሳኔ ሳያገኝ ነበር።</p>

<p>የስዊስ መንግሥትም የ1ኛ ባንክ ስለተቀመጠው ገንዘብ የተጠየቀው መረጃ ለኢትዮጵያ መንግሥት እንዲሰጥ፣ 2ኛ ገንዘቡም እንዲመለስ የሚል የፖሊሲ አቅጣጫ ይይዛል። በዚህ ጊዜ ባንክ የተቀመጠው ገንዘብ በወ/ሮ ሻዕዲያ ቃሲምና በአቶ ታምራት ላይኔ ልጅ ስም በብሌን ጌታቸው ስም መሆኑን የስዊስ መንግስት ይገልጻል። ስለሆነም የወ/ሮ ሻዕዲያና የብሌን ጌታቸው ጠበቆች ገንዘቡ ይመልስ የተባለውን ተቃወመው ለስዊዘርላንድ ከፍተኛ ፍ/ቤት ተቃውሞ ያቀርባሉ። በዚህ ምክንያት ኢንፎርሜሽኑ ብቻ ተሰጥቶ የገንዘቡ መመለስ ጉዳይ ይቆያል። የቆየበትም ምክንያት 3ኛ ወገን ጥያቄ ሊያስነሳ ስለሚችል ነገሩ በሚገባ እስኪታይ ድረስ ተብሎ ነበር። በተጨማሪም ኢትዮጵያ ውስጥ እየተካሄደ ያለው የወንጀል ክስ የመጨረሻ ውሳኔ ማግኘት አለበት ይባላል።</p>

<p>ይህ በዚህ እንዳለ 3ኛ ወገንም ጥያቄውን ያቀርባል። 3ኛ ወገን ሼህ መሀመድ አላሙዲ ናቸው። እነ አቶ ታምራት ላይኔ በተከሰሱበት በዚህ ክስ ከሼህ መሀመድ ሁሴን አላሙዲ 16 ሚሊዮን ብር እንደተወሰደ ለማስረዳት ሼኩን ዓቃቤ ህግ በምስክርነት ጠርቷቸው እንደነበር ይታወቃል።</p>

<p>በዚህ መካከል የፌዴራል ጠቅላይ ፍ/ቤት የወንጀል ክሱ የመጨረሻ ውሳኔ ያገኛል። የመጨረሻው ውሳኔም በፈረንሳይና ተተርጉሞ በኢትዮጵያ መንግስት አማካኝነት ለስዊስ መንግስት ይላካል። የስዊስ መንግሥት ውሳኔውን ከተመለከተ በኋላ ውሳኔው እርስ በርሱ የሚጋጭ ነው በማለት ተቃውሞ ያቀርባል። ተቃውሞውም በደረሰው የውሳኔው የፈረንሳይኛ ትርጉም በውሳኔው ገጽ 103 እና በገጽ 105 ያለው እርስ በራሱ ይጋጫል የሚል ነው። ምክንያቱም 16 ሚሊዮን ዶላር የሼህ መሀመድ አላሙዲ ነው፣ አምስት ሚሊዮን የቡና ሽያጭ ነው እያለ እንደገና ደግሞ ገንዘቡ የኢትዮጵያ መንግሥት ነውና ይመለስ የሚለው እርስ በርሱ ይጋጫል የሚል ነው። በዚህም ምክንያት ጉዳዩን የሚያየው የስዊስ ከፍተኛ ፍርድ ቤት ገንዘቡ አይመለስም ይላል።</p>

<p>ይህ ሁሉ ሙግት ሲደረግ የኢትዮጵያ መንግሥት የሙግት ወጭ ሙሉ በሙሉ የሸፈነው የስዊስ መንግስት ነው። የኢትዮጵያ ዋና ጠበቃ ሆነው ይከራከሩ የነበሩትም ዳግላስ ሆሩንግ የተባሉ ናቸው።</p>

<p>በዚህ ወቅት የኢትዮጵያ ወገን መልዕክተኞች ውሳኔው እርስ በርሱ ይጋጫል የሚለውን ጉዳይ ለኢትዮጵያ ፌዴራል ጠ/ፍርድ ቤት ያቀርቡታል። ፍርድ ቤቱም ባለፈው ዓመት ሚያዝያ ወር ላይ ጉዳዩን እንደገና ተመልክቶ ብይን ይሰጣል። የሰጠውም ብይን እርስ በራሱ የሚጋጭ ነገር የለውም የሚል ነው። ኢትዮጵያም ይህን የማብራሪያ ብይን ይዛ ለስዊስ ጠቅላይ ፍ/ቤት ይግባኝ ትላለች። የቀረበው ይግባኝ መሟላት ያለበት የጋራ ስምምነት መፈራረም ያስፈልጋል ተብለን ስምምነት ፈረምን፣ ውሳኔው የመጨረሻ ዕልባት ያግኝ ተብሎ ውሳኔው እስኪወሰን ጠበቅን በማለትና የብይኑን ማብራሪያ በማቅረብ ነው። በተጨማሪም የስዊስ ፍርድ ቤት ጉዳዩን ማየት ያለበት የኢትዮጵያ ጠቅላይ ፍ/ቤት የሰጠውን አጠቃላይ ፍርድ እንጂ እያንዳንዱን አንቀጽ በተናጥል በማየት አይደለም የሚልም የይግባኝ ቅሬታ ነበር። ይህ ሁኔታ በዚህ መልኩ እየሄደና እየቀጠለ እያለ አንዳንድ ምንጮች እንደሚጠቁሙት ከሆነ የኢትዮጵያ መንግሥትና ሼህ መሀመድ አላሙዲ ለየብቻቸው በተናጥል ከመሄድ ይልቅ በጋራ ሆነው ገንዘቡን ለማስመለስ እንዲጥሩ በሼሁ ጠበቆች በኩልና በኢትዮጵያ ዋና ጠብቃ ዳግላስ ሆሩንግ አማካኝነት ሙከራ ይደረግ ነበር። ሆኖም ግን በወቅቱ የነበሩት የኢትይጵያ የፍትህ ሚኒስትር በዚህ ላይ ፈቃደኛ ሆነው አልተገኙም። ስለዚህም የተናጥሉ ሙግት ቀጠለ። የስዊስ ጠቅላይ ፍርድ ቤትም ጉዳዩን ማየት ያዘ። ጉዳዩን ከመረመረ በኋላ በቅርቡ በሰጠው ውሳኔ በተፈፀመው ወንጀልና ስዊስ ባንክ በተቀመጠው ገንዘብ መካከል ምንም ዓይነት ግንኙነት የሚያሳይ ማስረጃ ስላጣ ለኢትዮጵያ ምንም ገንዘብ መመለስ የለበትም በማለት ወስኖ መዘገቡን ዘግቶ አሰናብቷል። ውሳኔውም የመጨረሻ ነው።</p>

<p>ይህ በዚህ እንዳለ ከወንጀል ክስ ጋር ጎን ለጎን ሲካሄድ የቆየውና አሁንም ድረስ ያልተወሰነው የኢትዮጵያ መንግሥት በተያያዘ ጉዳይ የመሰረተው የ34 ሚሊዮን ብር ክስ አለ። ጉዳዩን የሚከታተሉ ሰዎች እንደሚሉት ከዚህ በኋላ ያለው የኢትዮጵያ መንግሥት ተስፋ ይኸው ብቻ ነው።</p>

<p>በስዊዝ ፍርድ ቤቶች ውሳኔ መሰረት የኢትዮጵያ መንግሥት ጥያቄ ውድቅ ቢደረግም በዚህ ምክንያት ገንዘቡ ለሼህ መሐመድ አላሙዲ ይሰጣል ወይም አይሰጥም ማለት አለመሆኑን፣ የእሳቸው ጉዳይ እንደቀጠለና ገና ውሳኔ አለማግኘቱን ለመረዳት ተችሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 19 ቀን 1996</a></p>

</body>
</html>	














