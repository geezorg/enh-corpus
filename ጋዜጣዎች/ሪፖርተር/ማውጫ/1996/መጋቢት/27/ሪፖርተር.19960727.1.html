<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ መስተዳድር ጠ/ሚ/ር መለስ ያስቀመጡትን ግምገማ ፓርላማው ገለበጠው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ መስተዳድር ጠ/ሚ/ር መለስ ያስቀመጡትን ግምገማ ፓርላማው ገለበጠው</h2>


<p>የሕዝብ ተወካዮች ምክር ቤት፣ በከንቲባው የቀረበውን የአዲስ አበባን አስተዳደር ዓመታዊ ሪፖርት ጠቅላይ ሚኒስትር መለስ ለኢሕአዴግ ምክር ቤት ስለመስተዳድሩ ካቀረቡት ሪፖርት ጋር በተቃራኒ ሁኔታ በድጋፍ ተቀበለው።</p>

<p>በፓርላማው መጋቢት 23/1996 ባደረገው 19ኛ መደበኛ ስብሰባ ከንቲባ አርከበ እቁባይ ስለመስተዳድሩ ያቀረቡትን ሪፖርት በረጅም ጭብጨባ በመደገፍ መቀበል ብቻ ሳይሆን የመስተዳድሩን የስራ እንቅስቃሴ የሚያበረታታ ሃሳብ ቀርቧል። ኢሕአዴግ በአብላጫ ወንበር የያዘው ፓርላማ፣ የኢሕአዴግ ሊቀመንበር የአዲስ አበባ ምክር ቤት "ከቀለም ቅብ ያለፈ የማይሰራ" ያሉትን መስተዳደር ማሞገሱ አስገርሟል። ለመስተዳድሩ ድጋፋቸውን ከሰጡት መካከል የተቃዋሚ የፓርላማ አባል ይገኙበታል።</p>

<p>በዕለቱ የምክር ቤቱ ስብሰባ 389 አባላት በተገኙበት ከንቲባ አርከበ 1:19 ደቂቃ ለሚሆን ጊዜ ሪፖርታቸውን በንባብ አሰምተዋል። በሪፖርታቸው ይዘት የከተማው ልማትና በመልካም አስተዳደር ተግባርን ማዕከል ያደረገ የአዲስ አበባ ቻርተር አዋጅ ቁ 361/95 በሚደነግገው መሰረት ለከንቲባውና ለመስተዳድር አካላት በሰጣቸው ተልኮ አንጻር የተፈፀሙትን ስራዎች ገልፀዋል።</p>

<p>በዕለቱ የከንቲባ አርከበን ረዘም ያለ ሪፖርት ከተደመጠ በኋላ የሕግና አስተዳደር ጉዳይ ቋሚ ኮሚቴ በ14 ደቂቃዎች 15 ራሳቸውን ችለው የቀረቡ ጥያቄዎችንና 19 ንዑሳን ጥያቄዎች ቀርበው 1:05 ደቂቃ የፈጀ ማብራሪያ ተሰጥቶባቸዋል። ተቃዋሚ የፓርላማ አባላት የተከበሩ ዶ/ር በየነ ጴጥሮስ በአዲስ አበባ ትንሽ ነው የማይባሉ ለውጦች እየታዩ መሆናቸውንና መሻሻሎች እየታዩ መሆኑን ጠቅሰው ተቃዋሚዎች ቢሆኑም የሚደግፉትን ከመደገፍ ወደኋላ እንደማይሉ ገልፀዋል። የተከበሩ አቶ በድሩ አደም በበኩላቸው ከንቲባውና አመራሩን የተሻለ ሲሉ አወድሰው ሊተኮርባቸው ይገባል ባሉዋቸው ነገሮች ላይ አስተያየት ሰጥተዋል። የማህበራዊ ጉዳይ ቋሚ ኮሚቴ አባል የሆኑትና አዲስ አበባን ተዘዋውረው ከጎበኙት የፓርላማ አባላት አንዱ የሆኑት የተከበሩ አቶ ተረፈ ሁነኛውም አመራሩ በሪፖርቱ እንደቀረበው የሚያስመሰግነው በርካታ ስራዎች መስራቱን ተናግረዋል። </p>

<p>የፓርላማ አባላቱ የመስተዳድሩን አመራር ተግባር በቡድን ሆነው ከጎበኙት የምክር ቤቱ አባላት በተሰጠው ምስክርነትና በከንቲባ አርከበ የረካና የተደሰተ መሆኑን በረጅም ጭብጨባ ገልጿል። ሪፖርቱ በቀረበበት ወቅት የተገኙት አምስት የአስተዳድሩ አመራሮች ጥያቄዎቹን በብቃት መመለሳቸው መስተዳድሩ የቅንጅት ስራው የዳበረ መሆኑን እንዳሳያቸው አንዳንድ የፓርላማ አባላት ለሪፖርተር ጋዜጣ ገልፀዋል።</p>

<p>አፈ ጉባኤ ዳዊት ዮሐንስ በበኩላቸው የአዲስ አበባ ከንቲባ ያቀረቡት ጥቅልል ባለ ግን ደግሞ ብዙ ዝርዝር ጉዳዮች በያዘ መልኩ በጥሩ ሁኔታ የቀረበ ሪፖርት መሆኑን አውስተው ለጥያቄዎቹም በቂ መልስ እንደተሰጠ አመልክተው ስብሰባው 7:20 ላይ ተጠናቋል።</p>

<p>በተያያዘ ጉዳይ ጠቅላይ ሚኒስትር መለስ ዜናዊ መስተዳድሩን ለዘላቂ መፍትሔ ሳይሆን ለጊዜያዊ ሥራ "እንጣጥ እንጣጥ" የሚል ሲሉ ነቅፈው መግለፃቸው ይታወሳል። በማጠቃለያቸውም ላይ ካልታረቀ ወይም አንገቱ ካልተቆረጠ አዲስ አበባ የአብዮታዊ ዲሞክራሲ መናኸሪያ እንደማትሆን መግለጻቸው አይዘነጋም። ይሁንና የምክር ቤቱ አባላትም ሆነየከንቲባ አርከበ ሪፖርት የአቶ መለስ ዜናዊን ንግግር ከግምት ያስገባ አልነበረም።</p>

<p>ከንቲባ አርከበ በአቶ መለስ የተወቀሰበትን "የቀለም ቅብ ስራ" ከግምት ስላላስገቡት ያከናወኑትን ተግባር ብቻ ገልፀዋል። አፈጉባእ ዳዊትም ቢሆን በኢሕአዴግ ምክር ቤት በተገኙበት ወቅት በአቶ መለስ የተነገረውን የአ.አ መስተዳድር አመራር ድክመት አለማንሳታቸው የአቶ መለስን ዘለፋ ከዚያው ምክር ቤት ውጭ ለማሰብ ያለመፈለግ አዝማሚያ መኖሩን ያሳያል ተብሏል። አፈ ጉባኤ ዳዊት ከንቲባ አርከበና አቶ ሕላዊ ዮሴፍ በወቅቱ ለአቶ መለስ በሰጡት አስተያየት ላይ መልስ ባይሰጡም በአሁኑ የራሳቸውን ስሜት ብቻ ተከትለው ገለፃ ማካሄዳቸው ያለፈውን ሪፖርት እንዳልተስማሙበት እንደሚያሳይ ተገምቷል።</p>

<p>የፓርላማ አባላት በበኩላቸው ብዙ ጊዜ ባልተለመደ ሁኔታ በከንቲባ አርከበ ሪፖርት በረጅም ጭብጨባ ማጀባቸው የአቶ መለስን ንግግር እንደማይደግፉት የሚያሳይ ሆኖ ታይቷል። ይሁንና የአዲስ አበባ መስተዳድር በጠቅላይ ሚኒስትር ቢሮ ስር እንደመሆኑ ከአቶ መለስ ፍቃድ ውጭ መስተዳድሩን በሃላፊነት ለማቆየት እንደማይቻል ይታወቃል።</p>

<p>ተቃዋሚዎች በበኩላቸው ከሰጡት በርካታ ጥያቄና አስተያየት ውጭ የአቶ መለስን በመስተዳድሩ ላይ የተናገሩትን አስመልክተው አስተያየት አለመስጠታቸውና ከንቲባ አርከበንም አለመጠየቃቸው አንዳንዶችን አናዷል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 27 ቀን 1996</a></p>

</body>
</html>	














