<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው በጋምቤላው ጉዳይ ልዩ አጣሪ ኮሚሽን እንዳይቋቋም ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፓርላማው በጋምቤላው ጉዳይ ልዩ አጣሪ ኮሚሽን እንዳይቋቋም ወሰነ</h2>


<p>የኢፌዲሪ የህዝብ ተወካዮች ም/ቤት በጋምቤላው ጉዳይ መንግስት ተከሳሽ ስለሆነ፣ ምክር ቤቱም ከሦስት ወር በኋላ በጉዳዩ ላይ ፣መነጋገሩ እና የተጣራ ነፃ ሪፖርት ባለማቅረቡ በክልሉ የነበረውን ሁኔታ ለማጣራት ከሁሉም ወገኖች የተውጣጣ አጣሪ ኮሚሽን እንዲቋቋም የቀረበለትን ጥያቄ ውድቅ አደረገ። የፌዴራል ጉዳዮች ሚኒስትሩ አቶ አባይ ፀሐዬ "መንግስት በጋምቤላው ጉዳይ ይቅርታ አልጠይቅም" ብለዋል። </p>

<p>ባለፈው ሐሙስ በጋምቤላ ክልል የፀጥታ ሁኔታ ላይ የፌዴራል ጉዳዮች ሚኒስቴር ለፓርላማው ያቀረበው ሪፖርት ከተደመጠ በኋላ የም/ቤቱ አባል ዶ/ር በየነ ጴጥሮስ በግጭቱ የመከላከያ ሠራዊቱን ሚና ለማጣራት፣ የሟቾች ቁጥር በግልፅ እንዲታወቅ ለማድረግ እና በዘላቂነት የክልሉን ችግር ለመፍታት ልዩ አጣሪ ኮሚሽን ማቋቋም ያስፈልጋል ሲሉ ሀሳብ አቅርበዋል።</p>

<p>290 አባላት በተገኙበት በዕለቱ የም/ቤቱ 4ኛ ዓመት 15ኛ መደበኛ ስብሰባ ላይ አባላቱ በጉዳዩ ላይ ውይይት ካደረጉ በኋላ በም/አፈ ጉባዔው ጠያቂነት የጋምቤላ ጉዳይ አሁን ባለው የመንግስት መዋቅር እና የም/ቤቱ የህግና አስተዳደር ጉዳዮች ቋሚ ኮሚቴ እየተከታተሉ የወደፊቱን ሁኔታ ሪፖርት ያድርጉ የሚለው ሃሳብ ለድምፅ ውሳኔ ቀርቦ ልዩ ኮሚሽን አይቋቋም፤ ባለው መዋቅር ይጣራ የሚለው በሰባት ድምፅ ተቃውሞ ፀድቋል።</p>

<p>የፌዴራል ጉዳዮች ሚ/ር አቶ አባይ ፀሀዬ የጋምቤላ ግጭት መሰረታዊ ምክንያት የልማትና የመልካም አስተዳደር ዕጦት መሆኑን በሪፖርታቸው ጠቅሰዋል። በክልሉ በታህሳስ 3 ግጭት ብቻ 60 የሚደርሱ የአኝዋክ ብሔረሰብ ተወላጆች በደገኞች ተገድለዋል፤ 74 ቆስለዋል፣ 410 ቤቶች ተቃጥለዋል እንዲሁም እስከ 10 ሺህ የሚገመቱ የአኝዋክ ብሔረሰብ ተወላጆች ወደ ሱዳን መሸሻቸውና ተፈናቅለው በአካባቢው የተበታተኑ መሆኑን አመልክተዋል።</p>

<p>የክልሉ ተወላጅ የሆኑት የም/ቤቱ አባል የተከበሩ አቶ ደቦል ማንዋል ከሪፖርቱ በኋላ በሰጡት አስተያየት መደባበቅ የማያስፈልግ ነው፣ የመከላከያ ሠራዊቱ ህዝቡን ሲጨፈጭፍ እንደነበር፣ ከሞቱት ሰዎች ብዙዎቹ የተገደሉት በጥይት ነው፣ በፌዴራል ጉዳዮች አካባቢም ችግር አለ፣ ችግሩን ከመከሰቱ በፊት እንዲከላከል አቤት ብለን ሰሚ አላገኘንም፣ የሟቾች ቁጥር 60 ሳይሆን ባለን መረጃ ደገኖች ብቻ 310 ሞተዋል በማለት ፌዴራል ጉዳዮች ራሱን ይፈትሽ ብለዋል። </p>

<p>የተከበሩ ዶ/ር በየነ ጴጥሮስ በበኩላቸው እሳቸውም በሟቾች ቁጥር ላይ ልዩነት እንዳላቸው ገልጸዋል። በዚህም በስም፣ በፆታ፣ በአድራሻ የሚጠቀሱ 606 አኙዋኮች ሞተዋል ሲሉ ገልጸው ፓርላማው በዚህ ጉዳይ በወቅቱ አለመወያየቱ ከትዝብትና ከተወቃሽነት የማያድነው መሆኑን አመልክተዋል። መከላከያ ሠራዊቱም በጋምቤላ ግጭት የነበረው ሚና በአግባቡ መጣራት አለበት ያሉት የተከበሩ ዶ/ር በየነ በተባበሩት መንግስታት ድርጅት የዜና አውታር ኢሪን መንግስት በጋምቤላው ጉዳይ ይቅርታ ጠይቋል መባሉንም በጥያቄ አንስተዋል።</p>

<p>አቶ አባይ ፀሐዬ በሰጡት ምላሽ የመከላከያ ሠራዊቱ ግጭቶች እንዳይባባሱ ከክልሉ በቀረበለት ጥያቄ መሰረት መግባቱን ጠቅሰዋል። አቶ አባይ ሠራዊቱ የተናጠል ግድያና ቃጠሎውን ያቆመው ብቸኛ ኃይል ነው፣ ከፀረ-ሰላም ቡድኑም ጋር በተደጋጋሚ ፍልሚያዎች አድርጓል፣ ማርኳል፣ አቁስሏል እንዲሁም የራሱንም ህይወት ጭምር መስዋዕት አድርጓል በማለትም ሠራዊቱ የሚጠየቅበት ነገር አለመኖሩን አስረድተዋል።</p>

<p>መንግስት ሠራዊቱ ያጠፋው ጥፋት ስለሌለ አንድም ይቅርታ አለመጠየቁን አቶ አባይ ፀሐዬ ገልፀው በሳቸው መረጃ መሰረት በአደጋው የተጠቁ ቤተሰቦችና የአገር ሽማግሌዎችን አነጋግረውም ሠራዊቱ አዳነን እንጂ ሠራዊቱ ጨፈጨፈን የሚል ቅሬታ አለመስማታቸውን ተናግረዋል። ከሞቱት ሰዎች ብዙዎቹ በገጀራ የተገደሉ ናቸው ሲሉ ገልጸዋል።</p>

<p>የሞቱት ሰዎችን ቁጥር መደበቅ አስፈላጊ አይደለም ያሉት አቶ አባይ ፀሐዬ አንድም ሰው መሞት የለበትም በማለት ከተለያዩ ወገኖች የቀረበው የሟቾችን ዝርዝር ለማጣራት ተሞክሮ አንዳንዱ ቀድሞ የሞተ፣ ሌላው ከዓመታት በፊት በሌላ ምክንያት የሞተና አንዳንዱም በህይወት ያለ ሆኖ ተገኝቷል ብለዋል።</p>

<p>በፌዴራል ጉዳዮች እኩል የቀረበው የሟቾች ቁጥር የታህሳስ 3 ብቻ መሆኑን በዲማው ግጭት የተገደሉትን ለማወቅ አለመቻሉ ተጠቅሷል። መሰረታዊው ምክንያት የቁጥር ጉዳይ አይደለም ሲሉ አቶ አባይ ተናግረዋል።</p>

<p>የፌዴራል ጉዳዮች ለም/ቤቱ ባቀረበው በዚህ ሪፖርት በዲማ በገጠር የወርቅ ለቀማ ላይ በነበሩት ሰዎች ግድያ የተሳተፉ 200 ታጣቂ ፀረ -ሰላም ኃይሎች በመንግሥት ቁጥጥር ሥር አለመዋላቸውን ገልጿል። በከተማ በአኝዋክ ዜጎች ግድያ የተሳተፉ ሰዎች ተይዘው ጉዳያቸው በመጣራት ላይ ሲሆን በቅርቡም የተያዙ 37 ተጠርጣሪዎችን በተመለከተ ከዓቃቤ ሕግ ጋር የሰነድ ርክክብ መደረጉን ሪፖርቱ ጠቅሷል።</p>

<p>በሪፖርቱ እንደቀረበው ጥቂት የአኙዋክ፣ የኑዌር እና ደገኞች በሚያራምዱት ጠባብ አመለካከት ስር መስደድና የሥልጣን ክፍፍል አነሰን የሚል ምክንያት ዘርንና ብሔረሰብን መሰረት ላደረገ ጭፍጨፋ ትልቁን ሚና ተጫውተዋል።</p>

<p>ከሁለት ዓመት በፊት ከክልሉ ተወላጅ ብሔረሰቦች በአኝዋክና ኑዌር የፖለቲካ ድርጅቶች መካከል የሥልጣን ሽኩቻ ነበር የሚለው የፌዴራል ጉዳዮች ሪፖርት በዚህም በኢታንግ ከ5600 ቤቶች በላይ ሲቃጠሉ፣ ከ50 በላይ ሰዎች ከሁለቱም ወገን ተገለዋል ይላል።</p>

<p>አቶ አባይ ፀሐዬ ለምክር ቤቱ ያቀረቡት ሪፖርት በጋምቤላ ስላለው አስተያየት ሲዘረዝር የአኝዋክ ተወላጆች ችግሩ እየተባባሰ ሲመጣ የታዩ ምልክቶች እንደነበር፣ ይሁንና በፌዴራልም ሆነ በክልሉ መንግስት ወቅታዊ እርምጃ አለመወሰዱን መግለጻቸውን ያስታውሳል። የአኙዋክ ተወላጆች "የደገኛው ስሜት እየተባባሰ ሲመጣም ክትትል አልተደረገም፤ የጨፈጨፉንም ደገኞች ናቸው። ....በቤታቸው ደብቀው ያዳኑን የደገኛውና የኑዌር ተወላጆችም ነበሩ። ሰራዊቱ ባይደርስልንም እልቂቱ ይቀጥል ነበር" ማለታቸው በሪፖርቱ ተገልጿል።</p>

<p>የኑዌር ብሔረሰብ ሽማግሌዎች ደግሞ ችግሩ የአኙዋክ ጠባብነት ነው፤ ጋምቤላን የአኙዋክ ብቻ ለማድረግ ሌላውን ሕዝብ ከክልሉ ማባረር ይፈልጋሉ" ማለታቸውን የሚገልጸው ይኸው ሪፖርት ተወላጆቹ ወንጀለኞች ለሕግ እንዲቀርቡና መንግስት ሕገወጥ ትጥቅ እንዲያስፈታ መጠየቃቸውን ገልጿል።</p>

<p>ሪፖርቱ "የደገኛ አስተያየት" በማለት ባካተተው ዘገባም "ቀላል የማይባሉ በተለይም በጋምቤላ ዙሪያ የሚኖሩ ደገኞች የአካባቢውን ተወላጆች ሉአላዊነት ያለማመን፣ የክልሉ ሕዝብና መንግስት ሥልጣንና መብት ያለመቀበል፣ በዕብሪት የማየት ዝንባሌ ይታይባቸዋል" ብሏል። ሪፖርቱ "ፌዴራል መንግስት የእነሱን ፍላጎት በክልሉ ላይ እንዲጭን ይፈልጋል" ካለ በኋላ "የደገኛ የበላይነትን የሚያራምዱ ውሱን የደገኛ ክፍል ይህን አመለካከት ግንባር ቀደም ሆነው" እንደሚያራምዱት ያስረዳል። "የክልሉን ሕዝብ ራስን የማስተዳደር መብትና ሥልጣን የማይቀበል፣ ሰበብ ፊልጎም ይህን መብት ሊረግጥ የሚፈልግ ትምክህተኛ የደገኛ ክፍል አለ" ሲል የአቶ አብይ ሪፖርት የአስተያየት ዝርዝሩን ይቋጫል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 12 ቀን 1996</a></p>

</body>
</html>	














