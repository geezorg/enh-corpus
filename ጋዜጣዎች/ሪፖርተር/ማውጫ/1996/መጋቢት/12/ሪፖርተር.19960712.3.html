<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ብርሃነ መዋ በ17ሺ ብር ግብር በማስቀረትና ባለማሳወቅ ወንጀል ተከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ ብርሃነ መዋ በ17ሺ ብር ግብር በማስቀረትና ባለማሳወቅ ወንጀል ተከሰሱ</h2>


<p>የኢትዮጵያ የአዲስ አበባ ንግድ ም/ቤቶች ፕሬዚዳንት አቶ ብርሃነ መዋ 17,437.20 ብር የተጨማሪ እሴት ታክስ ገቢ ሳያደርጉ በመንግስት የቀረጥና የግብር ገቢዎች ላይ ተሰራ በተባለ ወንጀል በፌዴራል የመጀመሪያ ደረጃ ፍርድ ቤት ልደታ አንደኛ ወንጀል ችሎት ባለፈው ሰኞ ክስ ተመሰረተባቸው።</p>

<p>የክልል 14 አስተዳደር ዓቃቤ ህግ በአቶ ብርሃነ ላይ ባቀረበው ክስ በአዋጅ ቁጥር 285/94 አንቀጽ 22፣25፣26 (1እና 2) እንዲሁም አንቀጽ 493 በመተላለፍ በመንግስት የቀረጥና የግብር ገቢዎች ላይ ወንጀል ፈጽመዋል በሚል ለፍ/ቤት ባቀረበውና ለተከሳሽም በደረሳቸው ግልባጭ ክስ አቅርቧል።</p>

<p>በአቶ ብርሃነ ላይ የቀረበው ክስ ከጥር ወር 1995 ዓ.ም እስከ ታህሳስ 1996 ዓ.ም ደረስ ለመንግስት ገቢ መሆን የነበረበትን የተጨማሪ እሴት ታክስ 17,473.20 ብር ማስቀረታቸውንና አለማሳወቃቸው ተጠቅሶ፣ በገቢዎች ሚኒስቴር ባልተፈቀደ ህገ ወጥ ደረሰኝ ግብይት የማካሄድ ወንጀል ፈፅመዋል ይላል።</p>

<p>ዓቃቤ ህግ በክሱ በተለያዩ ጊዜያት ተፈፀመ ያለውን ወንጀል የዘረዘረ ሲሆን ከነዚህ መሀከል አቶ ብርሃነ በሚያስተዳድሩት ፖሊ ኢንዱስትሪያል ኬሚካል ውስጥ የገቢዎች ሚኒስቴር የማያውቀው፣ አግባብ ባልሆነና ለሥራው ባልተፈቀደ በተለምዶ የወፍጮ ቤት በሚባል ደረሰኝ የ5,967.43 ብር ሽያጭ አከናውኖ ለመንግስት ገቢ መሆን የሚገባውን 895.1 ባለማሳወቅና ባለመክፈሉ የሚለው የወንጀል ዝርዝር ይገኝበታል። ዓቃቤ ህግ አለኝ የሚላቸው የሰውና የሰነድ ማስረጃዎች ዝርዝር ከክልሱ ጋር ዘርዝሮ አቅርቧል።</p>

<p>አቶ ብርሃነ መዋ ክሱ ከተነበበላቸው በኋላ "ከጠበቃዬ ተማክሬ መልስ ለመስጠት ቀጠሮ ይሰጠኝ። የዋስትና መብቱ ይጠበቅልኝ?" ሲሉ ፍ/ቤቱን ጠይቀዋል። ዓቃቤ ህግ በበኩሉ ግለሰቡ የተከሰሱበትን የህግ አንቀፅ ከባድ ስለሆነ የዋስትና ግደታው ከፍ ይደረግልኝ ሲል አመልክቷል።</p>

<p>አቶ ብርሃነ በ30 ሺህ ብር ውስትና እንዲወጡ የተፈቀደላቸው ሲሆን ለተከሰሱበት ምላሻቸውን በጽሑፍ እንዲያቀርቡ ለመጋቢት 16 ቀን 1996 ዓ.ም ተለዋጭ ቀጠሮ ተሰጥቷል። አቶ ብርሃነ መዋ በዕለቱ በጊዜ ቀጠሮ አራዳ ፍ/ቤት ይቀርባሉ ተብሎ ጠበቃቸውና ቤተሰቦቻቸው በዚያ ሲጠብቅዋቸው በልደታ ፍ/ቤት ክስ ተመስርቶባቸው በ30 ሺህ ብር ዋስትና ከእስር ወጥተዋል።</p>

<p>ከአቶ ብርሃነ ጋር በተጨማሪ እሴት ታክስ ማጭበርበር ተጠርጥረው ከታሰሩት መካከል ልደታ የጀመሪያ ፍ/ቤት አብረዋቸው የቀረቡት ከ50 እስከ 60 ሺህ የዋስትና ገንዘብ አስይዘው የወጡ ሲሆን በሁሉም ላይ ፈፅመዋል እንደተባለው ድርጊት የተለያየ ክስ ቀርቦባቸዋል። በአራዳ ፍ/ቤት የቀርቡ አንድ ግለሰብ ላይ ተጨማሪ የ7 ቀን የምርመራ ጊዜ ተፈቅዶላቸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 12 ቀን 1996</a></p>

</body>
</html>	














