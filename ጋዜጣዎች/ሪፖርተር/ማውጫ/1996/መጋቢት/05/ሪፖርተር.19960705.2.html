<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ባንክ የልዑካን ቡድን የበጀት ግምገማ ለማድረግ አዲስ አበባ ገብቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም ባንክ የልዑካን ቡድን የበጀት ግምገማ ለማድረግ አዲስ አበባ ገብቷል</h2>


<p>የኢትዮጵያ 1995 (2003-2004) የበጀት አፈጻጸም ሪፖርት የሚገመግም አንድ የዓለም ባንክ የልዑካን ቡድን አዲስ አበባ መግባቱንና ግምገማውን በማካሄድ ላይ መሆኑ ተገለጸ።</p>

<p>ምንጮች እንደጠቆሙት የኢትዮጵያ መንግስት በ1995 ዓ.ም የበጀት ዓመት ከገቢ ግብርና ከእርዳታ 19 ቢሊዮን ብር ገቢ አገኛለሁ የሚል እቅድ ነበረው። በዚሁ የበጀት ዓመት አወጣዋለሁ ብሎ ያቀደው ግን 23 ቢሊዮን ብር ነበር። በዚህ ስሌት ወጪውን ለመሸፈን ከሚያስፈልገው 4 ቢሊዮን ብር አንድ ቢሊዮን አገር ውስጥ ባንኮችና ከፕራይቬታይዜሽን ለማግኘት አቅዶ እንደነበረ ከአሁኑ ግምገማ ቅርበት ያላቸው ምንጮቻችን ጠቁመዋል። ምንጮቻችን እንደሚሉት መንግስት በ1994 ዓ.ም ከፕራይቬታይዜሽን ያገኘው 13 ሚሊዮን ብር ብቻ ሆኖ ሳለ በ1995 ዓ.ም አንድ ቢሊዮን አገኛለሁ ብሎ ማቀዱም የበጀት ዝግጅቱን ጉደለት የሚያሳይ ነው። የወጪና የገቢ ልዩነቱን (4 ቢሊዮን ብር) ቀሪ መጠን ማለትም ሦስት ቢሊዮን ብር ከውጭ እርዳታና ብድር ለመሙላት እቅድ ይዞ ነበር። ይህም ቢሆን ባለሙያዎቹ እንደሚሉት በዋናው የበጀት ገቢ ውስጥ ከውጭ ብድርና እርዳታ ይገኛል ከተባለው ጋር ተካቶ መታሰብ የነበረበት እንጂ እንደ አዲስ ልዩነት ለመሸፈን ተብሎ ሊታቀድ የሚገባው አልነበረም።</p>

<p>ስማቸው እንዲገለጽ ያልፈለጉ የዓለም ባንክ ልዑክ አባል የሆኑ ኤክስፐርት በግምገማው መሰረት የኢትዮጵያ መንግስት በበጀት ዓመቱ አወጣዋለሁ ብሎ ያቀደው ወጪ 23 ቢሊዮን ብር ቢሆንም ማግኘትና ማውጣት የቻለው 13. ቢሊዮን ብቻ መሆኑን ገልጸዋል። ኤክስፐርቱ የኢትዮጵያ መንግስት ገቢ በታክስ መሻሻል መጠነኛ እድገት ቢያሳይም የአገሪቱ ኢኮኖሚ አሁንም በውጭ እርዳታና ብድር ላይ ጥገኛ መሆኑን ያስረዳሉ።</p>

<p>መንግስት ወጪውን እንደገና በሚገባ መፈተሽ አለበት የሚሉት ሌሎች የባንኩ የቅርብ ምንጮች በግምገማው መሰረት ኃላፊነት የጎደላቸው የበጀት ድልድሎችና ወጪዎች ተለይተው መቀመጣቸውን ይገልፃሉ። ሁኔታውን በንጽጽር የሚያስረዱት እነዚሁ ምንጮች በ995 ዓ.ም ለጉዞና ለአበል ብቻ አገሪቱ በአጠቃላይ 300 ሚሊዮን ብር ወጪ መደረጉን ይገልጻሉ።</p>

<p>ከዚህም ውስጥ 180 ሚሊዮን ብር በፌዴራል ደረጃ የወጣ ሲሆን ቀሪው 120 ሚሊዮን ብር በክልሎች የወጣ ነው። በ1995 ዓ.ም ለጉዞና ለአበል 300 ሚሊዮን ብር ሲወጣ በ1994 የበጀት ዓመት በመላ አገሪቱ ለጤና ተቋማት ግንባታ የወጣው 270 ሚሊዮን ብር መሆኑን ምንጮቹ ለንጽጽር ያስታውሳሉ።</p>

<p>አንድ የዓለም ባንክ ልዑክ ባንኩ ለኢትዮጵያ የሚያደርገውን እገዛ በተመለከተ ከፍተና ብድርና የእዳ ቅነሳ ሲያደርግ መቆየቱን አስታውሰዋል። አያይዘውም በ995 ዓ.ም አንኩ ለኢትዮጵያ የ600 ሚሊዮን ብር የእዳ ስረዛ ማድረጉን ገልጸዋል። ይሁንና በጉዳዩ ላይ አስተያየታቸውን የሰጡ ኢትዮጵያውያን ባለሙያዎችን የዓለም ባንክ በተባለው ዓመት የ600 ሚሊዮን ብር የእዳ ስረዛ ቢያደርግም በሌላ በኩል ኢትዮጵያ ለብድሯ ወለድ ብቻ 639 ሚሊዮን ብር መክፈሏን አስታውሰዋል።</p>

<p>የባንኩ ምንጮች የኢትዮጵያ የበጀት አጠቃቀም የሚወቅሱበት ሌላው ምክንያት ለአስተዳደር ጉዳዮች ከፍተኛ ወጪ መውጣቱ ነው። በ1995 የበጀት ዓመት ከተያዘው የ23 ቢሊዮን ብር የወጪ ባጀት 40 በመቶ ማለትም 9.2 ቢሊዮን የሚሆነው ከአስተዳደራዊ ጉዳዮች ጋር የተያያዘ መሆኑን የሚያስታውሱት እነዚሁ ምንጮች በብድርና በእርዳታ ከሚሟላ ባጀት ይህን ያህል መመደብ ምክንያታዊ አይደለም ይላሉ። ባለሙያዎቹ እንደሚሉት ይህ ሁኔታ መንግስት ደሞዝ ለመክፈልም ከሚበደርበት ደረጃ ላይ መድረሱን የሚያሳይ ነው። ምንጮቹ ኢትዮጵያ በቅርቡ ለዓለም ባንክ ካቀረበችው የብድር መጠየቂያ ዝርዝር ውስጥ የደሞዝ ክፍያ አንዱ መሆኑንም ሳይጠቅሱ አላለፉም።</p>

<p>የአገሪቱ የበጀት አያያዝና አጠቃቀም እንደሚያሳስባቸው የገለጹት የባንኩ ምንጮች በቅርቡ ለኢንፎርሜሽን ቴክኖሎጂ ማስፋፊያ በሚል ለአቅም ግንባታ ሚኒስቴር 300 ሚሊዮን ብር ብድር መሰጠቱን ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 5 ቀን 1996</a></p>

</body>
</html>	














