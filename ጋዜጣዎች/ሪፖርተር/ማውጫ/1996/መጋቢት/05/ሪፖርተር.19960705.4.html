<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ረቂቅ የፕሬስ ሕጉ እንደተድበሰበሰ ሊጸድቅ አይገባም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ረቂቅ የፕሬስ ሕጉ እንደተድበሰበሰ ሊጸድቅ አይገባም"</h2>


<p>ከየአቅጣጫው ከፍተኛ ተቃውሞ ሲሰነዘርበት የቆየው ረቂቅ የፕሬስ ህጉ ግልጽነት በጎደለው ሁኔታ ሊጸድቅ እንደማይገባው ሁለት ዓለም አቀፍ ተቋማት ገለጹ።</p>

<p>ዓለም አቀፍ የፕሬስ ኢንስቲትዩት (ኤይ ፒ አይ) እና ዓለም አቀፍ የጋዜጠኞች ፌዴሬሽን (አይ ኤፍ ጄ) ሰሞኑን በጋራ ባወጡት መግለጫ የኢትዮጵያ መንግስት በአወዛጋቢው ረቂቅ የፕሬስ ህግ ላይ ተደረጉ የተባሉትን ማሻሻያዎች ለአገር ውስጥ መገናኛ ብዙሃን፣ ለሲቪል ማኅበረሰቡ እና ለዓለም አቀፉ ማኅበረሰብ በግልጽ ሳያሳውቅ ለማጽደቅ የጀመረውን ሒደት ወቀሱ። የማስታወቂያ ሚኒስቱር አቶ በረከት ስምኦን ረቂቅ ህጉን በቅርቡ ለሚኒስትሮች ምክር ቤት እንዲያቀርቡትና ተከትሎም ለፓርላማው እንደሚቀርብ ገልጸዋል የሚለው የሁለቱ ተቋማት መገልጫ ረቂቁ ለአፓርላማ ከመቅረቡ በፊት ውይይት የሚደረግበት ዕድል እንደማይኖር በስጋት ገልጿል።</p>

<p>የአይፒአይ ዳይሬክተር ጆሐንስ ፍሪዝ በአጠቃላይ የረቂቅ ህጉ አካሄድ ምሥጢራዊነት የበዛበት ነው ሲሉ ተችተዋል። ይህ የተድበሰበሰ አካሄድ መንግስት ትችት የተሰነዘረባቸውን አንቀጾች እንዳሉ ለማጽደቅ ፍላጎት እንዳለው ያሳያል ያሉት ዳይሬክተሩ የኢትዮጵያ መንግሥት ተሻሻለ የተባለውን ረቂቅ ለፓርላማ ከማቅረቡ በፊት ለሕዝብ ይፋ እንዲያደርግ ጠይቀዋል።</p>

<p>የአይ ኤፍጄ ዋና ጸሀፊ አይደን ዋይት በበኩላቸው የሕግ አወጣቱ መድበስበስ ሒደቱን ጥያቄ ውስጥ የሚጥልና ሕጉንም ያልተሟላ የሚያደርግ ነው ብለዋል። የሁለቱ ተቋማት መግለጫ የኢትዮጵያ መንግስት የነፃ ፕሬስ ማደግ ለዴሞክራሲ ግንባታ ቁልፍ ሚና እንዳለው መዘንጋት የለበትም ብሏል።</p>

<p>በዚህ ጉዳይ ላይ ለተመድ አስተያየታቸውን የሰጡት የኢትዮጵያ መንግስት ቃል አቀባይ አቶ ዘመድኩን ተክሌ በረቂቁ ላይ ቀደም ሲል ሦስት ውይይቶች መካሄዳቸውን አስታውሰው አሁንም ለመወያየት ዝግጁ መሆናቸውን ገልጸዋል። አቶ ዘመድኩን በውይይት ከተነሱት ሐሳቦች መካከል የተወሰኑት በረቂቁ መካተታቸውንም አስረድተዋል። ይሁንና ተሻሽሏል የተባለው ረቂቅ ህግ ይዘት ምን እንደሆነ ይፋ አለመደረጉ ይታወቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 5 ቀን 1996</a></p>

</body>
</html>	














