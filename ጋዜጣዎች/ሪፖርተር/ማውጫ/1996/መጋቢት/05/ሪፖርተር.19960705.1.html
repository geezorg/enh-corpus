<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በትግራይ የተቃውሞ ሰልፍ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በትግራይ የተቃውሞ ሰልፍ ተካሄደ</h2>


<p>በትግራይ ማእከላዊ ዞን ተምቤን የአብይዓዲ ከተማ ህዝብ የመሰረተ ልማት ችግሮቻችን እንዳይፈቱ መንግስት አድልዎ ፈጽሞብናል በማለት ዓርብ ጠዋት ከፍተኛ የተቃውሞ ሰልፍ አካሄደ።</p>

<p>በሺዎች የሚቆጠር የዓብይዓዲ ከተማ ህዝብ አርብ መጋቢት ሶስት የተቃውሞ ሰልፉን ያካሄደው መንግስት በከተማዋ ስር የሰደዱትን የመብራት፣ የውሃ፣ የመንገድ፣ የባክንና ሌሎች መሰረታዊ ችግሮቻችን ለመፍታት ምንም ዓይነት ጥረት አላደረገም በሚል ነው።</p>

<p>በተቃውሞ ሰልፉ ላይ ከተገኙት የከተማዋ ነዋሪዎች መካከል አቶ ጎይቶኦም ይትባረክ በሰጡን አስተያየት ህዝቡ ጥያቄውንና የተሰማውን ነገር ሕጋዊና ሰላማዊ በሆነ መንገድ መንግስትን ለማሳሰብ በሚንቀሳቀስበት ወቅት የወረዳው መስተዳድር የተቃውሞ ሰልፍ እንዳይካሄድ እስከ ሐሙስ ምሽት ድረስ በህዝቡ ላይ የተለያዩ ማደናገሪያና ማስጠንቀቂያዎችን በማሰራጨት እንቅፋት ሲፈጥር መቆየቱን ገልፀዋል።</p>

<p>የከተማዋ ህዝብ ያሉበትን መሰረታዊ ችግሮች መንግስት እንዲፈታላቸው በተደጋጋሚ ቢጠይቁም ተገቢ ምላሽ አለማግኘታቸውን እንዲያውም "ባንክ ምን ያደርግላችሁዋል?" የሚል ስላቅ ያዘለ ምላሽ ከመስተዳድሩ አካላት ተሰጥቷቸዋው እንደነበር አቶ ጎይቶኦም አስታውሰዋል።</p>

<p>ሌላው በሰልፉ የተገኙና የከተማዋ ነዋሪ የሆኑት አቶ ሃይለ አበራ በበኩላቸው መንግስት የከተማዋ ልማት እውን እንዳይሆን አድልዎ ፈጽሞብናል ካሉ በኋላ የወረዳው መስተዳድር በሙሉ ሰልፉን ለማደናቀፍ በህዝቡ ላይ ማደናገር ከመፍጠሩ ባሻገር የህዝቡን ጥያቄ በመናቅ የተቃውሞ ሰልፍ ላካሄደው ህዝብ በአካል ቀርቦ ወይም ተወካይ በመላክ ምላሽ መስጠት ሲገባው ጥሪያችንን ችላ ብሎ በቦታው ሳይገኝ መቅረቱ ህዝቡን ክፉኛ እንዳሳዘነው ገልጸዋል።</p>

<p>የወረዳው መስተዳድር ሰልፍ እስከተካሄድበት ሰዓት በየቀበሌውና በየቀጠናው በመሰማራት ሰልፉን የሚመሩት ከበስተጀርባ ድብቅ የፖለቲካ ዓላማ ያላቸው፣ ተስፋ የቆረጡ ቡድኖች፣ ፈንጂ የታጠቁና "የታሰሩት ይፈቱ" የሚል መፈክር ያነገቡ ስለሆኑ ማንም ሰው ለተቃውሞ ሰልፍ እንዳይወጣ ትእዛዝ በማስተላለፍ ሽብር ሲፈጥሩና ህዝቡን ሲያስፈራሩት እንደሰነበቱ አቶ ሃይለ አበራ ገልጸዋል።</p>

<p>በከተማው የሚገኙ የመንግስት ሰራተኞችም የህዝቡን ጥያቄ ደግፈው ለተቃውሞ ሰልፍ እንዳይወጡ በየመስሪያ ቤቱ የማስጠንቀቂያ ደብዳቤ የተለጠፈላቸው ሲሆን የሥራ ኃላፊዎችም ይኽንኑ እንዲያስፈጽሙ ተነግሯቸው ነበር ተብሏል።</p>

<p>መስተዳድሩ ባለቀ ሰዓት ላይ ሰልፉ ከጥዋቱ ሁለት ሰዓት እስከ አራት ሰዓት ለሁለት ሰዓታት ብቻ እንዲካሄድ የጊዜ ገደብ በማቀመጥ መፍቀዱን መግለጹ ታውቋል።</p>

<p>የተቃውሞ ሰልፉ ለክልሉ ሪፖርት በመደረጉ ከክልሉ የተውጣጣ አንድ ኮሚቴ መጋቢት 1 ቀን ዓብይዓዲ ገብቶ የሰልፉን አስተባባሪዎች በመጥራት በሰልፉ ላይ ለሚደርስ አደጋ ኃላፊነቱን እንዲወስዱ መጠየቁንና እንዲህ ዓይነቱ ሰልፍ እንዲያቆሙ የማስፈራራትና የማግባባት ሥራ ለማከናወን ሞክሮ እንዳልተሳካለት ከአካባቢው ያገኘነው መረጃ ጠቁሟል።</p>

<p>የከተማው መስተዳደር በማይክራፎን ከተማዋ ውስጥ እየተዘዋወሩ ሰልፉ በሚካሄድበት ዓርብ ዕለት የስራ ቀን በመሆኑ የመንግስት ሰራተኞች በሰልፉ እንዳይሳተፉ አስጠንቅቋል።</p>

<p>የሰልፉ አስተባባሪዎች ደግሞ በተቃራኒው በማይክራፎን ሕዝቡ የመስተዳድሩን ማስጠንቀቂያ ሳይፈራ በነቂስ ወጥቶ መብቱን በሰልፍ እንዲጠይቅ ቀስቅሰዋል።</p>

<p>የአካባቢው ህዝብ በመንግስት ላይ ያለውን ተቃውሞ ከጊዜ ወደ ጊዜ እየጨመረ መምጣቱንና ቀደም ሲልም ተቃውሞውን በተለያዩ ግጥምና ዜማዎች ሲገልጽ መቆየቱ ከሥፍራው ያገኘናቸው መረጃዎች ይጠቁማሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መጋቢት 5 ቀን 1996</a></p>

</body>
</html>	














