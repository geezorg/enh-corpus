<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት ባለሥልጣናት የሃብትና የንብረት ምዝገባ ረቂቅ ደንብ ተዘጋጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንግሥት ባለሥልጣናት የሃብትና የንብረት ምዝገባ ረቂቅ ደንብ ተዘጋጀ</h2>


<p>የፌዴራል ሥነምግባርና ፀረ-ሙስና ኮሚሽን የባለሥልጣናት የንብረቶች እና የገንዘብ ነክ ጥቅሞች አገላለጽና አመዘጋገብ ሂደትን ለመቆጣጠር የሚያስችል ረቂቅ ደንብ ማዘጋጀቱ ተጠቆመ።</p>

<p>በረቂቅ ደንቡ ላይ ሀብትና ንብረት ማስመዝገብ ማንን እንደሚመለከት፣ የሚመዘገብ ሀብትና ንብረት ምን ዓይነት እንደሆነ፣ አለማስመዝገብ ምን ዓይነት ቅጣቶችን እንደሚያስከትል፣ የምዝገባ እድሳት ጊዜ እና የመሳሰሉትን ፍሬ ሃሳቦችን ያካተተ መሆኑን ምንጮች ለሪፖርተር ገልፀዋል።</p>

<p>በዚሁ ረቂቅ ደንብ ላይ እንደተመለከተው መዝጋቢው አካል የፌዴራል ሥነምግባርና እና ፀረ ሙስና ኮሚሽን ሲሆን በየመ/ቤቱ የተመረጡ የሥነ ምግባር መኮንኖች ይህንን በማስፈጸም ረገድ የጎላ ሚና እንደሚኖራቸው ተመልክቷል።</p>

<p>ምዝገባው የፌዴራል መ/ቤቶችንና በፌዴራል መንግሥት ስር ያሉትን ክልሎች የሚመለከት መሆኑ ታውቋል።</p>

<p>በዚህ ረቂቅ ደንብ ሀብትና ንብረት ማስመዝገብ የሚጠበቅባቸው ሁሉም የፖለቲካ ተሿሚዎችና ቤተሰቦቻቸው፣ በፌዴራል መ/ቤቶች እስከ መምሪያ ኃላፊነት የተቀመጡ የሥራ ኃላፊዎች፣ ሥራ አስኪያጆች፣ የፌዴራል ፖሊስ ኮሚሽነር እና ም/ኮሚሽነሮች ከእነቤተሰቦቻቸው እና የመሣሠሉትን ከፍተኛ የመንግሥት ባለሥልጣናትን ይመለከታል። ረቂቅ ደንቡ በቅርቡ ለሚመለከተው የመንግስት አካል መቅረቡ ታውቋል።</p>

<p>የፌዴራል የሥነምግባር እና ፀረ ሙስና ኮሚሽንን ለማቋቋም በወጣ አዋጅ ቁጥር 235/1993 አንቀፅ 7 ንዑስ አንቀፅ 9 መሠረት የመንግሥት ባለሥልጣኖችን እና በሕግ ሀብታቸውንና የገንዘብ ጥቅማቸውን እንዲያስመዘገቡ ግዴታ ያለባቸውን የመንግሥት ሠራተኞች ሀብትና የገንዘብ ጥቅሞች መዝግቦ የመያዝ፣ ወይም ተመዝግበው እንዲያዙ የማድረግ ሥልጣን ለኮሚሽኑ የተሰጠው መሆኑ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሳስ 5 ቀን 1996</a></p>

</body>
</html>	














