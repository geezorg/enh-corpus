<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኤፈርት አላበደርኩም ያለው ንግድ ባንክ ብድሩ ወደ ልማት ባንክ እንዲዛወር ተስማማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለኤፈርት አላበደርኩም ያለው ንግድ ባንክ ብድሩ ወደ ልማት ባንክ እንዲዛወር ተስማማ</h2>


<p>ሪፖርተር ጋዜጣ የዘገበውን ለማስተባበል ሲል ለኤፈርት አላበደርኩም ያለው የኢትዮጵያ ንግድ ባንክ ለኤፈርት የሰጠውን ብድር ወደልማት ባንክ እንዲዛወር ተስማማ።</p>

<p>የኢትዮጵያ ንግድ ባንክ ለኤፈርት ድርጅት ያበደረው ገንዘብ ከነወለዱ 2. ቢሊዮን ብር በላይ መድረሱንና ለዚህ ብድርም በቂ መጠባበቂያ አለመያዙን መዘገባችን የሚታወስ ሲሆን ይህንን ብድር የኢትዮጵያ ልማት ባንክ እንዲረከበው የተደረገው በዓለም አቀፍ የገንዘብ ድርጅት (አይ.ኤም.ኤፍ) ጫና መሆኑን ምንጮቻችን ጠቁመዋል።</p>

<p>የልማት ባንክ ጤናማ ያልሆነ (ኖንፐርፎርሚንግ ሎአንስ)(መሰብሰብ ያልተቻለ)( ብድር ከአጠቃላይ ብድሩ ሃምሳ በመቶ እንደማያንስ የሚገልጹት ምንጮቻችን ይህ ሳያንሰው ተጨማሪ ጤናማ ያልሆነ የሌላ ባንክ ብድር በዝውውር መቀበሉ ከሙያ አኳያ የተለመደ አሠራር አለመሆኑን ያስረዳሉ። ለጉዳዩ ቅርበት ያላቸው እነዚህ ምንጮች እንደሚሉት ልማት ባንክ በዝውውር የወሰደውን የኤፈርት እዳ ለመክፈል የሚያስችል አቅም የለውም ይሁን እንጂ የብድሩ መዘዋወር የንግድ ባንክን ጤናማ ያልሆነ ብድር መጠን እንደሚቀንሰው ባለሙያዎች ጠቁመዋል።</p>

<p>የኤፈርት ብድር ከንግድ ባንክ ወደ ልማት ባንክ የመዛወሩን ሁኔታ አስመልክቶ ያነጋገርናቸው የባንክ ባለሙያዎች እንደሚሉት ከሆነ የኢትዮጵያ ልማት ባንክ ይህንን ብድር እረከባለሁ ማለቱ እጅግ የገረማቸውና ያሳዘናቸው መሆኑን ይጠቅሳሉ። የኢትዮጵያ ልማት ባንክ የሚያገኘው ገንዘብ እንደ ንግድ ባንኮች ሕብረተሰቡ ከሚያስቀምጠው ገንዘብ ሣይሆን ከዓለም አቀፍ ባንኮችና የገንዘብ ተቋማት ከሚገኝ ብድር ነው። ልማት ባንክ በዋነኛነት ብድሩን የሚያገኘው ኢንተርናሽናል ዲቪሎፕመንት ኤጀንሲ ከመሳሰሉ ተቋማት ከሚገኝ ብድር ነው።ልማት ባንክ በዋነኛነት ብድሩን የሚያገኘው ኢንተርናሽናል ዲቪሎፕመንት ኤጀንሲ ከመሳሰሉ ተቋማት ሲሆን በገንዘቡ የሚሰጠው ለልማት ለሚሠማሩ ወገኖች ብድር እንዲቀል እንጂ የሌለውን እዳ እንዲሸፍንበት ተብሎ አይደለም። ስለሆነም ልማት ባንኩ በእንደዚህ ዓይነት ብድር ያገኘውን ገንዘብ ይዞ ከቢሊዮን ብር በላይ የኤፈርት ብድር ከንግድ ባንክ ይምጣና እኔ አሸከመዋለሁ ማለቱ አግባብ አለመሆኑን ይገልፃሉ </p>

<p>ባለሙያዎቹ አክለውም ብድሩ ለልማት የዋለ ስለሆነ ብድሩ ከንግድ ባንክ መረከብ ዞሮ ልማትን መደገፍ ነው የሚል ክርክር ሊመጣ ይችል ይሆናል ካሉ በኋላ ይህም ቢሆንም ለልማት ብድር ተሰጥቶ መመለስ ያልቻለ ብድር እንዴት እና ለምን ልማት ባንኩ ሊረከበው ቻለ? የሚል ጥያቄ ሊያስነሳ ይችላል ሲሉ አስተያየታቸውን ሰጥተዋል። ባለሙያዎቹ አያይዘውም ለምሣሌ 80 ሚሊዮን ብር የሚሆን የብራሌ እርሻ ልማት ብድር እስከአሁን ድረስ እየተንከባለለ የተቀመጠው ልማት ባንኩ ብድሩን ከንግድ ባንክ ለመረከብ ፍቃደኛ ስላልሆነ መሆኑን አስታውሰዋል።</p>

<p>በሌላ ዜና የአቅም ግንባታ ሚኒስትሩ አቶ ተፈራ ዋልዋ የንግድ ባንክን፣ የኮንስትራክሽንና የቢዝነስ ባንክን፣ የልማት ባንክንና የብሔራዊ ባንክን ኃላፊዎች በጋር ሰብስበው ማነጋገራቸው ታውቋል። ሚኒስትሩ በዚህ ስብሰባ በባንክ ዘርፍ በቂ ሥራ አለመሠራቱንና በመካሄድ ላይ ያለውም ሥራ ቢሆን ልማትን የሚያፋጥን ሳይሆን የልማት እንቅፋት መሆኑን በአጽንኦት መግለጻቸውን ተሰብሳቢዎች ገልጸዋል። አቶ ተፈራ ይህንኑ ትንታኔና አቋም ኃላፊዎቹ ለበታች ሠራተኞች በማስረዳት ተመሳሳይ ግንዛቤ እንዲፈጥሩ ለባንኮቹ ኃላፊዎች መመሪያ ሰጥተዋል።</p>

<p>ሚኒስትሩ በሰጡት መመሪያ መሠረትም በኢትዮጵያ ንግድ ባንክ ፕሬዚዳንቱ በመሩት ስብሰባ ለሠራተኞቹ የተባለው ግንዛቤ ለማስጨበጥ ተሞክሯል። ሰሞኑን በግዮን ሆቴል በተካሄደው በዚህ ስብሰባ የባንኩ ፕሬዚዳንት አቶ ተፈራ እንዳሉት ሁሉ ምንም እንዳልተሠራና የሚሠራውም ለልማት አደናቃፊ መሆኑን ለሠራተኞቹ ተናግረዋል። ይሁንና በተለይ ባንኩ በማከናወን ላይ የሚገኘው ሥራ የልማት አደናቃፊ ነው የሚለው አስተያየት ከሠራተኞች ተቃውሞ ቀርቦበታል። በርካታ የባንኩ ኃላፊዎችም ይህንን ሃሳብ ሳይቀበሉት ቀርተዋል። የስብሰባው ተሳታፊዎች እንደገለጹት በተጠቀሰው ማብራሪያና ግምገማ ላይ ከስምምነት ሊደርስ ባለመቻሉ ለሚኒስትሩ ሪፖርት መደረግ ስላለበት የባንኩ ፕሬዚዳንት አቶ ገዛኸን ይልማ ተሰብሳቢው ሃሳቡን በድምጽ ብልጫ ወይም በጭብጨባ እንዲገለጽ ቢጋብዙም ተሰብሳቢው ለሁለቱም የሰጠው መልስ ዝምታ ሆኗል። አብዛኞቹ የባንኩ ሠራተኞች አልተገኙበትም በተባለው በዚህ ስብሰባ ያልተገኙ ሠራተኞች ምክንያታቸውን በጽሑፍ እንዲያቀርቡ መታዘዙ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሳስ 5 ቀን 1996</a></p>

</body>
</html>	














