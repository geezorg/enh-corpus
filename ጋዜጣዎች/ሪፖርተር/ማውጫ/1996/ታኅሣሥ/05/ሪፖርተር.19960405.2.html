<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አየር መንገድ የማኔጅመንት ማማከር ለኧርነስነት ኤንድ ያንግ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ አየር መንገድ የማኔጅመንት ማማከር ለኧርነስነት ኤንድ ያንግ ተሰጠ</h2>


<p>ለኢትዮጵያ አየር መንገድ የማኔጅመንት ማማከር ሥራ የወጣውን ጨረታ ኧርነስነት ኤንድ ያንግ የተባለው አማካሪ ድርጅት አሸነፈ። የጨረታ ሂደቱ የተመራው ለዚሁ ሲባል በተቋቋመ ጊዜያዊ ኮሚቴ እና በቦርዱ እንጂ በአየር መንገዱ አመራር አለመሆኑን ምንጮች ጠቆሙ።</p>

<p>የአየር መንገዱን የአመራር ብቃት ለማሳደግና መዋቅሩን ለማሻሻል በወጣው የማማከር ጨረታ የተሳተፉት ስምንት ድርጅቶች ናቸው። ከስምንቱ ተወዳዳሪዎች መካከል አሸናፊው ኧርነስት ኤንድ ያንግ፣ የሉፍታንዛ አየር መንገድ አካል የሆነው ሉፍታንዛ አማካሪ (ሉፍታንዛ ኮንሰልታንሲ)፣ የፈረንሳይ አየር መንገድ (ኤር ፍራንስ ) እና የደቡብ አፍሪካው አማካሪ ድርጅት መኪንሲ እንደሚገኙበት ለማወቅ ተችሏል።</p>

<p>አምስት ዓመታትን የሚፈጀው ይህ የማኔጅመንት ማማከር ኮንትራት የአምስት ሚሊዮን ዶላር ዋጋ እንዳለው የገለጹት ምንጮች አሸናፊው ድርጅት በቀጣዩ ወር ሥራውን እንደሚጀምር ገልጸዋል። አማካሪው ሥራውን የሚጀምረው አየር መንገዱ አሁን ያለበትን ሁኔታ በዝርዝርና በጥልቀት በመገምገም ይሆናል። ምንጮቻችን እንደሚሉት አማካሪው ከግምገማ ውጤት በመነሳት አየር መንገዱ ለቀጣይ 15 ዓመታት የሚመራበትን ራዕይ (ቪዥን) አዘጋጅቶ በማቅረብ እንዲጸድቅ ማድረግ ይጠበቅበታል። ከተለመደው ሰነድ አስረክቦ የመሄድ አሠራር በተለይም አማካሪው ያቀረበውን እቅድና የመዋቅር ጥናት የመጀመሪያ ክፍል ተግባራዊ መሆኑን እንደሚከታተል የምንጮቻችንማብራሪያ ያስረዳል።</p>

<p>ለጨረታው ከተወዳደሩ ስምንት ድርጅቶች አሸናፊውን በተለያዩ መመዘኛዎች ለመምረጥ አምስት ወራትን የፈጀ ሲሆን የውድድር ሂደቱ በዋነኝነት የተመራው ለዚህ ሲባል በተቋቋመ ጊዜያዊ አስተባባሪ ኮሚቴ እና በቦርዱ መሆኑን የምንጮቻችን ዘገባ ይጠቁማል። ይህ ኮሚቴ የሚመራው በአንድ የአየር መንገዱ የቦርድ አባል ሲሆን በአባልነትም የሠራተኛ ማህበር፣ የፓይለቶች ማህበር እና አግባብነት ያላቸው አካላት ተወካዮችን ያካተተ ነው። በጨረታው ሂደት ዝርዝር መረጃዎችን በመስጠትና ተወዳዳሪዎችን በመመዘን ከፍተኛ ድርሻ የነበረው ይህ ኮሚቴ በቀጣይነትም ከአማካሪው ጋር ሆኖ እስከመጨረሻው እንዲሰራ መወሰኑ ታውቋል። ይህም ሠራተኛው በቀጥታ የሚሳተፍበትና የእኔ የሚለው የሚያዋጣ የማማከር ሥራ እንዲካሄድ አስተዋጽኦ እንደሚኖረው ታምኖበታል።</p>

<p>ምንጮቻችን እንደሚሉት ከሆነ በአየር መንገዱ ዋና ሥራ አስክያጅ በአቶ ብሥራት ንጋቱ እና በአየር መንገዱ ቦርድ መካከል የነበረው ልዩነት ከዚህ የማኔጅመንት ጨረታ ጋር በተያያዘ የበለጠ ሰፍቷል። አቶ ብሥራት ሰሞኑን የጡረት ጊዜያቸው ከመድረሱ በፊት በፈቃዳቸው ጡረታ ለመውጣት ጠይቀው ተፈቀደላቸው መባሉን ከዚህ የግንኙነት መሻከር ጋር የሚያያዙ ሌሎች ምንጮችም የአቶ ብስራትን የመልቀቂያ ጥያቄ ግፊት የፈጠረው ነው ይላሉ።</p>

<p>የምንጮቻችን ማብራሪያ እንደሚጠቁመው የማኔጅመንት አማካሪ የመቅጠር ሐሳብ እንደቀረበ የአየር መንገዱ አመራር አባላት በተናጠል አማካሪ ድርጅቶችን የመጠቆም አካሄድ ተከትለው ነበር። የማማከር ጨረታው በድርጅቱ አመራር እንዲካሄድም ፍላጎት መኖሩ ተንጸባርቆ ነበር። ይሁንና ቦርዱ ይህንን አካሄድ ውድቅ በማድረግ ቀደም ሲል የጠቀስነውን ጊዜያዊ ኮሚቴ ከተለያዩ አካላት በማውጣት ካቋቋመ በኋላ የድርጅቱ አመራር በጨረታ ሂደቱም ሆነ በአፈጻጸሙ በቀጥታ እጁን እንዳያስገባ የሚያደርግ አሠራርን ተከትሏል። በዚህ ሂደት አዲስ የተቋቋመው ኮሚቴና የአየር መንገዱ አመራር ድርጅቱ ያለበትን ሁኔታ የሚያዩበት አንጻር መለያየቱ በጉልህ መንጸባረቁን የሚጠቅሱት ምንጮች በአየር መንገዱ ዋና ሥራ አስኪያጅና በቦርዱ መካከል ያለው ልዩነት መባባሱን ያስረዳሉ።</p>

<p>የኢትዮጵያ አየር መንገድ ሲቋቋም የነበሩት አሜሪካውያን አማካሪዎች ከሄዱ በኋላ በ57 ዓመት ታሪኩ የውጭ የማኔጅመንት አማካሪ ሲቀጠር የአሁኑ የመጀመሪያ መሆኑ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሳስ 5 ቀን 1996</a></p>

</body>
</html>	














