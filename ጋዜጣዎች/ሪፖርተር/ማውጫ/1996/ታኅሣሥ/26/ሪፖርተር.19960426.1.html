<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሌ ክልል አዲስ ድርቅ ተከሰተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሌ ክልል አዲስ ድርቅ ተከሰተ</h2>


<p>በሱማሌ ብሔራዊ ክልላዊ መንግስት ካሉት ዘጠኝ ዞኖች ባምስቱ ዘንድሮ መጣል የነበረበት ዝናብ ባለመዝነቡ በተከሰተው ድርቅ ሳቢያ በሰውና በእንሰሳት ላይ ስደት ማስከተሉን የሕዝብ ተወካዮች ም/ቤት የአርብቶ አደር ኮሚቴ ገለፀ። ችግሩን ለመቋቋም መንግስትና መንግስታዊ ያልሆኑ ድርጅቶች የተለያዩ ጥረቶችን እያደረጉ መሆናቸውንም ጠቁሟል።</p>

<p>ኮሚቴው ባለፈው ማክሰኞች ለም/ቤቱ ባቀረበው ሪፖርት ከጥቅምት እስከ ታህሳስ ባለው ዝናብ ተጠቃሚ በሆኑት ዋርዴር፣ ቆራሄ ፊቅ፣ ጎዴና በደገሃቡር ዞኖች ከጥቂት ወረዳዎች በስተቀር በቂ ዝናብ ባለመዝነቡ ዞኖቹ የውሃ እርዳታና በቂ ክትትል የሚያስፈልጋቸው መሆኑን ኮሚቴው ገልሷል።</p>

<p>በዋርዴር ዞን ካፊያ የጣለ ቢሆንም በቂ ካለመሆኑም በላይ የግጦሽ ሁኔታን የማያሻሽል መሆኑን የጠቀሰው የኮሚቴው ሪፖርት በተለይ የዞኑን ችግር ያባባሱት ከሌላ ዞኖች ተሰደው የገቡ ሰዎች ናቸው ይላል። መጠኑ ከፍተኛ የሆነ እንሰሳት በብዛት ወደ ዞኑ መግባቱን ይቀጥላል ተብሏል። ከዚህ ዞን ወደ ደገሀቡርና ቆራሄ ዞን ይሰደድሉ ተብሎ ኢንደሚጠበቅ ኮሚቴው ጠቅሶ በዚህም ምክንያት የምግብ ዋስትና አደጋ ላይ ይወድቃል፣ ዞኑም አስቸኳይ የውሃ አቅርቦት ያስፈልገዋል ብሏል።</p>

<p>በቆራሄ ዞን ከህዳር ወር አጋማሽ አካባቢ ሶስት ወረዳዎች ዝናብ ቢያገኙም በቂ አለመሆኑን የጠቀሰው የኮሚቴው ሪፖርት በዚህ ዞን በሸይጎሽ ወረዳ እስካሁን አለመዝነቡ እና ከሁሉም የተጎዳ መሆኑን ተጠቅሶ በተለይ በጣም ለተጎዱ ወገኖች የውሃና የተመጣጠነ ምግብ እርዳታ እንደሚያስፈልግ አመልክቷል።</p>

<p>በክልሉ ፊቅ ዞን የምግብ ዋስትና ደካማ ነው ያለው የም/ቤቱ የአርብቶ አደር ኮሚቴ ከአንዳንድ አካባቢዎች በስተቀር እስካሁን ዝናብ አለመዝነቡን ጠቁሞ በርካታ እንሰሳት በዘነበው ይሁን አካባቢ መሰባሰባቸውን ገልጿል። የዚህ ውጤት በአካባቢው ላይ ጫና ይፈጥራል ያለው የኮሚቴው ሪፖርት በዞኑ በሌሎች ወረዳዎች ስደተኛ የውሃና የግጦሽ እጥረት መኖሩን አመልክቶ በዚህ ሳቢያ ህዝቡ ወደ ጅጅጋና ወደ ኦሮሚያ ክልል መሰደድ በመጀመሩና እንዲሁም ከሁለት -ሶስት ወራት በፊት ተሻሽሎ የነበረው የምግብ ሁኔታ በማሽቆልቆሉ ግብረ ሰናይ ድርጅቶች ህፃናትን ብቻ መርጦ የመመገብ ፕሮግራም መጀመሩን በመግለፅ ችግሩ አሳሳቢ መሆኑ ተጠቅሷል። ስለዚህም አስቸኳይ እርዳታ ያስፈልጋል ተብሏል።</p>

<p>በጎዴ ዞን በ4 ወረዳዎች መጠኑ ጥሩ የሚባል ዝናብ ዘንቦ የውሃ እጥረቱን ያሻሻለው ቢሆንም ከደገሃቡር ኢና ቆራሄ ዞኖች በርካታ እንሰሳት ስለገቡ በአካባቢው ላይ ጫና መፈጠሩ ተጠቅሶ ከዚህ ዞን የሙስታሂል፣ የፈርፈር፣ ወረዳዎች የአምዴሌይ፣ የምስራቅ ኢሜይ እና የዳሃን አንዳንድ ቦታዎች ዝናብ ባለማግኘታቸው ዞኑ የቅርብ ክትትልና የውሃ እርዳታ የሚያስፈልገው መሆኑን ተጠቁሟል።</p>

<p>በደገሃቡር ዞን ከጋሸሞ ወረዳና አካባቢው በስተቀር በቂ ዝናብ አለመዝነቡን የጠቀሰው ለም/ቤቱ የቀረበ ሪፖርት ከፍተኛ የውሃ እጥረት ይከተላል ተብሎ ስጋት መኖሩን ጠቅሶ በሁለት ወረዳዎች ከፊል አርብቶ አደሮች በቂ እህል አምርተው 30 በመቶ የሚሆን የምግብ ችግራቸውን ይቀርፋሉ ቢባልም የዝናብ ጥረቱ ከቀጠለ የውሃና የግጦሽ ችግር ስጋት ያስከትላል ስለሚባል የውሃ እርዳታና የቅርብ ክትትል ያስፈልጋቸዋል ብሏል።</p>

<p>ኮሚቴው በክልሉ ለአንዳንድ ዞኖችና ለአንዳንድ ወረዳዎች ወቅቱን ጠብቆ መምታት የነበረበትን ከጥቅምት እስከ ታህሳስ የነበረው የዴር ዝናብ ባለመዝነቡ ወይም ዘግይቶ በመዝነቡ በሰውና እንሰሳት ላይ የመሰደድ ሁኔታ እንደፈጠረ መረጋገጡን አስታውቋል።</p>

<p>በሶማሌ ክልል ከፍተኛ የውሃ ምንጭ የነበሩ ማጠራቀሚያዎች ቢርካዎች፣ ኩሬዎች፣ የጉድጓድና ጥልቅ ጉድጓድና ጥልቅ ጉድጓድ ውሃዎች ቢሆኑም እነዚህ በከፍተኛ ደረጃ እየቀነሱ ስለሆነ የእንሰሳትና የሰው መሰደድን ያስከትላል። የወተት ምርት ስለማይኖር የተመጣጠነ ምግብ ችግር ይከተላል፣ የውሃ እጥረት፣ የሃይጂንና የጤና ችግር ያመጣል እንዲሁም የቤተሰብና የህብረተሰብ ሀብት መጥፋትና የሥጋት መጨመርን ያስከትላል ያለው የኮሚቴው ሪፖርት በደህናውም ጊዜ ደካማ የሆነው የጤና አገልግሎት ሽፋን ኢስካሁን የተከሰተ ወረርሽኝ ባይኖርም የእንሰሳትና የሰው ተሰዶ በአንድ አካባኢ መከማቸቱ ለበሽታ ጥሩ ሁኔታ ይፈጥራል የሚል ስጋት በመፍጠሩ የበሽታው ቁጥጥርና የህዝብ ክትባቶች መጠናከር እንዳለባቸው በኮሚቴው ሪፖርት ተመልክቷል።</p>

<p>በድርቁ ሳቢያ ከፍተኛ የውስጥና የውጭ መሰደድ በመስተዋሉ በተለይ ከውጭ የሚመጡትን በሚመለከት የግጭት ሁኔታን ያስከትላል ያለው የኮሚቴው ሪፖርት በዋርደርና ቆራሄ ዞኖች ችግሩ ከመከሰቱ በፊትም ትምህርት ደካማ ቢሆንም በዋርዴር ዞን ከ25 የ1ኛ ደረጃ ት/ቤቶች በድርቁ ሳቢያ መዘጋታቸው ገልጿል።</p>

<p>ኮሚቴው ለችግሮቹ መፍትሔ ያላቸው አስቸኳይ የውሃ፣ የምግብ፣ እህል አልሚ ምግብ የሕክምና መድሃኒቶችና መሳሪያዎች ማዘጋጀት፣ የምግብ ማብሰያ ቁሳቁሶች ልዩ ልዩ አልባሳትንና የአልጋ አጎበሮችን ማቅረብ እንዲሁም የቅርብ ክትትልና ጥናት ማድረግ መሆኑን ጠቅሶ ችግሩን ለመፍታት መንግስት ተጨማሪ የተለያዩ ግብረሰናይ ድርጅቶችንም የምግብ እና የመድሃኒትም አቅርቦት ሥራ እየሰሩ መሆናቸው ተገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሳስ 26 ቀን 1996</a></p>

</body>
</html>	














