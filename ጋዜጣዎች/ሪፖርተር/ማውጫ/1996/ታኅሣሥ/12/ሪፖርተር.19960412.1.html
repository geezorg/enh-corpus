<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፔትሮናለ በ60 ሚሊዮን ዶላር የነዳጅ ፍለጋ ሥራ ይጀምራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፔትሮናለ በ60 ሚሊዮን ዶላር የነዳጅ ፍለጋ ሥራ ይጀምራል</h2>


<p>በጋምቤላ ክልል የነዳጅ ፍለጋ ሥራ ለማካሄድ ከማዕድን ሚኒስቴር ጋር የምርት ክፍፍል ስምምነት ባለፈው ሰኔ ወር የተፈራረመው ፔትሮናለ የተሰኘው የማሌዥያ ኩባንያ በ1997 ዓ.ም የመስክ ሥራ እንደሚጀምር የማዕድን ሚኒስቴር አስታወቀ።</p>

<p>በማዕድን ሚኒስቴር የፔትሮሊየም ሥራዎች መምሪያ ሃላፊ አቶ አብይ ሁነኛው ስምምነቱ ከተፈረመ ጀምሮ ፔትሮናለ ከጋምቤላ ቤዚን የተሰበሰቡ በርካታ መረጃዎችን በመውሰድ ጥናት እያደረገ መሆኑን ገልፀው በመጪው ዓመት ከ60 ሚሊዮን ዶላር በላይ በሚሆን ወጪ የመስክ ሥራ እንደሚጀምር ተናግረዋል። የሚኒስቴር መሥሪያ ቤቱ የተጠየቀውን መረጃ በሙሉ በፍጥነት በመስጠት ላይ መሆኑን የገለፁት አቶ አብይ ኩባንያው የሚያሳየው እንቅስቃሴ እና ትጋት እስካሁን ከታዩት ኩባንያዎች ሁሉ የላቀ መሆኑን ተናግረዋል። የፔትሮናለ ባለቤት የማሌዥያ መንግስት ሲሆን ኩባንያው በዓለም በግንባር ቀደምትነት ከሚጠቀሱ አስር ዓለም አቀፍ የነዳጅ ኩባንያዎች መካከል አንዱ መሆኑን ለማወቅ ተችሏል። ኩባንያው ባለፉት ሦስት ዓመታት በሱዳን ከ500 ሚሊዮን ዶላር በላይ ወጪ በማድረግ የነዳጅ ፍለጋ ሥራ በማካሄድ ከፍተኛ መጠን ያለው ድፍድፍ ነዳጅ ማግኘቱን የኩንባንያው ሃላፊዎች ቀደም ሲል ለሪፖርተር ጋዜጣ ገልፀዋል።</p>

<p>በደቡብ ሱዳን በሚገኘው የሚሉት ቤዚን ፔትሮናለ ከፍተኛ መጠን ያለው የነዳጅ ክምችት ማግኘቱን የገለፁት አቶ አብይ 

የክልሉ የመሬት አቀማመጥ ከጋምቤላ ቤዚን ጋር ተመሳሳይ በመሆኑ በጋምቤላ ነዳጅ የማግኘት እድል ከፍተኛ መሆኑን አስረድተዋል። ከሠላሳ ዓመት በፊት ቬቭሮን የተባለ የአሜሪካ ኩባንያ በደቡብ ሱዳን ከ500 ሚሊዮን በርሜል በላይ የነዳጅ ክምችት አግኝቶ የነበረ ቢሆንም ኩባንያው ባልታወቀ ምክንያት ጓዙን ጠቅልሎ ወጥቷል። ቬብሮን ከሱዳን ከወጣ በኋላ በጋምቤላ ክልል በነዳጅ ፍለጋ ሥራ ላይ ለመሰማራት ከኢትዮጵያ መንግስት ጋር ስምምነት ተፈራርሞ የተለያዩ ጥናቶች ሰርቷል። ምንም እንኳ ቬብሮን አንድም ጉድጓድ ሳይቆፍር የወጣ ቢሆንም ጋምቤላ ውስጥ ነዳጅ የማግኘት እድል ከፍተኛ እንደሆነ ኩባንያው የሠራው ጥናት ይጠቁማል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሳስ 12 ቀን 1996</a></p>

</body>
</html>	














