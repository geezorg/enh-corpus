<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በኢትዮጵያ ዋህቢያዎች በ4 ሚሊዮን የሳዑዲ ሪያድ ለመጅሊስ ምርጫ ሲንቀሳቀሱ ነበር"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በኢትዮጵያ ዋህቢያዎች በ4 ሚሊዮን የሳዑዲ ሪያድ ለመጅሊስ ምርጫ ሲንቀሳቀሱ ነበር"</h2>


<p>የኢትዮጵያ የእስልምና ጉዳዮች ጠቅላላ ምክር ቤትንና ከወረዳ እስከ ሀገር አቀፍ ያለውን የመጅሊሱን ሕጋዊ መዋቅር በአባሎቻቸው ለማስያዝ ዋህቢያዎች ከ4 ሚሊዮን በላይ የሳዑዲ ሪያል መድበው ይንቀሳቀሱ እንደነበር ሁለት የቀድሞ የምክር ቤቱ አባላት ይፋ አድርገዋል።</p>

<p>ይኽንን የገለፁት ቀደም ሲል የእስልምና ጉዳዮች ጠቅላይ ምክር ቤት ዋና ፀሐፊ የነበሩት አቶ አብዱል ረዛቅና የሀጂና ኡምራ ሊቀመንበር የነበሩት ሀጂ ዑመር ጀጁ ለክቡር አቶ መለስ ዜናዊ በፃፉት ግልፅ ደብዳቤ ነው። ሁለቱ የቀድሞ ምክር ቤቱ አባላት ለጠቅላይ ሚኒስትሩ በጻፉት ግልጽ ደብዳቤ ዋህቢዎች አባሎቻቸውን ለምክር ቤት አባልነት ለማስመረጥ ከሳዑዲ በሚያገኙት ገንዘብ ቀደም ብለው ጀምረው ይንቀሳቀሱ እንደነበር ገልፀዋል። ይኽንንም ከተጨባጭ መረጃ ጋር በወቅቱ እንዲታወቅ መደረጉን አስታውሰዋል።</p>

<p>የመጅሊሱን ራእይና ዓላማ ተልዕኮ መነሻ በማድረግና ከሕዝቡ አንድነትና ደህንነት አንያ ዋህቢያዎች ሲያደርጉ የነበሩትን እንቅስቃሴ ግምት ውስጥ አስገብተው የ1992 ዓ.ም የመጅሊሱን ምርጫ የማስፈፀሚያ ዕቅድ ፕሮፖዛሉ ተዘጋጅቶ የሁሉም አስተዳደራዊና ብሔራዊ ክልሎች የእስልምና ምክር ቤት አባላት ተነጋግረው ማፅደቃቸውን በፅሑፋቸው አስታውቀዋል። ይኽን ሁኔታ የተመለከቱት ዋህቢያዎች ፈጥነው ለመንቀሳቀስ የተቀነባበረ ስሞታ ከአሥር እስከ አሥራ አምስት ለሚሆኑ የመንግሥት ተቋማት አቤቱታ እንዲያቀርቡ ከአርባ በላይ የሃይማኖች አባቶችን አሰማርተዋል። ይኸውም የሃይማኖት አባቶቹ በኋላ ተቆርቁረው አቤቱታ እንዲያቀርቡ የተሰጣቸውን ፎርምና የገንዘብ መጠን ለፌዴራል መጅሊስ ጽስ/ቤት መግለፃቸንው እነሱም በወቅቱ ለሚመለከተው አንል ማሳወቃቸውን አቶ አብዱል ረዛቅና ሐጂ ዑመር አመልክተዋል። </p>

<p>የሙስሊሙን አንድነትና ድህንነት ይንዳሉ ያሏቸውን የዋህቢያ ተከታዮች በመጅሊሱና በመንግሥት መዋቅር ውስጥ ያሉትንና ይረዱናል የሚሏቸውን ሰዎች በዘመድን በተለያዩ ጥቅማ ጥቅሞች ወርሃዊ ደመወዝ በመስጠት አገልጋይ ኢንዳደርጓቸው በደብዳቤ ላይ ይጠቁማሉ።</p>

<p>ሁለቱ የቀድሞ የጀሊሱ አባላት እንደገለፁት አንዳንድ የመንግሥት ባለሥልጣናትና የፓርላማ አባላት (ስማቸውን ከመጥቀስ ዝግጅት ክፍሉ ተቆጥቧል) የዋህቢያ የደመውዝ ተከፋይ መሆናቸውን በስም ጠቅሰዋል። እንደነሱ አባባል እነዚህ ኃላፊዎችን ዋህቢያ ፀረ ዲሞክራቲክ በሆነ መንገድ ለምርጫ ሲቀርቡ ድጋፍ ይሰጧቸዋል።</p>

<p>በጠቅላይ ምክር ቤቱም ሰላም እንዳይፈጠር በመንግስት ሥም ያስፈራሩ እንደነበርና ስለ እነዚህ ግለሰቦች "በዚህ ግልፅ ደብዳቤ ሊገለጹ የማይችሉትን እና ዝርዝሮችን እንድንገልፅ ለሚፈለገው መዋቅር ለማሳወቅ ዝግጁ ...... ነን" ሲሉ በደብዳቤያቸው አስታውቀዋል።</p>

<p>የኢትዮጵያ ቴሌቪዥን የኦሮምኛ ክፍለ ጊዜ ተከታታይ በሆነ ፕሮግራም የዋህቢያን ተልዕኮ በመንግሥታዊ ያልሆነ ድርጅት ሽፋን ለሚንቀሳቀሰው ድርጅት የልማት ስራ እንደሚሰራ በማስመሰል ማቅረቡ እንዳስገረማቸው ለጠቅላይ ሚኒስትሩ በፃፉት ደብዳቤ ላይ ያመለክታሉ። በሌላ በኩል የዋህቢያ ተቃዋሚ የሆኑት ሙስሊሞች ከኃላፊነት እንዲወገዱ ግንባር እንደሚፈጠርባቸው ጠቁመውል። አልፎ ተርፎ ኢትዮጵያን ወክሎ ከሳዑዲ የሐጂ ሚኒስትር ጋር ለመፈራረም የሚሄደውን ሰው የመንግስት ባለሥልጣን አስመስለው በመደወል ያዙ እንደነበር ጠቁመዋል።</p>

<p>አቶ አብዱል ረዛቅና ሐጁ ዑመር ጀጁ ደብዳቤውን ለጠቅላይ ሚኒስትሩ ብቻ በመጻፉ የተወሰኑት "የኢትዮጵያ የእስልምና ጉዳዮች እየጎለበት የሕዝብና የመንግሥት አመኔታን ደረጃ በደረጃ እየተወጣ የሚሄድ ጠንካራ ተቋም ሊሆን ይገባል" ከሚል እምነት በመነሳት ለውጭ ተልዕኮ ፈፃሚዎች ቀዳዳ አንከፍትም ብለው መሆኑንና እንዳመኑበት በደብዳቤያቸው ላይ ጠቅሰዋል።</p>

<p>የሳዑዲ ኦፊሳላዊ ሃይማኖት ዋሃቢዝም መሆኑን በመስከረም 15/2003 "ሳዑዲዎች በሽብር ላይ በሚደረገው ጦርነት ከማን ጋር ናቸው? " በሚል ርዕስ ታይም መፅሔት መግለጹ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ታህሳስ 19 ቀን 1996</a></p>

</body>
</html>	














