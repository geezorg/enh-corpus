<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመብራት ኃይል የመቶ ሚሊዮን ብር ጨረታ የሙስና ጥያቄ እያስነሳ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመብራት ኃይል የመቶ ሚሊዮን ብር ጨረታ የሙስና ጥያቄ እያስነሳ ነው</h2>


<p>የኢትዮጵያ ኤሌክትሪክ ኃይል ኮርፖሬሽን ያወጣቸው ከመቶ ሚሊዮን ብር በላይ ዋጋ ያላቸው የፕሮጀክት ጨረታዎች ጉዳይ ከሙስና ጋር የተያያዙ ጥያቄዎች እያስነሱ መሆኑን ምንጮቹ ጠቆሙ።</p>

<p>ለጉዳዩ ቅርበት ያላቸው ምንጮች እንዳስረዱት ይህንን ያህል ከፍተኛ ዋጋ ያላቸው ፕሮጀክቶች ጆቲ ለተባለው የሕንድ ኩባንያ ብቻ መስጠታቸው አጠያያቂ ሆኗል። ምንጮቻችን ያደረሱን ዘገባ እንደሚጠቁመው ጆቲ ከድሬዳዋ እስከ ጅጅጋ የሚደርስ የኤለክትሪክ ኃይል ማስተላለፊያ ለመዘርጋት የወጣውን ጨረታ 38 ሚሊዮን ብር በማቅረብ ማሸነፉ ተገልጾ ሥራው ተሰጥቶአል። ይህም በጨረታው የተካፈሉ ሌሎች ኩባንያዎች ካቀረቡት ዋጋ ያነሰ ነው። ይሁንና ምንጮቹ እንደሚጠቁሙት በዋጋ ማነስ ላይ ብቻ በመመስረት የጨረታ አሸናፊነቱን ለጆቲ መስጠቱ አግባብ አልነበረም። ኮርፖሬሽኑ ጨረታውን ሲወጣ ያቀረበው አንዱ መመዘኛ ተመራጩ በሦስተኛ አገር (ከራሱ አገርና ከኢትዮጵያ ውጪ) ያለው ጥሩ ልምድ እንደመስፈርት ቢቀመጥም ጨረታውን አሸነፈ የተባለው ጆቲ ይህንን አለማቅረቡን ምንጮቹ ያስረዳሉ። ጆቲ በልምድነት ያቀረበው በኦማን ጀምሮ ሳያጠናቅቅ የተወውን ፕሮጀክት ከመሆኑም በተጨማሪ ኬአሲ የተባለውን ሌላ የሕንድ ኩባንያን ጨምሮ ለሎችንም ተጫራጮች ጆቲ ልምድ የለውም የሚል ተቃውሞ ለኮርፖሬሽኑ አቅርበው ነበር። </p>

<p>በዚህ ሁኔታ ፕሮጀክቱ የተሰጠው ጆቲ ሥራውን በሁለት ዓመታት ለማጠናቀቅ ቢስማማም ዘንድሮ በአራተኛ አመቱም ፕሮጀክቱ አለመጠናቀቁን ለመረዳት ተችሏል። ምንጮቻችን እንዳሉት ከሆነ የሙያ ልምድ ብቻ ሳይሆን የአቅምም ችግር ያለበት ይህ ኩባንያ ትራንስሚተሮቹን ለመትከል የሚያስፈልገው የአፈር ምርመራ እንኳን ራሱ ማድረግ መቆጣጠር ካለመቻሉም በላይ ለሥራው የሚያስፈልጉ በቂ ተሽከርካሪዎችን እንኳ የሉትም። ጆቲ በዚህ ፕሮጀክት እሰካሁን ከሰራቸው የኤሌክትሪክ ማስተላለፊያ ማማ መሠረቶች ውስጥ አስራ ስድስቱ ደረጃቸውን ያልጠበቁና ማማዎቹን መሸከም የማይችሉ አይደሉም ተብለው እንዲፈርሱ ተወስኖባቸዋል።</p>


<p>ምንጮቹ እንደሚሉት ጆቲ የጅማ ቦንጋ ፕሮጀክትን በሚገባ ማከናውን አለመቻሉ በግልጽ እየታየ ተጨማሪ ሁለት ፕሮጀክቶችም ተሰጥቶታል። ባለፈው የፈረንጆች ዓመት (2002) ለወላይታ -ዲላ- ሃገረ ሰላም እና ለወላይታ ሶዶ ሳውላ ፕሮጀክቶችም በወጣው ጨረታ ጆቲ አሸናፊ ተደርጓል። ለይርጋለም - ዲላ - ሀገር ሰላም ጨረታ ጆቲ 40 ሚሊዮን 217 ሺ 263 ብር፣ ሌላ አንድ የህንድ ኩባንያ 46 ሚሊዮን 676 ሺህ 39 ብር፣ የዩጎዝላቪያ ኩንባያ 46 ሚሊዮን 917 ሺህ 284 ብር፣ ሌሎች ሁለት የቻይና ኩባንያዎችም በጨረታው የተሳተፉ ቢሆንም ኮርፖሬሽኑ ዋጋ ብቻ በማወዳደር ጆቲን በአሸናፊነት መርጧል።</p>

<p>በተመሣሣይ ሁኔታ ለወላይታ ሶዶ ለሳውላ ፕሮጀክትም ኮርፖሬሽኑ ላወጣው ጨረታ ጆቲ 30 ሚሊዮን 341 ሺ 837 ብር፣ ሌላ የህንድ ኩባንያ 40 ሚሊዮን 655 ሺህ 315 ብር ፣ የዩጎዝላቪያ ኩባንያ 43 ሚሊዮን 452 ሺህ 655 ብር ዋጋ መስጠታቸው ታውቋል።</p>

<p>የዩጊዝላቪያው ኩባንያ ለተሳተፈባቸው ሁለት ጨረታዎች ለእያንዳንዱ 3 በመቶ ቅናሽ እንደሚያደርግ ቢገልጽም በኮርፖሬሽኑ በኩል ተቀባይነት ሳያገኝ ቀርቷል።</p>

<p>በዚህም ወቅት የሕንዱን ኤኢሲ ጨምሮ ሌሎችም ተጫራቾች የጆቲን የብቃትና የልምድ ማነስ በመጥቀስ ኮርፖሬሽኑ ውሳኔውን በድጋሚ እንዲያየው መጠየቃቸው ታውቋል። ኮርፖሬሽኑ ይህንን ባለመቀበል ጨረታውን ለጆቲ የሰጠ ቢሆንም የፕሮጀክቱ ሥራ እስካሁን አለመጀመሩን ምንጮቻችን ጠቁመዋል። የሁለቱ ፕሮጀክቶ ሥራ ይጠናቀቃል የተባለው በሁለት ዓመት ሲሆን አሸናፊው ሥራውን ሳይጀምር አሁን የማጠናቀቂያ ቀነ ገደብ ሊጠናቀቅ የቀረው ስምንት ወር ብቻ ነው። በዚህ ጊዜ ውስጥ ፕሮጀክቶቹን መጨረስ እንደማይቻል የሚገልጹት ባለሙያዎች የፕሮጀክቱን መዘግየት እርግጥ ሆኗል ብለዋል። ይህም ኮርፖሬሽኑ ኤለክትሪክ ኃይልን በመላ አገሪቱ በበቂ መጠን ለማዳረስ የያዘውን ፕሮግራምማ በእጅጉ እንደሚያደናቅፍ እነዚሁ ባለሙያዎች ያስረዳሉ። ለሁለቱ ፕሮጀክቶ መዘግየት ኮርፖሬሽኑ ማቅረብ የነበረበትን ቁሳቁስ በወቅቱ አለማቅረቡም በምክንያትነት ሊጠቀስ እንደሚችል የሚገልጹት ምንጮች ቁሳቁሱ ጅቡቲ ወደብ ደርሰው አለመምጣታቸውንና ከፍተኛ የማስቀመጫ ኪራይ እየተከፈለ መሆኑንም ጠቅሰዋል።</p>

<p>ኮርፖሬሽኑ በሌሎች የሶስት ፕሮጀክቶች ጨረታ ያሳየው መጓተትም የጨረታውን አካሄድ ጥያቄ ውስጥ የሚጥል ሆኖ እንዳገኙት የቅርብ ምንጮቹ ያስረዳሉ። ከጅማ - ጀባ ባለ 53 ኪ.ሜ ርቀት አንድ ንዑስ ጣቢያ ለመስራትና ትራንስሚተር ለመትከል ከኮምቦቻ አቀስታሞ (80)ኪ.ሜ እንዲሁም ንዑስ ጣቢያ ለመገንባትና ትራንስሚተር ለመዘርጋት እንዲሁም ለጊምቢ- መንዲ አሶሳ ንኡስ ጣቢያ ለመገንባት ብቻ የወጣው ጨረታ አሸናፊው ሳይገለጽ ለአስር ወራት ከቆየ በኋላ በቅርቡ አዲስ ጨረታ እንዲወጣ ተወስኗል። የጨረታ አሸናፊውን ለመለየት ወይም ድጋሚ ጨረታ እንዲካሄድ ለመወሰን አስር ወር መፍጀቱ ጊዜ ማባከን ነው የሚሉት ምንጮች አዲሱ ጨረታ ወጥቶ አሸናፊው እስኪታወቅ የሚወስደውን ጊዜ ጨምሮ ረጅም ጊዜ መባከኑ ከፍተኛ ጉዳት መሆኑን ያስረዳሉ። ጨረታውን እንደገና ይካሄድ የሚል ውሳኔ ለመስጠት አሥር ወር መውሰዱም ጥያቄ የሚያስነሳ ነው ተብሏል።</p>

<p>በሌላ ዜና በኮርፖሬሽኑ የኃላፊዎች ለውጥና ሽግሽግ እየተደረገ መሆኑ ታውቋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 23 ቀን 1996</a></p>

</body>
</html>	







