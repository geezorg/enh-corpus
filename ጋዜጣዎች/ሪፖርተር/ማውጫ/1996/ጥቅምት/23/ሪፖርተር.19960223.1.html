<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤፈርት ሀብት 70 በመቶ በእዳ የተያዘ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤፈርት ሀብት 70 በመቶ በእዳ የተያዘ ነው</h2>


<p>ኤፈርት በባንክ እዳ ምክንያት 70 በመቶ ሀብቱ በእዳ የተያዘ መሆኑ ተገለጸ። ኤፈርት ከኢትዮጵያ ንግድ ባንክ የተበደረው ገንዘብ ወለዱን ሳይጨምር 2. ቢሊዮን ብር ቢደርስም በአበዳሪው ባንክ ለብድሩ መጠባበቂያ እንደማይቀመጥናፋይሉም በባንኩ ብድር ክፍል እንደማይገኝ ምንጮቹ ጠቆሙ።</p>

<p>የኤፈርት ምንጮች ከፍተኛ አመራሮችን በመጥቀስ እንደጠቆሙት ከእዳው መብዛት የተነሳ ከኤፈርት ጠቅላላ ሀብት ከ70 በመቶ ያላነሰው በእዳ የተያዘ ነው። ከዚህም በላይ አንድ የኤፈርት ከፍተኛ አመራር ጠንክሮ መስራት ካልተቻለ ቀሪው 30 በመቶም በዕዳ ሊያዝ የሚችልበትን ሁኔታ ሊፈጠር እንደሚችል ያላቸውን ስጋት መግለጻቸው ታውቋል።</p>

<p>ሌሎች ምንጮች በበኩላቸው የኤፈርት እዳ ከነወለዱ ወደ 2. ቢሊዮን ብር ገደማ መደረሱን ገልፀዋል። እነዚህ ምንጮች እንደጠቆሙት ኤፈርት ከኢትዮጵያ ንግድ ባንክ ይህን ያህል ከፍተኛ መጠን ያለው ብድር ይውሰድ እንጂ የብሔራዊ ባንክ መመሪያ እንደሚያዘው አበዳሪው ባንክ ተመጣጣኙን መጠባበቂያ ገንዘብ አላስቀመጠም። በዚህም ንግድ ባንክ የብሔራዊ ባንክን መመሪያ የጣሰ ሲሆን ብሔራዊ ባንክም በበኩሉ በሌሎች ብድሮችና ባንኮች ላይ እንደሚያደርገው ለተሰጡ ብድሮች ተመጣጣኝ መጠባበቂያ መቀመጡን መከታተል ሲገባው ለኤፈርት ብድር ይህ መፈጸሙን አለማረጋገጡ ጉዳዩን አጠያያቂ እንደሚያደርገው ምንጮቹ ገልፀዋል።</p>

<p>ለኤፈርት ላበደረው ብድር መጠባበቂያ አለማስቀመጡ የተገለጸበት የኢትዮጵያ ንግድ ባንክ በየወቅቱ በሚያዘጋጀ የብድር ሪፖርቱ ላይ ስለ ኤፈርት ብድር ምንም አለመጥቀሱን የደረሰን ዘገባ ይጠቁማል። ከዚህም በተጨማሪ ባንኩ ለኤፈርት ስለሰጠው ብድር ሰነዶችን የያዘው ፋይል የሚገኘው በንግድ ባንክ የብድር ክፍል ሳይሆን በብሔራዊ ባንክ የሂሳብ ክፍል መሆኑን ከምንጮቻችን ገለጻ ለመረዳት ተችሏል።</p>

<p>የኢትዮጵያ ንግድ ባንክ በቅርቡ በውጭ ኦዲተሮች ቢመረመርም የኤፈርትን ብድር የሚመለከተው ፋይል በባንኩ ባለመገኘቱ በኦዲት ምርመራው ወቅት አለመታየቱ፣ በኦዲት ሪፖርቱም አለመካተቱን ምንጮቻችን ያስረዳሉ።</p>

<p>ይህን ጉዳይ ከዓለም አቀፍ የገንዘብ ድርጅት ለመደበቅ የተደረገ ሳይሆን አይቀርም የሚል ግምት መኖሩን እነዚሁ ምንጮች ሳይጠቅሱ አላለፉም። የተጠቀሰው ብድር በባንኩ ሪፖርት ቢታይና ተገቢው መጠባበቂያ ቢቀመጥለት የንግድ ባንኩን የፋይናንስ ሁኔታ አደጋ ላይ የሚጥል ሊሆን እንደሚችል የሚገልጹት ምንጮቻችን ባንኩ አተረፈ የሚባለው ይህ ያልተመለሰ ብድር እና ያልተቀመጠ መጠባበቂያ ሳይሰላ መሆኑን ጠቁመዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 23 ቀን 1996</a></p>

</body>
</html>	














