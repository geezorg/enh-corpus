<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ለእኛ ሳይሆን ለኤርትራ ሌላ ባድመ ይስሩላት" ዶ/ር ሰለሞን ዕንቋይ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ለእኛ ሳይሆን ለኤርትራ ሌላ ባድመ ይስሩላት" ዶ/ር ሰለሞን ዕንቋይ</h2>


<p>አንዳንድ ምዕራባውያን ዲፕሎማቶች ኢትዮጵያ የድንበር ኮሚሽኑን ውሳኔ እንዳለ ተቀብላ ባድመን ለኤርትራ እንድትሰጥና አዲስ ባድመን እንድትገነባ እንደግፋለን በማለት የሰጡትን አስተያየት እንደማይቀበሉት የትግራይ ክልል ምክር ቤት አፈ ጉባዔ ዶ/ር ሰለሞን ዕንቋይ ገለጹ። አፈ ጉባዔው አዲስ ባድመ መገንባት ካስፈለገም "ለእኛ ሳይሆን ለኤርትራ ሌላ ባድመ ይስሩላት" ብለዋል። በአፍሪካ ቀንድ የሚነሱ ግጭቶችን በማጥናትና በመተንተን የሚታወቁት ረዳት ፕሮፌሰር መድኃኔ ታደሰ በበኩላቸው ለድንበሩ ግጭት ዘላቂ መፍትሔ የሚገኘው በዲፕሎማሲያዊና በፖለቲካዊ ድርድር እንጂ በድንበር ኮሚሽኑ ውሳኔ እንደማይሆን ገልጸዋል።</p>

<p>ዓርብ ዕለት በአዲስ አበባ አግኝተን ያነጋገርናቸው የትግራይ ክልላዊ መንግስት ምክር ቤት አፈ ጉባኤ ዶ/ር ሰለሞን ዕንቋይ አንዳንድ የዓለም አቀፍ ማህበረሰብ አካላት ኢትዮጵያን የኮሚሽኑን ውሳኔ ካልተቀበለች ማዕቀብ እንጥላለን ብለው ማስጠንቀቃቸውን በተመለከተም "በዕርዳታ ሊያስፈራሩን አይገባም" ብለዋል። አክለውም "የግድ ከሆነ ግን ዕርዳታው ይቅር፣ ድህነት አብሮን የኖረ ነው፤ በዕርዳታም ከችግር አልወጣንም" በማለት ማዕቀብ ማድረግ ለችግሩ መፍትሔ እንደማሆን ገልጸዋል።</p>

<p>ዶ/ር ሰለሞን የተለያዩ አገራት ዲፕሎማቶች በቅርብ ወደ መቀሌ መጥተው እንዳነጋገሯቸውና "የድንበሩን ጉዳይ ለምን በሰላም አትፈቱም" ብለው እንደጠየቋቸው ገልጸው ኢትዮጵያ በሀቅ ላይ የተመሰረተ የሕዝቡን ፍላጎት የሚጠብቅ ሰላም እንደምትፈልግና መሬትን አሳልፎ በመስጠት ዘላቂ ሰላም እንደማይመጣ እንደገለጹላቸው ተናግረዋል።</p>

<p>በሁለቱ መንግሥታት መካከል ድርድር ይጀመር የሚባለውን እንዴት ያዩታል ተብለው ተጠይቀው በኤርትራ ውስጥ በቃሉ የሚፀና መንግስት ባለመኖሩ ከዚህ መንግሥት ጋር ተነጋግሮ ውሳኔ ላይ መድረስ ይቻላል የሚል እምነት እንደሌላቸው ተናግረዋል። በህዝብ መካከል ግን አሁንም ቢሆን በድንበር አካባቢ መጠነኛ ግንኙነቶች መኖራቸውንም ጠቅሰው በሃይማኖት አባቶች መካከል የተጀመረው ጥረት ጥሩ ውጤት ማስገኘቱን አስታስውሰዋል። ወደፊትም የአገር ሽማግሌዎች ተመሳሳይ ጥረት ቢጀምሩ መግንስት የሚቃወም እንደማይመስላቸው ሳይጠቅሱ አላለፉም።</p>

<p>በተያያዘ የታሪክ ምሁሩና የግጭት ጉዳይ ተመራማሪው ረዳት ፕ/ር መድኃኔ ታደሰ ኢትዮጵያ የድንበሩን ጉዳይ ወደ ፀጥታው ም/ቤት መውሰዷ ለዲፕሎማሲያዊ ጥረት ትልቅ በር የሚከፍት መሆኑን ሐሙስ ዕለት ከሪፖርተር ጋር ባደረጉት ቃለ ምልልስ አስረድተዋል። ለኢትዮጵያያ ዓለም አቀፉን ማኅበረሰብ ጉዳዩን እንዲረዳላትና ችግሩም ከፍተኛ መሆኑን የተለያዩ የዓለም መሪዎች እንዲገነዘቡት ዕድል ይፈጥራል ብለዋል።</p>

<p>የኢትዮጵያን ጥያቄ የፀጥታው ም/ቤት እስከ መጨረሻው የማይቀበለው ከሆነ ሰላም የማይመጣ መሆኑን አቶ መድኃኔ ጠቅሰው ሰላም ሊመጣ የሚችለው ም/ቤቱ የኢትዮጵያን ጥያቄ ከተቀበለ ብቻ መሆኑን ተናግረዋል።</p>

<p>ዓለም አቀፍ ህብረተሰብ በኢትዮጵያ ላይ ጫና ከፈጠረ የሰላም ሂደቱ ይቀለበሳል የሚሉት አቶ መድኃኔ የድንበር ጉዳዩም "ያልተዘጋ የግጭት ፋይል" ሆኖ እንደሚቀጥል ስጋታቸውን ጠቅሰዋል።</p>

<p>የድንበሩ ጉዳይ ለመፍታት ያለው አማራጭ ዘላቂ ሰላም የማያመጣው የኮሚሽኑ ውሳኔ ሳይሆን የሚበጀው የዲፕሎማሲና የፖለቲካ መፍትሔዎች መሆናቸውን አቶ መድኃኔ ያስረዳሉ። የአልጀርሱ ስምምነት ፍጹም የተሟላ ባይሆንም የአሁኑ ችግር መሰረት ግን የኮሚሽኑ ውሳኔ መሆኑንም በአጽንኦት ገልጸዋል።</p>

<p>የኢትዮ-ኤርትራን የድንበር ጉዳይ በተመለከተ የአሜሪካ መንግስት የውጭ ጉዳይ ሚ/ር ከፍተኛ ኃላፊ ከጠ/ሚ/ር መለስ ጋር ለመነጋገር ወደ አዲስ አበባ ይመጣሉ ተብሎ እንደሚጠበቅ የዲፕሎማቲክ ምንጮቻችን ገልጸዋል። በኢትዮጵያና በኤርትራ የሚገኘው የተመድ ልዑክ በበኩሉ ዓርብ ዕለት ባወጣው መግለጫ የድንበር ማካለሉን ለማካሄድ ዝግጁ መሆኑን አስታውቋል።ማካለሉን ለማስጀመር ግን ቁልፉ ያለው በሁለቱ ወገኖችና የድንበር ኮሚሽኑ እጅ መሆኑን አንሚ ገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 2 ቀን 1996</a></p>

</body>
</html>	














