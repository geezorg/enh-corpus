<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢትዮጵያ የአልጀርሱን ስምምነት ግዴታዎች ከፈጸመች የማይፈታ ቀውስ የለም" የድንበር ኮሚሽኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢትዮጵያ የአልጀርሱን ስምምነት ግዴታዎች ከፈጸመች የማይፈታ 'ቀውስ' የለም" የድንበር ኮሚሽኑ</h2>


<p>የኢትዮጵያ የኤርትራ የድንበር ኮሚሽን ኢትዮጵያ የኮሚሽኑን ውሳኔና አቋም በማስመልከት ለተመድ የጸጥታው ምክር ቤት ያቀረበችውን ጥያቄ እንደማይቀበለው አስታወቀ። ኢትዮጵያ በአልጀርሱ ስምምነት የገባቻቸውን ግዴታዎች ከተወጣች የማይፈታ "ቀውስ" የለም በማለትም ኢትዮጵያ "የኮሚሽኑ አሠራር ከፍተኛ ቀውስ ውስጥ ገብቱዋል" በማለት ያቀረበችውን ጥያቄ አስተባብሎታል።</p>

<p>የድንበር ኮሚሽኑ ፕሬዚዳንት ኤሊሁ ላውተርፖሽት መስከረም 26 ለተመድ ዋና ጸሀፊ ኮፊ አናን በጻፉት ባለ 18 ነጥብ ደብዳቤ የኢትዮጵያ ጠ/ሚኒስትር ለጻፉት ደብዳቤ ኮሚሽኑ ተጨማሪ አስተያየቶችን መስጠት አስፈላጊ ሆኖ እንዳገኘው ጠቅሰዋል። የኮሚሽኑ አሠራር አደገኛ ቀውስ ውስጥ ገብቱዋል የሚለውን የኢትዮጵያ አቋም ኮሚሽኑ እንደማይቀበለው የገለጹት ፕሬዚዳንቱ ኢትዮጵያ በአልጀርሱ ስምምነት የገባቻቸውን ግዴታዎች በተለይም የኮሚሽኑን ድንበር የማመልከት ውሳኔ የመጨረሻና አስገዳጅ አድርጐ የመቀበል ግዴታዋን ከተወጣች የማይፈታ "ቀውስ" የለም በማለት ችግሩ በኢትዮጵያ በኩል የተፈጠረ ነው የሚሉ ትርጉም ያለው ማብራሪያ ሰጥተዋል።</p>

<p>ኮሚሽኑ በአልጀሩሱ ስምምነት የተሰጠው ሥልጣን በቅኝ ግዛት ውሎች እና አግባብ ባላቸው ዓለማቀፍ ውሎች መሰረት ውሳኔ እንዲሰጥ መሆኑን የሚያስታውሱት ፕሬዚዳንቱ ለሁለቱ ወገኖች በቅርብ ዓመታት ውስጥ ባድመን ያስተዳድር የነበረው የትኛው መንግስት መሆኑን የማጣራት ሥራ ለኮሚሽኑ አልተሰጠም ይላሉ። አያይዘውም የ1902 ውል ሲፈረም ባድመ እና ሌሎቹም ሰው የሰፈረባቸው መንደሮች ሕልውና እንዳልነበራቸው እና እንዳልተመሠረቱ ያብራራሉ። በዚህም የተነሳ ቦታዎቹ በዕድሜ የሚበልጧቸው የውል ስምምነቶች ያቋቋሟቸውን ድንበሮች ሊያፋልሱ እንደማይችሉ ያስረዳሉ። ፕሬዚዳንቱ በቅኝ ግዛት ውሉ ድንበር መጽናት የተነሳ የሚከተለውን ሰብአዊ ችግር ሁለቱ ወገኖች በሚያደርጉት ስምምነት እንዲፈታ መተውም ከዓለም አቀፍ ሕግጋት ጋር የሚጣጣም ነው ብለዋል።</p>

<p>ኢትዮጵያ የድንበር ኮሚሽኑ ውሳኔ ይፋ በሆነበት ወቅት መቀበሏን ያስታወሰው የፕሬዚዳንቱ ደብዳቤ አሁን ውሳኔውን ፍትሐዊና ሕጋዊ አይደለም ማለት እርስ በርሱ የሚቃረን ነው ይላል። ጠ/ሚኒስትር መለስ በጻፉት ደብዳቤ ኢትዮጵያ "የጊዜያዊ የጸጥታ ቀጣናውን ደቡባዊ ወሰን በሁለቱ አገሮች የወሰን መስመር አድርጋ እውቅና ትሰጣለች" ማለታቸው ይታወሳል። ኮሚሽኑ በሰጠው መልስ ግን በሁለቱ አገሮች መካከል ያለውን የወሰን መስመር የሚወስነው ኮሚሽኑ ነው ብሏል።</p>

<p>የድንበር ኮሚሽኑ ፕሬዚዳንት በግልባጭ ለአፍሪካ ኅብረት ፕሬዚዳንት አልፋ ኦማር ኮናሬ እና ለኢትዮጵያና ለኤርትራ የውጭ ጉዳይ ሚኒስትሮች በላኩት ደብዳቤ የድንበር ማካለሉ ሥራ ሳይስተጓጐል የሚቀጥለው ሁለቱም ወገኖች በአልጀርስ ስምምነት የገቡትን ግዴታ ሲወጡ ብቻ መሆኑን አሳስቧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 9 ቀን 1996</a></p>

</body>
</html>	














