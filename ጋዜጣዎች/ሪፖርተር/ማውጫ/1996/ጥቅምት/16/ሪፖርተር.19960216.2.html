<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ድንበሩ ከመካለሉ በፊት እንነጋገር" ኢትዮጵያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ድንበሩ ከመካለሉ በፊት እንነጋገር" ኢትዮጵያ</h2>


<p>የኢትዮጵያንና የኤርትራን የድንበር ውዝግብ በሰላም ለመፍታት ሰሞኑን የተደረጉ አንዳንድ የዲፕሎማሲ ጥናቶች አነስተኛ መሻሻሎች ማሳየቱ ተገለጸ። ኢትዮጵያ የድንበር ማካለሉ ከመካሄዱ በፊት ውይይትና ድርድር እንዲካሄድ ስትጠይቅ ኤርትራ መጀመሪያ በኮሚሽኑ ውሳኔ መሰረት የድንበር ማካለሉ ይካሄድና ከዚህ ውይይት እንግባ የሚል አቋም ይዛለች።</p>

<p>ለጉዳዩ ቅርበት ያላቸው የዲፕሎማቲክ ምንጮች እንዳሉት የኢትዮጵያ መንግስት በሁለቱ አገሮች መካከል መጠነ ሰፊ ውይይትና ድርድር እንዲካሄድ ይፈልጋል። እነዚህ ምንጮች እንደሚሉት የኢትዮጵያ መንግስት የድንበር ማካለሉ ጉዳይ የውይይቱ አንድ አጀንዳ እንጂ ብቸኛ መነጋገሪያ እንዲሆን አይፈልግም። በአንጻሩ የኤርትራ መንግስት የድንበር ማካለሉ መካሄድ አለበት በሚለው አቋሙ መጽናቱን ምንጮቻችን ጠቅሰዋል።</p>

<p>ባለፈው ሳምንት ስለጉዳዩ ለመነጋግር አዲስ አበባ መጥተው የነበሩት የአሜሪካ የውጭ ጉዳይ ሚኒስትር የአፍሪካ ጉዳዮች ምክትል ረዳት ጸሐፊ ኦናልድ ዋይ ያሞሞቶ በተገኙበት ወቅት ስለውይይት አስፈላጊነትና በአሜሪካ ኮንግረስ በቅርብ ስለቀረበው የሕግ ሃሳብ ጉዳይ አንስተው መነጋገራቸውን ከምንጮቻችን ገለጻ ለመረዳት ተችሏል። ያምሞቶ ዓርብ ዕለት ከፕሬዚዳንት ኢሳያስ ጋር ተገናኝተዋል የውይይትና ድርድር መጀመር አንዱ የመነጋገሪያ ጉዳያቸው እንደነበር የዲፕሎማቲክ ምንጮቹ ገልጸዋል።</p>

<p>በተያያዘ ሁለቱ አገሮች የአልጀርሱን ስምምነት እንዲያከብሩ ለማስገደድ ይረዳል የተባለውና በአሜሪካ ምክር ቤት በቀረበው የህግ ሀሳብ ለቀጣዩ የኮንግረስ ኮሚቴ እንደሚቀርብ ታውቋል። በእንግሊዝ በኩል እስከአሁን ይህን መሰል እርምጃ የመውሰድ ሃሳብ አለመቅረቡን የገለጹት ተቃውሞዎች መቅረባቸውን ጠቁመዋል።</p>

<p>ኢትዮጵያ የኤርትራ ኢትዮጵያ የድንበር ኮሚሽን ፕሬዚዳንት ባለፈው ሳምንት ለተመድ ዋና ጸሀፊ የላኩትን ደብዳቤ እርስ በርሱ የሚጋጭና "ያሳለፈውን የተሳሳተ ውሳኔ ለመካከል" የተደረገ ሙከራ ነው በማለት አጣጥላዋለች። ኮሚሽኑ ገለልተኛ መሆን ሲገባው ወገንተኛ ሆኗል በሚልም "ነጻ የሕግ አካል መሆኑ አብቅቶልታል" ብላለች።</p>

<p>ውጭ ጉዳይ ሚኒስትር ሥዩም መስፍን ጥቅምት 5 ቀን ለተመድ ዋና ጸሐፊ ኮፊ አናን በጻፉት ደብዳቤ የኮሚሽኑ ፕሬዚዳንት የጻፉት ደብዳቤ "ኮሚሽኑ ባድመን እና ሌሎች ማዕከላዊ የድንበር አካባቢዎችን በሚመለከት ያሳለፈውን ውሳኔ ለማብራራትና ለመከላከል" የሞከረበት "የተዛባና እርስ በርሱ የሚጋጭ" ነው ብለውታል። አቶ ስዩም ጠቅላይ ሚኒስትር መለስ ለጸጥታው ምክር ቤት ያቀረቡትን ሃሳብ "በሙሉ አሁንም እንደምንጸናባቸው" አረጋግጠዋል።</p>

<p>ኮሚሽኑ መስከረም 26 በጻፈው ደብዳቤ ባድመ የምትገኝበትን ቦታ ለመወሰን ወሳኙ ጉዳይ በቅርቡ ዓመታት ቦታውን ማን ያስተዳድረው ነበር የሚለው ሳይሆን የቅኝ ግዛት ስምምነቱ ነው ማለቱን ያስታወሰው የአቶ ስዩም ደብዳቤ በዚህ ኢትዮጵያም እንድምትስማማ ይገልጻል። አክሎም የቅኝ ግዛት ስምምነቱ ባድመን በኢትዮጵያ ግዛት ውስጥ እንደሚያስቀምጣት በድጋሚ ያረጋግጣል። ደብዳቤው ኮሚሽኑ በቅርቡ የሚያቀርባቸው መከራከሪያዎች ራሱ በ1994 ከሰጠው ውሳኔና የ1902 የድንበር ስምምነት አተረጐጐሙ ጋር የሚጋጭ መሆኑን ያብራራል። ለዚህም በኮሚሽኑ የ1994 ውሳኔ በ1902 ዓ.ም ስምምነት የተመለከተው ድንበር ክሰቲት ወንዝ የሚገነጠለው ሰቲት ወንዝ ከሲቶና ወንዝ ጋር በሚገጣጠምበት ቦታ መሆኑን ያስታውሳል። ኮሚሽኑ በ1902 ስምምነቱ የተጠቀሰው "ማይተብ" በአሁኑ ወቅት "ሲቶና" እንደሆነ አቋም መውሰዱን የራሱን የኮሚሽኑን የ1994 ውሳኔ በመጥቀስ የሚያስታውሰው የአቶ ሥዩም ደብዳቤ ይህም ባድመን በኢትዮጵያ ክልል ያደርጋታል በማለት ይከራከራሉ።</p>

<p>አቶ ስዩም የ1902 ዓ.ም ስምምነት በኮሚሽኑ ውሳኔ ሳይቀር ባድመን በማያሻማ ሁኔታ በኢትዮጵያ ድንበር ውስጥ እንደሚያስቀምጣት ደጋግመው ያስታውሳሉ። አያያዘውም በአልጀርሱ ስምምነት መሰረት "ከኮሚሽኑ ይጠበቅ የነበረው የቅኝ ግዛት ስምምነቱ ግልጽና የማያሻማ በሆነ ጊዜ በዚሁ ስምምነት መሰረት ድንበሩን መወሰን" ቢሆንም ኮሚሽኑ ባድመ ለማን እንደምትገባ የወሰነው በሁለቱ አገሮች ቀጣይ ተግባርና እንቅስቃሴ ይኸውም ሙሉ በሙሉ በካርታዎች ላይ በመመርኮዝ መሆኑን ያብራራሉ። ኮሚሽኑ ያለምንም ችግርና ጥርጣሬ በ1902 ስምምነት የድንበር መስመሩን ማመላከት በቻለበት ሁኔታ ይህንን በመተው በካርታዎች ላይ መመስረቱንም እርስ በርሱ የሚጋጭ ብለውታል።</p>

<p>አቶ ስዩም በቀጣይ ተግባርና እንቅስቃሴም ቢሆን ኮሚሽኑ "በተሟላ ሁኔታ ግምት ባለመውሰዱ" ሁለተኛ ስህተት መስራቱን ይገልጻሉ። ይህ ስህተቱም "ቦታውን ከማስተዳደርና ቀጣይ ከሆነ የመንግስት ሥልጣን መኖር ጋር የተያያዙ ጉዳዮችን ሙሉ በሙሉ" በመተው በካርታዎች ላይ ብቻ መመሰቱ ነው። አቶ ስዩም በደብዳቤያቸው ኢትዮጵያ ኮሚሽኑ "ሁለቱ ወገኖች ያሳዩትን ቀጣይ ተግባርና እንቅስቃሴ በሙሉ ወደ ጐን በመተው ውሳኔውን በካርታዎች ላይ በመመርኮዝ ለመስጠት የመረጠበትን ምክንያት ለመረዳት ትቸገራች" በማለትም በኮሚሽኑ ገለልተኝነት ላይ ጥያቄ የሚያስነሳ ማብራሪያ አቅርበዋል። በሁለቱ ወገኖች ቀጣይ እንቅስቃሴም ቢሆን ባድመ ኢትዮጵያ ውስጥ የማትወድቅበት ምክንያት የለም" የሚሉት አቶ ስዩም ኮሚሽኑ ውሳኔዬን የሰጠሁት አንድ ጊዜ በ1902 ስምምነት፣ ሌላ ጊዜ ደግሞ በቀጣይ ተግባርና እንቅስቃሴ መሰረት ነው በማለት አቋሙን ቀያይሯል በማለት ይከሳሉ። ይህንንም "ህገወጥ ፣ ኢ-ፍትሀዊና ኃላፊነት የጐደለው" ብለውታል።</p>

<p>በማዕከላዊ የድንበር ክፍል ኮሚሽኑ ፎርት ካዳርናን በስሕተት በማስቀመጥ በ1900 ዓ.ም ስምምነት ላይ እርማት እንደማያደርግ ለኢትዮጵያ መግለጹን የአቶ ስዩም ደብዳቤ ይገልጻል። "አንድን ተራራ በሙሉ ከተፈጥሯዊ ቦታው 20 ኪ/ሜ በመውሰዱና እንዲሁም ለተጐዱት ሰዎች ሕይወት የሚኖረውን እንድምታ ከግምት ውስጥ ሳያስገባ ውሳኔው የማይለወጥ ሆኖ ይቀጥላል የሚል አቋሙን ያለማቋረጥ ሲያንጸባርቅ ቆይቱዋል" በማለት ይወቅሳሉ።</p>

<p>ኢትዮጵያ የድንበር ከዲፕሎማሲ ጥረት ላይ ኮሚሽኑ ትችት እንደሚሰጥ የተቋቋመበት የአልጀርስ ስምምነት ስልጣን እንዳልሰጠው አቶ ስዩም በአጽንኦት ገልጸዋል። ኢትዮጵያ ለጸጥታው ምክር ቤት ያቀረበችው ጥያቄ ኮምሽኑ መቃወሙ በኮሚሽኑ ላይ እምነት ለመጣል ያስቸግረናል ያሉት አቶ ስዩም በመጨረሻም "ለማንኛውም ኮሚሽኑ ነጻ የህግ አካል መሆኑ አብቅቶለታል" ብለዋል። "የአልጀርሱ ስምምነት ዋነኛ ዓላማ የሆነው ሰላም እንደተጨማሪ ሃሳብ እንኳ ከኮሚሽኑ እይታ ሙሉ በሙሉ ወጥቱዋል" ያሉት ውጭ ጉዳይ ሚኒስትሩ " በእነዚህ ምክንያቶች ኢትዮጵያ የአልጀርስ ስምምነት ዋነኛ ዓላማ የሆነው ሰላም እንደተጨማሪ ሃሳብ እንኳ ከኮሚሽኑ እይታ ሙሉ በሙሉ ወጥቱዋል" ያሉት ውጭ ጉዳይ ሚኒስቱር "በእነዚህ ምክንያቶች ኢትዮጵያ የአልጀርስ ስምምነት ዋነኛ ዓላማዎች የሆኑት" በኢትዮጵያና በኤርትራ መካከል እንዲሁም በክፍለ አህጉሩ ዘላቂ ሰላምና መረጋጋትን ለማምጣት በእርስዋ እና በጸጥታው ምክር ቤት እገዛ ከመተማመንም በቀር ሌላ አማራጭ የላትም" በማለት ዲፕሎማሲያዊ ተማጽኖዋቸውን ለኮፊ አናን አቅርበዋል። ለአልጀርሱ ስምምነት መፈጸምና ለሰላም አገራቸው አሁንም ቁርጠኛ መሆኗንም በድጋሚ አረጋግጠዋል። የአቶ ስዩም ደብዳቤ በግልባጭ ለአፍሪካ ህብረት ሊቀመንበር ለሚስትር አልፋ ኮናሬ እንዲደርስ ተደርጓል።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር ጥቅምት 16 ቀን 1996</a></p>

</body>
</html>	














