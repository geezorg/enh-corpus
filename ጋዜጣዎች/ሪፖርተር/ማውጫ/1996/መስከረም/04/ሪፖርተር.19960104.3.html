<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራዊቱዋ የገንዘብ አወካከልና አወጣጥ ድራማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራዊቱዋ የገንዘብ አወካከልና አወጣጥ ድራማ</h2>


<p>የኢንተርናሽናል መድሐኒት ቤት ባለቤት የነበሩትና የኤርትራዊቱዋ የወይዘሮ ዘውዴ ገብረመስቀል ገንዘብ የሆነ ከ3 ሚሊዮን ብር በላይ ከኢትዮጵያ ንግድ ባንክ በመውጣቱ የተነሳ ክስ ተመስርቱዋል። ገንዘቡን ወስደዋል የተባሉት ወ/ሮ ነቢያት አሰፋ በቁጥጥር ስር ውለው ከቆዩ በሁዋላ በዋስ ተለቀዋል። ባንኩ የተባራሪ ኤርትራውያን ገንዘባቸውን አያንቀሳቅሱም የሚል መመሪያ እንዳልደረሰው አረጋግጧል።</p>

<p>ወይዘሮ ዘውዴ ገብረመስቀል በአዲስ አበባ ሲኖሩ በንግድ ሥራ ፈቃድ ቁጥር አ/አ 1-ችር/0458/90 የተመዘገበ ፋርማሲ ከፍተው በንግድ ሲተዳደሩ ቆይተዋል። የኤርትራን ወረራ ተከትሎ የኢትዮጵያ መንግስት በወሰደው ለሃገሪቱ አደገኛ ናቸው ያላቸውን ኤርትራዊያኖችን ከሃገር የማስወጣት ርምጃ ወይዘሮ ዘውዴም በሁለተኛው ዙር ሐምሌ 3/1990 ዓ.ም የኢትዮጵያ ፓስፖርታቸው ተሰርዞ በመንግስት ውሳኔ ወደ ኤርትራ ይላካሉ።</p>

<p>ወይዘሮ ዘውዴ ወደ ኤርትራ ከመላካቸው በፊት በፖሊስ ጣቢያ በነበሩበት ወቅት ለልጃቸው ለአቶ ተመስገን አድማሱ (ሞግዚት አለማየሁ ዳኜ) በማንኛውም ንብረታቸው ላይ ሙሉ ውክልና መስጠታቸውን የሚያሳይ ማስረጃ አቅርበዋል። ውክልና በሰጡበት ነው በተባለው ቀን ባልተፃፈበት ማስረጃ ወካይና ተወካይ ሲፈርሙ ማየታቸውን ዳንኤል ገ/እግዚአብሔር የወረዳ 3 ፖሊስ ጣቢያ አዛዥ በፊርማቸው አረጋግጠዋል። የአቶ ይርጋ ታደሰ የውልና ማስረጃ ምዝገባ ፅ/ቤት ኃላፊ ፊርማና ማህተም ያረፈበት በ17/4/1990 የተፃፈ ማረጋገጫ ውሉን ያስፈፅሙት የአቶ ዳንኤል ፊርማ መሆኑን ያረጋግጣል አከታትሎም ወይዘሮ ዘውዴ የኢትዮጵያ መንግሥት ወደ ትውልድ ሃገራቸው እንዲመለሱ በመወሰኑ የንግድ ስራዎችን ማካሄድ እንደማይችሉ ጠቅሶ ከሐም ሌ 14/1990 ጀምሮ ንግድ ፈቃዳቸውን መሰረዙን የዞን 1 ንግድ ኢንዱስትሪና ቱሪዝም ቢሮ ኃላፊም ያስታውቃሉ።</p>

<p>ወይዘሮ ዘውዴ ለሁለት ዓመታት በኤርትራ ከቆዩ በሁዋላ አሜሪካን ሀገር ሄደው ሌላ የውክልና ውል መፈፀማቸውን የሚያሳይ ማስረጃ ቀርቧል። ሙሉ ውክልና የሰጡት ለወይዘሮ ነቢያት አሰፋ ሲሆኑ የተሰጣቸውም እ.ኤ.አ ጁን 4/2003 (ግንቦት 27/1995) መሆኑን ማስረጃው ያመለክታል። ውክልናውና የሞሉት አሜሪካ ውስጥ ባለው የጆርጂያ ክልል መንግስት እንደዚህ አይነቱን ስራ እንዲሰራ የሕግ ፈቃድ ባለው የመልቪን ሮቢንሰን በተባለ አዋዋይ አማካይነት ነው።</p>

<p>በውሉ ላይ እንደተመለከተው ወይዘሮ ዘውዴ በኢትዮጵያ ንግድ ባንክ የፊንፊኔ ቅርንጫፍ በሂሳብ ቁጥር 23612-1662/706505 01730139 48700 ያስቀመጡትን ገንዘብ ብቻ ወይዘሮ ነቢያት አሰፋ እንዲቆጣጠሩና እንዲያንቀሳቅሱ ገንዘብ እንዲያወጡና እንዲያስገቡ ውክልና የሰጧቸው መሆኑን ያመለክታል።</p>

<p>በውክልናው ላይ ወይዘሮ ዘውዴ የኢትዮጵያ ዜግነት ያላቸው መሆኑ ተመልክቱዋል።</p>

<p>ይኽንን ኤርትራዊ ተብለው ከሀገር የወጡትን ግን የኢትዮጵያ ዜግነት እንዳላቸው የሚጠቅሰው ውል በአሜሪካ የኢትዮጵያ ኤምባሲ በሕጋዊ አዋዋይ የተፈፀመ መሆኑን የሚያመለክተውን ማረጋገጫ የተፃፈው የጆርጂያ ክልል ለውጭ ጉዳይ የሚወክለው የአሜሪካ የውጭ ጉዳይ መስሪያ ቤትና የኮሊንፖል ፊርማ መሆኑን በ2ኛ ፀሐፊው በአቶ አያሌው ይማም ፊርማ አረጋግጦ ይልካል። የውጭ ጉዳይ ሚኒስትር በበኩሉ የኢትዮጵያ ኤምባሲ በአቶ አያሌው ፊርማና የኤምባሲው ማህተም መሆኑን ማረጋገጫ ሲሰጥ የውልና ማስረጃ ምዝገባ ፅህፈት ቤትም ፊርማና ማህተሙ የውጭ ጉዳይ ሚኒስቴር የተፃፈ መሆኑን ያረጋግጣል።</p>

<p>ይኽ ማለት ከኢትዮጵያ በኤርትራዊነታቸው የወጡ ወይዘሮ ዘውዴ በሕመም ምክንያት አሜሪካ የሚገኙ ኢትዮጵያ ዜጋ መሆናቸውን የተጠቀሰበትን ውል የውጭ ጉዳይ ሚኒስትርም ተቀብሎ ወይዘሮ ነቢያት ውክልና ያዙ ማለት ነው።</p>

<p>በሰኔ ወር ውክልና ተሰጠኝ የሚሉትና ደንበል ሕንፃና በቄራ አሜሪካን ቢዩቲ በመባል የሚታወቅ ሱቅ ያላቸው ወይዘሮ ነቢያት ከአሜሪካ ወደ አዲስ አበባ ተመልሰው በመስከረም ወር ወደ ኢትዮጵያ ንግድ ባንክ ፊንፊኔ ቅርንጫፍ ያመሩና የወይዘሮ ዘውዴን ገንዘብ ለማውጣት ይጠይቃሉ። በዚህም መሰረት እ.እ.አ ሴፕቴምበር 12/2001.....500,000፣ ሴፕቴምበር 14/2001 .....1,900,000፣ ኦክቶበር 12/2001 .....1,000,000,000 ብር ወጪ አድርገው ይወስዳሉ።</p>

<p>ይኸን ሁሉ ሂደት የቀድሞዎቹ ወኪሎች አለማወቃቸውን ነው የሚናገሩት። እንደነርሱ አባባል ከሃገር እንደወጡ የተወሰኑባቸው ኤርትራውያኖች ገንዘብ ከባንክ እንዳይወጣ የታገደ መሆኑን በመገመት ባለቤታቸውና ተወካይ ልጅ አልተከታተሉም። በሌላ በኩል በኢትዮጵያ ንግድ ባንክ የፊንፊኔ ቅርንጫፍ ሥራ አስኪያጅ አቶ አበበ አጥናፉ ከሃገር የተባረሩት ኤርትራውያን ገንዘባቸውን ማንቀሳቀስ አይችሉም የሚል መመሪያ አለመኖሩን ለሪፖርተር ጋዜጣ በሰጡት ቃለ ምልልስ ተናግረዋል።</p>

<p>"ነጋዴዎች ከሆኑ" ይላሉ አቶ አበበ "ከግብር ጋር የተያዘ እዳ ካለባቸው የሚጣራበት ሁኔታ ይኖራል። በዚሁ መሰረት የወይዘሮ ዘውዴ ተወካይ በፍርድ ቤት ውሳኔ ያለባቸውን የግብር እዳ መክፈላቸውን ተረጋግጦ ሂሳቡ ተለቆላቸዋል። "ከዚሁ ጋር ይኽን ከፍተኛ ገንዘብ ለማውጣት ባንኩ የፈቀደበትና የንብረት ተካፋይ የመኖር ያለመኖር ጥያቄን ባንኩ በምን ሁኔታ እንዳለፈው አቶ አበበ ሲገልፁ "ከሀገር እንዲወጡ የተደረጉት ኤርትራዊያ አንዷ የነበሩት ወ/ሮ ዘውዴ ገ/መስቀል አሜሪካን ሀገር ከሄዱ በኋላ ለወ/ሮ ነቢያት አሰፋ ገ/ማርያም ውክልና መስጠታቸውንና ይህም ዋሽንግተን በሚገኘው የኢትዮጵያ ኤምባሲ ሁለተኛ ጸሐፊ ተረጋግጦ፣ የውጪ ጉዳይ ሚኒስቴር ሕጋዊነቱን አረጋግጦ በአዲስ አበባ በውልና ማስረጃ ጽ/ቤት ተረጋግጦ ለባንኩ የቀረበ ነው። ባንኩ ከዚህ በኋላ በሕግ ክፍሉ አማካይነት የባለገንዘቧ ፊርማ ናሙና ከአሁኑ ውክልና ጋር ተገናዝቦና ትክክለኛነቱ ተረጋግጦ ሕጋዊ አካሄዱ መሟላቱ ከታወቀ በኋላ ገንዘቡ ወ/ሮ ነቢያት እንዲያንቀሳቅሱ..." እንደተፈቀደላቸው ገልጸዋል።</p>

<p>በዚሁ ሁኔታ እንደቆዩ ወይዘሮ ዘውዴ ግንቦት 18/1994 በአሜሪካ ሞተው አስክሬናችው ኢትዮጵያ መጥቶ ይቀበራል። ስለዚህ ወራሾች የወራሽነታቸውን መብት ለማስከበር ይንቀሳቀሱ። ቀድሞ ሙሉ ውክልና የተሰጡትና ልጃቸው የሆኑት እነ አቶ ተመስገን አድማሱ በውርሱ አጣሪ በኩል የፊኒፊኔ ቅርንጫፍ ሲያስጠይቁ ከሁለት ዓመት በፊት ገንዘቡ ወጪ መሆኑን ያረጋግጣሉ። እስከዚያ ጊዜ ድረስ ስለሁኔታው የማያውቁት ወራሾች ጉዳዩን ወደ ፍርድ ቤት ወስደውት በከተማ ነክ ፍርድ ቤት እየታየ ነው። በቀጠሮ ላይ መሆኑ ወይዘሮ ነቢያትም በቁጥጥር ስር ከዋሉ በሁዋላ ለመስከረም 4 ቀን 1996 እንዲቀርቡ ፍ/ቤቱ ቢወስንም ማን እንዳዘዘ በማይታወቅ ሁኔታ የሴትየዋ የዋስ መብታቸው ተጠብቆ ከእስር መውጣታቸው ዘግይቶ የደረሰን ዜና አመልክቱዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 4 ቀን 1996</a></p>

</body>
</html>	
