<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በአሜሪካ የተመሠረተውን የተቃዋሚ ድርጅቶች ኅብረት አላውቀውም" ብሔራዊ ምርጫ ቦርድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በአሜሪካ የተመሠረተውን የተቃዋሚ ድርጅቶች ኅብረት አላውቀውም" ብሔራዊ ምርጫ ቦርድ</h2>


<p>ከሐምሌ 19-26 ቀን 1995 ዓ.ም በአሜሪካ ሜሪላንድ ክፍለ ሀገር በየክቪል ከተማ አሥራ አምስት ተቃዋሚ የፖለቲካ ድርጅቶች የኢትዮጵያዊያን ዴሞክራሲያው ኃይሎች ኅብረት በሚል የመሠረቱትን ኅብረት የብሔራዊ ምርጫ ቦርድ አላውቀውም አለ።</p>

<p>አቶ መኮንን ወንድሙ በምርጫ ቦርድ ጽ/ቤት የፖለቲካ ፓርቲዎች ምዝገባ ጽ/ቤት ተጠባባቂ ሬጅስትራር በተለይ ለሪፖርተር እንደገለጹት አሜሪካን ሀገር ኅብረት ፈጥረናል ስለሚሉት ቡድኖች የቦርዱ ጽ/ቤት የሚያውቀው ነገር የለም።</p>

<p>በሀገሪቱ የምርጫ ሕግ መሠረት ፓርቲዎች ሲመሠረቱ፣ ኅብረትም ሆነ ውህደት ሲፈጥሩ መመዝገብ አለባቸው ያሉት ኃላፊው ኅብረቱ ግን እስካሁን ለምርጫ ቦርድ ያቀረበው ጥያቄ የለም ብለዋል።</p>

<p>ዋና ጽ/ቤቱን አዲስ አበባ በማድረግ ለመንቀሳቀስ ያቀደውና በዶ/ር በየነ ጴጥሮስ ሊቀመንበርነት የሚመራው የኢትዮጵያዊያን ዴሞክራሲያዊ ኃይሎች ኅብረት በምርጫ ቦርድ ያልተመዘገቡ ፓርቲዎችን ጭምር ያሰባሰበ መሆኑን አቶ መኮንን አስታውሰው የሀገሪቱን የምርጫ ህግ አክብረው ምዝገባ ያልፈፀሙ ፓርቲዎች ሕጋዊ መንገድ ከሚከተሉት ጋር ተደባልቀው ኅብረት መፍጠራቸው ሕግና ሥርዓትን የሚጥስ ነው ብለውታል።</p>

<p>"በኅብረቱ ውስጥ የታቀፉ የፖለቲካ ፓርቲዎች በቅድሚያ የሀገሪቱን ሕግና ሥርዓት አክብረው በሰላማዊ መንገድ ለመታገል መመዝገብ ይገባቸዋል። ይህ ሳይሟላ ኅብረቱ ሕጋዊ ሆኖ ለመቀጠል የሚቻለው አይሆንም" ሲሉ አስተያየታቸውን ሰጥተዋል።</p>

<p>በጉዳዩ ላይ አስተያየት ለመጠየቅ የኅብረቱን አመራሮች ለማግኘት ጥረት ብናደርግም ለሥራ ጉዳይ ውጪ ሀገር በመሆናቸው ለማግኘት አልቻልንም።</p>

<p>በተያያዘ ዜና የኢትዮጵያ ዴሞክራቲክ ኅብረት ፓርቲ እና የኢትዮጵያውያን ዴሞክራሲያዊ ፓርቲ ተዋህደው የኢትዮጵያ ዴሞክራሲያዊ አንድነት ፓርቲ በሚል መጠሪያ ለመለወጥ ያቀረቡትን ጥያቄ ቦርዱ ተቀብሎ አፅድቋል።</p>

<p>ከኢትዮጵያዊያን ዴሞክራቲክ ኅብረት ፓርቲ የተገነጠሉ አባላት የሁለቱ ፓርቲዎች ውህደት የፓርቲውን ህገ ደንብ ያላከበረ እና የጠቅላላ ጉባኤው ሃሳብ ያልተጠየቀበት ነው በሚል ያቀረቡትን አቤቱታ ቦርዱ መርምሮ ውህደቱ ህግና ሥርዓትን የተከተለ ነበር በሚል መስከረም 15 ቀን 1996 የፓርቲዎቹን ጥያቄ ተቀብሎ ማፅደቁን አቶ መኮንን ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 18 ቀን 1996</a></p>

</body>
</html>	














