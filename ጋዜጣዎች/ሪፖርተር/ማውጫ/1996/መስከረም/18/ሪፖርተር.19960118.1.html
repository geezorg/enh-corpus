<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኮሚሽኑ ውሳኔ ማሻሻል የማይታሰብ ነው" የኤርትራ ማስታወቂያ ሚኒስትር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የኮሚሽኑ ውሳኔ ማሻሻል የማይታሰብ ነው" የኤርትራ ማስታወቂያ ሚኒስትር</h2>


<p>ጠቅላይ ሚኒስትር መለስ ዜናዊ ሰኞ ዕለት ለተመድ የጸጥታው ምክር ቤት በላኩት ደብዳቤ ከኢትዮ-ኤርትራ የድንበር ኮሚሽን ውሳኔ በኋላ አጨቃጫቂ የሆኑትን አካባቢዎች ጉዳይ የሚመለከትና የኮሚሽኑን ውሳኔ የሚያሻሽል አካል እንዲሰም ጠየቁ። የኤርትራው ተጠባባቂ የማስታወቂያ ሚኒስትር አሊ አብዱ አህመድ የድንበር ኮሚሽኑ ውሳኔ "ማሻሻል የማይታሰብ ነው፤ ድንበር ማካለሉንም ሚኒስትር በረከት ስምኦን ደግሞ ለጋሾች ለኢትዮጵያ የሚሰጡት እርዳታ ከድንበር ውሳኔው ውጤት ጋር እንዳያይዙት ተማጽነዋል። የተባበሩት መንግሥታት ድርጅት ከኢትዮጵያ በኩል የቀረበው ጥያቄ የሰላም ሒደቱን "አሳሳቢ ደረጃ አድርሶታል" በማለት አሳስቧል።</p>

<p>ቢቢሲ እንደዘገበው መስከረም 11 ቀን የተጻፈው የጠ/ሚኒስትርም መለስ ደብዳቤ የሁለቱን አገሮች የድንበር ጥያቄ ለመፍታት የተቋቋመ ኮሚሽን በተለይ ባድመን በተመለከተ የሰጠውን ውሳኔ "ሕገወጥ፣ ኢ-ፍትሐዊና ኃላፊነት የጐደለው" ነበር ብለውታል። የተመድ የዜና ወኪል (ኢሪን) በበኩሉ እንዳለው ከሆነ የአቶ መለስ ደብዳቤ የድንበር ኮሚሽኑ "በመጨረሻ ቀውስ" ውስጥ እንደሚገኝ ገልጾ የጸጥታው ምክር ቤት "አከራካሪ የሆኑትን የድንበር አካባቢዎች ጉዳይ የሚፈታ ሌላ አማራጭ አካል እንዲሰይም" ይጠይቃል። አቶ መለስ የኮሚሽኑ ውስኔ አስመልክተውም "ይህን መሰል ታላቅ የፍትሕ መዛባት የኢትዮጵያ ሕዝብ ይቀበለዋል ብሎ ማሰብ እንኳ አይቻልም" ብለዋል። አቶ መለስ የድንበር ኮሚሽኑ ውሳኔ ይተግበር ከተባለ ወደሌላ ጦርነት የሚከት በመሆኑ የተባበሩት መንግስታት ድርጅት ጣልቃ የመግባት ግዴታና ኃላፊነት እንዳለበት አሳስበዋል።</p>

<p>የጠቅላይ ሚኒስትር መለስን ጥያቄ ተከትሎ ከቢቢሲ ሬዲዮ ጋር ቃለመጠየቅ ያደረጉትና በኢትዮጵያ የሚገኙት የኤርትራ ተወካይ አቶ ሳላህ ኦማር ጥያቄው የሰላም ሂደቱን ወደኋላ የሚመልስ ነው ብለውታል። አያይዘውም ዓለም አቀፉ ኅብረተሰብ ኢትዮጵያ የድንበር ኮሚሽኑን ውሳኔ እንድትቀበል ጫና እንዲያደርግባት ጠይቀዋል። የኤርትራ ተጠባባቂ የማስታወቂያ ሚኒስትር በበኩላቸው ሐሙስ ዕለት ለተመድ የዜና ወኪል "የኢትዮጵያ መንግስት የድንበር ማመላከቱንንና ማካለሉን ሂደት ማደናቀፉን ቀጥሎበታል" በማለት ከሰዋል። የድንበር ኮሚሽኑን ውሳኔ ማሻሻል "የማይታሰብ ነው" የሚሉት አቶ አሊ ኤርትራ የድንበር ማካለሉ ሂደት በተቆራረጠ ሁኔታ ማለትም አጨቃጫቂ ያልሆኑት እየተካሄደና ሌላው ዘግይቶ እንዲካሄድ እንደማትፈቅድ አስታውቀዋል። የአልጀርሱን ስምምነት በዋስትና ሰጪነት ያሰፈረሙት ተመድ፣ አሜሪካ፣ የአውሮፓ ኅብረትና የአፍሪካ ኅብረት ስምምነቱን ማስፈጸም ካልቻሉም ሁኔታው በሌሎችም የሰላም ሂደቶች ላይ ችግር እንደሚያስከትል አስጠንቅቀዋል። ከዚህም አልፈው "ወደ ሕግ ከመምጣትም የጫካ ሕግ ነበረልን" በማለት ለዋስትና ሰጪዎቹ ጠበቅ ያለ መልእክት አስተላልፈዋል።</p>

<p>ከዚህ ጋር በተያያዘ ሐሙስ ዕለት ከተመድ የዜና ወኪል ጋር ቃለመጠይቅ ያደረጉት የማስታወቂያ ሚኒስትሩ አቶ በረከት ስምኦን በበኩላቸው "የድንበር ግጭትን የመፍታት ጉዳይና የልማት እገዛ መስጠት ሁለት የተለያዩ ነገሮች" ናቸው ብለዋል። ስለዚህም ለጋሾች ከኤርትራ ጋር ያለንን የድንበር ውዝግብ ውጤት ከሚሰጡን ርዳታ ጋር እንዳያይዙት አሳስበዋል።"ዓለም አቀፉ ኅብረተሰብ ኢትዮጵያን የመርዳት ኃላፊነትና ግዴታ" እንዳለበት የገለጹት አቶ በረከት "የልማት እገዛን ከድንበር ግጭት አፈታት ጋር ማያያዝ ተገቢ ነው ብለን አናምንም" ብለዋል። አቶ በረከት አክለውም የውጭ ጉዳይ ፖሊሲ ከኤርትራ ጋር ያለንን የ1000 ኪ.ሜ ድንበር ከማካለል "የሰፋ መጠነ ራዕይ" ያለው መሆኑን ለዜና ወኪሉ ተናግረዋል።</p>

<p>የተባባሩት መንግሥታት ድርጅት የሰሞኑን ሁኔታ በማስመልከት በሰጠው መግለጫ የሰላም ሂደቱ "አሳሳቢ ደረጃ" ላይ መድረሱን ገልጿል። የተመድ የኢትዮ-ኤርትራ ልዑክ (አንሚ) ቃል አቀባይ ጋሊቴለር ሳንቴ በአዲስ አበባና በአስመራ በቪዲዮ ኮንፈረንስ በሚሰጠው ሳምንታዊ የሀሙስ መግለጫ ለጋዜጠኞች እንደተናገሩት "ልዑኩ ሥራውን ከጀመረ ወዲህ ይህን መሰል ሁኔታ ተፈጥሮ" እንደማያውቅ አስታውሰው የድንበር ማካለሉ ሂደት ምንም ርምጃ አለማሳየቱም ልዑኩን እንደሚያሳስበው ተናግረዋል። በድንበር አካባቢ ስላለው ሁኔታም ተጠይቀው በልዑኩ ቁጥጥር ስር ባሉ አካባቢዎች የተለየ ወታደራዊ ውጥረት አለመኖሩን፣ የፖለቲካ ውጥረት ግን መኖሩንም ገልጸዋል። ቃል አቀባይዋ የአቶ መለስ ደብዳቤ ዓለም አቀፉ ኅብረተሰብ በሁለቱ አገሮች መካከል ሰላምን ለማስፈን ለሚያደርገው ጥረት "ፈታኝ መሆኑን አልሸሸጉም። የአፍሪካ ቀንድ ሰላም የሚያሳስበው ሁሉ ሁለቱ አገሮች ወደዳግም ጦርነት እንዳይገቡ እንደሚሰጋም ቃል አቀባይዋ ገልጸዋል።</p>

<p>የድንበር ኮሚሽኑን ውሳኔ በተመለከተ ባለፉት ወራት በአገር ውስጥ ሲካሄዱ በነበሩ የመንግስት ውይይቶች በሰላማዊ መንገድ ውሳኔውን ማስለወጥ ካልቻልን መቀበል አለብን የሚል አቋም ሲንጸባረቅ መቆየቱ ይታወሳል። ጠቅላይ ሚኒስትር መለስ አሁን ለጸጥታው ምክር ቤት የጻፉት ደብዳቤ የሰላማዊ ትግሉ አንድ አካል ተደርጐ ሊታይ ቢችልም በደብዳቤው የተንጸባረቀው አቋም የውሳኔውን መለወጥ የግድ የሚሉ መሆናቸውን ታዛቢዎች ለዝግጅት ክፍላችን ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 18 ቀን 1996</a></p>

</body>
</html>	














