<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእነ አቶ አሰፋ አብርሃ ጉዳይ ኦዲተሮች በምስክርነት መቅረብ ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በእነ አቶ አሰፋ አብርሃ ጉዳይ ኦዲተሮች በምስክርነት መቅረብ ጀመሩ</h2>


<p>በእነ አቶ አሰፋ አብርሃ ጉዳይ የፕራይቬታይዜሽን ሒደት አስመልክቶ፣ ኦዲተሮች በምስክርነት መቅረብ ጀመሩ። የኦዲት ቡድን መሪዎች ምስክርነቱን በመስጠት ላይ ናቸው። የጣይቱ ሆቴል እንዲሸጥ ከመንግሥት የታዘዘበትን ሰነድ አላገኘንም ሲሉ የፕራይቬታይዜሽን ሒደቱን ኦዲት ያደረጉ ባለሙያ ዓርብ ዕለት ለፌዴራል ጠቅላይ ፍርድ ቤት በሰጡት ምስክርነት ገልጸዋል።</p>

<p>ወ/ሮ ዝናሽ ከፍአለ የተባሉት የፌዴራል ዋና ኦዲት ኦዲተርና የኦዲተሮች ቡድን መሪ፤ የሀረር ማተሚያ ቤት፣ የጉለሌ ሳሙና ፋብሪካ ፣ የቅዱስ ጊዮርጊስ ቢራ ፋብሪካ፣ የደብረዘይት ዱቄት ፋብሪካና የጣይቱ ሆቴልን የፕራይቨታይዜሽን ሒደት በልዩ ኦዲት መስራታቸውንና በሶስት ገጽ የተዘጋጀ ሪፖርት ለሚመለከታቸው አካላት መስጠታቸውን ገልጸዋል። </p>

<p>የፌዴራሉ የሥነ ምግባርና ፀረ-ሙስና ኮሚሽን ዐቃቤ ህግ በእነ አቶ አሰፋ አብርሃ ላይ በፍ/ቤቱ ላቀረበው ክስ እንዲያቀርብ በታዘዛቸው ተጨማሪ ምስክሮች መካከል አንዷ በመሆን የቀረቡት ወ/ሮ ዝናሽ ለፍ/ቤቱ እንደገለጹት ጣይቱ ሆቴል ከመሸጡ በፊት ለፕራይቬታይዜሽን ኤጀንሲ የተላከው የንብረት ሰነድ የተሟላው በአንድ ረዳት ሒሳብ ሰራተኛ ነው። ከባህልና ማስታወቂይ ሚኒስቴር 505 ቁሳቁሶች በቅርስነት መመዝገባቸውን፣ በሽያጩ ወቅት ገዢው በቅርስነት ለማቆየት መስማማታቸውንና በኦዲት ወቅት ሲመለከቱት ግን በሕንጻው ላይ የተወሰነ ማስተካከያ መደረጉን አስረድተዋል።</p>

<p>የጣይቱ ሆቴል ጨረታ ሽያጭ ከተከናወነ በኋላ ባለሃብቱ ኦዲቱ እስከተደረገበት ጊዜ ድረስ 70 በመቶውን ዋጋ ለኤጀንሲው ገቢ አለመደረጉን ምስክሯ ለፍ/ቤቱ ጠቅሰዋል።</p>

<p>ለምስክሯ በቀረበላቸው መስቀለኛ ጥያቄ ጣይቱ ሆቴል ሲሸጥ ጨረታው በመንግስት መገናኛ ብዙሃን ይፋ ተደርጎ እንዴት መንግሥት አያውቅም ይባላል? ተብለው እሳቸው በኦዲቱ ወቅት ይሸጥ የተባለበትን ደብዳቤ አለማግኘታቸውን ገልጸዋል። አልተመለሰም፤ ያሉትን የሆቴሉን ሽያጭ 70 በመቶ አስመልክቶ ጉዳዩ በፍ/ቤት መያዙን ያውቃሉ ተብለው ተጠይቀው እሳቸው መረጃውን ያገኙት ኤጀንሲው ከሸጣቸው ድርጅቶች ገቢ ያላስገባውን ገንዘብ በማየት መሆኑን ጠቅሰዋል።</p>

<p>የጉለሌ ሳሙና ፋብሪካ አሸናፊው ከታወቀ በኋላ በጨረታ ደንብ መሰረት መፈረም ባለባቸው አሥር ቀናት ስላልፈረሙ ጨረታው መሰረዝ ነበረበት፣ በፋሪካው ትመና ወቅት ከአንድ ሚሊዮን ብር በላይ የሚያወጡ ያልታወቁ ንብረቶች ነበሩ። ይሄ አስቀድሞ ቢታወቅ የጨረታ ጠቋሚ ዋጋውን ከፍ ሊያደርግ እንደሚችል ምስክሯ ጠቁመዋል። ፋብሪካውን የገዙት ባለሃብት በፋሪካው ተገኘ ለተባለው ትርፍ ንብረት ክፍያ መፈጸማቸውንም መስክረዋል።</p>

<p>በአጠቃላይ አምስቱ ፋብሪካዎች ፕራይቬታይዜሽን ሒደት ላይ ከመመሪያ ውጭ የተሰሩ አሰራሮች እንደነበሩ ምስክሯ ለፍ/ቤቱ ገልጸው ለዚህም በዋናነት የፕራይቬታይዜሽን ቦርድ ሃላፊነት መሆኑን በሪፖርቱ ጠቅሰናል ብለዋል።</p>

<p>የሐረር ማተሚያ ቤት የይግባኝ ጥያቄ እየቀረበበት ተሽጧል፣ የቅዱስ ጊዮርጊስ ቢራ ፋብሪካ 24 ሚሊዮን ዶላር አቅርቦ ለነበረው ጎምባ ግሩፕ ያቀረባቸውን የተለያዩ ቅድመ ሁኔታዎች እስከመጨረሻው ማንሳቱን ሳይጠይቀኝ ሁለት ሶስቴ የተለያዩ ዋጋዎች ለሰጠው ለቢጂ አይ ተሽጧል ሲል ምስክሯ ተናግረዋል።</p>

<p>ለምስክሯ ከሶስት ጠበቆች የተለያዩ መስቀለኛ ጥያቄዎች ቀርበውላቸው መልሰዋል። ከዚህ ቀደም ባደረጉዋቸው የኦዲት ሥራዎች ባይደረግም ፋብሪካዎቹን አስመልክቶ በተደረገ ኦዲት ላይ ለተሳተፉ የቡድን አባላት ሞባይል መስጠቱን የምሳ አበል መክፈሉን ይህም ከሥራቸው ጋር ምንም አይነት ግንኙነት እንዳልነበረው ጠቅሰዋል። የተከሳሾቹን አስተያየት በኦዲት ግኝቱ ላይ አካተው እንደሆነ ተጠይቀው አላካተትንም። ለማካተት ለወህኒ ቤቱ በቀጠሮ እንዲቀርቡ ደብዳቤያቸውን በስልክ ለማቅረብ አልፈለግንም ብለውን ይህንኑ በሪፖርቱ ጠቅሰናል ሲሉ መልሰዋል።</p>

<p>ምስክሯ ሙሉ ቀን ምስክርነት ሰጥተው ከአንድ ጠበቃና ከዐቃቤ ህግ ድጋሚ የሚቀርብላቸው ጥያቄ በመቅረቱ ሰኞ ተመልሰው እንዲቀርቡ ፍ/ቤቱ አዟል። በዚህ ዕለት ሶስት ኦዲተሮች በዓቃቤ ህግ ምስክርነት እንዲቀርቡ መጥሪያ ላክ ተብሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 25 ቀን 1996</a></p>

</body>
</html>	














