<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕወኃት ዋና ጽ/ቤት መቀሌ እንዲሆን ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሕወኃት ዋና ጽ/ቤት መቀሌ እንዲሆን ተወሰነ</h2>


<p>በመቀሌ በተካሄደው 7ኛው የሕወኃት መደበኛ ጉባኤ የሕወሓት ዋና ጽህፈት ቤት ወደመቀሌ እንዲዛወር ወሰነ። ጉባኤው የተከናወነው በከፍተኛ የፀጥታ ጥበቃ ነው።</p>

<p>ከመስከረም 3-6 ቀን 1996 ሲካሄድ የሰነበተው የሕወሓት ጉባኤ የፓርቲው ዋና ጽህፈት ቤት ከአዲስ አበባ ተነስቶ ወደመቀሌ እንዲዛወር መስማማቱን ዜና አቀባያችን ገልጿል። ባለፉት 12 ዓመታት የድርጅቱ ጽ/ቤት አራት ኪሎ በሚገኘው የቀድሞ የኢሠፓ ሕንፃ እንደነበር ይታወቃል። ይኸው ጉባኤ በርካታ ቁጥር ባላቸው የመከላከያ ሰራዊት ወታደሮች የፖሊስና የደህንነት እንዲሁም የኮማንዶ ሃይሎች በከፍተኛ ጥበቃ መካሄዱን በስፍራው ከሚገኘው ዘጋቢያችን ለማወቅ ተችሎአል።</p>

<p>በከተማዋ የተለያዩ አካባቢዎችና ጉባኤው በተካሄደበት የሰማዕታት ሃውልት አካባቢ የሰፈሩት የመከላከያ ሰራዊት አባላት በከተማይቱ ጎዳናዎችና ማእዘናት በቅርብ ርቀት በቡድን ሆነው በጥበቃ ላይ የተሰማሩ ሲሆን ሁሉም የሬድዮ መገናኛና ሙሉ ትጥቅ ይዘው ሲዘዋወሩ ታይተዋል። ካሁን በፊት የከተማዋን ፀጥታ በማስከበር ስራ ላይ ሲቀሳቀሱ የነበሩት አብዛኞቹ የፖሊስ አባላት ዱላ ብቻ ይዘው መሰማራታቸውን ዘጋቢያችን ገልጿል።</p>

<p>ይህን ተከትሎ ጥይት የማይበሳው የጠቅላይ ሚኒስትሩ መኪና ከአዲስ አበባ በኢትዮጵያ አየር ኃይል ሄርኩለስ የጭነት ማጓጓዣ አውሮፕላን ተጭኖ መቀሌ መጥቱዋል የሚል ወሬ በከተማው በመናፈሱ በነዋሪዎቹ ዘንድ ጥያቄና ግራመጋባትን ፈጥሮ እንደነበር ዘጋቢያችን ጠቁሟል።</p>

<p>የመንግስት ሚዲያዎች ከጉባኤው መክፈቻ በስተቀር እንዳይገቡ የተከለከሉ ሲሆን የየዕለቱን ውሎ ከጉባኤው ቃል አቀባይ በሚሰጣቸው መረጃ ብቻ ሲያስተላልፉ እንደነበሩ በስፍራው የሚገኘው ዘጋቢያችን ገልጿል።</p>

<p>መስከረም 6 ቀን ከሰዓት በፊት በተጠናቀቀው በሕወሓት ሰባተኛ ጉባኤ ላይ የድርጅቱ ማእከላዊ ኮሚቴ አባላት ምርጫ የተካሄደ ሲሆን በስድስተኛው ጉባኤ ላይ የተመረጡት አብዛኛዎቹ በድጋሚ የተመረጡ ሲሆን ድርጅቱን ጥለው ውጭ አገር በቀሩት በአቶ ሰዊት ገበረክርስቶስና በአቶ ሙሉ እንዲሁም በፈቃዳቸው ለቀቁ በተባሉት በአቶ ሙሉጌታ ገ/ህይወት (ጫልቱ) ምትክ ሌሎች ተመርጠዋል።</p>

<p>በሰባተኛው ጉባኤ ለተጓደሉ ማሟያ ከተመረጡት የማእከላዊ ኮሚቴ አባላት የትግራይ ትምህርት ቢሮ ሃላፊ ዶ/ር አድሃና ሃይለ፣ የትግራይ ሴቶች ጉዳይ ቢሮ ኃላፊ ወ/ሮ ሮማን ገብረስላሴ፣ የወይን ጋዜጣ ዋና አዘጋጅ አቶ ብርሃኔ ኪዳነ ማርያም (ብርሃነ ማረት) እና በትግራይ የደቡብ ዞን መስተዳድር ሲሰሩ የነበሩት አቶ ደስታ በዛብህ እንደሆኑ ታውቋል።</p>

<p>የተጓደሉት የማእከላዊ ኮሚቴ አባላት ጉዳይ በጉባኤተኞቹ ጥያቄ ያስነሳ ሲሆን ጠቅላይ ሚኒስትሩ ለጉባኤተኛው በሰጡት መልስ አቶ ሙሉጌታ ገ/ህይወት (ጫልቱ) መልቀቂያ አቅርበው እንደተሰናበቱ፣ አቶ ሙሉ ክንድሽሕ ደግሞ ባሉበት ውጭ ሃገር ሆነው እማራለሁ በሞያዬ ሰርቼ እኖራለሁ በማለት ባሉበት መቅረታቸውን አስታውሰው፣ አቶ ሸዊት ገብረክርስቶስ ግን ለህክምና ወደ አሜሪካ ሄደው ሲታከሙ እንደቆዩና እዛው በአሜሪካ በኢትዮጵያ ኤምባሲ ተመድበው እንዲሰሩ ለጠቅላይ ሚኒስትሩ ጥያቄ እንዳቀረቡና ጠቅላይ ሚኒስትሩም በአሜሪካ የሚገኘው የኢትዮጵያ ኤምባሲ የህሙማን ማከማቻ አይደለም በማለት ወደ ኢትዮጵያ ተመልሰው መጥተው እንዲሰሩ ሲነግሩዋቸው ድርጅቱን ለቀው መውጣታቸውና፣ በዚያውም አሜሪካ መቅረታቸውን ለጉባኤተኛው ገልፀዋል።</p>

<p>በስድስተኛው የሕወሓት ጉባኤ ላይ የማእከላዊ ኮሚቴ አባል ሆነው በመመረጥ በትግራይ ማእከላዊ ዞን መስተዳድር ሲሰሩ የቆዩት የቀድሞ የትግራይ ግብርና ቢሮ ሃላፊ የነበሩት አቶ ብርሃነ (ራሻ) በተመደቡበት የስራ ዘርፍ አመርቂ ለውጥ አላመጡም ተብለው ከማእከላዊ ኮሚቴ አባልነታቸው ተነስተዋል።</p>

<p>ሰባተኛው የሕወሓት ጉባኤ በመንግስት ከሚነገሩት ፖሊሲዎች ውጪ አዲስ ነገር አልነበረውም ያሉት ምንጮቻን በመጪዎቹ ሶስት ዓመታት ተጨባጭ ለውጥ ማምታት ካልቻልን እንደ ድርጅት እንጠፋለን በማለት ጠቅላይ ሚኒስትሩ ለጉባኤተኛው ማስጠንቀቃቸውን ገልጸዋል።</p>

<p>በተመሳሳይ መስከረም 7 የተጀመረውና በባሕር ዳር የተካሄደው አምስተኛው የኢሕአዴግ ጉባኤ በከፍተኛ የጸጥታ ጥበቃ ስር መከናወኑ ታውቋል። ለዓመታት እንዲታደስ ቢጠየቅም የሚያሳድሰው አጥጦ የከመረመው ከባህር ዳር አየር ማረፊያ ወደ ከተማው የሚወስደው ሰባት ኪ.ሜ መንገድም ለጉባኤው ሲባል ተጠግኗል።</p>

<p>ዘገባዎቹ እንደጠቆሙት የባሕር ዳሩ ጉባኤ ከመጀመሩ በፊት በከተማዋ የመንገድ ጥጐች ዳስ በመቀለስ ብስክሌት የሚያድሱና ሻይ የሚሸጡ እንዲነሱ ተደርጓል። የከተማዋ የጸጥታ ጥበቃም ከወትሮ በተለየ መልኩ ተጠናክሮ ከርሟል። ጉባኤው ወደተካሄድበት ወደሙሉአለም የባህል ማዕከል የሚያስኬዱ መንገዶች ተዘግተው መቆየታቸውንም ከደረሰን ዘገባ ለመረዳት ተችሏል።</p>

<p>ከባሕር ዳር ማረፊያ እስከከተማው የሚያደርሰው የአስፋልት መንገድ አገልግሎት መስጠት ከማይችልበት ደረጃ ደርሶ እንዲጠገን ሲጠየቅ ሲቪል አቪየሽንና የባህር ዳር ልዩ ዞን የእኛ ኃላፊነት አይደለም በሚል ምክንያት ፌቃደኛ ባለመሆናቸው መንገዱ ባለቤት በማጣቱ ለዓመታት ሳይጠገን ቆይቱዋል። አሁን የኢህአዴግ ጉባኤ ሊጀመር ቀናት ሲቀሩት መንገዱን ያስጠገነው ማን እንደሆነ ለማረጋገጥ አልተቻለም።</p>

<p>በአምስተኛው የኢሕአዴግ ጉባኤም ሆነ ቀደም ብለው በተደረጉት የአራቱ አባል ድርጅቶች ጉባኤዎች ይህ ነው የሚባል አከራካሪና አወያይ አጀንዳ አለመቅረቡን ለጉዳዩ ቅርበት ያላቸው ምንጮች ገልጸዋል። በአራቱ አባል ድርጅቶች በተደረጉት የአመራር ምርጫዎችም ምንም አይነት ለውጥ አለመደረጉም ተገልጿል። ይሁንና አንዳንድ ታዛቢዎች በብአዴንና በሕወሓት ከፍተኛ አመራሮች አካባቢ ያለው ሁኔታ በይፋ ከሚገለጸው የተለየ እንደሆነ ይናገራሉ። እነዚህ ለፓርቲዎቹ ቅርበት ያላቸው ታዛቢዎች እንደሚሉት ከሆነ የብአዴን ሊቀመንበር አቶ አዲሱ ለገሰ ይሁኑ እንጂ በፓርቲውም ሆነ በመንግሥት ውስጥ ጠንካራና ወሳኝ የአመራር ሚና በመጫወት ላይ የሚገኙት ምክትላቸው አቶ በረከት ስምኦን ናቸው። ታዛቢዎቹ እንደሚሉት ከሕወሓት/ኢሕአዴግ መሰንጠቅ በኋላ በርካታ ኃላፊነቶችን በመደራረብ በፓርቲውም ሆን በመንግሥት እንቅስቃሴ ውስጥ ተጠናክረው ወጥተዋል የሚባሉት አቶ በረከት ለጠቅላይ ሚኒስትሩም በጣም ቅርብ ከሚባሉ ሰዎች አንዱ ሆነዋል። ይህ ሁኔታ ይላሉ ታዛቢዎቹ የአቶ አዲሱ ለገሰን ፖለቲካዊ ሚና በሂደት ሊያቀጭጭ ይችላል። እነዚሁ የቅርብ ታዛቢዎች በብአዴን ውስጥ ይታያል ያሉትን ይህን ሁኔታ በሕወሓት ውስጥ በተቃራኒው ይገለጻል ይላሉ እነርሱ እንደሚሉት ከብአዴን በተቃራኒ የሕወሓት ሊቀመንበር አቶ መለስ ዜናዊ ከፍተኛ ስልጣንና የፖለቲካ ሚና ያላቸው ሲሆን የምክትላቸው የአቶ ሥዩም መስፍን ሚናና አቅም እየቀነሰ የመጣ ይመስላል። በዚህ ማብራሪያ መሠረትም በአሁኑ ወቅት በብአዴን ውስጥ ወሳኝ የሚባሉት አመራር ምክትል ሊቀመንበሩ ሲሆኑ በሕወሓት ደግሞ ሊቀመንበሩ ናቸው። ኢሕአዴግን በዋነኝነት የሚመሩትም አቶ መለስና አቶ በረከት መሆናቸውን ታዛቢዎቹ በአጽንኦት ይገልጻሉ። ይህም አቶ በረከትን በፓርቲውም ሆነ በመንግስት ውስጥ ሁለተኛው ሰው እያደረጋቸው ነው ይላሉ።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 11 ቀን 1996</a></p>

</body>
</html>	














