<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አማራጭ የሚባልና የድንበር ኮሚሽኑን ውሳኔ የሚሽር ነገር ጨርሶ መፈለግ የለበትም" በኢትዮጵያ የእንግሊዝ አምባሳደር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"አማራጭ የሚባልና የድንበር ኮሚሽኑን ውሳኔ የሚሽር ነገር ጨርሶ መፈለግ የለበትም" በኢትዮጵያ የእንግሊዝ አምባሳደር</h2>


<p>የኢትዮጵያንና የኤርትራን የድንበር ጉዳይ በተመለከተ ጠቅላይ ሚኒስትር መለስ ዜናዊ በጻፉት ደብዳቤ ኢትዮጵያ ያቀረበችውን ጥያቄ የተባበሩት መንግሥታ ድርጅት የጸጥታው ምክር ቤት ሳይቀበለው ቀረ። በኢትዮጵያ የእንግሊዝ አምባሳደር በበኩላቸው አማራጭ የሚባልና የድንበር ኮሚሽንኑ ውሳኔ የሚሽር ነገር ጨርሶ መፈለግ የለብንም" በማለት መንግሥታቸውና ዓለማቀፉ ኅብረተሰብ ሁለቱ አገሮች የኮሚሽኑን ውሳኔ አክብረው ጠባቸውን እንዲፈቱ እንደሚፈልጉ ገልጸዋል።</p>

<p>የጸጥታው ምክር ቤት ለጠ/ሚኒስትር መለስ በጻፈው መልስ አቶ መለስ በጻፉት ደብዳቤ አገራቸው ለአልጀርሱ ስምምነት ተፈጻሚነት ቁርጠኛ መሆኗን መግለጻቸው እንዳስደሰተው ይገልጻል። አያይዞም የምክር ቤቱ አባላት በኢትዮጵያና በኤርትራ መካከል የተጀመረው የሰላም ሂደት "በተሳካ ሁኔታ እንዲፈጸምና የአልጀርሱ ስምምነት ሙሉ በሙሉና በአፋጣኝ እንዲተገበር የማያወላውል ድጋፋቸውን እንደሚሰጡ" ያረጋግጣል። ወደ ዘላቂ ሰላም የሚያደርሰው ብቸኛ አማራጭ የአልጀርሱ ስምምነት መሆኑን በአጽንኦት የሚገልጸው የጸጥታው ምክር ቤት የኢትዮጵያ መንግስት የድንበር ኮሚሽኑን ውሳኔ እንደማይቀበል በመግለጹ የምክር ቤቱ አባላት ጥልቅ ሐዘን እንደተሰማቸው ይገልጻል። መልሶም "ኢትዮጵያ በአልጀርሱ ስምምነት የድንበር ውሳኔውን የመጨረሻና አስገዳጅ አድርጋ ለመቀበል የተስማማች መሆኑን" ለጠቅላይ ሚኒስትሩ አስታውሷል።</p>

<p>ደብዳቤው ለኢትዮጵያ ጥያቄ መልስ ሲሰጥም የጸጥታው ምክር ቤት አባላት የድንበር ማካለሉ ስራ የድንበር ኮሚሽኑ በሰጠው ውሳኔና አመራር መሠረት በሁሉም የድንበሩ ግንባሮች (ሴክተሮች) መቀጠል ይችል ዘንድ መንግሥት ለድንበር ኮሚሽኑና ለኮሚሽኑ የመስክ ጽ/ቤቶች የተሟላና አፋጣኝ ትብብር እንዲያደርግ ለኢትዮጵያ መንግስት ጥሪያቸውን ያቀርባሉ ብሏል። በማያያዝም የጸጥታ ም/ቤቱ አባላት በድንበር ማካለሉ ሂደት የታየውና አሁንም የቀጠለው መጐተት የአልጀርሱን ስምምነት መንፈስ የሚጻረር ነው ብለዋል። ሁለቱም ወገኖች የድንበር ኮሚሽኑን ውሳኔዎች በአፋጣኝ መተግበር እንዲያረጋግጡና ለማካለሉ ሥራ መቀጠል አስፈላጊ ሁኔታዎችን እንዲያሟሉ ቀደም ሲል ጥሪ አቅርበው እንደነበር ደብዳቤው ያስታውሳል።</p>

<p>በሁለቱ ወገኖች መካከል ባልተለመደ ሁኔታ ለረጅም ጊዜ ፖለቲካዊ ውይይት አለመጀመሩ በብርቱ እንደሚያሳስባቸው የምክር ቤት አባላት ገልጸዋል። ስለዚህም ለሰላሙ ሂደት መሳካት የፖለቲካ ውይይት አስፈላጊና ወሳኝ ነው ብለው እንደሚያምኑ በመግለጽ ውይይት እንዲጀመር አሳስበዋል።</p>

<p>ደብዳቤው የጻፉት የወቅቱ የጸጥታው ምክር ቤት ፕሬዚዳንት ሰር ኢሚር ጆንስ ፓሪ በመጨረሻም ዓለም አቀፉ ማኅበረሰብ፣ የተመድ ዋና ጸሀፊ ልዩ ተጠሪ ጆሴፍ ሌግዌላ ጆሴፍ እና በኢትዮጵያና የኤርትራ የተመድ ልኡክ (አንሚ) ያደረጉትን ጥረት አስመልክቶ ለጠ/ሚ መለስ እንዲያስታውሱ/ እንዲያሳስቡ የምክር ቤቱ አባላት እንደጠየቁዋቸው ገልጸዋል።</p>

<p>በሌላ በኩል በኢትዮጵያ የእንግሊዝ አምባሳደር ሚለስ ዊክስቴድ ጠ/ሚኒስትር መለስ ለጸጥታው ምክር ቤት ያቀረቡትን የአማራጭ መፍትሔ /አካል ጉዳይ በማስመልከት "ተለዋጭ ወይም አማራጭ የሚባልና የድንበር ኮሚሽኑን ውሳኔ የሚሽር ነገር ጨርሶ መፈለግ የለብንም በማለት የመንግስታቸውን አቋም ገልጸዋል። ማንኛችንም የድንበር ኮሚሽኑ ውሳኔ የሚያናጋ ሥራ ለመሥራት እና ለመቀበል ዝግጁ አይደለንም" ያሉት አምባሳደሩ ሁለቱ ወገኖች በሚያደርጉት ስምምነት ብቻ የኮሚሽኑን ውሳኔ ሊያሻሽሉት እንደሚችሉ አውስተዋል።</p>

<p>አምባሳደር ሚለስ ዊክስቴድ ከዝግጅት ክፍላችን ጋር ባደረጉት ቃለምልልስ እንደገለጹት የኢትዮጵያንና የኤርትራን የድንበር ጉዳይ ከሌሎቹ ልዩ የሚያደርገው ሁለቱ ወገኖች እርስ በርስ የማይነጋገሩ መሆናቸው ነው። በሌሎች አገሮች ተመሳሳይ ችግር ሲፈጠር ባለ ጉዳዮቹ በቀጥታ ወይም በገላጋይ አማካኝነት ስለሚነጋገሩ ችግሮችን የመፍታት አማራጭ እንደሚገኝ ያስታወሱት አምሳደሩ ይህ ሁኔታ በኢትዮጵያና በኤርትራ መንግስታት መካከልም "በአፋጣኝ መጀመር አለበት ብለን እናምናለን" ብለዋል። ከድንበር ኮሚሽኑ ውሳኔ ሌላ አማራጭ ማግኘት የሚቻለውም በሁለቱ ወገኖች ውይይት መሆኑን አምባሳደሩ ገልጸዋል። "ሁለቱም ወገኖች ፋይዳ የሚያገኙት ወደ ፖለቲካ ውይይት ሲመጡ ነው፤ ይህም ለዘላቂ ሰላምና ለአካባቢው መረጋጋትም ይጠቅማል። የአፍሪካ ኅብረት ሊቀመንበር ኮፍሬ በዚህ ውይይት እንዲገቡ ማደፋፈርም እንፈልጋለን" ብለዋል።</p>

<p>"ባድመ ትልቅ ተምሳሌታዊነት እንዳላት አውቃለሁ። ምልክትነቷ ግን ለኢትዮጵያ ለሰላምና መረጋጋት ቆርጦ መነሳት መሆን አለበት" ያሉት አምባሳደሩ "ለዓለማቀፉ ማኅበረሰብ ሊገባው የሚችለው ተምሳሌትነትም ይኸው ነው። የኢትዮጵያ እድገት እንዲፋጠን የሚፈቅደው ተምሳሌትነትም ይኸው ነው" ብለዋል። "በድንበር መስመሩ ግራና ቀኝ የኢትዮጵያ ባድመ እና የኤርትራ ባድመ የማይኖርበት ምክንያት የለው" የሚሉት አምባሳደሩ የአሁን
ው ባድመ ነዋሪዎች ወደ ኢትዮጵያ ግዛት መምጣት ከፈለጉ መንግሥታቸውና ዓለማቀፉ ማኅበረሰብ ሁሉን አቀፍ እርዳታ እንደሚሰጡ አረጋግጠዋል። ዓለም አቀፉ ማኅበረሰብ አዲስ ባድመም ሆነ ሁለት ባድመዎችን ለመመስረት ዝግጁ ነው። ችግሩ የሚፈታው በዚህ ከሆነ በሚቀጥለው ሳምንት ሥራውን እንጀምራለን ያሉት አምባሳደር ዌክስቴድ "ይህንንም ሳስታውቅ በደስታ ነው" ብለዋል። ይህንንም ለሁለቱም መንግሥታት ግልጽ ማድረጋቸውን ከአምባሳደሩ ገለጻ ለመረዳት ተችሏል።</p>

<p>አምባሳደሩ እንዳሉት በድንበሩ ግራና ቀኝ የሚኖሩ ሕዝቦች ሕይወታቸው ይበልጥ የከፋ ይሆናል ብለው ይሰጋሉ። ይሁንና "ይህ እንደማይሆን ፍጹም ማረጋገጫ ልሰጥ እወዳለሁ" ያሉት አምባሳደሩ የሚከለለው ድንበር የሚያስከትለውን ችግር ለመፍታት የሚያስችል ዓለም አቀፋዊ በጎ ፈቃደኝነት መኖሩን፣ የፋይናስ ምንጭ ችግርም እንደማይኖር አስታውቀዋል። በድንበሩ አካባቢ ያሉ ሕዝቦች ኑሮዋቸው እንዲታደስ የሚያደርግ በቂ ሀብት ይመጣል ያሉት አምባሳደሩ ይህንንም ምክር ቤት ለጠ/ሚ መለስ ዜናዊ እንደገለጹላቸው አስታውቀዋል።</p>

<p>"አንዳንድ ጊዜ ከፍ ያለ ነገር ለማግኘት አነስ ያለ ነገር ማጣት የግድ ነው" የሚሉት አምባሳደሩ የድንበሩ ውሳኔ ሁለቱንም አገሮች እኩል አስደስቶ አያውቅም ይላሉ። አያይዘውም በኢትዮጵያ በኤርትራ የድንበር ውሳኔ ኢትዮጵያ ተጨማሪ ግዛት ማግኘቷንና ይህንንም መንግስት በሚገባ ማሳወቅ እንደሚገባው አስታውሰዋል። ኢትዮጵያ በዲሞክራሲ ሂደት ውስጥ የምትገኝ ሀገር በመሆኗ በጉዳዩ ላይ ሕዝቡና ተቃዋሚዎች የሚሉትን ማድመጥ የግድ መሆኑና ጠ/ሚኒስትር መለስ እንደ ፕሬዚዳንት ኢሳያስ ብቻቸውን ለመወሰን አለመቻላቸው ሁለቱንም መሪዎች እንደሚለያያቸው አምባሳደሩ ያስረዳሉ።</p>

<p>ይህንኑ የድንበር ኮሚሽኑን ውሳኔ ከመቀበልና ካለመቀበል ጋር ሲያይዙት "ዞሮ ዞሮ መንግስታት አንዳንድ ጊዜ ሕዝብ የማይደግፋቸውን እርምጃዎች መውሰድ አለባቸው" ብለዋል። ለዚህም የእንግሊዝኛ የአሜሪካ መንግሥታት ተመሳሳይ ርምጃ መውሰዳቸውን በምሳሌነት አስታውሰው ይህ የሚደረገው "ለዘላቂ የአገር ጥቅም የሚበጅ" በመሆኑ ነው ብለዋል።</p>

<p>የድንበር ኮሚሽኑን ውሳኔ በማስመልከት ሲመልሱም ባድመ ከጦርነቱ በፊት በኢትዮጵያ ግዛት ስር እንደነበረች የሚያከራክር አለመሆኑንና ለኮሚሹ የቀረበው መከራከሪያም ይህ አለመሆኑን በመግለጽ ይጀምራሉ። ቀጥለውም ኮሚሽኑ በተሰጠው ማንዴት በቅኝ ግዛት ውሎች መሠረት የሁለቱ አገሮች ድንበር የት ላይ ነው ብሎ መመልከቱን ይገልጹና በመጨረሻ ኮሚሽኑ ባድመ የኤርትራ ሆና አገኘ። በተለመደ የሕግ አስተያየት ከሆነ ይህ ከዓለም አቀፍ ህግ አሠራርና ተሞክሮ ጋር በጣም የተጣጣመ ነው" በማለት የኮሚሽኑን ውሳኔ ያብራራሉ። የድንበር ኮሚሽኑ አባላት አካባቢዎቹን በአካል መጥተው አላዩም በሚል ስለሚሰጠው አስተያየትም "...ከተሰጠው ውሳኔ ላይ ለመድረስ መሠረት የሆነው የቅኝ ግዛት ውሎች ናቸው። ይህ ውል ደግሞ ከመቶ አመት በፊት የተደረገ ነው። በዳኞቹ አመለካከት ካርታዎቹን በመመልከት ውሳኔ ላይ መድረስ ይቻላል፣ ቦታው ድረስ መሄድ አያስፈልግም ከተባለ እና ከእነርሱ ሃሳብ ጋር አንስማማም የምንልበት ምክንያት የለንም" በማለት የመንግስታቸውን አቋም ያብራራሉ። ድንበር አመለካቾቹ ባለሙያዎች ወደ ቦታዎቹ ሲሄዱ ግን በወረቀት ላይ በተሰመረው መስመር ላይ በጣም ጥቃቅን ማሻሻያዎች ሊያደርጉ እንደሚችሉ ማብራሪያቸው ያስገነዝባል።</p>

<p>የድንበር ኮሚሽኑ ውሳኔ በሁለቱም ላይ ተፈጻሚ የሚሆንና ተነጋግረው እስካልተስማሙም ለውጥ የማይደረግበት መሆኑን በመደጋገም የተናገሩት አምባሳደሩ ለፖለቲካ ውይይት "ከፍተኛ ዋጋና ድጋፍ" እንደሚሰጡም በአጽንኦት ገልጸዋል። መንግስታቸው ውይይቱ እንዲጀመር ጥረት እንደሚያደርግም አስታውቀዋል። የኮሚሽኑን ውሳኔ ስለመቀበልና እርዳታ ስለማግኘት ተጠይቀው ሲመልሱም "ኢትዮጵያ እርዳታ የምታገኘው የኮሚሽኑን ውሳኔ ስትቀበል ነው አላልንም። የምንለው የልማት ርዳታ ሊሠራ የሚችለው ሰላንና መረጋጋት ባለበት ሃገር ነው። የተራዘመ ስጋት፣ የግጭት ስጋር ካለ የልማት እርዳታ ውጤታማ አይሆንም" በማለት ጥያቄዋን በተዘዋዋሪ መልሰዋል። ዓለም አቀፉ ማኅበረሰብ ለአንሚ በዓመት በማውጣት ላይ የሚገኘው 200 ሚሊዮን ዶላር ለልማት መዋል የነበረበትና አሁን ግን በከንቱ እየጠፋ ያለ መሆኑን ገልጸዋል።</p>

<p>በኢትዮጵያና በኤርትራ መካከል ሰሞኑን የተፈጠረው ውጥረት ያሰጋው ኢንተርናሽናል ክራይስስ ግሩፕ የተባለ ተቋም በበኩሉ የሚቀጥሉት ጥቂት ሳምንታት ኢትዮጵያና ኤርትራ ወደ ጦርነት ይመለሳሉ ወይም የሰላም ስምምነታቸውን ያጠናክራሉ ብሏል። ድርጅቱ ባወጣው መግለጫ የሰሞኑ ውጥረት ውጤት ለሁለቱም አገሮች፣ አልፎም ለአፍሪካ ቀንድ እንዲሁም ለዓለም አቀፍ ህግና ከዚህ በኋላ ለሚደረጉ አስገዳጅ የሰላም ስምምነቶች ውጤታማነት ወሳኝ ትርጉም ይኖረዋል ብሏል። ለሰላም ሒደቱ መጐተት ኢትዮጵያን በዋነኛ አደናቃፊነት የሚከሰው ይህ ተቋም ዓለም አቀፉ ኅብረተሰብ፣ የአልጀርሱ ስምምነት ዋስትና ሰጪዎች በኢትዮጵያ ላይ የዲፕሎማሲ ጫና እንዲያደርጉ ጠይቋል። የጸጥታው ምክር ቤትና አሜሪካ የሁለቱን አገሮች ጉዳይ ችላ ብለውት ቆይተዋል ብሎ የወቀሰው የድርጅቱ መግለጫ የአፍሪካ ኅብረትንም ቢሆን በአብዛኛው ዝምታን መርጧል ብሎታል። </p>

<p>ጠንካራ የዲፕሎማሲ ዘመቻ እንዲጀመር ጥሪ የሚያቀርበው ይህ ድርጅት የድንበር ማካለሉ በተያዘለት ፕሮግራም (በዚህ ወር) እንዲጀመርና ጎን ለጎን ፖለቲካዊ መፍትሔዎች እንዲፈለጉ ጠይቋል።</p>

<p>ድርጅቱ ባቀረበው የይሁንታ ሃሳብም ኢትዮጵያና ኤርትራ የድንበር ኮሚሽኑ ውሳኔ ሙሉ በሙሉና በአፋጣኝ እንዲተገበር የጸጥታ ዋስትናን ጨምሮ አስፈላጊውን ሁሉ እንዲያሟሉ፣ በኮሚሽኑ ውሳኔ ሊከሰቱ የሚችሉ ሰብአዊ ጉዳቶችን ለመቀነስም ከውሳኔው ጋር የሚጣጣሙ አማራጮችን እንዲያፈላልጉ ይጠይቃል።</p>

<p>የአሜሪካ መንግስት፣ የአፍሪካ ኅብረትና የአውሮፓ ኅብረትም አፋጣኝ የዲፕሎማሲ ዘመቻ እንዲጀምሩና ስምምነቱን በማያከብረው ወገንም ላይ ፖለቲካዊና ኢኮኖሚያዊ እርምጃዎችን እንዲወስዱ ጠይቋል። እነዚህ አካሎች የድንበር ማካለሉ ከመጀመሩ በፊት ተወካዮቻቸውን ወደ አከራካሪዎቹ የድንበር አካባቢዎችእንዲልኩና ውጥረቱ የሚረግብበትን ሁኔታ በቅድሚያ እንዲመለከቱ አሳስቧል። </p>

<p>ሁለቱ መንግሥታት በአፋጣኝ ውይይት እንዲጀምሩ የጠየቀው ይህ ተቋም በውይይቱ ሊነሱ ይችላሉ ካላቸው ነጥቦች መካከል በድንበሩ ማካለሉ ለሚላኩ ሰዎች የሁለቱንም አገሮች ዜግነት መስጠት፣ ወይም ዜጎች ያልሆኑ ሰዎችን መብት የሚያረጋግጥ አማራጭ መፈለግ የሚሉት ይገኙበታል። በተጨማሪም ኢትዮጵያ በአፋጣኝ የወደብ አገልግሎት የምታገኝበትንና ለዚህ ድንበር የሚከፈትበት ሁኔታ፣ አንሚ አስተዳደር (አገር) የሚለወጥባቸውን አካባቢዎች ለተወሰነ ጊዜ የሚያስተዳድርበት፣ በድንበር ማካለሉ ሂደት ለሚያስፈልጉ ማኅበራዊ፣ መልከአምድራዊ፣ ሰብአዊና የጸጥታ ጉዳዮች አፋጣኝ ውሳኔ የሚሰጡ ወኪሎችን መሰየምና የመሳሰሉ ጉዳዮች በውይይት እንዲነሱ ጠቁሟል። በማካሉ ለሚላኩ ሕዝቦችም ከፍተኛ የልማት ማካካሻ እንዲደረግ፣ መሠረተ ልማት፣ የመልሶ ማቋቋምና ተያያዥ ግንባታዎችም እንዲካሄዱ ተቋሙ ለአሜሪካ አውሮፓ ኅብረትና ለአፍሪካ ኅብረት ጥሪውን አስተላልፏል።</p>

<p>የተመድ የጸጥታው ምክር ቤት የአንሚን ሥልጣን በማስፋት ለአጭር ጊዜ አንዳንድ አካባቢዎችን እንዲያስተዳድር፣ ከማካለሉ በኋላ ለተወሰነ ጊዜ የድንበር አካባቢዎቹን እንዲቆጣጠር ጠይቋል።</p>

<p>ይህንን ሁሉ መልስ ያሰነዘረው ጠቅላይ ሚኒስትር መለስ ዜናዊ መስከረም 8 ቀን ለተመድ ጸጥታው ምክር ቤት የጻፉት ደብዳቤ አላማ "በኢትዮጵያና በኤርትራ መካከል ያለው የሰላም ሂደት የገጠመውን አደጋ/ቀውስ መወጣት እንድንችል እገዛ ለመጠየቅ" መሆኑን ገልጸው ነበር። አቶ መለስ በደብዳቤያቸው እንዳሉት የኮሚሽኑ ተግባር ቀውስ ውስጥ የገባው "በባድመ እና በማዕከላዊ ግንባር ክፍሎች የሰጠውን ውሳኔ ጨምሮ ሕገወጥ፣ ትክክል ያልሆነና ሃላፊነት የጎደለው በመሆኑ ነው።"</p>

<p>የአልጀርሱ ስምምነት መሠረት የሆኑት የቅኝ ግዛት ስምምነቶች "ባድመን የሚያስቀምጧት በኢትዮጵያ ግዛት ውስጥ ነው። የኮሚሽኑ ትርጉምም ይኸው ነው" ያሉት አቶ መለስ ኮሚሽኑ "ለውሳኔው መሠረት አድርጎ የመረጠው የመንግሥታትን ተግባር (ስቴት ፕራክቲስ) በመሆኑ ባድመ ምንግዜም ቢሆን ስትተዳደር የኖረችው በኢትዮጵያ ስለመሆኑ ኢትዮጵያ ያቀረበችው ወሳኝና የማያወላዳ ማስረጃ እያለ ባድመን ለኤርትራ ሰጠ" በማለት ይከሳሉ። ኤርትራ የኢትዮጵያን ማስረጃ የምታስተባብልበት "አንዲት ሰነድ እንኳ ማቅረብ አልቻለችም" ያላል የአቶ መለስ ደብዳቤ። አቶ መለስ አያይዘውም " በመንግሥታት ተግባር ላይ የተመሰረትኩ ነኝ የሚለው የኮሚሽኑ ውሳኔ አንድን መንደርን ብቻ ሳይሆን አንድ ቤትን (ግቢን) ሳይቀር ለሁለት ከፈለ" በማለት የውሳኔውን እድምታ ያብራራሉ።</p>

<p>አቶ መለስ ስለባድመ ሲያብራሩ የሚከተለውን ይላሉ። "ባድመ ወረራው ሲጀመር በኤርትራ የተያዘች የመጀመሪያዋ ኢትዮጵያዊት መንደር በመሆኗ በኢትዮጵያና በኤርትራ መካከል የተደረገው ጦርነት መነሻና መድረሻ ምክንያት ነች። ስለዚህም የኤርትራን ወረራ ለመቀልበስ ባድመን ጨምሮ የኢትዮጵያን መሬቶች ለማስመለስ በደሙ ጭምር ከፍተኛ ዋጋ ለከፈለው ለኢትዮጵያ ሕዝብ መንደሯ ምን ያህል የአርማነት/ የምልክትነት ፋይዳ እንዳላት ለማየት በእውነቱ ከፍተኛ ጥበብና እውቀት አያስፈልግም። ለኢትዮጵያ ሕዝብ እንዲህ ያለውን ግልጽና አይን ያወጣ የፍትህ መጓደልን መቀበል ጨርሶ የሚታሰብ አይደለም። ስለዚህም ውሳኔው የዘለቄታዊ አለመረጋጋትና ዳግም ጦርነቶች ጥንስስ ነው"።</p>

<p>ኮሚሽኑ በሰጠው ውሳኔ ውስጥ መፋለስ እንዳለ ቢያምንም ሁለቱ ወገኞች ተጨማሪ ማንዴት ካልሰጡት ማረም እንደማይችል መግለጹን አቶ መለስ ያስታውሳሉ። ከዚያም ይህ እንዳይሆን ግን "ኤርትራ ውይይትን ፈጽሞ ውድቅ እንዳደረገች ኮሚሽኑ ስለሚያውቅ "የሰላም ሂደቱን ለማዳን ከኮሚሽኑ ምንም ፋይዳ ያለው ነገር መጠበቅ" እንደማይቻል የአቶ መለስ ደብዳቤ ያስረዳል። አቶ መለስ እንዳሉት ኮሚሽኑ "ለአካባቢው ሰላም የሚያስከትለው ምንም ይሁን በያዘው አደገኛ አቋም ለመቀጠል የቆረጠ ይመስላል። ስለዚህም አቶ መለስ "የሰላም ሂደቱን ከአደጋ ለማዳን የሚችለው የጸጥታው ምክር ቤት ብቻ ነው ብዬ አምናለሁ" በማለት ምክር ቤቱ ጣልቃ እንዲገባ ጠይቀዋል።</p>

<p>"የኮሚሽኑ ውሳኔ ሁለቱን አገሮች ወደ ሌላ ጦርነትና የወንድማማቾች እልቂት" ሊከት እንደሚችል የሚያስጠነቅቁት ጠ/ሚኒስትር መለስ የጸጥታው ምክር ቤት "እንዲህ ያለውን የክልሉን ሰላምና መረጋጋት ለአደጋ የሚያጋልጥ ስጋት ለመከላከል ከመንግሥታቱ ድርጅት ቻርተር የመነጨ ግዴታ አለበት" በማለት በደብዳቤያቸው አሳስበው ነበር።</p>

<p>አቶ መለስ በዚህ ለጸጥታው ምክር ቤት በጻፉት ደብዳቤ ችግሩን ለመፍታት ያግዛሉ ተብሎ በመንግስታቸው የታመነባቸውን ስድስት መሠረታዊ ሃሳቦችም አቅርበዋል። የመጀመሪያ ነጥባቸው ኢትዮጵያ ለአልጀርሱ ስምምነት ያላትን ተገዢነትና ውዝግብን ለመፍታት ኃይልን በአማራጭነት የመፍታት ፍላጎት ፈጽሞ እንደሌላት ያረጋግጣሉ። ኤርትራንም ተመሳሳይ አቋም እንድታራምድ ጥሪ ያቀርባሉ። ሁለተኛው ነጥብ የተመድ ዋና ጸሐፊ ቀደም ሲል በሪፖርታቸው የገለጹትትንና በጸጥታው ምክር ቤት ውሳኔም የተደገፈውን የዓለም አቀፉን ማኅበረሰብ እገዛ አስመልክቶ የሰፈረውን ኢትዮጵያ እንደምትደግፍ ያረጋግጣል። በሶስተኛው ነጥብ አቶ መለስ "ውዝግብ የተነሳበትን ድንበር በአካባቢው ዘላቂ ሰላም ለማረጋገጥ በሚያስችል ፍትሐዊና ህጋዊ ሁኔታ ማካለል ይቻል ዘንድ የጸጥታው ምክር ቤት አማራጭ ሰጪዎችና የሁለቱ ወገኖች ተወካዮች እንዲገኙና በዚህ መንገድ ችግሩን ለመፍታት ኢትዮጵያ ዝግጁ መሆኗን ማብራሪያው ይገልጻል።</p>

<p>ውዝግብ ያስነሳውን የድንበር ክፍል የሚመለከተው አራተኛው ነጥብም መላው የምሥራቃዊው ግንባርና የመረብ ወንዝ የድንበር ወሰን የሚሆንበት የማዕከላዊ ግንባር የተወሰነ ክፍል የ"አማራጭ ስልቱን" መቋቋም መጠበቅ ሳያስፈልግ ሊካለሉ እንደሚችሉ ይገልጻል። "የአማራጭ ስልቱ" ማንዴትም ውዝግብ ለተነሳበት የድንበር ክፍል ብቻ የተወሰነ እንዲሆንም ይጠይቃል።</p>

<p>በአምስተናው ነጥብ ኢትዮጵያ በወቅቱ የሚገኘውን ሁኔታ ማለትም የጊዜያዊ የጸጥታ ቀጠናውን ደቡባዊ ወሰን በሁለቱ አገሮች መካከል ያለ የወሰን መስመር አድርጋ እውቅና መስጠቷን ይገልፃል። አያይዞም የድንበር ማካለሉ ሥራ በመጠናቀቅ ላይ እያለ ሁለቱ አገሮች የድንበር ችግራቸውን በሰላም ለመፍታት የጋራ ቁርጠኝነት ካሳዩ ዓለም አቀፉ ማኅበረሰብ የአንሚን መውጣት ሊያፋጥነው እንደሚችል ደብዳቤው ያስረዳል። ለአንሚ ፈጥኖ መውጣትም የገንዘብ ችግር ምክንያት ሊሆን እንደሚችል ተገልጿል።</p>

<p>አቶ መለስ በስድስተኛውና በመጨረሻው ነጥባቸው "ኢትዮጵያ ፍትሃዊና ሕጋዊ ወደ ሆነ የድንበር ማመላከት ሂደት ሊያመሩ የሚያስችሉና በክልሉ ዘላቂ ሰላም ለማረጋገጥ የሚያስችሉ ማናቸውንም ሃሳቦችን ለመመርመር ፈቃደኛ" መሆኗን ገልጸዋል።</p>

<p>ሁለት ጊዜ የተራዘመው ድንበር ማመላከቱ ሥራ ይጀመራል በተባለበት በዚህ ወር እንደ አዲስ የተነሳው የሁለቱ አገሮች ውጥረት ወዴት እንደሚያመራ ለመገመት አስቸጋሪ ሆኗል። የኢትዮጵያ የውጭ ጉዳይ ሚኒስቴር አቶ ስዩም መስፍን ኒውዮርክ በመካሄድ ላይ በሚገኘው 58ኛው የተመድ ጠቅላላ ጉባኤ ረቡዕ ዕለት ባደረጉት ንግግር የጸጥታው ምክር ቤት ጣልቃ እንዲገባ በድጋሚ ጥሪ አቅርበዋል። የኤርትራ የውጭ ጉዳይ ሚኒስቴር በበኩሉ መስከረም 16 ባወጣው መግለጫ የኢትዮጵያን ሃሳብ ውድቅ በማድረግ የሰላም ሂደቱን እያደናቀፈች ነው ሲል ከሷል። ዓለም አቀፉ ማኅበረሰብ በኢትዮጵያ ላይ ጫና እንዲያደርግም ጠይቋል።</p>

<p>ሰሞኑን ውጥረቱ በጨመረው በዚሁ የሁለቱ አገሮች የድንበር ጉዳይ ሃሳብ የገባው የአውሮፓ ኅብረትም መግለጫ ያወጣ ሲሆን በመጪው ሳምንት አንድ የልዑካን ቡድኑን ወደ አዲስ አበባና አሥመራ ሳይልክ እንዳማይቀር ዲፕሎማቲክ ምንጮች ገልጸዋል። የአፍሪካ ኅብረት ስጋቱን በመግለጽ ሁኔታው ከቁጥጥር ውጪ እንዳይወጣ ቢያሳስብም እስከአሁን ከዚህ አልፎ ያለውም ሆነ ያደረገው ነገር ስለመኖሩ በይፋ የተገለጸ ነገር የለም።</p>



<p class="align-center"><a href="/Gazettas/Reporter/info/Reporter.sera.html">ከሪፖርተር መስከረም 1996</a></p>

</body>
</html>	














