<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አቶ ከማል በድሪ ገለልተኛ አይደሉም" ተቃዋሚዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> "አቶ ከማል በድሪ ገለልተኛ አይደሉም" ተቃዋሚዎች</h2>


<p>የኢፌድሪ የህዝብ ተወካዮች ም/ቤት የጋምቤላውን ግጭት እንዲያጣራ ያቋቋመው ገለልተኛ ኮሚሽን ገለልተኝነቱ አጠራጣሪ መሆኑንና በተለይ የኮሚሽኑ ሰብሳቢ አቶ ከማል በድሪ ገለልተኛ አይደሉም ሲሉ አንዳንድ የም/ቤት አባላት ተቃወሙ። የም/ቤት አፈ ጉባኤ ገለልተኛ ስንል ከሰማይ የሚወርድ ሰው አይደለም ሲሉ መልሰዋል።</p>

<p>ባለፈው ሐሙስ ዕለት የህዝብ ተወካዮች ም/ቤት የገለልተኛ ኮሚሽን ማቋቋሚያ አዋጅ ቁጥር 398/96 በሙሉ ድምፅ አፅድቆ ሰባት አባላት ያሉት የኮሚሽኑ አባላት ላይ ክርክር አካሒዷል። በዚህም አቶ አኔቦ ወ/ጊዮርጊስ የተባሉ የም/ቤት አባል አቶ ከማል በድሪ የጠቅላይ ፍ/ቤት ፕሬዝዳንት ገለልተኛ አይደሉም ሲሉ ጠቅሰዋል። ለዚሁም ሁልጊዜ ተቃዋሚዎች ጫና ያደርግብናል፣ አድሎ ይፈጽምብናል፣ ገለልተኛ አይደለም በማለት የምርጫ ቦርድ ሰብሳቢ በመሆናቸው ክሱ እሳቸውንም እንደሚመለከትና አሁንም ነፃ ሆነው ያጣራሉ የሚል ግምት እንደሌላቸው ተቃዋሚ የፖለቲካ ፓርቲ አባላት የሆኑ የምክር ቤቱ አባላት ገልፀዋል። ስለዚህ ኮሚሽኑ የጋምቤላን ጉዳይ ገለልተኛ ሆኖ ለም/ቤቱ ሪፖርት ያቀርባል የሚል እምነት እንደሌላቸው ገልጸዋል።</p>

<p>አፈ-ጉባዔ ዳዊት ዮሐንስ በአቶ ከማል ላይ የቀረበውን አስተያየት በመቃወም ገለልተኛ ስንል ከሰማይ የሚወርድ ሰው መጠበቅ እንዳልሆነ ጠቅሰው የፍትህ ሥርዓቱን የሚመሩ ሰው በመሆናቸው ከዚህ በላይ ገለልተኛ ሰው ከየት ይመጣል የሚለውን ተቃዋሚዎች አጥርተው መምጣት አለባቸው። የፍትህ ሥርዓቱ የፖለቲካም የምክር ቤቱም አካል አይደለም በማለት በኮሚሽኑ እንዲካተቱ የተደረጉ ዳኞች ገለልተኛነታቸውና የሚነሱ የህግ ጥያቄዎችንም ሊመረምሩ ይችላሉ ከሚል መካተታቸውን ጠቅሰዋል። ከምክር ቤቱ አባላት የፍትሕ አካሉም ቢሆን በአብዛኛው ነፃ አለመሆኑን በመጥቀስ የአቶ ከማልን መመረጥ እንደሚቃወሙ ገልፀዋል።</p>

<p>በም/ቤቱ የህግና አስተዳደር ጉዳዮች ቋሚ ኮሚቴ በኩል ለም/ቤቱ የቀረቡት ሰባት አባላት ያሉት የገለልተኛ ኮሚሽኑ አባላት በአካሔዱት ተቃውሞ አለን ያሉት የተከበሩ አቶ በደሩ አደም በሳቸው እምነት የኮሚሽኑ አባላት ከኢህአዴግም ከተቃዋሚዎችም የተወጣጡ የም/ቤት አባላት መሆን እንዳለባቸው በመጥቀስ በኮሚቴው ከቀረቡት ዕጩዎች መካከል ሼህ አብዱራህማን ሁሴን ሙሳ ብቃት የላቸውም ተብለው ከ3 ወር በፊት ከስልጣን የወረዱ በመሆናቸው በሌሎችም ገለልተኝነት ላይ ጥርጣሬ ይኖረኛል ብለዋል።</p>

<p>የተከበሩ ሻለቃ አድማሱ መላኩ የገለልተኛ ኮሚሽኑን መቋቋም ከአገሪቱ አንድነት አኳያ ማየት እንደሚያስፈልግ ጠቅሰው ባለፈው ረቡእ የተከበረው የሩዋንዳ ጭፍጨፋ 10ኛ ዓመት መታሰቢያ ብቻ ሳይሆን በወቅቱ ካልተገታ የእኛም አገር የሚከበረው እንደዛው ነው በማለት ገለልተኛ የተባሉትን አካላት ህዝቡ በገልተኝነታቸው የማያውቃቸው ናቸው። የም/ቤት አባላትም የማናውቃቸው ሰዎች አሉበት፣ ም/ቤቱ ከማፀደቁ በፊት የተመራጮቹ ስም ዝርዝር ለህዝብ ይፋ ሆኖ አስተያየቱን ይስጥበት ገለልተኛ የተባሉትን ሰዎች ዝርዝር ሰጥተው በኮሚቴው ውድቅ መደረጉን፣ በመግለፅ ም/ቤቱ እንዳያፀድቀው ጠይቀዋል።</p>

<p>የም/ቤቱ የህግ ጉዳይ ቋሚ ኮሚቴ ሰብሳቢ አቶ አባይ ወ/ስላሴ የተከበሩ ሻለቃ አድማሱ የኮሚቴው አባል ሆነው በም/ቤቱ ያቀረቡትን አይነት ተቃውሞ እንዳላቀረቡ፣ አቶ ከማል በድሪ ላይ ተቃውሞ የለኝም ብለው እንደነበር፣ የፍትህ ሥርዓቱ ገለልተኛ ነው፣ ገለልተኛ አይደሉም የተባሉት ላይ ገለልተኛ አለመሆናቸውን የሚገልጽ ማስረጃ ይቀረብ በማለት ክርክሩ ጭፍን እና ፋይዳ የሌለው ነው ብለዋል። የተመራጮቹ ስም ለህዝብ ይፋ ይሁን የሚለውም ተቀባይነት የሌለው አሰራር መሆኑን ገልጸዋል። የጋምቤላን ጉዳይ ለሚያጣራው ገለልተኛ ኮሚሽን ተመራጮች ሶስት መስፈርት የተቀመጠ ሲሆን እነዚህም የማንኛውም የፖለቲካ ፓርቲ አባል ያልሆኑ፣ በህብረተሰብ ዘንድ በጥሩ ስነ ምግባራቸው የታወቁ እና በተሰማሩበት የሥራ መስክ ተቀባይነት ያላቸው ናቸው ተብለዋል። በዚህም አቶ ከማል በድሪ እና አቶ ተገኔ ጌታነህ የፌዴራል ጠቅላይ ፍርድ ቤት ፕሬዝዳንትና ዳኛ ሲሆኑ ሼህ አብዱራሃማን ሁሴን በግል ሥራ የሚተዳደሩ፣ አምባሳደር ሙሳ ያሲን በጡረታ ላይ የሚገኙ፣ አቶ ደስታ ኪዳነ ማርያም ኢንጂነርና በግል ሥራ የሚተዳደሩ፣ አቶ ባህሩ መኮንን በጥብቅና ሙያ የተሰማሩ እና ኮ/ል ተፈረደን ጡረታ ወጥተው በዓለም አቀፍ የቀይ መስቀል እየሰሩ የሚገኙ መሆናቸው ተገልጿል።</p>

<p>የገለልተኛ ኮሚሽኑን ሰባት ተመራጮች በዕለቱ በም/ቤቱ ከተገኙት 333 አባላት በ6 ተቃውሞ በአንድ ድምፅ ተአቅቦ ተመርጠዋል።</p>

<p>የጋምቤላ ክልል ተወላጅ የሆኑት የም/ቤቱ አባል የተከበሩ አቶ ደቦል ማልዋል በተመራጮቹ ላይ አስተያየት ለመስጠት በተደጋጋሚ ጠይቀው ሳይፈቀድላቸው ቀርቶ ጉዳዩ ወደ ድምፅ አሰጣጥ ሒደት አልፏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዚያ 3 ቀን 1996</a></p>

</body>
</html>	














