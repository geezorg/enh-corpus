<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከመንግሥት መገናኛ ብዙሃን ሰራተኞች በቅሬታ እየለቀቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከመንግሥት መገናኛ ብዙሃን ሰራተኞች በቅሬታ እየለቀቁ ነው </h2>


<p>በመንግሥት መገናኛ ብዙሃን የሚሰሩ ሰራተኞች ባልተለመደ ሁኔታ ሥራቸውን እየለቀቁ ነው። ችግራቸው ነፃየሆነ የሥራ መንፈስ እንቅስቃሴ ከመቼውም ጊዜ በባሰ ሁኔታ እያሽቆለቆለ በመምጣቱ መሆኑን ገልጸዋል።</p>

<p>የመንግሥት መገናኛ ብዙሃን ከሆነው የኢትዮጵያ ቴሌቪዥን በሚያዝያ ወር ብቻ ሰባት ባለሙያዎች ሥራቸውን ለቀዋል። ከነዚህም ውስጥ የአማርኛ ቋንቋ ማስተባበሪያ አስተባባሪና የዜና ማዕከል ኃላፊ ይገኙበታል።</p>

<p>ሥራቸውን የለቀቁት ከሦስቱም የአማርኛ የኦሮምኛና የትግርኛ ማስተባበሪያ የሚሰሩ ባለሙያዎች ናቸው።</p>

<p>ጋዜጠኞቹ እያደር በባሰ ሁኔታ ለመስራት የሚያስችል የስራ መንፈስ እየተሟጠጠ በመምጣቱ ሥራቸውን መልቀቅን አማራጭ ማድረጋቸውን ይገልጻሉ። ማስታወቂያ ሚኒስቴሩ ክቡር አቶ በረከት ስምኦን የቴሌቪዥንና የሬዲዮ የቦርድ ሊቀመንበር ከሆኑ በኋላ የተሻለ አሰራር እንደሚኖር በሰራተኛው ፊት ቢናገሩም ነገር ግን ከቀድሞው በባሰ ሁኔታ ሰራተኛው እርስ በርሱ ተጠራጣሪ እንዲሆን የሥራ መንፈሱም እንዲደበዝዝ የሚያደርግ አሰራር መንሰራፋቱን አስታውቀዋል።</p>

<p>አቶ በረከት ሥራቸውን እንደጀመሩ በቦርድ ሊቀመንበርነት የሚመሯቸውን ድርጅቶች የሬዲዮና ቴሌቪዥን ድርጅት የፕሬስ ድርጅትን ነፃ ግምገማ እንዲያደርጉ ተፈቅዶላቸው ኮሚቴ ተቋቁሞ አመራርና አሰራርን በተመለከተ አስተያየታቸውን መስጠታቸው አይዘነጋም። በተመሳሳይ የማስታወቂያ ሚኒስትር ዴኤታ ክብርት ወይዘሮ ነፃነት አሰፋም የቦርድ ሊቀመንበር የሆኑበት የዜና አገልግሎት ተመሳሳይ ግምገማ እንዲወሰድ ተደርጓል። ይሁን እንጂ ሪፖርቱ ከቀረበ በኋላ ኮሚቴዎች በአመራሮቹ ላይ ያቀረቡት የሰራተኛ ውሳኔ ወደጎን በማለት ከኃላፊዎቹ ጋር በመስራት በመቀጠላቸው የኮሚቴ አባላቱ በቂም ለተጽእኖ በመጋለጣቸው ሥራቸውን እስከመልቀቅ መድረሳቸው አይዘነጋም። በዚህ ምክንያት የፕሬሱ የሄራልድ ዋና አዘጋጅ የነበሩ አቶ ፅጌ በግፊት ከሥራ እንዲወጡ ሲደረጉ የቴሌቪዥኑ የትግርኛ ማስተባበሪያ አስተባባሪ አቶ የማነና የዜና አገልግሎቱ አቶ ስለሺ በራሳቸው ፈቃድ ሥራቸውን ለቀዋል።</p>

<p>በቅርቡ ለኦሮምኛ ማስተባበሪያ ሁለት ጋዜጠኞች ብቻ ተመርጠው ለመስክ ስራ የተመደቡ መሆናቸው ታውቋል። ሁለቱ የተመረጡት ጋዜጠኞች ለሁሉም ፕሮግራሞች ከመስክ እየቀረጹ እንዲያመጡ ሌሎች ግን በአዲስ አበባ ተወስነው የአርትዖትና የንባብ ስራ እንዲሰሩ መወሰኑ ተነግሯቸዋል።</p>

<p>ጋዜጠኞቹ ውሳኔውን መቃወማቸውን መግለጻቸው ታውቋል። ውሳኔው በነፃ ተንቀሳቅሶ የመስራት መብትን የሚገድብ ነው በማለት ጋዜጠኞቹ ቢቃወሙም ወደሕትመት እስከገባበት ጊዜ ድረስ ውሳኔው አልተሻረም። በተመሳሳይ ሁኔታ ለመስክ ስራ አራት ሾፌሮች ብቻ ተመርጠው የሚሰማሩ መሆኑን ተነግሯቸዋል።</p>

<p>ኢትዮጵያ ቴሌቪዥን ድርጅት ጋዜጠኞች ላይ የተጣለው የገደብ ውሳኔ ከድርጅቱ አመራር በላይ የተወሰነ ነው የሚል ግምት የሚሰጡ አሉ። ለውሳኔው መነሻም ጋዜጠኞቹ ለመስክ ሥራ ከውጡበት የሚያዩትን ለግል ጋዜጠኞች ያቀብላሉ የሚል ጥርጣሬ በአመራሮቹ ስላደረ ነው ተብሏል።</p>

<p>በተያያዘ ዜና በኢትዮጵያ ቴሌቪዥን ገንዘብ የለም በሚል ሰበብ የውሎ አበልን ለመቀነስ በማለት የጋዜጠኛውን እንቅስቃሴ እየተገታ መሆኑን የሚገልጹት ምንጮቻችን በቅርቡ ለጥያቄና መልስ ተወዳዳሪዎችየሚከፍለውን ገንዘብ መስጠት ባለመቻሉ ተበድሮ መስጠቱ ተረጋግጧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሚያዝያ 24 ቀን 1996</a></p>

</body>
</html>	
