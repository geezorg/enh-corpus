<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካዊውን የገደለው የኢትዮጵያ ምርኮኛ ነበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አሜሪካዊውን የገደለው የኢትዮጵያ ምርኮኛ ነበር</h2>


<p>አሜሪካዊውን በሳዑዲ አረቢያ የገደለው የአልቃይዳ አባል ከጥቂት ዓመታት በፊት ከአልኢትሐድ ጋር በመሆን ኢትዮጵያ በሶማሊያ በኩል ሲወጋ ተማርኮ በሶማሊያ በእስር ላይ የቆየ እንደነበር እንዲሁም በአሜሪካ ሰሞኑን የሽብር ጥቃት ሊፈጽም ነበር የተባለው ሱማሊያዊው የአልቃይዳ አባል በኢትዮጵያ እንደነበር ተገለጸ።</p>

<p>በሳዑዲ አረቢያ አሜሪካዊውን ፓውል ጆንሰን ከአገተ በኋላ የገደለው የአልቃይዳ አባል አብዱል አዚዝ አልሞከሪን ከአል-ኢትሐድ ጋር በመቀላቀል ከኢትዮጵያ ጋር ተደርጎ በነበረ ግጭት ተሳትፎ በኢትዮጵያ ተማርኮ በሶማሊያ ታስሮ የነበረና ወደ ሳዑዲ አረቢያ በመሄድ በ4 ዓመት እስራት እንዲቀጣ ተፈርዶበት በሁለት ዓመቱ በጥሩ ፀባይ ከእስር መለቀቁን ይህን የአልቃይዳ አባል አስመልክቶ የተሰራጨው ዘገባ ያስረዳል።</p>

<p>አብዱል አዚዝ አልሞክረን ከሳዑዲ ከእስር ከተፈታ በኋላ በየመን ለጥቂት ጊዜ ቆይቶ ወደ አፍጋኒስታን በመሄድ ከታሊባን ተዋጊዎች ጋር በመቀላቀል ከአሜሪካ ወታደሮች ጋር ተዋግቷል።</p>

<p>አብዱል አዚዝ አልሞከሪን ከአፍጋኒስታን ወደ ሳዑዲ በመመለስ በስዊድን መንገድ በሚባለው ቦታ በሪያድ ይኖር እንደነበር ዘገባው ይጠቅሳል።</p>

<p>ሶማሊያዊው የ32 ዓመቱ ኑረዲን አብዲ ሊያደርገው ነበር ከተባለው ጥቃት ጋር በተያያዘ ፍ/ቤት በቀረበበት ወቅት አቃቤ ህግ እንደጠቀሰው የግለሰቡ የጉዞ ሰነድ ሲመረመር በኢትዮጵያ እንደነበር ተጠቅሷል።</p>

<p>ሶማሊያዊው የአልቃይዳ አባል በኮሎምቦስ ውስጥ በሞባይል ቴሌፎን ንግድ የተሰማራ ባለሀብት ሲሆን ወደ ኢትዮጵያ በመምጣት ማንኛውንም ጠላት እንዴት ማጥቃት እንደሚችል ስለ ሽምቅ ውጊያ ስለ ጦር መሣሪያና የራዲዮ አጠቃቀም የሚያስተምር ሰነድ ካጠና በኋላ የአልቃይዳ አባል ከሆነው ኢይማን ፋሪስ ጋር እንደተገናኘና በአሸባሪነት መሰማራቱ ታውቋል።</p>

<p>ኑረዲን በአሁኑ ወቅት ፍ/ቤት ቀርቦ የተለያዩ የቴክኒክ ማስረጃዎች እንደቀረቡበት በሳምንቱ መጀመሪያ የተሰራጨው መረጃ ያመለክታል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 13 ቀን 1996</a></p>

</body>
</html>	
