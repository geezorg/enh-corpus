<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ1997 የበጀት ቀመርን አምስት ክልሎች ተቃወሙት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የ1997 የበጀት ቀመርን አምስት ክልሎች ተቃወሙት</h2>


<p>የቀጣዩን ዓመት የፌዴራል መንግስት ለክልሎች የሚሰጠውን በጀት የሚወስን አዲስ የቀመር ረቂቅ ላይ አምስት ክልሎች ቀመሩ ፖለቲካዊ ጉዳይንና የየክልሎችን ተጨባጭ ሁኔታ ከግንዛቤ አልከተተም በሚል ተቃውሞ አቀረቡ። የአማራ፣ የኦሮሚያና የደቡብ ክልሎች ተወካዮች ግን ቀመሩ ሳይንሳዊና ህገ-መንግስታዊ ነው ሲሉ ደግፈውታል።</p>

<p>ይህ የተገለጸው የኢፌዴሪ የፌዴሬሽን ም/ቤት ባለፈው ግንቦት 30 ቀን 1996 ዓ.ም ከ1997 ዓ.ም ጀምሮ ተግባራዊ በሚሆነው የበጀት ድጐማ ማስፋፊያ ቀመር ረቂቅ ላይ ከክልል ርእሳነ መስተዳድሮችና ጉዳይ ከሚመለከታቸው አካላት ጋር ባካሄደው ውይይት ላይ ነው።</p>

<p>በቀመሩ ሳይንሳዊ ብቻ ሳይሆን ፖለቲካዊ ጉዳዮችም መታየት እንዳለባቸው በመግለጽ የቤንሻንጉል፣ የአፋር፣ የጋምቤላ፣ የሐረሪና የትግራይ ርዕሰ መስተዳድሮችና ከፍተኛ የሥራ ሃላፊዎች ተቃውሟቸውን በስብሰባው ላይ አሰምተዋል።</p>

<p>የደቡብ ርዕሰ አቶ ኃይለ ማርያም ደሳለኝን ጭምሮ ከኦሮሚያና ከአማራ የመጡ የተለያዩ የስራ ኃላፊዎች ቀመሩ ሳይንሳዊ፣ ከዚህ በፊት ከነበሩት ቀመሮች የተሻለ እና ፖለቲካዊ ጉዳዮችን የተመለከተ ነው በሚል የድጋፍ አስተያየታቸውን ሰጥተዋል።</p>

<p>አገሪቱን ወደ ተሻለ እድገት፣ ሰላምና መረጋጋት ለማምጣት ቀመርን በሳይንሳዊ በሆነ መንገድ ብቻ ሳይሆን ፖለቲካዊ በሆነ መንገድ ማየት እንደሚያስፈልግ አቶ ያረጋል አይሸሹም የቤንሻንጉል ክልል ርእሰ መስተዳድር ጠቅሰው «በቀመሩ ላይ ከሳይንሳዊነቱ ባሻገር አልፈን አገሪቱ የነበረችበትንና አሁን ያለችበትን ሁኔታ በትክክል ማየት አለብን። እነዚህን ሁኔታዎች ካላሳየን እናስተካክላለን ብለን ወደ ባሰ ሁኔታ እንዳንገባ መጠንቀቅ የሚገባን ይመስለኛል» ሲሉ ገልጸዋል።</p>

<p>«በጀቱን ስናይ አብዛኛውን ጊዜ ኋላቀር ክልሎች የሚባሉትን አምናም ጎድቶናል። አሁንም እየጎዳን ነው» ያሉት አቶ ያረጋል አይሸሹም በአዲሱ ረቂቅ ቀመር መሰረት በቀጣዩ ዓመት የሚሰጣቸው የበጀት ድጐማ መቀነሱን አመልክተዋል።</p>

<p>በአዲሱ ቀመር መሰረት የሚሰራው በጀት ትክክል ነው ተብሎ ቢኬድ እንኳ በቀጣዮቹ መጪው ዓመታት ኋላ ቀር የሚባሉ ክልሎችን እየጎዳ ሌሎችን ደግሞ እየጠቀመ እንደሚሄድ የቤንሻንጉል ክልል ርእሰ መስተዳድር ጠቅሰዋል።</p>

<p>የአፋር ክልል ርእሰ መስተዳድር አቶ እስማኤል አሊሴሮ በበኩላቸው በቀመሩ መሰረት የሚደረግላቸው የበጀት ድጎማ ከመደበኛ ሥራ ውጭ የልማት ስራዎችን ለመስራት የማያስችል መሆኑን ገልጸዋል።</p>

<p>«በጀቱ የተመጣጠነ ዕድገት ሊያመጣ የሚችል አይደለም» ያሉት አቶ እስማኤል አሊሴሮ «ለክልላችን የሚመደበው የበጀት ድጎማ ለአርብቶ አደሩ ትኩረት አለመሰጠቱን ያሳያል» ብለዋል።</p>

<p>ከትግራይ ክልል በስብሰባው ላይ የተገኙት አቶ አብዲ ዘሙ የበጀት ቀመር ጉዳይ ሳይንሳዊ ነው የተባለው ቀመር በተግባር ችግሮች እንዳሉበት አመልክተው ቀመሩ አሉታዊ ጉዳዮች ስላሉበት ተግባራዊ ከመሆኑ በፊት በድጋሚ መታየት እንዳለበት አሳስበዋል።</p>

<p>«የበጀት ድጐማው ያሉትን ወቅትዊ ሁኔታዎች ያገናዘበ አይመስለኝም» ያሉት የጋምቤላ ክልል ጊዜያዊ ፕሬዚዳንት አቶ ኬት ታች ባለፈው ዓመት በጀትን አንሶ እንደነበር አስታውሰው በዚህ ዓመት በቀመሩ መሰረት የሚሰጠው በጀት በክልሉ በተፈጠረው ችግር የተፈናቀሉትን ለማቋቋምና የልማት ስራዎችን ለመስራት እንደማያስችላቸው ጠቁመዋል።</p>

<p>የሐረሪ ክልል ፕሬዚዳንት አቶ ፋአድ ኢብራሂም በክልሎች መካከል ተመጣጣኝ ዕድገት ከሌለ የራሱ የሆነ ችግር እንደሚያመጣ ጠቁመው ለክልላቸው በቀመሩ መሰረት የሚሰጠው የበጀት ድጎማ ከሚፈልጉት ወጪ ያነሰ መሆኑን ገልጸዋል።</p>

<p>«የቀመሩ አሰራር ከዚህ በፊት ከነበሩ ሁኔታዎች በጣም የተሻለ ሳይንሳዊ ብቻ ሳይሆን ፖለቲካዊ መልስ ያስገኘ ነው» ያሉት የደቡብ ክልል ፕሬዚዳንት አቶ ኃይለማርያም ደሳለኝ በቀመሩ ዋና ዋና የሚባሉ ጥያቄዎች መካተታቸውንና ሁሉንም መስፈርቶች ያካተተ ቀመር በአገሪቱ ማምጣት እንደሚያስቸግር ገልጸዋል።</p>

<p>አቶ ብርሃኑ ለገሰ በገንዘብና ኢኮኖሚ ልማት ሚኒስቴር የክልል ጉዳይ ዘርፍ ኃላፊ አዲሱ የበጀት ድጎማ ቀመር «ማንኛውም ዜጋ የመንግስት አገልግሎት በእኩል መጠንና ጥራት ማግኘት አለበት፣ የኋላ ቀር ክልሎችን የወጪ ፍላጎቶችን ባካተተና እያንዳንዱ ክልል ጥረት በማድረግ የሚያገኘውን ገቢ ራሱ መልሶ እንዲጠቀም የሚያስችል ነው ብለዋል።</p>

<p>ቀመሩ ለ70 ዓመታት በአውስትራሊያ ተግባራዊ ሆኖ ውጤት ያመጣና ከአገራችን ተጨባጭ ሁኔታ ጋር ተገናዝቦ የተሰራ መሆኑን አቶ ብርሃኑ ገልጸዋል። ፌዴሬሽን ም/ቤት በቅርቡ በሚጠራው ስብሰባ በዚህ ቀመር ላይ ተወያይቶ ውሳኔ ይሰጣል ተብሎ ይጠበቃል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 05 ቀን 1996</a></p>

</body>
</html>	
