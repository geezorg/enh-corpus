<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ አቶ ተሾመ ቶጋ የማስተካከያ ርምጃ እንዲወስዱ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ አቶ ተሾመ ቶጋ የማስተካከያ ርምጃ እንዲወስዱ ጠየቀ</h2>


<p>የዓለም አቀፍ እግር ኳስ ማህበር (ፊፋ) ለወጣቶች ስፖርትና ባህል ሚኒስትር አቶ ተሾመ ቶጋ በጻፈው ደብዳቤ ሚኒስትሩ ሥልጣንና ኃላፊነታቸውን ተጠቅመው የፊፋ ውሳኔ እንዲተገበር የሚረዱ የማስተካከያ ርምጃዎች እንዲወስዱ ጠይቀዋል።</p>

<p>በፊፋ ምክትል ዋና ፀሐፊ ዝሮም ሻምፔን ፊርማ ሰኔ 24 ቀን 1996 ዓ.ም ለሚኒስሩ የተፃፈው ደብዳቤ እንደሚያስረዳው የኢትዮጵያ ፌዴራላዊ መንግሥት የወጣቶች ስፖርትና ባህል ሚኒስትር በኢትዮጵያና በፊፋ መካከል የቆየውን የሃምሳ አመት ግንኙነት ጠብቆ ለመኖር፣ የፊፋ ማህበራት ኮሚቴ በወሰነው መሰረት የኖርማላይዜሽን ኮሚቴ እንዲቋቋም መስማማታቸውን ገልፀው ጥር 7 ቀን 1996 ዓ.ም በተፃፈለት ደብዳቤ በጣም ረክቶ ነበር።</p>

<p>ለሕዝብ ተወካዮች ም/ቤት የማስታወቂያና ባህል ጉዳዮች ቋሚ ኮሚቴ የሚኒስትር መሥሪያ ቤቱ መጋቢት 6 ቀን 1996 ዓ.ም ያቀረበው ሪፖርት መጋቢት 12 ቀን 1996 ዓ.ም በመገናኛ ብዙሃን በፊፋ ሀሳብ መስማማታችሁና በኢትዮጵያ በእግር ኳስ ፌዴሬሽን አካባቢ የነበረው ውዝግብ እልባት ማግኘቱ ተገልጾ ነበር። በዚህም መነሻ በግንቦት መጨረሻ በፓሪስ በተደረገ ጉባኤ ላይ ፌዴሬሽኑ ወክሎ በዶ/ር አሸብር ወ/ጊዮርጊስ የሚመራ ኮሚቴ ፌዴሬሽኑን ወክሎ በመገኘቱ ደስተኞች ነበርን ያለው የፊፋ ደብዳቤ በቅርቡ « አዲስ አበባን የጐበኙት የምስራቅና መካከለኛው አፍሪካ እግር ኳስ ፌዴሬሽን/ሴካፋ ልዑካን ባቀረቡት ሪፖርት ነገሮች ሁሉ በአዎንታዊ መልኩ እየተራመዱ አለመሆኑን አረጋግጠዋል ብሏል።</p>

<p>ፊፋ ለሚኒስትሩ በፃፈው ደብዳቤ ቀደም ሲል ከተፈጠረው ቀውስ ለመውጣት የፊፋ ማህበራት ኮሚቴ የወሰነው ውሳኔ ተግባራዊ አለመሆን፣ ሁኔታው ለወራት መጓተቱ ፊፋን እንዳሳሰበው አመልክቷል።</p>

<p>በፊፋ የቀረበው ዕቅድ ዶ/ር አሸብር የሚመሩትና ሌሎች አባላት ያሉበት የኖርማላይዜሽን ኮሚቴ መቋቋሙን፣ በፊፋ ሕግና ደንቦች መሰረት አዲስ የፌዴሬሽኑ መተዳደሪያ ደንብ መውጣቱን በአዲሱ መተዳደሪያ ደንብ መሰረት በፊፋ ክትትል ሥር ለፌዴሬሽኑ አዲስ አመራር መመረጥን የሚያጠቃልል መሆኑንን የጠቀሰው የፊፋ ደብዳቤ፣ ፊፋ በዓለም ባለው ተሞክሮ መሰረት ይህን እቅድ በአጭር ጊዜ ተግባራዊ ማድረግ እንደሚቻል አስታውቋል። አዲሱ መተዳደሪያ ደንብ ከወጣቶች ስፖርትና ባህል ሚኒስትር ጋር በሚፈጠረው የሥራ ስምምነት የኢትዮጵያን ወጣቶች እግር ኳስ ችሎታ ይበልጥ እንዲያብብ እንደሚያደርግ እምነት እንደሆነም ፊፋ አረጋግጧል።</p>

<p>ፊፋ በኢትዮጵያ የተጀመረውን የጎል ፕሮጀክትና የሚችለውን የእርዳታ ፕሮግራሞች እንደገና ለመጀመር ጉጉት አለው፡- ደብዳቤው ጠቅሷል። ለክብሩ ሚኒስትር አቶ ተሾመ ቶጋ «በተሰጣቸው ኃላፊነትና ሥልጣን መሰረት አንዳንድ ግለሰቦች የፊፋን ውሳኔ ላለመቀበልና ላለመፈፀም የመረጡትን መንገድ እንዲያስተካክሉ» አሳስቧል። ሚኒስትሩም አስቸኳይ የመፍትሔ መልስ እንደሚጠብቅ ከደብዳቤው ለመረዳት ተችሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሰኔ 27 ቀን 1996</a></p>

</body>
</html>	
