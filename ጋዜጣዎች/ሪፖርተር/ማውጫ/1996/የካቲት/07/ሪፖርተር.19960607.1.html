<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚ ህብረት በምርጫ ህጉ ላይ አማራጭ እንዲያቀርብ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚ ህብረት በምርጫ ህጉ ላይ አማራጭ እንዲያቀርብ ተጠየቀ</h2>


<p>የኢትዮጵያዊያን ዲሞክራሲያው ሀይሎች ሕብረት አሁን በስራ ላይ ያለው የምርጫ ሕግና ምርጫ ቦርድ ተቃዋሚ የፖለቲካ ፓርቲዎችን ሊያስማማ በሚችል መልኩ ይዋቀር ዘንድ ድርድር ለማካሄድ በጥር ወር 1996 መጀመሪያ ላይ ለጠቅላይ ሚኒስትር ፅ/ቤት በደብዳቤ በጠየቁት መሰረት ሰሞኑን የህብረቱ መሪዎች ከጠቅላይ ሚኒስትር መለስ ዜናዊ ጋር ውይይት ማድረጋቸውን ለጉዳዩ ቅርበት ያላቸውን ምንጮች ገለፁ።</p>

<p>እንደ ምንጮቻችን ገለፃ ከጠቅላይ ሚኒስትር መለስ ዜናዊ ጋር ውይይት ያካሄዱት የህብረቱ ሊቀመንበር ዶ/ር በየነ ጴጥሮስ፣ ምክትል ሊቀመንበሩ ዶ/ር መረራ ጉዲና እንዲሁም የህብረቱ ዋና እና ምክትል ፀሀፊዎች ዶ/ር አድማሱ ገበየሁ እና አቶ ሙሉ መጆ ናቸው። በውይይቱ ወቅት ጠቅላይ ሚኒስትሩ ከህብረቱ አባላት በቀረበላቸው ጥያቄዎች ላይ በዝርዝር ለመወያየት መዘጋጀታቸውን እንደገለፁላቸው ታውቋል።</p>

<p>የውይይቱ አብይ አጀንዳ የነበረው የምርጫ ቦርድን በአዲስ መልክ ማቋቋምና አዲስ የምርጫ ህግ የማውጣት ጉዳይ መሆኑን ምንጮቻችን ጠቁመው ምርጫ ቦርድ ይቀየር የሚለውን ጥያቄ በተመለከተ ጠቅላይ ሚኒስትር ከፓርቲያቸው ጋር እንደሚመክሩበት ተናግረው የምርጫ ህጉን አስመልክቶ ግን ህብረቱ አለኝ የሚለውን አማራጭ ያቅርብ ማለታቸውን ገልፀዋል።</p>

<p>በሚቀጥለው አመት የሚካሄደው ምርጫ ነጻና ፍትሃዊ እንዲሁም ሁሉም ተፎካካሪ ፓርቲዎች በእኩልነት ለመወዳደር የሚችሉበት መድረክ ይመቻችላቸው ዘንድ የህብረቱ አባላት መጠየቃቸውን ያገኘነው መረጃ አመልክቷል። ሁሉም ተወዳዳሪ ፓርቲዎች ገዥውን ፓርቲ ጨምሮ የመንግስት መገናኛ ብዙሃንን እኩል ሊጠቀሙ እንደሚገባና የምርጫ ታዛቢዎች አመዳደብ ሁኔታን በተመለከተ ውይይት ማካሄዳቸው ታውቋል።</p>

<p>የዴሞክራሲያዊ ሀይሎች ህብረት አካል የሆኑትንና በውጪ ሀገር የሚገኙት አሥር ተቃዋሚ የፖለቲካ ድርጅቶች ወደ ሀገራቸው ገብተው በምርጫ ለመሳተፍ እንዲችሉ ዋስትና እንዲሰጣቸው በውይይቱ ላይ መነሳቱን ምንጮቻችን ጠቁመዋል። በአጠቃላይ ህብረቱ ባቀረባቸው ጥያቄዎች ላይ በጥልቀት ለመወያየት እንዲችል ከመንግስት በኩል ተደራዳሪ ወገን እንዲመደብ ያቀረቡት ጥያቄ በጠቅላይ ሚኒስቱር ተቀባይነት ማግኘቱን ያገኘነው መረጃ ያስረዳል። </p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 7 ቀን 1996</a></p>

</body>
</html>	














