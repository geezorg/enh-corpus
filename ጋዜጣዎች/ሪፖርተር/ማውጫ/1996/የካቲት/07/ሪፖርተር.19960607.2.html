<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴሌ የ64 ሚሊዮን ብር ኬብል ግዢ ድራማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴሌ የ64 ሚሊዮን ብር ኬብል ግዢ ድራማ</h2>


<p>የኢትዮጵያ ቴሌኮሙኒኬሽን ኮርፖሬሽን ዩኒፍሌክስ (ኡኝፍሌᎥ) ከተባለ የሕንድ ኩባንያ ከ64 ሚሊዮን ብር በላይ የገዛው የስልክ ኬብል ደረጃውን ያልጠበቀና አገልግሎት ላይ ሊውል የማይችል መሆኑ ተጠቆመ።</p>

<p>ኬብሉ ከዩኒፍሌክስ እንዲገዛ የተወሰነው በጨረታ ቁጥር ጥፍ/17/2000 በወጣው ጨረታ በማሸነፉ መሆኑን የገለጹት የኮርፖሬሽኑ ዋና ሥራ አስኪያጅ ሐምሌ 23 ቀን 1995 ዓ.ም በጻፉት ደብዳቤ ግዢው እንዲፈጸም ቦርዱ መወሰኑን ጠቅሰው ነበር። የዋና ሥራ አስኪያጁ ደብዳቤ አክሎም ኬብሉ በ7,447,073 የአሜሪካ ዶላር እንዲገዛ፣ የኬብሉ ጥራቱን ኩባንያው ድረስ ተሂዶ እንዲታይ አሳስቦ ነበር።</p>

<p>ምንጮቻችን እንዳሉት ግን ኩባንያው ድረስ ሄዶ የኬብሉን ጥራት ማረጋገጥ አስፈላጊ ቢሆንም ይህ ሳይፈጸም ቀርቷል። ኮንትራቱ ከተፈጸመ ጀምሮ እየተመረተ ወደ አገር ውስጥ መግባት የጀመረው ይህ ኬብል በአቃቂ በሰቃና በአዲስ አበባ መጋዘኖች መቀመጡን መረጃዎች ይጠቁማሉ። ይሁንና ያገኘናቸው ማስረጃዎች እንደሚጠቁሙት አገር ውስጥ በገቡት ኬብሎች ላይ በተደረገው ምርመራ ኬብሎቹ በቀላሉ ውሃ የሚያስገቡ በመሆናቸው "በሥራ ላይ (ቢውሉ) ለወደፊት ከፍተኛ የብልሽት ድግምግሞሽ የሚጋጥማቸውና ኮፕርፖሬሽኑንም ለባሰ ችግርና ለከፍተኛ ወጪ የሚዳርገው መሆኑ" በኮፖሬፖሬሽኑ ባለሙያዎች ተረጋግጧል።</p>

<p>የኮርፖሬሽኑ የክ/ሀገር ኔትወርክ ኮንስትራክሽን ቡድንና የአውትሳይፍ ፕላንት ፕሮጀክት ዋና ክፍል በጻፉዋቸው ደብዳቤዎች እንዳረጋገጡት ከኬብሎቹ ዓይነቶች አንዳንዶቹ በአሥር ደቂቃ ውስጥ ውሃ የሚያስገቡ ሆነው ተገኝተዋል። በጣም የተሻሉ የተባሉትም ከሃይ ሰዓት ባነሰ ጊዜ ውሃ ማሳለፋቸው በምርመራው ታይቷል።</p>

<p>አገር ውስጥ የገቡት ኬብሎች የምርመራ ውጤት ይህም ይምሰል እንጂ በጅቡቲ ከመርከብ ያልተራገፈ የግዢው አካል የሆነ ኬብል እንደሚገኝ ምንጮቻችን ጠቁመዋል። በተጨማሪም ኩባንያው ኬብሉን ጨርሶ ለማስረከብ ማምረት መቀጠሉ ተገልጿል።</p>

<p>ኬብሉ ደረጃው የጠበቀ አለመሆኑ እንደተረጋገጠ የኢትዮጵያ ቴሌኮሙኒኬሽን ኮርፖሬሽን በኢትዮጵያ ንግድ ባንክ በኩል ለዩኒፍሌክስ በመፈጸም ላይ የሚገኘው ክፍያ እንዲቋረጥ ታህሳስ 22 እና 23 በተጻፈ ደብዳቤ ለባንክ ጥያቄ አቅርቦ እንደነበረ መረጃዎች ያሳያሉ። ይሁንና ንግድ ባንክ በዓለም ዓቀፍ ስምምነት የተጀመረ ክፍያ በዚህ መልኩ የሚቋረጥበት አሠራር አለመኖሩን በመግለጽ ጥያቄውን ሳይቀበለው እንደቀረ ምንጮቻችን ገልጸዋል። ስለዚህም ክፍያው በመፈጸም ላይ ይገኛል።</p>

<p>ችግሩ ከኮርፖሬሽኑ በኩል በፈጠረው ድንጋጤ በአዲስ አበባ የሚገኘው የሕንድ ኤምባሲ በጉዳዩ ጣልቃ እንዲገባ ተጠይቆ እንደነበረም ተጠቁሟል። ኤምባሲው ጉዳዩ የሁለት ኩባንያዎች የንግድ ግንኙነት በመሆኑ ጣልቃ ለመግባት እንደማይቻለው ማስረዳቱን ለጉዳዩ ቅርበት ያላቸው ሌሎች ምንጮች ገልጸዋል።</p>

<p>አገር ውስጥ የገባው፣ ጅቡቲ ወደብ ላይ የሚገኘውም ሆነ በመመረት ላይ ያለው፣ ክፍያውም ያልተቋረጠው የዚህ ኬብል ጉዳይ አጠያያቂ መሆኑን ጉዳዩን የሚከታተሉ አስተያየት ሰጪዎች ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 7 ቀን 1996</a></p>

</body>
</html>	
