<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴሌ ለጸረ ሙስና ኮሚሽን ድክመቱን አመነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴሌ ለጸረ ሙስና ኮሚሽን ድክመቱን አመነ</h2>


<p>የኮርፖሬሽኑ ዋና ሥራ አስኪያጅ አቶ ተፋዬ ብሩ ኮሚሽኑ ስላቀረበው ጥናት የካቲት 4 በተጻፈ ደብዳቤ ለኮሚሽኑ ለራሱ በሰጡት መልስ "በጥናቱ ውስጥ በግዢ አፈጻጸም፣ በንብረት አስተዳደር፣ በተሽከርካሪዎች ስምሪትና ጥገና፣ በሲቪል ኮንስትራክሽን ዙሪያ ባሉ የአሰራር ሥርዓቶች ላይ የተሰጡ አስተያየቶችና የመፍትሔ ሀሳቦች በአጠቃላይ ኮርፖሬሽኑ የሚያምንባቸውና የማሻሻያ እርምጃዎችን ለመውሰድም በጥናት ላይ" የሚገኝባቸው መሆኑን ገልጸዋል።</p>

<p>12 ገጾች ያሉት የዋና ሥራ አስኪያጁ መልስ ካካተታቸው ጉዳዮች መካከል የሚወገዱ እቃዎች ዝርዝር እንዳማይቀርብ የሚገልጸው አንዱ ነው። ቀለል ያሉ ጉዳዮችን በማንሳት መልስና አስተያየት መስጠትን የመረጠው ይኸው የመልስ ደብዳቤ የግዢ ጉዳዮች በአንድ መምሪያና በአንድ ኃላፊ ስር መውደቃቸውን በተመለከተ ኃላፊው "ከፕሮጀክቶች አንጻር ተጠያቂ እንዲሆን የተመደበ እንጂ የተለየ የመወሰን ስልጣን ተሰጥቶት የተቀመጠ አይደለም። የግዢ ኮሚቴው ማለትም ለማኔጅመንቱ የውሳኔ ሐሳብ የሚሰጥ አማካሪ እንጂ የውሳኔ ስልጣን አካል ባለመሆኑ የተጠቀሰውን ሃሳብ መቀበል ያስቸግራል" ብሏል።</p>

<p>በዕቃና አገልግሎት ግዢ ዘርፍ የኮሚሽኑን የጥናት ግኝቶች የሚቀበለው የኮርፖሬሽኑ መልስ "ግዢዎች.... በፕላንና በዕቅድ ላይ ተመረኮዙ መከናወን እንዳለባቸው፣ ተጠያቂነትንና ኃላፊነትን የሚያስርጽ አሠራር ለመተግበር የሚያስችሉ ድንጋጌዎችን በማስቀመጥ ከተደረሰበት የእድገት ደረጃና ከኮርፖርረሽኑ የሥራ ባህሪ ጋር እንዲገናዘቡ ተደርገው በመቅረጽ ላይ" መሆናቸውን ያትታል። በዚህም ሲሰራባቸው የቆዩት አሠራሮችና ድንጋጌዎች ትክክል እንዳልነበሩ አምኗል።</p>

<p>ከአንድ እስከ 30 ሚሊዮን ብር የሚሆን ግዢ በዋና ሥራ አስኪያጁ እንዲፈቀድ መደረጉን በተመለከተ "የ1995 እና የ1996 በጀት ዓመት ግዢዎችን በማፋጠን የልማት ስራው እንዲሰራ ቦርዱ በወሰደው ጊዜያዊ የመፍትሄ እርምጃ መሰረት" መሆኑንም የቴሌ መልስ አስረድቷል።</p>

<p>ኮርፖሬሽኑ አስተያየት ሳይሰጥ ካለፋቸው መሰረታዊ ጉዳዮች አንዱ የጨረታ ሰነዶች የሚገቡበት ሳጥን አለመኖሩን ሰነዶቹ ለዋና ሥራ አስኪያጁ ጸሐፊ በእጅ መሰጠቱ ነው። ከግዢ ጋር በተያያዘ በጸረ ሙስና ኮሚሽን ጥናት የተጠቀሱት እንዲሁም በዚሁ ጋዜጣ በማስረጃ ተደግፈው የቀረቡትን የተዛነፉና ለሙስና የተጋለጡ አሠራሮችን በተመለከተ ኮርፖሬሽኑ መልስ ከመስጠት ተቆጥቧል።</p>

<p>የመልስ ደብዳቤውን በተመለከተ አስተያየታቸውን የሰጡ የቅርብ ምንጮች መልሱ በጥናቱ የተነሱ መሰረታዊ ችግሮችን የማይመልስና ጥቃቅን በሚመስሉት ላይ በማተኮር ጉዳዩን አድበስብሶ ለማለፍ የሞከረ ነው ሲሉ ተችልተዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 28 ቀን 1996</a></p>

</body>
</html>	














