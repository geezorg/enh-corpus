<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጋምቤላ ግጭት እያገረሸ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጋምቤላ ግጭት እያገረሸ ነው</h1>


<p>ጋምቤላ ሰሞኑን እንደገና በተከሰቱ ግጭቶች በሰው ሕይወትና በንብረት ላይ ጉዳት ደረሰ። የፌዴራል ጉዳዮች ሚኒስትር ዴኤታ ዶ/ር ገብረአብ በርናባስ ሳምንቱን በጋምቤላ የሚገኙ የአገር ሽማግሌዎችንና የመንግስት ኅላፊዎችን ሲያነጋግሩ ቆይተዋል። በአካባቢው ያለው ውጥረት አለመርገቡን ነዋሪዎች እየጠቆሙ ነው።</p>

<p>የአካባቢው ምንጮች እንደገለጹት ከሆነ እሑድ የካቲት 8 ከፋኚዶ ወደ ጋምቤላ ስትጓዝ በነበረች ተክሱ በመኪናዋ ላይ የነበሩ ሰዎች መገደላቸው ተዘግቧል። በጥቃቱ ምን ያህል ሰዎች እንደሞቱ ለማረጋገጥ ባንችልም በተሽከርካሪዋ ላይ ከፍተኛ ጉዳት መድረሱን ለማወቅ ችለናል። ጥቃት ፈጻሚዎች በመቶዎች የሚቆጠሩ የነጋዴ ከብቶችን ዘርፈው መሄዳቸውን የምንጮቻችን ዘገባ ይጠቁማል።</p>

<p>የካቲት በአበቦ ወረዳ መንደር ሰባት በሚባለው ቀበሌ ገበሬ ማኅበር ያልታወቁ ታጣቂዎች በከፈቱት ተኩስና በሰነዘሩት ጥቃት ጉዳ መድረሱን የደረሰን ዘገባ ይጠቁማል። ምንጮቻችን ያደረሱንን አሀዝ ከሌላ ወገን ማረጋገጥ ባንችልም በጥቃቱ ጥቂት የማይባሉ ሰዎች መገደላቸው ተገልጿል።</p>

<p>በተመሳሳይ ሁኔታ የካቲት 12 ቀን በዚሁ ወረዳ መንደር 13 ላይ በተሰነዘረ ጥቃት ሰዎች መገደላቸውንና ቤቶችና ጎተራዎች መቃጠላቸው ምንጮቻችን ከአካባቢው ገልጸዋል።</p>

<p>በመንደር ሰባትና በመንደር 13 የሚኖሩት ከደቡብ ኢትዮጵያ ከምባታ አካባቢ መጥተው የሰፈሩ ነዋሪዎች መሆናቸውን ያስታወሱት ምንጮቻችን በመንደሮቹ ላይ የተፈጸመውን ጥቃት "አሰቃቂ" ሲሉ ገልጸውታል። እነዚህን ተከታታይ ጥቃቶች የሚፈፅሙት ጫካ የገቡ የአኙዋክ ተወላጆች ሳይሆኑ አይቀሩም የሚል ግምት ቢኖርም ሁኔታውን ከመንግስትም ሆነ ከሌላ ገለልተና ወገን ለማጣራት ያደረግነው ጥረት ሳይሳካ ቀርቷል። ይሁንና ስማቸውን መግለጽ ያልፈለጉ አንድ የክልሉ መስተዳድር አባል በስልክ በሰጡን አጭር ማብራሪያ ግጭቶቹን ጥቃቶቹ መከሰታቸውን አምነው ዝርዝር መረጃ ከመስጠት ተቆጥበዋል።</p>

<p>በጋምቤላ የተፈጠረው ውጥረት አለመርገቡን የሚያስረዱት የአካባቢው ምንጮች ከጋምቤላ ከተማ ወደ ኑዌር ዞኖች ማለትም ወደ ኢታንግና ወደ ላፍሬ፣ እንዲሁም አኙዋክ ሁለት ዞኖች (ፋኒዶና አቦቦ)ትራንስፖርት ተቋርጦ መቆየቱን ገልጸዋል። ከአዲስ አበባ ወደ ጋምቤላ የሚመላለሱ ተሽከርካሪዎችን በመከላከያ ሠራዊት ታጅበው ለመጓዝ መገደዳቸውን ምንጮቹ ያስረዳሉ።</p>

<p>በተከታታይ የተፈጸሙት ጥቃቶች ውጥረቱን ማባባሳቸውን የዘገቡት ምንጮቻችን በጋምቤላ ከተማ የሚገኙ አብዛኞቹ ሱቆች እስከ ሐሙስ ዕለት ድረስ ሳይከፈቱ መቆየታቸውን ገልጸዋል። ከዓርብ የካቲት 12 ቀን ጀምሮ እስካለፈው ማክሰኞም ወደ ስራ ገበታቸው የገቡ የመንግሥት ሠራተኞች በጣም ጥቂት እንደነበሩ የጋምቤላ ከተማ ነዋሪዎች ገልጸዋል።</p>

<p>ረቡዕ ዕለት የክልሉ መስተዳድር አስተማማኝ ሰላም መኖሩን በመግለጽ ሠራተኞች ወደ ቢሮዋቸው እንዲገቡ ጥሪ ማቅረቡን ተከትሎ ከሐሙስ ዕለት ጀምሮ ሱቆች መክፈት መጀመራቸውንና ሠራተኞችም በሥራ ገበታቸው መገኘታቸው ተዘግቧል።</p>

<p>ጋምቤላ በዚሁ ሁኔታ በቆየችበት ባለፈው ሳምንት ወደ አካባቢው ያቀኑት ዶ/ር ገብረአብ በርናባስ ረቡዕ እለት የአኙዋክና የኑዌር ብሔረሰብ የአገር ሽማግሌዎችን ማነጋገራቸውን ታውቋል። በተመሳሳይ ዓርብ ዕለት ከአገር ሽማግሌዎች በተጨማሪ የሃይማኖት መሪዎችንና የመንግስት ሃላፊዎችን በጋራ ማነጋገራቸው ተዘግቧል። በክልሉ ምክር ቤት አዳራሽ ከቀኑ በ10:00 በተካሄደው በዚህ ውይይት ጥሪውን ያስተላለፉት የክልሉ ምክትል ርዕሰ መስተዳድርና የገጠር ልማት ማስተባበሪያ ቢሮ ኃላፊ አቶ ኬት ቷች ቢተው ናቸው። አቶ ኬት ባስተላለፉት የጥሪ ደብዳቤ የፌዴራል መንግስት ተወካዮች ምክር ቤት ለጉዳዩ ትኩረት በመስጠት አንድ ተወካይ መላኩንና ዘላቂ ሰላም በሚመጣበት ሁኔታ ላይ ከአገር ሽማግሌዎች ጋር በመወያየት ላይ መሆኑን ገልጸዋል።</p>

<p>በጋምቤላ በተከታታይ እያገረሸ ያለው ግጭት በተመለከተ ከመንግስት በኩል የተሰጠ ይፋዊ መግለጫ የለም። የአሜሪካ መንግስት ባለፈው ሳምንት የጋቤላው ጉዳይ እንዲጠራ ለኢትዮጵያ መንግስት ጥሪ ማቅረቡ ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካቲት 22 ቀን 1996</a></p>

</body>
</html>	














