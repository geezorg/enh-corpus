<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብርሃነ መዋ ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብርሃነ መዋ ታሰሩ</h2>


<p>የፌዴራል ፖሊስ ከተጨማሪ እሴት ታክስ (ቫት) ጋር በተያያዘ በታክስ ማጭበርበር ጠርጥሬያቸዋለሁ በሚል ከፈረጃቸው ሰባት ድርጅቶች መካከል አቶ ብርሃነ መዋን ጨምሮ አራት የድርጅት ባለቤቶችን ቅዳሜ ዕለት በቁጥጥር ሥር አዋለ።</p>

<p>ፖሊስ የካቲት 12 ቀን 1996 ዓ.ም በወንጀል ተጠርጣሪዎቹ ሰባት ድርጅቶች ላይ ድንገተኛ ብርበራ በማካሄድ ድርጅቶቹ በቁርጥራጭ ደረሰኞች፣ ወረቀቶች እና የተለያዩ ህገወጥ ሰነዶችን በመጠቀም የአገር ጥቅም የሚጎዳ የታክስ ማጭበርበር መፈፀማቸውን አረጋግጫለሁ ማለቱ ይታወሳል።</p>

<p>በዚሁ መሰረት ቅዳሜ ዕለት ከጠዋቱ 4:00 ሰዓት አካባቢ አቶ ብርሃነ በፌዴራል ፖሊስ ማዕከላዊ ወንጀል ምርመራ ቀርበው የታሰሩ ሲሆን ከእሳቸው ጋር ሌሎች ሶስት ተጠርጣሪ ድርጅቶች ባለቤቶች በቁጥጥር ሥር መዋላቸው ታውቋል።</p>

<p>ፖሊስ ያሰራቸው ተጠርጣሪዎች ሰኞ ዕለት ፍ/ቤት ይቀርባሉ ተብሎ ይጠበቃል።</p>

<p>ይህ በእንዲህ እንዳለ በተጨማሪ እሴት ታክስ (ቫት) ማጭበርበር ሰባት የንግድ ድርጅቶች ተጠርጥረዋል በሚል በመገናኛ ብዙሀን ስም ጠቅሶ የተደረገው ውንጀላ ግብር ከፋዩን ስጋት ላይ የሚጥል የስም ማጥፋት ዘመቻ ነው ሲሉ ንግድ ምክር ቤቶችና የልዩ ልዩ ዘርፍ ማህበራት ገልፀዋል።</p>

<p>ማኅበራቱ የካቲት 18 ቀን 1996 የጋራ ስብሰባ በማድረግ ባወጡት የአቋም መግለጫ የ ተጥርጣርዎቹ ሰነዶች በፖሊስ ኃይል ተወስደው፤ የፍርድ ውሣኔ ከመስጠቱ በፊት ድርጅቶቹ ወይም ግለሰቦቹ የማጭበርበር ሥራ እንዳከናወኑ አስመስሎ የስም ዝርዝር ለመገናኛ ብዙሀን ማስተላለፍ በቫት አዋጅ በአንቀፅ 59 በግልፅ የተደነገገውን በመተላለፍ በስም ማጥፋት ውንጀላ የሚያስጠይቅ ነው።</p>

<p>የግብር አስገቢው መ/ቤት በቫት አዋጅ አንቀጽ 30 መሰረት ሕጋዊ ሥልጣን የተሰጣቸው ተቆጣጣሪዎችን ወደ ተጠርጣሪዎቹ ድርጅቶች ወይም ግለሰቦች ልኮ ከማጣራቱ በፊት በፖሊስ ኃይል ሰነዶቻቸውን እንዲወስዱ ማድረጉ ከሕግ ውጪ የተፈፀመ ድርጊት ነው ብሎታል።</p>

<p>አቶ ብርሃነ መዋን የኢትዮጵያና የአዲስ አበባ ንግድ ምክር ቤቶች ፕሬዚዳንት እና ሌሎች ስድስት ድርጅቶችና ግለሰቦች ግብር ላለመክፈል ሲያጭበረብሩ እንደተደረሰባቸው ተደርጎ በተሰራጨበት ወቅት ከ25 አገሮች የመጡ ድርጅቶች የሚሳተፉበት 8ኛው የንግድ ትርዒት እየተካሄደ ያለበትና የንግድ ምክር ቤቱም ስድስት ያህል የውጪ ሀገር የንግድ ልዑካንን ተቀብሎ እያስተናገደ ባለበት ጊዜ ጊዜ መፈፀሙ የአገራችንን ገፅታ ለመቀየር የተደረገውን ጥረት አሉታዊ ጫና የሚያሳርፍ ነው ብሎታል።</p>

<p>አቶ አበበ ከበደ የፌዴራል አገር ውስጥ ገቢ ባለሥልጣን የሕዝብ ግንኙነት ኃላፊ ስለ ጉዳዩ ተጠይቀው በሰጡት ምላሽ በሁለተኛው ዙር በታክስ ማጭበርበር ተጠርጥረው ብርበራ የተካሄደባቸው ሰባት ድርጅቶች እርምጃ የተወሰደው ፖሊስ በደረሰው ጥቆማ መሰረት ነው። ፖሊስ በደረሰው ጥቆማ መሠረት እርምጃውን ከወሰደ በኋላ ለአገር ውስጥ ገቢ ባለሥልጣን ማስታወቁን፣ በዚህም መሰረት መረጃዎቹን የሚያጣሩ ኦዲተሮች ተመድበው ምርመራው በመከናወን ላይ ይገኛል ብለዋል።</p>

<p>ይሁንና ፖሊስ በዚሁ ጉዳይ ላይ አርብ ምሽት በሰጠው መግለጫ በተጠርጣሪዎቹ ላይ በቂ ማስረጃዎችን ማሰባሰቡን መግለጹ አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር የካትቲ 22 ቀን 1996</a></p>

</body>
</html>	














