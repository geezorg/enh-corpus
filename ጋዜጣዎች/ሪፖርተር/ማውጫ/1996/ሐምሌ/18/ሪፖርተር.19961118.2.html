<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ/ር መለስ ዜናዊ የንግድ ሥራ ተቆጣጣሪ ኮሚሽን ኮሚሽነርና ባልደረቦቹን ሾሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠ/ሚ/ር መለስ ዜናዊ የንግድ ሥራ ተቆጣጣሪ ኮሚሽን ኮሚሽነርና ባልደረቦቹን ሾሙ</h2>


<p>ጠ/ሚ/ር መለስ ዜናዊ ለነፃ ገበያ እንቅፋት የሆኑ ድርጊቶችንና ተገቢ ያልሆኑ የንግድ ሥራዎችን እንዳይፈፀሙ ለማድረግ ለተቋቋመው አጣሪ ኮሚሽን ኮሚሽነርና አባላቱንም ሰየሙ።</p>

<p>ባለፈው ዓመት በአዋጅ ቁጥር 329/95 ለተቋቋመው አጣሪ ኮሚሽን ጠቅላይ ሚኒስትሩ ሰሞኑን የፍትህ ሚኒስትሩን አቶ ሐርቃ ሐሮዬን በሰብሳቢነት ሲሾሙ የኮሚሽኑ አባላት የሆኑትንም ሰይመዋል።</p>

<p>በዚህም መሰረት የኮሚሽኑ አባላት ሆነው የተሾሙት አቶ ነዋይክርስቶስ ገ/አብ በሚኒስትር ማዕረግ የጠቅላይ ሚኒስትር አማካሪዎች ቡድን ኃላፊና የኢትዮጵያ ልማት ምርምር ኢንስቲትዩት ዳይሬክተር፣ አቶ ተክለወልድ አጥናፉ የኢትዮጵያ ብሔራዊ ባንክ ገዢ፣ አቶ ኃይሌ ገብሬ የኅብረት ሥራ ኮሚሽን ኮሚሽነር፣ አቶ መሳይ ግርማ የኢትዮጵያ የጥራትና የደረጃዎች ባለሥልጣን ዳይሬክተር ጄኔራል እንዲሁም የኢትዮጵያ የንግድ እና የዘርፍ ማህበራት ምክር ቤት ፕሬዚዳንት እና የኢትዮጵያ የዘርፍ ማኅበራት ምክር ቤት ፕሬዚዳንት ናቸው። ሁሉም አባላት የኮሚሽኑ አባልነታቸው በያዙት ሥራ ላይ ተደርቦ የሚሰሩት ነው።</p>

<p>ጠ/ሚ/ር መለስ አጣሪ ኮሚሽኑ በአዋጁ መሰረት ተግባሩን እንዲያከናውን ለተሿሚዎቹ ጨምረው ማስታወቃቸው ምንጮቻችን ጠቁመዋል። ከሚያዚያ 9 ቀን 1995 ዓ.ም ጀምሮ የፀናው የንግድ አሰራር አዋጅ ቁጥር 329/95 መሰረት ኮሚሽኑ ከመንግስት፣ ከግል ድርጅቶችና ከተጠቃሚዎች ማህበር የተመረጡ አባላት እንደሚኖሩት ይደነግጋል።</p>

<p>በዚህ አዋጅ ለኮሚሽኑ በተሰጠው ስልጣን የአዋጁን ድንጋጌዎች የመተላለፍ ድርጊት ተፈጽሟል ከሚል ከማንኛውም ወገን የሚቀርቡለትን አቤቱታዎች መመርመር፣የምርመራ ተግባሩን ለማከናወን አስፈላጊ ናቸው ያላቸውን መረጃዎችንና ሰነዶችን ማንኛውም ሰው እንዲያቀርብለት የማስገደድ፣ ከጉዳዩ ጋር አግባብነት አለው ያለውን የማንኛውንም ሰው የምስክርነት ቃሉን እንዲሰጥ የማድረግ ካሉት ስልጣኖች ጥቂቶቹ ናቸው።</p>

<p>ኮሚሽኑ አስፈላጊ ሆኖ ሲገኝ ባለሙያዎች እንዲመደቡለት ወይም እንዲቀጠሩለት ለንግድና ኢንዱስትሪ ሚኒስቴር መጠየቅ የሚችል መሆኑ በአዋጁ ተመልክቷል። በአዋጁ የተጠቀሰው የኮሚሽኑ ዓላማ አገሪቱ በምትከተለው የነፃ ገበያ ኢኮኖሚ ፖሊሲ መሠረት ተገቢውን አሰራር ተከትሎ መካሄድ እንዳለበት አመልክቶ ኢኮኖሚያዊ ቀልጣፋነትንና ማህበራዊ ደህንነትን ለማስፈን እና በነጋዴዎችም መካከል የሚደረጉትን ፀረ-ውድድር የሆኑ ተግባራትን በመቆጣጠር ለውድድር አመቺነት ያለው ሥርዓት ለማሳደግ መሆኑን ይጠቅሳል።</p>

<p>በአዋጁ መሰረት ኮሚሽኑ መሰረታዊ በሆኑ አንዳንድ የንግድ ዕቃዎች እና አገልግሎቶች ላይ እጥረት በሚያጋጥምበት ወቅት በተጠቃሚው ላይ ጉዳት እንዳይደርስ ዋጋን መቆጣጠርና ሥርጭቱንም ሥርዓት ማስያዝ እንደሚጠበቅበት ተገልጿል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 18 ቀን 1996</a></p>

</body>
</html>	
