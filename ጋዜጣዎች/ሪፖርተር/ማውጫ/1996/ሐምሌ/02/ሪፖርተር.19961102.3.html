<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሞሮሚያና ሶማሌ ክልል አጨቃጫቂ ቀበሌዎች በመስከረም ወር ድምፅ ይሰጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኦሞሮሚያና ሶማሌ ክልል አጨቃጫቂ ቀበሌዎች በመስከረም ወር ድምፅ ይሰጣል</h2>


<p>የኦሮሚያና የሶማሌ ክልሎች በተለያዩ ጊዜያት የሚያነሱትን የይገባኛል ጥያቄ ዙሪያ የፌዴራል ጉዳዮች ሚኒስቴር የሁለቱን ክልሎች ከፍተኛ አመራሮች በማነጋገር በተደረሰው ስምምነት መሰረት የአወዛጋቢዎቹ ቀበሌዎች ጉዳይ በሕዝበ ውሳኔ መፍትሄ እንዲያገኙ ስምምነት ላይ መደረሱን የሪፖርተር ምንጮች አመለከቱ።</p>

<p>የኦሮሚያ ክልል ከሶማሌ ክልል አንድ መቶ ሃምሳ የሚጠጉ ቀበሌዎችን ይገባኛል ሲል የሶማሌ በበኩሉ ሦስት መቶ ቀበሌዎችን ከኦሮሚያ ክልል ይገቡኛል ሲል ጥያቄ አቅርቧል። የሁለቱ ክልሎች የይገባኛል ጥያቄ በሕዝበ ውሳኔ (ሪፈረንደም) እንዲፈታ በቀረበው ሃሳብ መሰረት ከፌዴሬሽን ም/ቤት ከምርጫ ቦርድና ከሁለቱም ክልሎች የተውጣጡ አባላት ያሉበት የቴንክኒክ ኮሚቴ ተቋቁሟል።</p>

<p>ይኸው የቴክኒክ ኮሚቴ ሐምሌ 27 -28 ቀን 1996 በፌዴሬሽን ም/ቤት ሰፊ ውይይት አድርጎ ቴክኒካል የሆኑትን ጉዳዮችን ያካሄደ ሲሆን ሕዝቡ ድምፁን ከመስከረም 15 -30/1997 ባሉት ቀናት ውስጥ እንዲሰጥ ስምምነት ላይ መደረሱን ከምንጮቻችን ገለፃ ለመረዳት ተችሏል።</p>

<p>ኮሚቴው የሚመለከታቸው ጉዳዮች ሁለቱም ክልሎች የህዝቡን ነፃ የመምረጥ መብት እንዲያከብሩ፣ የሕዝቡን ውሳኔ በፀጋ እንዲቀበሉ፣ ግጭት የማይነሳበት ቅስቀሳ እንዲያደርጉ፣ እስከ ድምፅ መስጫው ጊዜና ድምፅ ተሰጥቶ እስኪጠናቀቅ ድረስ በየቀበሌዎቹ ከሚመደቡ የፌዴራል ፖሊስና የሀገር ውስጥ መከላከያ ሠራዊት ጋር እንዴት በኅብረት መስራት እንደሚቻልና ምርጫ ቦርድ የመራጮችን ምዝገባ የሚያካሄድበትን ምቹ ሁኔታ ማመቻቸት እንደሆነ ምንጮች አስረድተዋል።</p>

<p>በተያያዘ ዜና የኦሮሚያ ክልላዊም መንግሥት ፕሬዚዳንት አቶ ጁነዲን ሳዶ በሶማሌ አጎራባች ቀበሌዎች የሚገኙትን የቦሌ፣ ቦረና፣ ጉጂ፣ ምስራቅና ምዕራብ ሐረርጌ ዞን አስተዳዳሪዎችንና የሚመለከታቸው ክፍሎች ባለፈው ሳምንት ሐምሌ 20 -21 ቀን 1996 ዓ.ም ናዝሬት ላይ በመሰብሰብ በዚሁ ጉዳይ ላይ ማነጋገራቸው ታውቋል።</p>

<p>የስብሰባው ዋነኛ ዓላማ ሕዝበ ውሳኔ እንዲሰጥባቸው በተወሰኑት አወዛጋቢ ቀበሌዎች የሚካሄደውን ሕዝበ ውሳኔ እንዴት እናስኬደው በሚል ርዕስ ላይ መሆኑ ታውቋል። በስብሰባው የፀጥታ ክፍሎች፣ ከፍተኛ የክልሉ አመራሮችና የፖለቲካ ኃላፊዎች እንደተገኙ ለማወቅ ተችሏል።</p>

<p>የኦሮሚያ ፕሬዚዳንት አቶ ጁነዲን ሳዶ ሚያዚያ 22 ቀን 1996 ዓ.ም በፃፉት ደብዳቤ 132 ቀበሌዎች ላይ ህዝበ ውሳኔ እንዲደረግ መጠየቃቸውንና ጉዳዩ ወደ ውጥረት ከማምራቱ በፊት የፌዴሬሽን ም/ቤት አባላት እንዲሰጠው ማሳሰባቸውን የፌዴሬሽን ም/ቤት ፕሬዚዳንት የሆኑትን ዶ/ር ሙላቱን ጠቅሰን መዘገባችን አይዘነጋም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 02 ቀን 1996</a></p>

</body>
</html>	
