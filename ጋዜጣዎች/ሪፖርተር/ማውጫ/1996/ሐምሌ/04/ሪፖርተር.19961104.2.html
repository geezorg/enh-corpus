<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያ ፀረ ሙስና ኮሚሽን ኮሚሽነር «አላሰራችሁኝም» በሚል ሥልጣናቸውን ለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኦሮሚያ ፀረ ሙስና ኮሚሽን ኮሚሽነር «አላሰራችሁኝም» በሚል ሥልጣናቸውን ለቀቁ</h2>


<p>የኦሮሚያ የሥነ ምግባር እና ፀረ-ሙስና ኮሚሽን ኮሚሽነር በመሆን በማገልገል ላይ የነበሩት አቶ ታከለ ሰቦቃ ኮሚሽኑን በበጀት፣ በሰው ኃይል፣ በማቴሪያል ለማደራጀት ክልሉ ምንም አልሰራም በሚል ቅሬታ ሥልጣናቸውን በገዛ ፈቃዳቸው መልቀቃቸውን ለጉዳዩ ቅርበት ያላቸው ምንጮቹ ገለጹ።</p>

<p>የኦሮሚያ የሥነ ምግባር እና ፀረ ሙስና ኮሚሽን በሐምሌ ወር 1995 የተመሰረተ ሲሆን ኮሚሽነሩ በሹመት ወደ ቦታው ከመጡ ከስድስት ወራት በላይ እንደሆናቸው ምንጮቻችን ጠቁመው ሆኖም የክልሉ መንግስት ኮሚሽኑን በማደራጀት ረገድ ተገቢውን ትኩረት በመንፈጉ እስካሁን የራሱ በጀት የሌለው በመሆኑ ለሰራተኞች ደመወዝ የሚከፈለው እንኳን ከፕሬዚዳንቱ ፅ/ቤት በጀት መሆኑ ታውቋል። በዚህ ምክንያት ከባድ ኃላፊነት የተጣለበት ይኸው ኮሚሽን ሌላው ቀርቶ የራሱ አንድ ቀጥታ የስልክ መስመር የሌለው ሲሆን የቢሮ የመብራት ክፍያ ውጪ ኮሚሽነሩ ከኪሳቸው ሲከፍሉ መቆየታቸው ታውቋል።</p>

<p>ለኮሚሽኑ ቢሮ ስልክ ለማስገባት ቴሌ ተጠይቆ 355 ብር ክፈሉ ቢልም ይህን ለመክፈል ክልሉ ከስድስት ወር በላይ የፈጀበት ሲሆን ይኸ ሁኔታ ኮሚሽነሩን ተስፋ ሳያስቆርጣቸው እንዳልቀረ ምንጫችን ገምቷል።</p>

<p>ተጠሪነቱ ለኦሮሚያ ክልል ፕሬዚዳንት የሆነው ይኸው ኮሚሽን በሥሩ የምርመራ፣ የዐቃቤ ህግ፣ የሥነ ምግባር ትምህርትና የሙስና መከላከል መመሪያዎችን ያዋቀረ ሲሆን፤ በበጀት በሰው ኃይል በቁሳቁስ በሚገባ ተደራጅቶ ሙስናን የመከላከልና የመዋጋት ትልቁን ተልዕኮውን እንዳይወጣ ክልሉ እንቅፋት መሆኑ ምናልባትም የክልሉን ፕሬዚዳንት ጨምሮ በየደረጃው ያሉ ኃላፊዎች ሙስናን በመታገል ረገድ ያላቸውን ቁርጠኝነት ጥያቄ ምልክት ውስጥ የሚጥል ነው ተብሏል።</p>

<p>ኮሚሽኑ ከተቋቋመ በኋላ በርካታ ምርመራ የሚደረግባቸው የሙስና ፋይሎች ከፌዴራል የሥነ ምግባርና ፀረ ሙስና ኮሚሽን፣ ከክልሉ ፍትህ ቢሮ፣ ተረክቦ ምርመራ ለመጀመር በዝግጅት ላይ ባለበት ወቅት ኮሚሽነሩ አቶ ታከለ ሰቦቃ ያቀረቡትን መልቀቂያ የክልሉ ፕሬዚዳንት ተቀብለው ማሰናበታቸውን በቅርቡ በደብዳቤ እንደገለፁላቸው ታውቋል። ኮሚሽኑ በአሁኑ ሰዓት ኮሚሽነር ያልተሾመለት ሲሆን ለቀጣይ ዓመትም በጀትም እንዳልተያዘለት ምንጫችን አረጋግጧል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 04 ቀን 1996</a></p>

</body>
</html>	
