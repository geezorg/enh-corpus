<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኤርትራ መንግሥት በዳርፉር ግጭት እጁ አለበት» የሱዳን አምባሳደር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኤርትራ መንግሥት በዳርፉር ግጭት እጁ አለበት» የሱዳን አምባሳደር</h2>


<p>በኢትዮጵያ የሱዳን አምባሳደር ኦስማን ኤልሳዒድ ፋዳል በምዕራብ ሱዳን ዳርፉር ግዛት የተፈጠረውን የጎሳዎች ግጭት አስመልክቶ ትናንት በሸራተን አዲስ ለጋዜጠኞች በሰጡት መግለጫ የኤርትራ መንግሥት በሳዋ ጦር ማሰልጠኛ ካምፕ ያሰለጠናቸውን ኃይሎች አስታጥቆ ወደ ዳርፉር በመላክ ግጭቱ እንዲባባስ አድርጓል ብለዋል።</p>

<p>በዳርፉር ግጭት የኤርትራ መንግሥት እጅ እንዳለበት በርግጠኝነት ልነግራችሁ እችላለሁ ያሉት አምባሳደር ኦስማን ዳርፉር ከኤርትራ እሩቅ አይደለም ወይ እንዴት ሊሆን ይችላል እንዳትሉኝ ሻዕቢያ ምንም ነገር ማድረግ ይችላል ብለዋል። ሻዕቢያ በሳዋ ታጣቂዎችን እያሰለጠነ በሱዳን በኩል አድርጎ በአማራ፣ ጋምቤላ እና ቤኒሻንጉል ክልሎች ወደ ኢትዮጵያ እያስገዛ እናውቃለን ብለዋል። አምባሳደሩ የኤርትራ መንግሥት ይህን እያደረ በድረገፁ ላይ ስለ ዳርፉር ብዙ ነገር ሊጽፍ የእሱ እጅ እንዳለበት አልገለፀም ብለዋል።</p>

<p>አምባሳደሩ አንዳንድ የምዕራብ ሀገር የመገናኛ ብዙሃን በዳርፉር ግጭት የሱዳን መንግሥት እጅ እንዳለበት የሚገልፁ ዘገባዎች ማሰራጨታቸውን ገልፀው ዘገባዎቹ ከእውነት የራቁ ናቸው ብለዋል። አምባሳደሩ እንዳሉት አንዳንድ የውጪ ኃይሎች ግጭቱ በመንግስት የተፈፀመ ጄኖሳይድ እንደሆነ አድርገው ያወሩ ቢሆንም መንግስት ግጭቱን ከማስቆም ውጪ በግድያ ውስጥ አልተሳተፉም። አሁንም ቢሆን ሁኔታውን ወደ ዳርፉር ሄዶ ማጣራት የሚፈልግ ካለ ሁኔታዎችን እናመቻችለታለን ብለዋል።</p>

<p>የሻዕቢያ እጅ እንዳለበት በተገለፀው የዳርፉር ግጭት 1. ሚሊዮን ሕዝብ ከቀዬው መፈናቀሉን 30,000 ሰዎች መገደላቸውን በኢኮኖሚስት የተባለው መፅሔት በሰኔ ወር እትሙ ዘግቧል። የሱዳን መንግሥት ሻዕቢያ ግጭቱን ለማባባስ ስለወሰደው እርምጃ ለአፍሪካ ኅብረት እና ለተባበሩት መንግሥታት ኦፊሺያል ደብዳቤ መፃፉን ከአምባሳደሩ መግለጫ ለመረዳታ ተችሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 25 ቀን 1996</a></p>

</body>
</html>	
