<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባለሥልጣን ሀብት ምዝገባ ረቂቅ ህግ ቀርቶ ዜጎችን ሁሉ የሚመለከት ሕግ እንዲረቀቅ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የባለሥልጣን ሀብት ምዝገባ ረቂቅ ህግ ቀርቶ ዜጎችን ሁሉ የሚመለከት ሕግ እንዲረቀቅ ተወሰነ</h2>


<p>በፌዴራል የሥነ ምግባርና ፀረ-ሙስና ኮሚሽን ተረቅቆ ለአቅም ግንባታ ሚኒስቴር የተላከው የባለሥልጣናት ሀብት ምዝገባ ረቂቅ ሕግ ተሻሽሎ ሁሉንም ዜጎች በሚያካትት መልኩ እንዲዘጋጅ ተወሰነ። በዚሁ መሠረት የዜጎችን ሃብት ምዝገባ እንዴት ማከናወን እንደሚቻል ጥናት ለሚያካሂዱ ዓለም አቀፍ ድርጅቶች ጨረታ ቢወጣም መስፈርቱን የሚያሟሉ ባለመሆናቸው መሰረዙን ምንጮቻችን አመልክተዋል።</p>

<p>በኮሚሽኑ ማቋቋሚያ አዋጅ ቁጥር 235/1993 አንቀጽ 7 ንዑስ አንቀጽ 9 መሰረት የመንግሥት ባለሥልጣኖች እና በሕግ ሀብታቸውንንና የገንዘብ ጥቅማቸውን እንዲያስመዘግቡ ግዴታ ያለባቸውን የመንግሥት ሰራተኞች ሀብትና የገንዘብ ጥቅሞች መዝግቦ የመያዝ ወይም ተመዝግበው እንዲያዙ የማድረግ በተሰጠው ሥልጣን መሰረት ረቂቅ ሕግ አዘጋጅቶ ከስድስት ወራት በፊት ለአቅም ግንባታ ሚኒስቴር ልኳል። ሆኖም አቅም ግንባታ ሚኒስቴር «ረቂቅ ሕጉ ባለሥልጣናት ላይ ብቻ ማተኮሩ ለቁጥጥር አመቺ አይደለም።ባለሥልጣን በአክስት፣ በአጎት ስም ሀብት ቢያስቀምጥ በምን መንገድ መቆጣጠር ይቻላል» በሚል ሁሉንም ዜጋ ባካተተ መልኩ ምዝገባው እንዲካሄድ ወስኗል።</p>

<p>በዚሁ መሰረት የዜጎች የሀብት ምዝገባ እንዴትና በምን መልኩ እንደሚከናወን ጥናት ለማድረግ ዓለም አቀፍ አማካሪ ድርጅቶች የሚሳተፉበት ጨረታ ባለፈው ሚያዚያ ወር በኢትዮጵያ ሄራልድ ጋዜጣና እና በኢኮኖሚስት መፅሔት የወጣ ሲሆን ስምንት ዓለም አቀፍ ድርጅቶች ተጫራቾች ቀርብዋል። ከቀረቡት ተጫራቾች መካከል ሁለቱ ከሀገር ውስጥ የቀረቡ መሆኑ ታውቋል። ሆኖም ድርጅቶቹ ሥራውን ለማከናወን የሚያስችል ሁኔታ ባለማቅረባቸው ምክንያት ጨረታው እንዲሠረዝ መደረጉን የጋዜጣው ምንጮቹ ጠቁመዋል። ይሔንኑ ጨረታ ለሁለተኛ ጊዜ በ1997 በጀት ዓመት ለማካሄድም ዕቅድ መያዙ ታውቋል።</p>

<p>የፌዴራል የሥነ ምግባርና ፀረ-ሙስና ኮሚሽን በአዋጅ በተሰጠው ሥልጣን መሰረት የባለሥልጣናት ሀብት ምዝገባ ረቂቅ ሕግ በሀገር ውስጥ አማካሪዎች አስጠንቶ ካወጣ በኋላ በመንግሥት በኩል በአጠቃላይ ዜጎችን የሚመለከት ይሁን መባሉ ተግባራዊነቱን አጠራጣሪ ያደርገዋል የሚል ፍራቻ ፈጥሯል።</p>

<p>የሀብት ምዝገባው ዓላማ ሙስናን አስቀድሞ ለመከላከል መሆኑን የጠቆሙት ምንጮች በተለይ ውሳኔ ከመስጠት ሥራ ጋር የተያያዙ የሥራ ኃላፊዎች፣ ባለሥልጣኖችን ሀብት በመመዝገብ፣ ካስመዘገቡት ሀብት በላይ እንዳያካብቱ ለመቆጣጠር ታስቦ መሆኑ ተጠቁሟል።</p>

<p>ከሀገሪቱ ሕዝብ ከ80 በመቶ በላይ ለዕለት ጉርስ በቂ ገቢ የሌለው አርሶ አደር መሆኑ እየታወቀ ጠቅላላ ዜጎችን ሀብት መመዝገብ አለበት መባሉ ጠቀሜታው ያን ያህል የጎላ አለመሆኑ ብቻ ሣይሆን በዚህ መልኩ ለመመዝገብ፣ በየወቅቱ ደግሞ ያሉትን መሻሻሎች (ለውጦች) ተከታትሎ መመዝገብ የሚያስችል ሥርዓት ለመዘርጋት አቅም አለን ወይ የሚለው በራሱ በቂ ምላሽ የሚያስፈልገው ነው ተብሏል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 25 ቀን 1996</a></p>

</body>
</html>	
