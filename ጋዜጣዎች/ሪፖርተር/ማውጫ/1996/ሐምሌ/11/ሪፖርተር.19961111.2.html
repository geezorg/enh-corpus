<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድንበሩ ጉዳይ ኤርትራ ተወስኗል አልቋል አልደራደርም አለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በድንበሩ ጉዳይ ኤርትራ ተወስኗል አልቋል አልደራደርም አለች</h2>


<p>እልባት ያላገኘውን የኢትዮ ኤርትራ የድንበር ጉዳይ መፍትሄ ለማስገኘት ያለ ብቸኛ አማራጭ መደራደር መሆኑን በተመድ የኢትዮ ኤርትራ ወታደራዊ ተልዕኮ «አንሚ»ገለፀ። ኢትዮጵያ ለመደራደር ፈቃደኛ መሆኗን ስትገልፅ ኤርትራ ግን አልደራደርም አለች። ተመድ ችግሩ የአፍሪካን ቀንድ ሠላም አሳሳቢ ሁኔታ ላይ ጥሎታል ተብሏል።</p>

<p>በመንግሥታቱ ድርጅት የኢትዮ ኤርትራ ሰላም አስከባሪ ኃይል የበላይ ኃላፊ ሌጉዌላ ጆሴፍ ሌጉዌላ ባለፈው ሐሙስ በናይሮቢ በሰጡት ጋዜጣዊ መግለጫ እንደገለፁት ኢትዮጵያ አከራካሪ በሆነው የባድመ ጉዳይ ለመደራደርና ጉዳዩን በሰላም ለመፍታት «ከፀሐይ በታች ሁሉንም ነገር ለማድረግ» ተስማምታለች ሲሉ ገልፀዋል።</p>

<p>በኬንያ የኤርትራ መንግሥት ም/አምባሳደር የሆኑት አቶ ጥኡመዝጊ ተስፋ በድንበሩ ጉዳይ መንግሥታቸው አንዳችም የሚደራደርበት ነገር የሌለ መሆኑን ገልፀው አሁን የቀረው ነገር ቢኖር የኢትዮ ኤርትራ የድንበር ኮሚሽን ሁለቱ አገሮች ለመቀበል በተስማሙት መሰረት በታዛቢዎች ፊት ድንበሩን ማስመር እንደሆነ አመልክተዋል።</p>

<p>የተባበሩት መንግሥታት ድርጅት በቅርቡ ባወጣው መግለጫ የኢትዮ ኤርትራን ድንበር ጉዳይ እልባት ያላገኘ መሆኑ እንዳሳሰበው የገለፀ ሲሆን ችግሩ ለአፍሪካ ቀንድ የፀጥታ ስጋት የደቀነ መሆኑንም አስምሮበታል።</p>

<p>ሌጉዌላ ጆሴፍ ሌጉዌላ በቅርቡ በናይሮቢው መግለጫቸው እንዳመለከቱት አሁን ያለው ሁኔታ ሁለቱን አገሮች ወደ ሌላ አጠቃላይ ጦርነት የሚመራና ጦሱ ለክልሉ አገሮችም የሚተርፍ ነው ሲሉ አስጠንቅቀዋል።</p>

<p>ሌጉዌላ በመግለጫቸው ለኢትዮጵያ የድንበሩ ኮሚሽኑ ማግኘት የነበረባትን ግዛቶቿን በተለይ ባድመንና ከፊል ኢሮብን እንዳልሰጣት የገለፁላቸው መሆኑን ለጋዜጠኞች መግለፃቸው ተዘግቧል።</p>

<p>ጠ/ሚኒስትር መለስ ባለፈው አመት ለተመድ ዋና ፀሐፊ ኮፊ አናን በፃፉት ደብዳቤ የኮሚሽኑ ውሳኔ «ሙሉ በሙሉ ሕገወጥ፣ ኢፍትሀዊና ኃላፊነት የጎደለው» ነው ብለው መግለፃቸውንና የተመድ ፀጥታ ም/ቤት ለችግሩ መፍትሔ ለማስገኘት ሌላ አማራጭ እንዲፈልግ ማሳሰባቸውን አስታውሰዋል።</p>

<p>ኮፊ አናን በቅርቡ ኬንያ ላይ በሰጡት መግለጫ የኢትዮ ኤርትራ የድንበር ጉዳይ አንስተው አለማቀፉን ማኅበረሰብ በዚህ ጉዳይ ያለው ትዕግስት እየተሟጠጠ መሆኑን መግለፃቸውን ይታወሳል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 11 ቀን 1996</a></p>

</body>
</html>	
