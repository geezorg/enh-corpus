<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ክብረት አለማየሁ ከአገር ጠፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ ክብረት አለማየሁ ከአገር ጠፉ</h2>


<p>ባለፈው ሳምንት ከኃላፊነታቸው የተነሱት የቴሌኮሙኒኬሽን ኮርፖሬሽን ፕላኒንግ መምሪያ ም/ዋና ሥራ አስኪያጅ አቶ ክብረት አለማየሁ ከአገር መውጣታቸውን ምንጮቻችን ገለጹ።</p>

<p>እንደምንጮቻችን ገለፃ አቶ ክብረት ከኃላፊነታቸው ከተነሱ በኋላ ከአገር መውጣታቸውን የጋዜጣው ምንጮች ገልጸዋል።</p>

<p>አቶ ክብረት ቀደም ሲል ባለቤታቸውንና ልጆቻቸውን አሜሪካ በመላክ ብቻቸውን ይኖሩ እንደነበር ምንጮቻችን አረጋግጠዋል።</p>

<p>ከሌሎቹ የኮርፖሬሽኑ ም/ሥራ አስኪያጆች ጋር ከኃላፊነታቸው የተነሱት አቶ ክብረት አለማየሁ በተለይ የዋና ሥራ አስኪያጁ «ቀኝ እጅ» በመሆናቸው በኮርፖሬሽኑ ሠራተኞች ዘንድ የሚፈሩ ነበሩ። የኮርፖሬሽኑ ሠራተኞች በማኔጅመንቱ ላይ ቅሬታ እንዲያድርባቸው ካደረጉት ምክንያቶች ዋነኛው ኮርፖሬሽኑ በሚያከናውናቸው ግዢዎች ላይ ፕሮጀክት በማዘጋጀት፣ ስፔስፊኬሽን በማዘጋጀት፣ ከእቃ አቅራቢዎች ጋር በመደራደር፣ የሚገዛውን እቃ በማስወሰን፣ ግዢ እንዲፈፀም በሚወስነው የግዥ ኮሚቴ ሰብሳቢ በመሆን ተደራራቢ ሥልጣን በመያዛቸው ነበር።</p>

<p>ዋና ሥራ አስኪያጁ ታህሳስ 14 ቀን 1996 ዓ.ም ለመምሪያ፣ ለዋና ክፍል፣ለሪጅንና ለዞን ስራ አስኪያጆች በፃፉት ደብዳቤ «ለሥራ ውጤታማነት አስፈላጊ ሆኖ የሚካሔደው የአደረጃጀት ለውጥ በቀጣይነት በሌሎች መምሪያዎች የሚቀጥል ሆኖ የኮርፖሬሽኑ ፕላንና ቢዝነስ ዴቬሎፕመንት መምሪያ» በአዲስ መንገድ እንዲደራጅ የመዋቅር ለውጥ መደረጉ ይታወሳል።</p>

<p>በጠቀስነው ዕለት የፀደቀው የመዋቅር ለውጥ መመሪያ በመምሪያው ሥር ለሚገኘው የቴክኖሎጂ እቅድ ክፍል የሰጠውን ሃላፊነት ቀደም ሲል የጠቀስነው የሚዛናዊነት የቁጥጥር አሠራርን አሽቀንጥሮ የሚጥል ነው።ለዚህ ክፍል ከተሰጡት ሥራዎች መካከል የፕሮጀክቶችን ቴክኒካዊ ዝርዝር ያዘጋጃል፣ የቴክኒካዊ ዋጋ ግምቶችን ያወጣል፣ የጨረታዎችን ቴክኒካዊ ዝርዝር ያዘጋጃል፣ የጨረታ ተካፋዮች ያቀረቡትን የቴክኒክ ሰነድ ይገመገማል፣ ተገቢ የቴሌኮሙኒኬሽን ቴክኖሎጂዎችንና ደረጃዎችን አጥንቶ ይመርጣል፣ የቴክኖሎጂ ፖሊሲ አማራጮችን ያቀርባል የሚሉት ይገኙበታል። በተጨማሪም ክፍሉ እጩ ተወዳዳሪ ኩባንያዎችን ይገመግማል፣ የጨረታ ሰነዶችን አፀዳደቅ ያካትታል፣ ከተጫራቾች ጋር ይደራደራል።</p>

<p>ሁኔታውን የበለጠ ጥያቄ ውስጥ የሚጥለው ደግሞ የጠቀስነው የኮርፖሬሽን ፕላኒንግ እና የቢዝነስ ልማት መመሪያ ሃላፊ የጨረታ ኮሚቴው ሰብሳቢ ደግሞ የመምሪያው ምክትል ናቸው። ስለዚህም የጨረታ ኮሚቴው ሰብሳቢ መሆናቸው ነው። የጨረታ ኮሚቴው ምክትል ሰብሳቢ ደግሞ የመምሪያው ምክትል ናቸው። ስለዚህ የጨረታና የግዢ ጉዳይ ተጠቅሎ በአንድ መምሪያ ሥር ወድቋል ማለት ነው። የኮርፖሬሽን ፕላን እና የቢዝነስ ልማት መምሪያ ሃላፊው ባገኙት ተደራራቢና ጠንካራ ሥልጣን የተነሳ ሥልጣን የሰጡዋቸውን ዋና ሥራ አስኪያጅ ሳይቀር በተጽኖዋቸው ስር መሆኑ ይሰማል።</p>

<p>የኮርፖሬሽኑ የግዢና የጨረታ ሂደት በአንድ ሰው እጅ ውስጥ መግባቱ ጥናቱም፣ ውሳኔውም፣ ድርድሩም፣ ክትትሉም ለአንድ ሰው እንዲሰጥ በማድረጉ የኮርፖሬሽኑ የግዢ ሂደት ለአደጋ እንዳጋለጠው የኮርፖሬሽኑ አሠራር የገመገመው የፌዴራል ሥነምግባርና ፀረ ሙስና ኮሚሽን ሪፖርትና በኮርፖሬሽኑ ውስጥ ሙስና እንዳለ እንዲያጣራ ቦርዱ ያቋቋመው መርማሪ ኮሚቴ ማረጋገጡ የሚታወስ ነው።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ሐምሌ 11 ቀን 1996</a></p>

</body>
</html>	
