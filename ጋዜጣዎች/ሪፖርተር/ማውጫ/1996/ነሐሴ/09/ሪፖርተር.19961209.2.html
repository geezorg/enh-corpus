<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፀረ ሙስና ኮሚሽን በጠ/ሚ/ሩ እንዲታዘዝ የሚያደርግ አዋጅ እየተረቀቀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፀረ ሙስና ኮሚሽን በጠ/ሚ/ሩ እንዲታዘዝ የሚያደርግ አዋጅ እየተረቀቀ ነው</h2>


<p>የፌዴራል የሥነ ምግባር ፀረ ሙስና ኮሚሽን ማቋቋሚያ አዋጅ 235/93 ለጠ/ሚ/ሩ ኮሚሽኑን እንዲመሩ የተሟላ ስልጣን ስለማይሰጥ ሙስናን የመዋጋት ሀላፊነት የመንግስትና የጠቅላይ ሚኒስትሩ መሆኑን አለበት ከሚል መነሻ አዲስ ሕግ በመረቀቅ ላይ መሆኑን የሪፖርተር ምንጮች ገለጹ።</p>

<p>ጠቅላይ ሚኒስትሩ ሙስናን ለመዋጋት ግዴታቸው እንዲወጡ አላደረጋቸውም የተባለውና አስቀድሞም ተጠሪነቱ ለሳቸው የነበረው ኮሚሽን በቀጥታ አመራር ሊሰጡበት በሚያስችላቸው መንገድ ሕጉ ይሻሻል ተብሎ ይህንኑ የሚያንፀባርቅ ረቂቅ አዋጅ እየተዘጋጀ መሆኑን በመጥቀስ በረቂቁ ላይ የም/ቤቱ የሕግ ጉዳይ ቋሚ ኮሚቴ ሀላፊዎች የፌዴራል የሥነ-ምግባርና የፀረ ሙስና ኮሚሽን የተለያዩ ሀላፊዎች ሰሞኑን ተገናኝተው መወያየታቸውን የሪፖርተር ምንጮች ጠቅሰዋል።</p>

<p>በረቂቁ ላይ የሚደረገው ውይይት ቀጣይ እንደሚሆን መገለጹን ያመለከቱት የጋዜጣው ምንጮች በሚረቀቀው አዋጅ ጠቅላይ ሚኒስትሩ ለኮሚሽኑ ቀጥተኛ አመራር መስጠት ለሚያስችላቸው ሁኔታ ትኩረት መስጠቱንም ጠቁመዋል።</p>

<p>የፌዴራል የሥነ ምግባር እና ፀረ ሙስና ኮሚሽን ማቋቋሚያ አዋጅ ቁጥር 235/93 የኮሚሽኑን ገለልተኛነትና ነፃነት በሚመለከት እንደደነገገው ኮሚሽኑ ለጠ/ሚ/ሩ ጠቅላላ የአሰራር ሒደቱን፣ የስራ ግምገማ ውጤትና አስተያየት ሪፖርት ያቀርባል ቢልም «ስራውን በማከናወን ረገድ ከማንኛውም ሰው ጣልቃ ገብነት ወይም አመራር ነፃ ነው» ይላል። የአዲሱ ረቂቅ አዋጅ ዋነኛ ተልዕኮ እንቅፋት ነው የተባለውን ይህን ድንጋጌ መቀየር መሆኑን ምንጮቹ ገልፀዋል።</p>

<p>አሁን እየተረቀቀ ነው በተባለው የኮሚሽኑ ማሻሻያ አዋጅ መሰረት ጠ/ሚ/ሩ በኮሚሽኑ ውሳኔ ላይ ከፍተኛ ሚና ይኖራቸዋል።</p>

<p>በሥራ ላይ ባለው የኮሚሽኑ ማቋቋሚያ አዋጅ መሰረት የኮሚሽኑ ኮሚሽነር የሥራ ዘመን 6 ዓመት ሲሆን በተወካዮች ም/ቤት ተቀባይነት ሲያገኝ ደግሞ በድጋሚ ሊሾም ይችላል ይላል።</p>

<p>በዚህ አዋጅ የኮሚሽነሩ የሹመት ዘመን ከማለቁ በፊት በወንጀል ተከሶ፣ ስልጣን ባለው ፍርድ ቤት ጥፋተኛ መሆኑ ካተረጋገጠ ወይም በአእምሮ ወይም በአካል ህመም ምክንያት ተግባሩን በተገቢው ሁኔታ ማከናወን ካልተሳነው በስተቀር ከሥራው አይነሳም ሲል የደነገገ ሲሆን በአዲሱ የኮሚሽኑ ማሻሻያ ረቂቅ ጠ/ሚ/ሩ በኮሚሽነሩ ካላመነበት በፈለገበት ጊዜ ለም/ቤት አቅርቦ እንዲሰናበት ማድረግ እንደሚችል መደረጉን ምንጮቹ ጠቅሰዋል።</p>

<p>አሁን ባለው በኮሚሽኑ ማቋቋሚያ አዋጅ መሰረት ለመመርመርና ለመክሰስ በወንጀለኛ መቅጫ ሕግ ሥነ ሥርዓት እና በሌሎች ሕጎች ለፖሊስ እና ለአቃቤ ሕግ የተሰጠው ስልጣን የሙስና ጉዳዮችን በሚመለከት ለኮሚሽኑ የተሰጠው ሲሆን በሚሻሻለው የኮሚሽኑ አዋጅ ረቂቅ የኮሚሽኑን የዓቃቤ ሕግን ስልጣን ለመደበኛ አቃቤ ህግ እንዲተላለፍ የሚያደርግ መሆኑን ምንጮቹ አመልክተዋል።</p>

<p>በኮሚሽኑ ማቋቋሚያ አዋጅ 235/93 አንቀጽ 9 የኮሚሽኑ ኮሚሽነር የኮሚሽኑ ዋና ሥራ አስፈፃሚ እንደሚሆን ደንግጎ የነበረ ሲሆን በአዲሱ ረቂቅ ዋና የአመራር ሰጪነት ስልጣን ለጠ/ሚኒስትሩ እንዲተላለፍ መደረጉን እና አሁን ባለውም አዋጅ አንቀጽ 14 መንግስት የኮሚሽኑን የአምስት ዓመት በጀት ይመድባል የሚለው መደገሙን የሪፖርተር ምንጮች ረቂቁን አስመልክቶ ከተደረገው ስብሰባ በኋላ ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 09 ቀን 1996</a></p>

</body>
</html>	
