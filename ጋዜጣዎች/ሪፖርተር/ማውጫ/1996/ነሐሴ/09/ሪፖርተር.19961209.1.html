<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከአቴንስ ኦሎምፒክ በቂም በቀል እንደተባረርኩ ህዝብና መንግስት ይወቅልኝ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከአቴንስ ኦሎምፒክ በቂም በቀል እንደተባረርኩ ህዝብና መንግስት ይወቅልኝ»</h2>


<p>«በአቴንስ ኦሎምፒክ ለመሳተፍ በዝግጅት ላይ ባለሁበት ወቅት ከኦሎምፒክ ቡድኑ እንድቀነስ የተደረገው በቂም በቀል ነው ህዝብና መንግስት ይወቅልኝ» ስትል አትሌት ብርሃኔ አደራ በተለይ ለሪፖርተር ገለፀች።</p>

<p>አትሌቷ እንድትቀነስ የተደረገችበት ምክንያት በቂም በቀል ለመሆኑ ያቀረበችው ምክንያት ዶ/ር ወ/መስቀል ኮስትሬን ነው። «ዶ/ር ወ/መስቀል ለእኔ ያላቸው አመለካከት የተሳሳተ ነው። ከአራት ዓመት በፊት ሲድኒ ኦሎምፒክ ስትሄድ ተጨና እንደሄደች ተጭና ትመለሳለች ብለውኝ ነበር። በቅርቡ ፖሪስ በተካሄደው የዓለም ሻምፒዮና አንደኛ ስወጣም እንኳን ደስ አለሽ እንኳን አላሉኝም የዚህ ሁሉ ችግር እኔ እሳቸው ሳያሰሩኝ በግሌ ተለማምጄ ውጤት ስለማመጣ ነው» በማለት ለብቻዋ በመሰራቷ ምክንያት አሰልጣኙ ቂም እንደያዙባት ብርሃኔ ገልጻለች።</p>

<p>«ህዝብ በቂም በቀል አመራሬን ይወቅልኝ» ያለችው ብርሃኔ «ሙሉ ለሙሉ ጤነኛ ነኝ። ኦሎምፒክ መሮጥ እፈልጋለሁ። ይህንን እድል አትንፈጉኝ። የምለምናችሁ እያለቀስኩ ነው። ውጤት ካላመጣሁ ህዝቡ ይፍረድብኝ። ብትልም ልምምድ መሽከም አልቻለሽም በሚል ሰበብ መቀነሷ እንደተገለፀላት አስታውቃለች።</p>

<p>ለህክምና ጀርመን ሄዳ 35 ሺ ዩሮ አውጥታ ህክምና አደጋ ስትመለስ ጫና የበዛበት ልምምድ እንድትሰራ ተደረገ ። አርባ ስድስት መርፌ መወጋቷ እየታወቀ ማገገም ሲገባት በአንድ ሳምንት ስላሳ አምስት ዙር ልምምድ እንድሰራ ተደርጓል። «ይህንን ልምምድ እንደማልቋቋም እየታወቀ እረፍት ያልተሰጠኝ ለምንድነው» በሚል ስልጠናውን በበላይነት ለሚከታተሉ ክፍሎች ጥያቄ አቅርቤ የአንድ ሳንምት ጊዜ ብቻ ተሰጠኝ። በቂ አይደለም ብልም የሚሰማኝ አላገኙም። በመጨረሻም ከአቴንስ ኦሎምፒክ እንድቀነስ ተደርጎ ደራርቱ እንድተተካ ተደረገ»። የምትለው ብርሃኔ የግል ውድድሯን ለማድረግ መገደድዋን ሕዝብ እንዲረዳላት እንደምትፈልግ ተናግራለች።</p>

<p>«የዓለም ሻምፒዮና ነኝ፣ ሪከርድ አሻሽያለሁ። በቅርቡ ጣሊያን ሚላን በተደረገ ውድድር 14፡36 በመሮጥ አንደኛ ወጥቻለሁ። በአስር ሺህ ሜትር 30፡04 ሰዓት አለኝ። ደራርቱ ያላት 30፡55 ነው። ይህንን ሁሉ ድል ያስመዘገብኩት ብቻዬን ተለማምጄ ነው። አሁንም ለአቴንስ ኦሎምፒክ ስዘጋጅ በርካታ የጎልደን ሊግ ውድድሮችን በመተው ነው። ለአገሬ አንድ ነገር እሰራለሁ የሚል ሃሳብ ነበረኝ። ብቃቴን አውቀዋለሁ። ሙሉ በሙሉ ጤነኛ ለመሆኔ እርግጠኛ ነኝ። የኦሎምፒክን ክብር በቂም በቀል እንዳጣ ተደርጓል። የተዛተብኝ ሁሉ ጊዜውን ጠብቆ ተግባራዊ ሆኗል። ኦሎምፒክ በተጀመረ ማግስት ብራስልስ በሚደረግ የጎልደን ውድድር ላይ እሳተፋለሁ። ወዳጄ ያላደረግኩት መሆኑን ህዝብ መንግስትና የሚመለከታቸው እንዲያውቁልን እፈልጋለሁ» ስትል አትሌት ብርሃኔ አደሬ የተሰማትን ቅሬታ እያለቀሰች ገልፃለች። «ስለውድድሩ እያሰብኩ ባለበት ሰዓት ድንገት ሞራሌን ገደሉት። የወጣቶች ስፖርትና ባህልም ሚኒስትር አቶ መላኩ ህክምና ላይ እያለሁ አይዞሽ ይሉኝ ነበር። አመሰግናቸዋለሁ። በዚህ ጉዳይ ግን መወሰን አልቻሉም። ተጠባባቂውና የሚሰለፈው የሚታወቀው አቴንስ ነው ብለውኛል» ስትል የገለጸችው ብርሃኔ «ፍርዱን ለህዝብና ለመንግስት ትቼዋለሁ» ብላለች።</p>

<p>በኢትዮጵያ አትሌቲክስ ፌዴሬሽን የአትሌቶች ተወካይ የሆነው መቶ አለቃ ዱቤ ጅሎ የአቴሌቷን ቅሬታ አስመልክቶ ለቀረበለት ጥያቄ «መባረሯን አላውቅም» በማለት ተጠባባቂ መደረጓንም ቢሆን የሚታወቀው ለውድድሩ አርባ ስምንት ሰዓት ሲቀረው እንደሆነ አስረድቷል። </p>

<p>አትሌቷ ፓስፖርቷ እንዲመለስላት ስለመጠየቋ "ግዴታው ብሄራዊ ነው። ከሕግ በላይ ልትሆን አትችልም»። ያለው አትሌት ዱቤ «ተጠባባቂ መሆኗ ከአቴንስ እቀራለሁ ብትል በሕግ ልትጠይቅ ትችላለች»። ብሏል። በሌላ በኩል ግን የደራርቱን ከአግባብ ውጭ መመረጥ አስመልክቶ ለቀረበለት ጥያቄ የአትሌቶች ተወካይ የኦሎምፒክ ስልጠናና ክትትልና የፌዴሬሽኑ ቴክኒክ ኮሚቴ አባል የሆነው አትሌት ዱቤ የሰጠው መልስ የሆነው አትሌት ዱቤ የሰጠው መልስ የለም። ብርሃኔ ግን «የአለም ምርጥ አትሌት ሆኜ ተጠባባቂ ልባል አይገባም»በማለት ፖስፖርቷ እንዲመለስላት ብቻ እንደምትፈልግ ገልፃለች።</p>

<p>ዶ/ር ወ/መስቀል ኮስትሬ በበኩላቸው ጥያቄው መቅረብ ያለበት ለቡድን መሪው ለአቶ ነጋ ገ/እግዚአብሔር እንደሆነ አስረድቷል።</p>

<p>የቡድን መሪውን አቶ ነጋን ቢሯቸው ማግኘት ስላልቻልን የሞባይል ቁጥራቸውን ለማግኘት ቢሯቸውን ጠይቀን ትብብር ማግኘት አልቻልንም።</p>

<p>ስለአትሌት ብርሃኔ አደሬ የግል ባህሪ የሚያውቁ እንደሚያስረዱት በቀለም ትምህርቷ የገፋች በመሆኗ፣ ማንኛውንም ግንኙነት የምታደርገው ራሷ መሆኗን ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 09 ቀን 1996</a></p>

</body>
</html>	
