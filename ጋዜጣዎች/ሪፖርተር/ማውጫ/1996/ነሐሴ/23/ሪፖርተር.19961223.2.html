<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኩዌት የሞተው ኢትዮጵያዊ አስክሬን ሳይቀበር አንድ ወር ሞላው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኩዌት የሞተው ኢትዮጵያዊ አስክሬን ሳይቀበር አንድ ወር ሞላው</h2>


<p>ፋአድ ተካ የ21 ዓመት ወጣት ነው። በዚህ ላይ የወጥ አብሳይ (ኩክ) ባለሙያ ነው። በአዲስ አበባ በሙያው «አንቱ» የተሰኘና ባለወፍራም ደመወዝተኛ ነበር። ወደኩዌት ሲያቀና ከዚህ የተሻለ ገቢ ማግኘትን አልሞ ነበር ግን ህልሙ በአጭር ተቀጨ።</p>

<p>ታላቅ ወንድምየው አቶ ባህሩ ተካ ወንድሜ ፉአድ ወደ ኩዌት ሲሄድ በጥሩ ደመወዝ ስለመቀጠሩ እንጂ ከዚያ ያለፈ የነገረኝ ነገር አልነበረም ይላል። በሰኔ ወር አጋማሽ ወደ ኩዌት አቅንቶ በወሩ ሐምሌ 21 ቀን 1996 መሞቱን የሚገልጽ መርዶ ለቤተሰብ ተላከ። በተለይ ደግሞ «ውሀ ሲዋኝ ገንዳ ውስጥ ገብቶ ሞተ» በሚል ስለአሟሟቱ ምክንያት የሟችን ቤተሰብና ጓደኞችን ጨርሶ የሚያሳምን አልሆነም።</p>

<p>የቅርብ ጓደኞቹ ነፍሱን ይማረውና ፉአድ ውሃን በብርጭቆ ካሆነ በቀር በዋና እንኳን የሚደፍር ልጅ አልነበረም ብለው በአንድ ድምጽ አረጋግጠዋል።</p>

<p>ሟቹ ፉአድ ተካ አዲስ አበባ እየሰራና እየተማረ ዘንድሮ የስምንተኛ ክፍል መልቀቂያ ፈተና (ሚኒስትሪ) ወስዷል። ወደ ኩዌት ሲያቀና ለወንድሙ ውጤቱን ተቀብሎ እንዲልክለት አደራ ጥሎ ነበር። ወንድምየውም ካርዱን ለመላክ ቀን ሲቀጥር ፉአድን ግን በአቋራጭ ሞት ቀደመው።</p>

<p>የፉአድ ቤተሰቦች መርዶውን እንደሰሙ እርማቸውን አውጥተው ምን ማድረግ እንዳለባቸው መከሩ። አስከፌኑን ወደ ሀገር ቤት ለማስመጣት ቢያንስ ወደ 30 ሺ ብር ገደማ እንደሚያስፈልግ ካወቁ በኋላ እዚያው ጓደኞቹ እንዲቀብሩት በውጪ ጉዳይ ሚኒስቴር በኩል መልዕክቱ እንዲተላለፍላቸው ጠየቁ። ለሚኒስቴር መ/ቤቱም አስፈላጊውን መረጃ ሁሉ አያይዘው ካቀረቡ በኋላ ነሐሴ 18 ቀን 1996 ውጪ ጉዳይ መልዕክቱን ኩዌት ለሚገኘው የኢትዮጵያ ኤምባሲ በፋክስ ማስተላለፉን እንደነገራቸው ገልጸዋል።</p>

<p>ሆኖም ግን ኩዌት የሚገኙት የሟቹ ዘመድና ጓደኞች መልዕክቱ ተላልፏል ከተባለ በኋላም አስክሬኑን ተቀብለው መቅበር እንዳልቻሉ እንደገለጹላቸው ነግረውናል።</p>

<p>በውጪ ጉዳይ ሚኒስቴር የኤዥያ፣ መካከለኛው ምሥራቅና አውስትራሊያ ዳይሬክቶሬት ተጠባባቂ ዋና ዳይሬክተር አቶ ታዬ ተስፋዬ ስለጉዳዩ ተጠይቀው በሰጡት ምላሽ የወጣት ፉአድ ተካን አሟሟት በሐኪምና በፖሊስ የተረጋገጠ ማስረጃ ለማግኘት በኩዌት የኢትዮጵያ ኤምባሲ ከኩዌት ባለሥልጣናት ጋር እየተነጋገረ ነው። በአጭር ቀናትም ምላሽ ያገኛል የሚል ተስፋ አለን ብለዋል።</p>

<p>«አስክሬኑ ለምን እስካሁን ሳይቀበር ቆየ?» በሚል ለቀረበላቸው ጥያቄም «መጀመሪያ ኢትዮጵያዊው የሞተበትን ትክክለኛ ምክንያት ስናውቅ መቅበሩ መረጃ ማጥፋት ስለሚሆን፣ ያ እስኪታወቅ ዘግይቷል። ከታወቀ በኋላ ግን የቀብር ሥነ ሥርዓቱ ይፈጸማል።»</p>

<p>የሟቹ ፉአድ ቤተሰቦች የወንድማቸው አስክሬን ሳይቀበር በመዘግየቱ ምክንያት ኩዌት የሚገኙት የሟች ዘመድና ጓደኞች ለተጨማሪ የአስክሬን ማቆያ ወጪ እየተዳረጉ ነው ብለውናል።</p>

<p>በኢትዮጵያ የኩዌት ኤምባሲን በጉዳዩ ዙሪያ ለማነጋገር በተደጋጋሚ ሞክረን የሚመለከታቸው ኃላፊዎች በቢሮአቸው ውስጥ ለማግኘት አልቻልንም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 23 ቀን 1996</a></p>

</body>
</html>	
