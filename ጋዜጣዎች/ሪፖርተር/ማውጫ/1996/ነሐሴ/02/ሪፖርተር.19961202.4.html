<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ እግሩን በመታመሙ ህክምና አድርጐ ተመለሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኃይሌ እግሩን በመታመሙ ህክምና አድርጐ ተመለሰ</h2>


<p>ባለፈው ሳምንት አርብ እግሊዝ ክሪስታል ፓላስ ውስጥ የአምስት ሺህ ሜትር ውድድር ያደረገው ኃይሌ ገ/ሥላሴ ቋንጃው ላይ በደረሰበት ድንገተኛ ህመም ጀርመን አገር ለህክምና መሄዱ ተሰማ። አጋጣሚው አሰልጣኞቹን አሳስቧል።</p>

<p>ለኦሎምፒክ ዝግጅት አራራት ሆቴል የገቡት አትሌቶች ማንኛውንም ዓይነት ውድድር እንዲያደርጉ በተከለከለበት ወቅት ለውድድር እንግሊዝ አገር የሄደው ኃይሌ ጀርመን አገር እንዲሄደ የተደረገው ከጉዳቱ በአስቸኳይ እንዲያገግም ነው። ለተከታታይ ጊዜያት ህክምና የሚያደርጉለት ጀርመናዊው ዶ/ር ሙለር ጋር የሄደው ኃይሌ ሐምሌ 30 ቀን 1996 ዓ.ም ምሽት ላይ ሕክምናውን ጨርሶ አገሩ እንደገባ ታውቋል።</p>

<p>ድንገተኛው የኃይሌ ህመም ድንጋጤ የፈጠረው በአስር ሺህ ሜትርና በአምስት ሺህ ሜትር የተያዘው ተጠባባቂ አትሌት አንድ ብቻ በመሆኑ ነው። በሌላም በኩል አዲስ አትሌት ለማካተት ቢሞክርም እንኳን እንደ ኃይሌ የአቴንሱን ሙቀትና የውድድር ጫና የሚሸከም ስለማይገኝ በመሆኑ የተነሳ እንደሆነ ተደምጧል።</p>

<p>በክሪስታል ፓላሱ ውድድር 12፡55፡51 ሰዓት የሮጠው ኃይሌ በእንግሊዝ አገር ተመዝግቦ የማያውቅ ፈጣን ሰዓት በማስመዝገቡ፣ ፍጥነቱን ለመፈተሽ ያደረገው የመጨረሻ ዙርና እያንዳንዱ ዙር የሄደበት ፍጥነት ተመሳሳይ መሆኑ ሁሉንም ወገን አስገርሟል። አሰልጣኞቹም ለአሯሯጡ አድናቆት ሰጥተውት ነበር። በድንገት አዲስ አበባ ከተመለሰ በኋላ ቋንጃው ላይ የህመም ስሜት ስለተሰማው ጀርመን አገር ለህክምና ቢሄድም ኃይሌ ወደ ሙሉ ጤንነቱ ይመለስ አይመለስ የብሄራዊ ቡድን አሰልጣኞችም ሆኑ ዶክተሩ መልስ ለመስጠት ፍቃደኛ አይሆኑም። ስማቸው እንዳይጠቀስ የጠየቁ አንድ አሰልጣኝ «ጉዳዩ በሚስጢር ስለተያዘ ማብራሪያ አይሰጥም። ለውድድሩ ግን ይደርሳል» በማለት ብዙም ስጋት እንዳልተፈጠረ ለመግለጽ ሞክረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 02 ቀን 1996</a></p>

</body>
</html>	















































