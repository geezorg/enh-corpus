<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መንግስት መልስ ካልሰጠኝ ወደ አገሬ አልመለስም» ብርሃኔ አደሬ - ከብራስልስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«መንግስት መልስ ካልሰጠኝ ወደ አገሬ አልመለስም» ብርሃኔ አደሬ - ከብራስልስ</h2>


<p>«...የኢትዮጵያ ሕዝብ ሀዘን ላይ መሆኔን ይወቅልኝ፤ የኢትዮጵያዊነት መብቴን አጣሁ፣ ሚስጥር እንዳይወጣ ብለው መብቴ መገፈፉን መንግሥትም የኢትዮጵያ ሕዝብም ይወቅልን፤ መብቴም በመነጠቁ መፍትሔ እስካገኝ ወደ ሃገሬ አልመለስም...» ስትል አትሌት ብርሃኔ አደሬ አስታወቀች።</p>

<p>አትሌት ብርሃኔ ከዚህ ውሳኔ ላይ የደረሰችው አትሌቲክስ ፌዴሬሽን ለዓለም አቀፍ አትሌቲክስ ፌዴሬሽን በማንኛውም ውድድር እንዳትወዳደር በመፃፉ መሆኑን ገልፃለች። በዚህም ምክንያት ባለፈው አርብ ቤልጂየም ብራሰልስ ላይ በተደረገው የ10 ሺህ ሜትር የጎልደን ሊግ ውድድር እንዳትካፈል መታገዷን ለሪፖርተር ጋዜጣ ዝግጅት ክፍል በስልክ ገልጻለች።</p>

<p>ለብራሰልስ ውድድር ተዘጋጅታ ወደ ውድድሩ ሥፍራ ስትሄድ መወዳደር እንደማትችል ለማኔጀሯ ቢገለጽላትም፣ ማኔጀሯ መናገር ከብዶት ሳይነግራት መዘግየቱን አስታውቃለች። «ወደ ውድድሩ ቦታ ለመግባት ስዘጋጅ» ትላለች አትሌት ብርሃኔ «የአለም አቀፉ አትሌቲክስ ፌዴሬሽን የመታገድሽን ደብዳቤ ልኮልናል አትወዳደሪም» ሲል የውድድሩ አዘጋጅ አስታወቀኝ።»</p>

<p>የኢትዮጵያ አትሌቲክስ ፌዴሬሽን እግር በእግር ተከትሎ ክልከላውን ያስተላለፈው «ብቃት የላትም ብለው ራሳቸው ከኦሊምፒክ አስቀርተውኝ አሁን ብቃቴን ለማሳየት ስዘጋጅ ውጤቴ ስላስፈራቸውና ሚስጥር እንዳይወጣባቸው በመስጋታቸው ነው...»ስትል አትሌት ብርሃኔ አደሬ ተናግራለች።</p>

<p>በዚህ ምክንያት መንግስት እጁን አስገብቶ መፍትሔ እስኪሰጣት ድረስ ወደ ሃገሯ እንደምትመለስ ተናግራለች። አያይዛም «... በፌዴሬሽን ምክንያት ከሃግሬ እንደተሰደድሁ የምወደው ሕዝብ ይወቅልኝ...» ስትል በለቅሶ ገልፃለች።</p>

<p>ሃገሬን ወክዬ በኦሊምፒክ ሜዳ እንዳልወዳደር ጥላዬን እየተከተሉ ሲያሳድዱን ከመሸሽ ሌላ ምን ምርጫ አለኝ?» የምትለው አትሌት ብርሃኔ መንግስት ጉዳዬን ካየልኝና ችግሬን ከፈታልኝ ግን ወደ ሃገሬ ለመመለስ አላቅማማም» ብላለች።</p>

<p>የኢትዮጵያ አትሌቲክስ ፌዴሬሽን ብርሃኔን አስመልክቶ የጻፈው የእግድ ደብዳቤ ለስድስት ወር የሚቆይ ነው። እግዱ በምን ምክንያት እንደተጣለባት የሚገልጸው ነገር የለም። «እግዱ የተጣለው ከአቴንስ በስልክ በተሰጠ ትዕዛዝ ነው» በማለት ስማቸው እንዳይጠቀስ የጠየቁ አስታውቀዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ነሐሴ 30 ቀን 1996</a></p>

</body>
</html>	
