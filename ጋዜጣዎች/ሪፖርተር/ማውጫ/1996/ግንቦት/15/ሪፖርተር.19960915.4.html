<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ እግር ኳስ ፌዴሬሽን ጆሃን ፊገ ክስ መልስ ለመስጠት ጊዜ እንዲሰጠው ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ እግር ኳስ ፌዴሬሽን ጆሃን ፊገ ክስ መልስ ለመስጠት ጊዜ እንዲሰጠው ጠየቀ</h2>


<p>የኢትዮጵያ ብሔራዊ ቡድን አሰልጣኝ የነበሩት ጆሃን ፊገ ያለአግባብ ተባርሬያለሁ በማለት ክስ በመመስረታቸው ሳቢያ መልስ እንዲሰጥ የተጠየቀው የኢትዮጵያ እግር ኳስ ፌዴሬሽን መልስ ለመስጠት ጊዜ እንዲሰጠው ፊፋን መጠየቁን የጽ/ቤት ኃላፊው አቶ አበባው ከልካይ አስታወቁ።</p>

<p>የኖርማላይዜሽን ኮሚቴ ፕሬዚዳንት ዶ/ር አሸብር ወ/ጊዮርጊስ በበኩላቸው ክሱ እንዳልደረሳቸው ገልጸው ስለ ክሱ ለመነጋገር በቅድሚያ በህጋዊ መንገድ ወደ ፌዴሬሽኑ ሀላፊነታቸው መመለስ እንደሚገባቸው አስታወቁ።</p>

<p>ከደንብ ውጭ እንድባረር ተደርጌያለሁ በማለት ለፊፋ የህግ ኮሚቴ ክሳቸውን ያቀረቡት ሚ/ር ፊገ የጉዳት ካሳ ሊከፈለኝ ይገባል በማለት የጠየቁት መቶ ሃምሳ ሶስት ሺህ ዶላር ሲሆን የክስ ማመልከቻቸውም አስራ ዘጠኝ ገፅ ነው።</p>

<p>ከላይ በተጠቀሰው መልኩ ክስ መቅረቡን የገለጹት አቶ አበባው ከልካይ ፌዴሬሽኑ መልስ ለመስጠት ጊዜ ቢጠይቅም በወቅቱ አሰልጣኙንበፊርማቸው ያሰናበቱት ዶ/ር አሸብር በመሆናቸው መልስ ሊሰጡበት እንደሚገባ አስታውቀዋል።</p>

<p>ዶ/ር አሸብር አሰልጣኝ ፊገ ከሰሱ ለተባለው መልስ ለመስጠት አስቀድሞ የፌዴሬሽኑን አመራር ሕጋዊ በሆነ መንገድ መረከብ እንደሚያስፈልግ ጠቅሰው አሰልጣኙ የተባረሩት የተጠየቁትን ማስረጃ ባለማሟላታቸው በመሆኑ ቢከሱም በአገሪቱ ላይ የሚያመጡት ችግር አለመኖሩን ለፊፋ መቶኛ ዓመት ስብሰባ ፓሪስ ከሚገኙበት በስልክ ገልጸዋል።</p>

<p>አሰልጣኙ ፊገ አቀረቡት የተባለውን ክስ በህጋዊ መንገድ ኃላፊነታቸውን ከተረከቡ በኋላ አስፈላጊውን መልስ መስጠት እንደሚቻል ዶ/ር አሸብር ጠቅሰው አሰልጣኙ ከሰሱ ቢባል እንኳ መልስ ለመስጠት አያስቸግርም ብለዋል።</p>

<p>ዶ/ር አሸብር ወ/ጊዮርጊስ ከኃላፊነታቸው ከመነሳታቸው በፊት የአሰልጣኝ ጆሃን ፊገ ብቃት የስፖርት ቤተሰቡን በስፋት እያነጋገረ በነበረበት ሁኔታ፣ ረዳቶቻቸውና አንዳንድ የብሔራዊ ቡድን ተጨዋቾች አሰልጣኙ ማሰልጠንና ተጨዋች አቀያየር አይችሉም በሚል አስተያየት በመስጠታቸው የትምህርት ማስረጃ፣ የስራ ልምድና የብቃት ማረጋገጫቸውን እንዲያቀርቡ ተጠይቀው ማቅረብ ባለመቻላቸውና ጽ/ቤቱ ውስጥ ባለመገኘቱ ሁለት የተለያዩ ደብዳቤዎች ጽፈውላቸዋል።</p>

<p>ሚያዚያ 1 ቀን 1995 ዓ.ም በቁጥር 2006/9/1/03 በተጻፈው ደብዳቤ በውጭ ጉዳይና በኤምባሲ በኩል ተቀባይነት ያለው የድህረ ምረቃ የትምህርት ማስረጃና የስራ ልምድ ተጠይቀው ማቅረብ ባለመቻልዎ ደሞዝውን መክፈል እንቸገራለን የሚል ደብዳቤ ተሰጥቷቸው በፈቃዳቸው ወደ አገራቸው ሄደዋል።</p>

<p>ቀደም ሲል የተጻፈው የውል ማቋረጫ ደብዳቤ «የፌዴሬሽኑ ስራ አስፈፃሚ ባደረገው አስቸኳይ ስብሰባ ላይ ታይቶ ስህተት መሆኑ በመታወቁ የስራ ውል ማቋረጥ ሳይሆን የእግድ ውሳኔ የተወሰነብዎ መሆኑ እገልጻለሁ! »የሚል ደብዳቤ በድጋሚ ግንቦት 13 ቀን 1995 ዓ.ም በቁጥር 239/9/1/03 በዶ/ር አሽብር ፊርማ በድጋሚ ለአሰልጣኙ ተጽፏል።</p>

<p>አሰልጣኝ ጆሃን ፊገ ዘጠን ሺህ ዶላር ደሞዝ በዓመት ሁለት የሉፍታንዛ አውሮፕላን የደርሶ መልስ ቲኬት ለኢኮኖሚክ ክፍል፣ ኢንሹራንስ መኪና ነዳጅ፣ ሦስት መኝታ ቤት ያለው መኖሪያ ቤት ከነቁሳቁሱ፣ የመብራት የውሃና የጥገና አገልግሎት ብሔራዊ ቡድኑን ለተለያየ ውጤት ሲያበቁ የተለያዩ ሽልማቶች በአሜሪካ ዶላር እንደሚሰጣቸው ስምምነት የነበረ ሲሆን በውል ሰጪና በውል ተቀባይ መካከል አለመግባባት ቢፈጠር በፊፋ የህግ ኮሚቴ እንደሚዳኝ በስምምነቱ ተገልጿል።</p>

<p>ዶ/ር አሸብር ወ/ጊዮርጊስ ለፊፋ 100ኛ ዓመትና ለአጠቃላይ ጉባኤው ወደ ፓሪስ በመሄዳቸው በዚህ ጉዳይ ላይ ያላቸውን አስተያየት ለማካተት አልቻልንም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 15 ቀን 1996</a></p>

</body>
</html>	
