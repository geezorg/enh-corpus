<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ባንክ ለኢትዮጵያ 200 ሚሊዮን ብር ብድር ሲፈቅድ የአሜሪካ ገንዘብ ሚ/ር ድምፀ ተአቅቦ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም ባንክ ለኢትዮጵያ 200 ሚሊዮን ብር ብድር ሲፈቅድ የአሜሪካ ገንዘብ ሚ/ር ድምፀ ተአቅቦ አደረገ</h2>


<p>የዓለም ባንክ ባለፈው ሳምንት ለኢትዮጵያ ለአቅም ግንባታ 100 ሚሊዮን ብር፣ ለውኃና ለአካባቢ ንፅህና (ሳኒቴሽን)100 ሚሊዮን ብር ብድር ሲፈቅድ የባንኩ የቦርድ አባላት መካከል የአሜሪካ የገንዘብ ሚ/ር (ትረዥሪ ዲፓርትመንት) ድምጸ ተአቅቦ አደረገ።</p>

<p>ከዚሁ ከተፈቀደው 200 ሚሊዮን ብር 70በመቶ ብድር ሲሆን 30 በመቶ ደግሞ ስጦታ ነው።</p>

<p>የአሜሪካ ገንዘብ ሚ/ር ድምፀ ተአቅቦ የሰጡበት ምክንያት ኢትዮጵያ ብድር የመመለስ አቅም ስለሌላት አሁን በያዘችው አካሄድ ደግሞ ብድር የመመለስ አቅም ይኖራታል ብለን ስለማናምን መሰጠት ያለበት ስጦታ እንጂ ብድር አይደለም በሚል መሆኑ ታውቋል። ብድር ለመመለስ ይችላሉ ተብለው ከሚጠቀሱት የኤክስፖርትና የብድር ሬሾ 150 አካባቢ ሲሆን ነው። የኢትዮጵያ ግን ከዚህ የተለመደ መለኪያ በላይ 216 አካባቢ ስለደረሰ ኤክስፖርት ተደርጎ የሚገኘው የውጪ ምንዛሪ ብድሩን በውጪ ምንዛሪ ይመልሳል ተብሎ ስለማይጠበቅ ነው። ይህም ማለት ኢትዮጵያ ኤክስፖርት አድርጋ የውጪ ምንዛሪ አግኝታ በዚሁ ምንዛሪ ደግሞ ብድሩን ትከፍላለች ብሎ ለማመን አስቸጋሪ መሆኑን በአ/አበባ የዓለም ባንክ ምንጮች ይገልጻሉ።</p>

<p>ሆኖም ግን ሌሎች ያነጋገርናቸው የብድር ኤክስፐርቶች እንደሚሉት ከሆነ ዋነኛው የአሜሪካ ድምፀ ተአቅቦ ምክንያት ይሄ ሊሆን እንደማይችል ይናገራሉ። ምክንያቱም የኤክስፖርት የብድር ሬሾ 216 አካባቢ የደረሱ ሌሎች ሀገሮች አሜሪካ ብድር እንዲሰጣቸው ስትደግፍ ትታያለች። ስለሆነም በዋንኛ ነት አሜሪካ የምታስቀምጠው የኢትዮጵያ ችግር እዚህ ግባ የሚባል የኢኮኖሚ ማሻሻያ ስላልተካሄደና ኢኮኖሚው ተስፋ ሰጪ እየሆነ ከመሄድ ይልቅ እያሽቆለቆለና ተመጽዋችነት እየጨመረ በመሄዱ ነው ይላሉ።</p>

<p>በዚህ ለአቅም ግንባታ፣ ለውኃና ለአካባቢ ንፅህና ብድርን የመፍቀድ ሂደት ድምፀ ተአቅቦ ያሰማችው አሜሪካ ብቻ ስትሆን ሌሎች ግን ብድሩን አጽድቀውታል። ነገር ግን የድጋፍ ድምፅ የሰጡትም ቢሆን በዚህ ብድር በሚንቀሳቀሱ ፕሮጀክቶች ውስጥ መሳተፍ አለብን ማለታቸውን አዲስ አበባ የሚገኙ የዓለም ባንክ ምንጮች ጨምረው ገልጸዋል።</p>

<p>የአሜሪካ የዕዳ ቅነሳ በሚደረግበት ጊዜ ኢትዮጵያ ስጦታ (ግራንት) ይሰጣት እንደሆነ እንጂ መመለስ ስለማትችል መበደር ማቆም አለባት በሚልተከራክረው እንደነበር የሚታወስ ነው።</p>

<p>የአሜሪካ ድምፀ ተአቅቦ ማሰማት ሊኖረው የሚችለውን ትርጉም አስመልክተን ያነጋገርናቸው ሌሎች ባለሙያዎች ሲያስረዱ በእርግጥ እስካሁን ድረስ አሜሪካ ድምፀ ተአቅቦ ስታሰማ ሌሎች ፈቅደዋል ሆኖም ግን ነገ አሜሪካ ሌሉችን ሀገሮች አሳምና የሷን አቋም እንዲይዙ ለማድረግ ምንም የሚያስችግራት ነገር የለም። ስለሆነም፣ የአሜሪካ ድምፀ ተአቅቦ በቀላሉ የሚታይ አይደለም ብለዋል።</p>

<p>በሌላ በኩል ባለሙያዎቹ የአሜሪካ ድምፀ ተአቅቦ ማሰማት ምንም የሚገርም ነገር እንድሆነ ይናገራሉ። ምክንያቱም ኢትዮጵያ የአሜሪካውን ዓይነት ድምፀ ተአቅቦ እንዳይኖርና ሁሉም ከጎኗ እንዲሰለፉ የሚያደርግ የማግባባት (ሎቢ) እንቅስቃሴ እጅግ ደካማ በመሆኑ ነው። ኢትዮጵያ ያላት የሕዝብ ብዛት፣ ፖቴንሻል፣ ልታሳይ የምትችለውን ለውጥ እየገለጹ ለአበዳሪዎችና ለለጋሾች የማስረዳት እንቅስቃሴዎች አይታይም ብለዋል።</p>

<p>የብድር ውስብስብነትን በሚገባ ተገንዝበው ሊያስረዱ፣ ሊከራከሩ፣ ሊያሳምኑ በሚችሉ ሰዎች ሳይኖሩ በየኤምባሲ በተቀመጠ ሰው ብቻ ለማግባባትና ለማሳመን መሞከሩ ራሱ በኢትዮጵያ በኩል የሚታይ ድክመት መሆኑን ባለሙያዎቹ ይገልጻሉ።</p>

<p>ሩሲያኖች ራሳቸው የኢትዮጵያን ድክመት በተዘዋዋሪ መንገድ ጠቁመዋል። ሩሲያኖች በቢሊዮን ያበደረች ሩሲያ እያለች ኢትዮጵያዊያን ግን እዚህ ግባ የማይባል ብድር ለሰጠቻት ጃፓንን ለማሳመን ይንቀሳቀሳሉ ሲሉ ወቀሳ ይሰነዝሩ እንደነበር ታውቋል። በኋላም ሩሲያ ከተቃዋሚነት ወደ ድምፀ ተአቅቦ ወርዳለች። ሩሲያን በአፄ ሚኒሊክ፣ በአፄ ኃ/ስላሴ፣ በደርግ ከኢትዮጵያ ጋር እንደቆመች፣ በጦርነት ጊዜም ከኢትዮጵያ ጎን ተሰልፋ እንደተዋጋች በኢትዮጵያ በኩል ተገልጿል። ሆኖም ግን ሩሲያ ከተቃውሞ ወደ ድምፀ ተአቅቦ አቋምን የቀየረችበት ምክንያት የኢትዮጵያ መከራከሪያ ወይም ማግባቢያ ነጥብ አሳማኝ ሆኖ ስላገኘችው ሳይሆን ሩሲያ በአንድ በኩል አበዳሪ ብትሆንም በሌላ በኩል ግን ሯሷ ተበዳሪም ስለሆነች የኢትዮጵያ እዳ ከተቀነሰ ሩሲያ ራሷም ለሌሎች ተቀንሷል ለኔም ይቀነስ በሚል ለመከራከር እንዲያመቻት ነው ሲሉ ያነጋገርናቸው ከፍተኛ የኢኮኖሚ ባለሙያዎች ይገልጻሉ።</p>

<p>የኢትዮጵያ ቀጣይ ተስፋ ምንድነው ብለን ያነጋገርናቸው በአዲስ አበባ የሚገኙ ስማቸው እንዲገልጽ ያልፈለጉ የዓለም ባንክ ምንጮች ሲመልሱ ለሚቀጥሉት 40 ዓመታት ብድርና ስጦታ ለመስጠት ባንኩ እቅድ እንዳለው አረጋግጠዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 22 ቀን 1996</a></p>

</body>
</html>	
