<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴሌቪዝንና አገር አቀፍ ሬዲዮ አሁንም ለግል አይፈቀድም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴሌቪዝንና አገር አቀፍ ሬዲዮ አሁንም ለግል አይፈቀድም</h2>


<p>የኤሌክትሮኒክስ ሚዲያ እስካሁን ሳይፈቀድ በመቆየቱ ሕ/ሰቡ ያጣው ነገር አለመኖሩን በቅርቡም የቴሌቪዥንና አገር አቀፍ (አጭር ሞገድ) የሬዲዮ ስርጭት ለግል ኢንደማይፈቀድ እና በዚህ ዓመት ማብቂያ ግድም የሚፈቀደው የኤፍኤም ሬዲዮ ጣቢያ ብቻ መሆኑ ተገለጸ።</p>

<p>ይህ የተገለጸው ማክሰኞ በህዝብ ተወካዮች ም/ቤት የማስታወቂያ ሚኒስትር በረከት ስምኦን የ10 ወራት ዕቅድ ክንውን ሪፖርት በቀረበበት ወቅት ለቀረበላቸው ጥያቄ በሰጡት ምላሽ ነው።</p>

<p>አቶ በረከት የሚዲያ ፈቃድ በመዘግየቱ ለህብረተሰቡ የፈጠረው ጉዳት እንደሌለ የገልጹት የኢትዮጵያ የግሉ ፕሬስ የልማትና የእድገት ዜና ከማቅረብ ይልቅ የማደናገርና የማምታታት ጹሁፍ ስለሚያቀርቡ ለህብረተሰቡ ጠቃሚ መረጃ ቀረበት ብለው እንደማያስቡ ለ/ቤቱ ባስረዱበት ወቅት ነው። አቶ በረከት «የፕሬስ ውጤቶች ለህበረተሰቡ ትክክለኛ መረጃ ከመስጠት አኳያ ዕውቀቱን፣ አስተሳሰቡንና የመረጃ ክምችቱን ከማስፋት አኳያ የተጫወቱት ሚና ነው የሚበልጠው? ወይስ የማደናገርና የማምታታት ሚናቸው ነው የሚበልጠው? ህብረተሰቡ ማግኘት ያለበትን ከሚድያ አላገኘም» ሲሉ ተናግረዋል።</p>

<p>ሚኒስትሩ እስካሁን ያለው የአገሪቱ የግል ሚዲያ ልምድ የሚያሳየው የማደነጋገርና የማምታታት ሥራ መሆኑን ጠቅሰው መንግሥት ይሄ ልምድ በኤሌክትሮኒክስ ሚድያ ዘርፍ እንዳይደገም የቁጥጥር ሥራውን በጥንቃቄ ለመስራት ሲባል እስካሁን መዘግየቱን ተናግረዋል።</p>

<p>ይሁንና አሁንም ቢሆን የሚፊቅዱት የኤፍ ኤም ስርጭትን እንጂ የተሌቪዥንና የአጭር ሞገድን ስርጭት እንዳልሆነ አቶ በረከት ይፋ አድርገዋል። እንደ እርሳቸው ዓባባል «ኢንደምዕራብ አፍሪካ ሚዲያዎች የዕፅ አዝዋሪዎች ሚዲያ እንዲሆን አንፈልግም»ብለዋል።</p>

<p>አቶ በርከት እነዚህን ሚድያዎች ላለምፍቀድ የህትመት ሚዲያዎች ተሞክሮ ከግምት ማስገባታቸውን ጠቁመዋል።</p>

<p>በነሐሴ ወር ምዝገባው እንደሚጀመር የገለጹት የኤፍ ኤም ሥርጭት ከምዝገባ በኋላ ብዙም ሳይቆይ እንደሚፈቀድ አቶ በረክት ገልጸዋል።</p>

<p>አቶ በረከት የግል ፕሬሱን ለማቃናት የሚያዳግት «ተጣሞ የበቀለ ዛፍ» ሲሉ ተችተውታል። የአሜሪካው የግል ኩባንያ ሲ.ኤን.ኤን ከአሜሪካ ጥቅም ውጭ እንደማይሰራና ከመንግሥት ጋር እንደሚሰራ ጠቁመው በማስረጃነት የአሜሪካና የኢራቅ ወረራ ሲ.ኤን.ኤን መደገፉን ጠቅሰዋል። የኢትዮጵያ የግል ፕሬስ ከመንግሥት ጋር አንቆምም የሚሉ በመሆናቸው አጥላልተዋቸዋል። ይሁንና ሲ.ኤን.ኤን መንግስት የሚያሳጣ ሪፖርት ሲያቀርብ የአሜሪካ መንግስት በፀጋ ይቀበል ወይም አይቀበል አልጠቀሱም።</p>

<p>በአቶ በረከት ሪፖርትና ሃሳብ ላይ የምክር ቤት አባላት የተቃውሞ አስተያየት ሰጥተውበታል። አንድ የምክር ቤት አባል «ምን ሩቅ ያስኬድዎታል? የኛስ የግል ፕሬሶች የሻዕቢያ ወረራ ተቃውመው ከመንግስት ጋር ቆመው አልነበረምን?» ሲሉ ሌላ የምክር ቤት አባልም ፕሬሱ የሚያገለግለው ሕዝቡን ከሆነ ስለጥራቱ ሊመዝነው የሚገባ ሕዝቡ እንጂ ማስታወቂያ ሚኒስትር እንደማይሆን ጥያቄያዊ አስተያየታቸውን አቅርበዋል። አንድ ሌላ የምክር ቤት አባልም በበኩላቸው ሕዝቡን ከህዝብ የሚያናቁር፣ የሚያሸብርና ሰላም የሚያጠፋ ዘገባ የሚያቀርቡ ፕሬሶችን መንግስት በዝምታ ማለፉን ተቃውመው አስያየታቸውን ሰጥተዋል።</p>

<p>ፓርላማው ጥቅምት 11 ቀን 1995 ዓ.ም በወጣ አዋጅ ኢትዮጵያውያን ሬድዮና ቴሌቪዥን ማቋቛም ይችላሉ ብሎ ነበር። ም/ቤቱ ሰኔ 22 1991ዓ.ም የብሮድካስቲንግ አዋጅ መውጣቱ የሚታወስ ሲሆን አዋጁ ተግባራዊ ሳይሆን አመታትን አስቆጥሯል።</p>

<p>የብሮድካስቲንግ ፈቃድ ሲጠየቅ በተለያዩ ጊዜያት የሚሰጡት ምላሾች የተለያዩ ሲሆን የፕሬስ ሕጉን መውጣት እንጠብቃለን፣ የሰው ኃይል እያደራጀን ነው እና አሁን ደግሞ ኤፍ ኤም እንጂ የአጭር ሞገድ እና ቴሌቪዥን አይፈቅድም መባሉ አንዳንዶችን ግራ አጋብቷል።</p>


<p class="align-center"><a href="/Gazettas/Reportere/info/Reportere.sera.html">ከ ግንቦት 29 ቀን 1996</a></p>

</body>
</html>	
