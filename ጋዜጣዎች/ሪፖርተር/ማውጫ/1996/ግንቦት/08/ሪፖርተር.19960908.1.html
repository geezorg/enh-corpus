<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያ ክልል በ132 ቀበሌዎች ላይ ሕዝብ ውሳኔ እንዲሰጥ ፕሬዚዳንቱ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኦሮሚያ ክልል በ132 ቀበሌዎች ላይ ሕዝብ ውሳኔ እንዲሰጥ ፕሬዚዳንቱ ጠየቁ</h2>


<p>የኦሮሚያ ክልል ከሶማሌ ክልል ጋር በይገባኛል ጥያቄ ውይይት ሲያደርግባቸው ከቆየው ከሰባት መቶ በላይ ቀበሌዎች መካከል በ132 ቀበሌዎች ላይ ከስምምነት ባለመደረሱ ሕዝበ ውሣኔ እንዲደረግ ጠየቀ።</p>

<p>በሁለት ክልሎች የሚኖረው የዱቤ ብሔረሰብም በህገ መንግሥቱ መሰረት የራሱ ክልል እንዲኖረው ጠይቋል።</p>

<p>ይህ የተገለፀው ባለፈው አርብ የፌዴሬሽን ምክር ቤት ባካሄደው ስብሰባ ላይ ነው። የፌዴሬሽን ምክር ቤት ፕሬዚዳንት የተከበሩ ዶ/ር ሙላቱ ተሾመ ለምክር ቤቱ እንዳስረዱት ከሆነ አቶ ጁነዲን ሳዶ የኦሮሚያ ክልል ፕሬዚዳንት ለፌዴሬሽን ምክር ቤት ሚያዝያ 22/1996 ደብዳቤ ፅፈዋል። በደብዳቤው ላይ በ132 ቀበሌዎች ላይ ሕዝበ ውሳኔ እንዲደረግ መጠየቃቸውንና ጉዳዩ ወደ ውጥረት ከማምራቱ በፊት የፌዴሬሽን ምክር ቤት እልባት እንዲሰጠው ማሳሰባቸውን ዶ/ር ሙላቱ ለምክር ቤቱ ገልፀዋል።</p>

<p>በሶማሌና በኦሮሚያ አካባቢ የድንበር ይገባኛል ጥያቄ ከቀረበባቸው ከ7 መቶ በላይ ቀበሌዎች ቢሆኑም በፌዴራል ጉዳዮች ሚኒስቴር አደራዳሪነት የሁለቱ ክልል ፕሬዚዳንቶች ባካሄዱት ተደጋጋሚ ውይይት በአብዛናዎቹ ላይ ስምምነት መድረሳቸው ተገልጿል። የም/ቤት አባላቱ እንደገለጹት ሕዝበ ውሳኔ እንዲሰጥ ጥያቄ የቀረበው ከኦርሚያ ክልል ብቻ በመሆኑ የሶማሌንም ምላሽ መስማት ያስፈልጋል።</p>

<p>በም/ቤት አባላቱ ገለጻ በሁለቱ ከልሎች የይገባኛል ጥያቄ በተነሳባቸው አካባቢዎች ልማት ተጓቷል፣ በሕዝቡ የልማት የመጠቀም መብት ላይ አሉታዊ ተጽእኖ አሳድሯል። ሥራዎችም ሊሰሩ አልቻሉም።</p>

<p>የፌዴሬሽን ም/ቤት በጉዳዩ ላይ የሶማሌ ክልልን አስተያየት የሚጠብቅ መሆኑን ገልጾ በጉዳዩ ላይም የፌዴራል ጉዳዮች ሀሳቡን እንደሚቀበል፣ የሕገ መንግሥትና ክልል ጉዳይ ቋሚ ኮሚቴ ወደፊት በሚደረገው የም/ቤቱ ስብሰባ ላይ የሁሉንም ወገኖች ሀሳብ አካቶ እንዲያቀርብ ኃላፊነቱን ሰጥቷል።</p>

<p>በሶማሌና በኦሮሚያ ክልሎች የሚኖሩ የዱቤ ብሔረሰብ አባላት በብሐረሰብነት ለመታወቅና አዲስ ክልል የመመስረት ጥያቄ ለፌዴሬሽን ም/ቤት ማቅረባቸውን በዚህ ስብሰባ ላይ የሁሉንም ወገኖች ሀሳብ አካቶ እንዲያቀርብ ኃላፊነቱን ሰጥቷል።</p>

<p>የዱቤ ብሔረሰብ አባላት ለም/ቤቱ ባቀረቡት ጥያቄ በሶማሌና በኦሮሚያ ክልሎች መብታቸው እንዳልተከበረ ጠቅሰዋል። የፌዴሬሽን ም/ቤት ጥያቄያቸው ለሶማሌና ለኦሮሚያ ክልሎች ም/ቤት አስቀድሞ መቅረብ እንዳለበት ጠቅሷል።</p>

<p>የፌዴሬሽን ም/ቤት ለኦሮሚያና ለሶማሌ ክልል ጉዳዩን አስመልክቶ በደብዳቤ ጥያቄ አቅርቧል። ኦሮሚያ ምላሽ መስጠቱም በአፈጉባኤው ተጠቅሷል።</p>

<p>ከኦሮሚያ ክልል የዱቤ ብሐረሰብን አስመልክቶ ለም/ቤቱ በቀረበ ጥናት የብሔረሰቡ አባላት በቀበሌና በወረዳ ጭምር የተወከሉ ሰዎች አሏቸው። ባህላቸውን እና ቋንቋቸውን የሚያሳድጉበት መድረክ ግን አልተፈጠረላቸውም ብሏል።</p>

<p>በዚህ የፌዴሬሽን ም/ቤት 4ኛ አመት 2ኛ መደበኛ ስብሰባ ላይ በርካታ አስተያየቶች ቀርበዋል። ከእነዚህ መካከል የበጀት ቀመር፣ የሕዝብ ቆጠራ ውጤትና የሕዝብ ውክልና የሚሉ ጉዳዮች ይገኙባቸዋል።</p>

<p>የም/ቤት አባላቱ በቀጣዩ ዓመት በጀት ቀመር ላይ ለመነጋገር ጉዳዩን በልዩ ስብሰባ ለማየት ወስነዋል። </p>

<p>በሶማሌና በአፋር ክልሎች ከዚህ ቀደም የተደረጉት ምርጫዎች መሰረት ያደረጉት በደርግ ጊዜ የተካሔደውን የሕዝብ ቆጠራ ውጤት መሆኑን ከየአካባቢው የመጡ የም/ቤት አባላት ገልጸዋል። በመንግስት ተካሂዶ በነበረው የሕዝብ ቆጠራ ውጤት መሰረት ከመጪው ዓመት ምርጫ በፊት የምርጫ አከላለል እንዲደረግ ጠይቀዋል። በቆየው የህዝብ ቆጠራ ውጤት ቦርዱ በመጠቀሙ ደረሰብን ያሉትን ችግር ጠቅሰዋል። በሶማሌ ክልል ሊበን ዞን ለ400 ሺህ ህዝብ አንድ የም/ቤት አባላት መወከሉና በሌሎች አካባቢዎች በመቶ ሺህ ሕዝብ አንድ እንዲወከል በመደረጉ ፍትሀዊ አይደለም ብለዋል። ምርጫ ቦርድም ኃላፊነቱን በአግባቡ ሊወጣ ባለመቻሉ እንዲጠየቅና ለወደፊቱም በህገ መንግሥቱ መሰረት እንዲሰራ ይነገረው ሲሉ ጠይቀዋል።</p>

<p>የፌዴሬሽን ም/ቤት አፈጉባዔ የተባለውን ችግር መሰረት በማድረግ የም/ቤቱ የህገ መንግሥትና የክልል ጉዳዮች ኮሚቴ ከምርጫ ቦርድ ጋር ተቀናጅቶ ለቀጣዩ ስብሰባ ሪፖርት እንዲያቀርብ ጠይቀው ተቀባይነት አግኝቷል።</p>

<p>የኦሮሚያ ክልል ፕሬዚዳንት ለም/ቤቱ በጻፉት ደብዳቤ የምርጫ ቦርድ በኦሮሚያ ክልል ስር ባሉ 16 ወረዳዎች ባለፈው የሶማሌ ክልል የወረዳ ምርጫ ሲያካሂድ አብሮ ምርጫ እንዲከናወን በማድረግ መስተዳድር እያለ ሌላ መስተዳድር በማስመረጡ ቅሬታቸውንም መግለጻቸው ተጠቅሷል።</p>




<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 08 ቀን 1996</a></p>

</body>
</html>	
 