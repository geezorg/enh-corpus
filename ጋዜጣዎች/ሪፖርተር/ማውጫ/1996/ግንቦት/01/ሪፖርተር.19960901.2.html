<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ድራማ ከኢትዮጵያ የብድር ቅነሳ በስተጀርባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>

<body bgColor="#fff8dd">

<h2 align="center">ድራማ ከኢትዮጵያ የብድር ቅነሳ በስተጀርባ</h2>


<p>በዓለም ባንክ እና በአይ ኤም ኤፍ የዳይሬክተሮች ቦርድ ለኢትዮጵያ በተደረገው የ1. ቢሊዮን ዶላር (አሁን ባለው ዋጋ) የሚሆን የዕዳ ቅነሳ የተወሰነበት ስብሰባ ላይ ላዩን እንደሚታየውና እንደሚሰማው ሳይሆን በውስጡና በስተጀርባው አስገራሚና ውስብስብ ድራማ እንደነበረበት ምንጮቻችን ገለጹ።</p>

<p>ስማቸው እንዳይገለጽ የፈለጉ በአዲስ አበባና በውጭ የሚገኙ ዲፕሎማቶችና የአበዳሪ ተቋማት ኤክስፐርቶችን በኢሜይል፣ በፋክስና በስልክ አነጋግረን እንደገለጹልን በመጨረሻ ዕዳውን ለመቀነስ ስምምነት ላይ ቢደረስም እያንዳንዱ የቦርድ አባል ቅሬታና ተቃውሞ ያሰማበት ስብሰባ እንደነበር ገልፀውልናል።</p>

<p>ሩሲያ የነበራትን አቋም በሚመለከት ስማቸው እንዳይጠቀስ የጠየቁ አዲስ አበባና ሞስኮ የሚገኙ ዲፕሎማቶችና ኤክስፐርቶች እንደገለፁት በኢትዮጵያ ሪፎርም ተካሂዷል በሚለው ጉዳይና በዕዳው ቅነሳ ላይ አገሪቱ ቅሬታ እንደነበራት ጠቅሰዋል።</p>


<p>ለኢትዮጵያ ብድር ከሰጡ አገሮች በከፍተኛ ደረጃ የምትታየው ሩሲያ እንደሆነችና ዕዳውም ይቀነስ ከተባለ የሚቀነሰው የዚህችው አገር ዕዳ እንደሆነ ገልፀዋል። ይቀነስ ከተባለው ዕዳ 1. ቢሊዮን ዶላርር የሩሲያ ነው። የሚቀነሰው የሩሲያ ገንዘብ ስለሆነ ዕዳ ላይ ሌላው ብዙ መናገሩ እንዳላስደሰታቸው ምንጮቹ ይገልፃሉ።</p>

<p>በኢትዮጵያ የኢኮኖሚ ሪፎርም ፕሮግራም እየተካሄደ ነው የሚለውን አባባል ብዙ እንዳልተዋጠላቸው ሩሲያኖቹ በስብሰባው ላይ ገልጸዋል። በኢትዮጵያ ሪፎርም የተጀመረው ከሩሲያ ጋር በተመሳሳይ ጊዜ ነው። በኢትዮጵያ ሪፎርሙ ሲካሄድ በሌሎች የአፍሪካ አገሮች ተጀምሯል። ነገር ግን በሌሎች ወዳጅ የአፍሪካ አገሮችና በኢትዮጵያ የተካሄደው ሲተያይ የኢትዮጵያ አጥጋቢ አለመሆኑን ሩሲያ በስብሰባው ላይ መግለፅዋን ምንጮቹ ጠቅሰዋል።</p>

<p>ኢትዮጵያ ዕዳ እንዲቅነስላት የቀረቡ ነጥቦች ፈጣን የሆኑ የግልን ሴክተሩን የሚያንቀሳቅሰው ኢኮኖሚ ሊፈጠር ያልቻለ ሪፎርም እንደሆነ ሩሲያኖች በስብሰባው ላይ ገልፀዋል።</p>

<p>ሌላው ቀርቶ ሩሲያ ራሷ ኢትዮጵያ ውስጥ የመኪናና የትራክተር በመሳሰሉ መገጣጠሚያዎች ኢንቨስትመንቶች ለማንቀሳቀስ ያደረገችው ሙከራ እንኳን አመቺ ሁኔታን ሊፈጥር ያልቻለ የሪፎርም ሒደት እንደሆነ በስብሰባው ተገልጿል።</p>

<p>የኢትዮጵያ የፋይናንስ ሴክተር ራሱ በሪፎርም አንፃር ሲታይም ምንም ርቀት ያልተሄደ እና በሌሎች ሪፎርም ባደረጉ አገሮች እንደሚታየው እንኳ ስቶክ ማርኬት እንኳን ሊፈጥር ያልቻለ ነው በማለት ሩሲያ በስብሰባው ላይ እንደወቀሰች ምንጮቹ ጠቁመዋል።</p>

<p>ሩሲያ በዕዳው ቅነሳ ላይ ለመስማማት ያስቸግረኛል ብላ ያቀረበችው ሌላው ነጥብ የባጀት አጠቃቀም ጉዳይ እንደሆነ ማንነታቸው እንዲገለጽ ያልፈለጉ የሩሲያ ዲፕሎማቶችና ኤክስፐርቶች ይገልፃሉ በዚህም በባጀት አጠቃቀም ላይ ብዙ ጉድለት እንደሚታይ፣ መዋቅሩ መስፋቱና እስከ ወረዳ ድረጃ ለተቀመጡ ሀላፊዎች የተመደበው ደሞዝና የደሞዝ ጭማሪ ትምርህትና ጤናን በመሳሰሉት ዘርፎች ከሚመደበው ባጀት በላይ መሆኑን በመግለፅ ቅሬታዋን ሩሲያ መግለጿ ታውቋል።</p>

<p>እነዚህ ሁሉ ተደማምረው ከሁሉም አበዳሪዎች በላይ በኢትዮጵያ ላይ ዕዳ ያላት ሩሲያ በዕዳ ቅነሳ ላይ ለመስማማት ተችግራ ድምፅ ተአቅቦ ለመስጠት እንደመረጠች እነዚሁን ምንጮች ገልጸዋል።</p>

<p>አሜሪካም በትሬዥሬው ዲፓርትመንትና በሌሎች በኩል በኢትዮጵያ ሪፎርም እየተካሄደ ነው በሚለው ጉዳይ ላይ ተቃውሞና ቅሬታ እንዳሰማች ስማችን አይገለፅ ያሉ ዲፕሎማቶችና ኤክስፐርቶች ይገልጻሉ።</p>

<p>ኢትዮጵያ አካሄደች የተባለው አደረጃጀትና ሪፎርም ከፊሉ ከ10 ዓመት በፊት የተካሄደ፣ የቀረው ደግሞ ከ5 ዓመት በፊት የተወሰደ እርምጃ መሆኑን የአሜሪካ የገንዘብ ሚኒስቴር ጉዳዩን ጠንቅቆ እንደሚያውቅ ገልጿል። ትልቁ የአሜሪካ መንግስት ቅሬታ ባንክን በሚመለከት ሪፎርም ኢትዮጵያ ያደረገችው ነገ አለመኖሩን ነው ። የኢትዮጵያ መንግስት የባንኪንግ ሪፎርም ሊጀመር ቀርቶ አለኝ የሚለውን የንግድ ባንክ እንኳ ሊያቀና ሊያስተካክለው አልቻለም ብለዋል። የንግድ ባንክን በውጭ አማካሪዎች እንዲንቀሳቀስ አድርገዋለሁ ያለውን እንኳን ስማዊና ለመታየት ብሎ የሚያደረው እንጂ ሪፎርም ለማድረግ ብሎ እንደማያደርገው አሜሪካ በሚገባ እንደምታውቅ በዚሁ ስብሰባ የጠቀሰች መሆኗን ምንጮቻችን አክለው ገልፀዋል።</p>

<p>አሜሪካ በቴሌና በመብራት ኃይል አካባቢ ያለው ሁኔታም ቅር እንዳሰኛት በስብሰባው ገልፃለች።እነዚህ ተቋማት በሞኖፖሊ የተያዙ የአሜሪካ ኩባንያዎች እንኳን በቴሌኮሙኒኬሽን ስራ መንቀሳቀስ ትችላላችሁ ተብለው ኢትዮጵያ ከገቡ በኋላ ዘርፉ ዝግ ስለሆነ ለውጥ ለማድረግም ስለማይፈልጉ እነዚህ ድርጅቶች ኢትዮጵያን ትተው በአሁኑ ወቅት በደቡብ አፍሪካ ኢንቨስት እያደረጉ መሆኑን አሜሪካ በቅሬታ በስብሰባው ላይ ገልጻለች። ከዚህ ሌላ በእርሻ ኢንቨስት ለማድረግም የአሜሪካ ኩባንያዎች ወደ ኢትዮጵያ መጥተው ለእርሻ አመቺ የሆነ መሬት ሊሰጣቸው ባለመቻሉ እነሱም ተመልሰዋል።ስለሆነም ከሌሎች የአፍሪካ አገሮች ጋር ሲተያዩ የነጻ ኢኮኖሚውን ሁኔታ ኢተዮጵያ በአግባቡ ማካሄድ እንዳልቻለች በኢትዮጵያ ሪፎረም ተካሄደ በሚል እዳው ይቀነስ ማለት እንደሚያስቸግራት አሜሪካ መገለጿን ምንጮቹ ጠቅሰዋል።ኢትዮጵያ ከአሜሪካ ያለባት እዳ 61 ሚሊዮን ዶላር ነው።</p>

<p>ጀርመንም 88 ሚሊዮን ዶላር ያክል በብድር መልክ ለኢትዮጵያ ሰጥታለች።በዚህ የእዳ ቅነሳ ስብሰባ ላይ ጀርመንም ቅሬታዋን ገልጻለች። በተለይም በበጀት አጠቃቀምና አጠፋፍ ላይ ቅሬታ እንዳላት አመልክታ የኢትዮጵያ የባጀት አጠቃቀም እና አጠፋፍ በሚገባ እንደማይታወቅ፣ አስፈላጊ ያልሆኑ መዋቅሮች እየዘረጋች ባጀቱ ለማይጠቅም ነገር እየጠፋ መሆኑን ጠቅሳ አሳስባለች። በተለይ ደግሞ የመሰረተ ልማት ሚኒስቴር እና የአቅም ግንባታ ሚኒስቴር የመሳሰሉትን የተንዛዙ ሚኒስትሪዎች እየፈጠረች ለእነዚህም አላስፈላጊ ገንዝብ እየመደበች ማባከኑዋን በስብሰባው ላይ ገልፃለች። </p>

<p>ጣሊያንና እስፔንም በስብሰባው ላይ በኢትዮጵያ የሚደረገው እንቅስቃሴ ላይ ቅሬታቸውን አመልክተዋል። ጣሊያን ለኢትዮጵያ ከፍተኛ ብድር ከሰጡ አገሮች አንዷ ናት። በብድር መልክ ብቻ 337 ሚሊዮን ዶላር ሰጥታለች። ሆኖም ግን ቅሬታዋን ገልፃለች።</p>

<p>ለልማት ተብሎ የሚሰጠው ብድር ጨረታዎች በአግባቡ በኢትዮጵያ ስለማይካሄዱ እየባከኑ እንደሆነ ጠቁመዋል። በመሰረተ ልማት አካባቢ የሚደረጉ ጨረታዎች የአውሮፓ ድርጅቶችን በጨረታው እንዳይሸነፉ በዋጋ መቀነስና በሌላ ምክንያት ለቻይና ነው የምንሰጠው እየተባለ መሄዱ ቅሬታ እንዳላቸው አልሸሸጉም።</p>
<p>ስፔን በበኩሏ በዚህ ስብሰባ በኢትዮጵያ ተደረገ የተባለውን የኢኮኖሚ እንቅስቃሴ አምርራ ተቃውማለች ዲፕሎማቶችና ኤክስፐርቶቹ ስፔን ኢትዮጵያ በተደጋጋሚ በድርቅ የተጠቃች አገር መሆኗን በአግባቡ እንደምትረዳ፣ ነገር ግን ራሷን ለመቻል ጥረት ከማድረግ ይልቅ በውጭ ዕርዳታና ብድር ጥገኛ ሆኖ የምትኖር አገር ሆናለች ብላለች። ሌላ ኢኮኖሚክ ሪፎርሞች ሊደረጉ ቀርቶ ፕራይቬታይዜሽኑ እጅግ ዘገምተኛ መሆኑን ስፔን እንደወቀሰች እነዚሁ ምንጮች ገልፀዋል።</p>

<p>ለኢትዮጵያ ኢኮኖሚ መውደቅ ምክንያት በዓለም ደረጃ የቡና ዋጋ መውደቅ ነው የሚለው አባባል ስፔን ብዙ እንዳልተዋጠላት ጠቅሳለች። የቡና ዋጋ በዓለም ላይ መውደቅ የጀመረው ከ6 ዓመት በፊት ስለሆነ አሁን ዕዳውን ለመሰረዝ እንደ ምክንያት ሆኖ መቅረቡ ብዙ እንዳልተዋጠላት ጠቁማለች። ሌሎች አገሮችም የቡና መውደቅ ብቻ ብዙም እንዳልጎዳቸው ስፔን አሳስባለች።</p>

<p>ስፔን እንደምትለው ከሆነ በዓለም የቡና ዋጋ ወደቀ ቢባልም የኦርጋኒክ ቡና በዓለም ደረጃ አሁንም ዋጋው ከፍተኛ እና ተፈላጊ መሆኑን ጠቅሳ ኢትዮጵያ ይህን ቡና ማምረት ትችላለች ብላለች። ሆኖም እንዲህ ያለውን ቡና በብዛት ለማምረትና ለመሸጥ ጥረት ስታደርግ አትታይም በማለት ወቅሳለች።</p>

<p>እንደነዚህ አይነት ወቀሳዎች፣ ተቃውሞዎች እና የተለያዩ መከራከሪያ ነጥቦች ሲመጡ ኢትዮጵያን ወክሎ በስብሰባው የሚገኝ አካል እንዲኖር አይፈቅድም። ኢትዮጵያ ዕዳ እንዲቀነስላት መከራከሪያ ነጥቧን ቀድማ በፅሑፍ አቅርባለች። ድህነትን ለመቀነስ የተደረገው ጥረት፣ ማክሮ ኢኮኖሚውን ለማስተካከል የተወሰዱ እርምጃዎችን ከማቅረብ ጀምሮ ዲሴንትራላይዜሽን መካሄዱ ተጨማሪ ባጀት ወደ ወረዳዎች መውረዱ፣ 230 የሚሆኑ የመንግሥት ድርጅቶች ፕራይቬታይዝ መሆናቸው ንግድ ባንክ በውጭ አማካሪዎች መታገዙ እና የቫት ታክስ በቅርቡ መጀመሩን በመዘርዘር ኢትዮጵያ በፅሑፉ ጠቅሳለች። በትምህርት ረገድም በት/ቤት ክፍል ይደገሙ የነበሩት የተማሪዎች ቁጥር ሰባት በመቶ መቀነሱን አሳታውቃለች። ከዚህ አልፎም ኤች አይ ቪ ኤድስን ለመቆጣጠርና ጤናን ለመጠበቅ የዓመት 50 ሚሊዮን ኮንዶም ሲሰራጭ የነበረው አሁን እስከ 65 ሚሊዮን ማሰራጨት መጀመሯም ቀርቧል።</p>

<p>ይህን ሁሉ ተሰብሳቢዎች ተቀብለውታል። አልተከራከሩበትም። ያልተቀበሉት አርሶ አደሩ በማዳበሪያ ያለውን ችግር በሚመለከት ነው። በቀላሉ ብድር ለማግኘት የሚያስችል አሰራር እንደሌለ እና የክልል መንግሥታት የማዳበሪያ ብድር ለሚሰጡ ኩባንያዎቹ ዋስትና መስጠታቸው ትክክል እንዳልሆነ በመጥቀስ ወቅሰዋል። ለተሰብሳቢዎቹ ኢትዮጵያ ያቀረበችው ነጥብ ሳይሆን ሪፎርም መካሄድና አለመካሄድ በዋናነት ተጠቅሶ ኢትዮጵያ ሪፎርም አካሂዳለች በነፃ ገበያ ትመራለች። የግሉን ዘርፍ ታበረታታለች ብሎ የሚያምን ግን አልተገኘም።</p>

<p>በስብሰባው ላይ ዋነኛ አማላጅ ሁና የነበረችው እንግሊዝም በኢትዮጵያ የተፈለገው ሪፎርም ተካሂዷል ብላ ለመከራከር ተችግራ እንደነበር ዲፕሎማቲክ ምንጮቹ ጠቅሰዋል። እንግሊዝ የተከራከረችው ኢትዮጵያ የሚፈለገውን ለውጥ ስላካሄደች ሳይሆን ዕዳ ካልተቀነሰላት ሪፎርም ለማካሄድ ፍላጎቱ ቢኖራትም ሪፎርም ማካሄድ አትችልም። ለውጥ እንዲካሄድ የምንፈልግ ከሆነ የግድ ዕዳ መቀነስ አለብን በሚል መነሻ እንደተከራከረች እነዚህ የዲፕሎማቲክ ምንጮች ይገልፃሉ።</p>

<p>ስለዚህ ዕዳ የሚቀነስበትን ምክንያት ደግሞ ደጋግሞ የማስረዳት ሃላፊነት የወደቀው በዓለም ባንክ ላይ ነው። ዓለም ባንክም ለማሳመን ሞከረ። መከራከሪያ ነጥቡም ኢትዮጵያ ካለብድር መኖር አትችልም። ካልተበደረች ሪፎርምም ማድረግ አትችልም ሪፎርም አድርጌያለሁ ብትልም ተግባር ላይ ማዋል አትችልም። አሁን ባለው ሁኔታ ኢትዮጵያ ብድር ልትበደርና ፈጽሞም ልትመልስ አትችልም።</p>

<p>ብድር ልትከፍል የምትችለው ካለው ዕዳ ስንቀንስላት ብቻ ነው። ስለዚህ የመበደር አቅም እንዲኖራት የምንፈልግ ከሆነ ዕዳ እንቀንስላት በማለት ሲል ተከራክሯል።</p>

<p>ዓለም ባንክ ይህን የመጨረሻ መከራከሪያ ነጥብ ካቀረበ በኋላ አበዳሪዎቹም ኢትዮጵያ ሪፎርም አድርጋለች አላደረገችም የሚለውን ክርክር ትተው ካላበደርናት መንቀሳቀስ አትችልም የሚለውን ጉዳይ ማየት ጀመሩ። ያስቀመጥነው መከራከሪያ ነጥብና ቅሬታ እንዳለ ሆኖ ዕዳ የመቀነሱን እድል እንስጥ በሚል ስሜት ስለገቡ ነው እንደነበር ምንጮቹ ገልፀው አያይዘውም ወደ ድምፅ የሄዱት በዚህ አይነት አጣብቂኝ አማራጭ ውስጥ ስለገቡ ነው አሜሪካ ጀርመን ጣሊያን ስፔን እና ሌሎችም ወደ እዳ እንቀንስላት የሚል ድምፅ የሰጡት በማለት ተናግረዋል።</p>

<p>ውጤታማ ያልሆኑ የፓርቲ ኩባንያዎች የፖለቲካ ድጋፍ እያደረጉ የሚያካሂዱት የቢዝነስ እንቅስቃሴ አወንታዊ ውጤት እንዳላመጣ ጠቅሰዋል። አጥብቃ ትቃወም የነበረችው አሜሪካን በስተመጨረሻ ድምፅ በመስጠት ተከራክራ ይቀነስላት ከሚሉት ጋር ስትጨመር ሩሲያ በመጨረሻ ከመቃወም ወደ ድምፅ ተአቅቦ በመሸጋገር በዚሁ ወጥታለች።</p>

<p>በስብሰባው የነበረው ሌላው አስገራሚ ሁኔታ የዕዳ አቀናነሱ ዝርዝር ፕሮግራምና የብድር አሰጣጡ ዝርዝር ፕሮግራም ነበር። በመጀመሪያ ደረጃ ዓለም ባንክ ከአሁን በኋላ ለኢትዮጵያ የሚሰጠው ብድር እና ለባጀት ድጎማ ተብሎ የተሰጠው የ7 መቶ ሚሊዮን ዶላር በአንድ ጊዜ የሚሰጥ ሳይሆን 19 ዓመታት የሚፈጅ እንደሆነ ምንጮቹ ገልጸዋል። </p>

<p>ለምሳሌ ይቀነሳል የተባለው 1. ቢሊዮን ዶላር እ.ኤ.አ በ2001 1.18.275 ሚሊዮን ዶላር፣ በ2002 ደግሞ 25.71.366 ሚሊዮን ዶላር፣ በ2003 ደግሞ 28.02.988 ሚሊዮን ዶላር ፣ በ2004 ደግሞ 31.156.51 ቢሊዮን ዶላር እያለ በ2019 ደግሞ 17.19.68 ሚሊዮን ዶላር ይቀንስና እዳው ይጠናቀቃል። ይህ አቀናነስ እዛው ለተሰብሳቢው ግልጽ በሆነ መንገድ በሰነድ የቀረበ ሲሆን እዳው በአንድ ጊዜ የሚቀነስ ባለመሆኑ የሀሳብ ለውጥ ካመጡ ለመቆጣጠርም የሚያመቻቸው መሆኑን ያሳያል።</p>

<p>የሚያሳዝነው ይሄ ብቻ ሳይሆን ዕዳ ቅነሳው በ19 ዓመት ሲጠናቀቅ ኢትዮጵያ በ19 ዓመት ውስጥ የምታገኘው ብድር ከእነ ወለዱ ሲታሰብ ከ19 ዓመት በኋላ የሚኖርባት ብድር 2. ቢሊዮን ዶላር ይደርስና ዕዳው ወደ ነበረበት ይመለሳል።</p>

<p>ይህ ሐቅ የዓለም ባንክ ራሱ በመድረኩ በይፋ መግለፁን አዲስ አበባ የሚገኙ የውጭ ዲፕሎማቶችና ኤክስፐርቶ ለጋዜጣው ጠቅሰዋል። ኢትዮጵያ ከዓለም ባንክ እና አይ.ኤም.ኤፍ በየዓመቱ 6 መቶ ሚሊዮን ዶላር በብድርና በስጦታ የምታገኝ ከሆነ ይህ የዕዳ ቅነሳ ቢደረግም ኢትዮጵያ 3 ቢሊዮን ዕዳ ይኖርባታል።</p>

<p>እ.ኤ.አ ከ2004-2005 ይህ ብድር 3. ቢሊዮን ዶላር ይሆናል። እስከ 2010 ድረስ እዳችን 5.7 ቢሊዮን ዶላር ይደርሳል። በ2020 ዕዳችን 7. ቢሊዮን ዶላር ይሆናል። ስለዚህ ከ19 ዓመት በኋላ 1. ቢሊዮን ዶላር እዳ እየተቀነስ ቢጠናቀቅም ሌላው ዕዳችን ከነወለዱ የተከማቸ 7. ቢሊዮን ዶላር ይደርሳል። በዚህም ነገሩ ውሃ ቅዳ ውሃ መልስ መሆኑን እንደሚያሳይ መረዳት ያስችላል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ግንቦት 1 ቀን 1996</a></p>

</body>
</html>
