<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ንግድ ባንክ ለስኮትላንድ ባንክ ማስጠንቀቂያ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ንግድ ባንክ ለስኮትላንድ ባንክ ማስጠንቀቂያ ሰጠ</h2>


<p>የኢትዮጵያ ንግድ ባንክ የማኔጅመንት አማካሪው ለሆነው የስኮትላንድ ባንክ በውሉ መሰረት ተገቢውን ሥራ አልሰራህም በሚል ማስጠንቀቂያ መስጠቱን ውስጥ አዋቂ ምንጮች ገለጹ።</p>

<p>የስኮትላንድ ባንክ የማማከር ሥራውን ከመጀመሩ በፊት ለአማካሪነት ይመጣሉ የተባሉ ባለሙያዎች ዝርዝር መግለጫና ችሎታ ቢኖርም የመጡት ባለሙያዎች የተባለውን የማያሟሉ መሆኑን የጠቆሙት ምንጮች የባንኩ ቅሬታም ከዚህ የመነጨ መሆኑን ጠቅሰዋል።</p>

<p>የስኮትላንድ ባንክ መጀመሪያ የኢትዮጵያ ንግድ ባንክን ለማማከር ከተስማማበት የገንዘብ ስምምነት በተጨማሪ ጠይቆ የተሰጠው መሆኑን ምንጮቻችን ገልጸው ማሟላት የሚገባውን የሥራ ዘርፍ አሟልቶ ባይሰራም በዚህ ደረጃም ተማክሮ ለመስራት ባንኩ ፍላጎት እንደሌለው አብራርተዋል።</p>

<p>በተያያዜ ዜና የንግድ ባንኩ የብድር ትንተናና ክትትል ኃላፊው ዶ/ር አብርሃም ኃይለየሱስ ለእረፍት እንግሊዝ አገር እንደሄዱ ሳይመለሱ መቅረታቸው ታውቋል። ዶ/ር አብርሃም ከእርሻ ጋር በተያያዘ የሚሰጡ የገጠር ብድሮችን በሃላፊነት ይከታተሉ እንደነበር የጠቀሱት ምንጮቻችን የብራሌ እርሻ ልማት 80 ሚሊዮን ብር ብድር ስላልተመለሰና በአጠቃላይም በአፋር ክልል ለእርሻ የተሰጠ ብድር አለመመለሱ የሳቸውን ክፍል ስለሚመለከት ይህ ሁኔታ ስጋት ሳይፈጥርባቸው እንዳልቀረ ምንጮች ይጠቁማሉ። ይህ በእንዲህ እንዳለ መንግሥት ምርቶቻቸውን ወደ ውጪ ለሚልኩና ወደፊትም በዘርፉ ለሚሠማሩ ባለሃብቶች ከመደበ 1. ቢሊዮን ብር ውስጥ እስካሁን ጥቅም ላይ የዋለው 236 ሚሊዮን ብር ብቻ መሆኑንና እየቀረበ ያለው የብድር ጥያቄ ከተጠበቀው በታች መሆኑን አቶ ሞገስ ጨመረ የኢትዮጵያ ልማት ባንክ ስራ አስኪያጅ ገለጹ።</p>

<p>ሥራ አስኪያጁ ሰሞኑን ለንባብ ለበቃው የአ/አ ንግድ ም/ቤት ልሳን "ንግድና ልማት" ጋዜጣ እንደገለጹት ብድሩ ከተፈቀደ ጊዜ ጀምሮ በቀጥታ የብድር ጥያቄ ያቀረቡ የብድር ጥያቄ ቁጥር 123 መሆኑንና ያቀረቡት የብድር ጥያቄ መጠንም በአጠቅላይ 1. ቢሊዮን ብር እንደነበር አስታውሰው ከነዚህ ውስጥ ተገቢውን መመዘኛ ያሟሉ 26 ያህል ባለሀብቶች ወደ 236 ሚሊዮን ብር በብድር የወሰዱና በመውሰድ ላይ የሚገኙ መሆኑን ገልጸዋል።</p>

<p>ለባንኩ የቀረበው የብድር ጥያቄ መጠን ከተጠበቀው በታች መሆኑ ያመለከቱት ሥራ አስኪያጁ ለዚህም የተለያዩ ምክንያቶች እንደነበሩ ጠቁመዋል። በዚሁ መሠረት ባለሀብቶች ብድሩን ለመውሰድ ከአጠቃላይ ፕሮጀክቱ በካሽ እንዲያስይዙ የሚጠየቁት 30 በመቶ ገንዘብ ማግኘት አለመቻል፣ በቅድሚያ ለልማት የሚውል መሬት ማገኘት ስላለባቸው እነዚህን ነገሮች ለማሟላት በጥረት ላይ እንደሚገኙ ለማወቅ መቻላቸውን አስረድተዋል።</p>

<p>የብድሩ ተጠቃሚ ለመሆን ከባንኩ ጋር ቀጥታ ግንኙነት ፈጥረው ከነበሩት 123 ባለሀብቶች አብዛኛዎቹ ተመልሰው እንዳልመጡ አቶ ሞገስ ጠቁመው ይኸን ሁኔታ በማጤን ባንኩ የብድር ፖሊሲውን ለህዝቡ ለማስተዋወቅና ቀልጣፋ አገልግሎት ለመስጠት ጥረት መጀመሩን ተናግረዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ህዳር 14 ቀን 1996</a></p>

</body>
</html>	














