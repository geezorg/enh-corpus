<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕዝብ ፍላጐት የሚያስከብር ንግግር እንጂ ድርድር አያስፈልግም" ዶ/ር ሰለሞን እንቋይ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሕዝብ ፍላጐት የሚያስከብር ንግግር እንጂ ድርድር አያስፈልግም" ዶ/ር ሰለሞን እንቋይ</h2>


<p>የኢትዮጵያ መንግሥት በአልጀርሱ ስምምነት መሠረት የተላለፈውን የሄጉን ውሳኔ እንደገና በድርድር ለማየት ፍላጎት ካለው በቅድሚያ የመደራደሪያ ነጥቦቹን ለሕዝብ ውይይትና ውሣኔ በግልፅ እንዲያቀርብ ዶ/ር በየነ ጴጥሮስ ጠየቁ። የትግራይ ክላልዊ መንግስት ምክር ቤት አፈ ጉባኤ ዶ/ር ሰለሞን እንቋይ ደግሞ ድርድር ሳይሆን የሕዝብን መብት አሳልፎ የማይሰጥ ንግግር ሊጀመር እንደሚችል ገልጸዋል። ኤርትራ በድጋሚ የምንደራደርበት ጉዳይ የለም ብላለች።</p>

<p>የኢትጵያዊያን ዴሞክራሲያዊ ኃይሎች ኅብረት ሊቀመንበር ዶ/ር በየነ ጴጥሮስ በተለይ ከሪፖርተር ጋር ባደረጉት ቃለምልልስ እንደገለጹት መንግስት በድንበር ኮሚሽኑ ውሳኔ ያጣውን ጥቅም በድርድር አገኛለሁ ብሎ ካመነ የመደራደሪያ ነጥቦቹ በማያዳግም ሁኔታ የሕዝብን ጥቅም የሚያስጠብቁ እንዲሆኑ ለሕዝቡ በቅድሚያ ማሳወቅና ማወያየት ይገባዋል ብለዋል።</p>

<p>በኢትዮጵያና በኤርትራ መካከል ያለው የድንበር ችግር የባድመ እና የኢሮብ ህዝቦች ጉዳይ ብቻ አለመሆኑን ያመለከቱት ዶ/ር በየነ የአፋር ሕዝብ የኢትዮያዊነት ጥያቄና ሌሎችም በትክክል ምላሽ ሊያገኙ የሚችሉት የሕዝብን ውሣኔ መሠረት ያደረገ ድርድርና እንቅስቃሴ ማካሄድ ከተቻለ ብቻ ነው ሲሉ አስተያየታቸውን ሰጥተዋል።</p>

<p>መንግሥት ካለፈው ስህተቱ ተምሮ የመደራደሪያ ነጥቦቹንና ስልቶቹን ለሕዝብ ይፋ በማድረግ ግልፅ የሆነ አካሄድ ከመያዝ በተጨማሪም በጉዳይ ላይ የሚደራደር አንድ ራሱን የቻለ አካል መሰየም እንደሚያስፈልግ ዶ/ር በየነ አሳስበዋል።</p>

<p>በዚሁ ጉዳይ ላይ ያነጋገርናቸው የትግራይ ምክር ቤት አፈ ጉባኤ ዶ/ር ሰለሞን እንቋይ በበኩላቸው በኢትዮ-ኤርትራ ድንበር ላይ የድንበር ኮሚሽኑ የሰጠውን ፍትሐዊ ያልሆነ ውሳኔ መለወጥ እንዲቻል መንግስት ከኤርትራ መንግስት ጋር ድርድር ሳይሆን የህዝቡን መብት አሳልፎ የማይሰጥ ንግግር ሊጀመር እንደሚችል ገልጸዋል።</p>

<p>በሁለቱ አገራት መካከል ያለው ድንበር በሁለቱም መንግስታት በኩል የሚታወቅ መሆኑን የሚያስረዱት ዶ/ር ሰለሞን በሀገር ሽማግሌዎችም ሆነ በየደረጃው በሚገኙ የመንግስት ባለሥልጣናት መካከል የሚካሄደው ንግግር አንዱ ያንዱን መሬት የማይወስድበት እና የሕዝቡ ፍላጎት የሚከበርበት ንግግር መሆን እንዳለበት ተናግረዋል። ከባድመም ሆነ ኢሮብ አካባቢ በኮሚሽኑ ውሳኔ የኤርትራ ናቸው የተባሉትን የኢትዮጵያ ግዛቶች ሕዝቡ አገሩ ስለሆነ አሳልፎ እንደማይሰጥም ጠቁመው መንግስትም እስከ መጨረሻው በዚህ የህዝብ አቋም መሰረት መመራት እንዳለብት አሳስበዋል።</p>

<p>በአሁኑ ወቅት በባድመ አካባቢ ሕዝቡ ሰላማዊ ኑሮውን በተረጋጋ ሁኔታ እያካሄደ፣ የመልሶ ማቋቋም ግንባታዎችም እየተካሄዱ ቤት የሚሰሩም ቤታቸውን እየሰሩ መሆኑን የጠቀሱት አፈጉባኤው በቅርቡ የኤርትራ መንግስት አንድ ሚሊሽያ ባልታወቀ ሁኔታ ተገድሏል ብሎ አንሚ ያወጣውን መግለጫ ተከቶሎ የኩናማ ነፃነት ግንባር የተባለው የኤርትራ መንግስት ተቃዋሚ ሀላፊነቱን መውሰዱን በመገናኛ ብዙሃን መግለፁን አስታውሰው በኢትዮጵያ በኩል አንድም የሰላም ሒደቱን የሚያደናቅፍ እርምጃ እንደሌለ አረጋግጠዋል።</p>

<p>በሌላ በኩል ሐሙስ ዕለት ወደአገራቸው የተጠሩትና የአፍሪካ ህብረት የኤርትራ ተወካይ የነበሩት አምባሳደር ሳሊህ ኦማር "ኢትዮጵያውያን በፍርድ ቤት ያጡትን በንግግር ለማግኘት ይፈልጋሉ። ለእነርሱ ብለን ወደ ንግግር የምንመለስበት ጉዳይ የለም" በማለት የመንግስታቸው አቋም አለመቀየሩን አረጋግጠዋል። የድንበሩን ጉዳይ "የሞተ፣ ያለቀለት ጉዳይ ነው" ያሉት አምባሳደሩ ከተመድ የዜና ወኪል ጋር ያደረጉት ቃለምልልስ " በምን ጉዳይ ነው የምነጋገረው?" በማለትም ጠይቀዋል። የኢትዮጵያ መንግስት የድንበር ውሳኔውን ላለመቀበል ውስጣዊ ምክንያቶችን እየፈጠረ ነው ሲሉ የተናገሩት አምባሳደሩ "ኢትዮጵያ ውስጥ የሚፈጠርን ማንኛውንም ነገር ለማስቀረት ስንል ሕዝባችንን፣ ድንበራችንን ወይም የያዝነውን ቦታ መልቀቅ አንፈልግም" ብለዋል። አምባሳደሩ የኢትዮጵያ መንግስት የኮሚሽኑን ውሳኔ ሕዝብ አይቀበለውም፣ ጉዳዩ የፖለቲካ ቀውስና ጦርነት ይፈጥራል በማለት ውሳኔውን አለመቀበሉ አሳማኝ ምክንያት አይደለም ብለዋል። የዚህን ምክንያት ሲያብራሩ "የኢትዮጵያ ሕዝብ ስልጡን ነውና" በማለት ነው። "የሞራልም የህግም የበላይነት አለን፣ ነገር ግን ከኢትዮጵያውያን ጋር ቁጭ ብለን መነጋገርና በነጻና ገለልተኛ ኮሚሽን ውሳኔ የተሰጠበትን የድንበር ጉዳይ ማንሳት አንፈልግም" በማለት አምባሳደሩ የኤርትራን አቋም በድጋሚ ገልጸዋል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ህዳር 14 ቀን1996</a></p>

</body>
</html>	














