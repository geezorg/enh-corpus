<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ኅብረት ኢትዮጵያ የድንበር ውሳኔውን እንድትቀበል በድጋሚ አሳሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአውሮፓ ኅብረት ኢትዮጵያ የድንበር ውሳኔውን እንድትቀበል በድጋሚ አሳሰበ</h2>


<p>የአውሮፓ ህብረት ኢትዮጵያ የድንበር ኮሚሽኑን ውሳኔ አልጀርስ ላይ በፈረመችው ስምምነት መሠረት የመጨረሻና የፀና አድርጋ እንድትቀበልና ተግባራዊ እንድታደርግ በድጋሚ አሳሰበ።አዲሱ የሚዲያ ህግ ህገ መንግስታዊ መብቶችንና ዋስትናዎችን ወደ ተግባር በመለወጥ ላይ ያተኮረ እንዲሆን፣ የመያዶች ህግም የመንግሥት ያልሆኑ ተሳትፎዎችን ይበልጥ የሚያበረታታ መሆን ያለበት ነው ሲል አስታውቋል።</p>

<p>የወቅቱ የአውሮፓ ኅብረት ፕሬዚዳንት የሆነችው የኢጣሊያ አምባሳደር ሚስተር ጉዊዶ ላቴላ ይህንን የገለጹት አለፈው ሰኞ ኢትዮጵያ አመታዊ የሥራ አፈጻጸም የግምገማ ሪፖርት ባቀረበችበት የምግብ ዋስትና ጥምረት መድረክ ላይ የአውሮፓ ህብረትን አቋም እና መግለጫ ባሰሙበት ወቅት ነው። አምባሳደሩ በዚሁ መግለጫቸው የአውሮፓ ህብረት የለጋሾች ቡድን በዚህ ጉዳይ ላይ ያቀረበውን መግለጫ በሙሉ የራሱ አድርጐ እንደሚቀበለው ገልጸው የኢትዮጵያ ሪፖርት (አንኑአል ፕሮግረስስ ረቪአው) የፖሊሲ አፈጻጸሞችን በሚመለከት ረገድ መንግሥት በተለይም የማሻሻያ (ረፎርም) አጀንዳዎችን በማስፈጸም ሂደት ውስጥ ባጋጠሙት ችግሮች ላይ ይበልጥ ቢያተኩር ኖሮ ይወድ እንደነበር ገልጸው በዚህ ላይ ለለጋሽ አገሮች ቡድን አስተያየት ጋር የሚጣጣም አቋም እንዳላቸው አስረድተዋል።</p>

<p>የሰብዓዊ መብቶችን ሁኔታ ለማሻሻል፣ የህግ የበላይነትን ለማስፈን፣ ዲሞክራሲን ለማስረጽ የሚታየው የመንግሥትን ቁርጠኝነት ይበል የሚያሰኝ ነው ያሉት አምባሳደሩ የአውሮፓ ህብረት ከዚህ ጋር አያይዞ የኢትዮጵያ መንግሥት ይህንን ቁርጠኝነት ትርጉም ወዳለው ተግባር እንዲተረጉመው ጠይቀዋል። በኢትዮጵያና በኤርትራ መካከል ያለው ሁኔታ በአካባቢው ባሉ አገሮች ውስጥ ለሚካሄደው ልማትና እድገት ቅድመ ሁኔታ መሆኑን የገለጹት አምባሳደሩ ሁለቱ ሀገሮች የመንግሥታቱን ድርጅት የፀጥታው ምክር ቤት ውሳኔ የድንበር ኮሚሽኑን ብይንና የገቡትን ስምምነቶች እንዲተገብሩና ለነሱም ተገዢ እንዲሆኑ በተለይም ደግሞ በመካከላቸው የሚገኘውን ስር የሰደደና ጤናማ ያልሆነ ፖለቲካዊ ግንኙነት ማስወገድ ያለባቸው መሆኑን ገልጸዋል።</p>

<p>ኢጣሊያዊው አምባሳደርና በኢትዮጵያ የአውሮፓ ህብረት ተወካይ በህብረቱ ዓል አገሮች ህብረቱን በአባልነት እየተቀላቀሉ ባሉ መንግሥታት እንዲሁም በአውሮፓ ኮሚሽን ስም በሰጡት በዚህ መግለጫ የአውሮፓ ህብረት አባላት ብዛት በቅርብ ጊዜ ውስጥ ከ15 ወደ 25 ከፍ እንደሚልና ይህም የ500 ሚሊዮን ህዝብ ገበያ እንደሆነ ገልጸው ከዚሁ ኢትዮፕያ ይምትጠቀመው የቲዮፓይ ምርቶች እንዲህ ላለው የዓለም ግዙፍ ገበያ ከቀረጥ ነፃ የሆነ ምርቶቿን ማስገባት መቻሏንም ጭምር ነው ብለዋል። የአውሮፓ ህብረትና ኢትዮጵያ በኮቶኑ ስምምነት ላይ የተመሠረተ ትስስር እንዳላቸው ጭምር የገለጹት አምባሳደሩ በዚሁ ስምምነት አንቀጽ 8 መሰረት በቅርቡ በከፍተኛ የአመራር ደረጃ እንደገና ነፍስ የዘራበት የፖለቲካዊ ውይይት መድረክ ኢትዮጵያ ህብረቱ እርስ በርስ የሚያስችል ዕድል ይፈጥራል ብለዋል። ከነዚህ ከፍተኛ ጉዳዮች መካከል አንዱ ነው ያሉትንና 1997 ላይ የሚካሄደውን አገር አቀፍ ምርጫ ገልጸው መንግሥት በያዘው ግልጽና የሚያበረታታ አመለካከት መሠረት ህብረቱ የምርጫውን ሂደትና ምርጫውን ራሱ የሚታዘብ ልዑክ መላክ ይችል ዘንድ የመንግስትን ግብዣ ነቅቶ ይጠብቃል ብለዋል። </p>

<p>ህይወት ያለው፣ ንቁ ፓርላማና አማራጭ ስትራቴጂዎችን በነፃነት የሚያራምድና የሚያወያይ ተቃዋሚ አንድ ዲሞክራሲያዊ ሥርዓት በደንብ እንዲሠራ የሚያደርግ እጅግ አስፈላጊ ነገር መሆኑን አምባሳደሩ ጠቅሰው በዕውቀት ላይ የተመሠረተ ውይይትና የሃሳብ መንሸራሸር እንዲኖር ደግሞ ነጻ ሚዲያ መሠረታዊና ወሳኝ ነው ብለዋል። ከዚህም አኳያ ሚዲያው የሚሠራበትን የህግ ማዕቀፍ አስመልክቶ መንግስት እያካሄደ ያለውን ተግባራት በከፍተኛ ትኩረት ህብረቱ እንደሚከታተለውና አዲስ የሚወጣው የፕሬስ ህግና የኢንፎርሜሽን አዋጅ ህገመንግሥቱን በሥራ ላይ የሚተረጉም መሆን አለበት ሲሉ ገልጸዋል።</p>

<p>ይህ በእንዲህ እንዳለ የተመድ ዋና ፀሐፊ ኮፊ አናን በኢትዮጵያና በኤርትራ መካከል የተፈጠረውን የተካረረ አለመግባባት የሚሸመግሉና ሁለቱንም ወገኖች ወደ ውይይት የሚያመጡ አዲስ ልዑክ ሊሰይሙ ነው።</p>

<p>ሮይተርስ የተመድን የዲፕሎማቲክ ምንጮች በመጥቀስ አርብ ዕለት እንደዘገበው የቀድሞው የካናዳ ውጭ ጉዳይ ሚኒስቴር ሊሎይድ ኦውርዚ ለዚሁ ዓላማ በቅርቡ ይሾማሉ ተብሏል። ሰሞኑን በተሰራጩት ዘገባዎች የቀድሞው የአሜሪካ ፕሬዚዳንት ቢል ክሊንተንም ለዚህ ተልዕኮ መታጨታቸው መዘገቡ ይታወሳል። ኦውርዚ ፀረ ሰው ፈንጂዎች በዓለም እንዳይመረቱ ባደረጉት ከፍተኛ ዘመቻ የሚታወቁ ሲሆን እ.ኤ.አ ከ1996-2000 ለአገራቸው የውጭ ጉዳይ ሚኒስትር ሆነው አገልግለዋል። በአሁኑ ወቅት በብሪቲሽ ኮሎምቢያ ዩኒቨርስቲ የዓለም አቀፍ ጉዳዮች ኢንስቲትዩት ሃላፊ ናቸው።</p>

<p>ይህ የተመድ እርምጃ ኢትዮጵያ ድርጅቱ በድንበር ውዝግቡ ጣልቃ እንዲገባ ላቀረበችው ጥያቄ የተሰጠ ምላሽ መሆኑን ታዛቢዎች ይጠቁማሉ። አደራዳሪው ልዩ ልዑክ የሚሾሙበት ትክክለኛ ጊዜም ሆነ የተልእኮ ዝርዝር ዓላማ በዘገባው አልተጠቀሰም።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ህዳር 28 ቀን 1996</a></p>

</body>
</html>	














