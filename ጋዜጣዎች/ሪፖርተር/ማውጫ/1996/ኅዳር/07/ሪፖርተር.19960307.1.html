<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንወይ ገ/መድህን ከኮሚሽነርነት ሊለቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እንወይ ገ/መድህን ከኮሚሽነርነት ሊለቁ ነው</h2>


<p>የፌዴራል የሥነ ምግባርና የፀረ-ሙስና ኮሚሽን ኮሚሽነር ወ/ሮ እንወይ ገ/መድህን ከከፍተኛ የመንግስት ባለሥልጣናት እና ከኢህአደግ አመራር ጋር በተፈጠረ አለመግባባት ስራቸውን እንደሚለቁ ምንጮች ገለጹ። በኮሚሽኑ የማቋቋሚያ አዋጅ አንድ ኮሚሽነር ለ6 ዓመት ይቆያል የሚለው ህግም እንደሚሻሻል ምንጮቻችን ገልጸዋል።</p>

<p>ከፍተኛ ባለሥልጣናቱን ሳያማክሩ የምርጫ ቦርድ ዋና ጸሐፊ አቶ አሰፋ ብሩ እንዲታሰሩ ውሳኔ ሰጥተዋል በሚል ወዲያውም የመንግስት ባለሥልጣናት በጉዳዩ ገብተው 24 ሰዓት ባልሞላ ጊዜ እንዲፈቱ ከተደረገ በኋላ መቃቃር ተፈጥሮ ቆይቷል።</p>

<p>በቅርቡ በኮሚሽነሯ እና በመንግስት ከፍተኛ ባለሥልጣናት መካከል በተደረገ ውይይት ወ/ሮ እንወይ ሥልጣናቸውን በፍቃዳቸው ለቀዋል በሚል ከኃላፊነታቸው እንዲነሱና ነገሩ እልባት እንዲያገኝ ስምምነት ላይ መድረሳቸውን ምንጮቹ ጠቅሰዋል።</p>

<p>ወ/ሮ እንወይ በአዋጅ ቁረ 235/93 መሰረት "የኮሚሽኑ ኮሚሽነር የስልጣን ዘመን 6 ዓመት ይሆናል፣ አስፈላጊ ሲሆን በተወካዮች ም/ቤት በድጋሚ ይሾማል" የሚለውን አዋጅ ለማሻሻል እና በሌሎች ላይ ተመሳሳይ ችግር እንዳይፈጠር በማለት ዝግጅት እየተደረገ መሆኑን እነዚሁ ምንጮች ይጠቅሳሉ። </p>

<p>ወ/ሮ እንወይ ገ/መድህን ከብአዴን ማዕከላዊ ኮምቴ አባልነታቸው እንዲወርዱ የተደረገው በፖሊት ቢሮ አባላት ግፊት እንደነበር የሚታወስ ሲሆን በዚያ ጉባኤ ላይ ኮሚሽነሯ ትዕዛዝ አይቀበሉም፣ ውሳኔ ሲወስኑ አያማክሩም ተብለው መገምገማቸው መዘገቡ አይዘነጋም።</p>

<p>በሌላ ዜና በፌዴራል ስነምግባርና የፀረ ሙስና ኮሚሽን የጀርባ አጥንት እንደሆነ የሚነገርለት ምረምራ መምሪያ ግልፅነት የሌለው፣ መፈራራት የሰፈነበት፣ ባለጉዳዮች የሚያለቅሱበት ነው ተባለ።</p>

<p>ይህ የተገለፀው መምሪያው በተለይ የሙስና ወንጀሎችን የማጣራት፣ ጥቆማዎችን የመቀበልና የማጣራት ከፍተኛ ኃላፊነት የተጣለበት በመሆኑ አሠራሩን ለመፈተሽ እንዲያስችል ከኮሚሽኑ እና ከሌሎች መንግሥታዊ አካላት በተውጣጣ አጥኚ ቡድን የተሠራው ጥናት ለሠራተኞች ባለፈው ሐሙስ እና ዓርብ ይፋ በሆነበት ጊዜ ነው።</p>

<p>በተለይ የምርመራ መምሪያ አስተባባሪ አቶ ኃይሉ በርሄ ከመምሪያው ሠራተኞች ጋር ተግባብቶ በመስራት፣ ግልፅነት የሰፈነበት አመራር በመስጠት፣ የባልደረቦቻቸውን ኃሳብ በመቀበል ረገድ ችግር እንደነበረባቸው ተወስቷል።</p>

<p>ኮሚሽነር ወ/ር እንወይ ገ/መድህን በመሩት በዚሁ ስብሰባ ላይ የብሔራዊ ምርጫ ቦርድ ዋና ፀሐፊ የሆኑት አቶ አሰፋ ብሩ የኮሚሽኑን ትዕዛዝ ባለማክበር ጉዳይ ከተያዙ በኋላ "በድርድር ተፈቱ መባሉ" ኮሚሽኑን ለከፍተኛ ትችት እንዳጋለጠው ተጠቁሟል።</p>

<p>ከቴሌኮሚኒኬሽን ጉዳይ ጋር በተያያዘ ባልተፈቀደላቸው ተግባር ላይ ተሰማርተዋል ተብለው የተያዙ ተጠርጣሪዎች ምርመራም ለፈዴራል ፖሊስ ብቻ መተው አልነበረበትም የሚል ወቀሳ ተሰንዝሯል። መምሪያው እንዲህ አይነት ከባድ ወንጀሎችን ራሱ መከታተል ካልቻለ የመኖሩ ፋይዳ ምንድነው ነው ተብሏል።</p>

<p>በኮሚሽኑ ምርመራ መምሪያ እና ዐቃቤ ሕግ መምሪያ መካከል ያለው የላላ ቅንጅት መጥበቅ እንደሚኖርበትም በዚሁ ጥናት ተጠቁሟል።</p>

<p>ስብሰባው መፍትሄ ናቸው ያላቸውንም ነጥቦች አመልክቷል። በዚሁ መሠረት ያሉት ኃላፊዎች ተጠባባቂዎች በመሆናቸው በራስ መተማመን ይጎድላቸዋል። ስለሆነም ብቃት ያለው ዳይሬክተር እንዲሾምለት ስራው በበቂ የሰው ኃይል እንዲታገዝ ሃሳብ ቀርቧል። ከዚህ በተጨማሪ ኮሚሽኑ የሲቪል ሰርቪስ መከታተያ ቢሮ ራሱን ችሎ ኢንዲደራጅ፣ የሙስና ጥቆማ አቅራቢዎች ጥቆማ በአፋጣኝ ምላሽ ለመስጠት የሚያስችል አሰራር እንዲዘረጋ ኃሳብ አርበዋል። የኮሚሽኑ ምርመራ መምሪያን አሰራር በፈተሸው ስብሰባ ላይ አስተባባሪው አቶ ኃይሉ በርሄ አለመገኘታቸውን ምንጮቻችን ጠቁመዋል።</p>



<p class="align-center"><a href="/Gazettas/Reporter/info/Repoter.sera.html">ከሪፖርተር ህዳር 7 ቀን 1996</a></p>

</body>
</html>	














