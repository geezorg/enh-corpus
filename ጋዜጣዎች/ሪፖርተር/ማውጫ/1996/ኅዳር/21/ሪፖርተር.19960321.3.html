<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለእነ ስዬ አብርሃ የመከላከል መብታቸው ተጠበቀላቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለእነ ስዬ አብርሃ የመከላከል መብታቸው ተጠበቀላቸው</h1>


<p>በሙስና ወንጀል ተጠርጥረው ጉዳያቸው በመታየት ላይ ያሉት አቶ ስዬ አብርሃ እና ጠበቆቻቸው በነጻነት ለመመካከር አልቻንም ሲሉ ለፌዴራል ጠቅላይ ፍ/ቤት አቤቱታ አቀረቡ። ከጠበቃዬኤ ጋርም ሆነ ከወንድሞቼ ጋር የቀርበብኝ ክስ በተመለከተ ነፃ ሆኔ ለመነጋገር አልቻልኩም። ፍ/ቤቱ ይህቺን እንኳን አነስተኛ አገልግሎት ኦያሰጠኝ አልቻለም ብለዋል።</p>

<p>ነፃነቴ ባልተረጋገጠበት ሁኔታ ተከላከል ተብዬ ብይን ተሰጥቱአል ያሉት አቶ ስዬ በቅድሚያ ነፃነቴ እንዲጠበቅ ፍ/ቤቱ ያመቻችልኝ ሲሉ ጥያቄ አቅርበዋል። ከዚህ ቀደም ባቀረብኩት ማመልከቻ ከዚህ ፍ/ቤት የምጠብቀው ፍትህ እንደሌለና ለታሪክነቱ ስል ብቻ ክርክር መቀጠል እንደምፈልግ ገልጫለሁ በማለት በዕለቱ የተሰጠውን ብይን እንዳላረካቸው ለፍ/ቤቱ ገልፀዋል።</p>

<p>የተከሳሽ ጠበቆችም በበኩላቸው የክሱ ሁኔታ አንዱ ከሌላው ተከሳሽ ተነጥሎ የሚታይበት ዓይነት ባለመሆኑ ሁሉንም ተከሳሾች በአንድ ላይ አግኝቶ ለማነጋገር አልቻንም ብለዋል። በተለይ አቶ ስዬ አብርሃን ለማነጋገር የምናገኛቸው ከተለየ ጥበቃ ጋር በመሆኑ በቀጣይነት መከላከያ ለማቅረብ የምናደርገውን ጥረት ክወዲሁ አሳሳቢ ያደርገዋል ሲሉ ለፍ/ቤት አቤቱታ አቅርበዋል።</p>

<p>የቀድሞው የኢፌዲሪ ጠቅላይ ሚኒስትር አቶ ታምራት ላይኔ በበኩላቸው "ተከላከሉ" የሚለው ብይን መሠረት ለመከላከል በውጪ ያሉ ማስረጃዎቻችንን ያለችግር ተንቀሳቅሰን መሰብሰብ ያመቻችልን ሲሉ አመልክተዋል።</p>

<p>ፍ/ቤቱ በዚህ ጉዳይ ላይ ተነጋግሮ ብይን ለመስጠት ለሕዳር 25 ቀጠሮ ይዟል። የተጠርጣሪዎች የመከላከያ ማስረጃ የሚቀርብበት ቀነ ቀጠሮ በዕለቱ እንደሚወሰንም ፍ/ቤቱ አስታውቋል።</p>

<p>በተያያዘ ዜና የፌዴራል ጠቅላይ ፍ/ቤት በእነአቶ ስዬ አብርሃ ላይ በተለያዩ መዝገቦች የቀረበውን ክስ መርምሮ ብይን ሰጥቱዋል።</p>

<p>በዚሁ መሠረት በ1ኛው ክስ አቶ አሰፋ አብርሃ፣ አቶ ስዬ አብርሃ፣ አቶ ምህረተአብ አብርሃ፣ በ2ኛ ክስ አቶ አሰፋ አብርሃ፣ አቶ ስዬ አብርሃ፣ አቶ ታምራት ላይኔና አቶ ካህሣይ አባይ ይከላከሉ የሚል ብይን ሰጥተዋል።</p>

<p>አቶ ፍስሐ አብርሃ የመንግስት 30 በመቶ አክስዮን ያለበት አምቼ ኩባንያ መኪኖቹን በርካሽ እንዲሸጭ አግባብተዋል በሚል የቀረበባቸው ክስ በሰውም ሆነ በሰነድ ማስረጃ አልተረጋገጠም። በአንድ ማስረጃ አቶ ፍስሐ መኮኖችን መረከቡ ቢረጋገጥም በግዢው ውስጥ ያለውን ድርሻ አያሳይም፣ አቃቤ ህግ ፍሬ ነገሩን በበቂ ሁኔታ አላስረዳም በሚል ፍ/ቤቱ መከራከር ሳያስፈልጋቸው በዚህ ጉዳይ በነፃ እንዲሰናበቱ በይኗል። በዚሁ መሠረት አቶ ፍስሃ ሌላ ክስ የሌለባቸው በመሆኑ እንዲፈቱ ለማረሚያ ግዜ ደብዳቤ እንዲፃፍ አዟል።</p>

<p>ሌላው አቶ ፍጡርዘአብ አስገዶም የኢትዮጵያ መንግሥትን በመወከል በአምቼ ኩባንያ የቦርድ አባል ሆነው ይሰሩ በነበረት ወቅት ለአቶ ስዬ ወንድሞች ሕገወጥ ጥቅም ለማሰኘት አስበው 19 በመቶ የሽያጭ ቅናሽ እንዲያገኙ የአምቼ የሥራ ኃላፊዎችን አግባብተዋል በሚል የቀረበውን ክስ ፍ/ቤቱ ስላልተቀበለው ግለሰቡ መከላከል ሳያስፈልጋቸው በነፃ እንዲሰናበቱ በይኗል። አቶ ፍጡርዘአብ አስገዶም ውጪ ሀገር በመሆናቸው ምክንያት ክሱ በሌሉበት የሚታይ መሆኑ ይታወሳል።</p>

<p>በትግራይ ክልል ከሜታ አቦ ቢራ የሽያጭ ውክልና ጋር በተያያዘም አቶ ምህረተአብ አብርሃ ለትንቤን አውራጃ ያከፋፈሉት ከነበሩት አቶ ሀጎስ ሃደራ የተባሉ ግለሰብ በተደራቢነት የማከፋፈል ውክልና በአቶ አሰፋ አርሃ ትዕዛዝ አግኝተዋል በሚል የቀረበው ክስ ፍ/ቤቱ መርምሮ የአንደኛው ምስክር በተለያየ ጊዜ የሰጡት ቃል እርስ በርሱ የሚጋጭ መሆኑን፣ ሁለቱ ግለሰቦች በፍላጎታቸው ለሦስት ወራት በሽርክና ሲሰሩ እንደነበርና ሽርክናቸው ሲፈርስ አቶ ሃጎስ ከአቶ ምህረተአብ ለተንቤን አውራጃ ሜታ ቢራ አከፋፋይነት በአቶ አሰፋ አብርሃ ግፊት አግኝቱዋል ለማለት በሰነድም በሰውም ማስረጃ ባለመረጋገጡ አቶ አሰፋ እና አቶ ምህረተአብ መከላከል ሳያስፈልጋቸው በዚህ መዝገብ በነፃ እንዲሰናበቱ ወስኗል።</p>


<p class="align-center"><a href="/Gazettas/Reporter/info/Reporter.sera.html">ከሪፖርተር ህዳር 21 ቀን 1996</a></p>

</body>
</html>	














