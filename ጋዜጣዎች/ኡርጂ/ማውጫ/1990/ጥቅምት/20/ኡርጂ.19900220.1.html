<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነፃው ፕሬስ ህልውና አስጊ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የነፃው ፕሬስ ህልውና አስጊ ሆኗል</h1>


<p>ከ1990 ዓ.ም መግቢያ ጀምሮ በአዲስ መልክ የተጀመረው የነፃ ፕሬስ አባላትን የማዋከብ፣ የማስፈራራትና በመንግሥት ደህንነት ኃይሎች አፍኖ ወስዶ ማሰሩ ቀጥሎበት ይገኛል። የኡርጂ ጋዜጣ ተጠባባቂ ዋና አዘጋጅ አቶ ሰለሞን ነመራና ምክትል ዋና አዘጋጁ አቶ ተስፋዬ ደሬሣ ጥቅምት 6 ቀን 1990 ዓ.ም ከጋዜጣው ዝግጅት ክፍል ቢሮ ውስጥ እንዳሉ ከአንድ የእለቱ እንግዳ አዛውንት ጋር በሲቪል ታጣቂ የመንግሥት ኃይሎች ተይዘው ተወስደው እስከዛሬ ድረስ ማዕከላዊ ወንጀል ምርመራ በእሥር ቤት ውስጥ ሲቆዩ በግልፅ ውሳኔ የማግኘትና ክሳቸውንም የመጠየቅ መብቱ ሣይሰጣቸው፣ እንዲሁም ዋስትና የማግኘት መብት ሳያገኙ ታስረው ይገኛሉ። ለአቶ ተስፋዬና አቶ ሰለሞን ተይዘው መታሰር ምክንያት የሆነ ባለፉት ሳምንታት ውስጥ በመካኒሣ አካባቢ ስለሞቱትና ስለተሰወረው አንደኛው ግለሰብ የመንግሥት ሚዲያዎች «ህገ-ወጥ የኦነግ ታጣቂዎች» በሚል ገልፆ፣ የኡርጂ ጋዜጣ ዝግጅት ክፍል ግን ጭብጥ መረጃዎችን አሰባስበው ግለሰቦቹ ህገወጥና ታጣቂዎች ሳይሆኑ ፍንፍኔ ውስጥ በመደበኛ ሥራቸው ላይ የሚገኙ ሲቪሎች ናቸው በማለት በዘገቡት ምክንያት እንደሆነ ከአንዳንድ ምንጮች ለማወቅ ተችሏል።</p>

<p>በተመሣሣይ ሁኔታ ብልሱማ የሥነጥበብ፣ የህትመትና የማስታወቂይ ሥራ ኃላፊነቱ የተወሰነ የግል ማህበር ዋና ሥራ አስኪያጅ የሆኑት አቶ ጋሮማ በቀለ ከመደበኛ ሥራቸው ላይ እንዳሉ ሲቪል በለበሱ የመንግሥት የደህንነት ኃይሎች ጥቅምት 17 ቀን 1990 ዓ.ም ከቀኑ 4፡30 ሰዓት ላይ ተወስደው ይህ ዜና እስከተጠናቀረበት ጊዜ ድረስ የደረሱበትና ያሉበትን ሁኔታ ለማወቅ አልተቻለም። ባሁኑ ጊዜ መንግሥት የነፃው ፕሬስ እንቅስቃሴን ለመገደብን ዴሞክራሲያዊ ተልዕኮውን ለማኮላሸት በስፋት ተያይዞት ያለውን የማዋከብ፣ አፍኖ የመሰወርና ህልውናቸውንም ከሥጋት ላይ የመጣሉን ድርጊት የሚቃወሙ የነፃ ፕሬስ አባላት አብዛኞቹ በክልል አሥራ አራት ፖሊስ ቁጥጥር ሥር ታስረው ሲገኙ፣ ገሚሶቹም በፍርድ ቤት ውሳኔ ወህኒ ከሚገኙት ሌላ ያለፍርድ ቤት ትዕዛዝ ወይም መመሪያ ፖሊስ ጣቢያ ውስጥ ሲታጎሩና ከፊሎቹም በተለያዩ ቀናቶች ሲቪል በለበሱ የፀጥታ ኃይሎች እየተደፈሩ፣ እየታወኩና እየተሳደዱ የመገኘታቸው ሁኔታ በሀገሪቷ ውስጥ ተፈጥሮ የነበረውን አንፃራዊ የነፃው ፕሬስ ነፃነትን ለማጥፋት አሊያም በዚህ መሰል ተግባራት ተስፋ ወደ ማስቆረጥ ለማዝቀጥ የታሰበ እንደሆነ የነፃው ፕሬስ አባላቱ ይስማሙበታል። በዚህ ዓይነቱ ወከባና የአፈና ተግባር ውስጥ ደግሞ የጋዜጣና ጋዜጠኛ ህልውና አጠያያቂ ስለሚሆኑ ሙያዊ ግዴታን መወጣቱ አዳጋች እንደሚሆንና የህግ የበላይነትን ከማምከን ጀምሮ ዴሞክራሲያዊ መብቶችን በኃይል እርምጃ የሚጋፋው መንግሥት የራሱን ህጎችና ደንቦች ከመፃረር ያለመቆጠቡ አሣሣቢነትም ችግሩን እንደሚያገዝፈው ብዙዎች ያወሣሉ።</p>

<p>ከስድስት ወራት በፊት በኒውዮርክ ከተማ በተከበረው የዓለም ጋዜጠኞች የነፃነት ቀን ክብረ በዓል ላይ የዓለማቀፍ ጋዜጠኞች ተንከባካቢ ኮሚቴ ዳይሬክተር ዊልያም ሆርሜ ጀፈርሰን አለዓለማቀፉ ፕሬስ ጠቅላላ ሂደቶችና ስላጋጠሙት ችግሮች አስመልክተው በሰጡት መግለጫ ላይ በመንተራስ የሣንዴይ ኔሽን ጋዜጣ ግንቦት 4 ቀን 1997፣ በቁጥር 2228 ዕትሙ «የዓለማችን አሥሩ የጋዜጣና ጋዜጠኞች ጠላቶች» በሚል ርዕስ ሥር ባሰራጨው ዜናው በፕሬስና የፕሬስ ሙያተኞች አፈናና ግድያ እውቅና ያተረፉ ናቸው በማለት የአሥር ሀገር መራሄ-መንግሥታት በተዋረድ አስፍሯቸዋል። በዘገባው መሠረት የአልጄሪያው ወታደራዊ መሪ አንታሪ ዞሁበሪ፣ የቻይናው ፕሬዚዳንት ጂያንግ ዘሚን፣ የኩባው ሶሻሊስት መሪ ፊደል ካስትሮ፣ የናይጄሪያ ወታደራዊ መሪ ጄኔራል ዳን ሣኒ አባቻ፣ የቱርክ ጠቅላይ ሚ/ር ኔክማቲን ሄርባካን ሉካንቬንኮ፣ የኢትዮጵያው ጠቅላይ ሚ/ር መለስ ዜናዊ፣ የበርማ መሪ ብርጋየር ጄኔራል ዛን ሽዌ፣ የአልባኒያው መሪ ሣሊ በርሻ፣ የቤሌሩሲያው አሌክሣንደር ሉካቬንኮ እና የኢንዶኔዥያው መሪ ሱሐርቶ ስመ-ጥሮች ናቸው።</p>

<p class="align-center"><a href="/Gazettas/Urji/info/Urji.sera.html">ከኡርጂ ጥቅምት 20 ቀን 1990</a></p>


</body>
</html>	
