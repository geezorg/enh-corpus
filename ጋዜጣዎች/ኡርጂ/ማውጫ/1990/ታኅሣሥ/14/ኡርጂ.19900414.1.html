<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሊዝና በኢንቬስትመንት ሰበብ የአዳማ ዙሪያ አርሶ አደር ከነባራዊ ይዞታው እንዳይፈናቀል ያሰጋል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">በሊዝና በኢንቬስትመንት ሰበብ የአዳማ ዙሪያ አርሶ አደር ከነባራዊ ይዞታው እንዳይፈናቀል ያሰጋል ተባለ</h1>


<font size=2><span class="bold">ኡርጂ ሪፖርተር ከአዳማ</span></font>

<p>በምሥራቅ ሸዋ ዞን፣ በአዳማ ወረዳ፣ በአዳማ ከተማ ዙሪያ ገቡን ይዞ ያለው ሰፊ አርሶአደር ባሁኑ ጊዜ በሥራ ላይ ባለው በሊዝ ፖሊሲው የመሬት ሽያጭና በኢንቬስትመንት ሰበብ በተፈጠረበት ውጥንቅንጥ ምክንያት ከነባራዊ ይዞታው እንዳይፈናቀል ካለው ስጋት በተጨማሪ በተለይም ከግብርና ከማዳበሪያ ጥምር ዕዳ ክፍያው ጫና ጋር ተደምሮ አርሶአደሩ ከማይወጣበት የችግር ማጥ ሊዘፍቃቸው ስለሚችል፣ አካባቢውን ጥሎ ወደ ወል ስደት እንዳያመራ ያሰጋል ሲሉ የውስጥ አዋቂ ምንጮች ሥጋታቸውን ገለጡ።</p>

<p>እንደ ምንጮቹ አገላለፅ የኦሮሚያ ክልላዊ መንግሥት በነደፈው የሊዝ ፖሊሲ አፈፃፀም መሰረት አንድ ኢንቬስተር የፈለገውን መሬት የኢንቬስተሩ ምርጫ አርሶ አደሩ ያለበት ለም መሬት እንኳን ቢሆን፣ አርሶ አደሩ ከዚያ መጠን ላይ ማግኘት የሚችለው ዓመታዊ ገቢ በአሥር ዓመት ጠቅላላ ገቢ ሥሌት ተሰልቶ እንዲከፈለው ከተደረገ በኋላ መሬቱን ለባለመዋዕለ ንዋዩ ኢንቬስተር ለቅቆ የመሄድ ግዴታ አለበት። ለነዚህ ተፈናቃይ አርሶአደር ሌላ ተተኪ መሬት ፈልጎ ማስፈርና በመሬት እጦት ሳቢያ ከነሙሉ ቤተሰብና የቤት እንስሣቱ ለአደጋ ሊጋለጥ ስለሚችለው ሰፊ አርሶአደር መጨነቅ የኦሮሚያ ክልል መንግሥት የራስ ምታት አይደለም። ይህ የአሥር ዓመት ጠቅላላ ገቢ ለአርሶአደሩ ስለመከፈሉም በመርህ ደረጃ ተደንግጎ ከመቀመጡ ውጪ ለወደፊቱም ሆነ ለእስካሁኑ ተፈናቅዮች ይከፈል፣ አይከፈል እስካሁን በገቢር አልታየም። በአዳማ ከተማ አካባቢ ያለው አሰራር ከገጠሩ መለየቱን የሚናገሩት እነዚህ ምንጮች እንደሚያስረዱት የአዳማ ከተማ በማስተር ፕላን ውስጥ ስላለች፣ በቂም በቀልም ሆነ በጥላቻ አሊያም መሬቱን ፈልጎት ጢስ አልባ ኢንዱስትሪ ሊመሰርትበት አንድ ኢንቬስተር የግለሰብ መኖሪያ ያለበትን ቦታ ቢጠይቅ በተለይም የኦሮሞ ብሄር ተወላጅ ይዞታ ከሆነ ወደደም፣ ጠላም መልቀቅ ግዴታው ነው። የመኖሪያ ቤቱ በመንግሥት ይዞታ ሥር የሚገኝ የኪራይ ቤት ወይም የቀበሌ ቤት ከሆነም ቤቱ ፈርሶ ለኢንቬስተሩ ሲሰጥ፣ ቤት ለፈረሰበት ነዋሪም ሌላ የምትክ ቤት ተሰርቶ ይሰጠዋል። በዚህ መልክ በሚተገበረው የኦሮሚያ ክልል ፖሊሲ ላይ ጥያቄ ያቀረበ ወይም የተቃውሞ ድምፅ ያሰማ ሰው በፀረ ልማትነት ፍርጃና ኩነኔ ከመዋከቡም በላይ ምሱን ያገኛል ይላሉ።</p>

<p>«ባሁኑ ወቅት በአዳማ ከተማ አካባቢ ኢንቬስተሮች ለም መሬቶችን እየፈላለጉ በመጠቋቆም ከክልሉ መንግሥት ጋር ተደራድረው አርሶአደሩን በማፈናቀል እየሰፈሩበት ይገኛሉ። እነዚህ ኢንቬስተሮች ደግሞ ኦሮሞዎች አይደሉም። የክልሉ መንግሥትና የኢንቬስተሮቹ የወል አሰራርና ቅንጅት በኢንቬስትመንት ስያሜ የኦሮሞ አርሶአደሮችን ከነባራዊ ይዞታው በማፈናቀል መሬቱን የመንጠቅና የትም ተበትኖ ትርፍ ጉልበቱን እያስመዘበረ በዘመናዊ ባርነት አጎብድዶ እንዲገዛ ማድረጊያ የእጅ አዙር ዘዴ ነው። በደርግ ዘመነ መንግሥት የሌላ ክልል ህዝቦችን በግልፅ የሰፈራ ፕሮግራም የኦሮሞውን መሬት የማስያዙ ተግባር፣ ዛሬ ደግሞ በኢንቬስትመንት ስም ሥውር ካባውን ደርቦ ኦሮሞውን ሀገር አልባ እያደረገ ይገኛል» የሚሉት ታዛቢዎች በአሰራሩ ላይ ያላቸውን ተቃውሞ ከመግለፅ በተጨማሪ፣ በዚህ ዓይነቱ መንገድ ከለም መሬቱ ከነከብት ቤተሰቡ የሚፈናቀለው አርሶአደር የትም ሊሄድ ስለማይችል፣ ባለው ብቸኛ አማራጭ ለኢንቬስትሮቹ ጉልበቱ ሻሽጦ ለመኖር ይገደዳል። ይህ ደግሞ ዘመናዊ የጌታና የባሪያ ሥርዓትን እውን ያደርጋል በማለት ያላቸውን ሥጋት ይገልጣሉ እንደ እነዚሁ ታዛቢዎች አባባል አንድ የኦሮሞ ብሄር ተወላጅ ኢንቬስተር በክልሉ ፓሊሲ ጥላ ሥር በአዳማና ዙሪያዋ የኢንቬስትመንት ሥራ ለማካሄድ ቢሻ ከፍተኛ ተፅዕኖ ይደረግበታል። በጠባብነት ስያሜ ይወከባል። በኦነግ ገንዘብ ነው የሚሰራው እየተባለ ስም የማጥፋት ዘመቻ ስለሚካሄድበት ወደሥፍራው ከመሄድ ይታቀባል። ይህ ዘመቻ ደግሞ ኦሮሞ ያልሆኑት ኢንቬስተሮች የኦሮሞዎችን እንቅስቃሴ ለመግታትና ከአካባቢው የማራቅ አንደኛው ሥልት ቢሆንም፣ በተለይም አብዛኞቹ ኦሮሞ ያልሆኑት ኢንቬስተሮች በግለሰብ ደረጃ ለመሬት ቅርምቱ ውድድር ቢቀርቡም ዳጎስ ባለው የልማት ማህበራት ገንዘብ ስለሚንቀሳቀሱና የመንግሥት ካዝናን ያህል ግዙፍ ነገር በኋላ ደጀንነት እንደቆመ በፖለቲካ ኢኮኖሚ ተቋም ማስፋፊያ ሥውር ውክልና ስለሚሰሩ የኦሮሞ ኢንቬስተሮች የመወዳደር ዕድሉ እንኳን ቢኖራቸው በገንዘብ ኃይል ተወዳድረው ማሸነፉ ይሣናቸዋል። በዚህም መሰረት የፖለቲካ ኢኮሞሚ ተቋማት ማስፋፊያ ወኪሎች ያለምንም ተቀናቃኝ በሊዝና በኢንቬስትመንት ስም አርሶአደሩን በማፈናቀል የኦሮሚያን መሬት ለመቀራመት ያስችላቸዋል።</p>

<p>ይህ በእንዲህ እንዳለ በዚሁ በአዳማ ወረዳ ውስጥ ወቅቱን ባልጠበቀው ዝናብ ምክንያት ጉዳት ደርሶበት የቆየውና ከገለባ ያልተሻለውን ያለፈውን ዓመት እህል አርሶአደሩ ከየማሣው ሰብስቦ ሳይጨርስ መስተዳድሩ በየአርሶአደሩ ላይ ያለውን ግብር በግብረ ኃይል ደረጃ ለማሰባሰብ ዕቅድ መያዙን የውስጥ አዋቂ ምንጮች ይገልፃሉ። ገበሬው ከጉዳት የተራረፉ ምርቶቹን ሰብስቦ ባልጨረሰበት ባሁኑ ወቅት ከምርት ስብሰባ ተግባሩ ማስተጓጎልና ቀልቡን መበተኑ ያስፈለገበት ምክንያት በውል ባይታወቅም፣ ምናልባትም በዝናቡ ሰበብ የእህል ምርት ቀንሶ ዋጋው ደግሞ እየናረ ስለሚገኝ ገበሬው በግብር ክፍያ ግዳጅ ከተወጠረ ጥሬ ገንዘብ ከየትም አምጥቶ ሊከፍል ስለማይችል ሳይወድ በግዱም ቢሆን የዓመት ልብሱና የዕለት ጉርሱን ወደጎን በመተው ያለችውን እህል ገበያ ስለሚያወጣ የምርቱ ዋጋ ይቀንሳል። ከውጪ እርዳታ ለጋሽ የረድኤት ድርጅቶች እርዳታ የማግኘት ተስፋው እየተሟጠጠ ያለው የማዕከላዊ መንግሥትም በቀላል ዋጋ የሚዘመት እህል ከገበያ ላይ የማግኘት ዕድሉን ስለሚያገኝ በጅምላ ሽመታ ከኦሮሞ አርሶአደሮች አሟጥጦ ከሰበሰበ በኋላ ለዓላማው ለማዋል ያመቸዋል። በዚህ ሂደት ውስጥ ደግሞ በግዳጅ ተይዞ ጎተራውን አራግፎ እህሉ ለገበያ የሚውለውን የኦሮሞ አርሶአደር ረሃብ አፉን ከፍቶ ይጠብቀዋል ከሚለው በተጨማሪ ገበሬው ምርቱን ከሰበሰበና የምርቱን መጠንና ውጤት ካወቀ በኋላ የመንግሥት ግብር ላይከፍል ይችላል በሚል የተሳሳተ ሃሳብ የክልሉ መስተዳድር አካላት ስለሰጉ ይህንኑ ጉዳይ ከወዲሁ ለመቅረፍ ሲባል ለዚህ ውሳኔ ሊበቁ መቻላቸውን ምንጮቹ ያስረዳሉ። ከዚህ በተጨማሪ አርሶአደሩ ከየግል የንግድ ተቋማት በብድር የወደሷቸው የማደበሪያ ዋጋ ክፍያም ከግብሩ ዕዳ ክፍያ ጋር በቅንጅት ለማካሄድ መታቀዱን የሚያወሱት እነዚህ ምንጮች እንደሚሉት በወቅት ብልሽት ሰበብ እህሉ ለአደጋ የተጋለጠበት አርሶአደር ለራሱ ፍጆታ የሚሆን ምርት እንኳን ያግኝ አያግኝ ገና ሳይረጋገጥ መንግሥት የግብር ክፍያን በግዳጅ ለመሰብሰብ ባቀደው መሰረት ገበሬው ያለችውን ምርት አግበስብሶ ለዕዳ ክፍያ ያውላል። ማዳበሪያ በዱቤ የሰጧቸው የግል ተቋማት በበኩላቸው ማዳበሪያው ከየውጪ ድርጅቶች በብድር ያመጣን ስለሆነ ያስጠይቀናል። ገበሬው መጎዳቱን እናውቃለን። ለገበሬው እርዳታ ማድረግ ደግሞ የኛ ሳይሆን የመንግሥት ፈንታ ነው፣ መንግሥት ዕዳችንን ከተካልን በገበሬው ላይ ያለውን የማዳበሪያ ዕዳ ወደረጅም ጊዜ ክፍያ ማዞር እንችል ይሆናል። ስለዚህ መንግሥት ግብር በግዳጅ ለመሰብሰብ አቀደ፣ አላቀደ ገበሬው ተጎዳ፣ አልተጎዳ የማዳበሪያ ዕዳ ጥያቄያችን አይቀለበስም ከሚል ውሳኔ ላይ በመድረሳቸው ገበሬው ጥምር ዕዳውን ለመገፍገፍ ይገደዳል።</p>

<p>ከተለያዩ አካባቢዎች እንደሚደርሱን ዘገባዎች ከሆነ ገበሬው የሚያመርታቸው ጤፍ፣ ስንዴ፣ ገብስና የመሳሰሉት ሰብሎች በዝናብ የተበላሹ ስለሆነ አብዛኞች ሰብሎች በማሣ ላይ ረግፈው በመቅረታቸው ገበሬው ለገበያ የሚያውላቸው ተረፈ ምርቶች የሉትም። የቀለቡም ጉዳይ ከጥያቄ ውስጥ ወድቆ በመገኘቱ በተመፅዋችነት የመንግሥትን እጅ መጠበቁ አልቀረም። ልትኖረው ከምትችል አነስተኛ ምርት የግብርና የማዳበሪያ ዕዳዎችን እንዲከፍል ከተገደደ ደግሞ ቤተሰቡን ለብተና ዳርጎ ራሱንም ለስደት ማጋለጡ ይከተላል። ስለዚህ በግብርና በማዳበሪያ ዕዳ፣ እንዲሁም በኢንቬስትመንት ሊዘመትበት ዝግጅት እየተደረገ ያለው የምሥራቅ ሸዋው አርሶአደር በተናጠል እና የመላው ኦሮሚያ ነዋሪው በወል ሀገር ጥሎ ወደወል ስደት አሊያም ወደአመፅ እንዳያመራ ያሰጋል የሚሉ ሥጋቶች በስፋት እየናኙ ይገኛሉ።</p>


<p class="align-center"><a href="/Gazettas/Urji/info/Urji.sera.html">ከኡርጂ ታህሣስ 14 ቀን 1990</a></p>


</body>
</html>	
