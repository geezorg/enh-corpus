<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጄኔቭ የተባበሩት መንግስታት የሰብዓዊ መብት ጉባኤ ላይ አምባሳደር ፍስሐ ይመር ተደማጭነትን አገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጄኔቭ የተባበሩት መንግስታት የሰብዓዊ መብት ጉባኤ ላይ አምባሳደር ፍስሐ ይመር ተደማጭነትን አገኙ</h2>


<p>በጄኔቭ የተባበሩት መንግስታት የሰብዓዊ መብት ጉባኤ ላይ የተመድ ጽ/ቤት የኢትዮጵያ ቋሚ መልዕክተኛ የሆኑት አምባሳደር ፍስሐ ይመር የተገኙ ሲሆን የኤርትራ መንግስት በኤርትራ የሚኖሩ ኢትዮጵያውያን ላይ ገደብ የለሽ ኢ-ሰብዓዊ ድርጊት እየፈፀመ መሆኑን በዝርዝር አስረድተዋል።</p>

<p>አምባሳደር ፍስሐ ይመር ለጉባኤተኛው እንዳሰሙት ከሆነ ኢትዮጵያውያን ሀብት ንብረታቸውን ከመዘረፋቸው በተጨማሪ የሚታሠሩ የሚገደሉና የሚገረፉ መሆናቸውንም አክለው ገልፀዋል።</p>

<p>በኤርትራም በኩል ዶ/ር በረከት ሀብተሥላሴና ዶ/ር አማረ ተክሌ መንግሥታቸውን ወክለው የተገኙ ሲሆን ሁለቱም ልኡካን በኢትዮጵያ ውስጥ ይኖሩ የነበሩ ኤርትራውያን ነጋዴዎች ሀብት ንብረታቸውን ተወርሰው በእስር እንደሚንገላቱና ሕፃናት ልጆቻቸው ተለይተው እየተሰቃዩ ስለሆነ የተ.መ.ድ የሰብዓዊ መብቶች ድርጅት እንዲያወግዝ ሲሉ የበኩላቸውን ክስ አቅርበዋል።</p>

<p>ይህ በዚህ እንዳለ ጉባኤው የሁለቱንም ሀገሮች ልዑካኖች አዳምጦ የኢትዮጵያውያኑን ልዑክ አምባሳደር ፍስሐ ይመር ያቀረቡት አቤቱታ (ክስ) ትክክለኛ መሆኑን ሲደግፍ ሁለቱ የኤርትራ ልዑካን ስብሰባውን ላይ ጩኸትና ሁካታን በመፍጠር አምባሳድር ፍስሐ ይመርን ተቃውመው ውጣ ዝምበል በሚሉ ተራ ቃላት ሲናገሩ ትዝብት ላይ መውደቃቸውን ለማወቅ ችለናል።</p>

<p>ዶ/ር አማረ ተክሌ ለኤርትራ መገንጠል ኮሚሽን ሲቋቋም ኮሚሽነር ሆነው ሲያገለግሉ የቆዩና በኢትዮጵያ የውጭ ጉዳይ ሚኒስቴር መ/ቤትም ከአምባሳደር ፍስሐ ጋር የሠሩ ናቸው።</p>

<p>ዶ/ር በረከት ኃ/ሥላሴ ኤርትራ ስትገነጠል በሕገ መንግሥት አርቃቂ ኮሚሽን ሊቀመንበርነት ሲያገለግሉ የነበሩ ሲሆን በአ/አበባ ከተማም ከኢትዮጵያዊት ባለቤታቸው ልጅ የወለዱና ቤት ንብረትም እንዳላቸው በቅርብ ከሚያውቋቸው ሰዎች ለመረዳት ችለናል።</p>

<p>በጠቅላይ በጄኔቭ የተ.መ.ድ ሰብዓዊ መብት ጉባዔ ላይ አምባሳደር ፍስሐ ይመር ሀገራቸውን ለከፍተኛ ዲፕሎማሲያዊ ድል ያበቁ በመሆናቸው ሊመሰገኑ እንደሚገባ የፖለቲካ ሰዎች ይናገራሉ።</p>


<p class="align-center"><a href="/Gazettas/Tikusat/info/Tikusat.sera.html">ከትኩሳት ነሐሴ 6 1990</a></p>

</body>
</html>	
