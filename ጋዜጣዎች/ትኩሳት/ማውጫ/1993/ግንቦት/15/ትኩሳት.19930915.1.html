<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነፃው ፕሬስ ላይ ማስፈራሪያው ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ነፃው ፕሬስ ላይ ማስፈራሪያው ቀጥሏል</h1>


<p>በነፃ ፕሬስ ጋዜጠኞች ላይ እየደረሰ ያለው ወከባ ማስፈራሪያ ምክንያት እየፈለጉ ወደማዕከላዊ ወንጀል ምርመራ ቃል እንዲሰጡ መጠራቱ በተጠናከረ ሁኔታ ቀጥሏል።</p>

<p>ባለፈው ሳምንት የኢትዮጵያ ነፃ ፕሬስ ጋዜጠኞች ማህበር (ኢነጋማ) በጋዜጠኛው ላይ የተከፈተው አዲስ ክስ እንዳሳሰበው በወጣው መግለጫ ገልጽውል። ከተማሪዎች ንቅናቄ ጋር በተያያዘ የመብረቅ ጋዜጣ ሥራ አስኪያጅ ሰይፉ መኮንን አንድ ብርጭቆ ሻይና አንድ ዳቦ እየተሰጠው ጨለማ ውስጥ በመቆየት በአምስተኛው ቀን የተለቀቀ ሲሆን ከሰይፉ መኮንን በኋላ ከአቅም በላይ ምክንያት እትመት ያቆመችው «የገመና» ጋዜጣ ዋና አዘጋጅ የነበረው በአሁኑ ወቅት የሞገድ ጋዜጣ ምክትል አዘጋጅ የሆነው ወጣቱ ጋዜጠኛ ዳንኤል ገዣኸኝ ቀደም ሲል ሲሰራበት የነበረው ገመና ጋዜጣ ቁጥር 46 ላይ «ምዝበራ በደቡብ ጐንደር የ10 ቶን ቡና ሽያጭ ዋጋ የት ገባ?» በሚል ርዕስ ባሳተመው ርዕስ የተከሰሰ መሆኑን ዓቃቤ ሕግ ለወረዳ 14 ፖሊስ በፃፈው የክስ ቻርጅ ገልጿል።</p>

<p>ጋዜጠኛ ዳንኤል ገዣኸን በወረዳ 14 ፖሊስ ለሁለት ቀን በእስራት ቆይቶ በ5 ሺህ ብር የዋስትና ገንዘብ በመጠየቁ ከርቸሌ ሚያዝያ 26 ቀን 1993 ዓ.ም ሊገባ ችሏል። ጋዜጠኛው አቅሙን ባመዛዘነ የዋስ መብት ሊከበርለት ባለመቻሉ በወረዳ 14 ፖሊስና በከርቸሌ 22ኛ ቀኑን ዛሬ ያስቆጥራል። እንደጋዜጠኛ ዳንኤል ገዣኸኝ ሁሉ የሞገድ ጋዜጣ ዋና አዘጋጅና አሳታሚ ቀደም ሲሉ የጁሌት ስፖርት ጋዜጣ አዘጋጅ የነበረው በአሁኑ ወቅት እንደሞገድ የወርልድ ስፖርት አዘጋጅና አሳታሚ የሆነው ወንድሜነህ ንጉሴ በማዕከላዊ ወንጀል ምርመራ በጋዜጣው ላይ «ወቅታዊ ቅኝት» በሚለው አምድ በአዲስ አበባ ዩኒቨርስቲ ተማሪዎች ዙሪያ በተፃፈው ጹሑፍ «በዩኒቨርስቲ የተማሪዎች አመፅ ላይ ፖሊስና የደህንነት አባላት እያሉ ህዝብ የአፈራው ንብረት ሲዘረፍ ማቆም እየቻሉ ያዩ ነበር» በሚል ጹሑፍ ተከሶ ዓርብ ግንቦት 10 በአምስት ሺህ ብር ዋስትና ጠርቶ የተለቀቀ ሲሆን። በተጨማሪም የጦማር ዋና አዘጋጅ በፍቃዱ ሞረዳ «ከአስራ ዓመት በኋላ ድንጋይ ይዘው መሳሪያ የታጠቁ የፀጥታ ኅያሎች ጋር የሚፋለሙ ወጣቶች ያየንበት ጊዜ አሁን ነው» ባለው ጹሑፍ መብረቅ «የጥቁር አንበሳ ተማሪዎች ፖሊስ በተማሪው ላይ የወሰደውን እርምጃ አወገዙ» በሚል ዜና የጐሕ ጋዜጣና መጽሄት ዋና አዘጋጅ ሮቤል ምትኩ «መካሪ የሌለው ንጉሥ አንድ ዓመት አይገዛም» በሚል ርዕሰ አንቀጽ ተከሶ አምስት ሺ ብር ዋስ ጠርተው የወጡ ሲሆን የቀድሞ የ«ታሪክ» ጋዜጣ አሳታሚና ዋና አዘጋጅ ኢዮብ ደመቀ በቆየ ክስ በዋስ እጦት ከርቸሌ ወርዷል።</p>

<p>በዚህ ሳምንት ማዕከላዊ ወንጀል ምርመራ ከተጠሩ ጋዜጠኞች መሀከል የትኩሳት ጋዜጣ፣ የቃል ኪዳን ጋዜጣና መጽሔት አዘጋጅና አሳታሚ ጋዜጠኛ ኤልያስ ጉዲሳ በዛሬው ዕለት ማዕከላዊ ወንጀል ምርመራ እንዲቀርብ የተጠራ ሲሆን የክሱ ቻርድ ምን እንደሆነ ባይታወቅም የጋዜጣው ቃል አቀባይ በተማሪዎች የመብት ጥያቄ ዙሪያ ይሆናል የሚል ግምት እንዳላቸው የገለፁ ሲሆን በተጨማሪም እንደኤልያስ የኢትኦጵ ጋዜጣና መጽሔት አዘጋጅ መለሰ ሽኔ ማዕከላዊ መጠራቱ ታውቋል።</p>

<p>የኢትዮጵያ ነፃ ፕሬስ ጋዜጠኞችን ደህንነት በተመለከተ እያሳሰባቸው እንደሆነ ዓለም አቀፍ የሰብዓዊ ድርጅቶችና መንግስታት ስጋታቸውን ከመቼውም ጊዜ በበለጠ ድምፃቸውን እያሰሙ ነው።</p>


<p class="align-center"><a href="/Gazettas/Tekusat/info/Tekusat.sera.html">ከትኩሳት ግንቦት 15 ቀን 1993</a></p>

</body>
</html>	
