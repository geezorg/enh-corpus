<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢሰመጉ ጽ/ቤት የተሰጠ ጋዜጣዊ መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከኢሰመጉ ጽ/ቤት የተሰጠ ጋዜጣዊ መግለጫ</h1>

<p class="align-center">ጥቅምት 9 ቀን 1991 ዓ.ም</p>


<p>መስከረም 29 ቀን 1984 ዓ.ም የተመሰረተው የኢትዮጵያ ሰብዓዊ መብቶች ጉባኤ (ኢሰመጉ) ጥቅምት 1 ቀን 1991 ዓ.ም ሰባተኛ ዓመቱን አክብሯል፤ በዕለቱም ሰባተኛ ጠቅላላ ጉባዔውን አካሂዷል። ጠቅላላ ጉባዔው በዕለቱ ካከናወናቸው ሥራዎች አንደኛው የሥራ ጊዜያቸውን የጨረሱ የኢሰመጉ ኃላፊዎችን የሚተኩ ሰዎች መምረጥ ሲሆን ይህንንም ፍፁም ዲሞክራሲያዊ በሆነ መንገድ አከናውኗል።</p>

<p>የሥራ ጊዜያቸውን የጨረሱት የኢሰመጉ ሊቀመንበር፣ ምክትል ሊቀመንበርና ዓቃቤ ንዋይ፣ እንዲሁም አንድ የሥራ አስኪያጅ ኮሚቴ አባል ነበሩ። ምርጫውን ያስፈጸመው ሶስት አባላት ያሉት የምርጫ አስፈጻሚ ኮሚቴ ሲሆን በተሰጠው ድምፅ መሠረት ፕሮፌሰር አንዳርጋቸው ተስፋዬ የኢሰመጉ ሊቀመንበር፣ አቶ አበራ ወርቄ ምክትል ሊቀመንበር ሆነው ተመርጠዋል። የሥራ ዘመናቸውን ገና ያልጨረሱት ዶ/ር አድማሱ ገበየሁ የሥራ ጊዜያቸውን በጨረሱት በዶ/ር በፈቃዱ ደገፌ ምትክ የኢሰመጉ ዓቃቤ ንዋይ ሆነው ተመርጠዋል። ፕሮፌሰር መስፍን ወልደማርያምና ዶ/ር በፈቃዱ ደግፌ ደግሞ የሥራ አስኪያጅ ኮሚቴው ቋሚ አባሎች ሆነው እንደገና ተመርጠዋል። በኢሰመጉ መተዳደሪያ ደንብ አንቀጽ 12 ንዑስ አንቀጽ 12. ድንጋጌ መሠረት የሥራ ጊዜያቸውን የጨረሱ የሥራ አስኪያጅ ኮሚቴ አባሎች እንደገና ሊመረጡ ይችላሉ።</p>

<p>በዚህ መሠረት አሁን በሥራ ላይ ያለው የኢሰመጉ ሥራ አስኪያጅ ኮሚቴ ቋሚ አባሎች ፕሮፌሰር አንዳርጋቸው ተስፋዬ፣ አቶ አበበ ወርቄ፣ ዶ/ር አድማሱ ገበየሁ፣ ፕሮፌሰር መስፍን ወልደማርያም፣ ዶ/ር በፈቃዱ ደግፌ፣ አቶ አጥናፉ ቦጋለና አቶ ጫኔ ታምሩ ሲሆኑ ተባባሪ አባሎቹ ደግሞ ዶ/ር ቆንጅት ፈቃደ፣ ወ/ሮ እልፍነሽ ደምሴ፣ ወ/ሮ ጠለላ ከበደና አቶ ያለው ላይቀር የማነ ናቸው። የሥራ አስኪያጅ ኮሚቴው ሰባት ቋሚ አባሎችና አራት ተባባሪ አባሎች አሉት።</p>

<p>ፕሮፌሰር መስፍን ወልደማርያም ከመስከረም 29 ቀን 1984 ዓ.ም ጀምሮ ላለፉት ሰባት ዓመታት ኢሰመጉን በሊቀመንበርነት መርተዋል። በዚህ ጊዜ ውስጥ ሶስት ጊዜ የሊቀመንበር ምርጫ ተደርጎ እሳቸው ሶስቴም ተመርጠዋል። ፕሮፌሰር መስፍን ለሦስተኛ ጊዜ የተመረጡት ጥቅምት 4 ቀን 1988 ዓ.ም ሾላ መናፈሻ ሆቴል በተደረገው ጠቅላላ ጉባዔ ሲሆን በዚያን ጊዜ ሌላ ሰው በሊቀመንበርነት እንዲመረጥ ጠይቀው ነበር። ይሁን እኝጂ አባላቱ ሌላ ሰው ይመረጥ የሚለውን የፕሮፌሰርን ሃሣብ በጥብቅ ተቃውመው ድርጅቱን በሊቀመንበርነት እንዲመረጥ ጠይቀው ነበር። ይሁን እንጂ አባላቱ ሌላ ሰው ይመረጥ የሚለውን የፕሮፌሰርን ሃሳብ በጥብቅ ተቃውመው ድርጅቱን በሊቀመንበርነት መምራት አለብዎት ስለአሏቸው ለሶስተኛ ጊዜ በሊቀመንበርነት ሲመረጡ የሶስተኛ የሥራ ዘመናቸው የመጨረሻው እንደሚሆን ያኔውኑ አስታውቀው ነበር።</p>

<p>መስከረም 26 ቀን 1990 ዓ.ም ኢምፔሪያል ሆቴል በተደረገው ጠቅላላ ጉባዔም የሥራ ጊዜያቸውን ለማጠናቀቅ አንድ ዓመት የቀራቸው መሆኑን ለአባላቱ ገልፀው በሚቀጥለው ዓመት እሳቸውን የሚተካ ሰው ለመምረጥ እንዲዘጋጁ አሳስበዋል። ጥቅምት 1 ቀን 1991 ዓ.ም በኢምፔሪያል ሆቴል በተደረገው 7ኛ ጠቅላላ ጉባዔምም የኢሰመጉ አባላት ሌላ ሊቀመንበር እንዲመርጡና ከሰባት ዓመት በፊት የሰጧቸውን የሊቀመንበርነት ስልጣን እንዲረከቧቸው በጥልቅ ጠይቀዋል። ይሁን እንጂ፣ በሊቀመንበርነት የማይመረጡ መሆኑን በተደጋጋሚ ቢገልጹም የኢሰመጉ አባላት ይህን ውሳኔያቸውን ባለመቀበል ለአራተኛ ጊዜ ተመርጠው ኢሰመጉን በሊቀመንበርነት እንዲመሩ በአንድ ድምፅ ጠይቀዋቸዋል። ፕሮፌሰር መስፍን ግን ኢሰመጉ ከእሳቸው የሚፈልገውን አገልግሎት ሁሉ በተራ አባልነት በሙሉ ኃይላቸውና ችሎታቸው ለማበርከት ዝግጁ መሆናቸውን ገልጸው በሊቀመንበርነትም ሆነ በስራ አስኪያጅ ኮሚቴ አባልነት አልመረጥም በሚለው አቋማቸው ጸንተዋል። ነገር ግን ሊቀመንበርነቱ ቢቀር እንኳን በሥራ አስኪያጅ ኮሚቴ አባልነት ያገልግሉ በማለት መላው የጉባዔው አባላት ከመቀመጫቸው ተነስተው በልመና ስለአስጨነቋቸው ልመናቸውን ተቀብለው በሥራ አኪያጅ ኮሚቴ አባልነት ለመሥራት ተስማምተዋል።</p>

<p>አንዳንድ የግል ጋዜጦች እውነተኛውን ነገር ከኢሰመጉ ጽ/ቤት ጠይቀው መረዳት እየቻሉ ስለ 7ኛው የኢሰመጉ ጠቅላላ ጉባዔ አካሄድና ስለ ፕሮፌሰር መስፍን ከኢሰመጉ ሊቀመንበርነት መልቀቅ ትክክለኛ ያልሆነ ዜና አትመው አሠራጭተዋል። የኢሰመጉ ጽ/ቤት ሐቁ ከዚህ በላይ የተገለጠው መሆኑን እውነቱን ለማወቅ ለሚፈልጉ ወገኖች ሁሉ ይገልጻል።</p>


<p class="align-center"><a href="/Gazettas/Tikusat/info/Tikusat.sera.html">ከትኩሳት ጥቅምት 11 ቀን 1991</a></p>

</body>
</html>	
