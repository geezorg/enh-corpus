<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሙዲዓሥ ለሰላም ለመጀመሪያ ጊዜ ጮኸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሙዲዓሥ ለሰላም ለመጀመሪያ ጊዜ ጮኸ</h1>


<p>አፍሪካዊ ሙከራ ለዴሞክራሲ የዓለም ሥርዓት (አሙዲዓሥ) በመባል የሚታወቀው መንግስታዊ ያልሆነ አገር በቀል የሲቪክ ድርጅት ባዘጋጀው የወጣቶች ፌስቲቫል የተቀመጠውን የሰላም ጥረት በማይቀበሉ መንግስታት ላይ አስፈላጊው ግፊት ይደረግ ዘንድ ባለፈው ቅዳሜ ህዳር 12/1991 በያሬድ የሙዚያ ት/ቤት በተዘጋጀው ፌስቲቫል ላይ ጠየቀ።</p>

<p>ሰላም ለሁሉም ሁሉም ለሰላም በሚል መፈክር በተዘጋጀው በዚሁ የወጣቶች ፌስቲቫል ላይ ባለ ሶስት ነጥብ የአቋም ውሳኔ ያስተላለፈው የአሙዲዓሥ ወጣቱ ለተግባር ቡድን ተወካይ ሆነው ወጣት ጌታለም ካሣ አማካይነት በተነበበው መልዕክት ነው። የወጣቶች ተወካይ በመልዕክቱ እንደገለፀው የኢትዮጵያ መንግሥት እያደረገ ያለውን የሰላም ጥረት አድንቆ ወደፊት ለሕዝቦች ደህንነት ኢኮኖሚያዊና ፖለቲካዊ መረጋጋት የሃይማኖት ተቋምት መንግሥታዊና መንግሥታዊ ያልሆኑ ድርጅቶች ሰላም በማምጣቱ ሂደት ውስጥ ጉልህ ተሳታፊ እንዲሆኑ ጠይቆ የተባበሩት መንግሥታ የአፍሪካ አንድነት ድርጅትና ኃያላን ሀገሮች የተቀመጠውን የሰላም ጥረት በማይቀበሉ መንግሥታት ላይ አስፈላጊውን ግፊት እንዲያደርጉ ካሳሰበ በኋላ ኤርትራና ኢትዮጵያ ልዩነታቸውን በጠመንጃ አፈሙዝ ሳይሆን በክብ ጠረጴዛ ዙሪያ ቁጭ ብለው በሰከነ አዕምሮ እንዲፈቱ በእናቶች በወጣቶችና በሕፃናት ስም ተማፅኗል።</p>

<p>የወጣት ለተግባር ቡድን ተወካይን በመለጠቅ ንግግር ያደረጉት የአሙዲዓሥ ተጠባባቂ ዳይሬክተር የሆኑት አቶ በጋሻው ዘለቀ ሲሆኑ እሳቸውም ድርጅታቸውን በመወከል ባስተላለፉት መልዕክት ኢትዮጵያና ኤርትራ የጦርነት ደመና ውስጥ መግባታቸውን አስታውሰው ተጠቃሽ እህትማማችና ወንድማማች ሕዝቦች ድንበር ተጋርተው የሚኖሩ የጋራ የሆነ እሴት ያላቸውና በጋብቻ የተሳሰሩ መሆናቸውን ከገለፁ በኋላ ለአያሌ ዘመናት በጦርነት ወላፈን መገረፋቸው የቅርብ ጊዜ ትዝታ መሆኑን ጠቅሰው ሕዝቦች ለልማት ፊታቸውን በመለሱበት ወቅት የጦርነት ችግር ውስጥ ገብተዋል ብለዋል። አሁን ጦርነቱ መቀጠል የሌለበት መሆኑን የገለፁት ተጠባባቂ ዳይሬክተሩ የኤርትራና የኢትዮጵያ ሕዝቦች እንዲሁም በሁለቱም አገራት ያሉ የሲቪክ ድርጅቶች ለሰላም በመዘመርና በመስበክ የጦርነት ስጋትን እንዲቀንሱ ዋነኛውን ሚና መጫወት እንዳለባቸው ጥሪያቸውን አስተላልፈዋል።</p>

<p>አፍሪካዊ ሙከራ ለዴሞክራሲ ለዓለም ሥርዓት (አሙዲዓሥ) ነሐሴ 26/1987 ተመዝግቦ ከመንግሥት በተሰጠው ፍቃድ የሚንቀሳቀስ መንግሥታዊ ያልሆነ ድርጅት ሲሆን በ1989 ዓ/ም ከተወካዮች ምክር ቤት ምን ይጠበቃል በሚል ርዕስ ፓናል ውይይት ማዘጋጀቱ የሚታወስ ነው። የድርጅቱ መሥራች የሆኑት አቶ ከበደ ከጃላ በውል በማይታወቅ ነገር በአዲስ አበባ ከርቸሌ ታስረው እንደሚገኙና በቅርቡም በዋስ ይወጣሉ ተብሎ ይጠበቃል።</p>

<p>በፌስቲቫሉ ላይ ጥሪ የተደረገላቸው እንግዶች የተገኙ ሲሆኑ ቁጥራቸው ወደ አንድ ሺ የሚጠጋ ወጣቶችና የፌስቲቫሉ ተካፋይ መሆናቸውን የጋዜጣችን ሪፖርተር በቦታው በመገኘት ዘግቧል።</p>


<p class="align-center"><a href="/Gazettas/Tekusat/info/Tekusat.sera.html">ከትኩሳት ኅዳር 16 ቀን 1991</a></p>

</body>
</html>
