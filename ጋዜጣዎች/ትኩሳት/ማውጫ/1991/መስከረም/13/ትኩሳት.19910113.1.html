<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢሕአዴግ ውስጥ ለተቃዋሚ ኃይሎች የተለያየ አመለካከት አለ ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢሕአዴግ ውስጥ ለተቃዋሚ ኃይሎች የተለያየ አመለካከት አለ ተባለ</h2>


<p>በአሁኑ ወቅት በአገራችን ላይ የተቃጣውን ጦርነት ለመመከት ሕዝቡ ሆ ብሎ በመነሳት በገንዘብ በቁሳቁስና በሰው ኃይል መከላከያ ሠራዊቱን በማደራጀት ላይ ቢገኝም በኢሕአዴግ ቁልፍ ሰዎች ውስጥ ተቃዋሚ ድርጅቶች በማስተባበር በኩል የተለያየ አመለካከትን መፈጠሩን ለማወቅ ተችሏል።</p>

<p>ይህ ሊታወቅ የቻለው ከውስጥ አዋቂ ሰዎች ሲሆን እንደነዚያ ውስጥ አዋቂዎች አገላለፅ ኢሕአዴግ ሻዕቢያን ከባድመንና ሽራሮ ግንባር ለማስወጣት የራሱን ኃይል መጠቀሙ በቂ መሆኑን ጠቁመው በኢሕአዴግ የሻዕቢያ ሠራዊት ወታደራዊ ፍተሻ መሰረት የጠላት ጦር አሁን ባለው የመከላከያ ሠራዊት ይመከታል የሚል እምነት እንዳለ ተናግረዋል።</p>

<p>ተጠቃሽ ውስጥ አዋቂ ሰዎች ለዝግጅት ክፍላችን እንዳስረዱት የሻዕቢያ መከላከያ ሠራዊት አቅሙና ሞራሉ የተዳከመ መሆኑን ገልጠው የዚህ ምክንያቱ የጦርነቱ ቶሎ አለመጀመርና በሌላም በኩል አንዳንድ ኤርትራውያን ታጣቂዎች ጦርነቱን ስላላመኑበት በአሸናፊነት እንወጣለን የሚል እምነት ሙሉ ለሙሉ በኢሕአዴግ በኩል እንዳለ ገልፀዋል።</p>

<p>እነዚሁ ውስጥ አዋቂ ምንጮች ጨምረው እንደገለጹት ኢሕአዴግ ተቃዋሚ ኃይሎች ለማስተባበር ፍቃደኛ ያልሆነበት ምክንያት በሌላ ጎኑ ሲያስረዳ ተቃዋሚ ኃይሎች የሚባሉት ኦነግና አልኢትሃድ መሆኑን አልኢትሃድ ለሶማሊያ ችግር መፍትሔ አስገኛለሁ ቢልም በሩ ክፍት መሆኑን ጠቁመው ኦነግ ግን ከሽግግር መንግስቱ ማግስት ጀምሮ በተለያየ ወቅት ቢጠየቅም ሊመጣ ባለመቻሉ አሁን ሻዕቢያ የከፈተብን ጦርነት በመጠቀም ዓላማ ቢስነቱን ቢያስመሰክርም የኦሮሞ ሕዝብ አንቅሮ የተፋው በመሆኑ ከኦነግ ጋር መደራደሪያው ወቅት አሁን አይደለም በማለት አስረድተዋል።</p>

<p>ኢዲኃቅ፣ ኢዲዩ፣ ኢአግ፣ ኢሕአፓ፣ መአሕድና አማራጭ ኃይሎች የመሳሰሉትን ተቃዋሚ የፖለቲካ ድርጅቶች ለኢሕአዴግ የሚያስፍሩና ይህን ያህል ኃይል የሌላቸው ናቸው። ያለው የምንጫችን ዘገባ እኒያ ተቃዋሚ ኃይሎች ከፈለጉ ራሳቸው መምጣት እንዳለባቸው ተገልጾ ወደ ድርድሩ ቢመጡም አሁን ኢሕአዴግ ያሰባሰበውን ያህል ኃይልና ማቴሪያል የማሰባሰብ አቅም የላቸውም በማለት ተናግሯል።</p>

<p>በውጭ የሚገኙ ተቃዋሚ ኃይላት አገር ወዳድ ግለሰቦችና የኢትዮጵያ ህልውና ስጋት ላይ የጣላቸው ኢትዮጵያውያን በአመስተርዳም በካናዳ በሎስ አንጀለስ በፍራንክፈርትና በተለያዩ የአውሮፓና የመካከለኛ ምስራቅ አገሮች በወቅቱ የአገራችን ጉዳይ ላይ ተወያይተው የኢሕአዴግ መንግሥት በአገር ጉዳይ ላይ ተቃዋሚዎችን እንዲያስተባብር በተደጋጋሚ የጠየቁ መሆኑ የሚታወስ ሲሆን ይህንኑ ውጤታማ ለማድረግ የታሰሩ ተቃዋሚ ኃይላትና የነጻ ፕሬስ ባልደረቦች እንዲፈቱ መጠየቁ እንዳለ ሆኖ እስከ ዛሬ በመንግሥት በኩል ምላሽ አለመገኘቱን ለማወቅ ተችሏል።</p>

<p>የኢሕአዴግ ቁልፍ ሰዎች ከዚህ ቀደም በተቃዋሚ ኃይላት ዙሪያ ከተለያዩ የዓለም የመገናኛ አውታር የተጠየቀ ሲሆን ጠቅላይ ሚኒስትር መለስ ዜናዊን ጨምሮ ውጭ ጉዳይ ሚኒስትር ስዩም መስፍን አፈጉባኤ ዳዊት ዮሐንስ ወይዘሮ አልማዝ መኮና ሌሎች የኢሕአዴግ ባለስልጣናት በተቃዋሚ ኃይሎች ላይ የተለያየ አመለካከት ማንጸባረቃቸው ይታወሳል።</p>


<p class="align-center"><a href="/Gazettas/Tikusat/info/Tikusat.sera.html">ከትኩሳት መስከረም 13 ቀን 1991</a></p>

</body>
</html>	
