<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በባድመ በኩል በዓይነቱ ከፍተኛ የሆነ የማጥቃት ዘመቻ ጀመረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በባድመ በኩል በዓይነቱ ከፍተኛ የሆነ የማጥቃት ዘመቻ ጀመረች</h2>


<p>ጦርነቱ እንደተፈራው በከፍተኛ ሁኔታ ከመጀመሪያው በበለጠ ትላንት የካቲት 16 ቀን ጠዋት ማለዳ ላይ የኢትዮጵያ የመከላከያ ሰራዊት በከፍተኛ ሁናቴ በባድሜ ግንባር የእግረኛ የማጥቃት ዘመቻ ከፈተ።</p>

<p>በትላንትናው ዕለት ጠዋት ጀምሮ ቀኑን ሙሉ የዋለው ጦርነት ሳያቋርጥ ማምሻውን ሁሉ የቀጠለ ሲሆን በባድሜ ግንባር ሻዕቢያ በጠንካራ መሰረት የያዛቸው ምሽጎች ለማስለቀቅ በዓይነቱ እስከ አሁን ድረስ ያልተደረገ ከፍተኛ የማጥቃት ዘመቻ ኢትዮጵያ የከፈተች ሲሆን የኢትዮጵያ እግረኛ ሰራዊት በኃይል የተያዘ መሬቱን የማስለቀቅ ዘመቻ ለማገዝ የኢትዮጵያ አየር ኃይል ጄቶች ሽፋን እየሰጡ ሲሆን በታንክ በከባድ መሣሪያ የታገዘ የሞት ሽረት ትግል ሰራዊቱ እየከፈለ መሆኑን የሻዕቢያ ምሽጎቹን ዘልቆ በመግባት ከፍተኛ ጉዳት በማድረስ ላይ እንደሚገኝ ከድንባር የደረሰን ዘገባ አስረድቷል።</p>

<p>የቢቢሲ ሬድዮ በበኩሉ ስለግጭቱ በዋና ዜናው ካቀረበ በኋላ በ«ፎከስ ኦን አፍሪካ» ፕሮግራሙ ከሁለት ሳምንታት አንፃራዊ እፎይታ በኋላ በተለያዩ ግንባሮች ውጊያ መከፈቱን ገልጾ ኢትዮጵያ በባድመ ግንባር በተካሄደው የእግረኛ ውጊያ የበላይነት መያዟን ማስታወቋን ዘግቧል።</p>

<p>ኢትዮጵያ የበላይነት መቀዳጀቷን የገለፀው የቢቢሲ ዘጋቢ የሻዕቢያ ባለሥልጣናት ምን እንደሚሉ ለመረዳት ባደረገው ጥረት የፕሬዝዳንቱን አማካሪ አቶ የማነ ገ/አብን በስልክ ያነጋገረ ሲሆን እሳቸውም ኢትዮጵያ አዲስና ከባድ ጥቃት እንደከፈተችባቸው አምነዋል።</p>

<p>«ከሌሊቱ 10:30 ተኩል ጀምሮ ኢትዮጵያ እግረኛ ወታደሮቿን በማንቀሳቀስ ከባድ ድብደባ አካሂዳብናለች» ያሉት የአቶ ኢሳያስ አማካሪ «ከጠዋቱ 1:30 ተኩል ጀምሮ ኢትዮጵያ እግረኛ ወታደሮቿን በማንቀሳቀስ ከባድ ድብደባ አካሂዳብናለች» ብለዋል።</p>

<p>ያላሰቡት ከባድና ድንገተኛ አደጋ እንደተጣለባቸው ያመኑት እኚሁ የሻዕቢያ ቃል አቀባይ ከራሳቸው ወገን የደረሰውን አደጋ እንዲያብራሩ ቢጠየቁ መልስ ሳይሰጡ አልፈው ሊታመን በማይችል መልኩ «ያልጠበቅነውን ከባድ ድብደባ ተካሄደብን» ባሉበት አፋቸው ለቁጥር የሚታክቱ ታንኮችን ማቃጠላቸውን በመግለጽ ለትዝብት የሚጥል ቃለ ምልልስ ሰጥተዋል። በመጨረሻም የደረሰብን ጉዳት አነስተኛ ነው ብለዋል።</p>


<p class="align-center"><a href="/Gazettas/Tekusat/info/Tekusat.sera.html">ከትኩሳት የካቲት 17 ቀን 1991</a></p>

</body>
</html>	
