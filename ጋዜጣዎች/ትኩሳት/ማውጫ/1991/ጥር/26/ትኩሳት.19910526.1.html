<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለአምነስቲ መግለጫ ተቃውሞዋን አቀረበች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ለአምነስቲ መግለጫ ተቃውሞዋን አቀረበች</h1>


<p>የኢትዮጵያና የኤርትራ የድንበር ግጭት ከተቀሰቀሰበትና ይፋ ከወጣበት ካለፈው ግንቦት 4 አንስቶ ከሁለቱም ወገኖች ባለስልጣናትና ከተለያዩ ዓለም አቀፍ ተቋማት በማስረጃ የተደገፉ አስተያየቶች ሲሰጡ መክረማቸው የሚዘነጋ አይደለም ከነዚህ ውስጥም በጉልህ ሊታዩ የሚገባቸው የአሜሪካ መንግስትና የአንድ ዓለም አቀፍ ድርጅት ተወካይ የሆኑ እንስት ሹም የሰጡት የችኮላ አስተያየት ኢትዮጵያን ክፉኛ ካሳዘኑት ውስጥ ነው። ይህ በእንዲህ እንዳለ ባሳለፍነው ሳምንት መጨረሻ ላይ ዓለም አቀፍ የሰብዓዊ መብት አስከባሪ ድርጅት ከላይ እንደተጠቀሰው እንዲሁ ወደ አንድ ወገን ያደላ ተመሳሳይ መግለጫ ሰጥቷል። ባሳለፍናቸው ሦስት ቀናት ውስጥ በዚህ ወደ አንድ ወገን ያደላ ነው የተባለ መግለጫ ምንም ዓይነት ምላሽ ሳይሰጥ ቆይቶ ባለፈው ምሽት በአሜሪካ ድምፅ አማካኝነት በመንግስቱ ተወካይ በወ/ት ሰሎሜ ደስታ በኩል የተሰማውን ከፍተኛ ቅሬታ ገልጿል።</p>


<p>ወ/ት ሰሎሜ አምነስቲ በአስር ቀኑ የኢትዮጵያ ቆይታው ሚሌና አዲግራት ወርዶ በግዳጅ ወሲብ ተፈፅሞባቸው የፀነሱ ሴቶችን ለአካለ መጠን ያልደረሱ ህፃናት በድብደባ በሰውነታቸው የደረሰውን ጉዳት ተመልክተውና አነጋግረው ሲመለሱ ያንን የመሰለ ሚዛናዊነት የጎደለው ወደ አንድ ወገን ብቻ ያደላ መግለጫ ማውጣቱ መንግስታቸውንና ህዝቡን እንዳሳዘነ ተናግረዋል።</p>


<p>የኢትዮጵያውያን ከኤርትራ አወጣጥና አሸኛነት ሲያነፃፅሩ ኤርትራውያን ከኢትዮጵያ የሚሸኙት አሜሪካውያን ጀርመናውያን ስዊድናውያን ሌሎችም የምዕራቡም ሆነ የሌላ ኤምባሲ ተወካዮች እንዲሁም ቢቢሲና እንደሮይተር ያሉ ዓለም አቀፍና ገናና የዜና አገልግሎት ጋዜጠኞች ባሉበት በይፋና ህጋዊ በሆነ መልኩ መብትና ክብራቸው ተጠብቆ ነው ቤታችሁን ወክሉ ወይም በአደራ ስጡ ሲባሉ አንሰጥም እያሉ እያከራዩ እኮ ነው የሚወጡት በማለት ለአሜሪካን ድምፅ የአማርኛው ክፍል ጋዜጤኛን ስሙን በመጥቀስ አንተም ይህን ታውቃለህ ብለዋል።</p>


<p>አምነስቲ ኢንተርናሽናል ድሮ እኔ ሳውቀውና ስለርሱ ስሰማ በጣም አከብረው ነበር ያሉት የመንግስቱ ተወካይ ወ/ት ሰሎሜ ደስታ ሰላሳ ሰባት ሺህ ሰባ አምስት ስደተኞች ከኤርትራ ተባረው እያለና ይህንንንም ዓለም አቀፍ ቀይ መስቀል በሚገባ እንደሚያውቀውና ከእነርሱ ጋር በመነጋገር መረጃውን ማግኘት እየቻሉ አምነስቲ ኢንተርናሽናል ግን በቂ መረጃና ግንዛቤ ሳይዝ የተባረሩት ሃያ ሁለት ሺህ ብቻ ናቸው ማለቱ መንግስታቸውን ብቻ ሳይሆን እርሳቸውንም ክፉኛ ማሳዘኑን ወ/ት ሰሎሜ ተናግረው አምነስቲ ኢትዮጵያውያን ከኤርትራ የሚወጡት ተገደው ሳይሆን የሚሰሩት ሲያጡ ብቻ ነው ላለው መልስ ሲሰጡ ከመኖሪያቸው በኃይል ሲያስወጧቸውና በተገኙበት ትንሽ ትልቅ ሳይባሉ በተገኘው ነገር ሲደበደቡ ስራስ ቢኖራቸው እንዴት አድርገው ኤርትራ ውስጥ ሊቀመጡ ይችላሉ ያሉት ተወካይዋ ሁሉም ኢትዮጵያውያን ደጋግመው ለአምነስቲ የነገሩት ነው ከስራ ያባርሯቸዋል ከቤታቸው ያባርሯቸዋል ከዛ በኋላ በየመንገዱ ይደበደባሉ፣ ይገረፋሉ ከዛ አልፎ ተርፎ ሌሎች ሰዎች ላይ ግለሰቦች እንኳ የማያደርጉትን በአሲድ ሁሉ ፊቱ የተቃጠለ ኢትዮጵያዊ አለ። ከዚህ በፊት የታየ ነው ከነፎቶግራፉ ይህ ሁሉ ግፍ እዛ ውስጥ ይካሄዳል ከዛ እንሂድ እሺ ሃገራቸው ይላሉ አገራቸው እንዳይሄዱ ይከለከላሉ መአት ገንዘብ ከከፈሉ ወዲያ ሃገራቸው እንዳይመጡ ይደረጋሉ። እኛ እኮ አገራቸው መምጣታቸውን የምንፈልገው። እንደእነሱ አኑሩንል ብለን የምንኮፈስበት አይደለም እንደውም ልመናችን ይላክልን ነው። ምክንያቱም እዛ ከማሰር ከመገረፍ ያ ሁሉ ስቃይ ላይ ከሚወድቁ ማለት ነው። በዚህ አጋጣሚ ሁሉም ኢትዮጵያዊ አምነስቲ ኢንተርናሽናል ይኼ ነገር ትክክል እንዳልሆነ እንዲያስገነዝብ ብቻ ነው መጠየቅ የምችለው በያለበት ማለት ነው ብለዋል።</p>


<p class="align-center"><a href="/Gazettas/Tekusat/info/Tekusat.sera.html">ከትኩሳት ጥር 26 ቀን 1991</a></p>

</body>
</html>	
