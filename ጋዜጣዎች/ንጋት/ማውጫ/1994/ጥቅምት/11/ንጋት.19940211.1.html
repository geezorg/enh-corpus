<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ የአሜሪካ መንግስት ይቅርታ ጠይቆኛል አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ የአሜሪካ መንግስት ይቅርታ ጠይቆኛል አለ</h1>


<p>ከገዢው የኢህአዴግ መንግሥት ጋር ከፍተኛ ውጥረት ውስጥ የገባው የኦሮሞ ነፃነት ግንባር (ኦነግ) «የኢህአዴግ መንግሥት ኦነግን ለአሜሪካ የው/ጉ/ሚ ባለስልጣናት በአሸባሪነት ፈርጆ ያቀረበው የህወሓት ማስረጃ ተበላሽቶበታል፣ ባለስልጣናቱም ኦነግን ይቅርታ ጠይቀውታል» ሲል መግለጫ አውጥቷል።</p>

<p>ኦነግ ባወጣው መግለጫው እንደገለፀው «ኦነግ በአሜሪካ ላይ የደረሰውን የአሸባሪዎች ጥቃት በሚመለከት የተሰማውን ኅዘን ተንተርሶ መልዕክት አስተላልፏል። አሁንም ቢሆን የአሜሪካ መንግሥት አለምን በማስተባበር በአሸባሪነት ላይ የጀመረውን ዘመቻ ይደግፋል። ከድርጅቱ የሚጠበቀውን ትብብርም ያደርጋል።</p>

<p>«ዛሬም የወያኔው ስርዓት የኦነግን ስም ለማጉደፍና ለማጥቆር ኦነግን በአሸባሪነት ለመፈረጅ በማድሪግ ላይ የሚገኘው ከንቱ መፍጨርጨር ውያኔ የአለምን ትኩረት በሳበውና የአሜሪካ መንግሥት በግንባር ቀደምትነት አለምን እያሰባሰበበት ያለውን ፀረ-አሸባሪነት ዘመቻ ለገንዘብ ማግኛነት ሊጠቀምበት በመሻቱ ብቻ ነው። ከዚህ ቀደም የወያኔው ስርዓት በአሜሪካ መንግሥት የው/ጉ/ሚ ውስጥ የአፍሪካው ጉዳይ ኃላፊ የነበሩትን ወ/ሮ ሱዛን ራይስ ኦነግን በአሸባሪነት እንዲመለከቱ ያደረገበትና የተሳሳተው አካሄድ ትክክል እንዳልነበረ በወቅቱ ወ/ሮ ሱዛን ራይስ ለድርጅቱ በፃፉት የይቅርታ ደብዳቤ ላይ ያሰፈሩትን መልዕክት አጠቃላይ ይዘት ስናስብ ይህ ዛሬ በአሜሪካ አዲስ መንግስት በመመስረቱ ካገጠመው የአሸባሪዎች አደጋ ጋር አስታኮ በኦነግ የመዘዘው የአሸባሪነት ካርድ ፋይዳ ቢስ ነው። ምክንያቱም የአለም ህዝብ በተለይም ደግሞ የአሜሪካ ህዝብና መንግስት ኦነግ የተነሳለትን ዓላማና አካሄድ ያለውን ትግል እንደ እጃቸው መዳፍ ጠንቅቀው ያውቁታል» በማለት በመግለጫው ኦነግ አስታውቋል።</p>

<p>ጠ/ሚ መለስ ዜናዊም ሆኑ አንዳንድ የኢህአዴግ ባለስልጣናት ግን አሁንም ኦነግን በአሸባሪነት ተርታ ውስጥ መድበው እንደሚያዩት በተለያዩ አጋጣሚዎች በመግለፅ ላይ ናቸው።</p>


<p class="align-center"><a href="/Gazettas/Nigat/info/Nigat.sera.html">ከንጋት ጥቅምት 12 1994</a></p>

</body>
</html>	














