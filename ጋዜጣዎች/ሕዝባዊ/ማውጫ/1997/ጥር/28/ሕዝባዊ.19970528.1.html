<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተምቤን ዓቢይ ዓዲ ህዝብና በመስተዳድሩ መካከል ዳግም ፍጥጫ አገረሸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተምቤን ዓቢይ ዓዲ ህዝብና በመስተዳድሩ መካከል ዳግም ፍጥጫ አገረሸ</h2>


<p>ባለፈው ዓመት የተምቤን ዓቢዩ ዓዲ ህዝብ የተለይዩ ማህበረ ኢኮኖሚያዊ አዘል ጥያቄዎችን አንስቶ ከፍተኛ ሰላማዊ ሰልፍ ካደረገ በኋላ በህዝቡና በመስተዳድሩ መካከል የከረረ ፍጥጫ ተነስቶ እንደነበር በጋዜጣችን እንደዘገብን ይታወሳል። የተፈጠረው ፍጥጫ የህዝቡን የልብ ትርታ በማዳመጥ በመፍታት ፈንታ ሰልፉ በፀረ ህዝቦችና በአፈንጋጮች ጠንሳሽነት የተካሄደ ነው በማለት የአካባቢው የዞንና የክልል መስተዳሮች የፈረጁት ሲሆን አስተባባሪዎችን ለማጋለጥም ተንቀሳቅሰዋል። በዚህ ሂደት ህዝቡ ሰላማዊ ሰልፍ ያካሄደው የመሰረተ ልማት ጥያቄዎች እንዲሰሩለት ለማሳሰብ እንጂ ሌላ ድብቅ ዓላማ እንደሌለው ቢገለፅም ለበርካታ ወራት በስብሰባ ተጠምዶ በጭንቅ እንዲዋጥ መደረጉ የሚታወስ ነው። በመጨርሻም የትግራይ ምክር ቤት ህዝቡ በምርጫ ያቋቋመውን ምክር ቤትና በምክር ቤቱ የተመረጠው የመስትዳድሩ አካል ተወግደው በቀጥታ በክሉ መስተዳድር እንዲመራ የቀረበለትን ሐሳብ አፅድቋል። የክልል መስተዳድሩ ይህ ስልጣን ከተሰጠው በኋላም የተምቤን ዓቢይ ዓዲን ምክር ቤትና የመስተዳድሩ አባላትን በማስወገድ ራሱ ግዚያዊ አስተዳድር አቋቁሞ ነበር ። በክልል መስተዳድር የተቋቋመው ጊዜያዊ አስተዳደር የተምቤን ዓቢዩ ዓዲ ህዝብ ይሁንታ ስላላገኘ የተፈጠረውን ቀውስ ሊያስተካክል አልቻለም። እንዲያውም የሰልፉ ጠንሳሾችና መሪዎች ያላቸውን ለማሳደድ ሞክሯል። </p>

<p>አዲሱ ጊዜያዊ የተምቤን ዓቢዩ ዓዲ መስተዳድርና ባልደረቦቹ በፈጠሩት ችግር ምክንያት የተምቤን ዓቢዩ ዓዲ ቀውስ ባለበት ቀጠለ እንጂ ሊሻሻል አልቻለም። እንዲያውም በግልፅ ቅሬታው ያቀርብ የነበረው ህዝብ ዝምታን መረጠ። ሁኔታው ያልጣማቸው ወጣቶችም ከአካባቢው በመሸሽ ላይ ናቸው። በቅርቡ የማይሎሚንልማት ፕሮጀክት ሊቀመንበር የነበረው ወጣት ወልዳይ ግርማይ ሊደርስበት ከሚችል ወከባ ለማምለጥ ሸሽቶ አገር ጥሎ ጠፍቷል። ይህ ክስተት በደርግ ዘመን በስፋት ይታይ የነበረ ሲሆን ሰላምና ዲሞክራሲ ሰፍኗል በተባለበት ዘመን ዳግም መከሰቱ አብዛኛዎችን የተምቤን ነዋሪዎች እንዳሳዘነ ከስፍራው የደረሰን መረጃ ያመለክታል።</p>

<p>በአካባቢው ቀውስና ችግር የተደናገጡት የክልሉ ርዕሰ መስተዳር አቶ ጸጋይ በርሄ ባለፈው ሳምንት የከተማው አስተዳዳሪዎችና ታጋዮችን በመሰብሰብ የተለመደውን ዲስኩር አሰምተዋል። አቶ ፀጋይ በጠሩት ስብሰባ አሁንም በከተማው ጠላት እንዳለና ህዝብንና መንግስትን የሚያናጋ ተግባር እየፈጸመ ያለው የገብሩ አስራት ቡድን መሆኑን ያለሃፍረት ገልፀዋል። በተጨማሪም በአካባቢው ያለው እጅግ ዝቅተኛ የመራጮች ምዝገባ የዚህ ቡድን ደጋፊዎች የፈጠሩት ሴራ እንደሆነ በመግለፅ እስከአሁን ያልተመዘግተቡት የገብሩ አስራት ቡድን ደጋፊዎች ናቸው ብለዋል። በተምቤን ዓቢዩ ዓዲ እስከአሁን ለምርጫ የተምዘገበው 20% ብቻ መሆኑ በወቅቱ ተገልጿል። አቶ ፀጋይ በተጨማሪም የማይሎሚን ሊቀመንበር የነበረውን ወጣት ወልዳይ ግርማይ ገንዘብ ዘርፎ እንደሄደና እንደሚይዙት ተናግረዋል። የአካባቢው ኗሪዎች ግን ወጣት ወልዳይ ግርማይ ገንዘብ ይዞ እንዳልጠፋና ስሙን ለማጥፋት ተብሎ የተነገረ መሆኑን ይገልፃሉ።</p>


<p class="align-center"><a href="/Gazettas/Hzbawi/info/Hzbawi.sera.html">ከሕዝባዊ ጥር 28 ቀን 1997</a></p>

</body>
</html>	
