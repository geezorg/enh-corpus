<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግስት በአገራችን ስለ ተከሰተው ድርቅ ሁኔታ በወቅቱ ለማሳወቅ አልፈለገም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግስት በአገራችን ስለ ተከሰተው ድርቅ ሁኔታ በወቅቱ ለማሳወቅ አልፈለገም</h2>


<p>ካለፈው መስከረም ወር ጀምሮ በአገራችን ስላለው የድርቅ ሁኔታ የተለያዩ ሜዲያዎችና ተቋማት መግለጫ በመስጠት ላይ ናቸው። የእንግሊዙ የህፃናት አድን ድርጅት በሰሜን ኢትዮጵያ ከ1977 ዓ.ም የከፋ ድርቅ መከሰቱን ቀደም ብሎ ገልጿል።</p>

<p>የተባበሩት መንግስታት ድርጅትም ኢሪን በተባለው የዜና ድርጅቱ አማካኝነት በሶማልያ ክልል የህፃናት ሞት እየተከሰተ መሆኑን በቅርቡ አስታውቋል። የእርዳታ መከላከያ ዝግጁነት ኮሚሽንም ጥቅምት ላይ ኢትዮጵያ ውስጥ 8 ሚሊዮን የሚጠጋ ህዝብ ለድርቅ እንደሚጋለጥ መግለጫ ሰጥቶ ነበር። ሰሞኑን ደግሞ የተባበሩት መንግስታት ድርጅት እማዝኮን ጠቅሳለሁ በማለት 12 ሚሊዮን ህዝብ ለድርቅ መጋለጡን ሲገልጽ ዕማዝኮ በበኩሉ ይህ መግለጫ የተሳሳተና ከእውነት የራቀ ነው፣ በማለት ማስተባበያ ሰጥቷል። እንዲያውም በኢትዮጵያ ስላለው የድርቅ ሁኔታ ገና ግምገማ እንዳልተደረገና በቅርቡ ግምገማ ተደርጎ ታህሳስ መጀመሪያ ገደማ ይፋ እንደሚሆን ገልጿል በአንድ በኩል ይህ እያለ ቢሆንም ወደ 12 ሚሊዮን የሚጠጋ ህዝብ ለረሃብ እንደሚጋለጥና 12 ሚሊዮን ኩንታል እህል እንደሚያስፈልግ ለመገመት እንደሚቻል ደግሞ ከመግለፅ አልተቆጠበም።</p>

<p>እማዝኮ እስከአሁን ድረስ ይፋዊ ጥናት የለኝም ቢልም የተባበሩት መንግስታት አካል የሆነው ዓለም አቀፍ የምግብና የግብርና ድርጅት (FAO) ጥቅምት ወር ላይ ባደረገው ግምገማ እህል አብቃይ የሆኑት የምዕራብና የመካከለኛው ኢትዮጵያ አካባቢዎች አማካይ ምርት እንደሚኖራቸውና የሰሜንና የምስራቅ ኢትዮጵያ እህል አምራችና የአርብቶ አደር አካባቢዎች ግን በዝናብ እጥረትና ስርጭቱ ያልተስተካከለ መሆን እንደተጐዱ ገልጿል። የአገሪቱ አጠቃላይ የምግብ አቅርቦትም በአሳሳቢ ደረጃ ላይ እንዳለ አስተያየቱን ሰንዝሯል።</p>

<p>ከተለያዩ አካባቢዎች ለጋዜጣችን የሚደርሱን ዘገባዎች እንደሚያመለክቱትም በርካታ የአገራችን ክፍሎች በድርቅ እንደተመቱ ነው። የሰሜን፣ ሰሜን ምስራቅና፣ ምስራቅ ኢትዮጵያ አካባቢዎች በድርቅ እንደተመቱም ዘገባው እየደረሰን ነው። እንዲያውም ውስጥ አዋቂ ምንጮች እንደገለፁልን ከሆነ ዕማዝኮ ከፍተኛ የድርቅ ሁኔታ አለ ብሎ ለመቀበል እንደማይፈልግና ከክልሎች ግን ከፍተኛ ግፊት እየደረሰው እንደሆነ ነው። ታዛቢዎች እንደሚሉት ከሆነ ይህ የዕማዝኮ ማስተካከያና ዝምታ ከፍተኛ ኢኮኖሚያዊ ዕድገት እያስመዘግብን ነው ከሚለው መግለጫ ጋር እንዳይምታታ ሆን ተብሎ እየተደረገ ያለ ነው።</p>


<p class="align-center"><a href="/Gazettas/Hzbawi/info/Hzbawi.sera.html">ከሕዝባዊ ኅዳር 04 ቀን 1997</a></p>

</body>
</html>	
