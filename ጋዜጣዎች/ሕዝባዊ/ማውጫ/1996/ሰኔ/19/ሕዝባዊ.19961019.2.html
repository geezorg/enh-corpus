<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዓቢዩ ዓዲም በሚሊሽያዎች ተከባለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዓቢዩ ዓዲም በሚሊሽያዎች ተከባለች</h2>


<p>በተምቤን ዓቢዩ ዓዲ ህዝብና በክልል መስተዳድር መካከል ላለፉት ሦስት ወራት የቆየው ፍጥጫ አሁንም ቀጥሏል። ባለፈው እትማችን በክልሉ መስተዳድርና በሸንጎው መካከል በተፈጠረው አለመግባባት ምክንያት ሸንጎው ለሰኔ 15 ቀን 1996 ዓ.ም ተቀጥሮ እንደተበተነ መግለፃችን ይታወሳል።</p>

<p>በዛን ወቅት የነበረው ልዩነት ሸንጎው የመረጣውን የመስተዳድር አባላት የክልሉ መንግስት እንደሚያወርዳቸውና በምትካቸውም ሌሎች አምስት አባላት እንደሚያቀርብ የውሳኔ ሃሳብ ሰንዝሮ ይህ አካሄድ የምክር ቤቱንና የህዝቡን ህገ መንግሥታዊና ዴሞክራሲያዊ መብት ስለሚጋፋ እንደማይቀበሉት በመቃወማቸው የተፈጠረ አለመግባባት ነበር።</p>

<p>የክልሉ መንግስት የቤት ስራውን ከሰራ በኋላ በአሁኑ የሰኔ 15 የሸንጎው ስብሰባ ላይ ባለፈው የወደቀውን ሃሳብ ይዞ ተመልሷል። የአሁኑ ስብሰባ ካለፈው የሚለየው ነገር ቢኖር ሸንጎው መከፋፈሉ ነበር። ከሸንጎው አባላት 17ቱ በቀድሞው አቋማቸው ፀንተው ክልሉ ያቀረበውን «እናንተን ተክቼ መስተዳድሩን ከስልጣን አወርዳለሁ፣ የሚባረሩት ሰዎችም ወደ ህዝብም መቅረብ የለባቸውም» የሚለውን ሃሳብ ሲቃወሙ 10ሩ ደግሞ የክልሉን ሐሳብ ደግፈው ቆመዋል።</p>

<p>ይህን ሁኔታ የተገነዘበው የክልሉ መስተዳድር ይህን መሰል ውሳኔ ትልቅ አሉታዊ እንድምታ እንዳለው ለማስፈራራትና ጫና ለመፍጠር ባደረገው ሙከራም ከ17ቱ ሶስቱ ራሳቸውን ከምክር ቤቱ እንዳገለሉና በስብሰባው እንደማይገኙ አስታውቀዋል። አሁን የክልሉን ውሳኔ ሃሳብ በመቃወም የቀሩት 14 አባላት ብቻ ሁነዋል። ክልሉ እነዚህ 14 አባላት ውሳኔውን የማይቀበሉ ከሆኑ ቀሪዎቹ 10 አባላት የደገፉትን ይዞ እንቅስቃሴውን እንደሚቀጥልም እንዳስታወቃቸውም ገልፀዋል።</p>

<p>ዘግይቶ የደረሰን ዜና እንደሚያመለክተው ደግሞ የዓቢዩ ዓዲ ምክር ቤት እንደገና ክልሉ ባደረገለት ጥሪ መሰረት በሰኔ 16 ስብሰባውን ቀጥሎ ጉዳዩን እንደገና ሲያየው አሁንም 18 የምክር ቤቱ አባላት የክልሉን ውሳኔ ሃሳብ እንደማይቀበሉ ድምጻቸውን ሲሰጡ 10ሩ ደግሞ የክልሉን ውሳኔ እንደሚቀበሉ አረጋግጠዋል።</p>

<p>በዚህ የተደናገጠው የክልሉ መስተዳድር ለሚፈጠረው አደጋ እነዚህ የክልሉን ውሳኔ የማይቀበሉ የወረዳው ም/ቤት አባላት ሃላፊነት እንደሚወስዱ ሲያስጠነቅቅ ከምክር ቤቱ አባላት አንዱ አዛውንት ህዝቡ ሃላፊነት እንደሚሰማውና ምንም አደጋ እንደማይኖር አስታውቀው አደጋ የሚመጣ ከሆነም ከመንግስት ብቻ መሆኑን ገልፀዋል። ከዚህ በኋላ አስሩ የክልሉን ውሳኔ የደገፉት ስብሰባውን ረግጠው ለመውጣት ሞክረዋል። ስብሰባውን ረግጠው መውጣት እንደሌለባቸው ማሳሰቢያ ቢሰጣቸውም ድርጅቱ የሚለውን ካልተቀበላችሁ በዚህ ስብሰባ አንገኝም ብለዋል። </p>

<p>ሌሎች የክልሉን ሃሳብ የሚቃወሙት ደግሞ «ድርጅቱስ ለምን የህዝቡን አስተያየት አይቀበልም» የሚል ጥያቄ አንስተዋል። ምንጮቻችን እንደገለፁልን ከሆነ አስሩ የክልሉን ውሳኔ የደገፉት የህወሓት የድርጅት አባላት ናቸው።</p>


<p class="align-center"><a href="/Gazettas/Hzbawi/info/Hzbawi.sera.html">ከሕዝባዊ ሰኔ 19 ቀን 1996</a></p>

</body>
</html>	
