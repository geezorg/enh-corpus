<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳይያስ አፈወርቂ የተባበሩት መንግስታት ልዩ ልዑክን በወኪል ለማነጋገር ወሰኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሳይያስ አፈወርቂ የተባበሩት መንግስታት ልዩ ልዑክን በወኪል ለማነጋገር ወሰኑ</h2>


<p>የኤርትራው ፕሬዚዳንት ኢሳይያስ አፈወርቂ የተባበሩት መንግሥታት ድርጅትን ልዩ ልዑክ ሎይድ አክስዋርዚን በወኪል ለማነጋገር እንደሚፈልጉ ተገለጸ።</p>

<p>የተባበሩት መንግስታት የኢትዮ ኤርትራ ሚሽን /አንሚ/ ቃል አቀባይ ጌይል ሴንቱ በሳምንታዊ መግለጫቸው ከአስመራ በቪዲዩ ኮንፈረንስ እንደገለፁት የኤርትራ መንግስት አክስዋርዚን በተወካይ ለማነጋገር ፍላጐት ማሳየቱን አረጋግጠዋል።</p>

<p>በሁለቱ አገሮች በተከሰተው ጦርነት የተነሳ በግልግል ዳኝነት የታየው የድንበር ኮሚሽን ባድመን ወደ ኤርትራ ካካለለ በኋላ የኢትዮጵያ መንግስት ውሳኔውን አልፈፀምም ማለቱ ይታወሳል። የኢትዮጵያ መንግስት በምትኩ ከኤርትራ ጋር በውይይት የድንበር ጉዳዩን ለመፍታት እንደአማራጭ የሙጥኝ ማለቱም ይታወሳል። </p>

<p>የድንበር ኮሚሽኑ በሰጠው ውሳኔ መሠረት ኢትዮጵያ እና ኤርትራን የሚያዋስነው ከ1000 ኪ.ሜ የሚልቀውን ድንበር የማካለል ሥራ ከአንድ ዓመት በላይ በኢትዮጵያ እምቢተኝነት መጓተቱ የሚታወቅ ነው። በዚህም የተነሳ ኢትዮጵያ ላይ የማዕቀብ እርምጃ ከመወሰዱ በፊት የተባበሩት መንግስታት ዋና ፀሐፊ ኮፊ አናን አክስዋርዚን ልዩ ልዑክ አድርገው በመሾም ውዝግቡን በድርድር ለመቋጨት ተስፋ አድርገው ነበር።</p>

<p>አክስዋርዚ በመጋቢት ወር ላይ አዲስ አበባ መጥተው ጠቅላይ ሚኒስትር መለስ ዜናዊን ያነጋገሩ ቢሆንም የኤርትራው ፕሬዚዳንት ኢሳይያስ አፈወርቂ አክስወርዚን ተቀብለው እንደማነጋግሩ ግልጽ ካደረጉ በኋላ ባዶ እጃቸውን ወደ ኒዩርክ ተመልሰው ነበር።</p>

<p>ኢሳይያስ ለእምቢታቸው ያቀረቡት ምክንያትም ድንበር ከመካለሉ በፊት ማንኛውንም ዓይነት ድርድር ከኢትዮጵያ ጋር ለማድረግ እንደማይፈልጉ ነው።</p>

<p>የአንሚ አመታዊ ወጭ ከ200 ሚሊዮን ዶላር በላይ መሆኑ ያማረረው የተባበሩት መንግሥታት ኢትዮጵያና ኤርትራ ግጭታቸውን በማራዘማቸው ለልማት መዋል ይገባው የነበረው ወጭ ለድንበር ጠባቂዎች መከፈሉ አግባብ እንዳልሆነ በተደጋጋሚ ተችቷል። ኢትዮጵያ እና ኤርትራ ግዴታቸውን በአስቸኳይ ዳር ካላደረሱ አንሚ ቦታውን ሊለቅ እንደሚችል አስገንዝቧል።</p>

<p>አክስዋርዚ በጡረታ የተገለሉ የካናዳ ፖለቲከኛ ሲሆኑ በአለም አቀፍ ደረጃ የፀረ ሰው ፈንጅን ለማገድ በተደረገው እንቅስቃሴ የተሳካላቸው እንደሆኑ ይታወቃል።</p>


<p class="align-center"><a href="/Gazettas/Hzbawi/info/Hzbawi.sera.html">ከሕዝባዊ ሰኔ 19 ቀን 1996</a></p>

</body>
</html>	