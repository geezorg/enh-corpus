<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ መምህራን ለአቤቱታችን መልስ አጣን አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባ መምህራን ለአቤቱታችን መልስ አጣን አሉ</h2>



<p>በአዲስ አበባ ከተማ የሚገኙ 10 ሺህ የሚሆኑ መምህራን የሚወክለው የአዲስ አበባ መምህራን ማህበር ለከተማው መስተዳደር ትምህርት ቢሮ በተደጋጋሚ ያቀረብኳቸው እና አስቸኳይ ምላሽ ለሚያሻቸው አምስት ጥያቄዎች መልስ አላገኘሁም አለ።</p>

<p>ማህበሩ ሰኔ 15 እና 16 ቀን 1996 ዓ.ም ባካሄደው ጠቅላላ ጉባኤ ላይ የከተማው ትምህርት ቢሮ ለጥያቄዎቹ መልስ እንዲሰጠው እስከ ሰኔ 30 ቀን 1996 ዓ.ም ቀነ ገደብ ያስቀመጠ ሲሆን፤ ጥያቄዎቹ መልስ ካላገኙ መስከረም 10/1997 ዓ.ም ላይ የአዲስ አበባ መምህራን ሰላማዊ ሰልፍ እንዲወጡ እቅድ መያዙን ማህበሩ አስታውቋል።</p>

<p>የማህበሩ ፕሬዚዳንት አቶ ይግዛው ብዙአየሁ ለህዝባዊ ዘጋቢ እንደገለፁት ከቀረቡት አምስት ጥያቄዎች ውስጥ አንገብጋቢ የሆነው የ1995 እና 1996 የሁለት ዓመታት የመምህራን የደረጃ እድገትና የእርከን ጭማሪ ናቸው።</p>

<p>በ1987 ዓ.ም የመምህራኖችን ሙያ ለማበረታታት ተብሎ በወጣው ህግ መሰረት ከሌላው የመንግስት ሰራተኛ በተለየ መልኩ ለመምህራን የደረጃ እድገት የሚሰጥ ሲሆን የደረጃ እድገቱ በስድስት ወሩ በሚካሄድ ግምገማ ነበር። ይሁንና በ1993 እና በ1994 በተደረጉ ግምገማዎች የደረጃ እድገት የተፈቀደላቸውና ከ1995 ጀምሮ የደሞዝ ጭማሪ ማግኘት ይገባቸው የነበሩ መምህራን መብታቸው አልተከበረላቸው። በ1996 ዓ.ም ጭማሪ ማግኘት ይገባቸው የነበሩ መምህራን እንዲሁ መከልከላቸው ተገልጿል። በ1995 ዓ.ም የደረጃ እድገት ያገኙትና መብታቸው ያልተከበረላቸው መምህራን የደሞዝ ጭማሪ እንዲያገኙ የአዲስ አበባ ከንቲባ አቶ አርከበ እቁባይ አዘው የነበረ ቢሆንም እስካሁን ድረስ ግን ተግባራዊ አልሆነም።</p>

<p>ከዚህ በተጨማሪ መምህራን እንደሌላው የመንግስት ሰራተኛ በየሁለት ዓመቱ የደሞዝ እርከን ጭማሪ ማግኘት ይገባቸው የነበረ ቢሆንም ለ1995 እና ለ1996 ዓመታት ጭማሪው ታግዶ ቆይቷል።</p>

<p>አጀንዳ የተሰጠበት ምክንያት መንግስት በተግባር ላይ እያዋለው ባለው የውጤት ተኮር ግምገማ መሰረት እንዲሆን በመወሰኑ ሲሆን የውጤት ተኮር ግምገማ ደግሞ በመምህራንን ላይ ተግባራዊ እንዲሆን አልተደረገም።</p>

<p>ከላይ የተጠቀሱትን ጥያቄዎች ትምህርት ቢሮ ምላሽ ካልሰጠ በመስከረም 10/1997 ላይ ሰላማዊ ሰልፍ ለመውጣት ቀጠሮ መያዙን ማህበሩ ገልጿል።</p>


<p class="align-center"><a href="/Gazettas/Hzbawi/info/Hzbawi.sera.html">ከሕዝባዊ ሐምሌ 03 ቀን 1996</a></p>

</body>
</html>	
