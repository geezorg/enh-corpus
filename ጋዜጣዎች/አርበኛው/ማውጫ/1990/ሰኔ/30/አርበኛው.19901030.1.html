<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ በወረራ በያዙት ግዛት እርሻ ጀምረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"> ገበሬዎችን እያሰፈሩ ነው</h2>
<h1 class="align-center"> ኢሳያስ በወረራ በያዙት ግዛት እርሻ ጀምረዋል</h1>

 
<p>ባድመ-ሽራሮ፦ ኢሳያስ አፈወርቂ በትግራይ በኩል ወደ መሀል ኢትዮጵያ ዘልቀው ለመግዛት በወረራ በያዙት በባድመና በሽራሮ በአሁኑ ጊዜ እርሻ እያረሱና የኤርትራ ገበሬዎችን እያሰፈሩ መሆኑን ከተጠቀሱት አካባቢዎች ለጉዳይ ወደ አ.አ የመጡት ግለሰቦች አረጋግጠዋል።</p>

<p>በዚህ ሁለት አካባቢዎች ወራሪው ሻዕቢያ ቀደም ሲል የትግራይ ገበሬ ያረሰውን መሬት እንደገና በማለስለስና በመዝራት እንዲሁም የደረሰውን ቡቃያ የራሱ በማስመሰልና አዲስ መሬት በማረስ ሰፊ የግብርና ሥራ መጀመሩን አስታውቀዋል። ኢሳያስ አፈወርቂ በተጨማሪም ከኤርትራ ገበሬዎች እያመጡ በዚሁ በወረራ በያዙት በባድመና ሽራሮ በማስፈር ላይ እንደሚገኙ ስማቸው እንዲጠቀስ ያልፈለጉት እነዚሁ የአካባቢው ነዋሪዎች በቁጭት ተናግረዋል።</p>

<p>«ዛሬ በባድመና በከፊል ሽራሮ የሚገኙ ቤቶች የኤርትራ ወንበዴዎች ሰራዊትና የኤርትራ ገበሬዎች የመኖሪያ ቤቶች ሆነዋል። በአንፃሩ ቤት ንብረታቸውን ለፍተውና ደክመው ያገኙትን ቡቃያቸውን ጭምር ጥለው እንዲሰደዱ የተገደዱት የትግራይ ገበሬዎች የወገን ምፅዋት ጠያቂ ሆነዋል ሲሉ የአካባቢው የመጡት ሰዎች ሲቃ እየተናነቃቸው አስረድተዋል።</p>

<p>የኢሳያስ አፈወርቂ ሻዕቢያ ወደ መሀል ኢትዮጵያ ዘልቆ የእብሪት ወረራ እንዲከፍት የገፋፋው አንዱ ዋና ምክንያት ከሞላ ጎደል ለም የሆነ የእርሻ መሬት በኃይል ለመያዝ ያለው ምኞት መሆኑን በተለያየ አጋጣሚ አስተያየት ይሰጡ ታዛቢዎች ጠቁመዋል። ገና ጦርነቱ ሳይለይለትና አሸናፊው ማን እንደሆነ ሳይታወቅ የኤርትራው ገዥ በባድመና በሽራሮ እርሻ ከመጀመር አልፈው ገበሬዎቻቸውን ማስፈራቸው ግን ብዙዎችን አስገርሟል።</p>

<p>ኢሳያስ ይህን ያደረጉት በችግር በተቆራመደው የኤርትራ ሕዝብ ሥነ ልቦና ለመጫወት ነው ብለው የሚያምኑ ታዛቢዎች አሉ። ሻዕቢያ በመሀል ኢትዮጵያ ላይ የከፈተው አዲስ የእብሪት ወረራ በኤርትራ ሕዝብ ዘንድ ሙሉ ድጋፍ እንደሌለው ይገመታል። ይህ ችግር ለመቋቋምና ሕዝቡን ለማጓጓት ኢሳያስ ያላቸው አማራጭ አንድ ብቻ ነው። ይህም አርሰህ የምትጠቀምበት ለም መሬት አስገኘሁልህ። ስለዚህም ጦርነት የጀመርኩት ለአንተ ስል ነው። አንተ ጠግበህ እንድታድር ነው። እንግዲህ የምትመርጠውን መሬት በእጅህ አስጨብጬሃለሁ። ርሱም መጠበቅ ከአቃተህ በራስህ እንጂ ተራብኩ ብለህ በእኔ አታማር፤ በማለት የእብሪት ወረራቸውን ሕዝቡ በበለጠ እንዲደግፈው ለመቀስቀስ ነው ሲሉ ተመልካቾች ይገልፃሉ።</p>


<p class="align-center"><a href="/Gazettas/Arbegnaw/info/Arbegnaw.sera.html"> ከአርበኛው ሰኔ 30 ቀን 1990</a></p>

</body>
</html>	





