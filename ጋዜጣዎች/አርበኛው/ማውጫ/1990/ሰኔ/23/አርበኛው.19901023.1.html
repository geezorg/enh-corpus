<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቤታቸው የታሸገባቸው ነጋዴዎች አሁንም የፍትህ ያለህ ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ቤታቸው የታሸገባቸው ነጋዴዎች አሁንም የፍትህ ያለህ ይላሉ</h1>

 
<p>አዲስ አበባ ኪራይ ያለ አግባብ ተጨመረብን በማለት ብሶታቸውን ለማሰማት የንግድ ቤቶቻቸውን ለአንድ ቀን ለመዝጋት በመወሰናቸው ሳቢያ ሱቆቻቸው በመንግስት ትእዛዝ የታሸጉባቸውና የንግድ ፈቃዳቸው የተወሰደባቸው ነጋዴዎች ለፍ/ቤት ብናመለክትና አቤቱታ ከማቅረብም ፍትህ ሳናገኝ ከአንድ አመት በላይ ሆነን ሲሉ ችግራቸውን በከፍተኛ ምሬትና ብስጭት ገልፀዋል።</p>

<p>ወደ ሁለት መቶ የሚጠጉ በአብዛአው ቡና ቤቶችና የሸቀጣ ሸቀጥ ሱቆች የሆኑት የእነዚህ የተዘጉ የንግድ ድርጅቶች ባለ ንብረቶች የአዲስ አበባ መስተዳድር በተለይ ከቅርብ ጊዜ በፊት «የፈፀመብንን ድርጊት እጅግ የሚያሳዝንና የሚያበሳጭ ነው» በማለት ይማረራሉ።</p>

<p>በፍ/ቤት ክስ መሥርተው የነበሩት እነዚህ ብሶተኛ ነጋዴዎች እንደሚያስረዱት የአዲስ አበባ መስተዳድር ስለ ጉዳዩ ለመነጋገር ብሎ ከአንድ አመት በኋላ በቅርቡ ይሰበስባቸዋል። ነጋዴዎቹ በፍ/ቤት የጀመሩትን ክስ እንዲያነሱና ለዚህም ማረጋገጫ እንዲያመጡ በተጨማሪም የይቅርታ መጠየቂያ ደብዳቤ እንዲያቀርቡ ከዚያ ወዲያ የንግድ ድርጅቶቻቸው እንደሚከፈቱላቸው በስብሰባው ላይ ይነገራችዋል «ከጥቂቶች በቀር ብዙዎቹ በታዘዙት መሰረት ይፈፅማሉ።</p>

<p>ከተወሰነ ጊዜ በኋላ ግን ቃል እንደተገባላቸው ሳይሆን ሌላ ሁኔታ ያጋጥማቸዋል «ሌላ ፎርም አዘጋጅተናል። መንግስት ይቅርታ ያደረገው ለተወሰኑ ሰዎች ብቻ ስለሆነ ፎርሙን መሙላት የሚችሉት እነርሱ ናቸው። እነዚያም ሰዎች የታአጉ ሱቆቻቸውን ራሳቸው እሽጉን ልጠው የከፈቱ ናቸው። ሌሎቻችሁ እሳት በጉያ ናችሁ። አድመኞች ናችሁና ተመለሱ» የሚል የቁጣና የትዕቢት መልስ ይሰጣቸዋል።</p>

<p>ከአንድ አመት በላይ ሱቆቻቸው ስለተደረጉባቸው ከነ ቤተሰቦቻቸው በከባድ የኑሮ ችግርና ኪሳራ ላይ መውደቃቸውን የሚናገሩት እነዚህ ዜጐች በአሁኑ ጊዜ «ሁለት ያጣን ሆነናል» ይላሉ «በአንድ በኩል ክሳችንን በታዘዝነው መሰረት ሰረዝን። በሌላው ግን የአ.አ መስተዳድር እንደ ሕፃን አታሎን የገባልንን ቃል ሳይፈፅምልን ቀረ።»</p>

<p>በመጀመሪያ ከታሸጉት የንግድ ድርጅቶች መካከል ባለ ንብረቶቻቸው ክስ መስርተው እገዳ ያላመጡ 32 ቤቶች በመንግስት መሸጣቸው ታውቋል። ከቤቶቹ አብዛኞቹ የተሸጡት ለኤርትራውያን ለትግራይ ተወላጆች እንደነበር በትዝብትና በመገረም የሚናገሩ አሉ። አቤት ባዮቹ ነጋዴዎች እንደገለፁት ከላይ የተጠቀሰውን ፎርም ከሞሉት ነጋዴዎችም እስካሁን ጠብቁ ከመባላቸው በቀር ሱቆቻቸው አልተከፈቱላቸውም።</p>

<p>ሱቆቻቸው ከአንድ አመት በላይ በመዘጋታቸው የአንዳንዶቹ እቃዎችና የመገልገያ ማሽኖች ለዝገትና ለብልሽት መዳረጋቸውን ነጋዴዎቹ በተጨማሪ አስረድተዋል። «አለ በሚባለው ዲሞክራሲያዊ መብት በመጠቀም ከአቅም በላይ የተወሰነብንን የኪራይ ጭማሪ ያለ አግባብ መሆኑን ለማመልከት ብቻ ድርጅቶችን ለተወሰኑ ቀን ለመዝጋት መነሳታችን እንደ ትልቅ ወንጀል ተቆጥሮ ይህን ያህል ለኑሮ ችግር መዳረጋችንና መጉላላታችን ያሳዝናል። ለማን አቤት ማለት እንደሚቻልም ግራ ገብቶናል» በማለት ነጋዴዎቹ ብሶታቸውን ገልፀዋል።</p>


<p class="align-center"><a href="/Gazettas/Arbegnaw/info/Arbegnaw.sera.html"> ከአርበኛው ሰኔ 23 ቀን 1990 ዓ.ም</a></p>

</body>
</html>	





