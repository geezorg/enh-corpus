<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአቶ መለስን አገዛዝ ለመክሰስ የሞከሩ 22 ኤርትራውያን ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የአቶ መለስን አገዛዝ ለመክሰስ የሞከሩ 22 ኤርትራውያን ተያዙ</h1>

 
<p>አ.አ፤ ሀብት ንብረታችን ተወስዶብናል በአጠቃላይም የተለያየ በደል ተፈፅሞብናል በማለት በአ.አ ወደ ሚገኘው የተ.መ.ድ የስደተኛው ጉዳይ ከፍተኛ ኮሚሽን ቅርንጫፍ መ/ቤት ሄደው አቶ መለስን አገዛዝ ለመወንጀልና ለመክሰስ የሞከሩ 22 ኤርትራውያን ወዲያው በቁጥጥር ሥር ውለው ከመ/ቤቱ ቅጥር ግቢ የተወሰዱ መሆናቸውን በወቅቱ በአካባቢው ለሌላ ሥራ ተሰማርቶ የነበረው ሪፖርተራችን መረዳት ችሏል።</p>

<p>ይህ የሆነው ባለፈው ሰኔ 29 ቀን 1990 ዓ.ም ሲሆን እነዚህ ቁጥራቸው እስከ 15 የሚደርስ ኤርትራውያን በተጠቀሰው መ/ቤት ደርሰው ከዛም ደቂቃ ሳይቆዩ የአቶ መለስ የደህንነት ሰራተኞች በቁጥጥር ሥር አውለው በመኪና ሊወስዱአቸው የቻሉት አስቀድሞውኑ ይከታተሉአቸው ስለነበር ይሁን ወይም ከተባለው መ/ቤት ጥቆማ ደርሶአቸው እንደሆነ ለጊዜው አልታወቀም። እንደዚሁ ሁሉ እነዚህ ኤርትራውያን ወዴት እንደተወሰዱና ከዚያም በኋላ ሀገራችን ወደ ሚሉት አካባቢ ይላኩ አይላኩ ወይም በእሥር ላይ ይሁኑ አለበለዛም ይለቀቁ የታወቀ ነገር የለም። የመ/ቤቱም ባለሥልጣናት ምን መልስ እንደሰጡአቸው አይታወቅም።</p>

<p>ተመልካቾች እንደሚገምቱት ኤርትራውያኑ ምናልባት እንደ ብዙዎቹ ሌሎች ተወላጆቻቸው ሁሉ በኢትዮጵያ ውስጥ ከፍተኛ ንብረት ያፈሩና በቅርቡ በአቶ ኢሳያስና በአቶ መለስ መካከል በተፈጠረው ጠብ የተነሳ ከሀገር እንዲወጡ በመጠየቃቸው «ንዴት » የተሰማቸው ሊሆኑ ይችላሉ። በሌላው በኩል ግን የተ.መ.ድ የስደተኞች ጉዳይ ከፍተኛ ኮሚሽን ስደተኞችን ማስተናገድና መርዳት ዋና ተግባሩ ቢሆንም ይህን የመሳሰለውን «አቤቱታ» ተቀብሎ ርምጃ የመውሰድ ሥልጣንና ኃላፊነት አለው ተብሎ እንደማይታመን «ስሞታ» አቅራቢዎቹ የተገነዘቡት አይመስልም።</p>

<p>ምናልባት ወደ «ሀገራችን ለመመለስ አንፈልግም፣ ስለዚህም የኮሚሽኑ መ/ቤት ለጊዜው በስደተኝነት መዝግቦ ወይም ተቀብሎ ርዳታ ያድርግ ብለው ቢጠይቁ ጥያቄያቸአውን ሊመለከትላቸው ይችል ይሆናል። ያለበለዚያ የኤርትራውያኑ ዓይነት «አቤቱታ» ማስተናገድ በአንድ አገር የውስጥ ጉዳይ ጣልቃ እንደመግባት የሚያስቆጥርበት ስለሚሆን አይቀበለውም ይላሉ ታዛቢዎች። በሌላው በኩል በዚሁ በተጠቀሰው የስደተኞች ጉዳይ ከፍተኛ ኮሚሽን ቅርንጫፍ መ/ቤት ጭምር የኤርትራ ዜጋ ነን የሚሉ ግለሰቦች አሁንም በሥራ ላይ እንደሚገኙ ማወቅ ተችሏል። «አንገነጠልም ብሎ አቤቱታ ማቅረብ፣ ወደ ገነጠላችኋት ግዛት ግቡ ሲባል ለምን? ብሎ መጮህ አሁን የኤርትራውያን ነገር መላው ጠፍቶናል ሲሉ አንድ ታዛቢ ገልፀዋል።</p>

<p>በተያያዘ ዜና በተለያዩ የውጭ ሀገሮችየሚኖሩ የኤርትራ ተወላጆች አሁንም ወደ ኢትዮጵያ ለመግባት እየሞከሩ መሆኑን ምንጮቻችን ጠቁመዋል። ሆኖም በተለይ በአውሮፕላን ከሚመጡት ኤርትራውያን መካከል አንዳንዶቹ በቦሌ አይሮፕላን ማረጊያ ሲገቡ ፓስፖርታቸውና ዜግነታቸው ከተመረመረ በኋላ ከዚያው ወደ መጡበት አገር እንዲመለሱ እየተደረገ መሆኑ ይነገራል።</p>

<p>በሌላው በኩል በተለይ በአዲስ አበባ ውስጥ የሚገኙ ኤርትራውያን በአሁኑ ጊዜ በብዛት የኢጣልያንን ቋንቋ በጥድፊያ በመማር ላይ እንደሚገኙ ታውቋል። እነርሱም ወደ ኤርትራ ሄደን ምን ልናገኝ ነው? የሚል የተስፋ መቁረጥ ስሜታቸውን እንደሚገልፁና የቀራቸው ተስፋ ወደ ኢጣሊያ ሄዶ በዝቅተኛ ሥራ ላይ በመሰማራት ለመኖር መሞከር እንደሆነ ታውቋል። ኤርትራውያን የአባቶቻቸውን የቀድሞ ጌቶች ቋንቋ ጣሊያንኛ ለማጥናትና ወደዚያም ለመሄድ ያነሳሳቸው የኢጣሊያ መንግስት እንደሚቀበላቸው ምልክት ሰጥቶአቸው ወይም ይቀበለናል በሚል ተስፋ ብቻ ተገፋፍተው ይሁን ለጊዜው በርግጠኛነት መናገር አይቻልም።</p>

<p>እንደ ሌሎች የአውሮፓ አገሮች ሁሉ በኢጣልያም ሕዝብ በተለይ በአፍሪካ ስደተኞች በዝተውብናል ይውጡልን እያለ በየጊዜው ስሞታ ይሰማል። ስደተኞችን ከሚቃወሙት መካከል ብዙዎቹ ዘረኞችና ጥቁሮችን የሚጠሉ መሆኑ ይነገራል። በተለያየ ችግር አገራቸውን እየለቀቁ የሚሰደዱ አፍሪካውያን በማንኛውም የአውሮፓ አካባቢ ያላቸው እድል በአብዛኛው ነጮች በሚንቁት በዝቅተኛ ሥራ ላይ መሰማራት ነው።</p>


<p class="align-center"><a href="/Gazettas/Arbegnaw/info/Arbegnaw.sera.html"> ከአርበኛው ሐምሌ 7 ቀን 1990</a></p>

</body>
</html>	





