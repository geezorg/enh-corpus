<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ ጤፍ የሚጠይቅ እንደሚረሸን ማስጠንቀቂያ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3><span class="underline">ስለ እንጀራ ማሰብ ወንጀል ሆነ</span></h3>
<h1 class="align-center">በኤርትራ ጤፍ የሚጠይቅ እንደሚረሸን ማስጠንቀቂያ ተሰጠ</h1>

 
<p>ከኢትዮጵያ ይጋዝለት የነበረው እህል የተቋረጠበት የኤርትራ ሕዝብ በደረሰበት ከፍተኛ የምግብ ችግር ምክንያት እህል እህል እያለ በማስቸገሩ ጤፍን በተመለከተ ጥያቄ የሚቀርብ ሰው እንደሚረሸን ኢሳያስ አፈወርቂ ለመላው ሕዝብ በቴሌቪዥን መግለጫ መስጠታቸውን ከኤርትራ የተባረሩ ኢትዮጵያዊ ገለፁ።</p>

<p>ንብረትነቱ የኢትዮጵያ እንደሆነ የሚነገርለት ምፅዋ የሚገኘው ሳይኮ የሞትር ብስኬለት የመኪና መገጣጠሚያ ፋብሪካ ሰራተኛ የነበሩት እኚሁ ሰው ፋብሪካው የወያኔና የሻዕቢያ ከፍተኛ ባለሥልጣናት የሚጠቀሙበት መሆኑን ተናግረዋል።</p>

<p>ሰኔ 9 ቀን 1990 ዓ.ም ከሥራ ቦታቸው ተወስደው እስር ቤት ከተጣሉ በኋላ ለ20 ቀናት ቆይተው ሰኔ 29 ቀን 1990 ዓ.ም ከሌሊቱ 8 ሰዓት ሲሆን ከ3 የኢትዮጵያ የባሕር ኃይል ባልደረቦች ጋር በአንድ የቀይ መስቀል አውሮፕላን ጅቡቲ መላካቸውን ኢትዮጵያዊው አስረድተዋል።</p>

<p>በእስር ላይ እንዳሉ እንደርሳቸው የታሰሩ ኢትዮጵያውያን በየምሽቱ እየተጠሩ ይገረፉ እንደነበርና በርካታዎችም ሳዋ ወታደራዊ ማስልጠኛ አጠገብ በሚገኘው ባዶ ስምንት በሚባለው የዋሻ እስር ቤት ታጉረው በ24 ሰዓት አንድ ጊዜ አንዲት ትንሽ ዳቦና አንድ ብርጭቆ ሻይ እየተጣለላቸው የሥቃይ ሕይወት እንደሚገፉ በምሬት ገልፀውልናል።</p>

<p>እንደማንኛውም ኤርትራዊ፣ የምፅዋም ሕዝብ በምግብ እጦት እጅግ እንደሚሰቃይና በቅመም መስፈሪያ ቢጤ የእርዳታ ስንዴና ሩዝ እየገዛ ሕይወቱን ለማቆየት በመጣር ላይ ነው ሲሉ ያዩትንና የተመለከቱትን ነግረውናል።</p>

<p>በሌላው በኩል የሻዕቢያን ወረራ በመቃወም ዴምሐኤ (ዲሞክራሲያው ምንቅስቃስ ሐርነት ኤርትራ) የተባለ ድርጅት እንቅስቃሴ በማድረግ ላይ እንደሚገኝ እኚሁ ሰው ገልፀውልናል።</p>

<p>ዴምሐኤ የሻዕቢያን አምባገነትና ፀረ ዲሞክራሲ አቋም በመቃወም ከራሱ ከሻዕቢያ ሠራዊት የወጣና በወያኔ አጋዥነት የተጠናከረ የራሱ የሆነ ፕርግራም ያለው ድርጅት መሆኑ ከራሳቸው ከኤርትራውያን አንደበት ሲነገር መስማታቸውን በተጨማሪ አስረድተዋል።</p>

<p>ወርሃዊ የሆነ ባለ 6 ገፅ በራሪ ፅሁፎችን በትግርኛና በአማርኛ አዘጋጅቶ የሚያቀርበው ዴምሐኤ የልሳኑ ርዕስ «ሐርነት ኤርትራ/ኢትዮጵያ» የሚል እንደሆነም የሰኔ 1990 ዓ.ም ዕትሙን ባነበቡ ጊዜ ማረጋገጣቸውን ኢትዮጵያዊው እማኝነታቸውን ሰጥተዋል።</p>

<p>«እባክዎን ከ24 ሰዓት በላይ እጅዎ ላይ አይቆይ» የሚል ማስጠንቀቂያ ከግርጌው የተፃፈበት ይህ የዴምሐኤ ልሳን ስለ ኢሳያስ አፈወርቂ ስለ ሻዕቢያ ምንነት በማንሳት በርካታ ጉዳዮችን ማስፈሩንም ይናገራሉ።</p>

<p>«ኢሳያስ አፈወርቂ ቀደም ሲል አረባዊ ነኝ ይል የነበረና፣ ባለቤቱም ከሳዑዲ ገዥ መደብ ጋር የሥጋ ዝምድና ያላት አረብ ነች። ኤርትራ የአረብ ሊግ አባል እንድትሆን አደርጋለሁ የሚል የቅጥፈት ቃል እየገባ የአረብ መሪዎችን በማታለል የኖረ ነው። ለኤርትራ ነፃነት በማለት ከሕዝቡ ስም እየለመነ ባከበተው ገንዘብ በግብፅ አሌክሳንደሪያ ከተማ ከፍተኛ የሆነ ዘመናዊ ሆቴል ከፍቷል። በየሳምንቱ ወደ አሌክሳንደሪያ በመጓዝ ሲዝናና የኤርትራ ሕዝብ ግን ለረሀብና ላላመነበት ጦርነት ተጋልጧል»</p>

<p>በልመና ባገኘው «ፔትሮ ዶላር» ያበደ መሆኑ የኤርትራን ሕዝብ ሰብአዊ መብት ረግጦ ዲሞክራሲን አፍኖ ያለ ሕዝባዊ ተሳትፎ በሪፈረንደም ኤርትራን ገንጥሎ፣ ለራሱ ስልጣኑን ያመቻቸ ጠመንጃ አምላኪ ነው» ሲል ይኸው የዴምሐኤ ልሳን ጨምሮ ይኮንናል በማለት የፅሁፉን ይዘት ከኤርትራ የተባረሩት ኢትዮጵያዊ አብራርተዋል።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው ሐምሌ 21 ቀን 1990</a></p>

</body>
</html>	
