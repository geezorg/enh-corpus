<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ3 ሚሊዮን ብር በላይ ያጭበረበረው አመለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ከ3 ሚሊዮን ብር በላይ ያጭበረበረው አመለጠ</h1>


<p>ያለ አግባብ ታሥረን ከመጉላላታችንም በላይ በፍ/ቤት ውሳኔ በነፃ ተለቅቀን ወደ ቀድሞ ሥራችን እንድንመለስ ስናመለክት የምዕራብ ሐረርጌ የፋይናስ ቢሮ ጥያቄያችን ከሕግ ውጭ ሳይቀበለን ስለ ቀረ በራሳችንና በቤተሰባችን ላይ ከባድ ችግር እያደረሱብን ነው ሲሉ በደል ተፈፅሞብናል የሚሉ የቢሮው ሰራተኞች አቤቱታ አቀረቡ።</p>

<p>አቤቱታ አቅራቢዎቹ ለዝግጅት ክፍላችን በላኩልን በማስረጃ የተደገፈ ደብዳቤ እንዳብራሩት የጫት ነጋዴዎች በአንድ የጫት ንግድ ኬላ ላይ በሕጋዊ መንገድ ቀረጥ የከፈሉበት የካርኒ ሂሳብ ላይ የተመዘገበው የገንዘብ ልክ በ«ልዩ» ኬሚካል ማጥፋት ሌላ ጫት ከገዙ በኋላ ያ ተጨማሪ ጫት ሊከፈልበት የሚገባውን ተጫማሪ የመንግሥት ቀረጥ እንደከፈሉ በማስመሰል የገንዘቡን ልክ ራሳቸው እንደገና እየፃፉ ከረዥም ጊዜ አንስቶ እንደሚያጭበረብቡ የተደረሰበት መሆኑንና ይህንንም በተለይ የደባ ወረዳ የፋይናስ ቢሮ ኃላፊ ራሳቸው ባደረጉት ክትትል ማረጋገጥ መቻላቻውንም አስረድተዋል።</p>

<p>በዚህም ክትትል መሰረት ለምሳሌ አብዱ ጀባር ሐጂ የተባለ የጫት ነጋዴ አዲስ በተባለው ኬላ ላይ በመጀመሪያ በሕጋዊ መንገድ 2 ሺህ ብር ቀረጥ የከፈለበትን የደረሰኝ ካሪኒ በእጅ ካስገባ በኋላ በመንገድ ላይ ሌላ ብዛት ያለው ጫት ገዝቶ ለተጨማሪው ጫት በድጋሚ ቀረጥ ሳይከፍል የመጀመሪይውን ሂሳብ በኬሚካል ካጠፋ በኋላ በጠቅላላው 6500 ብር እንደከፈለ አስመስሎ መፃፉ በጥቆማና በክትትል ሊረጋገጥበት ችሏል።</p>

<p>ይህ ነጋዴ በዚህ ዓይነት የማጭበርበር ዘዴ በአጠቃላይ ለመንግሥት ገቢ ማድረግ የነበረበትን ከ3 ሚሊዮን ብር በላይ እንደመዘበረ አምልጦ ወደ ሀርጌሳ ሊገባ ችሏል። ይህም ሊሆን የቻለው በግለሰቡና በሌሎች ተመሳሳይ አጭበርባሪዎች ላይ ርምጃ እንዲወሰድባቸው የአደባ ወረዳ ፋይናንስ ቢሮ ኃላፊ በተደጋጋሚ የላኩትን የማሳሰቢያ ደብዳቤ «የዞኑ ፋይናስና የኦሮሚያ ፋይናንስ ቢሮ ኃላፊዎች በግዴለሽነት ትኩረት ስላልሰጡት ነው» በማለት አቤቱታ አቅራቢዎቹ በላኩልን ደብዳቤ አመልክተዋል።</p>

<p>በሌላ በኩል በወንጀሉ በእርግጥ መጠየቅ ያለባቸው ግለሰቦች በዚህ አኳኋን ከሕግ እስከአሁን ሲያመልጡ ንፁሀን የምዕራቡ ሐረርጌ ፋይናንስ ቢሮ ሰራተኞችና ሌሎች ነጋዴዎች ያለ አግባብ እንዲታሰሩ ከተደረገ በኋላ ማስረጃ ባለመኖሩ በነፃ ሊለቀቁ ችለዋል። የፋይናንስ ቢሮው ሰራተኞች ግን ባልሰሩት ወንጀል በእሥር መጉላላታቸው አንሶ ወደ ሥራቸውም እንዳይመለሱ ስለተከለከሉ ጉዳዩ የሚመለከተውን ክፍል ሁኔታውን አጣርቶ ፍትሕ እንዲሰጠን ሲሉ አቤት ባዮቹ ተማፅነዋል።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው ነሐሴ 18 ቀን 1990</a></p>

</body>
</html>	
