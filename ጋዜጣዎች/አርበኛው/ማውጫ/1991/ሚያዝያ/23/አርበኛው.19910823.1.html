<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በወሎና በኦጋዴን ድርቅ ተከስቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በወሎና በኦጋዴን ድርቅ ተከስቷል</h1>


<p>በኢትዮጵያ በተለይም በወሎና በኦጋዴን አካባቢ ድርቅ መግባቱንና በርካታ ሕዝብ ለርኃብ ይጋለጣል የሚል ስጋት መፈጠሩን የእርዳታ ማስተባበሪይና ዝግጁነት ኮሚሽን ኮሚሽነት አቶ ስምዖን መቻሌ ገለጡ።</p>

<p>የኢትዮጵያ መንግሥት ባለ አቅሙ ድርቅ በገባባቸው አካባቢዎች የሚገኘው ሕዝብ ለመርዳት ከመሞከር ባይቦዝንም ችግሩ በዝናም በተለይም በተከታታይ የበልግ ዝናም እጥረት ሳቢያ እያሳሰበ በመምጣቱ የውጭ እርዳታ የግድ አስፈላጊ ሆኖ መገኘቱን ኮሚሽነሩ አብራርተዋል።</p>

<p>ይህ በዚህ እንዳለ የሰሜን ሸዋ ሕዝብ ከቅርብ ዓመታት ወዲህ የአየር ለውጥ ባስከተለው ድርቅ ሳቢያ ለከፋ ችግር መጋለጡን የአርበኛው ጋዜጣ ሪፖርተር ሰሞኑን በደብረ ብርሃን ከተማ ተግኝቶ ካጠናቀረው ዘገባ ለመረዳት ተችሏል።</p>

<p>በአማራው ብሔራዊ ክልላዊ መንግሥት በሰሜን ሸዋ መስተዳድር ዞን ሥር የሚገኙ ሁሉም ወረዳዎች ምናልባትም ከሞረትና ከጅሩ ወረዳ በስተቀር ዘንድሮ የመንግሥት ድጋፍ ካልተደረገላቸው እጅግ በርካታ አርሶ አደሮች ለስደት እንደሚዳረጉ ሪፖርተራችን አያሌ አርሶ አደሮችን አነጋግሮ ዘግቧል።</p>

<p>በአንጐለላና ጠራ ወረዳ ነዋሪ የሆኑት አርሶ አደር በላይ አያልነህ «...በዚህ በተጉለትና ቡልጋ አውራጃ ውስጥ በተለይ በእኛ ወረዳ ከ6 ዓመት ወዲህ በተከሰተው የአየር ለውጥ ምክንያት ሕዝቡ ለከፋ ችግር ተጋልጧል። አብዛኛው አርሶ አደር የሚላስ የሚቀመስ የለውም። ይህ በእኔ ዕድሜ አይቼ የማላውቀው ነው። በጣም የሚያሳዝነው መንግሥትም ሆነ የክልሉ መስተዳድር ችግሩን ለመፍታት አንዳች ነገር አለማድረጋቸው ነው» ብለዋል።</p>

<p>እዚያው የአንጐለላና ጠራ ወረዳ አዋሳኝ በሆነችው የአቢቹና ኘዓ ወረዳ ነዋሪ የሆኑት አርሶ አደር ዘለቀ ኃይሌ ደግሞ ችግራቸውን እንዲህ ይገልፁታል «ከቀድሞ የጦር አባል ተገልዬ ግብርና ከጀመርኩ በኋላ ደህና ምርት አገኝ ነበር። ከጥቂት ዓመት ወዲህ ግን በወረዳችን ምንም ነገር የለም። አብዛኛው ሕዝብ በአሳዛኝ ሁኔታ ላይ ይገኛል። እርስ በእርሳችን ባንረዳዳማ እስካሁን ሁላችንም ስደተኞች ነበርን። ይህ ሁሉ ሲሆን ግን ከመንግሥት የመጣው ዕርዳታ ለአንድ ዓመት ብቻ ነበር። እርሱም ቢሆን ክፍፍሉ አድሏዊ ነበር » ብለዋል።</p>

<p>እጅግ በርካታ የሰሜን ሸዋ አርሶ አደሮች የሚናገሩት ተመሳሳይ ቋንቋ ነው። ብሶቱ በሁሉም ቤት ሰፍኗል። በምክር ቤት አባላት ላይ ብሶታቸውን ያሰማሉ። የገጠሬው ሕዝብ ብቻ ሳይሆን የከተሜውም ብሶት አይሏል። የጋዜጣው ሪፖርተር የጅሩ፣ የእነዋሪ የመንዲዳንና የደብረ ብርሃን ነጋዴዎችን አነጋግሯል። ሁሉም የሚሉት « ከክልላችን ወጥተን ወደ አርሲና ባሌ እየሄድን ለሕዝባችን እህል ለማምጣት ተገደናል» ነው።</p>

<p>በአካባቢው የአየር ለውጡ ከተከሰተበት ጊዜ ጀምሮ በትንሹ ከ60 በላይ ቤት ንብረት የነበራቸው አርሶ አደሮች ቄያቸውን ለቀው ወደ አዲስ አበባና ምስራቅ ሸዋ እንደተሰደዱ ሲነገር ከተሰደዱበት ስፍራ ባልታወቀ ሁኔታ ምናልባትም «በወባ በሽታ» ሕይወታቸው አልፎ አስክሬናቸው ወደ ትውልድ ቄያቸው የመጣም አሉ።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው ሚያዝያ 23 ቀን 1991</a></p>

</body>
</html>	
