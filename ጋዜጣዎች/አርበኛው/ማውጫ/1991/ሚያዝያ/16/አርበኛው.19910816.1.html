<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ታምራት ላይኔ መታሰራቸውን የዓለም ባንክ ባለስልጣን አደነቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ ታምራት ላይኔ መታሰራቸውን የዓለም ባንክ ባለስልጣን አደነቁ</h2>


<p>ኢትዮጵያ የቀድሞ ጠ/ሚኒስትሯን በንቅዘት ክስ ለፍርድ በማቅረቧ «ጠንክራ መልዕክት አስተላልፋለች። ከአንድ መንግሥት ከዚህ በላይ ቀና መንፈስ መጠየቅ የሚያስፈልግ አይመስለንም» ሲሉ አንድ የዓለም ባንክ ባለስልጣን ለአሜሪካ ድምፅ ሬድዮ /ቪ.ኦ.ኤ/ ሰሞኑን በሰጡት መግለጫ አስታወቁ።</p>

<p>እኚሁ ባለስልጣን በአሁኑ ጊዜ ኢትዮጵያ ውስጥ ስላለው አጠቃላይ ሁኔታ ተጠይቀው በተለይም ስለ«ግምገማ» ተጠይቀው አሜሪካዊው የዓለም ባንክ ባለስልጣን ሲመልሱ ይህ ዓይነት ነገር ሲያጋጥማቸው ለመጀመሪያ ጊዜ መሆኑና ከኢትዮጵያ ውጭ ግምገማን የሚጠቀሙበት በኤርትራ ብቻ እንደሆነ አስረድተዋል።</p>

<p>በኢትዮጵያ በስልጣን ላይ ያለው ፓርቲ ጠላቶቼ ናቸው ብሎ የሚያምናቸውን ለማጥቂያ በግምገማ ቢጠቀምበትስ ለሚለው ጥያቄ የዓለም ባንኩ ባለሥልጣን ሲመልሱ «ማንኛውም አሰራር ቅን ላልሆነ ዓላማና ኃላፊነት በጎደለው ሁኔታ መጠቀሚያ ሊሆን ይችላል» በሚል መልስ ጥያቄውን አድበስብሰው ወይም በጐን አልፈውታል።</p>

<p>ከዓለም ባንክ የልዑካን ቡድን ጋር ከቅርብ ጊዜ በፊት ኢትዮጵያን ጐብኝተው የተመለሱት አሜሪካዊ የቀረበላቸው ሌላው ጥያቄ በኢትዮጵያ በስልጣን ላይ ካለው ቡድን ጋር ግንኙነት ያላቸውን የንግድ ድርጅቶችን የሚመለከት ነበር። እነዚህ ድርጅቶች ባላቸው ግንኙነት መሰረት በብድር፣ በኮንትራት አሰጣጥ፣ ወዘተ የተለየ ጥቅም ያገኛሉ ስለሚባለው ጉዳይ የባንኩ ተወካይ በሰጡት አስተያየት በኢትዮጵያ ብቻ ሳይሆን በሌሎች ሀገሮችም ለምሳሌ በዩጋንዳ ከገዢ ፓርቲ ጋር ግንኙነት ያላቸው የንግድ ድርጅቶች እንደሚገኙም ጠቁመዋል። በሌላው በኩል የእንዲህ ያሉ ድርጅቶች መኖር፣ ከግል የንግድ ድርጅቶች ጋር ባለው ውድድር ለአድሎአዊ አሰራር በሩ ይበልጥ ክፍት እንዲሆን የሚያደርግ መሆኑን ባይክዱም የወያኔ የንግድ ድርጅቶች ከደርግ ጋር በተካሄደው ጦርነት በቁጥጥራቸው ሥር በነበሩ አካባቢዎች «አንድ መንግስት ሊሰጠው የሚግችለውን ግልጋሎት ሲያቀርቡ የቆዩና አሁን ወደ ንግድና የረድኤት ድርጅትነት የተለወጡ ናቸው። በማለት አሰራራቸውን «ተገቢ» ለማስመሰል ሞክረዋል። «ለምሣሌ በጦርነቱ ወቅት የተጠቀሙበት የትራንስፖርት ዘርፍ ነበራቸው። ያንን ተቋም ነው ወደ ወያኔ ትራንስፖርት ኩባንያነት የለወጡት» ብለዋል።</p>

<p>በጨረታ ውድድር ላይ ብዙውን ጊዜ «የማሸነፍ» ዕድል የሚያገኙት የወያኔ የንግድ ድርጅቶችና ናቸው ስለሚባለው ስሞታ በሰጡት አስተያየትም እስካሁን የወያኔ/ኢሕአዴግ አገዛዝ የሚያቀርበውን መከራከሪያ በመድገም «የግል የንግድ ድርጅቶች በከፍተኛ ዋጋ ጨረታ ቢያሸንፉም የሚሰጡት አገልግሎት ዝቅተኛ እንደሆነና አንዳንድ ጊዜም ለምሣሌ ማዳበሪያ ወደሚፈለገው የገጠር አካባቢ ለማድረስ ፍቃደኛ አይደሉም» እንደሚባል ገልፀዋል።</p>

<p>የዓለም ባንክ ግንኙነቱና የሚሰራውም ከመንግሥት ጋር መሆኑን ያልሸሸጉት አሜሪካዊው ባለሥልጣን የባንኩ የልዑካን ቡድን አዲስ አበባ በቆዩበት ወቅት በተዘጋጀ አውደ ጥናት ላይ «የመንግሥትና የግል ጋዜጦች በጋራ እንዲሳተፉ ተደርገዋል» ቢሉም አብዛኛው የግል ፕሬስ የልዑካን ቡድኑ አዲስ አበባን መጐብኘታቸውን እንኳን ያወቀው የተጠቀሱት ግለሰብ ለቪኦኤ መግለጫ ከሰጡ በኋላ ነው።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው ሚያዝያ 16 ቀን 1991</a></p>

</body>
</html>	
