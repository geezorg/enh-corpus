<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲግራት ከተማ በተዋጊ ጀቶች ተደበደበች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲግራት ከተማ በተዋጊ ጀቶች ተደበደበች</h1>


<p>ሻዕቢያ በባድመና ሽራሮ ግንባር ገምሃሎ ከሚባለው ምሽጉ ሐሙስ ጥር 27/1991 ለ45 ደቂቃ የቆየ የመድፍ ድብደባ ከመፈፀሙ ሌላ አርብ ከቀኑ 4:45 ደቂቃ ላይ በሁለት ተዋጊ ጀቶች አዲግራትን ደበደበ። የሻዕቢያ ሠራዊት ኢላማው የነጃድ ማከማቸውንና አካባቢውን ለማውደምና ለማጥቃት እንደነበር የኢትዮጵያ መንግሥት ቃል አቀባይ ጽ/በት አስታውቋል። ይኼው መግለጫ የዕለተ ሐሙሱን የመድፍ ድብደባና ባለፈው ማክሰኞ ጥር 25 ቀን 1991 ከቀኑ ሰዓት ላይ በዛላንበሳ ግንባር የመፍ ድብደባ ማካሄዱን አስታውሶ በሰውና በንብረት ላይ የደረሰውን ጉዳት ግን አላብራራም።</p>

<p>ኤርትራ በአዲግራት ከተማ በአውሮፕላን የቦምብ ጥቃት ያካሄደችው ቀደም ሲል ሁለቱ አገሮች በአውሮፕላን ጥቃት እንዲያካሂዱ በአሜሪካ መንግሥት አማካይነት የደረሱበትን ስምምነት በመጣስ መሆኑን የቃል አቀባዩ ጽ/ቤት አስታውቋል። ይኼው ስምምነት ከሁለቱ ወገኖች አንዱ እንደገና ጥቃት ማድረግ የሚችለው የሰላሙ ጥረት ተሟጧል ብሎ ሲያምንና ይህንንም አሜሪካ መንግሥት ሲያሳውቅ ብቻ መሆኑ ይታወቃል።</p>

<p>ከዚህ ስምምነት የተደረሰው የሻዕቢያ አውሮፕላኖች በመቀሌ ት/ቤትና በአዲግራት ላይ ባደረጉት የቦምብ ድብደባ ምክንያት 37 ሰላማዊ ሰዎችና ተማሪዎች ሲሞቱ 150 የመቁሰል አደጋ ከደረሰባቸው በኋላ ነው። በወቅቱ የኢትዮጵያ ተዋጊ አውሮፕላኖች በአስመራ አየር መንገድ ላይ ባደረጉት የአፀፋ ምላሽ ጥቃት ሰላማዊ ሰዎች ሞተዋል በማለት ኤርትራ ክስ መሰንዘሯ አይዘነጋም።</p>

<p>የአሁኑ የአየር ድብደባ የተፈፀመው የፀጥታው ም/ቤት ልዩ ልዑክ አምባሳደር መሐመድ ሳህኑን በሁለቱ አገሮች አዲስ ውጊያ እንዳይንቀሰቀስ በአካባቢው በሚገኙበትና ውይይት በሚያካሂዱበት ወቅት ነው።</p>

<p>በሌላም በኩል የኤርትራው መሪ ኢሳያስ አፈወርቂ የመጀመሪያውን ጥይት ኤርትራ አትተኩስም ብለው በተናገሩበት ወቅት መሆኑና አአድ ኤርትራ ማብራሪያ ለጠየቀችው መልስ ልኬያለሁ ምላሹን በተስፋ እጠብቃለሁ ባለበት ጊዜ ነው።</p>

<p>አለም አቀፉ ማሕበረሰብ በተለይም የተመድ የፀጥታ ም/ቤት አአድ ላወጣው የሰላም የመፍትሄ ሃሳብ ጽኑ ድጋፋቸውን ገልፀው ኤርትራ ውሳኔውን እንድትቀበል በሚያሳስቡበትና የኢትዮጵያ መንግሥት አለም አቀፉ ማሕበረሰብ ቀጥተኛ ጫና እንዲያደርግ በሚጠይቅበት ወቅት ይህ የአየር ጥቃት መካሄዱ ሻዕቢያ ለዓለም አቀፍ ማሕበረሰብ ያለውን ንቀት በግልጽ የሚያሳይ ሆኗል።</p>

<p>ኢትዮጵያ ከዚህ በኋላ ልትወስድ የምትችለው እርምጃ ምን እንደሆነ ማወቅ አልተቻለም። ይሁን እንጂ ይህ የአዲግራት ጥቃት ጦርነቱን የማይቀር ነውና በእኛ የጊዜ ስሌት ይጀመር የሚል ዓይነት የሻዕቢያ መሪዎች ድርጊት እንደሆነ የብዙዎች ግምት ነው።</p>

<p>በተያያዘ ዜና ሻዕቢያ ትናንት ማምሻውን ባወጣው መግለጫ «የወያኔ መንግሥት ኤርትራ ጠዋት 4:45 አዲግራት የአየር ጥቃት አካሄደብኝ ሲል የኤርትራን መግንሥት ከሷል። ይህ የለየለት ፈጠራ ነው። ይኼውም የወያኔ መንግሥት ኤርትራ ላይ መጠነ ሰፊ ጦርነት ለመክፈት እቅድ ስላለው በዚህ ሳምንት ውስጥ ስለነገር መጫርና የማጥቃት እርምጃ ፈጠራዎችን ሲተነፍስ ቆቷል» ብሏል።</p>

<p>ዘግይቶ በደረሰን ዜና መሰረት በዛሬው ዕለት የሻዕቢያ እግረኛ ጦር በባድመ ግንባር በኩል መጠነ ሰፊ ጥቃት መሰንዘሩን የኢትዮጵያ መንግሥት ቃል አቀባይ ቢሮ አስታውቆ የኢትዮጵያ ሠራዊት የመከላከል እርምጃ እየወሰደ ነው ብሏል።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው ጥር 29 ቀን 1991</a></p>

</body>
</html>	
