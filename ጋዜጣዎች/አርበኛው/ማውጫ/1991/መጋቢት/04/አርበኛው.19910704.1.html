<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮ ኤርትራ ግጭት ላይ እስራኤል አቋሟን ይፋ አደረገች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮ ኤርትራ ግጭት ላይ እስራኤል አቋሟን ይፋ አደረገች</h1>


<p>ሻዕቢያ የኢትዮጵያን ድንበር ከወረረ በኋላ በአሜሪካና በሩዋንዳ መንግስታት ጅማሮ በአ.አ.ድ የተጠናከረውን እንዲሁም በተመድ የፀጥታ ምክር ቤት የተደገፈውን የሰላም ሀሳብ በእብሪተኝነት ሳይቀበል ቆይቶ በኢትዮጵያ ሰራዊት ኃይል ከባድመ ሲወጣ የአ.አ.ድን የሰላም ሐሳብ መቀበሉን እስራኤል የምትደግፈው መሆኑ ተገለፀ።</p>

<p>በኤርትራ የእስራኤል ኤምባሲ ሁለተኛ ፀሀፊ ኦረን አንዋሊክ ትላትና በሰጡት መግለጫ እንደገለፁት እስራኤል ከኤርትራና ከኢትዮጵያ ጋር የቅርብ ግንኙነት ያላት መሆኑን ጠቁመው የሁለቱ አገሮች መቃቃር ለእስራኤል እንደማይበጃት አስረድተዋል።</p>

<p>የኤርትራ መንግስትን የአ.አ.ድን የማግባቢያ ሐሳብ መቀበሉን እስራኤልን አስደስቷታል የሚሉት በኤርትራ የእስራኤል ኤምባሲ ሁለተኛ ፀሀፊ ሁለቱንም አገሮች እስራኤል በእኩል ዓይነት የምትመለከት መሆኗን አትተው የሁለቱንም አገሮች ዕድገትና ብልፅግና የምትሻና ሁለቱም የእስራኤል ወዳጅ አገሮች ናቸው ብለዋል።</p>

<p>ሁለቱም አገሮች ፈተና ውስጥ መግባታቸውን አንሻም የሚሉት እኒሁ ዲፕሎማት ኤርትራ ከባድመ ሽንፈቷ በኋላ የአ.አ.ድን ሐሳብ መቀበሏ ችግሩን ለአንዴና ለመጨረሻ ጊዜ ለመፍታት የሚያመች ሁኔታ ፈጥራለች ይላሉ።</p>

<p>እስራኤል የካቲት 7/1999 በውጭ ጉዳይ ሚኒስቴሯ ቃል አቀባይ በኩል የኤርትራንና የኢትዮጵያን የድንበር ግጭት አስመልክቶ ክፉኛ ያሳሰባቸውና ለእስራኤል የራስ ምታት መሆኑን የሚገልፅ መግለጫ ማውጣቱን አስታውሰው ሁለቱም አገሮች በልማቱ መስክ ያላቸው መፃኢ ዕድል ብሩህ መሆኑን ጠቁመው ጦርነቱ የልማቱን መስክ ዕድገታቸውን የሚያሰናክል ነው ካሉ በኋላ ሁለቱ አገሮች በጦርነት መፈላለጉን በአፋጣኝ አቁመው አመቺ መድረክ ይፈጥሩ ዘንድ እስራኤል ጥሪ ማቅረቧን ዲፕሎማቱ አሳውቀዋል።</p>

<p>ሻዕቢያ የአ.አ.ድን ሐሳብ መቀበሏ ችግሩን ለመፍታት በር ከፋች ነው የሚሉት እኒሁ እስራኤላዊ ዲፕሎማት ቀጣዩ እርምጃ የአ.አ.ድን የሰላም ሐሳብ ተግባራዊ ማድረግ ነው ብለዋል።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው መጋቢት 4 ቀን 1991</a></p>

</body>
</html>	
