<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በዛላንበሳ የበላይነት እያገኘች መምጣቷን ነፃ ምንጮች አረጋገጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በዛላንበሳ የበላይነት እያገኘች መምጣቷን ነፃ ምንጮች አረጋገጡ</h2>


<p>ካለፈው እሁድ መጋቢት 5/1991 ዓ.ም ወዲህ በዛላንበሳ ግምባር የተጀመረው ውጊያ እስከ ሳምንቱ አጋማሽ ይህነው የማይባል ውጤት ሳይገኝበት የቆየ ቢሆንም በአሁኑ ወቅት ኢትዮጵያ በውጊያው የበላይነት እያገኘች መምጧቷን የጀርመን ድምፅ ሬድዮ የዲፕሎማቲክ ምንጮችን በመጥቀስ ዘግቧል።</p>

<p>የዲፕሎማቲክ ምንጮችን በመጥቀስ ትናንት የቀረበው ሪፖርት እንደሚያስረዳው ኢትዮጵያ በዛላንበሳ ግምባር እየተካሄደ ባለው ውጊያ የበላይነት እያገኘች መምጧቷንና ኢጋና የተባለውን ቦታ በከፊል ማስለቀቋን ያስረዳል።</p>

<p>ይሁን እንጂ ኤርትራ በዛላንበሳ ግምባር የተከፈተው ውጊያ ማክሰኞ ዕለት ማብቃቱን ገልፃለች። በተደረገውም ውጊያ የበላይነት መጐናፀፏን በመናገር በትናትናው ዕለት ውጭ ጉዳይ መሥሪያ ቤቷ መግለጫ አውጥቷል።</p>

<p>የኤርትራ የውጭ ጉዳይ መ/ቤት ባወጣው መግለጫ በዛላንበሳና ጾረና ግምባር የሚደረገው ጦርነት ማክሰኞ ዕለት ሙሉ በሙሉ መጠናቀቁን ገልጿል። በውጭ ጉዳይ መሥሪያ ቤት መግለጫ መሠረት የጾረናው ግምባር ውጊያ ማክሰኞ ዕለት ቢጠናቀቅም በባድመ ግምባር ከረቡዕ ማለዳ ጀምሮ ኢትዮጵያ የከፈተችው ጦርነት ቀጥሏል ብሏል።</p>

<p>በዚህ ውጊያ የኢትዮጵያ ተዋጊ ጄቶች እንዲሁም የውጊያ ሄሊኮፕተሮች መሳተፋቸውንም መግለጫው አመልክቷል። ኤርትራ በዚህ ውጊያ ላይ አንድ ኤም አይ 35 ሂሊኮፕተር ማርከናል ታንኮች አውድመናል ዙ 23 አቃጥለናል በማለት መግለጫ አውጥታለች። የኤርትራ ሬድዮ በትላትናው ማለዳ ባስተላለፈው ዜና በባድመ ግምባር ውጊያ አንድ ኤም አይ 24 ሂሊኮፕተር መተን ጣልን ሲል የውጭ ጉዳይ ሚ/ር ደግሞ ኤም አይ 35 ሂሊኮፕተር ነው የማረክነው ሲል የተሣከረ መግለጫ መስጠታቸው እውነትነቱን ያጠራጠረ መሆኑን ታዛቢዎች ይናገራሉ።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው መጋቢት 11 ቀን 1991</a></p>

</body>
</html>	

