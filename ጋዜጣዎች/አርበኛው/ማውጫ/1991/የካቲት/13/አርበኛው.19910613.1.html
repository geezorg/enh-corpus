<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ የኦሮሞ ሕዝብ ሻዕቢያን እንዳይወጋ ጥሪ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ የኦሮሞ ሕዝብ ሻዕቢያን እንዳይወጋ ጥሪ አቀረበ</h1>


<p>የኦሮሞን ህዝብ ከኢትዮጵያ ለመገንጠል መሣሪያ አንስቼያለሁ ካለ ሩብ ምዕተ ዓመት ያለፈው ኦነግ የኦሮሞ ሕዝብ የሃገሪቱን ሉዓላዊነት ለማስከበር ባደረገው ትግል ውስጥ እንዳይሳተፉ ሲል ጥሪ በማስተላለፍ ባንዳነቱን በድጋሚ አረጋገጠ።</p>

<p>ትናንት ማለዳ በኤርትራ ሬድዮ ጣቢያ በአማርኛ ቋንቋ የተላለፈው የኦነግ መግለጫ በዋናነት ያተኮረው በመከላከያ ሠራዊቱ ውስጥ በታቀፉ የኦሮሞ ተወላጆች ላይ ሲሆን እነዚህ የመካለከያ ሠራዊቱ አባላት ከቆሙበት ሃገርንና ሕዝብን የመታደግ እንቅስቃሴ ወጥተው ከኦነግ ጋር እንዲሰለፉና እነርሱም እንደርሱው ከሻዕቢያ ጋር እንዲሆኑ ጠይቋል።</p>

<p>ወደ ጦርነት የምንገባበት አሳማኝ ምክንያት አለን? በያዛችሁት መሣሪያ ምን መደረግ አለበት? መሣሪያው ለምን እንዲውል እንደተፈለገ ታውቃላችሁ? የማንን ትዕዛዝ እየፈፀማችሁ ነው? በማለት የጥያቄ ያዥጐደጎደው ኦነግ ኦሮሞ የሆኑ የመካለከያ ሠራዊቱ አባላት የቆሙለት ዓላማ የተሳሳተ ነው ሲል ኮንኖ ራሣቸውን ከኦሮሞ ሕዝብ ጥቅም አንፃር እንዲመረምሩ ጠይቋል።</p>

<p>በማይጨውና በአድዋ እንዲሁም በሶማሊያ ጦርነት የኦሮሞ ልጆች የከፈሉትን መስዋዕትነት እንደከንቱና እንዳላስፈላጊ መስዋዕትነት በማየት ለኦሮሞ ሕዝብ ምን ፈየደ? በማለት ተጋድሎውን ያንኳሰሰው ኦነግ፣ ጀግናው አብዲሳ አጋ በጣልያን ላይ በፈፀመው ጀግንነት ከሻምበልነት በላይ ምን አገኘ? ሲልም ይጠይቃል። አብዲሳ አጋ በኦነግ መግለጫ እንደተመለከተው ሻምበል ሳይሆን ኮለኔል ከመሆኑም ባሻገር በጀግንነቱ የሚወደስና ታሪኩ በመማሪያ መጻሕፍት ጭምር የተካተተ መሆኑ ይታወቃል።</p>

<p>«የትግሬዎች ፀረ-ኦሮሞ ድርጊት መሣሪያ እየሆናችሁ ነው የምታገለግሉት ስርዓት በመንገዳገድ ላይ ነው፣ የቀረው በወራት የሚቆጠር ዕድሜ ነው» በማለት ለማስጠንቀቅ የሞከረው ኦነግ ስርዓቱ ሲፈርስ ሽንፈቱን ከወያኔ ጋር በጋራ ተጐንጭታችሁ የቀድሞው ሰራዊት ዓይነት የመበታተን ዕጣ ይገጥማችኋል ሲልም በማሳሰብ ከጐኔ ሁኑ ሲል ጥሪ አቅርቧል።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው የካቲት 13 ቀን 1991</a></p>

</body>
</html>	
