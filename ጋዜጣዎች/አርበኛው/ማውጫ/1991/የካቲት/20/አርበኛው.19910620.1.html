<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ምሽጎች ጥሶ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ጦር ምሽጎች ጥሶ ገባ</h1>


<p>ጥር 29/91 ያገረሸውና ካለፈው ማክሰኞ ጀምሮ በተፋፋመው የኢትዮ ኤርትራ ግጭት የኢትዮጵያ ጦር ኃይል የበላይነት እያገኘና ምሽጐችን እየሰበረ ድል መቀዳጀቱን ወራሪዋ ኤርትራ በማመን በትናንትናው እለት መግለጫ አውጥታለች። ኤርትራ ሚግ 29 ጄት ተመትቶ እንደወደቀባትም የጀርመን ድምፅና ቢቢሲ ትናንት ምሽት ዘግበዋል።</p>

<p>የኤርትራ ውጭ ጉዳይ ሚኒስቴር መ/ቤት በትናንትናው ዕለት ባወጣውና በተለያዩ ዓለም አቀፍ መገናኛ ብዙሃን በተሰራጨው የኤርትራ መንግሥት መግለጫ መሠረት የኢትዮጵያ መከላከያ ኃይል የጠላትን ምሽጐች ጥሶ በመግባት አንዳንድ ቦታዎችን ተቆጣጥሯል።</p>

<p>ኤርትራ የኢትዮጵያ መካለከያ ኃይል የያዘችውን ምሽግ ሰብሮ አንዳንድ ቦታዎችን እንደያዘባት ከማመን ውጪ ቦታዎቹ የት እንደሚገኙና ዝርዝሩን የገለፀችው ነገር የለም። ኤርትራ በዚህ በደረሰባት ጉዳትና ለተከተለባት ወታደራዊ ሽንፈት በምክንያትነት ያቀረበችው ኢትዮጵያ ከፍተኛ ሠራዊት በማሰለፏ ነው የሚል ብቻ ነው። የፕሬዝዳንት ኢሳያስ ቃል አቀባይና የሻዕቢያ ፖለቲካ ጉዳይ ኃላፊ የማነ ገ/አብ ለቢቢሲ ወኪል አሌክስ ላስት ትናንት በሰጡት መግለጫ «የኢትዮጵያ ጦር እንደ ማዕበል ነው የመጣው» በማለት ሽንፈታቸውን ተቀብለዋል።</p>

<p>ኤርትራ ከማክሰኞ ወዲህ በተካሄደው ውጊያ 31 ታንክ እንደመሰሰች 3 ታንክ እንደማረከች ሄሊኮፕተር እንደመታች በኢትዮጵያ ሠራዊት ላይ የደረሰውን ጉዳት እያሰላሁ ነኝ ስትል መቆየቷ ይታወሳል። ይህንንም እስከ ትናንት ማለዳ ድረስ ስትደጋግም መቆየቷ የሚታወስ ነው።</p>

<p>ይህንኑ በማስመልከት የኢትዮጵያ መንግሥት ቃል አቀባይ ትናንት ማምሻውን በሰጠው መግለጫ በተከታታይ ለአራት ቀናት ሲካሄድ የቆየው ውጊያ ዛሬም ቀጥሎ ውሏል ካለ በኋላ በዛሬው ውሎው የምድርና የአየር ኃይላችን ባለፉት ቀኖች ባገኛቸው ድሎች በመረማመድ የጠላት የምድርና የአየር ኃይሎች ላይ ከፍተኛ ጉዳት በማድረስ ተጨማሪ አንፀባራቂ ድሎች አስመዝግቧል ሲል አስታውቋል። ዝርዝር መግለጫ ግን አልተሰጠም።</p>


<p>የቢቢሲ ዘጋቢ አሌክስ ላስት ስለኤርትራ ሕዝብ ሲናገር ኤርትራ የባድመ ምሽግ እንደተሰበረባት አስታውቃለች። ሕዝቡ በመሪዎቹ መግለጫ ክፉኛ ተደናግጧል። ምናልባትም የተሰጠው መግለጫ ለፖለቲካ ጠቀሜታ ይረዳ እንደሆነ እንጂ ኢትዮጵያ እንደዚህ ያለ ድል መቀዳጀቷን ለማመን ብዙዎች ተቸግረዋል» ሲል ትናንት በቢቢሲ የፎከስ ኦን አፍሪካ ፕሮግራሙ አሰምቷል።</p>

<p>በሌላም በኩል በዚህ በትናንትናው ዕለት ተፋፍሞ በቀጠለው ውጊያ ኢትዮጵያ የኤርትራን አንድ ሚግ 29 ጄት መታ መጣሏን የዲፕሎማቲክ ምንጮችን የጠቀሱ ዘገቦች ይፋ አድርገዋል። በአስመራ የሚገኘው የቢቢሲ ወኪል ሪቻርድ ሊ የዲፕሎማቲክ ምንጮችን በመጥቀስ ተመትተው የወደቁት የኤርትራ ሚግ 29 ጄቶች ሁለት መሆናቸውን ገልጿል።</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኛው የካቲት 20 ቀን 1991</a></p>

</body>
</html>	
