<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኃይሌ ወ/ተንሳይ መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኃይሌ ወ/ተንሳይ መግለጫ ሰጡ</h1>

<h2 class="align-center">ከፋሽስት ኢጣሊያ ካርታ ውጪ አንዳኝም አሉ</h2>


<p>የአፍሪካ አንድነት ድርጅት ሸምጋይ ኮሚቴ የኢትዮጵያንና ኤርትራን ግጭት አስመልክቶ ከጥቅምት 28-29/1990 ዓ/ም ድረስ ኦጋድጉ ላይ ባካሄደው ስብሰባ ኤርትራ «በመልካም ፍላጐቷ» ባድመን ለቅቃ ብትወጣስ የሚል «ልመና» ከማቅረብ በቀር፣ የኤርትራ ሰራዊት ጓዙን ጠቅልሎ ከባድመ ይውጣ የሚል ውሳኔ አላስተላለፈም ሲሉ የኤርትራው የውጭ ጉዳይ ሚኒስትር አቶ ኃይሌ ወልደተንሣይ በሻዕቢያ ሬዲዮ የአማርኛ ክፍል አስደመጡ።</p>

<p>የአ.አ.ድ ሸምጋይ ኮሚቴ ያቀረበው ባድመን ለቅቆ የመውጣት የመልካም ፈቃደኝነት ጥያቄ እኛን ብቻ ሳይሆን ኢትዮጵያንም የሚመለከት በመሆኑ በውይይቱ ተነስቷል ሲሉ የውጭ ጉዳይ ሚኒስትሩ አክለው ገልፀዋል።</p>

<p>የኤርትራ ሠራዊት ባድመና አካባቢውን ለቅቆ ይውጣ ሲል የኢትዮጵያ መንግሥት የሚያሰማው አቤቱታም ግልጽ ስላልሆነልን የትኛውን ባድመ? የኤርትራን ባድመና የኢትዮጵያን ባድመ በማለት ለይቶ እንዲገልጽልን ለአስታራቂ ኮሚቴው ጥያቄያችንን ያቀረብን ሲሆን ይንንም በተመለከተ የወያኔ ባለሥልጣናት ለይተው እንዲያሳዩ የምንፈልግ መሆናችንን አመልክተናል ሲሉ ተናግረዋል።</p>

<p>ከጥቅምቱ ስብሰባ በኋላ የኢትዮጵያ መንግሥት ጦርነት ይከፍታል ብለው ያስባሉ? ተብለው ለተጠየቁት አንዳችም ይረባ መልስ አለመቻላቸው ተደምጧል።</p>

<p>ችግሮችን በሰላማዊ መንገድ ለመፍታት ፍላጐት የሌለው የኢትዮጵያ መንግሥት በመሆኑ «ቅድመ ሁኔታ» የሚል እንቅፋትና ጋሬጣ እየፈጠረ ጉዳዩ እስከ ዛሬ ድረስ ያለ አንዳች መፍትሔ ሊጓተት ችሏል በማለት የኤርትራ መንግስት ለሰላም የቆመ እንደሆነ አድርገው ለመግለፅ ሞክረዋል።</p>

<p>ሐምሌና ነሐሴ ወር 1990 ዓ/ም ላይ ይህ የባድመ ጉዳይ በሰላማዊ መንገድ እንዲፈታ በጋራ ሆነን በውይይት መፍትሔ እንፈልግ ብለን ሳይሳካልን ቀርቷል። በወቅቱም የሸምጋዮች ኮሚቴ ጉዳዩን በጥልቀት ሊመረምረው ባለመቻሉ በተፈጠረበት ብዥታ ፋይዳ ያለው የመፍትሔ ሃሳብ ሊያቀርብ አልቻለም ነበር ብለዋል።</p>

<p>ባድመን በሚመለከት ግንቦት 6 ቀን 1990 ዓ/ም በኤርትራ ሠራዊት ላይ ጦርነት የከፈተችው ኢትዮጵያ ነች። እኛ አይደለንም። ለዚህም በቂ ማስረጃዎች ለሚመለከታችው ከፍተኛ አካላትና ለሰላም ወዳድ ክፍሎች ያቀረብነው ማረጋገጫ አለን ሲሉ ውጭ ጉዳይ ሚኒስትር አቶ ኃይሌ ወልደተንሳይ ተናግረዋል።</p>

<p>ባለፉት ስድስት ወራት አንዳችም ለውጥ ሳይገኝ እንዴት ለወደፊቱ ይገኛል ብለው ይገምታሉ? ሲባሉ «የመጀመሪያው የኦጋድጉ ስብሰባ በጨለመ ሁኔታ ስለነበር ምንም ማድረግ አልተቻለም። ለዚህም የኢትዮጵያ መንግሥት በየጊዜው እየለዋወጠ የሚሰራውና የሚፈጥረው አዳዲስ ካርታ የድንበሮችን አከላለል በትክክል ይህ ነው ብሎ ለመለየት አስቸጋሪ ነበር። በመሠረቱ ይህ የኦጋድጉ የጥቅምት ወር ስብሰባ እንደ እውነቱ ገና መንደርደሪያ ነው። በመሆኑም ሁለታችንም ኤርትራንም ኢትዮጵያም መረጃ የምንላቸውን ነጥቦች ይዘን ለታህሳሱ ቀጠሮ የምናቀርባቸው ስለሆነ ያለፈው ስድስት ወር የሚባለው ግምት ውስጥ የሚገባ አይደለም» ብለዋል።</p>

<p>አቶ ኃይሌ ንግግራቸውን በመቀጠል «እኛ ቅን ገዢዎች በተለይ ኢጣሊያ በቅኝ ገዢነት በነበረችበት ጊዜ የከለለችው ስላለ በዚሁ መሠረት ይወሰን የሚል ሃሳብ አቅርበናል» በማለት ቀደም ሲል የተለያዩ የሻዕቢያ ባለሥልጣኖች የተናገሩትን ሃሳብ ሲሰነዝሩ ተደምጠዋል።</p>

<p>እንደ አቶ ኃይሌ አገላለፅ «የኤርትራ መንግሥት ሠራዊቱን ከባድመ ካላስወጣ የሚለው በኤርትራ በኩል በጭራሽ የማይታሰብና ሊሆን የማይችል ከመሆኑም በተጨማሪ የኢትዮጵያ መንግሥት ከሰላም ይልቅ ጦርነትን ስለሚፈልግ በማጨናበር ላይ ይገኛል» ሲሉ ንግግራቸውን ቋጭተዋል</p>


<p class="align-center"><a href="/Gazettas/Arbegnaw/info/Arbegnaw.sera.html">ከአርበኞች ኅዳር 8 ቀን 1991</a></p>

</body>
</html>	
