<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ፕሬስ ሕግ ጉዳይ የምሥራቅ አፍሪካ ጋዜጠኞች መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ፕሬስ ሕግ ጉዳይ የምሥራቅ አፍሪካ ጋዜጠኞች መግለጫ አወጡ</h2>


<p>ከየካቲት 12-14 ቀን 1995 በኬንያ ዋና ከተማ ናይሮቢ ውስጥ ሲካሄድ የነበረው የምሥራቅ አፍሪካ ጋዜጠኞች ማኅበር ስብሰባና ሚዲያ ለዲሞክራሲ በአፍሪካ የተሰኘው መንግሥታዊ ያልሆነ ድርጅት የኢትዮጵያ መንግሥት አዲስ እያረቀቀ ባለው የፕሬስ ሕግ ላይ የተቃውሞ የጋራ መግለጫ አውጥተዋል።</p>

<p>የኢትዮጵያ ነፃ ፕሬስ ጋዜጠኞች ማኅበር የነፃ ፕሬስ አሳታሚዎችና የሚዲያ ባለሞያዎች የካቲት 1 ቀን 1995 በጋራ ላወጡት የአቋም መግለጫ ሙሉ ድጋፉን የሰጠው ይኸው መግለጫ የኢትዮጵያ መንግሥት በጋዜጦች ኅትመትና ስርጭት ላይ እየወሰደ ያለውን ጫና እንዲያላላ የግሉን ፕሬስ አባላት የሚከፋፍለውን ኃላፊነት የሚሰማውና ኃላፊነት የማይሰማው የሚለውን አቋሙን በአስቸኳይ እንዲያቆም።</p>

<p>የዓለም አቀፍ ፕሬስ ተቋማት ወደኢትዮጵያ ገብተው ወቅታዊውን የኢትዮጵያ ፕሬስ ሁኔታ እንዲከታተሉ መንግሥት እንዲፈቅድላቸው በሥራ ላይ ያለውን ጨቋኝ የፕሬስ ሕግ እንዲያሻሽል ጋዜጠኞችና አሳታሚዎች አዲሱ የፕሬስ ሕግና የሥነምግባር መመሪያውን እንዲቀበሉ የሚያደርገው አስገዳጅ አሠራሩን እንዲያቆም በማለት ጠይቀው እስከአሁን የተቃጣውንም የአፈና ተግባር አውግዘዋል።</p>

<p>በዚህ ክልላዊ ሴሚናር መክፈቻ ላይ ሁለት ኢነጋማ ልዑካን ተጋብዘው የተገኙ ሲሆን የኢነጋማ ፕሬዝዳንት አቶ ክፍሌ ሙላት በስብሰባው መክፈቻ ላይ ተገኝተው የወቅቱ የኢትዮጵያ የግል ፕሬስ ሁኔታ ካብራሩ በኋላ ረቡዕ ምሽት ወደኢትዮጵያ ሲመለሱ የማኅበሩ የሕዝብ ግንኙነት ኃላፊ አቶ ታምሩ ጋዳ ሲሚናሩን እስከመጨረሻው የተከታተሉ መሆኑ ከኢነጋማ ፅ/ቤት የተገኘው ዜና አመልክቷል።</p>

<p>በተያያዘ ሁኔታ ከየካቲት 13-15 ቀን 1995 በግዮን ሆቴል በረቂቅ የፕሬስ ሕጉ ላይ የተደረገው ውይይት በመንግሥት ባለሥልጣናትና በግሉ ሚዲያ ባለሙያዎች መሀከል ተቀራርቦ መነጋገር መቻሉን ያመለከተ ቢሆንም፣ በፕሬስ ሕጉ ዋና ዋና ችግር ፈጣሪ አንቀፆች መሻሻል ጉዳይ መግባባት ላይ ሳይደረስ ስብሰባው መጠናቀቅ መቻሉን ስብሰባውን የተከታተለው የጋዜጣው ዘጋቢ አመልክቷል።</p>

<p>የፕሬስ ሕጉ ወደሚኒስትሮች ምክር ቤት ከመላኩ በፊት ሌላ ዙር ውይይት ማድረግ እንደሚቻል የማስታወቂያ ሚኒስቴር ባለሥልጣናት በይፋ ቢናገሩም፣ ከአሁኑ አቋማቸው ተለሳልሰው ይቀርባሉ የሚል እምነት ባለመኖሩ፣ በሀገር ውስጥና በውጭ ሀገር የሚደረገው ተቋውሞ ተጠናክሮ መቀጠል እንዳለበት የሚዲያው አባላት እንደተስማሙበት ለማወቅ ተችሏል።</p>

<p>ከዚህም በተጨማሪ በግዮን ጉባኤ የተለወጠ ነገር ባለመኖሩ ሕዝቡም ሆነ ጋዜጠኛው ሳይዘናጋ ትግሉንና ተቋውሞን እንዲቀጥል ኢነጋማ ይፋ ጥሪ እንደሚያቀርብም ይጠበቃል።</p>

<p>በሌላ በኩልም የዓለም አቀፍ ፕሬስ ተቋማት የቦርድ አባላት በዚህ ሳምንት መጨረሻ ባለሥልጣናትና ከዓለም አቀፍ ተቋማት ተወካዮች ጋር ይነጋገራሉ ተብሎ እየተጠበቀ ሲገኝ፣ የዓለም አቀፍ ፕሬስ ተቋም ዳይሬክተር የኢትዮጵያን የፕሬስ ሕግ ሁኔታ ለዓለም ባንክ ፕሬዚዳንት ለዩኒስኮ ኃላፊዎች ፊት ለፊት መግለፃቸው ለጉዳዩ ቅርበት ካላቸው ምንጮች ከተገኘው መረጃ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 18 ቀን 1995</a></p>

</body>
</html>	
