<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የታገደው የኢመማ የባንክ ሒሳብ የፊታችን ዐርብ ብይን ያገኛል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የታገደው የኢመማ የባንክ ሒሳብ የፊታችን ዐርብ ብይን ያገኛል</h2>


<p>በ1985 በመንግሥት ትዕዛዝ የተዘጋው የኢትዮጵያ መምህራን ማህበር የአባላት የመረዳጃና ቁጠባ ባንክ ሒሳብ ነሐሴ 27 ቀን 1990 የታሸገው የማህበሩ መሰብሰቢያ አዳራሽና የቢሮ ጉዳይ የፊታችን ዓርብ የካቲት 28 ቀን 1995 በፌዴራል ከፍተኛ ፍርድ ቤት የመጨረሻ ብይን ያገኛል ተብሎ እንደሚጠበቅ ከኢመማ ጽ/ቤት ከተገኘው መረጃ ለማወቅ ተችሏል።</p>

<p>ኢመማ በገንዘብ እጥረትና በቢሮው መታሸግ ሳይበገር አመራሩም ሆነ አባላቱ እየታሰሩም ቢሆን ትግሉን አጠናክሮ በመቀጠል እስከ ዛሬ መቆየቱን የጠቀሰው ጽ/ቤቱ የፊታችን ዓርብ በሚሰጠው የመጨረሻ ብይን በአሸናፊነት ይወጣል ብሎ እንደሚያምንና አሁን ከመቼውም ጊዜ በላይ ተጠናክሮ ለሙያው መከበር የሚሰራበት ወቅት ላይ ይገኛል ሲል አስታውቋል።</p>

<p>ይህ በእንዲህ እንዳለ ኢመማ ያለበትን ውስብሰብ የገንዘብ፣ የቢሮና ከመንግሥት በኩል የሚደረግበትን ጫና አስመልክቶና ትምህርት ለሁሉም ለማዳረስ እንዲቻል ከአባላቱ ጋር በአቅም ግንባታ ላይ ውይይት በሚያደርግበት ወቅት ከዓለም መምህራን ማህበር ተወካይ ተገኝተው እንደነበርና ውይይቱን በዚህ ወር መጀመሪያ ላይ ማካሄዱን አስታውቋል።</p>

<p>ከዓለም መምህራን ማህበር ተወክለው በውይይቱ ላይ የተገኙት ሚስተር ውተር ከኢመማ አመራር አባላትና ከመላው ሀገሪቱ ከተወከሉ መምህራን ጋር ትምህርት ለሁሉም በ2008 ዓ.ም ለማዳረስ መንግሥት እያደረገ ስላለው እንቅስቃሴ በኢመማ በኩል እየተሰሩ ላሉት ሥራዎች በኢትዮጵያ ሰብአዊ መብት አያያዝና በነፃ የመደራጀት መብት በዩኔስኮ ሰነድ ስምምነት መሠረት እየተከናወነ ስለመሆኑና ስለወቅቱ የኢትዮጵያ ትምህርት ሁኔታ ውይይት ማድረጋቸውንና ለዚሁ ማስፈፀሚያ የሚሆን ገንዘብ ለመመደብ ቃል ገብተው መመለሳቸውን ጽ/ቤቱ አስታውሷል።</p>

<p>ሚስተር ውተር ትምህርት በጥራት ለሁሉም ለማዳረስ ኢመማ የሚያደርገውን እንቅስቃሴና መንግስት ጣልቃ በመግባት እንቅፋት እየፈጠረ መሆኑን ከተረዱ በኋላ ኢመማ ለሚያደርገው ማናቸውም እንቅስቃሴ አስፈላጊውን ድጋፍ ሁሉ ለማድረግ በገቡት ቃል መሰረት በኢትዮጵያ ትምህርት ለሁሉም በጥራት ለማዳረስና በፖሊሲው ላይ ጥናት ለማካሄድ ለፕሮጀክቱ ማስፈፀሚያ በመንግሥት ባንክ ካልሆነም አዲስ አበባ ከሚገኙ የግል ባንኮች በአንዱ ባስቸኳይ ትምህርት ለሁሉም በሚል ስም ልዩ የባንክ ሒሳባ እንዲከፈትም ጠይቋል። ኢመማም እንቅስቃሴ እያደረገ እንደሚገኝ ታውቋል። </p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 25 ቀን 1995</a></p>

</body>
</html>	














