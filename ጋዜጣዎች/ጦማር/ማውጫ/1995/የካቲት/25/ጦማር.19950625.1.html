<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የንግድ ምክር ቤቶችን የሚያፈርስ ረቂቅ አዋጅ ለፓርላማ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የንግድ ምክር ቤቶችን የሚያፈርስ ረቂቅ አዋጅ ለፓርላማ ቀረበ</h2>


<p>በንግድና ኢንዱስትሪ ሚኒስቴር ተረቅቆ ለተወካዮች ምክር ቤት የቀረበው የንግድና የዘርፍ ማኅበራት ምክር ቤቶች ቤቱ ካቀረበው ሐሳብ ጋር ልዩነት ያለው መሆኑና አሁን በቀረበው መልኩ የሚፀድቅ ከሆነ የንግድ ምክር ቤቶችን ስለሚያዳክም ስለረቂቁ ለፓርላማ ከመቅረቡ በፊት የንግዱ ኅብረተሰብ አቋሙን እንዲገልፅ ዛሬ በግዮን ሆቴል ስብሰባ ተጠርቷል።</p>

<p>መንግሥት አዘጋጅቶ ያቀረበው ረቂቅ ሕግ ነጋዴውንና አምራቹን ለየብቻ ከወረዳ ጀምሮ እስከ የሀገር አቀፍ ደረጃ የሚያደራጅ ሲሆን እንዲህ ዓይነቱ አወቃቀርም የአምራቹንና የነጋዴውን ግንኙነት ያዳክመዋል የሚል ሥጋት ተፈጥሯል። ከዚህም ሌላ የንግድ ምክር ቤቶች የሚያዋቅሩት በፈቃደኝነት ከልካይ በመመሥረት ሆኖ ሳለ መንግሥት ግን ምክር ቤቶቹን እንዴት መዋቀር እንዳለባቸው ምን ምን ተግባራትን ማከናወን እንዳለባቸው የአመራር አባላቱ አወቃቀርና ተግባርን መወሰን ሕገወጥ ተግባር መሆኑን የሚናገሩ የንግዱ ኅብረተሰብ አባላት አሉ። </p>

<p>ዛሬ በግዮን ሆቴል የሚሰበሰቡት የአዲስ አበባ ንግድ ምክር ቤት አባላት በረቂቅ ሕጉ ላይ ተወያይተው መታከል ያለበትን አክለው የንግድ ኅብረተሰቡን ግንኙነትና ሠላም የሚያናጋ መንፈስ ያለበት የሕጉ አካል ካለም አቋም ይወሰድበታል ተብሏል።</p>

<p>አዲሱ ረቂቅ ሕግ ቀደም ሲል በሥራ ላይ የነበረውን ስለንግድ ምክር ቤቶች አዋጅ ቁጥር 148/70 ሙሉ በሙሉ የሚሽረው ሲሆን ቀደም ሲል በነበረው አዋጅ መሠረት ቀደም ሲል በሥራ ላይ የነበሩ የንግድ ምክር ቤቶችም አቋማቸውን እንዲያስተካክሉ ያስገድዳል። ይህም ማለት እስከአሁንም ያሉት የከተማ ንግድ ምክር ቤቶችና የኢትዮጵያ ንግድ ምክር ቤት እንደገና ፈርሰው በአዲሱ አዋጅ መሠረት ይዋቀራሉ ማለት እንደሆነ የንግድ ምክር ቤቱ አባላት ይናገራሉ። </p>

<p>በዚህ አዲስ አዋጅ መሠረት አምራቾች "የዘርፍ ማኅበራት ምክር ቤት" በሚል ጥላሥር ሲደራጁ ነጋዴዎች ደግሞ "የንግድና የዘርፍ ማኅበራት ምክር ቤት" በሚል ከወረዳ እስከ ሀገር አቀፍ ድረስ ይደራጃሉ። ከዚያም "የኢትዮጵያ የንግድና የዘርፍ ማኅበራት ምክር ቤት" ይመሠረታል። የዚህ ሀገር አቀፍ ምክር ቤትን የሚመሠረቱትም የሀገር አቀፍ ዘርፍ ማኅበራት ምክር ቤት ተወካዮችና የከተማ የንግድና የዘርፍ ማኅበራት ምክር ቤቶች ተወካዮች እንደሚሆኑ ረቂቅ አዋጁ ላይ ተመልክቷል።</p>

<p>ስለንግድ እና የዘርፍ ማኅበራት ምክር ቤቶች ማቋቋሚያ የተዘጋጀው ረቂቅ አዋጅ አጠቃላይ መግለጫ ስድስት ክፍሎች ያሉት ሲሆን ለንግድ እና ዘርፍ ማኅበራት ምክር ቤቶች አዋጅ ስድስት ክፍሎችና 37 አንቀፆች ያሉት መሆኑን ለማወቅ ተችሏል። በዚህ አዋጅ አንቀፅ ስድስት ሥር መንግሥት በወሰነው አደረጃጀት መሠረት የኢትዮጵያ የንግድ እና የዘርፍ ማኅበራት ምክር ቤት አንድ ጉባዔ የሥራ አመራር ቦርድ አንድ ፕሬዚዳንት አንድ ምክትል ፕሬዝዳንትና አንድ ዋና ፀሐፊ ይኖረዋል።</p>

<p>በዚህ አዋጅ አንቀፅ ሰባት ስለአባላት በተወሰነው መሠረት በአዲስ አበባና በድሬዳዋ ከተሞች የሚቋቋሙ የንግድና የዘርፍ ማኅበራት ምክር ቤቶች በቀጥታ የኢትዮጵያ የንግድና የዘርፍ ማኅበራት ምክር ቤት አባላት ይሆናሉ።</p>

<p>የኢትዮጵያ የንግድ እና የዘርፍ ማኅበራት ምክር ቤት ጉባኤ አባላትን የድምፅ ውክልና በተመለከተ ረቂቅ አዋጅ እንደሚናገረው የምክር ቤቱ አባላት የሚሆኑት የክልል የንግድ እና የዘርፍ ማኅበራት ምክር ቤቱን የመሠረቱትን የከተማ የንግድና የዘርፍ ማኅበራት ምክር ቤቶችን አባላት ብዛት ድምፅ ይዘው ይሳተፋሉ። የከተማ የንግድና የዘርፍ ማኅበራት ምክር ቤትን ሀገር አቀፍ የዘርፍ (የአምራቾች) ማኅበራት ምክር ቤቱን የመሠረቱትን የክልል ዘርፍ ማኅበራትን ምክር ቤት አባላት ብዛት ድምፅ እንደሚኖራቸው በረቂቅ አዋጁ ላይ ተመልክቷል። ይህ ውክልናን የተመለከተው ጉዳይ አጨቃጫቂ ሊሆን እንደሚችል ተገምቷል።</p>

<p>ይህ አዋጅ የፕሬዚዳንቱንና የምክትል ፕሬዚዳንቱን የሥራ ዘመን በሁለት ዓመት የገደብ ሲሆን ይህም በማኅበሩ ደንብ ላይ የሚገለፅ እንጂ በመንግሥት ተወስኖ የሚሰጥ እንዳልሆነ የንግዱ ኅብረተሰብ አባላት ይናገራሉ። ይህ የኢትዮጵያ ንግድ ምክር ቤትን ይተካል ተብሎ የሚገመተው ሀገር አቀፉ የንግድና የዘርፍ ማኅበራት ምክር ቤት በራሱ ደንብ ስለመስተዳደሩ በአዋጁ ውስጥ ያልተገለፅ ሲሆን ይልቁንም የንግድና ኢንዱስትሪ ሚኒስቴር አዋጁን ለማስፈፀም የሚያወጣው ተጨማሪ መመሪያና የሚኒስትሮች ምክር ቤት የሚያወጣው ደንቦች እንዳሉና መመሪያዎቹና ደንቦቹ በምክር ቤቱ ላይ ተፈፃሚ እንደሚሆኑ ነው በአዋጁ ላይ የተገለፀው።</p>

<p>ይህ በዚህ እንዳለ የአዲስ አበባ ንግድ ምክር ቤት ለየካቲት 27 ቀን1995 የጠራው 26ኛው የንግድ ምክር ቤቱ አባላት ጠቅላላ ጉባኤ በተያዘለት አጀንዳ መሠረት እንደሚከናወንና ምርጫም እንደሚካሄድ የንግድ ምክር ቤቱ የሕዝብ ግንኙነት አገልግሎት ገልጧል። </p>

<p>ዛሬ የተጠራው የንግድ ምክር ቤቱ አባላት ስብሰባም 26ኛውን ጉባኤ ስለማስተላለፉ የሚነጋገርበት አጀንዳ እንደሌለ በተጨማሪ ለማወቅ ተችሏል።</p>

<p>ለሕዝብ ተወካዮች ምክር ቤት የቀረበውና ለዝርዝር እይታ ወደኮሚቴ የተመራው ረቂቅ አዋጅ የፓርላማው አባላት ከእረፍት ሲመለሱ እንደሚቀርብላቸው ይጠበቃል። የዛሬው የንግድ ምክር ቤቱ አባላት አቋም የሚፈጥረው የተለየ ሁኔታ ከሌለ በስተቀር አሁን የቀረው ፓርላማው አዋጁን የማፅደቅ ጉዳይ ነው። አዋጁ ከፀደቀ ደግሞ የፊታችን የካቲት 27 ቀን 1995 የሚመረጡት የአዲስ አበባ ንግድ ምክር ቤት አባላት በንግድ ምክር ቤቱ ታሪክ የመጨረሻዎቹ ይሆናሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 25 ቀን 1995</a></p>

</body>
</html>	














