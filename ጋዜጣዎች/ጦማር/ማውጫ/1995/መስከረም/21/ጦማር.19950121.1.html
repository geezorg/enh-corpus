<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦሮሚያ የመሀንዲሶችን የአበል ክፍያ አቋረጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦሮሚያ የመሀንዲሶችን የአበል ክፍያ አቋረጠ</h1>


<p>የኦሮሚያ ክልላዊ መንግሥት ከ1989 ጀምሮ ሲሠራበት የነበረውና "ቶፕ አፕ" በሚል ስም የሚታወቀውን የመሀንዲሶች ክፍያ በዚህ ዓመት እንዲቋረጥ በማድረጉ ክፍያው የተቋረጠባቸው አንዳንድ መሀንዲሶች ቅሬታ በማቅረብ ላይ ይገኛሉ።</p>

<p>የጋዜጣው ዘጋቢ አንዳንድ ቅሬታ አቅራቢ መሀንዲሶችን እንዳነጋገረው ከሆነ ክልሉ ክፍያውን ያቋረጠው በገጠመው የበጀት እጥረት ነው ተብሏል። ይህ የማበረታቻ ልዩ ድጐማ በመቋረጡ የመሀንዲሶችን የሥራ ተነሳሽነት ይበልጥ ሊገድለው እንደሚችልም ቅሬታ አቅራቢዎቹ ለጋዜጣው ዘጋቢ ገልጠዋል። የ1995 በጀት ሥራ ላይ ከዋለ ገና ሦስት ወር ቢሆነውም በውጭ ብድር እርዳታ ይገኛል ተብሎ በበጀት የተያዘው ገንዘብ እስከአሁን በመንግሥት ካዝና ባለመግባቱና ለወደፊቱም በተቻለ መጠን ወጪዎቻቸውን እንዲቀንሱ መመሪያ እየተሰጠ መሆኑን ለጉዳዩ ቅርበት ካላቸው ምንጮች የተገኘው መረጃ አመልክቷል።</p>

<p>በተያያዘ ዜናም በኦሮሚያ ክልላዊ ዋስትና ከባንክ በተገኘ ብድር ለገበሬዎች ተባዝቶ የታደለው የግብዐት ዕዳ በገበሬው አቅም መሸፈን ባለመቻሉና በአጭር ጊዜ ውስጥ ገበሬው ዕዳውን የመክፈል አቅሙ አስተማማኝ ባለመሆኑ "ለገጠር ልማት" ተብሎ ከባንክ በብድር የተወሰደውን የ4.3 ሚሊዮን ብር ዕዳ የክልሉ መንግሥት እንዲከፈል የክልሉ ካቢኔ መስከረም 16 ቀን 1995 ባደረገው ልዩ ስብሰባ መወሰኑን ለጉዳዩ ቅርበት ያላቸው ወገኖች ገልጠዋል።</p>

<p>እንዲሁም በ16/01/95 የተሰበሰበው የክልሉ መንግሥት ምክር ቤት በክልሉ ውስጥ የሚገኙ ሁለት ቢሮዎች በዘጠና ቀናት ውስጥ እስከአሁን ሲከተሉት የነበሩትን የተበላሹ አሠራሮች አስተካክለው፣ እንዲያጠናቅቁ ጥብቅ ትዕዛዙ ሰጥቷቸዋል።ቢሮዎቹ በዘጠና ቀናት ውስጥ ምን አይነት ተአምር መስራት እንደሚጠበቅባቸው በግልጽ ባይታወቅም ማስጠንቀቂያው የተሰጣቸው በቅርቡ ኃላፊዎች የተሾሙላቸው የኦሮሚያ ጤና ቢሮ እና የስራና ከተማ ልማት ቢሮዎች እንደሆኑ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 21 ቀን 1995</a></p>

</body>
</html>	
