<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ባንክና የዓለም ገንዘብ ድርጅትን ለማግባባት ከፍተኛ ባለስልጣናት ወደዋሽንግተን ይሄዳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዓለም ባንክና የዓለም ገንዘብ ድርጅትን ለማግባባት ከፍተኛ ባለስልጣናት ወደዋሽንግተን ይሄዳሉ</h2>


<p>የኢትዮጵያ መንግሥት ከፍተኛ ባለሥልጣናት ከገንዘብ እርዳታ ጋር በተያያዘ የዓለም ባንክና የዓለም ገንዘብ ድርጅት ባለሥልጣናትን ለማግባባት ከሰሞኑ ወደ ዋሽንግተን እንደሚያመራ ከዲፕሎማቲክና ከጉዳዩ ቅርበት ካላቸው ምንጮች የተገኘው መረጃ አመልክቷል።</p>

<p>ምንጮቹ እንደገለፁት በ2002 ዓ/ም የገንዘብ ድርጅቶቹ ዓመታዊ የገዢዎች ቦርድ ስብሰባ ተብሎ በተዘጋጀው እና እ.ኤ.አ ሴፕቴምበር 27/2002 በዋሽንግተን ዲሲ በሚጀመረው ስብሰባ ስድስት የሚሆኑ የመንግሥት ባለሥልጣናትና አማካሪዎቻቸው በቅርቡ ወደዋሽንግተን ይሄዳሉ።</p>

<p>ከነዚህ ውስጥ የገንዘብ ኢኮኖሚና ልማት ሚኒስትር አቶ ሱፊያን አህመድ የብሔራዊ ባንክ ገዢ አቶ ተክለወልድ አጥናፉ፣ የጠቅላይ ሚኒስትር ቢሮ የኢኮኖሚ አማካሪዎች ኃላፊና የኢትዮጵያ ልማት ምርምር ሥራ አስኪያጅ አቶ ነዋይ ገብረአብ፣ የኢንቨስትመንት ባለሥልጣናን ዋና ሥራ አስኪያጅ አቶ አቢ ወ/መስቀል እና የተለያዩ አማካሪዎችም ይገኙበታል።</p>

<p>በዚህ ዓለም አቀፍ የገንዘብ ተቋምና የዓለም ባንክ ባዘጋጁት በዚሁ ስብሰባ የሚካፈለው ይኸው የልዑካን ቡድን ዋና ዓላማው ሁለቱን የዓለም አቀፍ የገንዘብ ድርጅቶች ለማሳመንና በአሁኑ ወቅት በተከሰተው ረሀብ ሀገሪቷ በምትገኝበት አስጊ ሁኔታ ላይ ለመነጋገር መሆኑንና ለዚህም አስቸኳይ እርካታ ስለሚገኝበት ሁኔታ የድርጅቶቹን ኃላፊዎች ለማግባባት እንዲሁም ለወደፊቱ መገኘት ባለባቸው የልማት እርዳታዎች ላይ ለመወያየት እንደሆነ ተጠቁሟል።</p>

<p>እንዲሁም ኢትዮጵያ የድህነት ቅነሳ ስትራቴጂ ሰነዱን አዘጋጅታ ብታቀርብም ከኢትዮጵያ በኋላ ሰነዱን ያቀረቡት ኬንያ እና ኡጋንዳ የእርዳታው ተጠቃሚ ሲሆኑ የኢትዮጵያ ሁኔታ ችላ የመባሉን ጉዳይ አስመልክቶ የልዑካን ቡድኑ አባላት አቤት እንደሚሉ ምንጮች ጠቁመው ሁለቱ ዓለም አቀፍ የገንዘብ ተቋማት ለኢትዮጵያ የሚሰጡት እርዳታ ከተጠበቀው በታች እየሆነ በመምጣቱ ይህንንም ልዑካኑ እንደሚያስረዳና አንዱ የትኩረት አጀንዳው እንደሆነ ምንጮች ጠቁመዋል።</p>

<p>ከምንጮቹ በተገኘው ተጨማሪ መረጃ መሠረት መንግሥት ከመደበው ዓመታዊ ባጀት ውል 30 በመቶ ያህሉ ከአለም አቀፍ ድርጅቶች ከሚሰጡት እርዳታና ብድር ይሸፍናል ተብሎ ቢታሰብም እስከአሁን ድረስ ለበጀቱ መሸፈኛ የተያዘው የውጭ እርዳታ ምንም ባለመግባቱ መንግሥትን ክፉኛ ያሳሰበው ጉዳይ በመሆኑ በዚህ ስብሰባ አበዳሪዎችን በማሳመኑና ገንዘቡን በማግኘቱ ጥረት ለልዑካኑ ከባድ ኃላፊነት ሰተጥቶታል ተብሏል።</p>

<p>ይህ የገዢዎች ቦርድ ስብሰባ በየዓመቱ የሚካሂድ ቢሆንም የኢትዮጵያ መንግሥት ልዑካን ግን ትኩረት ሰጥተው በከፍተኛ የመንግሥት ባለሥልጣናት ደረጃ ሲካፈሉ አሁን የመጀመሪያው ነው ተብሏል። ለዚህም ምክንያት የረሀብ አደጋ መክፋት፣ በውጭ እርዳታና ብድር ይሸፈናል ተብሎ ለተያዘው የካፒታል ባጀት ገንዘብ እስከአሁን እንደተጠበቀው አለመገኘቱና በድህነት ቅነሳ ስትራቴጂው ማስፈፀሚያ በሚሆነው እርዳታ ላይ ዓለም አቀፍ ተቋማቱ በኢትዮጵያ ጉዳይ ቸልታን ማሳየታቸው አሳሳቢ በመሆኑ እንደሆነም ተጠቅሷል።</p>

<p>በዚህ ስብሰባ ከልዑኩ ጋር ጠቅላይ ሚኒስትር መለስ ዜናዊ ሊሄዱ እንደሚችሉ ተብሎ እንደሚጠበቅ ምንጮች ጠቁመው በኒውዮርክ ከተማ በመካሄድ ላይ ባለው የተባበሩት መንግሥታት ድርጅት 57ኛ መደበኛ ስብሰባ ላይ የሚገኙት የውጭ ጉዳይ ሚኒስትሩ አቶ ስዩም መስፍን በዚህ ዋሽንግተን በሚካሄደው የዓለም አቀፍ ተቋማት የገዢዎች ቦርድ ስብሰባ ላይ እንደሚገኙ ተናግረዋል። ጠቅላይ ሚኒስትር መለስ በኒውዮርኩ ዓለም አቀፍ ስብሰባ ላይ ለመገኘት ወደ አሜሪካ ይሄዳሉ ተብሎ ይጠበቅ እንደነበር መገለጹ የሚታወስ ቢሆንም ይህ ዘገባ እስከተጠናቀረበት ጊዜ ድረስ ስለመሄዳቸው የተገኘ አስተማማኝ መረጃ የለም።</p>

<p>ወደ ዋሽንግተን የሚጓዘውን የልዑካን ቡድኑ የሚመሩት የገንዘብ ኢኮኖሚና ልማት ሚኒስትሩ አቶ ሶፊያን አህመድ ሲሆኑ ስብሰባው ለምን ያህል ቀናት እንደሚቆይ መረጃ ለማግኘት አልተቻለም።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 7 ቀን 1995</a></p>

</body>
</html>	














