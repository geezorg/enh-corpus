<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለሕዝብ ተወካዮች ምክር ቤት የቀረበ የፌዴራል መንግሥት የሥራ ዕቅድ ሪፖርት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለሕዝብ ተወካዮች ምክር ቤት የቀረበ የፌዴራል መንግሥት የሥራ ዕቅድ ሪፖርት </h2>


<p>ጠቅላይ ሚኒስትር መለስ ዜናዊ የደቡብ ኢትዮጵያ ክልልን በማስተዳደር ላይ የሚገኘው ፓርቲያቸው አባላት የሚፈፅሟቸውን ሕገወጥ ተግባራትና የኦሮሞ ነፃነት ግንባር የሚፈፅመውን የኃይል ተግባር መንግሥታቸው እንደሚታገለው ዛሬ መስከረም 28 ቀን 1995 ለሕዝብ ተወካዮች ምክር ቤት በሚያቀርቡት የ1995 የፌዴራል መንግሥት የሥራ ዕቅድ ሪፖርት ላይ ገለፁ።</p>

<p>ጠቅላይ ሚኒስትሩ ዛሬ የሚያቀርቡት ባለሰላሳ ሁለት ገፅ ሪፖርት በሰባት ዋና ዋና ክፍሎች የተከፈለ ሲሆን፤ ከእነዚህም የማስፈፀም አቅምን ስለማጐልበት ፣ የዴሞክራሲ ሥርዓት ግንባታን ስለማጠናከር፣ የገጠር ልማት ሥራን ስለማጠናከር፣ ኢንዱስትሪና የከተማ ልማት፣ የአርብቶ አደር አካባቢዎችን የልማት እንቅስቃሴን ስለማሻሻል፣ ፀረ ኤድስ ትግልን ስለማጠናከር፣ ሰላምና የኢኮኖሚ ትብብርን ስለማጠናከር የተሰኙ መሆናቸውን ያገኘነው የጠቅላይ ሚኒስትሩ ሪፖርት ሰነድ ይገልፃል።</p>

<p>በማስፈፀም አቅም ግንባታ ሥር የትምህርት ሥልጠና ሥርዓትን ስለማሻሻል በሚያብራራው ንዑስ ክፍል ሥር በሀገሪቱ የሚገኙ መንግሥታዊ ዩኒቨርሲዎች ራሳቸውን በራሳቸው የሚያስተዳድሩበትን ሥርዓት ለመዘርጋት የሚያስችል አዋጅ ለምክር ቤት እንደሚቀርብ ጠቅሰዋል። ምንም እንኳን የጠቅላይ ሚኒስትሩ ሪፖርት በዝርዝር ባያብራራም ማንኛውም ዩኒቨርስቲ ገብቶ የሚማር ተማሪ ወጪውን ከመንግሥት ጋር የሚጋራበትን ሥርዓተ ትምህርትን በከፍተኛ ትምህርት ተቋም ደረጃ በነፃ የመስጠትን ሥርዓት የሚያስቀር ህግ ማውጣትን የሚመለከት እንደሆነ ተገምቷል።</p>

<p>የፍትሕ አስተዳደሩን ሥርዓት ለማስተካከልም በተለይ የፖሊስ ኃይሉን ለማጠናከር ከዚህ ዓመት ጀምሮ ሰፊ ሥልጠና ለፖሊስ እንደሚሰጥ፣ ለፖሊሱ ኃይል የቁሳቁስ ማሟላት ሥራ እንደሚሠራ፣ የፌዴራል መንግሥቱንና የክልል መንግሥታትን የፖሊሶች ቅንጅት ለማጠናከርም በዚህ ዓመት የህግ ለውጥ እንደሚደረግና ለዚሁ የፖሊስ ሥራ ማጠናከሪያ ሲባልም ተጨማሪ ባጀት መመደብ እንደሚያስፈልግ ሪፖርቱ ገልጧል።</p>

<p>በዴሞክራሲያዊ አስተዳደር ተቋማት ግንባታ ረገድ ከተጠቀሱት ነጥቦች ውስጥ አንዱ የመንግሥትና የግሉን ሚዲያ የተመለከተ ሲሆን፣ አቶ መለስ ከአሁን ቀደም በሚያቀርቡዋቸው ሪፖርቶች ውስጥ የግሉን ሚዲያ አስመልክቶ ያንፀባርቁ ከነበረው አቋማቸው አንፃር በዘንድሮው ሪፖርታቸው የተለሳለሰና ጤነኛ የሚመስል አቋም የያዙ መስለዋል። የግሉንና የመንግሥትን ሚዲያ እንደአንድ ዴሞክራሲያዊ አስተዳደር ተቋም በመውሰድ ተቋሙን የማጠናከር ሥራ መንግሥታቸው እንደሚሠራ የገለጡት አቶ መለስ፣ ለግል ሚዲያው ተጨማሪ ሕግ በማውጣት ለፓርላማው ለማቅረብ መንግሥታቸው ማቀዱንም ገልፀዋል።</p>

<p>"....የግል ሚዲያው ሕግና ሥርዓት ተከትሎ እንዲያብብ ለማድረግና ከዚህ አኳያ ያሉንን ሕጐች ለማስተካከልና ለማጠናከር ጥረት ይደረጋል። የተዋጣለት የሚዲያ ሕግ ሥርዓት አላቸው የሚባሉ ሀገሮች ልምድ በመቀመር፣ ይህንኑ ከሀገራችን ነባራዊ ሁኔታ ጋር ለማጣጣም፣ በጉዳዩ ላይ የግል ሚዲያ አባላት አስተያየት እንዲሰጡበት በማድረግ በያዝነው ዓመት ለምክር ቤቱ ለማቅረብ ጥረት ይደረጋል። የሚዲያ ሕጉን ከማሻሻል ጐን ለጐን ገንቢ ሚና ከሚጫወቱ የግል ሚዲያ አባላት አስተያየት እንዲሰጡበት በማድረግ በያዝነው ዓመት ለምክር ቤቱ ለማቅረብ ጥረት ይደረጋል። የሚዲያ ሕጉን ከማሻሻል ጐን ለጐን ገንቢ ሚና ከሚጫወቱ የግል ሚዲያዎች ጋራ በጋራና በቅንጅት ለመስራት ጥረት ይደረጋል፤ ሕጉን በተሟላ ሁኔታ ተግባራዊ ለማድረግ የሚያስችል ሁኔታ ይመቻቻል" በማለት ሪፖርቱ አስፍሯል።</p>

<p>"ለሕግ የበላይነትና ለሰብአዊ መብት በጥብቅ መከበር መረባረብ" በሚለው የሪፖርቱ ንዑስ ርዕስ ሥር አፅንኦት የተሰጠው ጉዳይ ከቅርብ ጊዜ ወዲህ በደቡብ ክልላዊ መንግሥት ውስጥ እየተከሰተ የመጣው ችግር ነው። ይህን አስመልክቶ የቀረበው የሪፖርቱ ክፍል እንዲህ ይነበባል።</p>

<p>"...በተለያዩ የሀገሪቱ ክልሎች የሕግ የበላይነትን የሚፈታተኑና ለሰብአዊ መብቶች በጥብቅ መከበር እንቅፋት የሚሆኑ ክስተቶች ባለፈው ዓመት ተከስተዋል። ከግጦሽና በውኃ ጋር በተያያዘና የክልሎች ድንበርን በመንተራስ የተለያዩ የሕዝብ ግጭቶች ተስተውለዋል። በነዚህ አካባቢዎች የሚገኙ አንዳንድ ኃላፊዎችም እነዚህን ግጭቶች ከማብረድና ከማስወገድ ይልቅ ሆን ብሎ የማባባስ ሥራ ሲሰሩ ተስተውለዋል። በማን አለብኝነት በሕዝቦች መካከል የሚፈጠሩ ቅራኔዎችን የመቀስቀስ፣ የማባሳስና ለሰው ሕይወት መጥፋት ምክንያት ሲሆኑ ተስተውለዋል። እንዲህ ዓይነቱ ፀረ ሕዝብ ተግባር በአፋጣኝ መቆም ይኖርበታል። ፌዴራል መንግሥትም ከዚህ አኳያ ያለበትን ሕገ-መንግሥታዊ ግዴታ ለመወጣት ጠንካራ ርምጃ መወሰድ ይኖርበታል።</p>

<p>"የድንበርና ከዚሁ ጋር የተያያዙ የሳርና የግጦሽ ችግሮች የአካባቢውን ሕዝቦች ባሳተፈ አኳኋን ዘላቂ መፍትሄ እንዲያገኝ በያዝነው ዓመት ልዩ ትኩረት ሰጥተን እንቀሳቀሳለን። የፌዴራል ፖሊስ እንደነዚህ ዓይነቶቹ ግጭቶች በሚጠሩበት ወቅት ፈጥኖ ጣልቃ የሚገባበት አሰራር እንዲቀየስና፣ ይህንን ለማድረግ የሚያስችል አቅም እንዲፈጠር ከያዝነው ዓመት ጀምሮ ከፍተኛ ርብርብ ይደረጋል። ጉዳዩ ከሚመለከታቸው ክልሎች ጋር በመተባበር ሕዝብን ከሕዝብ ጋር የሚያጋጩ፣ በማን አለብኝነት የሕግ የበላይነት የሚፈታተኑና ሰብአዊ መብቶችን የሚጥሱ ኃላፊዎች በቁጥጥር ሥር እንዲገቡ፣ በየክልሉ ያሉ ኃላፊዎች ለሕግ የበላይነት መከበርና ለሕገ መንግሥቱ መተግበር የሚሰሩ እንዲሆኑ ለማድረግ የፌዴራል ጉዳዮች ሚኒስቴር አበክሮ እንዲሰራ ይደረጋል። ከዚህ አኳያ ባለፉት ወራት የተወሰዱትን እርምጃዎችና ያስገኙትን ውጤት ገምግሞ በያዝነው ዓመት ስራው በተጠናከረ አኳኋን እንዲካሄድ ይደረጋል።</p>

<p>"ከዚያ አኳያ ለየት ባለ አኳኋን የሚታየው በደቡብ ክልል የተከሰተው ችግር ነው። በዚህ ክልል የሚታየውን ችግር ለየት የሚያደርገው በማን አለብኝነት የሕግ የበላይነትን የሚፈታተን፣ ሕገ-መንግሥታዊ መብቶችን የሚጥስ ተግባር የተፈፀመው በዋናነት የገዢው ፓርቲ አካል በሆነ ድርጅት አባላት በመሆኑ ነው። ይህም በመሆኑ ችግርን በአፋጣኝ በማስወገድ ረገድ የፌዴራል መንግሥት ብቻ ሳይሆን ገዥው ፓርቲም የየበኩላቸውን ኃላፊነት መወጣት ይጠበቅባቸዋል።</p>

<p>"መንግሥት ይህንኑ በመገንዘብ በክልሉ በተለያዩ አካባቢዎች የታየውን ራስን ለሕግ የበላይነት ያለማስገዛት አደገኛ አዝማሚያ ለመቆጣጠር የተለያየ ርምጃዎችን ወስዷል፤ በያዝነውም ዓመት በተጠናከረ ሁኔታ ይቀጥልበታል። በተለያዩ የሰብአዊ መብት መጣስ ወንጀል ላይ የተሰማሩትን ወንጀለኞች ጉዳይ ፌዴራል ፖሊስ እንዲያጣራ በማድረግ ለፍርድ እንዲቀርቡ ማድረግ ተጀምሯል። ሕገ-መንግሥቱን በመጻረር የሚፈፀም ማንኛውም ወንጀልና ሕገ ወጥ ድርጊት በማንም ይሁን የትም ይፈፀም ከመንግሥት አኳያ የሚወሰደው ርምጃ አንድና የማያዳግም መሆን አለበት። የፌዴራል መንግሥት ህገ-መንግሥታዊ ግዴታውን ለመወጣት ወንጀለኞቹን ተከታትሎ ለፍርድ በማቅረብ፣ ወንጀለኞቹ የምክር ቤት አባላት በሚሆኑበት ወቅትም ጭምር ከምክር ቤቶቹ ጋር በመመካከር ለፍርድ የሚቀርቡበት ሁኔታ ለመፍጠር ይንቀሳቀሳል። ይህንኑ በተቻለ መጠን ከክልሉ አመራር አካላት ጋር በመተባበር መፈፀም፣ ክልላዊ መንግሥታት ለወንጀለኞች ጋሻና መከታ የሚሆኑ ከሆነ ደግሞ ሕገ-መንግሥቱ በሚያስቀምጠው ስርዓት መሰረት አስፈላጊ ሆኖ የተገኘን ርምጃ ሁሉ መውሰድ ነው።</p>

<p>"ከዚህ በተጨማሪ ቀደም ሲል በተጠቀሰው አኳኋን ፌዴራል ፖሊስ የሕግ የበላይነትን ለማስጠበቅና ሰብአዊ መብቶች በሀገሪቱ በመላ መከበራቸውን ለማረጋገጥ ይህን የመሰለው ችግር ጐልቶ በታየባቸው ክልሎች ሕገ መንግሥቱ በሚፈቅድለት የሥልጣን ክልል በቀጥታ ጣልቃ እየገባ እንዲያስተካክል ይደረጋል። በዚህ መሰረት የደቡብ ክልል የሕግ አስከባሪ ኃይሎች ለሕግ የበላይነትና ለሕገ-መንግሥታዊ መብት መከበር በብቃት ለመቆም የሚያስችላቸው የአደረጃጀት፣ የአሰራርና የሰው ኃይል ለውጥ እንዲያደርጉ፣ የህግ አስከባሪ ኃይሎች ጥራት የተጠበቀ እንዲሆን ከክልሉ መስተዳድር ጋር በመሆን ልዩ ትኩረት ሰጥተን እንቀሳቀሳለን።</p>

<p>"በመንግሥት ከሚወሰደው ሕጋዊ ርምጃ በተጨማሪ ገዥው ፓርቲ የበኩሉን ርምጃዎች ይወስዳል፣ በመውሰድም ላይ ነው። ኢሕአዴግ ማንኛውንም ግለሰብ፣ቡድን ወይም ድርጅት የኢሕአዴግ አባልነቱን በሽንፈት በመጠቀም፣ የኢሕአዴግ ባንዴራ እያውለበለበ ህገ መንግሥቱንና ሕገ መንግሥታዊ መብቶቹን እንዲጥስ አይፈቅድም። ገዥው ፓርቲ ከመንግሥት ጐን ተሰፍልፎ ለሕግ የበላይነት የማይገዙትን ከመካከሉ ለመመንጠርና አንገዋሎ ለመጣል ወደኋላ አይልም። በመሆኑም ከኢሕአዴግና አመለካከትና ስነምግባር ውጭ የሆነ ማንኛውም በደቡብ የሚገኝ አባል ግለሰብ፣ ቡድን ወይም ድርጅት በሕግ የሚያስጠይቅ ወንጀል መፈፀሙን ኢሕአዴግ ከደረሰበት፣ ከድርጅቱ ወዲያውኑ እንዲባረር ከማድረግ ባሻገር ከማንም ዜጋ በሚጠበቀው አኳኋን ወንጀለኞችን ለመንግሥት አሳልፎ እንደሚሰጥና፣ ያለውን መረጃ ሁሉ ለሚመለከታቸው የመንግሥት አካላት እንደሚያቀርብ ግልፅ መሆን አለበት። በሕግ የሚያስጠይቅ ወንጀል ያለባቸውንና ከኢሕአዴግ ስነምግባርና አመለካከት ውጭ የተንቀሳቀሱና ለመታረም ዝግጁ ያልሆኑትንም ያለማመንታት ያባርራል።" በማለት ሪፖርቱ ካብራራ በኋላ በከተሞች አካባቢም ያለውን የሥራ አጥነት ጉዳይም ነካክቷል።</p>

<p>"ሥራ አጥነትን ለመቀነስና አደገኛ ሥራ አጦችን ለማስወገድ የሚያስችል የተቀናጀ የሥራ መፍጠርና አደገኛ ሥራ አጦችን ከከተሞች የማስወገድ ሥራ መሰራት አለበት።" ተብሎ በሪፖርቱ ላይ ተመልክቷል። የአደገኛ ሥራ አጦች ምንነትና ወዴት መወገድ እንደሚኖርባቸው ሪፖርቱ ያለው ነገር የለም።</p>

<p>ሌላው የአቶ መለስ ሪፖርት ትኩረት ያደረገበት የኦሮሞ ነፃነት ግንባርን ሌሎች "በሽብርተኝነት ተግባር ተሰማርተዋል" ያሉዋቸው ኃይሎች ጉዳይ ነው።</p>

<p>"ሻዕቢያ እየሰለጠነ የሚልካቸው ምንደኞች ሰላማችንን ለማወክ በተለያዩ አካባቢዎች ጥረት እንደሚያደርጉ ይታወቃል።" ያለው የአቶ መለስ ሪፖርት ባለፈው ዓመት ኦነግ ያሰማራቸው ሸማቂዎች በማያዳግም አኳኋን በመመታታቸው የአመጽ ሙከራው በአጭር ጊዜ ውስጥ ሊከሽፍ መቻሉ ከከሸፈ በኋላ "የትግል ስልቱን ሽብርተኝነት ለማድረግ በመንቀሳቀስ ላይ ይገኛል" ሲል ሪፖርቱ ገልጧል። ይህንኑ "የሽብር ስልት" የተባለውን ለማክሸፍም መወሰድ በሚገባው እርምጃ ላይ መንግሥታቸው የያዘውን ዕቅድ አቶ መለስ እንዲህ ሲሉ አመልክተዋል።</p>

<p>"በአሁኑ ሰዓት የሚካሄደው ፀረ ኦነግ ትግል በዓለም አቀፍ ደረጃ ከሚካሄደው ፀረ ሽብርተኝነት ትግል የማይለይና፣ ሽብርተኝነትን በዓለም አቀፍ ደረጃ ለማጥፋት በጥቅም ላይ እየዋሉ የሚገኙ ስልቶች አማካይነት መፈፀም የሚገባው ነው። በመሆኑም እና በዚሁ ረገድ ልምድ በመቅሰም የኦነግም ሆነ የሌሎችን ሽብርተኝነት በአስተማማኝ ሁኔታ ለመመከት የተጠናከረ ሥራ እንሰራለን" ብለዋል።</p>

<p>ከዚህ ጋር በተያያዘ የመካላከያ ኃይልን ስለማጠናከር የቀረበው የሪፖርቱ አካል፤ "በያዝነው ዓመት የቋሚ ሠራዊታችንን ብቃት ለማሻሻል የተጠናከረ ርብርብ እናደጋለን። በዚሁ አማካይነት የሠራዊቱ የመከላከል ብቃትና ዝግጁነት ከፍተኛ ደረጃ ላይ እንዲደርስ እናደጋለን። ጀብደኞች ስላማችንን ለመፈታተን የሚያደርጉትን ሙከራ በብቃት ለማክሸፍ መቻላችንን የሚያረጋግጥ ሰፊ ሥራ እንሰራለን። ከዚህ ጐን ለጐን ሰፊ ተጠባባቂ ኃይል ለመፍጠር የሚያስችለን ጥናት ቅድመ ዝግጅት ባለፈው ዓመት በተካሄደው ርብርብ በመጠናቀቁ ከያዝነው ዓመት ጀምሮ ይህንኑ ተጠባባቂ ኃይል ለማሰልጠንና ለመፍጠር ሥራ እንሰራለን። እነዚህን ተግባሮች ለማከናወን ተፈላጊ ሆነው የተገኙ የሕግ ለውጦችን ለማድረግ ይቻል ዘንድ ረቂቅ ሕጐች ተዘጋጅተው ለምክር ቤቱ ይቀርባሉ።" ብሏል።</p>

<p>ለግጭትና ለጦርነት መንስኤ የሚሆኑ አለመግባባቶችን በሰላም ለመፍታት ስለሚደረግ ጥረት ያላመለከተው የጠቅላይ ሚኒስትሩ ሪፖርት ስለሶማሊያና ስለደቡብ ሱዳን ችግር በሠላም ለመፍታት እንዲሁም ከኬንያ፣ ከሱዳንና ከጅቡቲ ጋር ስለሚኖረው የሠላም ሁኔታና የኢኮኖሚ ትብብር አትቷል። ሪፖርቱ በሀገር ውስጥ ካሉትም ሆነ በውጪ ከሚገኙት ተቃዋሚ ኃይሎች ጋራ ስለመነጋገርና ተቀራርቦ ስለመስራት ያወሳው ነገር የለም።</p>


<p class="align-center"><a href="/Gazettas/Askwal/info/Askwal.sera.html">ከአስኳል መስከረም 28 ቀን 1995</a></p>

</body>
</html>	



















