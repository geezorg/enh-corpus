<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ገዛኸኝ አበራ አጨራረሱን አሳምሮ አሸነፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ገዛኸኝ አበራ አጨራረሱን አሳምሮ አሸነፈ</h1>


<p>ለሃያ ሦስተኛ ጊዜ ከትናንት ወዲያ እሑድ በተካሄደው የለንደን ማራቶን በወንዶች ምድብ ድል የቀናው ገዛኸኝ አበራ ድሉን የጨበጠው አጨራረሱን በማሳመሩ ነው። ውድድሩ ሊጠናቀቅ መቶ ሜትር እስኪቀረው ድረስ አምስት ተወዳዳሪዎች በእኩል እየተጠባበቁ ነበር። እስከክሩ መበጠሻ መስመር አሥር ሜትር ድረስም ጣሊያናዊው ስታፋኖ ባልዲኒ ከገዛኸኝ ጐን ነበር። ገዛኸኝ ክሩን ለመበጠስ ማርሽ ሲቀይር ኬንያዊው ፖል ቴርጋት፣ ሞሮኮአዊው አብዱልቃድር ኢልሙአዚዝ፣ ታንዛኒያው ሳምሶን ራማዳኒ፣ ጣሊያናዊው ስትፋኖ ባልዳኒ እና ኬንያዊው ጆሴይ ንጉለፓስ አብረውት ነው ፍጥነት የጨመሩት። የፍጥነት መጨመሪያውን ቦታ በመምረጥና በአገባቡም ላይ እርምጃቸውን በማሳመሩ ከኢጣሊያዊው መንጋጋ የወርቅ ሜዳሊያውን ነጠቀ እንጂ ሁለቱም የገቡበት ሰዓት ሁለት ሰዓት ከሰባት ደቂቃ ሃምሳ ስድስት ሰኰንድ ነው።</p>

<p>ሞሮኮአዊው አብዱልቃድር ሦስተኛ ይወጣል ተብሎ ሲጠበቅ ኬንያዊው ጆሴይ ንጐለፓስ ሁለት ሰዓት ከሰባት ደቂቃ ሃያ ሰባት ሰኮንድ በመግባት ሦስተኛ ሆኗል። ሞሪኮያዊው በመጨረሻው ሰዓት የተቀደመው በኬንያዊው ብቻም አይደለም። ታንዛኒያዊው ሳምሶን ራማዳኒም ቀድሞት አራተኛ ወጥቷል። በዚህ መሠረት አብዱል ቃድር አምስተኛ፣ ፖልቴርጋት ስድስተኛ ወጥተዋል። ከአንድ እስከ ስድስት ባሉት መሀከል ያለው የሰዓት ልዩነት በጣም ጠባብ በመሆኑ፣ ውድድሩ የትንቅንቅ ነው ማለት ይቻላል።</p>

<p>በዚህ በለንደን ማራቶን ታሪክ፣ እ.ኤ.አ ማርች 29 ቀን በ1981 በተደረገው ውድድር አሜሪካዊው ዲክብሪ ድስተለይ እና ኖርዊያዊው ኢንፌቢሶን ሶን በተመሳሳይ 2:11:48 ገብተው አሜሪካዊው በሰውነቱ አስቀድሞ የመጨረሻውን ክር በመበጠሱ የወርቅ ሜዳሊያ ተሸላሚ ለመሆን ችሏል።</p>

<p>በለንደን ማራቶን የሃያ ሦስት ዓመት ታሪክ ውስጥ ኢትዮጵያዊያኑ ሲያሸንፉ ለሁለተኛ ጊዜ ነው። እ.ኤ.አ በ2001 በተደረገው የሴቶች ውድድር በ፡23:57 አንደኛ ወጥታ ያሸነፈችው ደራርቱ ቱሉ ናት። በ1981 (እ.ኤ.አ) 2:29:57 የነበረው የሴቶች ሰዓት በተከታታይ መሻሻል እያሳየ ሄዶ ዘንድሮ 2:15:25 ላይ ደርሷል። በለንደን ማራቶን የሴቶች ምድብ ዘንድሮም ያሸነፈችው የአምናዋ ባለድል እንግሊዛዊቷ ፓውላ ራድክሊፍ ናት። የዓለም የሴቶች የማራቶን ክብረወሰን ከ2002 የቺካጐ ማራቶን ጀምሮ በ2:17:18 ይዛ የነበረችው ይህች አትሌት በ2:15:25 በማጠናቀቅ የራሷን ክብረ ወሰን አሻሽላለች።</p>

<p>በዘንድሮው የለንደን ማራቶን ከተካፈሉት ኢትዮጵያዊያት መሀከል እልፍነሽ ዲባባ 2:24:56 ሰዓት ስምንተኛ ስትወጣ የካቻምናዋ የለንደን ማራቶን ባለድል ደራርቱ ቱሉ በ2:26:56 አሥረኛ ወጥታለች። እስከ አሁን በተደረገው የለንደን ማራቶን ውድድር በጠቅላላው ከ540,000 በላይ ተወዳዳሪዎች የተሳተፉ ሲሆን 47 ያህል ተወዳዳሪዎች በየደረጃው አሸናፊዎች ሆነው የተዘጋጁትን ሽልማቶች ወስደዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዚያ 7 ቀን 1995</a></p>

</body>
</html>	
