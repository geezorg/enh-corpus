<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ስዩም መስፍን ተቃዋሚዎችን አስጠነቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቶ ስዩም መስፍን ተቃዋሚዎችን አስጠነቀቁ</h2>


<p>የኢትዮጵያንና የኤርትራን ባለሥልጣናት የድንበር ክርክር ይመለከት የነበረው ዓለም አቀፍ የድንበር ኮሚሽን "ባድመ" በመባል የሚታወቀውን አካባቢ ለኤርትራ መንግሥት መስጠቱን መንግሥታቸው እንደሚቃወም አቶ ስዩም መስፍን የኢሕአዴግ መንግሥት ውጭ ጉዳይ ሚኒስትር ይፋ አድርገዋል።</p>

<p>ሚኒስትሩ በመሥሪያ ቤታቸው ውስጥ በሰጡት ጋዜጣዊ መግለጫ ላይ እንዲገኙ ለተጋበዙት ጋዜጠኞች በሰጡት መግለጫ፣ መንግሥታቸው በክርክሩ ሂደት "በቂ ማስረጃ አላቀረበም" ተብሎ ባድመ የሚባለው የፖለቲካ ስትራቴጂ ፋይዳ ያለው መሬት ወደኤርትራ እንዲካለል መደረጉን አምነዋል። ሁኔታውም በስህተት የተፈፀመ በመሆኑ መንግሥታቸው ውሳኔውን አለመቀበሉንና ክርክሩንም እንደሚቀጥል ተናግረዋል።</p>

<p>ለድንበር ኮሚሽኑ ስህተት እንደተጨባጭ ማሳያ ሆኖ በሚንስትሩ የቀረበው (ፎርቶ ካዶና) በመባል የሚታወቀውና ከዛላንበሳ ከተማ ሰሜን የሚገኘው ተራራ ከነበረበት ቦታ ተነቅሎ ሃያ ስምንት ኪሎ ሜትር ያህል ወደሌላ ቦታ ከተወሰደ በኋላ ኮሚሽኑ ስህተቱን አምኖ ተራራውን በቦታው ላይ መልሷል ብለዋል። ኮሚሽኑ ስህተቱን የፈጠረው በመሬቱ ላይ ሳይገኝ በወረቀት ላይ በተሠራው ሥራ ብቻ ወደውሳኔ በመሄዱ መሆኑን የጠቀሱት አቶ ስዩም ኮሚሽኑ ሌሎችም በርካታ ስህተቶችን መፈፀሙን ዘርዝረዋል።</p>

<p>መንግሥታቸው በዓለም የታወቁ ሙያተኞችን ቀጥሮ መሟገቱን፣ "ገዳይ" የሆኑ ማስረጃዎቹን ማቅረቡን ቢጠቅሱም ዓለም አቀፍ ፍርድ ቤት በመንግሥታቸው ላይ እንደፈረደ አልሸሸጉም። ኮሚሽኑ የፈፀማቸውን ስህተቶች ለማረም ፈቃደኛ ካልሆነ ሕጋዊ በሆነው መድረክ ሁሉ ለመከራከር መወሰናቸውን አስታውቀዋል። "ኮሚሽኑ የፈፀማቸውን ስህተቶች ለማስተካከል ኃይል አንጠቀምም" ያሉት አቶ ስዩም "ስህተቶቹን አሜን ብለን አንቀበልም" ሲሉ ተናግረዋል።</p>

<p>ባለፈው ዓመት ሚያዚያ 5 ቀን 1994 ዓለም አቀፉ ፍርድ ቤት ውሳኔውን በሰጠበት ወቅት ባድመ ለኢትዮጵያ እንደሆነች፣ ኢትዮጵያ ክርክሩ ሲጀመር "ይገባኛል" ብላ ያቀረበችው መሬት ሁሉ እንዳገኘች በደስታ ተሞልተዋ የተናገሩት አቶ ስዩም መስፍን ያኔ የሰጡት መግለጫ "ስህተት ነበር ወይ? ተብለው ተጠይቀው "ስህተት ነበር" ብለው በቀጥታ መመለስ እንዳልፈለጉ ከገለፃቸው ለመረዳት ተችሏል። "ያኔ የተሰጠው መግለጫ ስህተት ነው ወይንስ አሁን እየተነሳ ያለው ነገር ነው ስህተት የሚ ለው ጉዳይ የሚታይ ይሆናል።" በማለት አልፈውታል።</p>

<p>የኢሕአዴግ መንግሥት ባለፈው ዓመት የተሰጠውን ውሳኔ እንደአዎንታዊ ፍርድ በመውሰድ ሕዝቡን ማሳሳቱን፣ ስህተቱ ከተፈጠረም በኋላ ወቅታዊና ትክክለኛውን መረጃ ለሕዝቡ አለመስጠቱን፣ ለተፈፀመውም ስህተት ይቅርታ መጠየቅ ሲገባው ይህንን አለማድረጉን በመግለፅ ሲገባው ይህንን አለማድረጉን በመግለፅ ተቃዋሚዎች ሲያቀርቡ ስለቆዩት ትችት ከጋዜጠኞቻቸው ጥያቄ ቀርቦላቸው መልስ ሰጥተዋል።</p>

<p>ሚኒስትሩ ለጥያቄው በሰጡት ምላሽ "ለተቃዋሚዎች ትችት ጊዜ የለንም፣ ብዙ ብሔራዊ አጀንዳዎች አሉን" ብለዋል። በዚህም አላበቁም። ተቃዋሚዎቹ በሚሰጡዋቸው ትችቶች የሀገሪቷን ጥቅም የሚጐዳ ነገር እየሠሩ ስለሆነ፣ የሻዕቢያን የጦርነት ነጋሪት አጀንዳ እየጐሰሙ ስለሆነ "ቢጠነቀቁ ይሻላል" የሚል መልዕክት አስተላልፈዋል።</p>

<p>ሚኒስትሩ ለሰጡት ለዚህ ማስጠንቀቂያ በሀገር ውስጥ የሚገኙ ተቃዋሚዎች ምላሽ እንዲሰጡበት ከጋዜጣው ዝግጅት ክፍል በቀረበላቸው ጥያቄ መሠረት የኢዴፓ ዋና ፀሐፊ አቶ ልደቱ አያሌውና የትዴኢ (የሦስቱ ፓርቲዎች ኅብረት) አንድ ከፍተኛ ኃላፊ "ለተቃዋሚዎች የተሰጠው ማስጠንቀቂያ የስህተቶቻቸው መሸፈኛ ነው" ብለውታል። በተለይ የትዴኢው ኃላፊ "ሽንፈታቸውን በተቃዋሚዎች ላይ ለማላከክ የፈጠሩት ዘዴ ነው" ብለውታል።የኢዴፓ ዋና ፀሐፊ አቶ ልደቱ አያሌው ተፈጥሯል ስለሚለው ስህተት ሲናገሩ፣ "ስህተት የተፈፀመው አሁን አይደለም። በአልጀርስና በዘሄግ ላይ ነው። የቅኝ ግዛት ውሎችን ይዞ ለድርድር መቅረብ ምን ውጤት ይኖረዋል? ስምምነቱ የባሕር በር የሚያሳጣን ብቻ ሳይሆን፣ ማኅበራዊና ኢኰኖሚያዊ ጉዳት እንዳለው አስቀድመን ተናግረናል" ብለዋል አቶ ልደቱ።</p>

<p>በክርክር እንደገና መሸነፍ ቢመጣ እንኳን ወደውጊያ የመግባትን አማራጭ ፓርቲያቸው እንደማይደግፈው የገለፁት አቶ ልደቱ የኢትዮጵያን አካል በሕገ ወጥ መንገድ ለሻዕቢያ የተሰጠው ዛሬ ሳይሆን ከአሥር ዓመት በፊት ነው" ብለዋል። በመጨረሻም "ይህ የአሁኑ ውሳኔ ሞራል ያለው መንግሥት ቢሆን በገዛ ፈቃዱ ከሥልጣን እንዲወርድ የሚያደርገው ነው። ይህ ሥርዓት በገባበት ቅሌት የተነሳ ከእንግዲህ በሥልጣን ላይ ለመቆየትም ሆነ የሕዝብን ጥቅም ለማስጠበቅ ፍላጐቱም አቅሙም የለውም" በማለት አስተያየታቸው አጠቃለዋል።</p>

<p>የትዴኢ ከፍተኛ አመራርም ከአቶ ልደቱ ሐሳብ የራቀ አቋም የላቸውም። እንደኃላፊው አባባል "ባለሥልጣናቱ እንደጦርነቱ ሁሉ በሠላም መድረክም አሸንፈናል ብለው ሕዝቡን በውሸት አስጨፍረዋል። እንደተፈረደላቸውና እንደተፈረደባቸው እንኳን የማወቅ ብቃት የሌላቸውና የሕዝቡን ጥቅም ያስጠብቃሉ ተብሎ ስለማይጠበቅ በሥልጣን ላይ ቆይተው ሕዝቡን ከማታለልና ከማሳሳት በፈቃዳቸው ሥልጣናቸውን ቢለቁ ይመረጣል፤ ማድረግም አለባቸው" ብለዋል። ትዴኢም ሆነ ኢዴፓ ይህንኑ ጉዳይ አስመልክቶ ከዛሬ ጀምሮ ባሉት ቀናት ውስጥ በሰፊ መግለጫ ለማውጣት በዝግጅት የሰጡትን ማስጠንቀቂያ ከቁም ነገር እንዳልቆጠሩት ከፖርቲዎቹ ኃላፊዎች ለመረዳት ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዚያ 7 ቀን 1995</a></p>

</body>
</html>	














