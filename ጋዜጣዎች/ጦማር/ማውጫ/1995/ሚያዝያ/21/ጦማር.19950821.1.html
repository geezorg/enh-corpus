<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሠፋሪዎች በሠፈራ ቦታ መኖርም ወደ መጡበት መመለስም አልቻሉም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሠፋሪዎች በሠፈራ ቦታ መኖርም ወደ መጡበት መመለስም አልቻሉም</h2>


<p>ከምሥራቅና ከምዕራብ ሀረርጌ የተለያዩ አካባቢዎች በድርቅ ምክንያት ተፈናቅለው ወደ ምዕራብ ወለጋ ዞን ለሠፈራ የተላኩ በሺህ የሚቆጠሩ ዜጐች ለሠፈራው በተዘጋጀው አካባቢ መኖር ካለመቻላቸውም በላይ ወደመጡበት አካባቢም እንዳይመለሱ በመንግሥት የፀጥታ ኃይሎች እየተከለከሉ መሆኑን ከአካባቢው የደረሰን መረጃ አመልክቷል።</p>

<p>ሠፋሪዎች ይሰፍሩበት በተባለው በመቻራና አካባቢ ሲደርሱ ምንም ዓይነት መጠለያም ሆነ ቀለብ ስላልተዘጋጀላቸው በመጀመሪያ በአካባቢው የደረሱትን ሠፋሪዎች ይመግብ የነበረው የአካባቢው ነዋሪ ሕዝብ ነው። ይሁን እንጂ የተረጂዎቹ ቁጥር በየጊዜው እየጨመረ በመምጣቱና በመንግሥትም በኩል የሚሰጠው እርዳታ ባለመኖሩ ከአካባቢው ሕዝብ አቅም በላይ ሆኗል።</p>

<p>ወደ ሠፈራ ጣቢያው ከተጓዙት መሀከል የተወሰኑት አካባቢውን አይተው በመመለስ ቤተሰቦቻቸውን ለማምጣት ቢፈልጉም ከቅርብ ጊዜ ወዲህ በየኬላው ላይ በሚደረገው ፍተሻና ቁጥጥር በፖሊሶች እየተያዙ ስለሚመለሱ ከቤተሰቦቻቸው ጋር እንዳይገናኙ ተደርገዋል ተብሏል።</p>

<p>ሠፋሪዎችቹ ከቀዬአቸው ሲነሱ፣ የሠፈራው ቦታ ካልተመቻቸ መመለስ እንደሚችሉና ቀዬአቸውም እስከ ሁለት ዓመት ድረስ እንደሚጠብቃቸው ቃል ተገብቶላቸው ነበር ተብሏል። ከዚህም ሌላ ከሠፈራቸው ከመነሳታቸው በፊት "ቤት ተሠርቶ ተዘጋጅቶ ይጠብቃችኋል" መባሉ አናድዷቸዋል። በዚህም የተነሳ "መንግሥት ዋሽቶናል" በማለት እያማረሩ መሆናቸውን የደረሰን ሪፖርት አመልክቷል።</p>

<p>ሠፋሪዎቹ ወደ ሥፍራው ሲጓጓዝ የአካባቢው ባለሥልጣናት በቂ መረጃ አልነበራቸውም። በተጨማሪም አንዳንድ እርዳታዎች ዘግይተው በደረሱ ጊዜም "ከበላይ አካል መመሪያ አልተሰጠንም" በማለት እርዳታውን ሳይከፋፍሉ እንደቆዩም ከምንጮቻችን ለማወቅ ተችሏል።</p>

<p>በቅርብ ጊዜ ውስጥ ለተወሰኑት ሠፋሪዎች የላስቲክ ቤት እየተሠራላቸው ቢሆንም ለመኖሪያ የተሰጣቸው ቦታ ሃምሳ በሃምሳ ካሬ ሜትር በመሆኑ ቦታው እንደማይበቃቸው በመግለጽ ተቃውሞአቸውን እያቀረቡ ይገኛሉ።</p>

<p>ቀድሞ በአካባቢው ከደረሱት ሠፋሪዎች ከድርቅ የተረፉ ከብቶቻቸውንና የቤት ቁሳቁሳቸውን ሽጠው ወደ ሠፈራው የተጓጓዙት ሴቶች ገንዘባቸውን በመጨረሳቸው በአሁኑ ወቅት ደን እየጨፈጨፉ ከእንጨት ገበያ በማውጣት ለመሸጥ እየተገደዱ ናቸው።</p>

<p>እነዚህ በመቻራ ከተማ አካባቢ በሚገኙ ቀበሌዎች ላይ የሠፈሩት ሠፋሪዎች በአሁኑ ወቅት ከገጠር እየተመላለሱ ከመቻራ ከተማ ስንዴና በቆሎ ቢቀበሉም የወፍጮ አገልግሎት ስለማያገኙ እህሉን እየቀቀሉ ለመብላት ተገድደዋል። የታመሙትም ቢሆኑ ሕክምና የሚያገኙት በግለሰብ ሐኪሞች በመሆኑ ገንዘብ የሌላቸው ሕክምና የማግኘት ዕድላቸው የተመናመነ ነው። ሠፋሪዎቹ አሁን ከሰፈሩበት ቦታና በመቻራ ከተማ መሀከል፣ ያለው ወንዝ ሊሞላ ስለሚችል ወንዙ ከሞላ ሠፋሪው ወደከተማ ወጥቶ የእህል እርዳታ ማግኘት ስለማይችል ሠፋሪው ወደከተማ ይሰበሰባል የሚል ስጋት ከወዲሁ እየተፈጠረ መሆኑን የደረሰን ዘገባ አመልክቷል።</p>

<p>በዚሁ በምዕራብ ወለጋ በመቻራ አካባቢ ከሰፈረው ሠፋሪ በተጨማሪ አሁን በቅርቡ ደግሞ ሮብ ገበያ" በሚባለው ወረዳ ቱለማ ወይንም ሞጆ በሚባሉ አካባቢዎች ተጨማሪ ሠፋሪዎች እንደሚጓጓዙ እየተነገረ ይገኛል። ይህ አካባቢ በረሃማ ከመሆኑም ባሻገር የትራንስፖርት አገልግሎት ስለሌለው አዲሶቹ ሠፋሪዎች ከቀድሞዎቹ የባሰ ችግር ሊገጥማቸው ይችላል የሚል ስጋት ተፈጥሯል።</p>

<p>በዚህ በመቻራ አካባቢ መጀመሪያ ላይ እስከ 400 የሚደርሱ አባወራዎች እንደሚሰፍሩ ለአካባቢው ባለሥልጣናት የተነገረ ቢሆንም በአሁኑ ወቅት ግን ቁጥሩ ወደ 1500 እያሻቀበ ይገኛል ተብሏል።</p>

<p>ሠፋሪዎቹ በጉዞ ላይ በነበሩበት ወቅት ከሞቱ ሦስት ያህል ሰዎች በስተቀር በሕይወት ላይ የደረሰና በይፋ የተመዘገበ ጉዳት አለመኖሩን ምንጮቹ ገልጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዚያ 21 ቀን 1995</a></p>

</body>
</html>	














