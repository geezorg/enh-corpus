<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ቡና የ1995 የኢትዮጵያ እግር ኳስ ጥሎ ማለፍ ሻምፕዮና ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ቡና የ1995 የኢትዮጵያ እግር ኳስ ጥሎ ማለፍ ሻምፕዮና ሆነ </h2>


<p>በኢትዮጵያ ውስጥ ካሉት የእግር ኳስ ክለቦች በደጋፊ ብዛት ተወዳዳሪ የሌለው የኢትዮጵያ ቡና ክለብ የ1995 የኢትዮጵያ እግር ኳስ ጥሎ ማለፍ ሻምፕዮና ዋንጫ ባለቤት በመሆን የደጋፊውን አንጀት ቅቤ አጠጥቷል።</p>

<p>ቡና ዋንጫውን የወሰደው የመብራት ኃይል እግር ኳስን ቡድንን በጨዋታ የበላይነት ሁለት ለምንም በማሸነፍ ነው። ከቡና ጋር ለዋንጫ የደረሰው መብራት ኃይል ሌላውን አንጋፋ ክለብ ቅዱስ ጊዮርጊስን አንድ ለባዶ አሸንፎ መሆኑ የሚታወስ ሲሆን እሑድ ዕለት ቡና የዋንጫው ባለቤት በመሆኑ የተደሰቱት የቡና ደጋፊዎች " የቢራን ጌታ፣ አሸንፈው ማታ!" ብለው ጨፍረዋል። የኢትዮጵያ ቡና እንደተጫዋቾቹ ለስብስብና ሞራል፣ እንደደጋፊው ብዛትና ማራኪ አደጋገፍ ዋንጫውን ማግኘት የሚበዛበት አይደለም። ቡናዎች ሁለቱን ጐሎች ያስቆጠሩት ከዕረፍት በኋላ ነው። የጀመሪያዋን ጐል ያስቆጠረው የቀድሞው የመብራት ኃይል ተጫዋች ዮርዳኖስ አባይ ነው። ዮርዳኖስ ለሙከራ ቤልጂየም ደርሶ ከተመልሰ በኋላ ጐል እምቢ ብሎት የሰነበተ በመሆኑ የደጋፊዎቹ መነጋገሪያ ሆኖ ነበር። እሑድ ዕለት በመብራት ላይ የመጀመሪያውን ጐል ካስቆጠረ በኋላ በደስታ መፈንጠዙ ለሁለት ምክንያት ነው። አንድም ጐል ማግባት በመቻሉ፣ ሁለትም የጠመመበት የጐል ዕድል ስለለቀቀው።</p>

<p>መብራቶች የመጀመሪያ ጐል ከተቆጠረባቸው በኋላ እኩል ለመሆን ያደረጉት ርብርብ ጨዋታቸውን አድምቆታል። ቡናዎች ግን ኳሱን ይዘው በመጫወታቸው የመብራቶች ሩጫ ብዙም ውጤታማ ሊሆን አልቻለም። የመብራቶች ጨዋታ ከጥበብ ይልቅ በጉልበት ላይ አመዝኖ ታይቷል። በተደጋጋሚ በቡና ተጫዋቾች ላይ ጥፋት ሲፈፅሙ ዳኛው በቸልታ አልፈዋታል። በአዲስ አበባ ስታዲየም ውስጥ መላ ያልተገኘለትና መረን የወጣው የዳኝነት ሥራ በእሁዱ የቡናና የመብራት ጨዋታ በጉልህ ታይቷል። ዳኝነቱ ሲታይ ቡናዎች ያሸነፉት መብራትን ብቻ ሳይሆን ዳኛውንም ነው ለማለት ያስደፍራል።</p>

<p>የዳኛውንም ሆነ የመብራቶችን ተስፋ ያጨለመውን ጐል ያስገባው በሁለተኛው አጋማሽ በካሊድ ኢብራሂም ተቀይሮ የገባው ተስፋዬ ተካ ነው። ተስፋዬ ተካ ግቡን ያስቆጠረው የመብራት ግብ ጠባቂ ደያስ አዱኛ ባላሰበው ሁኔታ ነው። የተስፋዬ ጐል የተቆጠረው ባለቀ ሰአት በመሆኑ መብራቶችን በጣም ነው ያናደዳቸው። መብራቶች በፕሪሚየር ሊጉ የመጀመሪያ ዙር ጨዋታ ከኋላ ተነስተው ቡናን አራት ለሁለት በማሸነፋቸው፣ በእሁዱ ጨዋታም ቡናን አይለቀውም ተብሎ ነበር። በአብዛኞቹ የቡና ደጋፊዎችም ጨዋታው ከባድ እንደሚሆን ተገምቶ ነበር። ግን ግምት ብቻ ሆኖ ቀረ። የመብራቶች በኅብረት የመከላከልና የማጥቃት ስልት ውጤት ለማምጣት አልቻለም። የክለቡ ምርጥ ተጫዋች በኃይሉ አድማሱና ታፈሰ ሙሉውን ጨዋታ መጨረስ አልቻሉ። የኋላ ደጀኑ አፈወርቅ ኪሮስ በጨዋታው ላይ በደረሰበት ግጭት ምክንያት ጨዋታውን የጨረሰው በጭንቀት ነበር።</p>

<p>ኢትዮጵያ ቡና ቡድን ቁልፍ ተጫዋቾች መሀከል ግብ ጠባቂው ሳዳት ጀማልና ተመላላሽና ተከላካዩ አንዳርጋቸው ሰለሞን ሁለት ቢጫ ካርድ በማየታቸው እሑድ አልተሰለፉም። አንዳርጋቸውን ተክቶ የገባው ወጣቱ ለሚ ኢታና ኃላፊነቱን በአግባቡ ለመወጣት ችሏል።</p>

<p>የተቃራኒ ቡድን ተከላካዮች በማስጨነቅ ችሎታው የታወቀውና ከቅርብ ጊዜ ወዲህ ለቡና ተሰልፎ እንዳይጫወት ተደርጐ የቆየው ማሞ ዓለም ሻንቆ በሳምሶን ሚካኤል ተቀይሮ ገብቶ ለቡና የመጨረሻ ድል ማማር ትልቅ አስተዋፅኦ አበርክቷል። የብሔራዊ ቡድን አጥቂ የሆነው ማሞዓለም ሻንቆ በፕሮፌሽናል ተጫዋችነት ሙከራ ወደየመን ሄዶ ከተመለሰ በኋላ መጫወት በሚችልባቸው ወሳኝ ጨዋታዎች ላይ ሊሰለፍ አልቻለም። በተለይ ቡና ከሊቢያው አልናድር ጋር በነበረበት ጨዋታ ላይ አሰልጣኝ ካሳዬ አራጌ ለምን ማሞዓለም ሻንቆን እንዳላሰለፈ አልታወቀም። እሑድ ዕለት ተጫዋቹ ተቀይሮ ሜዳ ሲገባ የክለቡ ደጋፊዎች የሰጡት ከፍተኛ ድጋፍ ልጁ ምን ያህል ለክለቡ አስፈላጊ እንደሆነና ደጋፊው እንደሚተማመንበት ለአሰልጣኙ ምልክት የሰጠ ሆኗል።</p>

<p>ኢትዮጵያ ቡና የኢትዮጵያ ክለቦችን ጥሎ ማለፍ ዋንጫ በማግኘቱ በመጪው ዓመት በሚደረገው የአፍሪካ ክለቦች ውስጥ ሻምፒዮና ተሳታፊነቱን ከወዲሁ አረጋግጧል። ቡና በሀገር ጥሎ ማለፍ የሚቀረው ወሳኝ ጨዋታ የፕሪሚየር ሊጉ ዋንጫ ነው። ቡና የፕሪሚየር ሊጉን ዋንጫ ካገኘ በሚቀጥለው ዓመት የአፍሪካ ክለቦች ጥሎ ማለፍ ዋንጫ ተካፋይ የሚሆነው በቡና የተሸነፈው የመብራት ኃይል ቡድን ይሆናል።</p>

<p>ቡና የጥሎ ማለፉም፣ የፕሪሚየር ሉጉም ዋንጫ ባለቤት ከሆነ የኢትዮጵያ የአሸናፊዎች አሸናፊ ዋንጫ ላይካሄድ ይችላል የሚል ግምት ቢኖርም፤ ይህ የሚወሰነው ግን ፌዴሬሽኑ በሚያወጣው የውድድር ደንብ ሊሆን ይችላል የሚል ግምት አለ። ፌዴሬሽኑ የጥሎ ማለፍ ዋንጫና የፕሪሚየር ሊጉ ዋንጫ አሸናፊ የሚሆነው ክለብ አንድ ከሆነ የአሸናፊዎች አሸናፊ ዋንጫ ጨዋታው ከፕሪሚየር ሊጉ ሁለተኛ ቡድን ጋር ሊያደርግ ይችላል። በ1993 የውድድር ዘመን የመብራት ኃይል ቡድን የሦስቱም ዋንጫዎች ባለቤት እንደነበር የሚታወቅ ነው። </p>

<p>የእሑድ ጨዋታ መግቢያ ዋጋ በ100% ነው የጨመረው። ፌዴሬሽኑ ዋጋውን የጨመረው "በዘራፊዎች ተቀማሁ" ያለውን 300 ሺህ ብር ለማካካስ ይሆናል ተብሎ ተቀልዶበታል።</p>

<p>ይህ በዚህ እንዳለ ሚያዚያ 5 ቀን 1995 በአዲስ አበባ ስታዲየም ከሊብያው አልናስር ቡድን ጋር ለአፍሪካ ፉት ቦል ፌዴሬሽን ዋንጫ የመጀመሪያውን ዙር ውድድር አድርጐ ባዶ ለባዶ የተለያየው የኢትዮጵያ ቡና ቡድን ሁለተኛውን ጨዋታ ለማድረግ ትናንት ምሽት የሊቢያ ሁለተኛ ከተማ ወደሆነችው ወደቤንጋዚ ተጉዟል። ቡና የቤንጋዚ አየር ለመለማመድ ከጨዋታው ቀን በፊት ለሁለት ቀናት ልምምድ ሲያደርግ እንደሚቆይ ተገምቷል።</p>

<p>ቡና በዚህ የቤንጋዚ ጨዋታ ሁለት እድል ይዞ ይገባል። አንድም ማሸነፍ ሁለትም በተቃራኒው ቡድን ላይ ጐል አግብቶ በእኩል ነጥብ መለያየት በቂው ነው። የአልናስር ቡድን በደጋፊው ፊትና በሞቃታማው የሊቢያው አየር የሚጫወት በመሆኑ ከቡና የተሻለ ዕድል ይኖረዋል ተብሎ ቢገመትም፣ በሀገር ውስጥ የጥሎ ማለፉን ዋንጫ የወደዱበት የቡና ተጫዋቾች በሀገር ውስጥ የፈጠሩትን አነስተኛ ስህተቶች አርመው ከገቡ ጐል ማስቆጠር እንደሚችሉ ይታመናል። በተለይ አሰልጣኝ ካሳዬ አራጌ በአዲስ አበባው ጨዋታ ያላሰለፋቸውን ካሊድ ኢብራሂምና ማሞ ዓለም ሻንቆን በቦታቸው አሰልፎ ካጫወታቸው የተሻለ ውጤት ሊመጣ እንደሚችል የደጋፊውና የስፖርት ቤተሰቡ እምነት ነው። ቡና የፊታችን ዓርብ የባሕር ዳርቻ በሆነችው በቤንጋዚ ከተማ የሚያደርገውን ጨዋታ በድል ከተወጣ የሚቀጥለው ተጋጣሚው የግብፁ አልሃሊ ክለብ ነው። ቡና ከአሁን በፊት የግብፁን ቡድን ከውድድር ያስወጣው መሆኑ የሚታወስ ነው።</p>



<p class="align-center"><a href="/Gazettas/Tomar/info/Tomar.sera.html">ከጦማር ሚያዚያ 14 ቀን 1995</a></p>

</body>
</html>	














