<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄኔራል ማቲንጌ (ለማ አያኖ) ከ47 ዓመታት በኋላ ወደ ኬንያ ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጄኔራል ማቲንጌ (ለማ አያኖ) ከ47 ዓመታት በኋላ ወደ ኬንያ ተመለሱ</h2>


<p>በኬንያ የማኦ ማኦ አብዮት ግንባር ቀደም ተዋናይና ታጋይ የነበሩትና ላለፉት 47 ዓመታት በኢትዮጵያ ውስጥ ለማ አያኖ ሄዪ በሚል ስም ይኖሩ የነበሩት ጄኔራል ስታንሲ ማቲንጌ ሚሩጂ ባለፈው ሳምንት አርብ ዕለት ወደ አገራቸው ኬንያ መጓዛቸውን "ኢስት አፍሪካን ስታንዳርድ" የተሰኘው ጋዜጣ ዘገበ። ጄኔራል ማቲንጌ ላለፉት 47 ዓመታት ተለይተው ወደቆዩት ትውልድ ሃገራቸው ኬንያ የተጓዙት በፕሬዚዳንት ሙዋይ ኪባኪ ግብዣ መሠረት መሆኑንም ጋዜጣው አክሎ ዘግቧል።</p>

<p>የ84 ዓመቱ ጄኔራል ማቲንጌ ኢትዮጵያዊ ዜግነት ማግኘታቸውን የዘገበው ጋዜጣው በአሁኑ ወቅት የሚታወቁበት ስምም ለማ አያኖ ሄዪ መሆኑን ገልጿል። የጄኔራሉ አስተርጓሚና የቅርብ ጓደኛ ጆርጅ ሚሉሚ ማቴንጌን አጅቦ ወደኬንያ እንደሚሄድ ያስታወቀው ጋዜጣው ጀኔራሉ ይኸ ግብዣ ቀርቦላቸው የነበረው ከአንድ ዓመት በፊት ቢሆንም በአሁኑ ሰዓት ለመሄድ የወሰኑት 40ኛውን የማዳራካ ቀን ክብረ በዓል ላይ ለመገኘት በማሰብ መሆኑን ያትታል።</p>

<p>ጄኔራል ማቲንጌ (ለማ አያኖ) ወደኬንያ ለምን እንደሚሄዱ በኢትዮጵያ ኢሚግሬሽን ባለሥልጣናት መጠየቃቸውን የዘገበው ጋዜጣው ጄኔራሉ በመልሳቸው "የተወለድኩትና ያደግኩት ኪባኪ ተወልደው ባደጉበት ቦታ ነው፣ እሱ ጉረምሳ እያለው እኔ ሃገሩን ለቅቄ ወጣሁ፤ አሁንም በእሱ ግብዣ መሠረት ነው ወደኬንያ የምንሄደው" ብለዋል።</p>

<p>ጄኔራል ማቲንጌን አጅበው ወደኬንያ ከተጓዙት መካከል ታሪካቸውን ለመጀመሪያ ጊዜ በዚሁ ጋዜጣ ላይ ያወጣው ጋዜጠኛ ጆሴፍ ካሪሚ፣ የሼል ኢትዮጵያ ባልደረባ ጆሴፋት ጊቱሂ እና ከኬንያ ውጭ ጉዳይ ሚኒስቴር ጀምስ ኪቦይ እንደሚገኙበት ጋዜጣው አስፍሯል። ሦስቱ ሰዎች ጄኔራሉን እንዲያመጡ ከኬንያ መንግሥት የተወከሉ መሆኑም ዘገባው ያስረዳል። በኢትዮጵያ የኬንያ ኤምባሲ ሁለተኛ ፀሐፊ ኦቼንግ ሂፖየስም ጄኔራሉን አጅበው እንደሄዱ ለማወቅ ተችሏል።</p>

<p>በቅርቡ በአንዳንድ የኢትዮጵያ የፕሬስ ውጤቶች ላይ ጄኔራል ማቲንጌ ተብለው በ"ኢስት አፍሪካን ስታንደርድ" የወጡት ግለሰብ ማንነት በጋዜጣው እንደተባለው ጄኔራል ማቲንጌ ሳይሆኑ ኢትዮጵያዊው ገበሬ ለማ አያኖ ናቸው ተብሎ መዘገቡ የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 26 ቀን 1995</a></p>

</body>
</html>	














