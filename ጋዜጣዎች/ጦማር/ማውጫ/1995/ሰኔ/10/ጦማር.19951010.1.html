<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከጐረቤት አገሮች የሚመጣ ስጋት ከወደብና ከአክራሪነት ጋር የተያያዘ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከጐረቤት አገሮች የሚመጣ ስጋት ከወደብና ከአክራሪነት ጋር የተያያዘ ነው</h2>


<p>መንግስት በቅርቡ ያዘጋጀው የአገር ደህንነትና የውጭ ጉዳይ ፖሊሲ፤ "ኢትዮጵያ በጠላቶች የተከበበች ነች" ከሚል ስጋት የሚነሳ ሳይሆን ዋና አላማው የአገርን ልማትና ዲሞክራሲን በማገዝ ላይ ያተኮረ ነው በማለት አምባሳደር አዲስ አለም ባሌማ ሲናገሩ፤ አክራሪነትና ከጎሳ ግጭት ጋር በተያያዘ መንገድ የኢትዮጵያን ደህንነትና ኢኮኖሚ ሊፈታተኑ ይችላሉ ተባለ።</p>

<p>ለመከላከያ ሃይል ግንባታ ከዘመናዊ የጦር መሳሪያ ክምችት ይልቅ ለወታደሮች ጥራት ቅድሚያ እሰጣለሁ ብሏል - መንግስት።</p>

<p>በቻይና የኢትዮጵያ አምባሳደር ዶ/ር አዲስ አለም ባሌማ ለህወሓት ልሳን በሰጡት ቃለ ምልልስ፤ ኢትዮጵያውያን ወክለው በውጭ አገሮች የሚሰሩ አምባሳደሮችና ዲፕሎማቶች መንግስት ባረቀቀው የደህንነትና የውጭ ጉዳይ ፖሊሲ ላይ መወያየታቸውን ገልፀው፤ በዋና ዋና ሃሳቦች ላይ ሙሉ በሙሉ ተግባብተናል ብለዋል።</p>

<p>የደህንነትና የውጭ ጉዳይ ፖሊሲያችን በአፄ ሃይለስላሴ እና በደርግ ዘመን እንደነበረው "ጠላቶቻችን ብዙ ናቸው፤ በጠላቶች ተከበናል" ከሚል ሃሳብ የሚነሳ አይደለም ያሉት አምባሳደር አዲስ አለም ባሌማ፤ ፖሊሲው በአገር ውስጥ የሚያንገፈግፍ ድህነታችንን ለመቀረፍና ከኋላቀርነት ለመላቀቅ እንዲሁም ዲሞክራሲን ለማስፈን የምናከናውነውን ጥረት የሚያግዝ ነው ሲሉ ተናግረዋል።</p>

<p>የውጭ ጉዳይና የደህንነት ፖሊሲ ተብሎ የተዘጋጀው ሰነድ፤ ኢትዮጵያ ከተለያዩ አገሮች ጋር የሚኖራት ወዳጅነትም ሆነ ጠላትነት ዋነኛ መነሻው ኢኮኖሚ መሆን አለበት ይላል። ለልማታችን በቀጥታም ሆነ በተዘዋዋሪ መንገድ ጥቅም በሌለው ጉዳይ ላይ የሚመሰረት ወዳጅነትም ሆነ ጠላትነት ሊኖረን አይገባም የሚለው ይኸው ፖሊሲ፣ በውጭ አገር የምናደርገው እንቅስቃሴ የንግድና የኢንቨስትመንት እድልን፣ የብድርና የእርዳታ ምንጭን በማፈላለግ ላይ ያተኩራል ሲል ያትታል።</p>

<p>ከአገር ደህንነት አንፃርም፣ የውስጥና የውጭ የደህንነት ስጋቶችን በብቃት መመከት የምንችለው ፈጣን የኢኮኖሚ እድገት በማረጋገጥ መሆኑን ተገንዝበን፣ ለደህንነታችን ሲባል ልማትን የሚያደናቅፉ ነገሮች ማስወገድ ዋነኛ አላማችን መሆን ይኖርበታል ይላል - ፖሊሲው።</p>

<p>ልማታችንን ክፉኛ አንቆ የሚይዝ ካልሆነ በቀር ማንኛውንም ከውጭ አገር የሚመጣ ችግር ከማዘናጊያነት እንደማይልፍ ቆጥረን ወደጐን መተውና በመቻቻል መፍታት አለብን ሲል ፖሊሲው አውስቶ፣ ኢኮኖሚያችንን አንቆ የሚይዝ ችግር ከፍተኛ የደህንነት ስጋት ቢሆንብንም ትልቅ ጉዳት እንዳያደርስብን በዲፕሎማሲ፣ በድርድርና በፖለቲካዊ ተጽእኖ አማካኝነት ለመፍታት መጣር አለብን ሲል ገልጿል። በመግባባትና በትዕግስት ሊወገዱ የሚችሉ ችግሮችን በእብሪት ተወጣጥረን ጥቅማችንን እንዲነኩ ማድረግ የለብንም፤</p>

<p>በግሎባላይዜሽን ውስጥ መስራት ማለት መደራደርንና ሰጥቶ መቀበልን መልመድ መሆኑን በመገንዘብ ጥቅሞችን በማቻቻል ችግርን ለመፍታት ቅድሚያ ይሰጠዋል ብሏል ፖሊሲው።</p>

<p>ከዚያ ያለፈ ችግር ሲፈጠር ጥቃትን በሃይል ለመከላከል ልንገደድ ስለምንችል በኢኮኖሚያችን ላይ ከፍተኛ ተፅእኖ በማያሳድር መንገድ በተቻለ መጠን የመከላከያ አቅማችንን መገንባት አለብን ሲል ፖሊሲው የመንግስትን አቋም ይገልፃል።</p>

<p>ኢትዮጵያ ከውጭ ለሚሰነዘሩ ጥቃቶች የተጋለጠች መሆኗን ፖሊሲው ጠቅሶ፣ ለአደጋ የሚያጋልጡን ነገሮች ለመቀነስ መጣር ይኖርብናል፤ አገራችን ድሃና ኋላቀር በመሆኗ በቀላሉ ለአደጋ እንድንጋለጥ ያደርጋል፤ "ኢትዮጵያ ድሃ ስለሆነች ልናንበረክካቸው እንችላለን፤ ህዝቡ በአንድነት ለጋራ አላማ ስለማይረባረብ በቀላሉ እርስበርሱ ልናናክሰው እንችላለን" በሚል ስሜት ጥቃት ሊሰነዝሩብን የሚደፋፈሩ ወገኖች ይኖራሉ በማለት የሶማሊያ መሪ ዜያድ ባሬ እና የኤርትራ መንግስት ወረራ መፈፀማቸውን በምሳሌነት ይጠቅሳል።</p>

<p>አገራችን የብዙ ብሔረሰቦችና እምነቶች አገር መሆኗን ተገንዝበን በእኩልነትና በመፈቃቀድ ላይ የተመሰረተ ጠንካራ ህዝባዊ አንድነት ካልገነባን፤ የጋራ አመለካከት ፈጥረን ተግባራዊ ካላደረግን ለውስጥ ብጥብጥና ብተና ብቻ ሳይሆን ለውጭ አደጋና ግጭት እጅግ የተጋለጥን ሆነን መቆየታችን አይቀርም ይላል - ፖሊሲው።</p>

<p>ጎረቤት አገሮች በአሁኑ ወቅት ለኢትዮጵያ ኢኮኖሚ ከፍተኛ ግምት የሚሰጠው በጎም ሆነ አሉታዊ ተጽእኖ የላቸውም፤ ክብደት የሚሰጠው አደጋ ቢኖር በፖለቲካ ቅራኔ ምክንያት ሁሉም ጐረቤቶች የወደብ አገልግሎት የከለከሉ ወይም ያስተጓጐሉ እንደሆነ ነው ያለው ይኸው ፖሊሲ፣ አደጋውን ለማስወገድ ምን እንደሚያደርግ ግን አልገለፀም።</p>

<p>ጎረቤት አገሮች ከዴሞክራሲ አኳያ እንደኛው ጀማሪ በመሆናቸው፣ አንዳንዶቹም ገና ወደ ዲሞክራሲ ጎራ ባለመቀላቀላቸው ይህ ነው የሚባል በጎ አስተዋጽኦ አይኖራቸውም፤ በአሉታዊ ጐኑ ሊጫወቱ የሚችሉት ሚና ግን በቀላሉ የሚገመት አይደለም ሲል ፖሊሲው ገልፆ፤ ጐረቤት አገሮች የሃይማኖት አክራሪነትን በማራመድ ወይም መንደርደሪያ በመሆን መንግስትን ከሃይማኖት በመለየት የተመሰረተውን ታዳጊ ዲሞክራሲያችንን ሊፈታተኑ ይችላሉ ሲል ስጋቱን ይጠቅሳል።</p>

<p>የአፍሪካ ቀንድ ህዝቦችን፤ ተሰበጣጥረው የሚገኙበት አካባቢ በመሆኑ ጎረቤት አገሮች በጠባብ ብሔርተኝነትን በመጠቀም የዲሞክራሲ ስርዓታችንን አውከው ከፍተኛ ጉዳይ ሊያስከትሉ ይችላሉ የሚለው ፖሊሲው፤ ሌላው ለአደጋ ተጋላጭ የሚያደርገን ጉዳይ የሚመጡብንን አደጋዎች አስቀድሞ ለማወቅና ለመከላከል የሚያስችል ጠንካራ የደህንነት እና የመከላከያ አቅም አለመፍጠራችን ነው ብሏል።</p>

<p>ብቃት ያለው የመከላከያ አቅም ከተፈጠረ ግጭት ለመቀስቀስ የሚከጅሉ ወገኖች ከአንዴም ሁለቴ እንዲያስቡ ይገደዳሉ ሲል ፖሊሲው ገልፆ፤ ይሁንና "ለማንም ለምንም የማይበገር የመከላከያ ሃይል እንገነባለን" የሚል ድንፋታ መፍትሔ አይደለም፤ ኢኮኖሚውም ሆነ መከላከያ ሀይሉ አብሮ እንዲንኮታኮት በማድረግ አገሪቷን ለአደጋ ያጋልጣል በማለት ደርግን ይወቅሳል።</p>

<p>የመከላከያ ሃይል በጀት ኢኮኖሚን እንዳይጐዳ ከአገሪቱ አመታዊ ገቢ 2 በመቶ ብቻ እንዲመደብለት የሚጠቁመው ይኸው ፖሊሲ፤ በጀቱ እንደሚያጋጥሙ የቅርብና የሩቅ ጊዜ አደጋዎች ሊጨመር ወይም ሊቀነስ ይችላል ብሏል።</p>

<p>የመከላከያ ወጪን ለመቀነስ ሲባል የመንግስት ትኩረት ዘመናዊ የጦር መሳሪያዎችን በማከማቸት ላይ ሳይሆን በወታደሮች ብቃት ላይ ማተኮር እንዳለበት ፖሊሲው ጠቅሶ፤ በሌለን ገንዘብ ላይ ያለ አንዳች ጥናት "ለማንም የማይበገር ሰራዊት እንገነባለን" ብለን መሳሪያ ለመከመር ብንጠቀምበት፤ በመቶ ሺዎች የሚቆጠር ቋሚ ሠራዊት ብናግተለትል፤በሂደት ኢኮኒሚው መሸከም አቅቶት መንኮታኮቱ የማይቀር ይሆናል ብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 10 ቀን 1995</a></p>

</body>
</html>	














