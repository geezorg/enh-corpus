<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"መለስ ... የእኔ ልጅ አይደለም የኢትዮጵያ ልጅ እንጂ" የጠቅላይ ሚኒስትር መለስ ዜናዊ ወላጅ አባት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"መለስ ... የእኔ ልጅ አይደለም የኢትዮጵያ ልጅ እንጂ" የጠቅላይ ሚኒስትር መለስ ዜናዊ ወላጅ አባት</h2>


<p>የኢሕአዴግ መንግስት ጠቅላይ ሚኒስትር የአቶ መለስ ወላጅ አባት የሆኑት የ77 ዓመቱ አዛውንት አቶ ዜናዊ አስረስ ተሰማ ስለልጃቸውና ስለቤተሰቦቻቸው ይፋ መግለጫ ሰጥተዋል።</p>

<p>ከአባታቸው ከደጃዝማች አስረስ ተሰማ በ1918 የተወለዱት አቶ ዜናዊ አሰረስ መግለጫውን የሰጡት "ኢንፎቴይመንት" ከተባለው የመረጃኛ የመዝናኛ መፅሔት ጋር ባደረጉት ቃለምልልስ ነው።</p>

<p>በኃይለስላሴ ዘመን የወረዳ አስተዳዳሪነት ተሹመው እንደነበር የገለፁት አቶ ዜናዊ ልጃቸው የሚመሩትን መንግሥትና የኃይለ ሥላሴ መንግሥት እንዴት በንፅፅር እንደሚመለከቱት ተጠይቀው፤"... በአንድ ዓይነት ሚዛን ማስቀመጥ አይቻልም። አሁን ቴክኖሎጂ ያደገበት፣ ፖለቲካ የተስፋፋበት ተፎካካሪ የበዛበት ጊዜ ነው። የአፄ ኃይለስላሴ ጊዜ የሠላም ጊዜ ነው የነበረው። ተቃዋሚ ሆነ ተፎካካሪ አልነበራቸውም። እርሳቸው ቄጤማ ላይ ሆነው ነበር የሚያስተዳድሩት። መለስ ግን በተቃዋሚዎችና በተፎካካሪዎች ተከቦ እሾህ ውስጥ ሆኖ ነው እየመራ ያለው" ሲሉ መልሰዋል።</p>

<p>ልጃቸው መለስ ዜናዊ መሪ መሆን ይችላሉ የሚያስብል የልጅነት ባሕርይ ይታይባቸዋል እንደሆን የተጠየቁት አቦይ ዜናዊ "....እኔ አይደለም መሪ እንዲሆን ፖለቲካ ውስጥ እንዲገባ ፍላጐት አልነበረኝም። ሕክምና እንዲያጠናና ሐኪም እንዲሆን ነበር የምፈልገው። በመሆኑም ማትሪክ እንደወሰደ እሱ እዚህ ነው የነበረ። እኔ ሄጄ ሕክምና እንዲማር ፎርም ሞልቼለት ነበር። ሆኖም የእግዚአብሔር ፈቃድ ሆኖ ሦስተኛ ዓመት እንደደረሰ አቋርጦ ወደ ፖለቲካው ገባ። እንጂ እኔ መሪ እንዲሆን ሐሳቡም ፍላጐቱም አልነበረኝም። ምክንያቱም አንድ ሰው ፖለቲካ ውስጥ ከገባ የሰከነ ሕይወት እንደማይኖረው አውቀዋለሁኝ። እኔ ራሴ እንኳን በዚያ የገጠር አእምሮዬ አንዳንድ ነገሮች እንቅልፍ ይነሱኝ ስለነበር እርሱ እንደዚያ ዓይነት ሕይወት እንዲኖር ምኞቴ አልነበረም። .....የሆነ ሆኖ በእግዚአብሔር ፈቃድ ወደዚህ ነገር ገብቷል። እናም የታሪክ ሰው ነው እንጂ የሰከነ ሕይወት የለውም።" በማለት ተናግረዋል።</p>

<p>ልጃቸው መለስ ዜናዊ በመንግሥት ላይ አምፀው በረሃ በነበሩበት ጊዜ የደርግ መንግሥት ችግር ፈጥሮባቸው እንደሆ ተጠይቀው በ1980 ራሳቸው ሥጋት አድሮባቸው በረሃ ገብተው ከመቆየታቸው ውጪ ምንም ዓይነት ችግር እንዳልደረሰባቸው፣ "ተሰቃይቻለሁ" የሚሉበት ምንም ነገር እንደሌላቸው፣ ልጃቸውን ጨምሮ ታጋዮችን እቤታቸው በመደበቅ ወንጀል እየሠሩ እንኳን ደርግ ምንም እንዳላደረጋቸው የምስክርነት ቃላቸውን ሰጥተዋል።</p>

<p>አቦይ ዜናዊ አስረስ አሥራ ሦስት ልጆችን ወልደዋል። ሁሉም ከአንድ እናት የተወለዱ አይደሉም። ከወይዘሮ ዓለማሽ የወለዱዋቸው ስድስት ሲሆኑ የተቀሩት ከሌላ እናት ነው። ሌሎቹን ልጆች ከማን እንደወለዱዋቸው ባይገልፁም ዛሬ በሕይወት የሚገኙት ልጆቻቸው ምን እየሠሩ እንደሆነና የት እንደሚገኙ እንደሚከተለው ዘርዝረዋል።</p>

<p>"ሰሰን ዜናዊ እዚህ ዓድዋ ነው ያለችው የምትተዳደረውም ጠላ ጠምቃ በመሸጥ ነው። ገርግስ ዜናው እንግሊዝ ነው ያለችው። ፍስሃ ዜናዊ እዚህ አድዋ አስተማሪ ነው። ፀጋይ ዜናዊ ራማ ከተማ ውስጥ ቦቆልት ይሸጣል። ለገሰ ወይም መለስ ዜናዊ ደግሞ ያው ጠቅላይ ሚኒስትር ነው። ግዛቸው ዜናዊ ደግሞ አዲስ አበባ በስደተኞች ጉዳይ መ/ቤት ውስጥ ይሰራል። ኒቆዲሞስ ዜናዊ አዲስ አበባ ወጋገን ባንክ ውስጥ ነው የሚሰራው። ዘውዲ ዜናዊ ትምህርት ሚኒስቴር ውስጥ ታይፒስት ነች። ቢኒያም ዜናዊ እንግሊዝ ሀገር ነው። አዜብ ዜናዊ ራማ ነው ያለችው ባለትዳር ነች። ማሚት ዜናዊ በፊት ታጋይ ነበረች አሁን እዚህ ዓድዋ አስተማሪና ባለትዳር ነች። ኃይሌ ዜናዊ አዲስ አበባ በቤተክህነት ውስጥ ይሰራል። ካሕሱ ዜናዊ ታጋይ ነች ሽሬ ነው ያለችው እነዚህ ናቸው" ብለዋል።</p>

<p>ባለቤታቸው ወይዘሮ ዓለማሽ ኤርትራዊ ስለመሆናቸው ልጆቻቸው የኤርትራዊነት ስሜት ይሰማቸው እንደሆነም አቦይ ዜናዊ ተጠይቀዋል። መልሳቸውም እንዲህ የሚል ነው።</p>

<p>"መለስ ብቻ አይደለም ልጆቼ በሙሉ ኤርትራዊነት አይደለም በደማቸው በአእምሮአቸው ......በአስተሳሰባቸው ውስጥ የለም። ምክንያቱም ኢትዮጵያዊ ናቸው። ወይዘሮ ዓለማሽ ራሷ ዓዲኳላ ውስጥ (ኤርትራ) ስለተወለደች ነው እንጂ ኢትዮጵያዊ ነች። ሲቆጠር ወደስምንተኛ ዘር አካባቢ ላይ ብቻ ኤርትራዊነት ያለባት። ይህ ደግሞ በብዙ ሰዎች የሚገጥም የተለመደ ነገር ነው። ሆኖም ግን ይኼ ነገር የልጆቼን የኢትዮጵያዊነት ስሜት ጥያቄ ውስጥ አያስገባም። ከወይዘሮ ዓለማሽ የወለድኩዋቸው ልጆች ስድስት ናቸው። ስድስቱም ለኤርትራ ስሜት ሊኖራቸው ቀርቶ ኤርትራ ብለው እንኳን ስሟን አያነሷትም። ወንዝ ማዶ ነበር የሚሏት። መለስ አንድም ቀን ኤርትራ ሄዶ አያውቅም ነበር። ጋዜጦች መለስ ኤርትራዊ ነው ብለው ቢያወሩ ደግሞ ነውር የለውም። ምክንያቱም ሥልጣን ላይ የወጣና ሀብታም ሰው ሁሌም እንደታማና ስም እንደወጣለት ነው።..." በማለት በልጃቸው ላይ የሚሰነዘረውን ትችት አጣጥለዋል።</p>

<p>አቶ ዜናዊ በልጃቸው ፖለቲካ አመራር ጥሩ መሆኑን ይናገራሉ። ለዚህም ሦስት ምክንያቶች ያቀርባሉ። "የገንዘብ ፍቅር የለውም። በሥልጣኑ አልሰከረም። ትምክህተኛ አይደለም።" ይላሉ። ልጃቸውን ይህንን ስልጣን ተሸክመው ትሁት መሆናቸው እንደሚያስደስታቸው አቶ ዜናዊ ተናግረዋል።</p>

<p>አቶ ዜናዊ ልጃቸውን ብቻ አይደለም የሚያደንቋቸው። የልጃቸውን ባለቤት ወይዘሮ አዜብ ጐላንም ያደንቃሉ። "....እንደእርሷ ዓይነት መልካም ሴቶች በመፅሐፍ ቅዱስ መፅሐፈ ምሳሌ ላይ ተፅፎላቸዋል። በሁኔታዋና በአሠራርዋ በጣም የማደንቃት ሴት ነች። ትሁትና ሰው አክባሪ ነች። ...አዜብ የጨዋና የጀግና ቤተሰብ ልጅ ናት። የቤተሰቧ ጨዋነትና ጀግነት እርሷም ውስጥ አለ።" ብለዋል።</p>

<p>ልጃቸው መለስ ዜናው በሚሠሩት ሕወሓት ውስጥ መከፋፈል በተፈጠረ ጊዜ ልጃቸውንና ተቃዋሚዎቻቸውን ለማስታረቅ ሙከራ አድርገው እንደሁ ተጠይቀው " ... አልሞከርኩም። ምክንያቱም የሚያስታርቅ ነገር የላቸውም። የተለዩት ጥሩ አልነበሩም። የታገሉበትን ዓላማ ረስተዋል። መለስ በእነርሱ ላይ የወሰደው ዴሞክራሲያዊ እርምጃ ግን አስደስቶኛል። " ብለዋል።</p>

<p>"የተለዩት ጥሩ አይደሉም" ብለው ሲሉ " ጥሩ አይደሉም ስለተባሉት ሰዎች ከልዩነቱ በፊት የሚያውቁት ነገር እንዳለም ተጠይቀው "እኔ መለስን የማየው ከሌሎች ታጋዮች እኩል ነው። ልጄ ስለሆነ ወደእርሱ አላደላም። ነገር ግን ችግሩ ፍርጥርጥ ብሎ ከመውጣቱ በፊት እያንዳንዱ መለስን ለመጣል ማዳበሪያ ሲነሰንሱ እንደነበር አውቅ ነበር። መለስም ይሰማ ነበር። ነገር ግን አምኖ አልተቀበለውም። ሁኔታው ግን የሚዘገንን ታሪክ ነው። በሥልጣን ሰክረው የትግራይ ህዝብ አለኝታ የሆነውን ሕወሓትን ለማፍረስ ..... ለመበታተን ይሞክሩ ነበር። ግን አልተሳካላቸውም።" በማለት መልሰዋል።</p>

<p>የአቶ መለስ እህት ጠላ በመሸጥ ይተዳደራሉ። አንድ ወንድማቸው በኤርትራ ድንበር ላይ በምትገኘው በራማ ከተማ ቦቆልት በመሸጥ ይተዳደራሉ። አቶ መለስ እነዚህ ዘመዶቻቸውን ስለመርዳታቸው የተጠየቁት አቶ ዜናዊ "...መለስ ገንዘብ የለውም። ከየት አምጥቶ ይስጣቸው? ልብሱን ሽጦ ይስጣቸው እንዴ? ዛሬ እሑድ ነው በእግዚአብሔር ፊት ልንገርህ መለስ ገንዘብ የለውም። መቶ ብር፣ ሃምሳ ብር እና አስር ብር ለይቶ አያውቅም።"በማለት የልጃቸውን "ድህነት በመሃላ አረጋግጠዋል።</p>

<p>አቶ መለስ በመንግሥት ሥልጣን ላይ ስለአሉ ብቻ ሳይሆን ልጅ በመሆናቸው ብቻ አባታቸውን የመርዳት ሃላፊነት ለምን እንደሌለባቸው አቶ ዜናዊ ተጠይቀዋል። የሚከተለውን መልስ ሰጥተዋል።</p>

<p>"ይህ ኃላፊነት እርሱን አይመለከትም። ምክንያቱም የተሰዉ ታጋዮች፣ የትግራይ ሕዝብ ለኢትዮጵያ ሕዝብ የመሥራት እንጂ ለእኔ በግል የመርዳት ኃላፊነት የለበትም። እንዲያውም ከሌላው ለይቶ ለእኔ ብቻ የሆነ ነገር ቢያደርግልኝ እታዘበዋለሁ። መለስ የእኔ ልጅ ሆኖ እኔን የመጦርና የመንከባከብ ኃላፊነት የሚኖረው በመረጥኩት የሕክምና ትምህርት ተመርቆ ሐኪም ቢሆን ነበር። የሕክምና ትምህርቱን አቋርጦ በረሃ ከወጣበት ቀን ጀምሮ ግን የእኔ ልጅ አይደለም። የኢትዮጵያ ልጅ ነው። ስለዚህም ለኢትዮጵያ መሥራት አለበት የማይካድ ነገር ልጄ እንደመሆኑ መጠን የልጅ ፍቅር አለኝ እርሱም የአባት ፍቅር ይኖረው ይሆናል።..."</p>

<p>ያኔ በሕወሓት አመራር አባላት መሀከል ግርግር ሲፈጠር አቶ መለስ ላይ አደጋ ይደርስ ይሆናል ብለው ሰግተው እንደው ተጠይቀው፣ "እኔ መለስ እንዳይሞት አልፈራም። የምፈራው መጥፎ ታሪክ እንዳይሠራ ብቻ ነው። ለሀቅ፣ ለትክክለኛ አላማ ቢሰዋ ግድ የለኝም።ስንት ሺዎች እኮ ተሰውተዋል። እርሱ የማን ልጅ ስለሆነ እንዳይሰዋ እፈራለሁ? መለስ ሞተ ብዬ የማዝነው ዓላማውን ከካደና መጥፎ ታሪክ ከሠራ ነው። እንዳውም መጥፎ ታሪክ ከሚሠራ ይልቅ ቢሞት ይሻለኛል።" በማለት መልሰዋል።</p>

<p>በመጨረሻም አቶ ዜናዊ የተጠየቁት በትግራይ ውስጥ ስላለው አስተዳደር ነው። እንደሌሎቹ (የመፅሔቱ ዘጋቢ እንዳነጋገራቸው) ሰዎች በመላ ትግራይ የአስተዳደር ችግር መኖሩን አቶ ዜናዊ ያምናሉ። እንዲህ በማለት ይገልፃሉ።</p>

<p>"...የሕዝቡን ኑሮ እንዲያሻሽሉ በመንግሥት የተመደቡ ሰዎች የግል ኑሯቸውን ሲያሻሽሉና በየቢሮአቸው ዲሽ ተክለው ሲዝናኑና ጌም ሲጫወቱ ነው የሚታዩት ብዙ ነገሮች አልተሰሩም። ልማት የለም። በአጠቅላይ ትግራይ ውስጥ የፍትህና የዴሞክራሲ ችግር ይታያል። አቤቱታ የሚሰማ ኃላፊ የለም።" ያሉት አቶ ዜናዊ በጉዳዩ ለልጃቸው ጋር አውርተው እንደሁ ተጠይቀው ሲመልሱ "መለስ እኔን ሳይሆን የትግራይ ሕዝብን ማዳመጥ አለበት። እኔ እኮ በጥሩ ጊዜ ነው ያሳደግሁት ...ዓደዋ እስከ 8ኛ ክፍል ድረስ አስተማርኩት ከዛ አዲስ አበባ ወስጄ ዊንጌት አስገባሁት በኋላ ዩኒቨርስቲ አስገብቼ ነበር በቃ። የትግራይ ሕዝብ ግን በችግሩ ጊዜ ተጠምቶ አጠጥቶታል...ተርቦ አብልቶታል...ሁለት ጊዜ በጥይት ቆስሎ አክሞታል። ወደፊት የነበረውም ሆነ አሁን ያለው የትግራይ መስተዳድር የራሱን ምቾት እንጂ የሕዝቡን ኑሮ ለማሻሻል የሰራው ነገር የለም። ኢንቨስተሮች እንዲመጡ አይጋብዝም። ራሳቸው ቢመጡም አያበረታታቸውም። ሕዝቡ በስመ እርዳታ እርዳታን የሚጠባበቅ ደሀ እንዲሆን አድርገውታል። ደሃ ነው ተብሎ እርዳታ እንዲያገኝ ሲል ዶሮ እንኳን አያረባም። ምክያቱም በእነሱ ቤት ዶሮ ማርባት የሃብት ምልክት ነው።" ካሉ በኋላ በዚህ ጥፋት መለስ ተጠያቂ ይሆን እንደሁ የቀረበላቸውን ጥያቄ እንደሚከተለው መልሰዋል።</p>

<p>"የመለስ ኃላፊነት አይደለም። ምክንያቱም መለስ የሚወክለው ኢትዮጵያን በአጠቃላይ ነው እንጂ ትግራይን ብቻ አይደለም። ስለዚህ ለትግራይ ወደኋላ መቅረትና አለመልማት ተጠያቂዎቹ የክልሉ መስተዳድር ነው። የመለስ ኃላፊነት ከሌሎች ክልሎች እኩል ተገቢ የሆነ በጀት መመደብ ነው እንጂ ትግራይ መጥቶ በእያንዳንዱ ወረዳ ገብቶ "እንዲህ ለምን አልሆነም.....እንዲህ ለምን አልተደረገም" የሚል ከሆነ ኃላፊነቱን ዘንግቷል ማለት ነው። ሌሎች እንደኦሮሚያ፣ ደቡብ ሕዝቦችና ቤንሻንጉል የመሳሰሉ ክልሎች ኢንቨስተሮ እያስገቡ ጥሩ እየተንቀሳቀሱ አይደለም እንዴ? እዛ መለስ ስለሄደና ስለተከታተለ አይደለም። ስለሆነም መለስ በተለየ ሁኔታ ትግራይ መጥቶ አመራር ቢሰጥ እኔም እንደነሱ አማዋለሁ፣ እወቅሰዋለሁ። ፓርቲውም እንዳይፈርስ መከላከል መታገል ይችላል እንጂ እዚህ መጥቶ "በዚህ በኩል ኢንቨስተር አስገቡ...ማዘጋጃ ቤት ይሄንን ይስራ" ማለት አይችልም።" በማለት ልጃቸውን የሕዝብ አገልጋይ መሆናቸውን፣ ወገናዊነት የማያውቁ መሆናቸውን፣ ሁሉም በአንድ ዐይን የሚመለከቱ መሆናቸውን፣ ገንዘብ የማይወዱ መሆናቸውን የኢትዮጵያ ሕዝብ እንዲያውቅላቸው ጠይቀዋል። አቦይ ዜናዊ አስረስ።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 17 ቀን 1995</a></p>

</body>
</html>	
