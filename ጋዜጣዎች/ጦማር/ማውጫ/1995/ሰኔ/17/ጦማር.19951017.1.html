<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መኢአድ የፖለቲካ መርሀ ግብሩን ለሕዝብ ውይይት አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መኢአድ የፖለቲካ መርሀ ግብሩን ለሕዝብ ውይይት አቀረበ</h2>


<p>የመላው ኢትዮጵያ አንድነት ድርጅት (መኢአድ) ረቂቅ የፖለቲካ መርሃ ግብር ከሰኔ 7 ቀን 1995 ጀምሮ አዲስ አበባን ጨምሮ በተለያዩ 16 የሀገሪቱ ከተሞች ውስጥ ለህዝብ ውይይት ማቅረብ መጀመሩን አስታወቀ። </p>

<p>መኢአድ ሰኔ 16 ቀን 1995 በጽ/ቤቱ ለጋዜጠኞች በሰጠው መግለጫ ላይ እንደገለፀው፣ ባወጣው መርሃ ግብር መሠረት ሰኔ 14 እና 15 በደሴ፣ ወልድያ፣ ጅማ ፣ናዝሬት፣ አዋሳ፣ ባህር ዳር፣ ደብረማርቆስና ጐንደር ከተሞች ረቂቅ ፖለቲካ መርሃ ግብሩ ላይ ህዝባዊ ውይይት ለማካሄድ አቅዶ ነበር። ይሁን እንጂ ከገዥው ፓርቲ በገጠመው ተፅዕኖ ምክንያት በአንዳንድ ቦታዎች ላይ የታቀደው መሠረት ሊሳካ አልቻለም።</p>

<p>ይህንኑ የገዢውን ፓርቲ ተፅዕኖ ክብደት የገለፀው የመኢአድ መግለጫ "አዳራሾች በድርጅታችን በተጠየቁበት ዕለት ያልተያዙ መሆናችውን ተገልፆልን በደብዳቤ እንድንጠይቅ ከተደረገና ለአንዳንዶችም ክፍያ ለመፈፀም ወደገንዘብ ተቀባዮች ከተመራ በኋላ ተለዋጭ የዕገዳ ትዕዛዝ ከባለሥልጣኖች በተሰጠው መሠረት አዳራሾቹ ለኛ እንዳይሰጥ ተከልክሏል። በዚህ የተነሳ ከላይ በተጠቀሱ ቦታዎች የአዳራሽ ክልከላ ሴራ ተፈፅሞብናል። ስለሆነም በየአካባቢው በሚገኙ የመኢአድ ጽ/ቤቶችና አውራ መንገዶች ላይ ድንኳን ጥለን ሕዝብ ለማወያየት ተገደናል። ይህ አሳፋሪ እርምጃ በገዥው ፓርቲ ሊፈፀም የቻለው ሕዝቡ አማራጭ ሃሳብ እንዳያገኝ ለማድረግ ባልተቋረጠ ሁኔታ ከሚካሄደው ሴራ አንድ አካል በመሆኑ ነው። እኛ ግን ግፉንና አፈናውን በተቻለ መጠን ተቋቁመን ለሀገራችን የዘለቄታ መፍትሄ ለማስገኘት ከኢትዮጵያ ሕዝብ ጋር የምናደርገውን ውይይት ቀጥለናል" ሲል መኢአድ አስታውቋል።</p>

<p>ሕዝቡ በረቂቅ ፖለቲካ መርሃ ግብሩ ላይ ውይይት በማድረግ የሚገኘው ጥቅም ሀገር አቀፍ ጉዳዮች በመርሃ ግብሩ እንዲካተት ከተደረገ በኋላ በሰኔ ወር መጨረሻ አዲስ አበባ ላይ በሚደረገው የፓርቲው ጠቅላላ ጉባኤ ቀርቦ ከተጠና እንደአስፈላጊነቱ ከተሻሻለ በኋላ የፓርቲው መርሃ ግብር ሆኖ እንደሚፀድቅ ተገልጿል።</p>

<p>ዴሞክራሲያዊነት የፖለቲካ መርሃ ግብር ሕዝባዊ ከማድረግ ይጀምራል። ያሉት የወቅቱ የትብብር ለዴሞክራሲና የመኢአድ ፕሬዚዳንት አቶ ኃይሉ ሻውል ሕዝቡ ረቂቅ መርሃ ግብሩን አይቶ ድክመቱና ጥንካሬውን እንዲለይ እንፈልጋለን ብለዋል። ህዝቡ የፓርቲው አባል ለመሆን ጥያቄ ሳያቀርብ መርሃ ግብሩን ጠንቅቆ እንዲያውቅና ትግሉን እስከ ሕይወት መስዋዕትነት የሚያስከፍል መሆኑን እንዲረዳ ለማድረግ ነው ብለዋል።</p>

<p>እስከዛሬ ድረስ በሀገራችን በነበሩ ሥርዓቶች መንግሥታዊ ሥልጣን የሚይዙ ኃይሎች ሕዝቡ በፖለቲካዊ ጉዳዮች እንዲወሰን እድል አልሰጡም ሲሉ አቶ ኃይሉ ተናግረዋል።</p>

<p>የመላው ኢትዮጵያ አንድነት ድርጅት ረቂቅ የፖለቲካ መርሃ ግብሩ በአዲስ መልክ እንዲዘጋጅ የተደረገው መአሕድ ወደ መኢአድ መሸጋገሩን ተከትሎ ነው። አንድን የፖለቲካ ፓርቲ መርሃ ግብር ከአባላት ውጭ በህዝብ አስተያየት እንዲዳብር ይፋ እንቅስቃሴና ለሕዝብ አስተያየት እንዲቀርብ ሲደረግ መኢአድ የመጀመሪያው ፓርቲ ነው። ይህም የተደረገው የመኢአድ መርሃ ግብር ሰፊ ግንዛቤ አግኝቶ ተሳትፎ እንዲያደርግና ፖለቲካ ድርጅቱ በሕዝብ ፍላጐት ላይ ያነጣጠረ የትግል አቅጣጫ እንዲኖረው ለማድረግ መሆኑን በጋዜጣዊ መግለጫው ላይ ተገልጿል።</p>

<p>"ገዥዎቻችን በኢትዮጵያ ሕዝብ ፍላጐትና ጥቅም አንፃር ተቃራኒ ሆነው ኢትዮጵያን የማጥፋት እርምጃቸውን አቁመው በህዝብ ይሁንታ ሥር እስካልገቡ ድረስ መራራው ሠላማዊ ትግላችን ለአንዲት ደቂቃ እንኳን አይገታም። በጀመርነው ሠላማዊ ትግልም ገዥው ፓርቲ እንደሚንበረከክ ላፍታም ቢሆን አንጠራጠርም" በማለት ድርጅቱ የኢትዮጵያ ሕዝብ ከጐኑ እንዲሰለፍ ጥሪውን አቅርቧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 17 ቀን 1995</a></p>

</body>
</html>	














