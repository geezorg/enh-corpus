<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአበሻ ትሬዲንግ ባለቤት አቶ ዘውዱ ይልማ ወንጀል ምርመራ ታስሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአበሻ ትሬዲንግ ባለቤት አቶ ዘውዱ ይልማ ወንጀል ምርመራ ታስሯል</h2>


<p>"የኢትዮ- አሜሪካ የንግድና የባሕል ትርኢት"በዋሽንግተን ዲሲ ለማሳየት በሚል ምክንያት በንግድ ትርኢቱ ተሳታፊ ለመሆን ከሚፈልጉ ሰዎች በሚሊዮን የሚቆጠር ገንዘብ ከሰበሰበ በኋላ ከተሳታፊዎች ቪዛ ጋር በተያያዘ ዕቅዱ የከሸፈበት የሀበሻ ትሬዲንግ ኩባንያ ሥራ አስኪያጅ አቶ ዘውዱ ይልማ በወረዳ 18 በቁጥጥር ሥር ከቆየ በኋላ ወደ አዲስ አበባ ወንጀል ምርመራ መተላለፉ ታውቋል።</p>

<p>እስከአሥር ሚሊዮን ብር የሚደርስ ብር ከተሳታፊዎች እንደሰበሰበ የሚነገርለት ይህ ሰው በወረዳ 18 ታስሮ በነበረበት ወቅት ከወረዳው ፖሊስባለሥልጣናት በመመሳጠር እቤቱ እንደሚያድር አልፎ ተርፎም ክስ እያቀረበበት የሚገኙትን ሰዎች በስልክ እንደሚያስፈራራ ለአቤቱታ ወደ ወረዳውፖሊስ የሚሄዱ ተበዳዮች ላይም የወረዳው ፖሊስ ባለሥልጣናት "በሕገ ወጥ መንገድ ወደ አሜሪካ ለመሄድ ብላቸሁ የከፈላችሁት በመሆኑ እናንተም ወንጀለኞች ናችሁ" ብለው እንደሚያስፈራሩዋቸው ተበዳዮች ለጋዜጣው ዝግጅት ክፍል ገልፀዋል።</p>

<p>የጋዜጣው ዘጋቢ ይህንን ስሞታ ለማጣራት የወረዳውን ፖሊስ ባለሥልጣናት ለማነጋገር ቢሄዱም የወረዳው ፖሊስ አዛዥ አልተገኙም። የወረዳው ፖሊስ ወንጀል ምርመራ ኃላፊ (ቾምቤ በመባል የሚታወቁት) ጉዳዩ በአዲስ አበባ መስተዳድር ፖሊስ የተያዘ መሆኑን በመግለፅ ምንም ነገር በጉዳዩ ላይ ለመስጠት ፍቃደኛ ሳይሆኑ ቀርተዋል። በተከሳሹ ላይ እየቀረበ ስላለው አቤቱታና ተከሳሹ ስላለበት ሁኔታ ለማወቅ የአዲስ አበባ ከተማ ፖሊስ የሕዝብ ግንኙነት ክፍል ኃላፊዎችን ለማግኘት በስልክ ተደጋጋሚ ሙከራ ቢደረግም እኛ በፈለግናቸው ሰዓት የሚመለከታቸው ሰዎች ከቢሮ ውጪ በሥራ ላይ በመሆናቸው ዝርዝር ምላሽ ማግኘት አልቻልንም።</p>

<p>ይሁን እንጂ"በሕጋዊ ቢሮ ከፍተው የዜጐችን ገንዘብ በመሰብሰብና ላለመመለስ በሚጥሩት ሰዎች ላይ መንግሥት ጥብቅና ትምህርት ሰጪ የሆነ እርምጃ ሊወስድ ይገባል"የሚሉ ክሳሾች ወደ አዲስ አበባ ፖሊስ ወንጀል ምርመራ ለአቤቱታ በመመላለስ ላይ እንደሚገኙ ለማወቅ ተችሏል።</p>

<p>ከአሁን ቀደምም በማጭበርበር ወንጀል በተደጋጋሚ ታስረው እንደነበሩ የሚነገርላቸው ተከሳሽ አሁን ከታሰሩበት የንግድ ትሪት ጉዳይ ጋር በተያያዘ ከኢትዮጵያ ንግድ ምክር ቤት ከንግድና ኢንዱስትሪ ሚኒስቴርና ከውጭ ጉዳይ ሚኒስቴር በጥቅም የተነካኩ ሰዎች መኖራቸውም በስፋት እየተነገረ በመሆኑ ፖሊስ ጉዳዩን በቀላል የማይመለከተው ከሆነና ምርመራው ትኩረት ተሰጥቶት ከተካሄደ ጉዳዩ በሀገሪቱ ውስጥ ከፍተኛ የሙስና ተግባር ሊሆን እንደሚችል ተበዳዮችና ለጉዳዩ ቅርበት ያላቸው ወገኞች ይናገራሉ።</p>

<p>ለተከሳሹ ቅርበት ያላቸው አንዳንድ ወገኖች እንደሚናገሩት የፖሊስና የፍትህ አካላትን በጥቅም በመቅረብ ጉዳዩን ከወንጀልነት ወደፍትሐብሔር ጉዳይ ማዞር ተበዳዮች ገንዘባቸውን በቅርብ ጊዜ ውስጥ እንዳያገኙ ገንዘብ ባይመለስላቸው እንኳን በማጭበርበር ወንጀል እንዳይጠየቅ ለማድድረግ ሙከራ እየተደረገ ነው ተብሏል።</p>

<p>መንግሥት "ጥገኛ" በሚላቸው ነጋዴዎችና አጭበርባሪዎች ላይ ባለው ወቅታዊ አቋም የተነሳ ይህንን የወንጀል ተግባርም በቀላሉ ስለማይመለከተው ማስተማሪያ ሊሆን የሚችል እርምጃ ሊወስድበት እንደሚችል ስማቸው እንዲገለፅ ያልፈለጉ ለምርመራ ቅርበት ያላቸው የፖሊሲ ምንጮች ለጋዜጣውዘጋቢ በሰጡት አስተያየት ገልፀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሳስ 22 ቀን 1995</a></p>

</body>
</html>	














