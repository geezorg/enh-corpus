<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አራት ሺህ ስደተኛ ኩናማዎች በሰቆቃ ውስጥ መሆናቸው ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አራት ሺህ ስደተኛ ኩናማዎች በሰቆቃ ውስጥ መሆናቸው ተገለጠ</h2>


<p>በኢትዮ-ኤርትራ ጦርነት ወቅት "የኩናማ መሬት" ተብሎ ከሚጠራው አካባቢ ከኤርትራ ወደኢትዮጵያ የገቡ 4000 ኩናማዎች በስደት በሚኖሩበት አካባቢ ዓለም አቀፉ ማኅበረሰብ ችግራቸውን ቸል ብሎ በመቆየቱ ኑሮአችን ሠቆቃ ሆኗል ሲሉ መናገራቸውን የመንግሥታቱ ድርጅት ዜና ምንጭ "ኢሪን" ሰሞኑን ባሰራጨው ዜና ገልጧል።</p>

<p>እንደዘገባው አገላለፅ የስደተኞች ካምፕ ጥግ በሚገኝ ዋአላሂህብ የስደተኞች ካምፕ ውስጥ ተጠልለው የሚኖሩት ኩናማዎች ሕይወት በቋፍ እንዲሆን ያደረገው ካምፑ በዚያው ጦርነቱ በተቀሰቀሰበት ባድመና በይርጋ ቀለበት አካባቢ ተብሎ በሚጠራው ውስጥ መገኘት ነው። በተለይም በስደተኞች ውስጥ ሥጋትን እየጫረ ያለው ነገር ካምፓቸው ወደኤርትራ ድንበር መቅረቡ ነው።</p>

<p>አፈወርቅ ቃሎ የተባሉ የኤርትራ ኩናማ ስደተኛ ሲናገሩ "የኤርትራው መንግሥት ኩናማዎች በ1992 ጦርነት የኢትዮጵያን ሠራዊት ረድተዋል የሚል ጥርጣሬ ስላለው ወደ ኤርትራ ድንበር እንዲህ ቀርበን መገኘታችን እጅጉን ያሠጋናል" ይላሉ።</p>

<p>ወደ አንድ መቶ ሺህ የሚሆኑ ኩናማዎች በሁለቱም ሀገር እንደሚኖሩ የሚታወቅ ሲሆን ከዚያ ውስጥ 70,000ዎቹ በኤርትራ ውስጥ የሚኖሩ ናቸው። ታዲያ አሁን የተሠደዱት የኢትዮጵያ ሠራዊት አካባቢያቸውን ተቆጣጥሮ የነበረው የሁለት መንደር ነዋሪዎች ናቸው። የኢትዮጵያ ሠራዊት በወቅቱ በተደረሰው ስምምነት መሠረት አካባቢውን ለቅቆ ሲወጣ የአካባቢው ኩናማዎችም የኤርትራ መንግሥት የኢትዮጵያን ሠራዊት ረድታችኋል ብሎ ይበቀለናል በሚል ስጋት ነበር ወዲያው ወደ ኢትዮጵያ የገቡት። በታሪክም ኤርትራ ከኢትዮጵያ ነፃ የመውጣቷን ነገር ኩናማዎች ለመደገፋቸው የቆየ ጥርጣሬ ስላላትም የአሁኑም የኩናማዎች ሥጋት ያጠናክረዋል ብሏል ዘገባው።</p>

<p>ሆኖም ግን አንድ የኤርትራ መንግሥት ባለሥልጣን የኩናማ ስደተኞች ወደ ትውልድ ሀገራቸው መመለስ መንግሥት የሚደግፈው ጉዳይ መሆኑን ገልፀዋል። እንደባለሥልጣኑ አባባል ኩናማዎቹ ከፍላጐታቸው ውጭ በኢትዮጵያ ሠራዊት ተገደውና ታፍሰው ስለተወሰዱ ስደተኞች አይደሉም። በመሆኑም ወደሀገራቸው መላክ አለባቸው።</p>

<p>ባለሥልጣኑ አክለውም በኤርትራ ውስጥ በኩናማዎች ላይ ልዩነት ይደረግባቸዋል የሚለው አባባል እንደማይቀበሉትና እንዲያውም ኤርትራዊያኖች ብዙዎቹን ኩናማዎችን ጨምሮ በኤርትራ ውስጥ ልዩነት እንደማይደረግባቸው ያምናሉ። እንዲህ ዓይነቱን የሚያሰሙ ኩናማዎች በሕዝባዊ ወያኔ ሐርነት ትግራይ (ሕወሓት) በመገደዳቸው ነው ማለታቸውን ዘገባው ገልጿል።</p>

<p>የዜና ዘገባው አክሎም የክፍለ ሀገሩን ዋና ከተማ ከአቆርዳት በቅርቡ ወደባሬንቱ ከተማ ማዛወሩ የኤርትራ መንግሥት ለፕሮፖጋንዳው እንዲጠቀምበት እንጂ ለኩናማ ሕዝብ በማሰቡ አይደለም በማለት ሥደተኞቹ የሚያቀርቡትን ስሞታም ባለሥልጣኑ በኤርትራ የሚወጣ ማናቸውም ሕግ አንዱ ጐሳ ላይ ያነጣጠረ ሳይሆን መላውን ሕዝብ ለመጥቀም ነው። በቅርቡም ዋና ከተማውን ወደ ባሬንቱ ማዛወሩ በዚሁ ዓላማ ነው ብለዋል ሲል ገልጿል።</p>

<p>የኤርትራ መንግሥት የስደተኞቹን መመለስ የሚፈልግ መሆኑን ደጋግሞ ቢያሳውቅም ስደተኞቹ ግን ሀገራቸው የመመለሱን ነገር የማይሞከር ጉዳይ መሆኑን እያሳወቁ ነው። የአራት ልጆች እናት የሆኑት ኩቺ የተባሉት ሴት "ሀገሬን ለቅቄ የወጣሁት ራሴንና ቤተሰቤን ለማዳን ነው እንደብዙዎቹ ስደተኞች ኩቺ ልጆቻቸውና ዘመዶቻቸው ለውትድርና ስለሚገደዱና በዚያው እንደወጡ ስለሚቀሩ ነገሮች እንከሚቀየሩ ወደሀገራቸው መመለስን አያስቡትም። ምን የሚናፈቅ ነገር አለና እመለሳለሁ" ሲሉ ኩቺ መግለፃቸውን ዘገባው አመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 23 ቀን 1995</a></p>

</body>
</html>	
