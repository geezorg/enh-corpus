<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሠማኮ ባለሥልጣናት ያለፍርድ ቤት ትዛዝ 16 የግል ድርጅቶችን ዘጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢሠማኮ ባለሥልጣናት ያለፍርድ ቤት ትዛዝ 16 የግል ድርጅቶችን ዘጉ</h2>


<p>የኢትዮጵያ ሠራተኛ ማኅበራት ኮንፌዴሬሽን ባለሥልጣናት ያለፍርድ ቤት ትዕዛዝ አሥራ ስድስት የንግድ ድርጅቶች የሚገለገሉባቸውን ቢሮዎች ለአሥር ቀናት በማሳሸጋቸው፤ ፍርድ ቤት ቀርበው ሁኔታውን እንዲያስረዱ የተሰጠውን የፍርድ ቤት ትዕዛዝ ባለመቀበላቸው የኮንፌዴሬሽኑ ም/ፕሬዚዳን አቶ ዘነበ ከበደ ትናንት መጋቢት 8 ቀን 1995 ፍርድ ቤት ቀርበዋል።</p>

<p>በአዲስ አበባ ከተማ ሜክሲኮ አካባቢ በቡናና ሻይ ባለሥልጣን ሕንፃ ጐን በሚገኘው ግቢ ውስጥ ያሉትን ቢሮዎች በ29/06/95 ያለአንዳች ቅድሚያ ማስጠንቀቂያና የፍርድ ቤት ትዕዛዝ አሽገው የድርጅቶቹን ባለቤቶች በታጠቁ ኃይሎች ከሥራ ቦታቸው እንዲባረሩ ያደረጉት የኢሠማኮ ባለሥልጣናት፣እርምጃቸውን በሕገወጥ መንገድ ከመውሰዳችውም ባሻገር ድርጅቶቹ እንዲከፈቱ ፍርድ ቤት በ4/07/95 የሰጠውን ትዕዛዝ ለመቀበል ፍቃደኞች አልሆኑም።</p>

<p>በዚሁ መሠረት ትናንት በ08/07/95 ፍርድ ቤት የቀረቡት የኮንፌዴሬሽኑ ም/ፕሬዚዳንት አቶ ዘነበ ከበደ የፍርድ ቤትን ትዕዛዝ ለምን እንዳልፈፀሙ ተጠይቀው"... ስብሰባ ላይ ነበርን፤ ሥራ አስፈፃሚ ኮሚቴው አይቶ ለሕግ አማካሪ መመራት ነበረበት፤ መዝገብ ቤት ገባ እንጂ ለእኛ አልደረሰንም" የሚሉ ምክንያቶችን በመደርደር የኮንፌዴሬሽኑን ጥፋት ለማስተባበል ሞክረዋል።</p>

<p>የኮንፌዴሬሽኑን ባለሥልጣናት የፈፀሙት የፍርድ ቤት ትዕዛዝን ያለመቀበል እርምጃ በሕጉ መሠረት እስከስድስት ወር በሚደርስ እስራት የሚያስቀጣ መሆኑ ተጠቅሶ ኮንፌዴሬሽኑ የፍ/ቤት ትዕዛዝ ያልተቀበለበትን ምክንያት በ16/07/95 ቀርቦ በፅሑፉ እንዲያስረዳ ታዝዟል። ከሳሾቹ የመሠረቱት ክስም እንዳለ ሆኖ ድርጅቶቹ ግን ከትናንት መጋቢት 8 ቀን 1995 ከሰዓት በኋላ ጀምሮ እንዲከፈቱ ፍርድ ቤቱ ትዕዛዝ ሰጥቷል። በትዕዛዙም መሠረት ከትናንት ከሰዓት በኋላ ከቀኑ 8:00ሰዓት ጀምሮ ተከፍተው መደበኛ ሥራቸውን እንዲጀምሩ መደረጉን ለማወቅ ተችሏል።</p>

<p>በኢሠማኮ ባለሥልጣናት ሕገወጥ እርምጃ ድርጅቶችቻቸው ለአሥር ቀናት ከተዘጉባቸው ባለሀብቶች መሀከል የሴፍ ትራንዚት አገልግሎት ዋና ሥራ አስኪያጅ አቶ መሀሪ ኪሮስ እንደተናገሩት፤ "ከተለያዩ የውጭ ድርጅቶች ጋር ባለን ውል መሠረት በዕቃ አስተላላፊነት የምንሠራ በመሆኑ ሥራችን ተቋርጦ ቆይቷል። ተዐማኒነት ያሳጣናል። በወደብ ላይና ላጋር ጉምሩክ ዕቃዎች ከቆዩ የአገልግሎት ክፍያ ይጨምርብናል፤ ደንበኛ የምናጣበት ሁኔታ ሊፈጠር ይችላል፤ ከሃያ አምስት በላይ ሠራተኞች አሉኝ፤ የምንከፍላቸው ደመወዝ ብዙ ነው"ካሉ በኋላ ለዚህ ሁሉ የደረሰውን ኪሳራ ለጊዜው ለመተመን አለመቻላቸውን ገልጠዋል።</p>

<p>ቀድሞ የኢትዮጵያ ሥራ አመራር ተቋም የነበረውን ይህን ሕንፃና ግቢውን ከቀድሞ ተከራዮች ለመንጠቅ የተፈለገው ቤቱን ለኢትዮጵያ መንገዶች ባለሥልጣን ለማከራየት ፈልጐ እንደሆነ ለማወቅ ተችሏል። በዚህ ሕንፃ ውስጥ ይሠሩ በነበሩት በናይስ ኢንሹራንስ፤ በባድሬግ ኢንተርፕራይዝ፣ በሴፍ ትራንዚት፣ በኤጂ ትራንዚትና በሌሎችም ድርጅቶች ውስጥ ከ150 በላይ ሠራተኞች ይገኛሉ። ኢሠማኮ ለሠራተኞች መብት ተከራካሪ መሆኑ አይዘነጋም።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 9 ቀን 1995</a></p>

</body>
</html>	
