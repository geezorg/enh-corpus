<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያ ባለሥልጣናት ለመመካከር ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኦሮሚያ ባለሥልጣናት ለመመካከር ጥሪ አቀረቡ</h2>


<p>የኦሮሚያ ክልላዊ መንግሥት ባለሥልጣናት በክልሉ ሕዝብ ወቅታዊ ችግሮች ላይ ከታዋቂ የክልሉ ተወላጆች ጋር በግልፅነትና በነፃነት ለመነጋገር ያላቸውን ፈቃደኝነት በመግለፅ ለመቻቻልና ለውይይት ጥሪ አቅርበዋል።</p>

<p>ባለሥልጣናቱ ይህን ፈቃደኝነታቸው ያረጋገጡት ነሐሴ 10 ቀን 1995 በአዲስ አበባ ከተማ በግሎባል ሆቴል ውስጥ በተካሄደ የግማሽ ቀን ስብሰባ ላይ ለተገኙት በተለያዩ ሙያ ላይ ለተሠማሩ ታዋቂ የኦሮሞ ተወላጆች ባደረጉት ውይይት ነው።</p>

<p>በውይይቱ ላይ ተካፋይ የነበረው የጋዜጣው ዘጋቢ እንደገለፀው የክልሉን ፕሬዚዳንት አቶ ጁነዲ ሳዶ፣ የፌደራሉ መንግሥት መከላከያ ሚኒስትርና የኦሕዴድ ሊቀመንበር አባዱላ ገመዳ፣ የፌዴሬሽን ምክር ቤት አፈጉባኤ ዶክተር ሙላቱ ተሾመ ናቸው።</p>

<p>ቁጥራቸው ከ200 በላይ ለሆኑትና ጥሪ ለተደረገላቸው ተሰብሳቢዎች የእንኳን ደህና መጣችሁ ንግግር ያደረጉትና የስብሰባውን ዓላማ በየተራ ያብራሩት አቶ አባዱላ ገመዳና አቶ ጁነዲ ሳዶ መንግሥታቸው (ፓርቲያቸው) የኦሮሚያን ክልል ሕዝብ ችግር ለመፍታት ያደረጋቸው ጥረቶች ውጤታማ ቢሆኑም፣ በርካታ መፍትሔ ያላገኙ ችግሮች በኦሮሞ ሕዝብ ውስጥ መኖራቸውን ተናግረዋል። በመቀጠልም ተሰብሳቢው በክልሉ ውስጥ ባሉት ችግሮች ላይ የራሱን ነፃ አስተያየት እንዲሰጥና የፈለገውን ጥያቄ እንዲጠይቅ ለቤቱ ዕድል ሰጡ።</p>

<p>ይሁን እንጂ አቀራረባቸው ግልፅ ያልሆነለት ተሰብሳቢ በጥቂት ደቂቃዎች በዝምታ ውስጥ ከቆየ በኋላ አንጋፋው የኦሮሞ ጋዜጠኛ ፈይሳ ያዴሣ ለባለሥልጣናቱ ባቀረበው ጥያቄ የዝምታው ድባብ ተገፈፈ። ጋዜጠኛው በስብሰባው ተሳታፊነቱ ባቀረበው ጥያቄ ባለሥልጣናቱ "አሉ" የሚሉዋቸውን ችግሮች ለተሰብሳቢው እስካልገለፁና በተገለፁት ችግሮች ላይ አስተያየት መስጠት ካልተቻለ በስተቀር፣ በደፈናው ተሰብሳቢውን "ስላለው ችግር አውሩ" ማለት አስቸጋሪ ስለሚሆን ባለሥልጣናቱ ስላሉት ችግሮች እንዲያብራራሩ ተጠየቀ።</p>

<p>ጋዜጠኛው ላቀረበው ጥያቄ መልስ የሰጡት አባዱላ ገመዳ ሲሆኑ እርሳቸውም የተለየና አዲስ ችግር ተፈጥሮ ሳይሆን፣ በተለመዱና በታወቁ ችግሮች ለመነጋገር ብቻ ስብሰባው የተጠራ መሆኑን ገልፀው ሁሉም ሰው በሕዝቡ ውስጥ የታዘባቸውን ችግሮች በዴሞክራሲና በመልካም አስተዳደር ዙሪያ መናገር እንደሚችል ተናገሩ። ይህም የአባዱላ አባባል ያልተዋጠላቸው ተሳታፊዎች እንደገና ጥያቄ አነሱ።</p>

<p>"እናንተ ያለውን ችግር በይፋ ካልተናገራችሁ፣ ከየት መጀመር እንዳለበት ፍንጭ ካልሰጣችሁ፣ የሚባለው ችግር ስፋትና ጥልቀቱ ምን ያህል እንደሆነ መረጃ ሳይሰጥ ዝም ብሎ ችግር ማውራት የሚያስቸግር ይመስለኛል" አሉ። በዚሁ ሁኔታ "ኳሷን" አንዱ ወደሌላው እየመለሰ ለሻይ እረፍት ተደረሰ። ከሻይ እረፍት መልስ ለውይይት መንደርደሪያ ሐሳብ ያቀረቡት አቶ ጁነዲ ሳዶ በአንድ ወቅት ከእርሻ መሬት ጋር በተያያዘ በባሌ በሚገኙ ገበሬዎችና ኢንቨስተሮች መሀክል የተነሳውን ውዝግብ አስታውሰው በዚያን ወቅት የባሌ ገበሬዎች "ዴሞክራሲ እንደ ሞባይል ስልክ ከአቃቂ አላለፍም" ማለታቸውን ተናገሩ። በመቀጠልም የሞባይል ስልክ አገልግሎት በአሁኑ ወቅት አዳማን አልፎ ወደታች እየወረደ መሆኑንና ዴሞክራሲም ከአቃቂ አልፎ ወደ ሕዝቡ እንዲወርድ ፍላጐታቸው መሆኑን አብራርተው አሁንም ተሰብሳቢው የራሱን ሐሳብ እንዲሰጥ ጋበዙ።</p>

<p>ከዚህ በኋላ ሐሳብ ከሰነዘሩት መሀከል አቶ ለይኩን ብርሃኑ የአዋሽ ኢንተርናሽናል ባንክ ፕሬዚዳንት አንዱ ሲሆኑ አቶ ለይኩን የሐሳባቸው መነሻ ያደረጉትን የኦሮሞን ሕዝብ አንድነት ጉዳይ ነው። "የኦሮሞ ሕዝብ ለምን አንድነት አጣ? አንድነቱን ለማጠናከርስ ምን መደረግ አለበት?" የሚለው ነጥብ ትኩረት ሊደረግበት እንደሚገባ አሳሰቡ። ለዚህም ጥያቄ የኦሮሞ አዋቂዎች በስፋት ሊነጋገሩበትና ሊያጤኑት እንደሚገባም ተናገሩ። ከዚህ በመቀጠል ደግሞ መነሳት ያለበት ጥያቄ "የኦሮሞን ሕዝብ እንዴት ለልማት ማደራጀት ይቻላል?" የሚለው ጥያቄ መሆኑን አቶ ለይኩን ገልጠው፣ ለዚህ ጥያቄም ቁልፍ መፍትሔ መቻቻልን መፍጠር መሆኑን ሲያብራሩ "መቻቻል የሌለው ዴሞክራሲ በዓለም ላይ የለም" ብለዋል። በመቀጠልም "የሰው ሰውነቱ የሚታወቀው የተለያዩ ሐሳቦችን መያዝ በመቻሉና እነዚያን የተለያዩ ሐሳቦች በማቻቻል ማስተናገድ ሲቻል ነው"ም ብለዋል። የኦሮሞን ችግር ለመፍታትም የኦሮሞ ሕዝብ ባለሙያዎችና አዋቂዎች በየዘርፉ እንዴት መደራጀትና መነጋገር እንዳለባቸው መታሰብ እንዳለበት በሚደረስበት የአደረጃጀት ስምምነት መሠረት፣ በመጀመሪያ የኦሮሞን ሕዝብ አንድነት ለማጠናከር፣ ከዚያም የኦሮሞን ሕዝብ ለልማት ለማደራጀት እንደሚቻል አስተያየት ሰጡ።</p>

<p>ሌላው ጠንከር ያለ አስተያየት የሰጡት ዶክተር ሞጋ ፍሪሣ ናቸው። "በጠመንጃ ታጥራችሁ በሕዝብ መሀከል ትሄዳላችሁ፣ ድሀው ሕዝብ የሚናገረውን ሳይሆን ካድሬው የሚለውን ነው የምታደምጡት፣ ውሎአችሁ ከድሀው ሕዝብ ጋር ሳይሆን ከሀብታዎች ጋር ነው። የድሀውን ሕዝብ ችግር ስሙ፤ እርሱ ብዙ ይነግራችኋል" ብለዋል።</p>

<p>የዶክተር ሞጋ ትችት ያልተዋጠላቸው አቶ ጁነዲ ሳዶ፣ በጠመንጃ ታጥረው እንደማይሄዱ፣ ካድሬውን ብቻ ሳይሆን ሕዝቡንም እንደሚያዳምጡ፣ ከተርታው ሕዝብ ጋር የሚነጋገሩባቸው የተለያዩ መድረኮች እንዳሉዋቸው ከገለፁ በኋላ "ልንግባባ በምንችልበት ጉዳይ ላይ ተግባብተን፣ የዚህችን ሀገር ችግር ለመፍታት ሰው የመሆን ግዴታችንም ጭምር ነው። መቻቻል ግዴታችን ነው። መቻቻል ከእያንዳንዳችን አእምሮ መውጣት ይኖርበታል። አጥሩንም ማፍረስ አለብን" ብለዋል።</p>

<p>በውይይቱ ማሳረጊያ አካባቢ አባዱላ ገመዳ የሰጡት አስተያየት አላስፈላጊ መሆኑን በስብሰባው ላይ ተካፋይ የነበሩ ሰዎች በየግላቸው ሲናገሩ ተሰምተዋል። በአባዱላ አባባል ስብሰባው የተጠራው የፖለቲካ ድጋፍ ለማግኘት አይደለም። ይህ አባባላቸው ክፋት ባይኖርበትም፣ "....ኢሕአዴግ፣ ኦሕዴድ ወይንም የኦሮሚያ ክልላዊ መንግሥት እየዋለለ ስለሆነ የእናንተን ድጋፍ ለማግኘት አይደለም" ማለታቸው ያለቦታው የገባና አላስፈላጊ ነገር መሆኑን አስተያየት ሰጪዎቹ ሲናገሩ ተሰምተዋል።</p>

<p>በመጨረሻም የዕለቱ ስብሰባ የመጀመሪያው መገናኛና መታወቂያ ሆኖ ለወደፊቱ በተለያዩ ችግሮች ላይ ባለሙያዎች እንደእውቀታቸው መነጋገር የሚችሉበት የአደረጃጀት ቅርፅ ተዘጋጅቶ በዘላቂነት መነጋገር እንዲቻል ባለሥልጣናቱ ሌላ ስብሰባ እንዲጠሩ በስምምነት ላይ ተደርሷል። እንዲህ አይነቱን የንግግር መድረክ ለመጀመር የታቀደው በ1994 መሆኑን፣ በ1995 ከአንዴም ሁለቴ ከአቅም በላይ በሆነ ምክንያት ስብሰባው መተላለፉን የገለጡት አቶ ጁነዲ ሳዶ በወደፊቱ ንግግር ላይ እነርሱ በአጀንዳ አዘገጃጀት ላይ ምንም ዓይነት ጫና እንደማይፈጥሩ ቃል ገብተው "ዴሞክራሲ መጀመር አለበት" ብለዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 13 ቀን 1995</a></p>

</body>
</html>	














