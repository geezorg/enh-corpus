<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መምህራን ማኅበር ሠላማዊ ሰልፍ ሊጠራ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ መምህራን ማኅበር ሠላማዊ ሰልፍ ሊጠራ ነው</h2>


<p>መምህራን፣ ወላጆች፣ ተማሪዎችና የሚመለከታቸው የሀገሪቱ ዜጐች የሚሳተፉበት ሠላማዊ ሰልፍ በመጪው መስከረም እንደሚጠራና በማስከተልም በየክልሉ ስብሰባዎችን እንደሚያካሂድ የኢትዮጵያ መምህራን ማኅበር አስታወቀ።</p>

<p>የማኅበሩ ፕሬዚዳንት ዶ/ር ታዬ ወ/ሰማያት በጽ/ቤታቸው ለጋዜጣው ዘጋቢ እንደገለፁት ኦክቶበር 5 ቀን 2003 ወይም መስከረም 26 ቀን 1996 የሚከበረውን የመምህራንን ቀን ምክንያት በማድረግ ሰላማዊ ሰልፍ ይካሄዳል።</p>

<p>ዶክተር ታዬ በተጨማሪ እንደገለፁት የሰላማዊ ሰልፉ ዓላማ ኢመማ ከሐምሌ 23-24 ቀን 1995 ባካሄደው ጉባኤ ላይ የደረሰባቸው የአቋም መግለጫዎች ነፀብራቅ ናቸው። እነዚህም አለአግባብ ከሥራ የተወገዱ መምህራን ወደ ሥራ እንዲመለሱ፣ ሠራተኛን ከሥራ ማፈናቀሉ እንዲቆም፣ ሀገሪቱ በተነደፈው በአዲሱ የትምህርት ፖሊሲ መሰረት ትምህርት በክፍያ የሚለው እንዲሰረዝና ትምህርት በነፃ ለሁሉም በሀገሪቱ ዜጐች እንዲሰጥና እንዲዳረስ የሚሉ መሆናቸውን ዶ/ር ታዬ ገልፀዋል።</p>

<p>ኢትዮጵያ መምህራን ማኅበር ዶ/ር ታዬ ወ/ሰማያት በሀሰት ተወንጀለው የ15 ዓመት እስራት ከተፈረደባቸው በኋላ በዓለም አቀፍ መንግሥታት፣ የሙያ ሲቪክ ማኅበራት በሀገሪቱ መንግስት ላይ ባሳደሩት ተፅዕኖ በነፃ ከተለቀቁ በኋላ ለመጀመሪያ ጊዜ ባለፈው ወር ከሐምሌ 23-24/95 በግዮን ሆቴል ጉባኤ ማካሄዱ ይታወሳል።</p>

<p>ይህ በእንዲህ እንዳለ በዘንድሮው የክረምት ወቅት በሁለት በተለያዩ ዘርፎች በተለያዩ የሀገሪቱ ክፍሎች ለመምህራን ሥልጠና እየተሰጠ መሆኑን ለማወቅ ተችሏል።</p>

<p>በክረምቱ ለመምህራኑ ሥልጠና የሚሰጥባቸው ዘርፎች የእግሊዝኛ ቋንቋ ችሎታ ማሻሻያ ፕሮግራምና የሥነ ዜጋ ትምህርቶች ናቸው። አንደኛው በአህፅሮተ ቃሉ ኤእልጵ (ኤንግሊስህ እምፕሮቪንግ ለአርኒግ ጵሮግራም) የተባለው በእንግሊዝ መንግሥት የገንዘብ ድጋፍ የሚከናወን ሲሆን ሥልጠናው የሚሰጠውም "የእግሊዝኛ ቋንቋ ሞቷል፤ ስለዚህ የቋንቋ መምህራን እንግሊዝኛ ችሎታቸውን ማሻሻል አለባቸው" በሚል እንደሆነ ለጉዳዩ ቅርበት ያላቸው ምንጮች ይናገራሉ።</p>

<p>የሥነ ዜጋ ትምህርት የተባለውም ሁሉም የሚመለከታቸው ወገኖች ያልተሳተፉበትና ከየትምህርት ቤቱ የተወሰኑ መምህራን ተውጣጥተው ባዘጋጁት መጽሐፍ ላይ የሚወያይ እንዲሆን ታውቋል።</p>

<p>በእንግሊዝኛ ቋንቋ ሥልጠናውም ሆነ በሥነ ዜጋ ትምህርት መጽሐፍ ላይ አስተያየታቸውን እንዲሰጡን የጠየቅናቸው ወገኖች በተለይም ሀገሪቱ በፌዴራል የአስተዳደር ደረጃ ከተዋቀረች ጊዜ አንስቶ ሁሉም ክልሎች የየራሳቸው ቋንቋ እንዲያሳድጉ ተብሎ ለአስር ዓመት ያህል የተካሄደው ሙከራ ውጤት ስላላመጣ አሁን በዓለም የገንዘብ ድርጅትና በዓለም ባንክ ውስጥ የአንበሳ ድርሻ ያላቸው ሀገሮች በቋንቋ አማካይነት የተዘዋዋሪ ቅኝ አገዛዝ ሥርዓት እየዘረጉ ነው ብለዋል። የሥነ ዜጋ ትምህርት ሁሉም ኅብረተሰብ ክፍሎች ካልተሳተፉበት። በጥቂት ወገኖች ተዘጋጅቶ የሚተላለፍ ከሆነ የካድሬ ሥራ ነው። ያን የማይቀበል የተለመደው እርምጃ ሊወስድበት ይችላል። በአጠቃላይ ግን የኢሕአዴግ መንግሥት ዴሞክራት ነው የሚለውን ጽንሰ ሐሳብ ለማስረፅ እየተደረገ ያለ ሙከራም ነው በማለት አስተያየታቸውን የገለፁ መምህራን አሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 13 ቀን 1995</a></p>

</body>
</html>	














