<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአልነጃሺ ጋዜጠኞች ጉዳይ ዓለም አቀፍ ተቃውሞ እየቀረበ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአልነጃሺ ጋዜጠኞች ጉዳይ ዓለም አቀፍ ተቃውሞ እየቀረበ ነው</h2>


<p>የኢትዮጵያ የፕሬስ ነፃነት አዋጅ 34/85 ከሚሰጣቸው ሥልጣን ውጭ በመሄድ አንድ ሸርዐ ፍርድ ቤት በሦስት ኢትዮጵያዊያን ጋዜጠኞች ላይ የወሰነው የእስራትና የገንዘብ ቅጣት የዓለም አቀፍ ጋዜጠኛ ማኅበራትን ተቃውሞ እየቀሰቀሰ መሆኑ ታውቋል።</p>

<p>ከማኅበራቱ ከተሰራጩት ሰነዶች መረዳት እንደተቻለው እስከትናንት ድረስ "ፔን ኢንተርናሽናል፣ የጋዜጠኞች መብት ተከራካሪ ኮሚቴ (ሲ.ፒ.ጂ) እና የአለም አቀፍ ሐሳብን የመለዋወጥ ነፃነት ፌዴሬሽን (አይፌክስ) ለኢትዮጵያ መንግሥት ከፍተኛ ባለሥልጣናትና ለተለያዩ ዓለም አቀፍ ተቋማት የፍርድ ቤቱን ተግባር በማውገዝ የተቃውሞ ፅሑፎችን አሰራጭተዋል።</p>

<p>ሸርዐ ፍርድ ቤቱ "ኡስታዝ ቃሲም" የተባሉ ሰው በፈፀሙት ጋብቻ ዙሪያ በአልነጃሺ ጋዜጣ ላይ የቀረበው ዘገባ "ስም ማጥፋት ነው" በማለት የአንድ ወር እስራትና ከ1000 እስከ 6000 ብር የሚደርስ ቅጣት የወሰነባቸው፣ የጋዜጣውን አሳታሚ አሪፍ አብዱልቃድር፣ ማኔጂንግ ኤዲተሩን አወል ከድርንና የጋዜጣውን ዋና አዘጋጅ ዮሱፍ ጌታቸውን ነው።</p>

<p>ስርጭቱ በመላው ሀገሪቱ ውስጥ በሆነ የፕሬስ ውጤት ላይ የተፈፀመው ወንጀል የማየት ሥልጣን ያለው የፌዴራል ከፍተኛ ፍርድ ቤት መሆኑ በሕግ ተለይቶ ከመቀመጡም በላይ፣ በፕሬስ አዋጅ 34/85 መሠረት በአንድ የፕሬስ ውጤት ላይ ለተሠራው ወንጀል ተጠያቂ መሆን ያለበት ዋና አዘጋጁ እርሱ/ሷ የማይገኙ ከሆነ ምክትል፣ ምክትልም ካልተገኘ ጋዜጠኛው ሁሉም ካልተገኙ አሳታሚው እንደሚጠየቅ የሚደነግግ ሲሆን የሸርዐ ፍርድ ቤቱ ግን ሦስት ሰዎችን መቅጣቱ የፕሬስ ሕጉን፣ ከዚያም አልፎ ሕገ መንግሥቱን በግልፅ የሚፃረር ተግባር መሆኑን የሕግ ባለሙያዎች ይናገራሉ። ከዚህም በተጨማሪ ጋዜጠኞች እስራት የተፈረደባቸው በተከሰሱበት ወንጀል አስፈላጊውን ክርክር ሲያካሂዱ፣ ጥፋተኝነታቸውን በሕግ ሥርዓት ሳይረጋገጥ ለመጀመሪያ ጊዜ ፍርድ ቤት በቀርቡበት መሆኑ በሀገሪቱ ሕግ ላይ የተፈፀመውን ጥሰት ድርብ ያደርገዋል ተብሏል።</p>

<p>የኢትዮጵያ ሸርዐ ፍርድ ቤቶች በነፃ ፕሬስ ጋዜጠኞች ላይ የእስራት ቅጣት ሲወስኑ፣ የአልነጃሺ ጋዜጠኞች ጉዳይ ለሁለተኛ ጊዜ ሲሆን፣ ከአራት ዓመታት በፊት የሩሃማ ሀብታሙ በለጠ ላይ የእስራት ቅጣት ወስነው እንደነበር የሚታወስ ነው።</p>

<p>የሸርዐ ፍርድ ቤቱን እርምጃ ፍፁም ሕገወጥና በሀገሪቱ ሕገመንግሥት ላይ የተቃጣ አደገኛ ሙከራ መሆኑን በመግለፅ የኢትዮጵያ ነፃ ፕሬስ ጋዜጠኞች ማኅበር የተቃውሞ መግለጫ ማውጣቱና ማኅበሩ አባል ለሆነባቸው ለዓለም አቀፍ ማኅበራት ማሰራጨቱ የሚታወስ ነው። ጋዜጠኞቹ የተወሰነባቸውን የእስራትና የገንዘብ ቅጣት በመቃወም ይግባኝ መጠየቃቸውን ከቤተሰቦቻቸው ከተገኙ መረጃዎች ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 20 ቀን 1995</a></p>

</body>
</html>	














