<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>220 የኢትዮጵያ ወታደር አስክሬኖች ተሸኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">220 የኢትዮጵያ ወታደር አስክሬኖች ተሸኙ</h2>


<p>በኢትዮጵያና በኤርትራ መካከል በሚገኘውና የተባበሩት መንግሥታት የሰላም ጠባቂ ጦር በሚቆጣጠረው የሰላም ቀጣና የሞቱ 220 ወታደሮች አስክሬን ወደትውልድ ሀገራቸው የመመለስ ሥነሥርዓት መከናወኑ የተባበሩት መንግሥታት የዜና ማሰራጫ ኢሪን አመለከተ።</p>

<p>የሁለቱ ሀገሮች ድንበር በሆነው በምስራቃዊቷ ቡሬ ከተማ ላይ በተካሄደው ሥነ ሥርዓት ላይ የአንሚ ጄኔራል ሮበርት ጐርደን ባደረጉት ንግግር "ይህ ቀላልና ለተሰው ወታደሮች ክብር የተካሄደው ሥነሥርዓት በሁለቱ ሀገሮች መካከል ዘላቂ ሰላምን ለማረጋገጥ የሚያስችል የመጀመሪያው ምዕራፍ ነው" ብለዋል ሲል ኢሪን አመልክቷል።</p>

<p>አያይዞም "የተሰው ወታደሮች የሚፈለግባቸውን ወታደራዊ ግዳጅ በመወጣት የመጨረሻውን የሕይወት መስዋዕትነት ከፍለዋል። ምናልባት አሁን በሰላም አርፈው ይሆናል" ብለዋል። </p>

<p>ይሁን እንጂ ኢትዮጵያ የወታደሮች አስክሬን ለመቅበር ብትፈቅድም ወታደሮቹ ኤርትራዊያን ናቸው ብላለች። ኤርትራ በበኩሏ ወታደሮቹ በትክክል ኢትዮጵያዊያን ናቸው ኢትዮጵያ የሞቱባትን ወታደሮች ለመደበቅ የምታደርገው ጥረት ነው ሲሉ አንዱ ሌላውን ይከሳሉ ሲሉ ኢሪን በዘገባው አመልክቷል።</p>

<p>አንሚ በኩል ሦስት የኢትዮጵያ ወታደራዊ ባለሥልጣናት የሟቾችን አስክሬን ከለዩ በኋላ ኢትዮጵያዊያን ናቸው ማለታቸውን ገልጿል። የተባበሩት መንግሥታ ዋና ፀሀፊ ልዩ ተወካይ ሌጉዌላ ጆሴፍ ሌጉዌላ ለባለሥልጣናቱ በሥነ ሥርዓቱ ላይ እንደተናገሩት "የልውውጥ ሥነሥርዓቱ ሁለቱ ሀገሮች ወደሰላም ለማምራት የሚያስችላቸው አጋጣሚ ነው" ብለዋል።</p>

<p>በሁለቱ ሀገሮች መካከል በተካሄደው ጦርነት ከሁለቱም ወገኖች ወደ 70,000 ሰዎች ሙተዋል ተብሎ እንደሚገመት የኢሪን ዘገባ ያመለክታል።</p>

<p>በተያያዘ ዜና የአፍሪካ ኅብረት የሠላምና ፀጥታ ምክር ቤት በኢትዮጵያና ኤርትራ መሀከል የተደረገውን ጦርነት የቀሰቀሰው ወገን ማን እንደሆነ ለማረጋገጥ መረጃዎችን ማሰባሰብ መጀመሩን የኅብረቱ የሠላምና ፀጥታ ምክር ቤት ኮሚሽነር የሆኑት ወይዘሮ ጀኒት ለተባበሩት መንግሥታት ድርጅት ዜና ወኪል በሰጡት ቃል ገልጠዋል።</p>

<p>ባለሥልጣኗ ጨምረው እንደገለፁት አዲሱ የሠላምና የፀጥታ ምክር ቤት በአህጉሪቷ ውስጥ የሚፈጥሩት የእርስ በእርስ ግጭቶች ወደከፍተኛ እልቂት ሳይሸጋገሩ ማቆም እንዲቻል የአህጉሪቱ ፈጥኖ ደራሽ ጦር መደራጀት እንዳለበት ተናግረዋል። ይህም አፍሪካዊያን የራሳቸውን ችግር በራሳቸው ኃይል ለመቆጣጠር እንዲችሉ የልዩ ጦሩ መመሥረት አስፈላጊ መሆኑን ባለሥልጣኗ አክለው መግለፃቸውን ዘገባው ገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 22 ቀን 1995</a></p>

</body>
</html>	
