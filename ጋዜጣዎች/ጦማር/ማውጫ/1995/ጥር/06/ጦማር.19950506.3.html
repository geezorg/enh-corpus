<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚዎች የእርስበርስ ውዝግብ ተካሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተቃዋሚዎች የእርስበርስ ውዝግብ ተካሯል</h1>


<p>በኢትዮጵያ ውስጥ ከሚገኙት የገዢው ፓርቲ ተቃዋሚ ፓርቲዎች መሀከል ውስጥ ውስጡን ሲብላላ የቆየው አለመግባባት በአሁኑ ወቅት እየከረረ መሄዱን መረጃዎች ያመለክታሉ።</p>

<p>በተለይም በጊዜው የጋራ ግንባር ፈጥረው በመሥራት ላይ በሚገኙት በመላው ኢትዮያ አንድነት ድርጅት (መእአድ) በአማራጭ ኃይሎች ምክር ቤት እና በኦሮሞ ብሔራዊ ኮንግረንስ የጋራ አቋምና በሌላው ወገን ካለው ከኢትዮጵያዊያን ዴሞክራሲያዊ ፓርቲ ኢዴፓ መሀከል ያለው የጋራ ሊሆን በሚችሉ አጀንዳዎች ላይ ሊኖር የሚገባው መስማማት እየተሻከረ በመሄድ ላይ ይገኛል።</p>

<p>አራቱም ተቃዋሚዎች ከአሁን ቀደም በጋራ ያመንበት በነበረው የብሔራዊ እርቀ ሠላም ጥያቄ ዙሪያ በአሁኑ ወቅት መለያየት ላይ መድረሳቸው ሌላው አዲስ የአቅዋማቸው ልዩነት ሆኗል።</p>

<p>ይህም ልዩነት ይፋ ሊወጣ የቻለው ኢዴፓ ጥር 4 ቀን 1995 የብሔራዊ እርቀ ሠላም ጥያቄን አስመልክቶ በጠራው ሕዝባዊ ስብሰባ ላይ ሦስት ተቃዋሚ ፓርቲዎች እንዲገኙ ላደረገው ጥሪ ሦስቱ ተቃዋሚዎች ጥር 1 ቀን 1995 በጋራ በሰጡት ይፋ ምላሽ ላይ ነው። የብሔራዊ እርቀ ሰላም ሰብሰባና አስመልቶ ኢዴፓ ላቀረበው ጥያቄ ተቃዋሚዎች በሰጡት መልስ ውስጥ ገዢውን ፓርቲና ሕዝብን ለማስታረቅ በሚደረገው ጊዜያዊ የፕሮፓጋንዳ ሥራ የሕዝብን ፍላጐትና መብት መስዋት በማድረግ ለሚገኝ ስልጣን አቋራጭ መፈለግና የገዢውንም ፓርቲ የሥልጣን ጊዜ ማራዘም ስለሚሆን ይህ አቋም በብርቱ የምንታገለው ነው። ብለውታል ሦስቱ ድርጅቶች እንደሚሉት አሁን የተደረሰበት የትግል ደረጃ ብሔራዊ እርቀ ሠላም እንደትግል ስልት የሚወሰድበት ሳይሆን አሁን መነሳት ያለበት ጥያቄ ገዠው ፓርቲ ሥልጣኑን ለሕዝብ እንዲያስረክብ ግፊት ማድረግ ነው። ይህንኑ አቋማቸውን አጽንኦት ለመስጠትም"....ኢዴፓ አሁን ከደረሰበት የትግል ደረጃ ወደ ኋላ ተመልሦ የኢትዮጵያ ሕዝብ ገዢውን ፓርቲ እርቅ እንዲለምን ማድረግን እንደዋና የትግል መሥመር አድርጐ በመያዝ ሦስቱ የፓከቲካ የተቃዋሚዎች የምናራምደውን አቋም ለመጋራት ያለመፈለጉን በማረጋገጡ ከልብ እናዝናለን» ስለሆነም በጋራ እንታገል የሚለው የኢዴፓ ጥያቄ ሲታይ የትግላችን አቅጣጫ የሚያዳክም በመሆኑ ያልተቀበልን መሆናችንን እንገልፃለን።" በማለት አቋማቸውን አጠናክረዋል።</p>

<p>በዚህ በሦስቱ ተቃዋሚዎች የአቋም መግለጫ ላይ በመመሥረት የጦማር ጋዜጣ ዘጋቢ ከኢዴፓ ዋና ፀሐፊ ከአቶ ልደቱ አያሌው ጋር ተነጋግሯል። አቶ ልደቱ እንደሚሉት አንድ የፖለቲካ ፓርቲ የራሱ የሆነ አቋም ሊኖረው ይችላላ።አንዳንድ ፓርቲ ደግሞ በዚህም ሀገር የብሔራዊ እርቀ ሠላም ጥያቄን አንስቶ መታገል ለተቃዋሚዎች ኅብረት እንቅፋት እንደመሆን ወይንም ደግሞ የተቃዋሚ ፓርቲዎችን እንቅስቃሴ እንደሚያዳክም አድርጐ መቅረብ በጣም የሚያሳዝን ነው። ራሳቸው ሲጮሁለት የነበረን ጥያቄ አሁንም አያይዞ ስለቀጠለ ይኼን ጥያቄ ይዞ መቀጠል ግን የተቃዋሚ ፓርቲ ጐሬዎችን የሚያዳክም አድርጐ ለሕዝብ ማቅረብ በጐዳዩ ላይ አስበውበት ሳይሆን የኢዴፓን እንቅስቃሴ በመጥፎ ጐን የማየት አዝማሚያቸውን አጉልተው ያወጡበት ሐሳብ ይመስለኛል።"ብለዋል። በመቀጠልም፦</p>

<p>"የተለየ ሐሳባ መያዝ ኃጢያት አይደለም። ይኼን ሐሳባ ይዘናል የእኛን ሐሳብ እስካልተጋራችሁ ድረስ አብረን ለመሥራት እንቅፋት እንደሆናችሁ ነው የሚል ነገር ነው ያየነው። በሁሉም ነገር መቶ በመቶ አንድ ዓይነት አስተሳሰብ ይኑረን ብሎ ማሰብ ከዴሞክራሲ አስተሳሰብም የራቀ ነው። ወደፊትም ለምንፈልገው አብሮ መሥራት የሚያዋጣ አይመስለንም።" ብለዋል"</p>

<p>ይህ በእንዲህ እንዳለ ኢዴፓ ለጥር 4 ቀን 1995 በመስቀል አደባባይ ጠርቶት የነበረው ሕዝባዊ ስብሰባ ለየካቲት 2 ቀን 1995 መተላለፉን ፓርቲው ገልጿል። ከፓርቲው ፅ/ቤት የተገኘው መረጃ እንደሚያስረዳው ስብሰባው ሊተላለፍ የቻለው የመንግሥት ኃይሎች በፈፀሙት ክልከላ ሰበብ ሳይሆን ሕዝቡ ወደ አደባባይ እንዲመጣ በቂ ቅስቀሳ ለማድረግ እንዳይችሉ መንግሥት እንቅፋት ስለፈጠረባቸው ነው። በዚህ ጉዳይ ላይ ከፓርቲው የተገኘው ገለፃ እንደሚያመለክት በየካቲት ሁለት ስብሰባ የማሳወቂያ ደብዳቤው ቀርቦ የሚመለከተው አካል በሕጉ መሠርት በ48 ሠዐት ውስጥ መልስ ካልሰጠ ኢዴፓ የሚጠብቀው ልዩ ፈቃድ አይኖርም።</p>

<p>በሕገወጥ መንገድ ከተከለከልን ተከልክለናል ብለን መቀመጥ የለብንም። አደባባይ ወጥተን በመብታችን መጠቀም አለብን ያን ስንል ደግሞ ሊቃጠልብን የሚችለውን መስዋዕትነት ሁሉ ሞትም ይሁን እስር በፀጋ መቀበል አለብን አለበለዚያ ሕገወጥ የሆነውን የገዢውን ፓርቲ አሠራር እያጐላንናእያጠናከርን ነው የምንሄድው ብልዋል ኢዴፓ።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 6 ቀን 1995</a></p>

</body>
</html>	














