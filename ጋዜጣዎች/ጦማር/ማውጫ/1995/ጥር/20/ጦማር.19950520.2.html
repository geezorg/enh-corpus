<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>800 ያህል እስረኞች ከከርቸሌ መወሰዳቸው ይነገራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">800 ያህል እስረኞች ከከርቸሌ መወሰዳቸው ይነገራል</h2>


<p>አንድ እስረኛ በፌዴራል ከፍተኛ ፍ/ቤት ግቢ መኪና ውስጥ በመሞቱ ምክንያት እንደተቀሰቀሰ የተገለፀለት የከርቸሌ እስረኞች አመፅ በርትቶ 800 የሚሆኑ እስረኞችን የፌዴራል ፖሊሲች በጋዝ ጭስ አፍነው ከፉኛ ከደበደቡ በኋላ ከከርቸሌ አውጥተው ወዳልታወቀ ሥፍራ በመኪና ጭነው መወሰዳቸውን ለእስር ቤቱ ቅርብ የሆኑ ምንጮች ገልፀዋል።</p>

<p>እንደምንጮች ገለፃ የእስረኛው በፍ/ቤቱ ግቢ መሞት እንደምክንያት የሚቀርብ ቢሆንም የከፋ ግፍና ስቃይ በእስረኛው ላይ የሚደርስ በመሆኑ በተለይ ለዓመታት እስረኛው ፍትሕ ሳያገኝ በመቆየቱ ተስፋ መቁረጥና ማረሚያቤት መሆኑ ቀርቶ ማጉረምረሚያና ማሰቃያ ካምፕ በመሆኑ እስረኛው ብሶተኛ መሆኑና ለአመፅ መገፋፋቱ የሚገርም አይደለም።</p>

<p>ምንጮቹ አክለው እንደሚናገሩት የማረሚያ ቤቱ ፖሊሶች እንደ ካቲካላና ሃሺሽ ያሉ አደንዛዥ ዕጾችን ወደግቢው በማስገባት ለእሰረኞች መሸጥ መጀመራቸው ለአስነዋሪ ተግባራት በእስር ቤቱ ውስጥ መስፋፋት ምክንያትመሆኑንና ይህንን የሚቆጣጠር አካል መጥፋቱና በእስር ቤቱ ውስጥ ሙስና መባባሱ ለአመፁ ምክንያት ሊሆን ችሏል።</p>

<p>በተለይ የማረሚያ ቤቱ ፖሊሲች እስረኛውን ከክፍሉ በማስወጣት የሚፈፅሙት የአካልና የሞራል ቅጣት እንዲሁም የእሰረኛው ኮሚቴ ኃላፊዎች አለአግባብ የሚፈፀሙባቸው አሰቃቂ ድብደባ ለአመፁ መባባስ እንደምክንያት ሊቀርብ የሚችል ብልሹ አሠራር መሆኑን ለጉዳዩ ቅርበት ያላቸው ምንጮ ይናገራሉ።</p>

<p>በማረሚያ ቤቱከዚህ ቀደም የሕውሐት ታጋይ የነበሩ ሰዎች ዛሬ በልዩ ልዩ ዘርፎች በእስር ቤት ውስጥ በመቀጠራቸው በሚያሳድሩት ጫናና ጉዳይ አስፈፃሚ ሆነው የተቀጠሩትም የእስረኛውን ጉዳይ ከማሰፈፀም ይልቅ ጉቦኛ መሆናቸውን እስረኛውም ተቃውሞ ለማምጣቱ ለብሶት ብሎም ለአመፅ መባባስ እንደምክንያት እንደሚቆጠር በሰፊው ይነገራል።</p>

<p>በተለይም በእስረኛው ላይ በማረሚያ ቤቱ ፖሊሶችና ካድሬዎች የሚደርሱ ጫናዎች እስከ ቤተሰብ መዝለቃቸው ለችግሩ መባባስ እንደምክንያት ይጠቀሳሉ ተብሏል።እስረኛው የጤና ችግር ሲያጋጥመው ተገቢ ምርመራ አለማግኘት በእስር ቤቱ ያለው ሁኔታ ለቤተሰብ እንዳይነገር መደረጉ ሌላው ችግር መሆኑ ተጠቅሷል።</p>

<p>ባለፈው ሳምንት በማረሚያ ቤቱ የተቀሰቀሰውን አመፅ ተከትሎ በአካባቢው የነበረውን የተጠናከረ ጥበቃና የእሰረኞችን ሁኔታ ለማየት ወደሥፍራው የተጓዘው የጋዜጣው ዘጋቢ ይህንን አረጋግጧል። ለእስረኞች ማስጠንቀቂያ በመስጠቱ ለቤተሰቦቻቸው በግቢው ውስጥ ስላለው ሁኔታ እንዳይገልፅ መደረጉ የተገለፀላቸውም ለሦስተኛ ወገን እንዳይናገሩ ስላስጠነቀቁ ምንም ዓይነት መረጃ ከመስጠት ተቆጥበው እንደነበር ለማወቅ ተችሏል።</p>

<p>በግቢው ውስጥ ይሰጥ የነበረው የማታ ትምህርት ከሰኞ እስከሐሙስ ድረስ ተቋርጦ እንደነበርም ታውቋል።</p>

<p>አንዳንድ ወገኖች እንደሚሉት በፌዴራል ፖሊስ አባላት አስገዳጅነት ከከርቸሌው የተወሰዱት እስረኞች ወደሸዋ ሮቢት እስር ቤት ሳይላኩ አልቀረም። የእስር ቤቱ ባለሥልጣናት በስልክ ተጠይቀው ስለሁኔታቸውም ስም ወይንም የተደወለበት የስልክ ቁጥር ተጠቅሶ እንዳይገለፅ የዚህ ዜና ዘጋቢ አስጠንቅቀውታል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 20 ቀን 1995</a></p>

</body>
</html>	














