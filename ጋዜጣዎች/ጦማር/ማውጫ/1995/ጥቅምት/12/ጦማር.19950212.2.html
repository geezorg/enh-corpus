<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴፓ ከመኢአድ ለመዋሀድ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"></h1>


<p>የኢትዮጵያውያን ዴሞክራሲያዊ ፓርቲ(ኢዴፓ) በቅርቡ ከመላው አማራ ሕዝብ ድርጅትነት ወደ መላው ኢትዮጵያ አንድነት ድርጅትነት ከተለወጠው ብሔራዊ ፓርቲ ጋር የመዋሃድ ፍላጎት እንዳለው ጠየቀ።</p>

<p>ኢዴፓ በቁጥር ኢዴፓ 696/95 ጥቅምት 8 ቀን 1995 በሊቀመንበሩ ፊርማ ለመኢአድ በፃፈው ደብዳቤ በኢዴፓና በመኢአድ መሀከል ውህደት ለመፍጠር የሚያስችልና በድርድር የማይቻቻል ልዩነት አለ ብሎ እንደማያምን ገልጿል፣ ሁለቱ ፓርቲዎች ውህደት መፍጠር የሚያስችላቸውን የጋራ ውይይት ለመጀመር ጠይቋል።</p>

<p>ኢዴፓ፣ ለመኢአድ የፃፈው የውህደት ጥያቄ ደብዳቤ ሙሉ እንደሚከተለው የሰፈረው ነው።</p>

<p>"ኢዴፓ በፖለቲካ ፕሮግራሙ ቁጥር 2. ላይ ተቃዋሚ ፓርቲዎች ከትብብር እስከ ውህደት በሚያደርጉት ግንኙነት ግንባር ቀደም ሚና የመጫወት ፍላጐት ያለው መሆኑን ገልጿል። በዚህም መሠረት ከተመሠረተ ጊዜ ጀምሮ በሀገሪቱ ውስጥ ከሚገኙ ኅብረብሔራዊ ፓርቲዎች ጋር ውህደት የመፍጠር፣ በብሔረሰብ ደረጃ ከተደራጁ ፓርቲዎች ጋር ደግሞ ኅብረት የመፍጠር ጥረት ሲያደርግ ቆይቷል። በእስካሁኑ ጥረቱም ከኢትዮጵያ ዴሞክራሲያዊ እንቅስቃሴ ቡድን (ኢዳግ) ጋር ውህደት የፈጠረ ሲሆን ከኢትዮጵያ ዴሞክራሲያዊ ኅብረት ፓሪቲ (ኢዲህፓ) ጋር ደግሞ ውህደት ለመፍጠር የሚያስችል የቅድሚያ ስምምነት ተፈራርሞ ውህደት በመፍጠር ሂደት ላይ ይገኛል። በተመሣሣይ ሁኔታ በእናንተ በኩልም ከአማራጭ ኃይሎች ምክር ቤት ጋር ኅብረት በመፍጠር የድርድር ሂደት ላይ ይገኛል።</p>

<p>ነገር ግን በቅርብ ጊዜ የቀደሞው የመላው አማራ ሕዝብ ድርጅት ወደ መላው ኢትዮጵያ አንድነት ድርጅት ያደረገውን የአደረጃጀት ለውጥ አስመልክቶ የኢዴፓ ሥራ አስፈፃሚ ኮሚቴ ባደረገው ውይይት ከአሁን ቀደም ለኅብረብሔራዊ ድርጅቶች ኢዴፓ የውህደት ጥያቄ እንዳቀረበው ሁሉ አሁንም ለመኢአድ የውህደት ጥያቄ ማቅረብ እንዳለበት ወስኗል።</p>

<p>ኢዴፓ በአንድ በኩል ከራሱ ውህደት የመፍጠር ፍላጐት በመነጨ፣ በሌላ በኩል ደግሞ የቀድሞው ድርጅታችሁ መዐሕድ መኢአድነት እንዲቀየት ካስፈለገበት ምክንያት አንዱ ከሌሎች ድርጅቶች ጋር ውህደት ለመፍጠር የሚያስችል እንቅስቃሴ ለማድረግ ታስቦ መሆኑን በእናንተ በኩል የተገለፀውን መነሻ በማድረግ ነው ይህንን የውህደት ጥያቄ ለማቅረብ የቻልነው።</p>

<p>በኛ እምነት/ ከሌሎቹ ፓርቲዎች ጋር ኅብረት ለመፍጠር የምናደርገው ጥረት እንደተጠበቀ ሆኖ ኢዴፓና መኢአድ ለውህደት ቢበቁ ለወቅቱ የኢትዮጵያ ሕዝብ ትግል አንድ ትርጉም ያለው ተጨባጭ ውጤት መሆኑን ስለምናምንና በአሁኑ ወቅት በኢዴፓና በመኢአድ መካከል ውህደትን ለመፍጠር የማያስችልና በድርድር የማይቻቻል ልዩነት አለ ብለንም ስለማናምን ሁለቱ ፓርቲዎች ውህደት መፍጠር የሚያስችለንን የጋራ ውይይት እንድንጀምር በአክብሮት እንጠይቃለን።"</p>

<p>ይህ በዚህ እንዳለ በአሁኑ ወቅት በሀገራችን የተከሰተውን የረሀብ አደጋ የምግብ እጥረት ለደረሰባቸው ወገኖች መርጃ እንዲውል ከድርጅቱ አባላት የተሰበሰበውን ብር 5030 (አምስት ሺህ ሰላሳ ብር)ለአደጋ መከላከያ ኮሚሽኑ ለማስረከብ መወሰኑን የሚገልፅ ደብዳቤ ከኢዴፓ ለኮሚሽኑ መፃፉን ለማወቅ ተችሏል።</p>

<p>ኢዴፓ በቁጥር ኢዴፓ 628/95 ጥቅምት 8 ቀን 1995 ለኮሚሽኑ በፃፈው የእርዳታ ልገሳ መግለጫ ደብዳቤው ላይ እንደገለፀው፣ ከገንዘብ እርዳታው በተጨማሪ የድርጅቱ አባላት አስፈላጊ ሆኖ በተገኘ ጊዜ በረሀብ የተጐዳውን ሕዝብ ለመርዳት የሞያና የጉልበት አስተዋጽኦ ለማበርከት እንዲቻለው አንድ የገንዘብ ማሰባሰቢያ ዝግጅት ማድረግ መፈለጉንና ይኼው ታውቆእርዳታውን ለማሰባሰብ ያስችለው ዘንድ የአደጋ መከላከያና ዝግጁነት ኮሚሽን ጊዜያዊ ፈቃድ እንዲሰጠው ጥያቄ አቅርቧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 12 ቀን 1995</a></p>

</body>
</html>	














