<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእርዳታ እህል የፖለቲካ መሣሪያ እየሆነ መሆኑ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የእርዳታ እህል የፖለቲካ መሣሪያ እየሆነ መሆኑ ተገለፀ</h1>


<p>በደቡብ ኢትዮጵያ በኮንስ ልዩ ወረዳ ለምግብ እህል እጥረት ለተጋለጡት ዜጐች የሚላከውን የእርዳታ እህል የፖለቲካ መሣሪያ የማድረጉ ሁኔታ ከጊዜ ወደ ጊዜ እየተባባሰ መሄዱን የኮንሶ ሕዝባዊ ዴሞክራሲያዊ ሕብረት (ኮሕዲህ) የተባለው ፓርቲ ባሰራጨው መግለጫ አጋልጧል።</p>

<p>"የእርዳታ እህል ከውጭ የሚመጣበት ዓላማው ምንም ዓይነት የፖለቲካ፣ የኃይማኖት፣ የጐሣ፣ የዘር፣ የፆታ ወዘተ ልዩነት ሳይደረግባቸው በሰብአዊነት ብቻ ለረሃብ አደጋ የተጋለጡትን ዜጐች ከሞት ለመታደግ መሆኑ የታወቀ ሲሆን ከዚህ ቅዱስ ዓላማ በተቃራነ የአካባቢው ገዥ ፓርቲ ባለሥልጣናት የእርዳታ እህሉን የፖለቲካ መሣሪያ በማድረግ ሕዝቡን የራሳቸው ፓርቲናየተቃዋሚ ደጋፊዎች በመከፋፈል፣ አይደግፉኝም የሚሏቸውን የሰብዓዊ እርዳታውን እህል እየከለከለ ለራሱ አባላትና ደጋፊዎች ብቻ እደላውን ያለሐፍረት እያከፋፈለው ይገኛል" ሲል የፓርቲው መግለጫ ገልጿል።</p>

<p>"የኮንሶ ልዩ ወረዳ ገዥ ፓርቲ ባለሥልጣናትና ካድሬዎች ከአሁን ቀደም በተለያዩ ምርጫ ወቅቶች የእርዳታ እህልን ከሰብዓዊነት ውጭ የግላቸው አስመስለው በፖለቲካ መሣሪያነት ተጠቅመው፣ የምርጫ ሂደቱን ያዛቡበት፣ የፖለቲካ አመለካከት ልዩነቶች የተዋጉበትና ሰብአዊና ዴሞክራሲያዊ መብቶችን የረገጡበት ሳያንስ አሁን ደግሞ ከሁለት ዋና ዋና የተሐድሶ ምዕራፎች በኋላ ያው ታጥቦ ጭቃ፣ አድሮ ቃሪያ ሆነው በሙስና መዘፈቃቸው በእጅጉ ያሳዝናል" ሲል የፓርቲው መግለጫ አክሎ ገልጿል።</p>

<p>የሰብዓዊ የእርዳታ እህልን ለፖለቲካ መሣሪያነት መጠቀሙን የዓለም አቀፍ ማኅበረሰብና ለጋሽ ድርጅቶች ከማውገዝ አልፈው የኢትዮጵያ መንግሥት በሙሰኞቹም ላይ ተገቢ ሕጋዊ እርምጃ እንዲወሰድ አግባባዊ ጫና እንዲያሳድሩ በፓርቲው ሊቀመንበር በዶክተር ሻኮ አቶ ኮራ ፊርማና በፓርቲው ማኅተም የተሰራጨው መግለጫ አመልክቷል። በየገጠሩ ያሉ የገዥው ፓርቲ ካድሬዎች በድርቅ በተጐዱ አካባቢዎች የሚገኙ ዜጐችን በገዥው ፓርቲ ደጋፊነትና ተቃዋሚነት እየፈረጁ በልመና የሚመጣውን የእርዳታ እህል የፖለቲካ ሥራ እንደሚሠሩበት ተደጋግሞ መገለፁ የሚዘነጋ አይደለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 19 ቀን 1995</a></p>

</body>
</html>	














