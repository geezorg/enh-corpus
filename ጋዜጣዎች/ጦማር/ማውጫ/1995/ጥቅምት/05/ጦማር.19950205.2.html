<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚዛን ተፈሪ ከ300 በላይ ገበሬዎች ታስረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሚዛን ተፈሪ ከ300 በላይ ገበሬዎች ታስረዋል</h1>


<p>በደቡብ ምዕራብ ኢትዮጵያ "ሸኮ ዞን" ተብሎ በሚታወቀው ክልል በቴፒ አካባቢ ተከስቶ በነበረው ግጭት ምክያት መንግሥት በቁጥጥር ሥር ያዋላቸው 320 የሚደርሱ ገበሬዎች ከቤተሰቦቻቸው ርቀው በሚዛን ተፈሪ ወህኒ ቤት ታስረው እንደሚገኙ ከአንዳንድ የገበሬዎቹ ቤተሰቦችና ለጉዳዩ ቅርበት ካላቸው ምንጮች የተገኘው መረጃ አመልክቷል።</p>

<p>"ቆርጫ፣ ፃኑ፣ ቦጪ፣ ደሪሙ" እና "ኢንድሪስ" በመባል ከሚታወቁ በቴፒ ከተማ አካባቢ ከሚገኙ ቀበሌ ገበሬ ማኅበራት የተያዙት ገበሬዎች የቀበሌ ታጣቂዎች አርሶ አደር ካድሬዎች የቀበሌ አመራሮች ሲሆኑ የታሠሩበት ምክንያት በመጋቢት 2 ቀን 1994 በተፈጠረው ግጭት ሰው በመግደል ወንጀል ተጠርጥረው እንደሆነም ተገልጿል።</p>

<p>ከዚሁ ግጭት ጋር በተያያዘ የገዥው የኢሕአዴግ ፓርቲ አባላት የሆኑ የሸካ ዞን ባለሥልጣናት የዞኑ ዋና ከተማ በሆነው በማሻ ከተማ በቁጥጥር ሥር ውለው እንደሚገኙ በሥፍራው የሚገኘው የጋዜጣው ዘጋቢ ካገኘው መረጃ ለማወቅ ተችሏል።</p>

<p>ከዚህም በተጨማሪ በቴፒ ወረዳ ፖሊስ ጣቢያ በቁጥጥር ሥር ውለው ከሚገኙት አሥራ አምስት ፖሊሶች መሀከል መ/አ አምባው አምበሉ፤ ወታደር መስፍን ታደሰ፣ ወታደር መላኩ ደቁሽ የተባሉት ለአብነት ተጠቃሾች መሆናቸውን መረጃው አስረድቷል።</p>

<p>ይህ በዚህ እንዳለ በሸካ ዞን በተፈጠረው ውጥረትና ከዚህ ዞን ጋር ተያያዥነት ባላቸው በኦሮሚያና በጋምቤላ ክልሎች ውስጥ ከቅርብ ጊዜ ወዲህ አሳሳቢ እየሆነ በመጣው የፀጥታ ጉዳይ ጋር በተያያዘ ከቴፒ ጀምሮ እስከ ጐሬ ድረስ በርካታ ቁጥር ያለው የመከላከያ ሠራዊት መስፈሩንና የአንዳንድ ቦታዎችም ሠራዊት ከሚፈፅማቸው ሕገወጥ ተግባራት ምክንያት ከኅብረተሰቦች ጋር እየተጋጨ መሆኑን ምንጮቻችን የአካባቢውን ነዋሪዎች በመጥቀስ ገልፀዋል።</p>

<p>ባለፉት ሰላሳና አርባ ዓመታት ውስጥ በአካባቢው ታይቶ በማይታወቅ ሁኔታ በጐሬ ከተማ አውሮፕላን ማረፊያ በቀድሞው አውራጐዳና ግቢ የሰፈረው ቁጥሩ በርካታ የሆነ የመከላከያ ሠራዊት ለዘላቂነት ሊያኖረው የሚችል የጦር ሰፈር እየመሰረተ ሲሆን በጐሬ ከተማና በማሻ መሀከል በሚገኘው "ታገታ" በተባለው ቦታ የሰፈረው ከ2000 በላይ የሆነ የመከላከያ ሠራዊትም የጦር ሠፈር እየመሠረተና በገበሬው መንደር ውስጥ ምሽግ እየቆፈረ እንደሚገኝ የዓይን ምስክሮችን የጠቀሰው ዘገባ አመልክቷል።</p>

<p>በተለይ በቴፒ ከተማ የሰፈረው የመካለከያ ኃይል በትምህርት ቤቶችና በመንግሥት መሥሪያ ቤቶች ውስጥ በመሆኑ የአካባቢውን ኅብረተሰብ ልጆች ከማወኩም በላይ የአስገድዶ መድፈር፣ ሰዎችን አስገድዶ የማሰር፣ በአንዳንድ ቦታዎችም ላይ ነጋዴዎችን አስገድዶ ገንዘብ የመቀበል ተግባር እየተፈፀመ ስለሆነ መንግሥት በጉዳዩ ላይ የቅርብ ክትትል በማድረግ የታጠቀውን ኃይል ሠላማዊ ሕዝብ ከሚኖርበት አካባቢና ከትምህርት ቤቶች በማራቅ ለተፈፀመውም ወንጀል ተጠያቂ የሆኑ የሠራዊቱን አባላት ለፍርድ እንዲያቀርብ የሀገር ሽማግሌዎች እየተማፀኑ መሆናቸውን ዘገባው ገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 5 ቀን 1995</a></p>

</body>
</html>	














