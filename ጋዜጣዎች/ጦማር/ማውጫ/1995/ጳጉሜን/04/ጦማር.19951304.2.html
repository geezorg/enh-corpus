<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢዲዩ ከኢዴፓ ጋር አልተዋሀደም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢዲዩ ከኢዴፓ ጋር አልተዋሀደም"</h2>


<p>"የኢትዮጵያ ዴሞክራሲያዊ ሕብረት ፓርቲ" ወይንም "ኢዲዩ" ተብሎ የሚጠራው ፓርቲ ከኢትዮጵያውያን ዴሞክራሲያዊ ፓርቲ (ኢዴፓ) ጋር የፈፀመው ውህደት "የግለሰቦች እንጂ የፓርቲዎች ውህደት አይደለም" ሲሉ የኢዲዩ አባላት የሆኑና ውህደቱን የሚቃወሙ ሰዎች ለጋዜጣው ገልጠዋል።</p>

<p>በሀገር ውስጥና ከሀገር ውጪ የሚገኙ በርካታ የፓርቲው አባላት ባልመከሩበትና ባልተስማሙበት ሁኔታ በኢዲዩ ስም ከኢዴፓ ጋር የተደረገው ውህደት የስድስት ግለሰቦች ውህደት እንጂ ከ1967 ጀምሮ ለፓርቲው ሕልውና መስዋዕትነትን የከፈሉ አባላት ፍላጐት አለመሆኑን እነዚሁ ምንጮች ገልጠዋል። "ኢዲዩ አሁንም ሕልውናውን እንደጠበቀ አለ" የሚሉት እነዚሁ ወገኖች በኢትዮጵያ ውስጥ በተለይም በሰሜን ኢትዮጵያ የሚገኙትን የፓርቲውን ታጋዮች አዲስ አበባ በመሰብሰብ በጉዳዩ ላይ በይፋ መግለጫ እንደሚሰጡበት የገለፁ ሲሆን ይኼንኑ እንቅስቃሴም ለማስተባበር ከአሜሪካ አዲስ አበባ የገቡ የድርጅቱ አባላት መኖራቸውንም ለማወቅ ተችሏል።</p>

<p>የኢትዮጵያ ተቃዋሚ ድርጅቶች ባለፈው ወር ዋሽንግተን ውስጥ አድርገውት በነበረው ጉባኤ ላይ ከተሳተፉት አሥራ አምስት ፓርቲዎች መሀከል አንዱ የሆነው "ኢዲዩ ተሀድሶ" የተባለው ቡድንም በአሁኑ ወቅት የኢዲዩን ከኢዴፓ ጋር መዋሃድ ከሚቃወመው ቡድን ጋር በመቀላቀል፣ የቀድሞውን ኢዲዩን ማጠናከሩን ምንጮቹ ለጋዜጣው ዘጋቢ በሰጡት ማብራሪያ ገልጠዋል።</p>

<p>በአሁኑ ወቅት አዲስ አበባ ውስጥ ከሚገኘው የውህደቱ ተቃዋሚ ቡድን ጋር እየሠሩ ከሚገኙት መሀከል ከነልዑል ራስ መንገሻ ስዩም ጋር ኢዴፓን ከተቀላቀሉት ሰዎች መሀከል አንዳንዶቹ እየሠሩ መሆናቸውን የሚገልፁ ወገኖች ያሉ ሲሆን፣ እነዚህ በውህደቱ ምስራታ ላይ የነበሩትና በአሁኑ ወቅት በአዲስ አበባ ውስጥ ከሚገኙት ተቃዋሚዎች ጋር እየሠሩ ያሉት ግለሰቦች ተቃውሞው እንዳይሳካ ገጠር የሚገኙት የፓርቲው አባላት አዲስ አበባ ላይ ተሰብስበው አቋም እንዳይወስዱ እያከላከሉ መሆናቸውን እንደደረሱበትም ለጋዜጣው ዘጋቢ ገልጠዋል። እንደምንጮቹ ገለፃ በውህደት ደጋፊዎችና ተቃዋሚዎች መካከል በመመላለስ እየሠሩ የሚገኙት ሴት ናቸው።</p>

<p>የኢትዮጵያ ዴሞክራሲያዊ ህብረት ፓርቲ (ኢዲዩ) ከኢዴፓ ጋር ውህደት ፈፅሞ ስያሜውን "ኢዴአፓ" ብሎ መሰየሙን በይፋ የገለፀው ሰኔ 19 ቀን 1995 ዓ.ም መሆኑ የሚታወስ ነው። በውህደቱ ላይ ስለቀረበው ተቃውሞ የኢዴአፓ የሥራ ኃላፊዎች መልስ እንዲሰጡበት በቅሎ ቤት ወደሚገኘው ጽ/ቤታቸው በስልክ ያደረግነው ሙከራ "የሚመለከታቸው ኃላፊዎች ስብሰባ ላይ ናቸው" በሚል የፀሐፊዎች ምላሽ የተነሳ ሳይሳካ ቀርቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጳጉሜን 4 ቀን 1995</a></p>

</body>
</html>	














