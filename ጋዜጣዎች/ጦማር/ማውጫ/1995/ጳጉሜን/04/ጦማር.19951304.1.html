<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ልዩ አቃቤ ሕግ በቀይ ሽብር ተከሳሾች ላይ ይግባኝ እየጠየቀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ልዩ አቃቤ ሕግ በቀይ ሽብር ተከሳሾች ላይ ይግባኝ እየጠየቀ ነው</h2>


<p>ልዩ ዐቃቤ ሕግ በቀይ ሽብር ወንጀል ክስ በመሠረተባቸውና የፌዴራል ከፍተኛ ፍርድ ቤት ውሳኔ በሰጠባቸው ተከሳሾች ላይ የተሰጠው የቅጣት ውሳኔ አንሷል በማለት በፌዴራል ጠቅላይ ፍርድ ቤት ይግባኝ ጠይቆ መሟገት የያዘ መሆኑን ከፌዴራል ጠቅላይ ፍርድ ቤት ምንጮች የተገኙ መረጃዎች ያመለክታሉ።</p>

<p>በተለይ በአዲስ አበባ በተለያዩ ከፍተኛዎች "የዘር ማጥፋት" ወንጀል ፈጽመዋል በማለት በፌዴራሉ ከፍተኛ ፍርድ ቤት ክስ ተመስርቶባቸው በእስር ላይ ሆነው ሲከራከሩ ቆይተው በፍርድ ቤት የአጭር ጊዜ የእስራት ቅጣት በተወሰነባቸውና በነፃ በተሰናበቱ ላይ ልዩ ዐቃቤ ሕግ በእስር ፍርድ ቤት ውሳኔ ቅሬታ ስላደረበት ለፌዴራል ጠቅላይ ፍርድ ቤት ቅጣቱ አንሶ ተወስኖባቸዋል ባላቸው ተከሳሾች ላይ ቅጣት እንዲከብድ እንዲሁም በነፃ በተሰናበቱት ተከሳሾች ላይ ቅጣት እንዲወሰንባቸው የይግባኝ አቤቱታ አቅርቦ መሟገት የጀመረው ካለፈው ዓመት ጀምሮ መሆኑን መረጃዎቹ አስረድተዋል። </p>

<p>ፍርድ ቤቶች እያገባደድን ባለው ዓመት ለእረፍት ከመዘጋታቸው በፊት ለአብዛኛዎቹ ተከሳሾች መጥሪያ ያደረሳቸው ሲሆን ለመጭው ዓመት ቀጠሮ ተሰጥቷቸዋል።</p>

<p>መጥሪያው ከደረሳቸው መሐከል በአዲስ አበባ የወረዳ ዘጠኝ ተከሳሾች በግንቦት 1994 የፍርድ ውሳኔ ያገኙ ሲሆን በዐቃቤ ሕግ የተበየነው ቅጣት ያንሳል በማለት የይግባኝ አቤቱታ አቅርቦባቸዋል። በዚህ ወረዳ በተለያዩ ዓመታት የእስር ቅጣት ውሳኔ ተላልፎባቸው ከነበሩት ውስጥ እስከ 11 ዓመታት ድረስ ያለፍርድ ውሳኔ ታስረው የነበሩና በመጨረሻም የተወሰነባቸውም ቅጣት እስከ አንድ ዓመት ዝቅ ብሎ ከእስር ከተፈቱ በኋላ ይግባኝ የተባለባቸውና በአካባቢው ከሚታወቁት ግለሰቦች መካከል ስምረት ማሞ፣ አበበ ቀስቶ፣ ውበት አስረስ እና ከተማ ማሩ የሚጠቀሱ ሲሆን ሌሎችም አሉ። ከነዚህ ግለሰቦች ውስጥ አንዳንዶች እስካሁን በእስር የሚገኙ ሲሆን አንዳንዶቹ ግን ከሀገር የወጡና በመንግሥት የሚፈለጉ ናቸው። ልዩ ዐቃቤ ህግ ከላይ በተጠቀሰው ወረዳ በነፃ ከተሰናበቱ ሰዎች መሀከል በዘጠኙ ላይ ይግባኝ ጠይቆባቸዋል።</p>

<p>ልዩ ዐቃቤ ህግ በዚህ ወረዳ በነፃ በተሰናበቱ ዘጠኝ ግለሰቦች ላይ ይግባኝ እንዳለ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጳጉሜን 4 ቀን 1995</a></p>

</body>
</html>	














