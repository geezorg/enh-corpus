<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢተፖድህ የኢትዮጵያ ተጠሪና ሰብሳቢ ቢሮ ተሰብሮ ተመዘበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢተፖድህ የኢትዮጵያ ተጠሪና ሰብሳቢ ቢሮ ተሰብሮ ተመዘበረ</h1>


<p>አዲስ አበባ፦ ፓሪስ ላይ የተመሠረተው የስምንት የኢትዮጵያ ተቃዋሚ የፖለቲካ ድርጅቶች ኅብረት የኢትዮጵያ ተጠሪና የአማራጭ ኃይሎች ም/ቤት ም/ሊቀመንበር የአቶ ክፍሌ ጥግነህ አባተ የግል ቢሮ ባልታወቁ ሰዎች ተሰብሮ ምዝበራ ተፈፅሞበታል።</p>

<p>የአቶ ክፍሌ ቢሮ የተሰበረውና የተመዘበረው ከቅዳሜ መጋቢት 18 ቀን 1991 ምሽት እስከ እሑድ መጋቢት 19 ቀን 1991 ንጋት ድረስ ባለው ግዜ ውስጥ ሊሆን እንደሚችል የተገመተ ሲሆን ቢሯቸው መሰበሩ የተረጋገጠው ሰኞ መጋቢት 20 ቀን 1991 ጧት ነው።</p>

<p>ሳህለሥላሴ ተብሎ በሚታወቀው ሕንፃ ሁለተኛ ፎቅ ላይ የሚገኘው የቢሮው ዋና በር ተሰብሮ በተለያዩ ክፍሎች ውስጥ የሚገኝ ከአምስት ያላነሱ ጠረጴዛዎች መሳቢያዎቻቸው ተሰብረው ተበርብረዋል።</p>

<p>ለጉዳዩ ቅርብ ከሆኑ ምንጮች ለማረጋገጥ እንደተቻለው ሦስት ሺህ ያህል የኢትዮጵያ ብር 200 የአሜሪካ ዶላርና ሃምሳ ፓውንድ ስተርሊንግ ከአንድ ጠረጴዛ መሳቢያ ውስጥ ከመጥፋቱ በስተቀር በቢሮው ውስጥ የሚገኙ ኮምፒውተሮች የፋክስ ማሽን የስልክ ቀፎዎች፣ መፅሐፎችና ልዩ ልዩ የቢሮ ዕቃዎች አልተወሰዱም።</p>

<p>ከምንጮቹ ለመረዳት እንደተቻለው ከሆነ ንብረት ለመዝረፍ የሚመጣ ሌባ ብዙ ጥቅም ሊያገኝበት የሚችላቸው በቀላሉ ሊወሰዱና ሊይዙ የሚችሉ ቁሳቁሶችን ትቶ እንዴት ጥቂት ገንዘብ ብቻ ይዞ ሊሄድ ይችላል? የሚል ጥያቄ አለ።</p>

<p>አቶ ክፍሌ ጥግነህ አባተ በኢትዮጵያ ውስጥ ከሌሉት የኅብረቱ አባላት ከሆኑ ተቃዋሚ የፖለቲካ ድርጅቶች ጋር የሚለዋወጡዋቸው መልዕክቶች የሚጻፃፉዋቸው ደብዳቤዎች በአጠቃላይ የፖለቲካ ኅብረቱ የሀገር ውስጥ ማስተባበሪያ ዶክሜንትን በግል ቢሯቸው ውስጥ አስቀምጠው እንደሚሠሩ ይታወቃል። ይህ ዘገባ እስከ ተጠናከረብት ትናንት ጧት ድረስ ከዶክሜንቶቹ ውስጥ የተወሰዱ ስለመኖራቸው የተገኘ ማረጋገጫ የለም።</p>

<p>አንዳንድ ወገኖች እንደሚሉት ድርጊቱ የተፈፀመው በሌቦች ካሆነ፣ በቢሮው ውስጥ የነበሩት የፖለቲካ ሰነዶች ተፈትሸዋል፣ ወይም ፎቶግራፍ ተነስተዋል የሚል ግምት ሲሰነዝሩ፤ በሌላ በኩል ደግሞ እርምጃው የተወሰደው አቶ ክፍሌንና እርሳቸው የወከሉትን ኅብረት ለማስፈራራት እና ሽብር ለመፍጠር ነው የሚሉም አሉ። ቢሮው የተዘጋው ቅዳሜ ከቀኑ 10:00 ሰዓት ላይ በመሆኑ ምናልባት ቅዳሜውኑ ምሽት ተሰብሮ ከሆነ እሑድ ዶክሜንቶች ፎቶ ኮፒ ማስነሳት በቦታው ላይ መመለስ እንደሚቻል ግምታቸውን የሚሰነዝሩ ወገኖች አልታጡም።</p>

<p>ይህ ድርጊት የተፈፀመበት ሕንፃ የኪራይ ቤቶች አስተዳደር ድርጅት ንብረት የሆነና ጥብቅ ጥበቃ ይደረግበታል ከሚባሉት ሕንፃዎች አንዱ መሆኑ የሚታወቅ ሲሆን፣ ፖሊስ ሁኔታውን እየተከታተለው መሆኑንም ለማረጋገጥ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 22 ቀን 1991</a></p>

</body>
</html>	
