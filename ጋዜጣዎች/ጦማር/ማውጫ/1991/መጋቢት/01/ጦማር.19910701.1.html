<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ዩጋንዳን አሸነፈች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ዩጋንዳን አሸነፈች</h1>


<p>የኢትዮጵያ ብሔራዊ የእግር ኳስ ቡድን ለሰባተኛው የመላው አፍሪካ ጨዋታዎች ውድድር ለማለፍ ከዩጋንዳ አቻው ጋር ባደረገው የማጣሪያ ጨዋታ በጠባብ ውጤት አሸነፈ።</p>

<p>የኢትዮጵያ ቡድን በ26ኛው ደቂቃ ባስቆጠራት አንድ ብቸኛ ግብ ነበር ጨዋታውን ያጠናቀቀው። ይህች ግብም ልትገኝ የቻለችው በተገኘ የቅጣት ምት ሲሆን በቀጥታ መትቶ ያገባው አንተነህ ፈለቀ ነው።</p>

<p>በሀገሩ ላይና በወገኖቹ ፊት ተጫውቶ ዕድሉን ያልተጠቀመው የኢትዮጵያ ቡድን እንዳገኘው የጨዋታ ብልጫ ውጤቱ ያነሰ ነው። ኳስ በመያዝና በተደጋጋሚ ወደተጋጣሚ ቡድን የግብ ክልል በመድረስ የተሻለ የነበረው ቡድናችን ያገኘውን ዕድል አልተጠቀመም።</p>

<p>የዩጋንዳ ቡድን በዕለቱ ያሳይ የነበረው ጨዋታ ኃይል የተቀላቀለበት በመሆኑ የጨዋታውን ውበት ቀንሶታል። ዩጋንዳዎች በመረጡት የኃይል እንቅስቃሴ በመግፋታቸው የቢጫና የቀይ ካርድ ሰለባ ሆነዋል። ሁለቱ ቡድኖች ያደረጉት የመጀመሪያ ግማሽ ጨዋታ በኢትዮጵያ ቡድን የጨዋታ ብልጫና የውጤት የበላይነት ተጠናቋል።</p>

<p>ሁለተኛው ግማሽ ከተጀመረም በኋላ ቢሆን የተሻለ እንቅስቃሴ የነበረው የኢትዮጵያ ቡድን ቢሆንም ተጨማሪ ግብ ሳያስቆጥር በመጀመሪያ ግማሽ በተገኘ ግብ ዘጠናው ደቂቃ ተጠናቋል። በዚህ የጨዋታ ክፍለ ጊዜ ዩጋንዳውያን በኃይል ላይ የተመረኮዘውን ጨዋታቸውን በመግፋታቸው ነው ሁለት ተጫዋቾቻቸው በቀይ ካርድ ከሜዳ ሊወጡ የቻሉት።</p>

<p>በጠዘኝ ተጫዋች መጫወት የግድ የሆነባቸው ዩጋንዳዎች አጥቂዎችን በተከላካይ በመቀየር ቀሪውን የጨዋታ ሰዓት በዚያ ውጤት ለመፈፀም ያደረጉት ጥረት ተሳክቶላቸዋል። በአንፃሩ የኢትዮጵያ ቡድን በዚህ አጋጣሚ ሊጠቀም አለመቻሉ ብዙውን የስፖርት አፍቃሪ አሳዝኗል።</p>

<p>ሁለቱ ቡድኖች ከሁለት ሣምንት በኋላ የመልስ ጨዋታቸውን በዩጋንዳ ያደርጋሉ ተብሎ ይጠበቃል። ያገኘውን መልካም ዕድል ሳይጠቀምበት የቀረው የኢትዮጵያ ብሔራዊ ቡድን በመልሱ ጨዋታ የዩጋንዳን የኃይል ጨዋታ ተቋቁሙ በድል ለመመለስ ከባድ ቢሆንበትም ጠንክሮ መስራት ይጠበቅበታል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 1 ቀን 1991</a></p>

</body>
</html>	
