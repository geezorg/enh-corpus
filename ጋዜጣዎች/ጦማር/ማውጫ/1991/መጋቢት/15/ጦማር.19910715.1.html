<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሳያስ የክት ጦር ወደ ውጊያ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢሳያስ የክት ጦር ወደ ውጊያ ገባ</h1>


<p>አዲስ አበባ፦ በባድመና አካባቢው አሳፋሪ ውድቀት ከደረሰበት በኋላ የሻዕቢያ መንግሥት በተከታታይ የተሰነዘረበትን ምት ለመቋቋም ለክፉ ቀን ያስቀመጠውንና የመጨረሻ ወሳኝ ጦሩ አድርጎ የሚገምተውን ኃይል በፆረናና በዛላንበሳ ግንባር ውጊያ ማስገባቱን ከመከላከያ ምንጮቹ ከተገኘው ዘገባ ለማወቅ ተችሏል።</p>

<p>እንደ ምንጮቹ ዘገባ ከሆነ ሻዕቢያ ወደግንባር ያስገባው የኢሳያስ አፍወርቂ ልዩ ጦር ተብሎ የሚጠራው «ናደው» የተሰኘው ኮር ነው ተብሏል። ይህ ሜካናይዝድ የሆነው ጦር በመንግሥቱ ኃ/ማርያም ዘመን «ናደው ዕዝ» በመባል የሚታወቀውን የጦር ክፍል ከሳህል አውራጃ ባወጣው ነባር ሃይልና «ቀይ እንባባ» እየተባሉ ከሚታወቁ ሳህል በረሃ ምሽግ ውስጥ ተወልደው ምሽግ ውስጥ ባደጉ ወጣቶች የተገነባ ጦር ነው ተብሏል።</p>

<p>ይህ ጦር ባለፉት ሳምንታት ውስጥ በተደረጉት ውጊያዎች በፆረናና ሀዘቦ ግንባሮች በቅናፍራ ላይ ከፍተኛ የመከላከል ውጊያ ማድረጉንና ከቁንንና ቁኒቶ አካባቢ ተነስቶ ሰንዐፈ ላይ የሰፈረውን የሻዕቢያ ጦር ለመምታት ባለፈው ሐሙስ የተንቀሳቀሰውን የወገን 24ና ክፍለ ጦር ገጥሞት እንደነበር ለማወቅ ተችሏል። እንደ ምንጮቹ ገለጣ ይህ የኢሳያስ የክት ጦር በሰንዐፈ ግንባር ጠንካራ ምት ቀምሶ ወደ ኋላ ቢያፈገፍግም ሥፍራውን ያስለቀቀው 24ኛው ክ/ጦር እስከ አሁን በሥፍራው ላይ ይኑር አይኑር ለማወቅ አልተቻለም።</p>

<p>ቅናፍራ ከአሥመራ 90 ኪ.ሜትር ወደ ደቡብ ርቆ የሚገኝ ሥፍራ ሲሆን «ደረ አንቶ» በሚባለው አካባቢ በሚገኘው ታዋቂና ጥርስማ በሆነው «ተኽሎ» ተራራ ላይ ብዙ መውጣትና መውረድ የተፈፀመበት ውጊያ መደረጉን ምንጮቹ ገልጠዋል። የተኽሎን ተራራ መያዝ ማለት ፆረናንና ሰገነይቲን ሙሉ በሙሉ መቆጣጠር በመሆኑ በሁለቱም ወገን በዚህ ሥፍራ ላይ የሚደረገው ተጋድሎ እልህ አስጨራሽ መሆኑ ተነግሯል።</p>

<p>ከዚህም ሌላ በሸምበቆ፣ በሽላሎ፣ በሽብሽቢትና በተንከምቢያ አካባቢ የተፈጠረበትን ጫና ለማርግብና የኢትዮጵያ ጦር ወደፊት ሊገሰግስ ይችላል በሚል ፍርሃት ሻዕቢያ በሸንበቆ ግንባር የመልሶ ማጥቃት ሙከራ ማድረጉንና በዚሁ ግንባርም የመሄድና የመምጣት ያልተቋረጠ ውጊያ በመካሄድ ላይ እንዳለ አካባቢውን ከተመለከቱ የዓይን ምስክሮች መረጃ ለመረዳት ተችሏል።</p>

<p>ኢትዮጵያ ያሰለፈችው እግረኛም ሆነ ሜካናይዝድ ጦር በጥሩ ሁኔታ ላይ እንዳለ የሚያምኑት እነዚህ ምንጮች 5ኛ ብርጌድ የተባለው መቺ ኃይል ግን በርካታ አኩሪ ሚና እንደተጫወተ መገንዘባቸውን ተናግረዋል። ይህ ብርጌድ የትግራይ ተወላጆች ከሆኑ የቀድሞ ጦር አባላትና በትግራይነባር ሕዝባዊ ሠራዊት አባላት በፈቃደኝነት የተቋቋመና የጠላትን ጦር አስቸጋሪ ምሽጎች በፊትና በጀርባ በመግባት እያስጨነቀ ያለ ብርጌድ መሆኑ በተቀረው የሠራዊቱ አባላት ዘንድ እንደሚታመን ገልጠዋል።</p>


<p>የኢትዮጵያ ጦርና የአካባቢው ሕዝብ በተለይ በአየር ኃይሉ ላይ ከፍተኛ ግምትና እምነት እንዳላቸው ከባድመ ድል ወዲህ ትግራይና አውደ ግንባሮቹን ከጎበኙ ገለልተኛ ወገኖች ጥቅል ግምገማ ለመረዳት ተችሏል። በተያያዘ ዜና አንዳንድ የዲፕሎማቲክ ምንጮች እንደሚሉት በአሁኑ ጊዜ በእገላ ወረዳ አካባቢ ምንም ውጊያ እንደሌለና አካባቢውም ሙሉ በሙሉ ከጠላት ነፃ መሆኑን ይናገራሉ።</p>

<p>ይህ በዚህ እንዳለ ምንም እንኳን በጦርነቱ ከሁለቱም ወገን የተጎዳው ሰብዓዊ ኃይልና የወደመው ንብረት ከፍተኛ ቢሆንም፣ ኢትዮጵያ ገና ሙሉ ኃይሏን መጠቀም እንዳልጀመረች «አፍሪካን ኮንፌዴንሻል» የተሰኘ ዜና መጽሔት ባለፈው ወር እትሙ ገልጧል። እንደ ዜና መጽሔቱ ዘገባ ኢትዮጵያ በዛላንበሳ፣ በአሊቴናና በቡሬ ግንባሮች ዘመናዊ መሣሪያ የታጠቁና በውጊያ የተፈተኑ የውጊያ ኃይሎች አሏት ብሏል።</p>

<p>ኢትዮጵያ ሱክ ሆይ-27 የተባለ ዘመናዊ ጄት ባለቤት በሆነችበት አጋጣሚ ኤርትራም የሚግ-29 የተባለ ዘመናዊ ጄት ባለቤት መሆኗን ከገለፀ በኋላ ሁለቱም ሀገሮች በእነዚህ ዘመናዊ አውሮፕላኖች ለመጠቀም ብቃት እንደሌላቸው አስቀድሞ ቢገመትም ለማመን በሚያስቸግር ሁኔታ ኢትዮጵያ ሱክሆይ (ጽኡ)27 የተሰኘውን ጄት በራሷ አብራሪዎች መጠቀም ጀምራለች ብሏል።</p>

<p>በመጨረሻም ኢትዮጵያ ቀላል መሣሪያዎችን ከቻይና፣ ታንኮችን ከቡልጋሪያ፣ የግንኙነት መሣሪያዎችን ከፈረንሳይ መግዛቷን ገልጦ፤ ኤርትራ ታንኮችንና ጥይቶችን ከሩማኒያና ከቡልጋሪያ መሸመታቸውን አፍሪካ ኮንፌዴሻል ገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 15 ቀን 1991</a></p>

</body>
</html>	
