<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውኃ ጉዳይ ወደ ኃይል ትግል መለወጡ አይቀርም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የውኃ ጉዳይ ወደ ኃይል ትግል መለወጡ አይቀርም</h1>


<p>ናይሮቢ፦ በአባይ ወንዝ ተፋሰስ ውስጥ በሚገኙትና በወንዙ በቀጥታም ሆነ በተዘዋዋሪ በሚጠቀሙ አሥር የአፍሪካ ሀገሮች መሐከል በቅርብ ጊዜያት ውስጥ የኃይል ትግል ሊኖር እንደሚችል «ዴይሊኔሽን» የተባለው የኬንያ ታዋቂ ጋዜጣ ዘግቧል።</p>

<p>ጋዜጣው በቅርቡ ሀሩሻ ታንዛኒያ ውስጥ የተካሄደውን የስምንት የተፋሰሱን ሀገሮች ስብሰባ መነሻ በማድረግ እንደ ዘገበው ምንም እንኳን የሀሩሻው ስብሰባ በውኃው አጠቃቀም ላይ በስምምነት ቢጠናቀቅም፣ ለወደፊቱ በኢትዮጵያ፣ በግብፅና በሱዳን መሐከል የኃይል ትግል መኖሩን የሚጠቁሙ ክስተቶች እንዳሉ ገልጧል።</p>

<p>በዚህ ስብሰባ አማካይነትም፣ አዲስ የውኃውን አጠቃቀም ሕግ የሚያወጣ ኮሚቴ መሰየሙን የገለፀው ይኼ ዘገባ፣ ኢትዮጵያና ዩጋንዳ የሕዝባቸውን የውኃ ፍላጐት ለማሟላትና የሃይድሮ ኤልክትሪክ ቴክኖሎጂን ለማስፋፋት በአባይ ወንዝ የመጠቀም ፍላጎት እንዳላቸው አብራርቷል።</p>

<p>እንደ ጋዜጣው ተጨማሪ ዘገባ፣ የክልሉ መንግሥታት ያለምንም ችግር ሀብቱን በጋራ መጠቀም መቻል ነበረባቸው። ይሁንና ከጊዜ በኋላ ሱዳን ግብፅ አሁን ደግሞ ኢትዮጵያ በአባይ ውኃ አጠቃቀም ላይ ግጭት ፈጥረዋል። በዩጋንዳ በኩል በወንዙ ላይ ግድብ የመሥራት ፍላጎት አለ።</p>

<p>የሱዳን መንግሥትም እያደገ የሚሄደውን የሕዝቡን ብዛት ለመመገብ ከዓባይ ብዙ ውኃ የመጠቀሙ ፍላጎት በመጨመሩ በ1959 (እ.ኤ.አ) ከግብፅ ጋር በደረሰው ስምምነት ታገኝ የነበረውን ድርሻ በማሳደግ ረገድ ማሻሻል ይፈልጋል። ግብፅ በበኩሏ የራሷን ድርሻ 100 ፐርሰንት እንደምትጠቀም በመግለፅ ሱዳን ከድርሻዋ ግማሽ ያህሉን ባለመጠቀሟ ድርሻዋን ማሳደግ የለባትም ብላ ትከራከራለች። ግብፅ ፍላጎቷ ከአባይ የምታገኘው ጥቅም እንዳይቋረጥ ማረጋገጥ ነው። ኢትዮጵያም ሆነች ሱዳን በዚህ ስምምነት ውስጥ አልተካተቱም።</p>

<p>ግብፅ ከምታገኘው የዓባይ ውሃ 80% የሚሆነው የሚነሣው ከኢትዮጵያ ነው። በአሁኑ ወቅትም ኢትዮጵያ የመስኖ ልማትና የኃይድሮ ኤልክትሪክ ኃይል ማመንጨት ሥራ የመሥራት ፍላጎት አላት። ኢትዮጵያ ይህን የማድረግ መብት እንዳላትም የምታስበው የሕዝቧን ኑሮ ለማሻሻል ብቻ ሳይሆን የሕዝቧን የውኃ ፍላጎትንም ለሟሟላት ነው።</p>

<p>ሱዳንም ሆነ ግብፅ በዚህ ዓይነት እንቅስቃሴ ተጠቂ (ተጎጂ) መሆናቸውም አይቀርም። ባለሙያዎች ኢትዮጵያ ይህን ብታደርግ በሚፈሰው ውኃ ላይ ተፅዕኖ ቢያሣድርም ተጎጂ አይሆኑም ይላሉ። ምክንያቱም የሚተነውን ውኃ መጠን ያህል እንኳ አይሆንምና ነው። ከናስር ግድብና ከቪክቶሪያ ኃይቅ ላይ ብቻ በዓመት 10 ቢሊዮን ኪዮቢክ ውሃ በትነት ይነሣልና ይላሉ የውኃ ምሁራን፤ እንደ ዴይሊኔሽን ዘገባ።</p>

<p>በተያያዘም ዩጋንዳ ያሰበችው የኃይድሮ ኤልክትሪክ ኃይል ማመንጫ ግድብ ሥራ በውኃ ክፍፍሎቹ ላይ ተፅዕኖ ሊያሳድር ስለሚችል አወዛጋቢ ጉዳይ ነው።</p>

<p>የውኃው ጉዳይ ወደ ኃይል ትግል መለወጡ አይቀርም። በተለይም ይህ ግጭት የሚጎዳው በውኃው አጠቃቀምና የበላይነቱን በመያዝ ረገድ አብይ ሚና በሚጫወቱት በግብፅ፣ በሱዳንና በኢትዮጵያ መሀል ነው ሲል ጋዜጣው ሀተታውን ደምድሟል።</p>

<p>የአባይት ተፋሰስ የሆኑትና ከአባይ ወንዝ በቀጥታም ሆነ በተዘዋዋሪ ተጠቃሚ የሆኑት አሥር ሀገሮች፣ ኢትዮጵያ፣ ሱዳን፣ ዩጋንዳ፣ ሩዋንዳ፣ ቡሩንዲ፣ ዲ.ሪ ኮንጎ፣ ታንዛኒያ፣ ኬንያ፣ ኤርትራና ግብፅ ናቸው።</p>

<p>በተለይ ከአባይ ውሃ በስተቀር ምንም ዓይነት ፖለቲካዊም ሆነ ኢኮኖሚያዊ ህልውና የሌላት ግብፅ በተፋሰሱ ሀገሮች በተለይም በምንጩ አካባቢ ምንም ዓይነት የውኃውን መጠን የሚጎዳ ተግባር እንዲከናወን አትፈልግም። በዚህም መሠረት የተፋሰሱ ሀገሮች ከልማት ይልቅ ወደ ጦርነቱ እንዲያተኩሩ ግፊትና ድጋፍ ከመስጠት አትመለስም የሚሉና የቆዩ አዳዲስ እምነቶች እየተንፀባረቁ ናቸው።</p>

<p>ግብፅ ለኤርትራ መንግሥት የጦር መሣሪያና የመረጃ ድጋፍ እያደረገችላት መሆኑ የሚታወቅ ሲሆን አሜሪካም ግብፅን በብዛት እያስታጠቀቻት መሆኑ የሚዘነጋ አይደለም።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 29 ቀን 1991</a></p>

</body>
</html>	
