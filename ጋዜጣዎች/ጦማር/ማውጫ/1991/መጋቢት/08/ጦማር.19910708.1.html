<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእገላው ጦርነት እንዲቆም ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የእገላው ጦርነት እንዲቆም ተጠየቀ«/ሰራ></h1>


<p>ዋሽንግተን፦ በፆረናና በዛላንበሳ መካከል ገርሁ ሰርናይና በደብረዳሞ አቅራቢያ በሚገኘው ለም አካባቢ በሆነው በእጋላ የተከፈተው የኢትዮ ኤርትራ ጦርነት እንዲቆምና ሁለቱም አገሮች ለአ.አ.ድ የመፍትሔ ሀሳብ ተገዥ እንዲሆኑ የተባበሩት መንግሥታት ድርጅት ዋና ፀሐፊ ኮፊ አናን ጠየቁ።</p>

<p>ዋና ፀሐፊው ይኼን ጥያቄ ያቀረቡት ከትናንት ጀምሮ ለሦስት ቀናት በሚካሄደው የአሜሪካና የአፍሪካ የሚኒስትሮች የጋራ ጉባዔ ላይ ነው።</p>

<p>46 የአፍሪካ አህጉር ተወካዮች እንደተካፈሉበት በተገለፀው በዚህ ስብሰባ ላይ ኮፊ አናንና የአሜሪካን መንግሥት የውጭ ጉዳይ ሚኒስትር ወ/ሮ ማድሊን ኦልብራይት የኢትዮ ኤርትራን ግጭት አስመልክተው ንግግር ያደርጋሉ ተብሏል።</p>

<p>በተያያዘ ዜና የተባበሩት መንግሥታት ድርጅት የፀጥታ ም/ቤት የኢትዮጵያንና የኤርትራን ባለሥልጣናት ተቀብሎ ለማነጋገር የሁለቱን ባለሥልጣን መወከሉን የጀርመን ድምፅ ራዲዮ ገልጿል።</p>

<p>ይህ በዚህ እንዳለ ቅዳሜ ከሰዓት በኋላ በከባድ መሣሪያ ድብደባ ጀምሮ እሁድ ጧት ከ2:00 ሰዓት ጀምሮ ወደ አጠቃላይ ውጊያ የተቀየረው የእጋላ ግንባር ውጊያ ውጤት በኢትዮጵያ በኩል የተሰጠ ዝርዝር መግለጫ ባይኖርም በኤርትራ መንግሥት ግን በሁለት ቀን ውጊያ 44 የኢትዮጵያ ታንኮችን ማቃጠሉንና ሁለት ታንኮችን መማረኩን ቢገልጽም በወታደራዊ ግምት የኃይል ሚዛን ትንተና አንፃር ይህን ያህል ታንክ መደምሰስ ፌዝ መሆኑንና ሻዕቢያ የራሱን ሕዝብ ለማታለልና ለሠራዊቱ አጉል ሞራል ለመስጠት የሚነዛ ወሬ መሆኑን የሚገልፁ ወገኖች በርካታ ናቸው።</p>

<p>የባድመ ጦርነት በተካሄደበት ወቅት ሻዕቢያ 31 ታንኮችን አቃጥሎ አራት መማረኩን ገልፆ እንደነበር ሲታወቅ እሁድና ሰኞ በተካሄዱት የእጋላ ግንባር ውጊያዎች ሰኞ 19 ታንክ ማክሰኞ ደግሞ 25 ታንክ በድምሩ 44 ታንክ ማቃጠሉን ገልጿል። ባድመን ጨምሮ ሻዕቢያ አቃጠልኩ የሚለው ታንክ 75 የደረሰ ሲሆን የማረከው ደግሞ ስድስት ደርሷል። የኢትዮጵያ ጦር በሁለቱ ግንባሮች 81 ታንኮችን ማሰለፉ እራሱ የማይታሰብ መሆኑን ባለሙያዎች በትዝብት ይገልፃሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 8 ቀን 1991</a></p>

</body>
</html>	
