<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትናንት የተጠራው የነጋዴዎች ስብሰባ ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ትናንት የተጠራው የነጋዴዎች ስብሰባ ተበተነ</h1>


<p>አዲስ አበባ፦ በአዲስ አበባ ንግድ ምክር ቤትና በኢትዮጵያ ንግድ ምክር ቤት መካከል የተፈጠረውን ውዝግብ አስመልክቶ ጉዳያቸውን በኮሚቴ እንዲያጣራ ኃላፊነት የተሰጠው አጣሪው ኮሚቴ የደረሰበትን ዘገባ ለሌላ ጊዜ ማስተላለፉ ተገለጠ።</p>

<p>በአዲስ አበባው መስተዳድር ሊቀመንበር በሆኑት በአቶ አሊ አብዶና በንግድና ኢንዱስትሪ ሚኒስትር በአቶ ካሣሁን አየለ አማካይነት የተቋቋመው ይኸው ኮሚቴ ትላንት ታህሣሥ 20 ቀን 1990 በአዲስ አበባ ማዘጋጃ ቤት ተሰብስቦ ሪፖርቱን ያቀርባል ተብሎ ሲጠበቅ ለሌላ ጊዜ እንዲተላለፍ ያደረገው በሁለት ምክንያት ነው ተብሏል።</p>

<p>አንደኛው አብዛኛው የንግዱ ህብረተሰብ ወደ ቁልቢ ገብርኤል በመጓዙ ምክንያትና በረመዳን ፆም ሰበብ የተጠሩት ሰዎች ባለመገኘታቸው ምክንያትና የተሰብሳቢው አባላት ቁጥር ማነስ ሲሆን ሁለተኛውና ዋንኛው ሃምሳኛውን ዓመት ሊያከብር በዝግጅት ላይ ያለው የኢትዮጵያ ንግድ ምክር ቤት ፕሮግራም ላይ ተፅዕኖ ያደርጋል በሚል እንደሆነ ከተሰብሳቢዎቹ አባላት ለማወቅ ተችሏል። ስብሰባው ለጥር 14 ቀን 1991 ዓ.ም እንደገና ሊጠራ ተወስኗል።</p>

<p>ይኸው አጣሪ ኮሚቴ ለንግዱ ህብረተሰብና ለሚመለከታቸው ወገኖች ይፋ ያደርጋል የተባለውን ሪፖርት ለመዘገብ የሄዱ የመንግሥት ያልሆኑ ጋዜጠኞች በማዘጋጃ ቤት ዘበኞች እንዲባረሩ ያደረገው ስብሰባ ከመንግሥት ጋዜጠኞች በቀር የግል ጋዜጠኞች ያገደበት ምክንያት ባይታወቅም ገብቶ በመዘገቡ ሁኔታ የተለያየ አስተያየት እንደነበር የጦማር ጋዜጣ ሪፖርተር ገልጧል።</p>

<p>ቀደም ሲል አቶ አሊ አብዶና አቶ ካሣሁን አየለ በመሩት በዚህ ስብሰባ ላይ ለነፃው ፕሬስ ጋዜጠኞች ተከልክሎ እንደነበርና በመሐሉ ግን ተፈቅዶላችኋል ተብለው ገብተው የዘገቡ መሆኑ ይታወሳል። የተመረጠው ኮሚቴ የደረሰበትን ውሳኔ በቀናት ውስጥ ለነጋዴው የመግለፅ ግዴታ ቢጣልበትም ውሳኔው ሳይገለጥ ከሁለት ወራት በላይ ፈጅቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሣሥ 21 ቀን 1991</a></p>

</body>
</html>	

