<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁሴን አይዲድ ኢትዮጵያን እየወነጀሉ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>
 

<h1 class="align-center">ሁሴን አይዲድ ኢትዮጵያን እየወነጀሉ ናቸው</h1>


<p>ትሪፖሊ፦ የመንግሥት አልባዋ ሱማሊያ ዋነኛ አንጃ መሪ የሆኑት የጄኔራል ፋራህ አይዲድ ልጅ ሁሴን አይዲድ «ሱማሌዎች በጎሳ ተከፋፍለው እርስ በእርስ እንዲጣሉና እንዳይረጋጉ የኢትዮጵያ መንግሥት እያደረገ ነው» ሲሉ ሰሞኑን ትሪፖሊ ላይ መናገራቸው የሊቢያ ዜና አገልግሎትን የጠቀሱ ዘገባዎች አመልክተዋል።</p>

<p>ሁሴን አይዲድ በሀገራቸው ውስጥ የተከሰተውን ለስምንት ዓመታት የዘለቀ ጦርነት እልባት ለመስጠትና በሶማሊያ ሕልውና ያለው መንግሥት መልሶ ለማቋቋም በሚያደርጉት ጥረት ውስጥ ከግብፅና ከሊቢያ ጋር ተደጋጋሚና ተከታታይ ግንኙነት ማድረጋቸው የሚታወቅ ነው።</p>

<p>የሊቢያው መሪ ከሌሎች የሶማሊያ አንጃ መሪዎች ጋር፣ ከዓሊ መሐዲ መሐመድና ከኦስማን ዓሊኦቶ ጋር አይዲድን ለማስታረቅ ፍላጎት ማሳደራቸውን የገለጠው ዜና ዘገባ፣ በአሁኑ ሰዓት ሁሉም የሶማሊያ አንጃ መሪዎች በግብፅና በሊቢያ ውስጥ እንደሚገኙ ዘግበዋል። ሁሴን አይዲድ ኢጋድ ጀምሮ የነበረውን የሱማሊያ ችግር የመፍታት ጥረት ኢትዮጵያ እንቅፋት ስትፈጥርበት እንደነበር ከመግለጣቸውም በላይ በኢትዮጵያ መንግሥት ላይ እምነት የለንም ብለዋል።</p>

<p>የሱማሊያን ችግር ለመፍታት የምዕራብ ሀገሮች በኃይል ጭምር ሙከራ ከማድረጋቸውና ተሸንፈው ከመውጣታቸው በተጨማሪ የዐረብ ሊግ፣ ኤርትራ ፀበኞቹን የማቀራረብ ሙከራ ቢያደርጉም ውጤት ያለው ነገር ማስመዝገብ አልተቻለም። የአሁኑ የሊቢያ ጥረትም ከቀደምቶቹ ሀገሮች የተለየ ውጤት ያመጣል ተብሎ አይጠበቅም። የኢሕአዴግ መንግሥት በሶማሊያ በኩል የአልኢትሃድ፣ የኦነግና የኦብነግ የአመፅ እንቅስቃሴ ስለሚያሰጋው፣ ይኼንኑ እንቅስቃሴም በቁጥጥር ሥር ለማዋል በተደጋጋሚ በአዲስ አበባና በሶደሬ ከሶማሊያ አንጃዎች ጋር ስብሰባ መቀመጡ የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሣሥ 21 ቀን 1991</a></p>

</body>
</html>	
