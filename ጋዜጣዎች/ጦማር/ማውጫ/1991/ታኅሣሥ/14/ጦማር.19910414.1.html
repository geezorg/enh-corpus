<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካንን እርምጃ ኢትዮጵያውያን አወገዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካንን እርምጃ ኢትዮጵያውያን አወገዙ</h1>


<p>አዲስ አበባ፦ የአሜሪካ መንግሥት ፕሬዝዳንት ቢል ክሊንተን ምንም መከላከያ በሌላቸው ኢራቃዊያን ላይ እንዲደረግ ባዘዙት የሚሳኤልና የአየር ድብደባ ለሞቱት ኢራቃዊያን ተጠያቂ መሆን እንዳለባቸው ኢትዮጵያውያን ገለጡ።</p>

<p>ስማቸው እንዲገለጥ ያልፈለጉና በተለያዩ የሙያ ዘርፎች የተሰማሩ ኢትዮጵያውያን እንደገለጡት እርምጃው የማን አለብኝነት፣ የጦር መሣሪያ ቴክኖሎጂን በሰብዓዊ ፍጡር ላይ የመሞከር፣ እንዲሁም እምነትን የማጥቃትና የማጥፋት ተግባር ነው ተብሏል።</p>

<p>አንድ የኢፌዴሪ የሕዝብ ተወካዮች ም/ቤት አባል እንደገለጡት፣ አሜሪካ የተባበሩት መንግሥታት ድርጅትን ቻርተው ለማስከበር እንደምትተጋ እየሰበከች፣ የራሷና የሽርኮቿ ጥቅም ጉዳይ ሲሆን ከመንግሥታቱ ድርጅት ፍቃድና ቻርተር ውጪ እንዲህ ዓይነት አሳፋሪ እርምጃ መውሰዷ፣ የአሜሪካ መንግሥት በዓለም ኅብረተሰብ ዘንድ ያለውን ከበሬታ እንዲያጣ ከማድረጉም በላይ ዓለም እንደገና ወደ ሁለት ተፃራሪ ጎራ እንዲከፋፈል ለአዲስ የትብብር ጅምር በር የከፈተ ነው ተብሏል።</p>

<p>አንድ ሌላ የምክር ቤት አባል በተጨማሪ እንደገለጡት፣ የአሜሪካን የእንግሊዝ መንግሥታት የመንግሥታቱን ድርጅት ቻርተር በጉልበታቸው በመጣስ ለፈፀሙት የማን አለብኝነት ተግባር በይፋ ተጠያቂ እስካልሆኑ ድረስ ከአሁን በኋላ «የተባበሩት ድርጅት ቻርተር» ብሎ ነገር ዋጋ አይኖረውም ብለዋል።</p>

<p>በአዲስ አበባ ውስጥ የሚገኙ የአንዲት አፍሪካዊት የዐረብ ሊግ አባል ሀገር ዲፕሎማት ለጦማር እንደገለጡት፤ የአሜሪካና የምዕራባዊያን ፍላጎት በአሸባሪነትና በአክራሪነት ስም የእስልምና ሃይማኖትንና በእምነቱም ዙሪያ የተፈጠረውን አንድነት ለማጥፋት ነው ብለዋል። እንደ እኒሁ ዲፕሎማት ገለጣ ከሆነ ምዕራቡ ዓለም ኮሚኒዝምን ካዳከመው በኋላና ጠንካራውን የሀገሮች የርዕዮተ ዓለም አንድነት ካፈራረሰ በኋላ በዓለም ላይ የቀረውና የሚያስፈራው ኃይል በእምነቱ የተሳሰረው የሙስሊሙ ማህበረሰብ አንድነት ነው ብለዋል።</p>

<p>እስራኤል በፍልስጤሞች ላይ የምትወስደውን እርምጃ፣ ጄኔራል ሳኒአባቻ በአደባባይ በስቅላት የፈጇቸውን ዜጎች የጠቀሱትና አሜሪካ ለጥቅሟ ስትል ችላ ያለችውን ተግባር የጠቀሱት እኒሁ ዲፕሎማት በሊቢያ፣ በሱዳን በፓኪስታንና አሁን ደግሞ በኢራቅ ላይ የተፈፀመው ወንጀል ይኼንኑ የአሜሪካን ፀረ የእስልምና ኅብረት ያንፀባርቃል ብለዋል።</p>

<p>በማያያዝም በተለይም የረመዳን ፆም በተያዘ ማግሥት በፆም ላይ ያሉት ኢራቃውያንን ሕይወት በቦምብ ማጥፋት ማለት ምን ያህል የጭካኔና የአረመኔነት ተግባር እንደሆነ ገምቱት ብለዋል።</p>

<p>«አሜሪካ ለዓለም ኅብረተሰብ አደገኛ እንደምትሆን መታወቅ የነበረበት ዛሬ አልነበረም» ያሉት የዳግማዊ ምኒልክ አጠቃላይ ሁለተኛ ደረጃ ት/ቤት መምህር እንዳሉት ከሆነ ደግሞ፣ አሜሪካ እንደፈለገች ዓለምን ማሽከርከር እንደምትችል ያረጋገጠችው ይነስም ይብዛ ተቀናቃኟ የነበረው የዋርሶ ጦር ቃል ኪዳን ድርጅት እንዲፈርስ ተደርጎ፣ የምሥራቅ ሀገሮችም ተሽመድመደው ኔቶ ብቸኛ ኃይል ሆኖ እንዲወጣ የተደረገ ጊዜ ነው።</p>

<p>«አንድ አውሮፕላንና አንድ ሚሳኤል እንኳን ለመተኮስ አቅም በሌለው መንግሥትና ሀገር ላይ ሁለት መቶና ሦስት መቶ ዘመናዊ ጄት አሰልፎ፣ ያን ያህል የሚሳኤል ቦምብ አራግፎ መፎከር ምን ወንድነት ይባላል?» ሲል ለገሀር ላይ የተጠየቀ የታክሲ ሹፌር ተናግሯል።</p>

<p>መርካቶ ውስጥ በአንድ የራሳቸው ሹራብ ቤት ውስጥ የሚሠሩ ባልና ሚስቶችም በዚህ ጉዳይ ዙሪያ በአስተያየት ሲጣሉ የተስተዋለበት ሁኔታ ተፈጥሯል።</p>

<p>ሚስት በኢራቅ ድብደባ ላይ አስተያየት እንዲሰጡ ሲጠየቁ «ሕዝቡን ከሚያስጨርሱ ሳዳም ሁሴን ለምን ሥልጣን አይለቁም?» ብለው ሲሉ ባል ተናድደው «በዚህ ዓይነት ማንም ጉልበተኛ ከመሬት እየተነሳ ደስ ያላለውን መሪ ከሥልጣን ማውረድ አለብኝ ባለ ቁጥር እየተወረደለትና በጉልበተኛውፍላጐት እየተሾመለት የሚኖርበርት የዓለም ሥርዓት ይፈጠር ነው የምትይው?» ብለዋል።</p>

<p>በመጨረሻም አንድ የሚድሮክ ኮንስትራክሽን ሠራተኛ ሲናገሩ «መፍትሔው፣ አሁን ራሺያ የጀመረችውን ዓይነት እነቻይናንና ሕንድን የመሳሰሉትን የተበታተኑ ሀገሮችን አስተባብሮ አንድ ተፎካካሪ የኃይል ሚዛን መጠበቂያ ትብብር መፍጠርና ተጨማሪ አቅምን ማደርጀት እንጂ የተባበሩት መንግሥታት ድርጅትን ቻርተር መተማመንና ስለሰላም ሲሉ ብቻ እጅን መስጠት መሆን የለበትም» ብለዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሣሥ 14 ቀን 1991</a></p>

</body>
</html>	
