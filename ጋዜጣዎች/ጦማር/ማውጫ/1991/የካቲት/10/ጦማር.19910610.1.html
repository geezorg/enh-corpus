<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ድርጅቶች መግለጫዎችን እያወጡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚ ድርጅቶች መግለጫዎችን እያወጡ ነው</h1>


<p>አዲስ አበባ፦ በቀጥታም ሆነ በተዘዋዋሪ የወቅቱን ሁኔታ በማስመልከት በሀገር ውስጥ የሚገኙ ተቃዋሚ የፖለቲካ ድርጅቶች አቋሞቻቸውን በመግለፅ ላይ ይገኛሉ።</p>

<p>ከእነዚህም መሐከል፣ የኢትዮጵያ የሰላምና የዲሞክራሲ አማራጭ ኃይሎች (ኢሰዴአኃ) ም/ቤት፣ የመላው ዐማራ ሕዝብ ድርጅት (መዐሕድ) እና የኦሮሞ ብሔራዊ ኮንግረስ መግለጫዎች የሚጠቀሱ ናቸው።</p>

<p>የአማራች ኃይሎች ም/ቤት «ለሀገር ሉዓላዊነትና ዘላቂ ሠላም ሁሉም ይሰለፍ» በሚል ርዕስ ባለፈው ሳምንት መጨረሻ በቅርቡ ስለተቀሰቀሰው በኢትዮ ኤርትራ ጦርነት ላይ ያለውን አቋም ይፋ ከማድረጉም በላይ ለሕዝቡና ለተለያዩ ተቋማትም ጥሪ አቅርቧል።</p>

<p>የኦሮሞ ብሔራዊ ኮንግረስም በድርጅቱ ልሳን ቅፅ 2 ቁጥር 2 ላይ የካቲት 8 ቀን 1991 «ተከፍሎ አላልቅ ያለ የኢትዮጵያ ታሪክ ዕዳ» በሚል ርዕስ ሥር ባሰፈረው ሐተታ በወቅቱ ሁኔታ ላይ ድርጅቱ ያለውን አቋም ከመግለፁም በላይ ባለአራት ነጥብ ጥሪ አቅርቧል።</p>

<p>የመላው ዐማራ ሕዝብ ድርጅት (መዐሕድ) በቅርቡ በናዝሬት ከተማ ሊደረግ ታቅዶ በመጨረሻው ሰዓት የተሰናከለውን የሰባተኛ ዓመት የምሥረታ ክብረ በዓል በማስመልከት መግለጫ አውጥቷል። ሦስቱ ድርጅቶች የሰጡዋቸው መግለጫዎች ከዚህ ቀጥለው በቅደም ተከተል ቀርበዋል።</p>

<p align=center><span class="underline">ኢሰዴአኃ</span></p>


<p>«የሻዕቢያ መንግሥት ድንበራችንን በወረራ ጥሶ ሉዓላዊነታችንን ከደፈረበት ከግንቦት ወር 1990 ዓ.ም ጀምሮ የኢትዮጵያ የሠላምና የዴሞክራሲ አማራች ኃይሎች ም/ቤት ግልጽ አቋም በመውሰድ በተለያዩ ጊዘያት መግለጫዎች አውጥቷል። ሀገር ውስጥ ካሉ የኢትዮጵያ የተቃዋሚ ፖለቲክ ድርጅቶች ኅብረት (ኢተፖድህ) አባል ድርጅቶች ጋር በመሆን የሀገራችንን ተጨባጭ ሁኔታ አስመልክቶ ጥር 23 ቀን 1991 ዓ.ም በመስቀል አደባባይ ሕዝባዊ ስብሰባ አድርጓል።</p>

<p>በስብሰባው ላይ ወረራውን በግልጽ ከማውገዝ በተጨማሪ የሕወሃት/ኢህአዴግ መንግሥት በተቃዋሚዎች የቀረበለትን የብሔራዊ ውይይት ጥሪ እንዲቀበል፣ የፖለቲካና የኅሊና እስረኞችን እንዲፈታ፤ ለነፃ ርትዓዊና ትክክለን ምርጫ ሁኔታዎችን እንዲያመቻች ጥሪ ቀርቦለታል። ከሻዕቢያ ጋር የሚደረግ ድርድር ሁሉ የኢትዮጵያን ሉዓላዊነት ፣ ክብርና ብሔራዊ ጥቅም የሚያስጠብቅ እንዲሆን ማሳሰቢያ ተሰጥቷል።</p>

<p>በዚህ ሁኔታ ውስጥ እያለን በኢትዮጵያ በኩል ተቀባይነት ያገኘውን በአፍሪካ አንድነት ድርጅት፣ በአውሮፓ ኅብረት፣ በተባበሩት መንግሥታት ድርጅት የፀጥታው ምክር ቤትና በተለያዩ ሀገሮች አንድነት የቀረበው ሠላማዊ የመፍትሔ ሐሳብ የሻዕቢያ መንግሥት ለመቀበል ፈቃደኛ ሆኖ ባለመገኘቱና የጦርነት አማራጭን በመምረጡ ከጥር 27/1991 ዓ.ም ጀምሮ ጦርነት ውስጥ እንድገባ ተገደናል።</p>

<p>የኢሠዴአኃ ም/ቤት ጦርነት በዜጎች ሕይወትና ንሮ፣ በሀገር ንብረትና ልማት ላይ የሚያሳድረውን አሉታዊ ተጽዕኖ ጠንቅቆ የሚረዳ ቢሆንም የሀገር ሉዓላዊነት ከሁሉም በላይ በመሆኑና፤ ከሁሉም በፊት የኢትዮጵያ ሕልወና መጠበቅ ስላለበት ለሀገር ሉዓላዊነትና የግዛት አንድነት የሚከፈልን ማናቸውንም መስዋዕትነት ይደግፋል።</p>

<p>በመሆኑም የኢሠዴአኃ ም/ቤት በአሁኑ ወቅት እየተደረገ ያለው ጦርነት ለአንድ ወገን ብቻ የሚተው ባለመሆኑና ከሕወሓት/ ኢህአዴግ ጋርያለውን ልዩነት በማንሳት ይህን ፈጸመ፤ ያንን አልፈጸመም በሚል በሀገር ላይ ከተቃጣው ድፍረት የሚያስቀድመው ነገር ባለመኖሩ የሀገራችንን ብሔራዊ ክብርና ጥቅም ለማስከበር፣ የጠላት መግቢያ ቀዳዳን ለመድፈንና በጋራ ለመሰለፍ የሚፈለገውን ማናቸውንም መስዋዕትነት ለመክፈል ዝግጁ ነው። በመሆኑን ሁሉም የየድርሻውን እንዲያበረክት የሚከተለውን ጥሪ እናቀርባለን፥</p>

<p>ለኢትዮጵያ ህዝብ</p>

<p>የኢትዮጵያ ሕዝብ ሉዓላዊነትህን ለማስከበር በሁሉም መስክ በመሰለፍ ጦርነቱ የሚጠይቀውን መስዋዕትነት እየከፈልክ መቆየትህን እያደነቅን ዛሬም ለዚሁ መስዋዕትነት በቆራጥነት እንድትሰለፍ ጥሪያችንን እናቀርባለን።</p>

<p>ለሀገር መከላከያ ሠራዊታችን</p>

<p>የሰላሙን መድረክ ረግጦ ጦርነት የከፈተብንን የሻዕቢያ ወራሪ ኃይል ለመደምሰስ በምትከፍለው መስዋዕትነት እየኮራን ሀገራችንን የድሉ ባለቤት እስከምትሆን ድረስ በቆራጥነት እንድትገፋበት እየጠየቅን፤ ለዚህም ከጎንህ መቆማችንን እናረጋግጣለን።</p>

<p>ለኢትዮጵያ መንግሥት</p>

<p>ኢትዮጵያ የተቀበለችው ሰላማዊ መፍትሔ ተረግጦባት ወደ ጦርነቱ ለመግባት በመገደዳችን ዛሬ ሉዓላዊነታችንን ለማስከበር መንግሥት የሚያደርገውን ጥረት እየደገፍን፤ ለዘላቂው ሁለንተናዊ ድል መላ ኢትዮጵያውንና ኢትዮጵያውያን ኃይሎችን በጋራ እንዲያሳትፍ ጥሪያችንን እናቀርባለን።</p>

<p>ለዓለም ኅብረተሰብ</p>

<p>የዓለም ኅብረተሰብ ኢትዮጵያ ለሰላማዊ መፍትሔ የሰጠችውን የተሻለ ዕድልና በወራሪው ኃይል ተገድዳ ወደ መከላከል ጦርነት መግባቷን በመገንዘቡ ዓለም አቀፍ ድርጅቶች ያሳለፏቸውን የሰላም መፍትሔዎች ያልተቀበለውን ሻዕቢያን አለማውገዙ አሁን ለተጀመረው ጦርነት የራሱን አስተዋጽኦ አድርጓል። ስለዚህ ለሰላሙ ጥረት በሩን በዘጋው በወራሪው የሻዕቢያ መግንሥት ላይ ጫና እንዲያሳድር ጥሪያችንን ደግመን እናቀርባለን።»</p>


<p align=center><span class="underline">ኦብኮ</span></p>


<p>« ያለፈውን የኢትዮጵያን የአራት አሥርተ ዓመታት ትሪክ ስናነብ አንዱ ጎልቶ የሚታየው ከኤርትራ ጋር በተያያዘ ምክንያት በኢትዮጵያ ሕዝቦች ላይ የደረሰው የገዘፈ ችግር ነው። ያለምንም ማጋነን ይህ ችግር የአፄ ኃይለሥላሴን መንግሥት ጉልበትና ዕውቀት፣ የመንግሥስቱ ኃይለማርያምን መንግሥት ወኔ በስፋት የተፈታተነ ችግር ነበር። የኤርትራ ችግር በሰላማዊ መንገድ ፈትቼ የሀገሪቱን የጦር መሳሪያዎች ወደ ማረሻና ማጭድ እየለወጥኩኝ ነው ብሎ ለኢትዮጵያ ሕዝብ ቃል ገብቶ የነበረውን ባለሳምንቱን የኢሕአዴግ መንግሥት ያልጠበቀው ፈተና ውስጥ ጥሎታል።</p>

<p>ይህ ችግር ከኢትዮጵያም አልፎ ከ1940ዎቹ አጋማሽ እስከ 1960ዎቹ አጋማሽ ድረስ ከአፄ ኃይለሥላሴ መንግሥት በስተጀርባ፣ አሁን ደግሞ በኢህአዴግና በሻዕቢያ መንግሥታት በስተጀርባ ቆሞ አዲስ ራዕይ ስለተላበሱ አዲስ የአፍሪካ መሪዎች ሰበካ ልቧ ሲወልቅ የነበረችውን «ልዕለ ኃያሏ» አሜሪካንም ያሳፈረ ችግር ነው።</p>

<p>ዛሬ ቆም ብለን ስናይ ከኤርትራ ጋር በተያያዘ መዘዝ በኢትዮጵያ ሕዝቦች ላይ የደረሰው ጉዳት እጅግ በጣም የከፋ እንደሆነ ማጤን የሚያስቸግር አይመስለንም። በጥቅሉ በሚሊዮኖች የሚቆጠሩ የሀገሪቱ ዜጐች ከቀያቸው ተፈናቅለዋል፤ በመቶ ሺዎች የሚገመቱ የኢትዮጵያ ልጆች እንደወጡ ቀርተዋል፤ በብዙ ሺዎች የሚቆጠሩ የኢትዮጵያ ወጣቶች በለጋ ሕይወታቸ ለአካለ ጎዶሎነት ሕይወት ተዳርገዋል፤ ባለመታደሏ በመሪዎቿ ግብዝነትና ራስ ወዳድነት ለድህነት የተዳረገችውን ሀገራችንን አንድ ታላቅ እርምጃ በዕድገት ጎዳና ሊያራምዳት የሚችል በቢሊዮኖች በሚቆጠር ብር የሚግመት ሀብትና ንብረት ውድሟል። በሚሆን መንገድ እልባት ካላገኝ ይህ የታሪክ እንቆቅልሽ ሊቀጥል እንደሚችል መገመትም አያስቸግርም።</p>

<p>ከወዲሁ ልብ ማድረግ የሚያስፈልገው ሌላው ነጥብ በሚመለከታቸው ኃይሎች አስፈላጊ ጥንቃቄ ካልተወሰደ በስተቀር ያሁኑ ግጭት ለሀገሪቷ ሰፊ አደጋ ያረገዘ ብቻም ሳይሆን አላስፈላጊ መስዋዕትነት ከማስከፈልም አልፎ ምንአልባትም የኢትዮጵያ ሕዝቦች በሰላም የመኖር ሕልማቸውን ለአንድ ትውልድ ሊያርቅ የሚችል አንድምታ እንዳለው ማየትም የሚቻል ይመስለናል። የበለጠ ግልፅ ለማድረግም የአደጋውን ስፋትና ጥልቅተ ተገንዝቦ ለአጠቃላዩ የሀገሩቲ ችግሮች ዘላቂ ፖለቲካዎ መፍትሔዎችን፣ ለግጭቱ ደግሞ የሚያዋጣ ተገቢ ምላሽ ካልተሰጠ ሀገሪቷ እስካሁን ከምትዳክርበት ቀውስ የምትወጣ አይመስለንም። እዚህ ላይ በሐቅ እንንደጋገርበት ከተባለ በመንግሥትና በተቃዋሚ ኃይሎች መካከል የጋራ ሀገርን በጋራ ለማዳን በሚመለከት እንኳ የረባ ግንኙነት የለም። ይህ የጋራ መድረድ ባለመኖሩ ተቃዋሚ ኃይሎች በተግባር የሚገለጥ ጠቃሚ አስተዋፅኦ ሊያደርጉ አልቻሉም።</p>

<p>በኦሮሞ ብሔራዊ ኮንግረስ እምነት ለድል የጓጓው የኢትዮጵያ ሕዝብ በጦርነቱ በአሸናፊነት ለመውጣት የሚያደርጋቸው ሁለንተናዊ ሕዝባዊ ድጋፎች ወሳኝ የድል ድልድይ በሚያሻግር መልኩ መጠቀም የሚችል ሰፊ መሠረት ያለውና የመላውን የኢትዮይፓ ሕዝብ አመኔታ ሊያተርፍ የሚችል የጋራ የፖለቲካ አመራር ካላገነ፣ ሕዝባዊ ድጋፉ ባክኖ ውጤት አልባ ሊሆን ይችላል የሚል ተገቢ ጥርጣሬ አለን። ስለሆነም የኦሮሞ ብሔራዊ ኮንግረስ ከሥልጣን በፊት የሀገሪቷንና የሕዝቦቿን ደህንነትና ብልፅግና ለሚሹ የሚከተለውን ጥሪ ያቀርባል፤</p>

<p>1. ሥልጣን ላይ ያለው መንግሥትና ተቃውሚ ኃይሎች እስከአሁን የገፉበት የአይጥና የድመት ጨዋታ አቁመው በጋራ የሀገር ጉዳዮች ላይ በጋራ መምከርን በአስቸኳይ እንዲጀምሩ፣</p>

<p>2. የተቀሰቀሰው ጦርነት በአጭር ጊዜ ውስጥ የኢትዮጵያ ህዝቦችን ብሔራዊ ክብርና ዘላቂ ጥቅም በሚያስከብር መልኩ እንዲቋጭ ሁሉም በጋራም ሆነ በግል የቤት ሥራውን እንዲሰራ፣ </p>

<p>3. የሀገሪቱ የሰው ኃይልና የማቴሪያል አስተዋፅኦ ከፖለቲካ ቡድኖች ጠባብ ጥቅም ውጭ የጋራ ሀገርን በጋራ የማዳኑን ተግባር በሚያጎለብት መልኩ እንዲንቀሳቀሱ፣</p>

<p>4. ከአንድ ትውልድ በላይ የኢትዮጵያ ሕዝብን ሲያደማ የኖረው የኤርትራ ችግር የታሪክ ዕዳችንን ለመዝጋት በሚያስችል መንገድ ዘላቂ መፍትሔ አግኝቶ ለዛሬውም ሆነ ለነገ ትውልድ እፎይታ እንዲሰጥ የፖለቲካ ዕይታችንን አስፍተን በሰከነ አዕምሮ ሁሉን አቀፍ እንቅስቃሴ እናድርግ» ከራሷ ጋር የታረቀች ዲሞክራሲያዊት ኢትዮጵያን መፍጠር የሁሉም የሀገሪቷ ችግሮች መፍትሔ ነው!</p>


<p class="align-center"><span class="underline">መዐሕድ</span></p>


<p>የመላው ዐማራ ሕዝብ ድርጅት የሰባተኛ ዓመት ምሥረታ በዓሉን በናዝሬት ለማክበር ወስኖ የስብሰባውን ፈቃድ ለማግኘት አዲስ አበባ ኦሮሚያ ክልል ጽ/ቤት ከፍተኛ ጥረት አድርጓል።</p>

<p>ከብዙ ውጣ ውረድ በኋላ ስብሰባውን ለማካሄድ ከናዝሬት ዞን አስተዳደር ጋር ከብዙ ምልልሶችና ንግግሮች በኋላ የይሁንታ መልስ አግኝተን የስብሰባው አዳራሽም ተፈቅዶልን ጥር 29/91 የመጨረሻውን ዝግጅታችንን ካጠናቀቅን በኋላ፤ በአሥር ሰዓት ተኩል የዞኑ ም/አስተዳዳሪ አቶ አዱኛ ከስፍራው ድረስ መጥተው ለውይይት እንፈልጋችኋለን ብለው ጠርተውን ከጽሕፈት ቤታቸው ድረስ ሄደናል።</p>

<p>ከዚህ በኋላ ዛሬ ጦርነቱ ቀጥሎ ሠራዊታችን በአሁኗ ደቂቃ ላይ በመዋደቅ ላይ ይገኛል። ጦርነቱ ይፋ ሆኗል መግለጫውን ማታ ትሰሙታላችሁ የከተማውን ፀጥታ ለመጠበቅ ብዙ መሥራት ስለአለብን በዚህ ምክንያት ስብሰባውን ለማስተናገድ እንቸገራለን በበኩላችንም ይኼን እንድታውቁት በማለት ቁርጥ ባለ መልኩ ስብሰባውን በ30/5/91 ለማካሄድ ያለመቻሉን አበክረው ነግረውናል።</p>

<p>በዚህን ጊዜ መዐሕድ የሀገርን ዳር ድንበር መወረር ቅድሚያ በመስጠት ከታላቅ ግንዛቤ ውስጥ አስገብቶ ወረራውን በቁጭት ተመልክቶታል።</p>

<p>ቢሆንም የመላው ዐማራ ሕዝብ ድርጅት ሕዝባዊ ስብሰባ በሚያደርግበት ጊዜ ሁሉ ያለችግር የተንቀሳቀሰበት ጊዜ ስለሌለ ለእኛ የተለመደ ቢሆንም ዛሬ ደግሞ እንዳለመታደል ሆኖ ካልጠበቅነው የሀገር ጉዳይ ጋር ስለተጋጠመብን የሀገራችንን ጉዳይ ታላቅ ግንዛቤ ውስጥ በማስገባት ስብሰባችን ላልተወሰነ ጊዜ ተላልፏል።</p>

<p>ናዝሬት ሊደረግ በተወሰነው በመዐሕድ ስብሰባ ላይ ለመገኘት ገንዘባችሁን አፍስሳችሁ ከአዲስ አበባና ከሌሎችም ክፍላተ ሀገራት ቀደም ብላችሁ ናዝሬት የተገኛችሁት አባላትና ደጋፍዎቻችን ድርጅቱ ብዙ ወጪ አድርጎና ጥሮ ግሮ ያዘጋጀው ስብሰባ ከአቅም በላይ በሆነ የሀገር ጉዳይ መቋረጡ መዐሕድ ይቅርታ እየጠየቀ ፣ ስለትብብራችሁን ከልብ የሆነ ምስጋና አቅርቦላችኋል።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 10 ቀን 1991</a></p>

</body>
</html>	


