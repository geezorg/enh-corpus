<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርስቲ ተማሪዎች ከፖሊሶች ጋር ተፋጠጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩኒቨርስቲ ተማሪዎች ከፖሊሶች ጋር ተፋጠጡ</h1>


<p>አዲስ አበባ፦ «የጠላት ሀገር ባንዲራ ይውረድ» እያሉ ወደ ኤርትራ ኤምባሲ ግቢ ሲሄዱ የነበሩት የአዲስ አበባ ዩኒቨርስቲ ተማሪዎች በፖሊሶች ተከለከሉ።</p>

<p>«ዘመቻ ፀሐይ ግባት» በሚል ስያሜ ሲካሄድ የሰነበተውን ጦርነትንና የዓድዋ ድል 103ኛ ዓመት መታሰቢያ በዓልን ለማክበር በተዘጋጀው የየካቲት 23 ቀን 1991 ሰላማዊ ሰልፈኞች መካከል የአዲስ አበባ ዩኒቨርስቲ ተማሪዎች ለየት ያለ ጥያቄ በማቅረብ በአደባባዩ ቆይተዋል።</p>

<p>የክልል 14 ምክር ቤት ባዘጋጀው ሰልፍና የአዲስ አበባ ነዋሪዎች በብዛት በተሳተፉበት በዚህ ሰላማዊ ሰልፍ ላይ የዩኒቨርስቲ ተማሪዎች በመፈክር ሲያስተጋቡ ከቆዩት መካከል መስቀል አደባባይ አካባቢ የሚገኘው የኤርትራ ኤምባሲ ውስጥ ያለው «የጠላት ሀገር ባንዲራ ይውረድ» የሚል ነው።</p>

<p>የሰልፉ ሥነ ሥርዓት አብቅቶ የዩኒቨርስቲ ተማሪዎችና የፀጥታ አስከባሪዎች ብቻ በተገኙበት በዚህ ወቅት ከተማሪዎቹ ለመረዳት እንደተቻለው ወዳጅና ጠላት በለየበት በአሁኑ ጊዜ የጠላቶቻችንን ባንዲራ አገራችን ውስጥ ማየት የለብንም ሲሉ ተደምጠዋል።</p>

<p>ወደ ኤርትራ ኤምባሲ ለመጠጋት በሚፈልጉ የዩኒቨርስቲ ተማሪዎችና አካባቢውን በንቃት በሚቆጣጠሩ በፖሊስ ኃይሎች መካከል የተፈጠረ ችግር ባይኖርም የአዲስ አበባ ዩኒቨርስቲ ተማሪዎችን በማስተባበር ሰልፍ ከወጡ የኮሚቴ አባላት ጋር ጭቅጭቅ ሲፈጥሩ ታይተዋል።</p>

<p>በዚህም መሠረት ከተማሪዎች የሰልፍ አስተባባሪዎች እንደተነገረው ደግሞ የዛሬው ሰልፍ ዓላማ አሁን እየተነሱ ካሉ የአንዳንድ ተማሪዎች ዓላማ ጋር በፍፁም እንደማይገናኝ ተናግረዋል።</p>

<p>«ሽብርተኝነት ባህላችን አይደለም» የሚሉት ከነዚሁ የሰልፍ አስተባባሪዎች ለመደመጥ እንደተቻለው በሌሎች አገሮች እንደሚታየው ኤምባሲ መውረር አላስፈላጊ ስለሆነ ጥያቄያችንን ለሚመለከተው የመንግሥት አካል እናቀርባለን በማለት የባንዲራ ይውረድ ጥያቄያቸውን ለሌላ ጊዜ ማስተላለፋቸውን ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 24 ቀን 1991</a></p>

</body>
</html>	
