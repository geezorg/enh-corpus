<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ኅብረተሰብ ውጊያው እንዲቆም እየጠየቀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዓለም ኅብረተሰብ ውጊያው እንዲቆም እየጠየቀ ነው</h1>


<p>ካለፈው ቅዳሜ ጧት ጀምሮ በመካሄድ ላይ ያለው ጦርነት የሚያስከትለው ለውደቀት ለሁለቱም ወገኖች ስለማይበጅ ውጊያው ቆሞ ወደ ሠላማዊ ንግግር መግባት እንዳለበት የሚጠይቁ አስተያየቶች ከየአቅጣጫው እየተሰነዘሩ ናቸው።</p>

<p>የአሜሪካ መንግሥት የውጭ ጉዳይ ሚኒስትር ወ/ሮ ማድሊን ኦል ብራይት የሁለቱን ሀገሮች ግጭት አስመልክተው ለአሜሪካ ድምፅ ራዲዮ በሰጡት መግለጫ ላይ፣ ጦርነቱ እንዳይቀሰቀስ ሀገራቸው የተቻላትን ሁሉ መድከሟን ከተናገሩ በኋላ፣ በአፍሪካ ሁለቱ ተስፋ የሚጣልባቸው መሪዎች ውጊያውን ትተው በኢኮኖሚ ጉዳዮች ላይ ቢያተኩሩ ይሻላቸዋል ብለዋል።</p>

<p>የተባበሩት መንግሥታት ድርጅት ዋና ፀሐፊ ኮፊ አናንም በበኩላቸው ሀገሮቹ በትጥቅ ትግል ችግሮቻቸውን የመፍታቱን አማራጭ ትተው ወደ መነጋገር እንደገና እንዲመለሱ ጥሪ አቅርበዋል። የቡርኪናፋሶው ፕሬዝዳንትና የአፍሪካ አንድነት ድርጅትም በተመሣሣይ ሁኔታ ውጊያውን ተቃውመው ለሁለቱም መንግሥታት በአስቸኳይ ተኩስ እንዲያቆሙ ያላቸውን ፍላጐት ገልጠዋል።</p>

<p>የሚቀጥለው የአፍሪካ አንድነት የመሪዎች ስብሰባ የምታስተናግደው አልጄሪያም በጦርነቱ ምንም ትርፍ ሊገኝ እንደማይችል ገልጣ፣ አሁን እየተካሄደ ያለው እልቂት ቶሎ መገታት እንዳለበት ጥሪ አቅርባለች፣ ከአውሮፓ ሀገሮችም የጀርመኑ ውጭ ጉዳይ ሚኒስትር ዮርካ ፊሸር ሁለቱም መንግሥታት የወሰዱትን እርምጃ ተቃውመው ለሠላማዊ ጥረት ጥሪ ከማቅረባቸውም ሌላ የኢጣሊያ መንግሥት የውጭ ጉዳይ ሚኒስትር ረዳት ኃላፊም ተመሣሣይ ተማፅኖ አቅርበዋል። ሰሞኑን ጅቡቲ ውስጥ ሲካሄድ የነበረው የኢጋድ አባል ሀገሮች የሚኒስትሮች ስብሰባም በማብቂያው ላይ ባሳለፈው ውሳኔ ጦርነቱ ቆሞ በሰላማዊ መፍትሔው መገፋት ወደሚችልበት መንገድ አባል ሀገሮች ግፊት እንዲያደርጉ ጠይቋል።</p>

<p>በዚህ ስብሰባ ላይ ኢትዮጵያ በም/የውጭ ጉዳይ ሚኒስትሯ የተወከለች ሲሆን በኤርትራ በኩል የእርሻ ሚኒስትሩ ተካፋይ እንደነበሩ ከዜና ዘገባዎች ለማወቅ ተችሏል።</p>

<p>ሁለቱ ሀገሮች ወደ ጦርነት እንዳይገቡ በርካታ ጥረቶች መደረጉ የሚታወቅ ነው። እየደረሰ ካለው እልቂት አንፃር ግን የዓለም ማኅበረሰብና መንግሥታት ለጉዳዩ የሰጡት ትኩረት ቀዝቃዛ ሆኖ ታይቷል። የዚህንም ምክንያት አስመልክቶ ከአንዳንድ የዲፕሎማቲክ ምንጮች ለማወቅ እንደታቸለው ከሆነ ሁለቱም ተለምነው አሻፈረን ባሉት ጉዳይ ወደው የገቡበት ስለሆነ ተሞካክረው ይለይላቸው የሚል አዝማሚያ እየተያዘ መሄዱን ያመለክታሉ። ይህ የዓለም መንግሥታት ተወካዮች መልዕክት እስከ ትናንት ከሰዓት በኋላ የነበረው ሲሆን ተጨማሪ ጥሪዎችም ሊቀርቡ እንደሚችሉ ይጠበቃል።</p>

<p>በሀገር ውስጥ ያሉት አብያተ ሃይማኖቶች በሙሉ መንግሥት የወሰደውን የመካለከል እርምጃ ደግፈው መግለጫ ከማውጣታቸውም በላይ ለውጊያው ድጋፍ በማሰባሰቡ ተግባርም እንደሚተጉ መግለጣቸው ይታወሳል።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 3 ቀን 1991</a></p>

</body>
</html>	
