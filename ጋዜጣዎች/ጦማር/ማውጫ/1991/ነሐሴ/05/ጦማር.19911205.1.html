<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ150 ሺህ በላይ ጦር ማሠልጠኛ መሆኑ ተነገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ከ150 ሺህ በላይ ጦር ማሠልጠኛ መሆኑ ተነገረ</h1>


<p class="align-left">አዲስ አበባ፦ በሁሉም የጦር
ቀጣናዎች ውጊያዎች ቆመዋል በሚባልበት በአሁኑ ወቅት
በኢትዮጵያም ሆነ በኤርትራ በኩል&nbsp; የውጊያ ኃይል
ለማስልጠንና የጦር መሣሪያዎችን ለማደራጀት ከፍተኛ
እንቅስቃሴ እየተደረገ መሆኑን ጉዳዩን በቅርበት
የሚከታተሉ ወታደራዊ ባለሙያዎች ገለፁ።</p>

<p class="align-left">እንደ ወታደራዊ ምንጮች አባባል
በአሁኑ ሰዓት ሁለቱም ሀገሮች በየጦር
ማሠልጠኛዎቻቸው ውስጥ ያሏቸው ሠልጣኝ ምልምሎች
ብዛት ከ150 ሺህ በላይ እንደሚሆን ይገመታል።</p>

<p class="align-left">ኢትዮጵያ ቢያንስ ሦስት ትላልቅ ወታደራዊ
ማሠልጠኛዎች ከምታሠለጥናቸው መደበኛ ወታደሮች በተጨማሪ
በትግራይ ክልል በርካታ ፈቃደኛ ወጣቶች በየአካባቢያቸው
ወታደራዊ ሥልጠና በመውሰድ ላይ ይገኛሉ ተብሏል።</p>

<p class="align-left">በኤርትራ በኩልም በቅርቡ
ከማሠልጠኛ የወጣው ዘጠነኛ ዙር ብሔራዊ ውትድርና
ጦር እንዳለ ሆኖ በአሥር ሺዎች የሚቆጠሩ የአሥረኛው
ዙር ብሔራዊ ውትድርና ሰልጣኞች በሳዋ በመሰልጠን ላይ
ይገኛሉ። ሻዕቢያ ከሳዋ ማሰልጠኛው በተጨማሪ ከአሥመራ
አቅራቢያ ባለው በማይሀባር ማሠልጠኛም አዳዲስ ምልምሎች ማስገባቱ
ታውቋል።</p>

<p class="align-left">በዘመናዊ ጦር መሣሪያ ረገድ ኢትዮጵያ
በርካታ ዘመናዊ የቡድን መሣሪያዎችን ያስገባች ቢሆንም
በመሣሪያዎቹ አጠቃቀም ላይ ገና ብዙ ባለሙያዎች ለማሠልጠን
እንዳልቻለች ይነገራል። ለዚህም ሲባል ይመስላል ከጦር ግንባር
ወደመሐል ሀገር ሠልጣኞች እየመጡ መሆኑን ለመከላከያ ቅርብ
የሆኑ ምንጮች ይናገራሉ። በሁለቱም ወገን
በየግንባሩ ምሽግ ውስጥ ያለው ጦር ተጠባባቂ ኃይል ጋር እየተፈራረቀ
ተከታታይ ወታደራዊ ሥልጠኛ በመውሰድ ላይ ይገኛሉ ተብሏል።</p>

<p class="align-left">ይህ በዚህ እንዳለ ለሁለት ወር የጦር
ግንባር ቆይታ ወደተለያዩ ግንባሮች ተጉዘው የነበሩ የመንግሥት
ጋዜጠኞች በይፋ ባልተገለፀላቸው ምክንያት
ግዳጃቸውን አቋርጠው ወደ መሀል አገር እንዲመለሱ
ተደርገዋል። የጋዜጠኞቹ በአስቸኳይ ወደ መሐል አገር መጠራት
የጦርነት ጅማሮ ምልክት ሊሆን ይችላል የሚል አስተያየት ከመፍጠሩም ሌላ
ውጊያው ሊዘገይ ወይም ከእንግዲህ ላይኖር ስለሚችል
ጋዜጠኞቹ ወደመሐል አገር እንዲሰባሰቡ ተደርጓል የሚሉም
አሉ።</p>

<p class="align-center">ከጦማር ነሐሴ 5 ቀን 1991</p>

</body>
</html>
