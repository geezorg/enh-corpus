<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሥራ ስምንት የአየር ኃይል አብራሪዎች በዋስ ተለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሥራ ስምንት የአየር ኃይል አብራሪዎች በዋስ ተለቀቁ</h1>


<p>አዲስ አበባ፦ የኢሕአዴግ መንግሥት በጦር ወንጀለኝነት ሰበብ ከአምስት እስከ ሰባት ዓመታት ያለፍርድ ካሠራቸው የጦር ሰዎች መሐከል ካለፈው ቅዳሜ ጀምሮ የተወሰኑት ዋስ እየጠሩ ከእስር እንዲፈቱ ልዩ ዐቃቤ ሕግ በወሰነው መሠረት እየተፈቱ ናቸው።</p>

<p>ከተፈቱት መሐከል ከአምስት ዓመት በላይ በቃሊቲ እስር ቤት የነበሩ የአየር ኃይል አብራሪዎችና በዓለም በቃኝ ታስረው የነበሩ የምድር ጦር መኮንኖች ይገኙበታል።</p>

<p>በቃሊቲ እስር ቤት ታስረው ከነበሩት የአየር ኃይል አባላት መሐከል አስራ ስምንቱ ካለፈው ሰኞ ከሰዐት በኋላ ጀምሮ የአሥር አሥር ሺህ ብር ዋስ በመጥራት ከእስር ሲፈቱ ስምንቱ ግን ሳይፈቱ ቀርተዋል።</p>

<p>እስከ ትናንት ማታ ድረስ የእስር ቤት ፎርማሊቲዎች በአለመሟላት ምክንያት ከዘገዩት ኮ/ል ደሳለኝ መብራቴና ኮ/ል በለጠ ወንድሙ በስተቀር ሁሉም ከቤተሰቦቻቸው ጋር ተቀላቅለዋል።</p>

<p>ሳይፈቱ የቀሩት ስምንቱ የአየር ኃይሉ አባላት ጄኔራል ተሻለ ዘውዴ፣ ካፒቴን ብርሃነ መስቀል ሃይሌ፣ ካፒቴን ግርማ አስፋው፣ ኮ/ል ለማ ተካልኝ፣ ኮ/ል አድምቀው ማሞ፣ ኮ/ል ሰለሞን ከበደ፣ ሻምበል ክፍሌ ውቤና መ/አ አባይነህ ኃይሉ ናቸው። እነዚህ በራሪ መኮንኖች ለምን ሳይፈቱ እንደቀሩ ባይታወቅም ምናልባት በሥራ ላይ በነበሩበት ወቅት ትግራይ ውስጥ በወያኔ ላይ በተደረገው ድብደባ ተሳትፈዋል በሚል ምክንያት ሳይሆን እንዳልቀሩ ይገመታል። ካልተፈቱት መሐከል ኮ/ል ለማ ተካልኝ በትግራይ የአየር ኃይል ዘመቻ አስተባባሪ እንደነበሩ ይታወቃል። የታሠሩት አብራሪዎች ከአየር ኃይልና ከአየር መንገድ ተይዘው የታሠሩ ናቸው።</p>

<p>ከዚህም ሌላ በከርቸሌ ዓለም በቃኝ ውስጥ ከነበሩት ጄኔራል መኮንኖች መሐከል የተወሰኑት ተፈትተዋል። ከእነዚህም መሐከል ብ/ጄ መርዳሳ ሌሊሳ አንዱ ናቸው። እኚህ ጄኔራል የ18ኛ ተራራ ክ/ጦር አዛዥና በ1983 መጨረሻ አካባቢም በአምቦ በኩል የአንድ ግንባር አዛዥ ነበሩ። በዚህ ግንባር ላይ ሲያዋጉ በነበሩበት ጊዜም በውጊያ ውስጥ መሞታቸውን በወቅቱ የኢሕአዴግ የጫካ ሬድዮ ዘግቦ እንደነበር ይታወሳል።</p>

<p>ሌላው ብ/ጄኔራል ተስፋዬ ሐረሩ ናቸው። እኚህ ጄኔራል የኮር አዛዥ የነበሩ ናቸው። የሦስተኛው አብዮታዊ ሠራዊት ም/አዛዥ የነበሩት ጄኔራል ክንፈ ገብርኤል ድንቄና በዘመቻ መኮንንነት ጥሩ ዝና የነበራቸው ብ/ጄኔራል አጥላባቸውም ተፈተዋል። ዓለም በቃኝ ታስረው የነበሩት የአየር ኃይል ም/አዛዥ ብ/ጄኔራል ኃ/ሚካኤል ብሩም ከተፈቱት ጄኔራሎች አንዱ ናቸው። ሌሎችም ለጊዜው ስማቸው ማግኘት ያልተቻለ መኮንኖች ተፈተዋል።</p>

<p>የዛሬ ዓመት ነሐሴ 27 ቀን 1990 ዓ.ም አምስት ጄኔራል መኮንኖች ያሉበትና በደህንነት ውስጥ ይሰሩ የነበሩ የፖሊስ መኮንኖችን ጨምሮ 30 የልዩ ዐቃቤ ሕግ እስረኞች ከቃሊቲና ከዓለም በቃኝ መፈታታቸው የሚታወስ ነው።</p>

<p>አሁን የተፈቱት ጄኔራል መኮንኖችችና በራሪዎች ወደ ሥራቸው ይመለሱ ወይንም በምርጫቸው ወደ ግል ሥራ ይሰማሩ ለጊዜው የታወቀ ነገር የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 19 ቀን 1991</a></p>

</body>
</html>	
