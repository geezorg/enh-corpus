<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተኩስ አቁም ውሳኔ ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተኩስ አቁም ውሳኔ ይጠበቃል</h1>


<p>አዲስ አበባ፦ በታሪኩ ከሃምሳ ሦስት አባል ሀገሮች አርባ ሦስት የሀገርና የመንግሥት መሪዎች የተገኙበት ሰላሳ አምስተኛው የአፍሪካ አንድነት ድርጅት የመሪዎች ጉባዔ ኢትዮጵያና ኤርትራ በመሀከላቸው የተፈጠረውን ጦርነት ለመፍታት ያለምንም ቅድመ ሁኔታ የተኩስ አቁም አድርገው ወደ ድርድር እንዲገቡ ጫና ሊያደርግ እንደሚችል ከጉባዔው አካባቢ የሚወጡ ምንጮችን የጠቀሱ የዜና ዘገባዎች ይገልጣሉ።</p>

<p>እንደምንጮቹ አባባል የአአድ የመሪዎች ጉባዔ በኢትዮ- ኤርትራ ጉዳይ ውሳኔ የሚያሳልፈው፣ ጉዳዩን እስከ አሁን ድረስ የተከታተለው ከፍተኛ የመሪዎች ኮሚቴ በሚያቀርቡ ሪፖርትና የውሳኔ ሐሳብ ላይ ነው ተብሎ ይገመታል።</p>

<p>የኮሚቴው ሐሳብ ደግሞ ወደ ስብሰባው ከመድረሱ በፊት ለሁለቱ ሀገሮች ቀርቦላቸው የተለያዩ ምክንያቶችን በመስጠት ሳይስማሙ መቅረታቸው የሚታወቅ ነው። የአልጀርሱ ጉባዔ ላይ ውል ለመቋጨት በተዘጋጀው ስብሰባ ላይ ኤርትራ ሳትካፈል ቀርታለች። ለትሪፖሊው ስብሰባ መክሸፍ ኢትዮጵያ ኤርትራን ስትከስ፣ ኤርትራም ኢትዮጵያን በእንቅፋትነት አቅርባለች።</p>

<p>በአአድ የመሪዎች ኮሚቴ ይቀርባል የሚባለው የውሳኔ ሐሳብ ያለምንም ቅድመ ሁኔታ ተኩስ አቁም እንዲከናወን ገለልተኛ ወገኖችን ማስፈር፣ በሸምጋይ አካላት መዳኘት ሊሆን እንደሚችል ይጠበቃል።</p>

<p>የመሪዎቹ ጉባዔ ይህንን የሚወስን ከሆነ። ከሁለት አንዳቸው ውሳኔውን ላይቀበሉት እንደሚችሉ ሲጠበቅ በተለይ ኢትዮጵያ የአአድን ውሳኔ ከተቀበለች ነገሩ ቀላል ሊሆን እንደሚችል ይነገራል።</p>

<p>በዚህም ምክንያት ይመስላል እስከትናንት ድረስ አሜሪካዊው አንቶኒ ሌክ፣ የተመድ ዋና ፀሐፊ ኮፊ አናን፣ የናይጄሪያ ፕሬዝዳንት ጄኔራል ኦቦሳንጆ፣ የዓለም ገንዘብ ድርጅት የአፍሪካ ዳይሬክተር ጠቅላይ ሚኒስትር መለስን በጉዳዩ ላይ አፅንዖት ሰጥተው አነጋግረዋቸዋል። ይህም ኢትዮጵያ በማስማሚያ ሐሳቡ ላይ ያስቀመጠችውን ቅድመ ሁኔታ ለማስለወጥ የሚደረግ ጥረት ነው ተብሏል። ኢትዮጵያ ኤርትራ በመሪዎቹ ስብሰባ ውሳኔ ካልተስማሙ ስለሚወሰደው እርምጃ ለመተንበይ ባይቻልም የተኩስ አቁም ውል ይኖራል ተብሎ ግን ይጠበቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 7 ቀን 1991</a></p>

</body>
</html>	
