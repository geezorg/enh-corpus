<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ውጊያው እስከ አርባ ኪሎ ሜትር ድረስ ወደ ኤርትራ ዘልቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ውጊያው እስከ አርባ ኪሎ ሜትር ድረስ ወደ ኤርትራ ዘልቋል</h2>


<p>አዲስ አበባ፦ ከሰኔ ወር መጀመሪያ ጀምሮ በመረብ ግንባር በተከታታይ እየተካሄደ ያለው ውጊያ በሁለት አቅጣጫ ቀደም ሲል ከነበረበት ሥፍራ አርባና ሃያ አምስት ኪሎ ሜትሮች ያህል ወደ ኤርትራ ምድር ገፍቶ የገባ መሆኑን ወታደራዊ ምንጮች ከሰጡት ማብራሪያ ለመረዳት ተችሏል።</p>

<p>እንደወታደራዊ ምንጮች አባባል አርባ ኪሎ ሜትር የተገፋው በሸምበቆ በኩል ሲሆን እስከ ሃያ አምስት ኪሎ ሜትር ድረስ የተገፋው ደግሞ በደሴታትና በጨፈራ በኩል ነው ተብሏል።</p>

<p>በተለይ ከሰኔ ሦስት ውጊያ በፊት በኤርትራ መንግሥት ቁጥጥር ሥር የነበሩት ጨፈራና ደሴታት በአሁኑ ወቅት ኢትዮጵያውያን እጅ ገብተዋል። ደሴታት የገባው ጦር ወደፊት ቢገፋ ታይታያን አልዕላይ ዴዳን ቢቆጣጠር እንጂ ወደፊት አልፎ ለመሔድ እንደማይችል ወታደራዊ ምንጮች ይናገራሉ። ምክንያቱም ይህ ግንባር እግረኛ ወታደሮችን ብቻ ካልሆነ በስተቀር የመድፍኛና የታንከኛ ምድቦችን ማነቃነቅ ስለማይችል የኢትዮጵያ ጦር ወደ ዴዳም አይወጣም የሚል ግምት አለ።</p>

<p>እንደዘገባዎች አገላለፅ ማይቆቃህና ማይዶጋሊ በተባሉት ሥፍራዎች ላይ በተደረጉ ውጊያዎች ብዙ ቁጥር ያለው የሻዕቢያ ሠራዊት መቆረጡ መነገሩ ይታወቃል። ሥፍራውን የሚያውቁ ወታደራዊ ባለሙያዎች እንደሚሉት የተከበበው ሠራዊት አሁንም መውጪያ አማራጭ የሚሆነው የመውጪያ በር ቢኖረውም፣ እርዳታ ሊሰጠው የሚችል ጦር ግን ሊያገኝ እንደማይችል ይገልጣሉ። ምክንያቱ ምንም ዓይነት ጦር ከአሥመራ አቅጣጫ መጥቶ እርዳታ የሚያደርግለት ባለመኖሩ ነው። መቃረቢያ መንገዶች በኢትዮጵያውያኑ ተይዘዋል። ከዚህ ሌላ የጋሽ ወንዝ አያሻግርም።</p>

<p>ይሁን እንጂ ወታደራዊ ሁኔታዎች ተለዋዋጭ በመሆናቸው የሻዕቢያ ጦር እስከዛሬው ቀንድ ድረስ በከበባ ውስጥ ስለመገኘቱ ደፍሮ መናገር እንደማይቻል እነዚሁ ምንጮች ያስረዳሉ።</p>


<p class="align-center"><a href="/Gazettas/Tomar/info/Tomar.sera.html">ከጦምራ ሐምሌ 7 ቀን 1991</a></p>

</body>
</html>	
