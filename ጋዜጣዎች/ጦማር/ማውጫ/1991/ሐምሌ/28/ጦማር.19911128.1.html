<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግል ባንኮች ቅርንጫፎች 53፣ ኢንሹራሶች 60 ደርሰዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የግል ባንኮች ቅርንጫፎች 53፣ ኢንሹራሶች 60 ደርሰዋል</h1>


<p>አዲስ አበባ፦ የግል ባንክና ኢንሹራንስ ኩባንያዎች በኢትዮጵያ ውስት እንደገና መቋቋም ከጀመሩባቸው ካለፉት ስድስት ዓመታት ጀምሮ እስከ 1991 ድረስ ዓ.ም ሐምሌ ወር መጨረሻ ድረስ ሃምሳ ሦስት የግል ባንኮችና ስድሳ የግል ኢንሹራንስ ኩባንያዎች ተከፍተው በመሥራት ላይ ይገኛሉ።</p>

<p>ገና በመቋቋም ላይ ካለው ንብ ኢንተርናሽናል ባንክ ሌላ በአሁኑ ወቅት በመሥራት ላይ የሚገኙት አምስት ባንኮች በሀገሪቱ የኢንዱስትሪና የንግድ አካባቢ በሆኑ ከተሞች ላይ 53 ቅርንጫፎች ከፍተዋል። ከእነዚህም ውስጥ አዋሽ ኢንተርናሽናል ባንክ በጠቅላላው 14 ቅርንጫፎች ያሉት ሲሆን ሰባቱ በአዲስ አበባ ሰባቱ ደግሞ ከአዲስ አበባ ውጪ (ጊምቢ፣ አዳማ፣ ሻሸመኔ፣ ድሬዳዋ፣ ጅማ፣ ባህርዳርና አጋሮ) ናቸው።</p>

<p>ሌላውና ባለሰባት ቅርንጫፉ ባንክ አቢሲኒያ ነው። አቢሲኒያ ባንክ ካሉት ሰባት ቅርንጫፎች ውስጥ አምስቱ አዲስ አበባ ውስጥ ሲሆኑ ሁለቱ በክልል (አዋሳና ባሕር ዳር) ተከፍተዋል።</p>

<p>እስከ አሁን በቅርንጫፎች ቁጥር ብዛት እየመራ ያለው ዳሸን ባንክ አሥራ ስድስት ቅርንጫፎችን ከፍቷል። ከአሥራ ስድስቱ ስድስቱ አዲስ አበባ ሲሆን አሥሩ ከአዲስ አበባ ውጪ (ሐረር፣ ድሬዳዋ፣ ዲላ፣ አዋሳ፣ ጂማ፣ ናዝሬት፣ ባሕርዳ ዳር፣ መቀሌ፣ ኮምቦልቻና ደሴ) ናቸው ዳሸን ባንክ የተከፈለና የመጠባበቂያ ካፒታልን ጨምሮ በአሁኑ ሰዓት በ58 ሚሊዮን ብር ካፒታል እየተንቀሳቀሰ ያለ ባንክ ነው።</p>

<p>ከአዋሽ ኢንተርናሽናል ባንክ ቀጥሎ በቅርንጫፎች ብዛት ሦስተኛ ደረጃ ላይ የሚገኝ ወጋገን ባንክ ነው። ወጋገን እስከአሁን አሥራ ሁለት ቅርንጫፎች ያሉት ባንክ ሲሆን አራቱ በአዲስ አበባ ስምንቱ ደግሞ በክልል (መቀሌ፣ አዋሳ፣ ቱሎቦሎ፣ ኮምቦልቻ፣ ጅጅጋ፣ ባሕር ዳር፣ ድሬዳዋና ሻሸመኔ) ይገኛሉ።</p>

<p>ወጣቱ ሕብረት ባንክ በዚህ ዓመት በጀመረው ቅርንጫፎችን የማስፋፋት እንቅስቃሴ የቅርንጫፎቹን ቁጥር አራት አድርሶታል። አራቱ በአዲስ አበባ ከተማው ውስጥ የሚገኙ ናቸው።</p>

<p>ብዙዎቹ ባንኮች ስለካፒታላቸው ለመግለፅ ባይፈቅዱም አዋሽ ኢንተርናሽናል ባንክ በ2003 የአውሮፓውያን ዓመት መጨረሻ ድረስ የተፈቀደ ካፒታሉን ወደ 200 ሚሊዮን ብር፣ የተከፈለ ካፒታሉን ደግሞ ወደ 100 ሚሊዮን ብር ለማሳደግ የባንኩ ባለአክሲዮኖች መወሰናቸውን ገልጧል።</p>

<p>ከባንኮች መስፋፋት ጎን ለጎን እየተንቀሳቀሰ ያለው የኢንሹራንስ ኢንዱስትሪ ሲሆን፣ በአሁኑ ሰዓት በስምንት የኢንሹራንስ ኩባንያዎች ሥር 60 የግል ኢንሹራንስ ቅርንጫፎች በኢትዮጵያ ውስጥ ይገኛሉ። ከስምንቱ የኢንሹራንስ ኩባንያዎች በቅርንጫፍ ቁጥር የሚመራው ኒያላ በአጠቃላይ አሥራ ሁለት ቅርንጫፎች አሉት። አራቱ በአዲስ አበባ አራቱ በክልል ነው። ኒያላ ከእህት ኩባንያው ጋር ከዳሸን ባንክ ጋር የሚንቀሳቀስ ሲሆን ዳሸን ቅርንጫፍ ከከፈተባቸው ቦታዎች ከዲላና ኮምቦልቻ በስተቀር አብረው ናቸው።</p>

<p>ከኒያላ በአንድ ቁጥር ዝቅ ብሎ በቅርንጫፎች ብዛት የኢንሹራንስ ኩባንያዎች የሚመራው ሕብረት ነው። ሕብረት ኢንሹራንስ በጠቅላላው አሥራ አንድ ቅርንጫፎች ያሉት ሲሆን ስድስቱ በአዲስ አበባ አምስቱ በክልል ከተሞች የተከፈቱ ናቸው።</p>

<p>ከአንጋፋዎቹ የኢንሹራንስ ኩባንያዎች ውስጥ የሚጠቀሱት አዋሽና ናይስ ሰባት ሰባት ቅርንጫፎች አሉዋቸው። ግሎባል ኢንሹራንስ ካሉት አምስት ቅርንጫፎች መሀል ሦስቱ በአዲስ አበባ ሁለቱ በክልል ይገኛሉ። በቅርቡ የተወለደው አንበሳ ኢንሹራንስ ለጊዜው አበአዲስ አበባ ከተማ ውስጥ አንድ ቅርንጫፍ ከፍቶ በመንቀሳቀስ ላይ ይገኛል።</p>

<p>ብዙዎቹ የባንክና የኢንሹራንስ ኩባንያዎች ቅርንጫፎቻቸውን ማብዛት የቻሉት በዚህ በመጠናቀቅ ላይ ባለው የኢትዮጵያውያን ዓመት ነው። በባንኮቹም ሆነ በኢንሹራንሶች ከዋና ዋና ከተሞች በመውጣት ሃገሪቷን የማዳረስ ጥረት እየታየ ይገኛል። ለምሳሌ በአጋሮ፣ በጊምቢ፣ በጅጅጋ፣ በቱሎቦሎ የተከፈቱት ቅርንጫፎች የሚጠቀሱ ሲሆን በዶምቢዶሎም በቅርቡ የሚከፈቱ የግል ባንክ ቅርንጫፎች እንደሚኖሩ ይጠበቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 28 ቀን 1991</a></p>

</body>
</html>	
