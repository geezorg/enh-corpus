<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እያንዳንዱ ኢትዮጵያዊ የ379 ዶላር ባለዕዳ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እያንዳንዱ ኢትዮጵያዊ የ379 ዶላር ባለዕዳ ነው</h1>


<p>አዲስ አበባ፦ አፍሪካውያን በተናጠል ከሚወሳሰዱት የብድር ገንዘብ በተጨማሪ የሁለት መቶ ሃያ ሰባት ነጥብ ሁለት (227.) ቢሊዮን ዶላር የዓለም ከበርቴ ሀገራት ዕዳ የብድር ጫና እንዳለባቸው ተገለጠ።</p>

<p>እንደ አውሮፓውያን ዘመን አቆጣጠር እስከ 2000 ዓ.ም ድረስ አፍሪካውያን ይህ ያለባቸው የዕዳ ጫና እንዲቀነስላቸው በዓለም አቀፍ ድረጃ እየተጀመረ ያለው ዘመቻ በፊናዋ በማስተባበር ላይ የምትገኘው የኢትዮጵያ ወንጌላዊት መካነኢየሱስ ቤተክርስቲያን እንዳስታወቀችው አፍሪካ ከመቼውም ጊዜ በላይ በዕዳ ጫና በመዘፈቋ ምክንያት ሕዝቦቿ ለብዙ የኢኮኖሚና የፖለቲካ ችግሮች መዳረጋቸውን ታውቋል።</p>

<p>ይህንኑ አዲስ የ2000 ዘመን ዕዳ ስረዛ ዘመቻን አስመልክቶ ቄስ ያደሳ ዳባ በተለይ ከጦማር ጋዜጣ ጋር ባደረጉት ቃለምልልስ እንደገለጡት ከሆነ እያንዳንዱ አፍሪካዊ የሆነ ሽማግሌና አዋቂ፣ ሕፃናት ጨምሮ የ379 የአሜሪካን ዶላር ዕዳ በዛሬዋ ቀን ቢከፋፈል ይደርሰዋል። ቄስ ያደሳ ዳባ አክለው እንዲገለጹትም ድሀ ሀገሮች በየዓመቱ በብዙ ሚሊዮን የሚቆጠር ገንዘብ ለዓለም አቀፍ የገንዘብ ድርጅቶች በመክፈል ላይ ስለሚገኙ ሕዝቦቻቸው የመኖር መብታቸውን በሚጋፋ ሁኔታ ላይ ይገኛሉ።</p>

<p>ኢትዮጵያ ሀገራችን ከፍተኛ የዕዳ ጫና ካለባቸው ሀገሮች አንዷ መሆኗን ያወሱት ቄስ ያደሳ ዳባ፤ አፍሪካ በተለያየ መልክ የሚሰጣት የአንድ ዶላር የልማት እርዳታ፤ በዕዳ እየተቆጠረባት አንድ ዶላር ከ31 ሳንቲም እንደምትከፍል እንደሚደረግና እየተደረገም እንዳለ ገልጠው በዚህ ሁኔታ አፍሪካ ምንም አይነት የምታገኘው ዕርዳታ የሚባል ነገር የለም ብለዋል።</p>

<p>አብዛኛዎቹ የአፍሪካ ሀገራት ከነፃነታቸው ማግሥት ጀምሮ ለልማት በሚል ሁኔታ ከአበዳሪ ሀገራትና ከዓለም አቀፍ ተቋማት ያገኙት የሁለት መቶ ሃሳ ሰባት ነጥብ ሁለት ቢሊዮን ዶላር ዕዳ ሳይሰረዝ መጪውን ሁለት ሺህ የአውሮፕውያኑን ዓመት መያዝ የለብንም። በዚህ መሠረት ዕዳው እንዲሰረዝ እንቅስቃሴ ጀምረናል ያሉት ቄስ ያደሳ ቤተክርስቲያናቸው የሀገር ውስጥ የድጋፍ ፊርማ እንቅስቃሴ መጀመሯንም ተናግረዋል።</p>

<p>በዓለም አብያተ ክርስቲያናት፣ በዓለም ሉተራን ፌዴራሲዮንን፣ በመላው አፍሪካ አብያተ ክርስቲይናት ምክር ቤቶች በሚታገዝው በዚህ እንቅስቃሴ ዘመቻው በሀገር ውስጥ ብቻ ሳይሆን አፍሪካንና አውሮፓም የጨመሩ መንግሥታትና ሰብዓዊ ድርጅቶች የሚሳተፉበት ከፍተኛ አጀንዳ እንደሆነ ቄስ ያደሳ ዳባ አመልክተዋል።</p>

<p>በቅርቡም ዚምባቡዌ ሐራሬ ውስጥ የሚካሄደው ከፍተኛው የዓለም አብያተክርስቲያናትን ምክር ቤት ጉባዔ በአፍሪካውያን የብድር ዕዳ ላይ አንስቶ እንደሚነጋገርና በታንዛኒያም ተመሳሳይ ስብሰባ እንደሚካሄድ ፕሬዝዳንቱ ጨምረው ገልጠዋል።</p> 


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 25 ቀን 1991</a></p>

</body>
</html>	
