<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመላሹ ቁጥር ከሃያ ሰባት ሺህ በልጧል በመጠለያ ያሉት እያማረሩ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተመላሹ ቁጥር ከሃያ ሰባት ሺህ በልጧል በመጠለያ ያሉት እያማረሩ ናቸው</h2>


<p>አዲስ አበባ፦ በጦርነቱ ምክንያት ከአሰብ ተፈናቅለው አዲስ አበባ የገቡ ተረጂዎች በችግር ላይ ወድቀናል ሲሉ አማረሩ።</p>

<p>ተፈናቃዮቹ በአሁኑ ወቅት ከሚገኙበት የገርጂ መጠለያ ጣቢያ የጦማር ዘጋቢዎች እንደገለጹት ከሆነ እስከትላንት ድረስ ጣቢያውን ለቃችሁ ውጡ መባላቸው አሳስቧቸዋል። እነዚህ ተፈናቃዮች ከመጠለያው መውጣት ያልፈለጉት ወደ ክልል እንዲሄዱ በተሰጠ መመሪያ አብዛኞቹ አሰብ ተወልደው አሰብ ያደጉ በመሆናቸው ክልላቸው የቱ እንደሆነ ባለማወቃቸው ነው።</p>

<p>ከአንድ ወር እስከ አስራ አምስት ቀን በሚሆን ጊዜ በመጠለያው ቆይታ ያደረጉት ተፈናቃዮች እስካሁን ድረስ በነፍስ ወከፍ አምስት ብር እየተሰጣቸው የቆዩ ሲሆን ከእንግዲህ ለመቋቋሚያ ድጎማ እየተሰጣቸው ወደ ክልል ይሂዱ ተብሏል። የመቋቋሚያው የድጎማ መጠን ለአባወራ ብር አንድ ሺህ ሆኖ በስር ለሚገኙት ደግሞ ለእያንዳንዱ ብር አንድ መቶ ነው።</p>

<p>ይሁንና ተፈናቃዮቹ ለዓመታት ያፈሩት ንብረት በሻዕቢያ ከመወረሱ ባሻገር ብዙዎች እዚያው ተወልደው ያደጉና እንደዚሁም ዛሬ ክልላችሁ የሚባለውን የማያውቁ መሆናቸው ችግሩን እንዳከበደባችው ይናገራሉ። ችግራችን ወደ ክልል የመሄድ ሣይሆን የህልውና ጥያቄ ነው የሚሉት ተፈናቃዮች፣ መንግሥት አቋቁማችኋለሁ ካለን በኋላ ከታች ያሉ አስፈፃሚ አካላት ችግር እየፈጠሩብን ነው ሲሉ የአደጋ መከላከልና ዝግጁነት ቢሮ ኃላፊዎችን እርምጃ ያማርራሉ።</p>

<p>ከተለያዩ የኤርትራ ክልሎች እየተፈናቀሉ በተለያዩ መንገዶች ወደ ሀገራቸው የሚገቡ ተፈናቃዮች ከላይ በተላከላቸው እንዲሄዱ እየተደረጉ ነው የሚል የመንግሥት መገናኛ ብዙሃን እየገለፁ መሆኑ ይታወቃል። እስካሁንም ይፋ የሆነው የመንግሥት መግለጫ እንዳስታወቀው ከኤርትራ ብቻ 27,66 /ሃያ ሰባት ሺህ ስምንት መቶ ስድሳ ስድስት/ ኢትዮጵያውያን ተፈናቅለው ወጥተዋል። ኢትዮጵያውያኑ ከኤርትራ የሚባረሩት ንብረታቸው እየተቀማ መሆኑና ከኢትዮጵያ የሚወጡ ኤርትራውያን ደግሞ በተደላደለ መልኩ መሆኑ ከየአቅጣጫው አስተያየት ማስነሳቱ የኤርትራ አገዛዝ በኢትዮጵያውያኑ ላይ በሚያደርሰው ወከባ ሊገታው አልቻለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 11 ቀን 1991</a></p>

</body>
</html>	
