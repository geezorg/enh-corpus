<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አብራሪው እስር ቤት መሞታቸው ተዘገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አብራሪው እስር ቤት መሞታቸው ተዘገበ</h1>


<p>በርሊን፦ ከአሥራ ሰባት ዓመታ በላይ በኢትዮጵያ አየር ኃይል ውስጥ በአብራሪነት ያገለገለውና ባለፈው ሚያዚያ ወር 1990 አንዲት ሴሲና የቅኝት አውሮፕላን ይዞ ወደ ሱዳን የኮበለለው ሻምበል ደበበ ሞላ በሱዳን እስር ቤት ውስጥ ማረፉን፣ ተቀማጭነቱ በርሊን የሆነው የኢትዮጵያ የፖለቲካ እስረኞች አንድነት ኮሚቴ ባወጣው መግለጫ አስታውቋል።</p>

<p>መስከረም 21 ቀን 1991 ባለበት «ኮባር» በተሰኘው እስር ቤት በወባ በሽታ ተጠቅቶ ከማረፉ በፊት የሱዳን ባለስልጣናት እስር ቤት ድረስ ሄደው ወደ ኢትዮጵያ እንዲመለስ ሲያግባቡት እንደ ነበር ይኼው መግለጫ ዘግቧል።</p>

<p>ሻምበሉ ከኢትዮጵያ የወጣው ከስድስት ወራት በፊት መሆኑ የሚታወቅ ሲሆን አሁን ሕይወቱ ባለፈበት እስር ቤት በወባ በሽታ ሲሰቃይ የቆየው ለሁለት ተከታታይ ወራት ነው ተብሏል። የሻምበሉን አሟሟት በተመለከተ ካርቱም የሚገኘው የኢትዮጵያ ኤምባሲ ያለው ነገር ካለመኖሩም በላይ የሱዳን መንግሥት ሰላማዊ የፖለቲካ ጠለላ የጠየቁትን አያሌ ኢትዮጵያውያን እየያዘ በኮባርና በተለያዩ እስር ቤቶች ሲያጉር እንደነበርና አሁንም ቢሆን ይኼንኑ ተግባር በማከናወን ላይ እንደሚገኝ ይኼው የፖለቲካ እስረኞች አንድነት ኮሚቴ መግለጫ አውስቷል።</p>

<p>በኢሕአዴግ ተቃዋሚነታቸው የሚታወቁትና በሰሜንና በሰሜን ምዕራብ ኢትዮጵያ የትጥቅ ትግል እንቅስቃሴ እንደሚያደጉ የሚገርላቸው ብርጋዴር ጄንራል ሃይሌ መለስም፣ ከሌላው ኢትዮጵያዊ ተቃዋሚ መኮንን ከኮ/ል እምሩ ወንዴ ጋር ፀብ ፈጠሩ ተብለው በሱዳን መንግሥት እሥር ቤት በቁጥጥር ሥር እንደሚገኙ የሚታወቅ ነው። እንደ የኢትዮጵያ የፖለቲካ እስረኞች አንድነት ኮሚቴ ዘገባ ከሆነ በርካታ የኢሕአዴግ መንግሥስት ተቃዋሚና ጥገኝነት ጠያቂ ኢትዮጵያውያን በሱዳን መንግሥት የተለያዩ እስር ቤቶች በአደገኛ ሁኔታ እየተሰቃዩ ይገኛሉ ተብሏል።</p>

<p>ስለሻምበል ደበበ ሞላ መሞት ከሀገር ውስጥ ነፃ ምንጭ የተገኘ ተጨማሪ ማረጋገጫ የለም። የሱዳንና የኢሕአዴግ መንግሥት አቋርጠውት የነበረውን ግንኙነት ባለፈው እሑድ ጥቅምት 15 ቀን 1991 በተጀመረው የኢትዮጵያ አየር መንገድ በረራ መጀመር ጋር ያደረሱት መሆኑ ይታወቃል። አየር መንገዱ ወደ ሱዳን በረራ ከመጀመሩ በፊትም የኢሕአዴግ ከፍተኛ የወታደራዊና የደህንነት ባለሥልጣናት በሱዳን ምስጢራዊ ጉብኝትና ንግግር ማድረጋቸው ለጉዳዩ ቅርበት ባላቸው ምንጮች መግለጡ የሚዘነጋ አይደለም።</p>

<p>ሱዳንን በምስጢር የጎበኘው የኢትዮጵያ መንግሥት ልዑካን ቡድን፣ አቶ ዓለምሰገድ ገብረ አምላክ፣ አቶ በረከት ስምዖን፣ ጄኔራል አበበ ተክለሃይማኖትን (የአየር ኃይሉ አዛዥ)፣ አቶ አምባቸው አብርሃን (የኢትዮጵያ ንግድ መርከብ ሥራ አስኪያጅ) አቶ ብሥራት ንጋቱ የኢትዮጵያ አየር መንገድ ዋና ሥራ አስኪያጅን ያቀፈ ሲሆን ይኼው ኮሚቴም ከሱዳን መሪ ከጄኔራል አልበሽር ጋር ተጨባብጦና ተወያይቶ እንደነበር አውስቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 18 ቀን 1991</a></p>

</body>
</html>	
