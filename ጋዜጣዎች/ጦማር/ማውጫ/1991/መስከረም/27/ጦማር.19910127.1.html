<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦማር ሪፖርተሮች በፖሊስ ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጦማር ሪፖርተሮች በፖሊስ ተያዙ</h1>
<h2 class="align-center">አሥር ሺህ ብር ለሌለው ዜጋ የፕሬስ ፈቃድ አይሰጥም</h2>


<p>አዲስ አበባ፦ ማንኛውም የፕሬስ ሥራ ፈቃድ ጠያቂ ኢትዮጵያዊ አሥር ሺህ ብር ከሌለው የፕሬስ ሥራ ፈቃድ እንደማይሰጠው በማስታወቂያና ባሕል ሚኒስቴር የፕሬስ ሥራ ፈቃድ ምዝገባና ቁጥጥር መምሪያ ባወጣው አዲስ መመሪያ ገልጧል።</p>

<p>መምሪያው ከሕገ መንግሥቱና ከፓርላማው እውቅና ውጪ ባወጣው እንደ ሕግ በሚሠራበት በዚህ መመሪያ ማንኛውም ኢትዮጵያዊ የፕሬስ ሥራ ጀማሪም ሆነ ነባር ሆኖ ተጨማሪ ፈቃዶችን ለማውጣት የሚጠይቅ ዜጋ የአሥር ሺህ ብር ካፒታል እንዳለው በባንክ የተመሰከረለት ማረጋገጫ ሰነድ የማቅረብ ግዴታ ላአበት። ይህ መመሪያ ለምንና በእነማን ትዕዛዝ እንዲወጣ እንደተፈለገ ባይታወቅም የዜጎችን የመሥራት መብትና የሐሳብ ነፃነት መድረኮችን መስፋፋትና መፋፋትን የሚያግድ ፀረ ሕግ መንግሥታዊ መብት መሆኑና ከፍተኛ የመንግሥት አካላት እንዲያስቡበት እየተጠየቀ ነው።</p>

<p>የፕሬሥ ሥራ ፈቃድ ከ1989 ጀምሮ በአዲሱ የንግድ ሕግ መሠረት ከማስታወቂያና ባሕል ሚኒስቴር ሥር ወጥቶ በንግድና ኢንዱስትሪ ሚኒስቴር ሥር መሆኑ እየታወቀ፣ ከፍተኛው የመንግሥት አካል እውቅና ውጪ እንዲህ ዓይነት አደገኛ መመሪያና ሕግ መውጣት አለበት ቢባል እንኳን መመሪያውን ማውጣት ያለበት የንግድና ኢንዱስትሪ ሚኒስቴር መሆን ሲገባው ማስታወቂያ ሚኒስቴር ይኼን እርምጃ ለምን እንደወሰደ በግልፅ የሚታወቅ ነገር የለም።</p>

<p>በአዲሱ አሠራር የማስታወቂያ ሚኒስቴር ተግባር የጋዜጣ አዘጋጆችንና ባለቤቶችን የቀበሌ ነዋሪነት ማረጋገጫ ማስረጃ፣ የቀጣሪና ተቀጣሪዎችን የሥራ ውል፣ ከፕሬስ ሥራ ባለቤቶች ማመልከቻ ጋር በመቀበል ይኼንኑ ማስረጃ በሸኚ ደብዳቤ ለንግድና ኢንዱስትሪ ሚኒስቴር ከመላክ ውጪ ምንም ሥልጣንና ተግባር እንደሌለው ይታወቃል።</p>

<p>በአሁኑ ወቅት ሀገሪቷ ካለችበት ሁኔታ አንፃር በአዋጅ የተሰጠውን የመንግሥት ቃል አቀባይነት ተግባር መወጣት አቅቶት በላዩ ላይ ሌላ ልዩ የቃል አቀባይ ጽ/ቤት የተፈጠረበት የማስታወቂያና ባሕል ሚኒስቴር እንዲህ እንዲህ ዓይነት መመሪያዎችን በማውጣት ሥራ ቢጠመድ አይገርምም የሚሉ ወገኖች መኖራቸው ይታወቃል።</p>

<p>ይህ በዚህ እንዳለ ሐሙስ መስከረም 21 ቀን 1991 በአዲስ አበባ ከተማ ውስጥ በሥራ ላይ የነበሩ ሁለት የጦማር ጋዜጣ ሪፖርተሮች በአንዲት የቀበሌ ም/ሊቀመንበር ትዕዛዝ በፖሊስ ቁጥጥር እንዲውሉ ተደርጓል።</p>

<p>ጋዜጠኞቹ ቀደም ሲል ከሻዕቢያ ጋር ተደርጎ በነበረው ጦርነት አካላቸው ጎድሎ በልመና ተግባር ላይ በቡድን የተሠማሩትን የቀድሞ ወታደሮች በማነጋገር ላይ እንዳሉ በወረዳ ሁለት ፖሊሶች እንዲያዙ ያደረጉት በወረዳ 14 ቀበሌ 13 መስተዳድር ም/ሊቀመንበር ወ/ሮ ዝማም ሐጎስ በተባሉ ግለሰብ ትዕዛዝ ነው። እንደ ሴትዮዋ ክስ ጋዜጠኞቹ ሕዝብ በተሰበሰበት ለማኝ የቀድሞ ወታደሮችን እያነጋገሩ መንግሥትን ለማሳጣትና አላፊ አግዳማዊም እነሱን በመመልከት ሁከት በመፈጠሩ ነው የሚል ነው። ከዚህም ሌላ ሴትየዋ እንዳሉት ጋዜጠኞቹ የሻዕቢያ ሊሆኑ ስለሚችሉ በፖሊስ ተይዘው ማንነታቸውን እንዲጣራ ፈልገው እንደሆነ ተናግረዋል።</p>

<p>ሴትዮዋ ጋዜጠኞቹን በፖሊስ አስይዘው ወደ ግል ሥራቸው ለመሄድና በሕመም ሰበብም ቤተክርስቲያን መሣለም እንዳለባቸው ተናግረው ወደ ፖሊስ ጣቢያ ከጋዜጠኞቹ ጋር ላለመሄድ ቢፈልጉም ጋዜጠኞቹ በፖሊሶች ላይ ባሳደሩት ተፅዕኖ ከሳሽም ፖሊስ ጣቢያ ሄደው ቃላቸውን እንዲሰጡ ተደርገዋል። በመጨረሻም የወረዳ ሁለት ፖሊስ ኃላፊዎች ጋዜጠኞቹ በሕግ የተፈቀደላቸውን ሥራ የሠሩ መሆናቸውንና ከዚህ አልፈው ሕግን የተፃረረ ተግባር ባለመፈፀማቸው፣ በሕግ የሚያስጠይቅ ነገር እንደሌላባቸው ተናግረው ከሰዓታት ቆይታ በኋላ ጋዜጠኞቹ ሊፈቱ ችለዋል።</p>

<p>በአሁኑ ወቅት በአዲስ አበባ ከተማ ውስጥ ፖሊሶች የሚመለመሉትና የሚገመገሙት በቀበሌ ደረጃ ስለሆነ ለቀበሌ መስተዳድር አካላት ይበልጥ እንደሚታዘዙና እንደሚፈሯቸውም በሰፊው ይነገራል። በየደረጃው ያሉ የኢሕአዴግ መንግሥት ተመራጮችና ባለለስልጣናት በነፃ ጋዜጠኞች ላይ ተፅዕኖ ሲፈጥሩ ሰባት ዓመት እንደሞላው ታውቋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 27 ቀን 1991</a></p>

</body>
</html>
