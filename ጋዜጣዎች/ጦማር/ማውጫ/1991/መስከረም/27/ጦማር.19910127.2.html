<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ንግድ ምክር ቤት የወርቅ ኢዮቤልዮ በዓል ማክበሪያ ዋዜማ ላይ ደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባ ንግድ ምክር ቤት የወርቅ ኢዮቤልዮ በዓል ማክበሪያ ዋዜማ ላይ ደረሰ</h2>


<p>አዲስ አበባ፦ የአዲስ አበባ ንግድ ቤት የወርቅ ኢዮቤልዮ በዓሉን መስከረም 28 ቀን 1991 ዓ.ም ጀምሮ የመመሥረቻ ጉባዔውን ባካሄደበት በሀገር ፍቅር ቲያትር ቤት በተለያዩ ዝግጅቶች እስከ ጥቅምት 12 ቀን 1991 ዓ.ም ድረስ እንደሚያከብር ከበዓል አዘጋጅ ኮሚቴው ሰብሳቢ ከአቶ አዲሱ ተክሌ በስልክ ከተገኘ መረጃ ለማወቅ ተችሏል። የግንድ ምክር ቤቱ 50ኛው በዓል ጥንታዊውን የኢትዮጵያ ንግድ ሂደት አጉልቶ በሚያሳየው «በሲራራ ንግድ» ትርዒት ተጀምሮ በተከታታይ በሚቀርቡ ዝግጅቶች የሚታጀብ ነው።</p>

<p>በዓሉ በ15 ቀን ቆይታው ውስጥ የሥዕልና የፎቶግራፍ ኤግዚቢሽን፣ ሲምፖዚየም፤ ሙዚቃ፣ የሽልማትና የተለያዩ አዝናኝና ስተማሪ ፕሮግራሞች ይቀርቡበታል። እንዲሁም ለመጀመሪያ ጊዜ በሀገራችን ውጤታማ የሆኑ ድርጅቶች ሽልማት ይሰጣቸዋል። ይህን ካሁን በኋላ በየዓመቱ የሚቀጥሉ ሲሆን፣ በአሁኑ በሦስት ድርጅቶች የ«ኦኡት ጽታንዲንግ ኤንተርፕሪሰ» ለአንድ ድርጅት የ«ኦኡት ስታንዲንግ ኢንቨስቶር»፣ ለአንድ ድርጅት የ«ኦኡት ስታንዲንግ አሸቹቲቨ ኦፍፊቸር» የሥራ መሪ ሽልማቶች እንደሚሰጡ ታውቋል።</p>

<p>አዲስ አበባ ንግድ ምክር ቤት 50ኛ የወርቅ ኢዮቤልዮ የታሪካዊው በዓልን መላው የንግዱ ኅብረተሰብ፣ የኢትዮጵያን የንግድ እድገት የሚመኙና ለዕድገቱም የበኩላቸውን አስተዋጽኦ ሲያደርጉ የቆዩ የኅብረተሰቡ አካላት ያከብሩታል ተብሎ ሲጠበቅ መንግስታዊና የግል ድርጅቶች ታሪካዊውን በዓል ከምክር ቤቱ ጋር በማክበር ተጋሪ እንደሚሆኑም ሙሉ እምነት አለን ያሉት ሰብሳቢ በተለይም በሀገራችን ላይ ባልተጠበቀ ጊዜና ካልታሰበ አቅጣጫ ለተፈፀመባት ወረራ የንግዱ ኅብረተሰብ እውነተኛ ደጀንነቱን በድጋሚ የሚያረጋግጥበት አጋጣሚ ይሆናል ብለዋል።</p>

<p>በአዲስ አበባ ንግድ ምክር ቤት በኢጣልያን ወረራ ማግስት በ1933 እና በ1934 ዓ.ም አካባቢ በራስ ተነሳሽነት በተሰበሰቡ ነጋዴዎችና ድርጅቶች መሠረቱን የጣለ ቢሆንም ሚያዝያ 21 ቀን 1939 ዓ.ም በንጉሠ ነገሥቱ ፈቃድ በሰባተኛ ዓመት አዋጅ ቁጥር 8 «የአዲስ አበባ ነጋዴዎች ምክር ቤት» በሚል ስያሜ በሕግ እንዲቋቋም ሲደረግ፤ ንግድ ምክር ቤቱ ዛሬ ለሚገኙት የከተማ ንግድ ምክር ቤቶች መሠረት ሆኗል።</p>

<p>አዲስ አበባ ንግድ ምክር ቤት በሕግ ሲቋቋም በአንድ ቅጥር ሠራተኛና አንድ በጎ አድራጊ በነጻ በሰጡት አንድ ክፍል ቤት ውስጥ ነበር። ዛሬ የአዲስ አበባ ንግድ ምክር ቤት ተቀጣሪ ሠራተኞች ቁጥር 56 ደርሷል። ከመቶ ያልበለጡ በወቅቱ የተመዘገቡ አባላት እንደነበሩት ቢገመትም ዛሬ ከ11 ሺህ በላይ የሚደርሱ የተመዘገቡ አባላት አሉት። የአዲስ አበባ ንግድ ምክር ቤት ደብዳቤና መልዕክት በሰው በጉልበት ከማመላለስ አልፎ ዛሬ «የኢንተርኔት» ተቋዳሽነት ላይ ደርሷል።</p>

<p>ንግድ ምክር ቤቱ የባለሀብቱ ንግድ ለማሳደግ አቅሙ የፈቀደለትን ያህል ሲንቀሳቀስ የኢትዮጵያን የውጪ ንግድ በውጪው ዓለም ለማስተዋወቅ ያልተቆጠበ ጥረት አድርጓል። አባሎቹ ከተለያዩ ሀገሮች የንግድ አቻዎቻቸው ጋር በንግድ ልውውጥ እንዲገናኙ የማይናቅ ድርሻም ፈጽሟል። በሀገር ውስጥም መወያያ ፎረሞችን፣ ኤግዚቢሽኖችን በማዘጋጀት የንግዱ ኅብረተሰብ ከዘመናዊ የንግድ አሠራር እንዲተዋወቅ አድርጓል። አባላት ከዘመናዊ የንግድ አሠራር እንዲተዋወቁ ሥልጠናና ሴሜናሮችን በማዘጋጀት የንግድና ኢንቨስትመንት መረጃ በመስጠትና በማማከር ያልተቆጠበ ድጋፍ እየሰጠ ነው።</p>

<p>አዲስ አበባ ንግድ ምክር ቤት 50ኛ ዓመት የወርቅ ኢዮቤልዮ በዓል የሚከበረው የተቃጣብንን የእብሪት ወረራ ለመመከት በአንድነትና በጋራ መረባረብ ፀንተን በተገኘንበት ወቅት ጀግናው የመከላከያ ሠራዊታችንን ወኔና የሕዝባችንን ፅኑ የአገር ፍቅር ስሜት በማድነቅ በመሆኑ የተለየ ክብርና ሞገስ ይሰማናል ሲሉም ሰብሳቢው ገልፀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 27 ቀን 1991</a></p>

</body>
</html>
