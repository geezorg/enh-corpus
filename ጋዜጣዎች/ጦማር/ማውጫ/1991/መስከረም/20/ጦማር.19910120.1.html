<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሕዝብ ማመላለሻ ትራንስፖርት የዋጋ ንረትና የሰው ጭንቅንቅ ተፈጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሕዝብ ማመላለሻ ትራንስፖርት የዋጋ ንረትና የሰው ጭንቅንቅ ተፈጥሯል</h2>
<h3 class="align-center">መንገድ ትራንስፖርት እያረጋጋው እንደሆነ ገለፀ</h3>


<p>አዲስ አበባ፦ ከያዝነው መስከረም ወር አጋማሽ ጀምሮ ከአዲስ አበባ ወደ ከፍተኛ ትምህርት ተቋማት፣ ለመንግስት ሥራና ለግል ጉዳይ የሚጓጓዙ መንገደኞች በወቅቱ በተፈጠረው የትራንስፖርት እጥረትና የዋጋ በእጥፍ መናር እንደተማረሩ ሲጠቁሙ፤ የመንገድ ትራንሶፖርት ባለሥልጣን የጉዞ ስምሪትና ቁጥጥር ጽ/ቤት ችግሩ የከፋ አለመሆኑና ያለውም ችግር እየተቃለለ እንዳለ ገለፁ።</p>

<p>በአዲስ አበባ አውቶብስ መናኸሪያ በመገኘት መንገደኞቹ «የዋጋ በእጥፍ መናር ባልከፋ ነገር ግን መኪናውን አግኝተነው በተጓዝን» ሲሉ የእጥረቱን አስከፊነት ይገልፃሉ። ለዚህም ስለዋጋው መናር ለዋቢነት ከተሰበሱቡት መሐከል ሐረር ቀድሞ 34.50 የነበረው አሁን ብር 60.00፣ ባሕር ዳር 37.00 የነበረውን 55.45-60 ብር፣ ግሸን ማርያም ቀድሞ 100 እና 120 የነበረው አሁን 170.00 የደረሱ ዋጋዎች ይገኝበታል።</p>

<p>በአርባ ምንጭ ውኃ ቴክኖሎጂ ተማሪ ከሆኑት ውስጥ አራት የሚደርሱት በዛው በአውቶብስ መናኸሪያ ለሪፖርተሩም የገለፁት ይኼንኑ ነው። ቀድሞ ብር 32.20 የነበረው የአዲስ አበባ አርባ ምንጭ ክፍያ በመጨመር 48.30 ደርሷል ተማሪዎቹ መታወቂያቸው እየተሰበሰበ ቅድሚያ ሊሰጣቸው እንደሆነ በመጥቀስ አውቶብስ አቅርበው «ከቻላችሁ አሁንኑ ሂዱ» ብለውናል ካሉ በኋላ «ዛሬ ጓዛችንን ባለማምጣታችን ቀርተን ነገር ግን እስከዓርብ በትምህርት ገበታችን ላይ እንድንገኝ ካልተደረገ ለአንድ ዓመት ከትምህርት መታገዳችን ነው» ሲሉ ስጋታቸውን ገልፀዋል። በአውቶብስ መናኸሪያው እንደድሮው ከአፍ እስከ ገደፉ የተደረደሩ መኪናዎች አይታዩም። በተለይ ሌሊት ከምሽቱ ዘጠኝና አሥር ሰዓት ጀምሮ የሰው ትርምስና ጭንቅንቅ የተለመደ የቀን ተግባር ሆኗል። የዋጋ ንረቱም ማቆሚያ አላገኘም። ይኼንን በማስመልከት የመንገድ ትራንስፖርት ባለስልጣን የጉዞ ስምሪትና ቁጥጥር ጽ/ቤት ኃላፊ የሆኑት አቶ ሀፍቶም ሀገዞም ችግሩ የከፋ አለመሆኑንና እየተቆጣጠሩት እንዳሉ ለሪፖርተሩ ገልፀውለታል።</p>

<p>አቶ ሀፍቶም ችግሩ የተከሰተበትን ምክንያት ሲያብራሩ፣ መኪኖች ለልዩ ግዳጅ በመሠማራታቸው፣ ከኤርትራ ሻዕቢያ አፈናቅሎ የላካቸውን በቡሬ የሚገኙ ኢትዮጵያውያንን ወደ መሀል ሀገር ማጓጓዝ በማስፈለጉና ለዚህም መኪኖች በመሄዳቸው በየዓመቱ እንደሚከሰተው ለመስቀል በዓል ወደ ሀገር ቤት የሚጓጓዙ የጉራጌ ብሔረሰብ ተወላጆችን ለማጓጓዧ መኪኖች ወደ ስፍራው በብዛት በመነቃነቃቸው ከፍተኛ ትምህርት ተቋም በዘንድሮው የትምህርት ዓመት የተመደቡና የበፊቶቹም ተማሪዎች ወደ ተቋማቱ የሚጓዙበት ጊዜ በመሆኑና ወደ ግሸን ማሪያም መንፈሳዊ ጉዞ የሚያደርጉ በመኖራቸው ችግሩ በሁኔታዎች የአጋጣሚ መደራረብ እንደተፈጠረ ገልፀዋል።</p>

<p>መንገዶች እንዳይታጠፉና ሚዛናዊ በሆነ መልኩ መንገደኞች እንዲጓጓዙ እያደረግን ነው ያሉት እኚሁ ኃላፊ ከሕዝብ ማመላለሻ ማኅበራት ጋር በመተባበር ቅድሚያ ለተማሪዎች፣ ቀጥሎም ለመንግሥት ሥራ በአጣዳፊ ለሚንቀሳቀሱ የመንግሥት ሠራተኞች እንደዚሁም ለመንገደኞች በየቅደም ተከተሉ ቅድሚያውን በመስጠት እያስተናገደን ነው ካሉ በኋላ በትላንትናው እለት ብቻ ለዓለማያ ዩኒቨርስቲ ተማሪዎች ሰባት አውቶብሶችን መመደባቸውን ገልፀዋል።</p>

<p>አቶ ሀፍቶም ሀገዞም የተፈጠረውን የትራንስፖርት ዋጋ ንረት፤ ለመቆጣጠር የትራንስፖርት ዋጋ ንረት፤ ለመቆጣጠር ምን አድርጋችኋል? ተብሎ የቀረበላቸውን ጥያቄ ሲመልሱ፤ «መንግሥት ታሪፍ የመደበላችው ከፍተኛ ሀገር አቆራራጭና መካከለኛ ሀገር አቋራጭ አውቶብሶች አሁንም በቀድሞ ዋጋቸው ላይ ምንም ጭማሪ ሳያደርጉ እየሠሩ ናቸው። ይኼንንም እኛ በሚገባ እንቆጣጠራለን። መንግሥት በአዋጅ ባስቀመጠው መሠረት እነዚህ አውቶብሶች ዋጋቸውን የሚወስኑት የአውቶብሶቹ ባለ ቤቶችና ተሳፋሪው በሚስማሙበት አጋ መሠረት ነው። ስለዚ እኛ እዚህ ሕግ ውስጥ መግባት ስለማንችል የዋጋ ንረት ቢኖርም እንኳን የኛ የሥራ ድርጅችን አይደለም» ብለዋል። የአውቶብሶቹ እጥረት የለም ይባል እንጂ፣ አንዳንድ የጉዞ መስመሮች ትኬት ከተቆረጠባቸው በኋላ እየተሰረዙ መንገደኞች ገንዘባችውን እንዲወስዱ በመናኸሪያው ውስጥ በሚገኘው የድምፅ ማጉያ ሲለፈፍ ነበር።</p>

<p>ኃላፊም በማከልም ችግሩ እንዳለና የተባባሰ እንደሆነ አድርገው በማቅረብ ተጠቃሚ የሚሆኑት ደላሎች እንደሆኑ ገልፀው በተለይ መንገደኞች ከግቢ ውጪ የሚደረጉ ትኬት ሽያጮችን በመተውና ወደ ሕጋዊ ትኬት መሸጫ በመምጣት እንዲገዙ አሳስበዋል።</p>

<p>ኃላፊው በመጨረሻም ችግሩ ጊዜያዊ እንደሆነና በቅርብ እንደሚቃለል አሁንም በየቀኑ መንገደኞች ሳይጉላሉ እንዲጓጓዙ እየተደረገ እንዳለ ገልፀው፤ መንገደኞች ከሚባረረው አሳሳች ወሬና ውዥንብር በመጽዳት የተፈጠረውን ችግር ግምት ውስጥ አስገብተው እንዲተባበሩም ጠይቀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 20 ቀን 1991</a></p>

</body>
</html>	
