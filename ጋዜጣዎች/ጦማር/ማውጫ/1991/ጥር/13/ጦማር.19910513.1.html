<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነጋዴዎች ስብሰባ ቅዳሜ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>



<h2 class="align-center"><span class="underline">ሁለቱ ንግድ ም/ቤቶች ሊፈራረሙ ነው</span></h2>

<h1 class="align-center">የነጋዴዎች ስብሰባ ቅዳሜ ይካሄዳል</h1>


<p>አዲስ አበባ፦ እልባት ሳያገኝ በፍጥጫ ላይ የሚገኘውን የአዲስ አበባና የኢትዮጵያ ንግድ ም/ቤቶች ጉዳይ እንዲያጣራ ኃላፊነቱ የተሰጠው ኮሚቴ ያለመፍትሔ ለወራት የቆየው ውዝግብ የፊታችን ቅዳሜ ይፋ ይሆናል ተብሎ ይጠበቃል።</p>

<p>የሁለቱን ም/ቤቶች ውዝግብ ለመፍታት በአቶ ካሣሁን አየለ የንግድና ኢንዱስትሪ ሚኒስትር እና በአቶ ዓሊ አብዶ ሰብሳቢነት ሁለቱም ወገኖች ያሉበት ስብሰባ ተካሂዶ እንደነበር አይዘነጋም በዚህ ስብሰባም አስር አባላት ያሉት አጣሪ ኮሚቴ ተቋቁሞ በ15 ቀን ውስጥ የቀረቡትን ጥያቄዎች በማጣራት እንዲያቀርብ ታዞ ነበር።</p>

<p>ለኮሚቴው የተሰጠውን ሥራ በማጠናቀቅ ባለፈው ጥቅምት ወር መጨረሻ ላይ ለሁለቱም ሰብሳቢ ባለሥልጣናት ሪፖርቱን ያቀረበ ሲሆን እስካሁን አንድ ጊዜ ተሰብሳቢዎቹ አልተሟሉም በሚልና በሌሎች ባልታወቁ ምክንያቶች ስብሰባው እስካሁን አልተካሄደም። የተሰየመው ኮሚቴ ምርመራውን ካጠናቀቀ የቆየ ቢሆንም ውጤቱን ለነጋዴው ኅብረተሰብ ሳይገልፅ ይፋ ባልሆነ ምክንያት አዘግይቶ እንደነበር አይዘነጋም። የአዲስ አበባ ንግድ ም/ቤት የኮሚቴው ውሳኔ እንዲደርሰው ተደጋጋሚ ጥያቄ እያቀረበበት በነበረበት ወቅት ታህሣሥ 20 1991 በአዲስ አበባ ማዘጋጃ ስብሰባ ጠርቶ በተካፋይ አባላት ባለመሟላት ለፊታችን ቅዳሜ ቀጠሮ ይዞ ተበትኗል።</p>

<p>በዕለቱ በተጠራው ስብሰባ ላይ ነጋዴዎች ያልተገኙት በረመዳን ፆምና በቁልቢ ገብርኤል በዓል ምክንያት ነው በሰብሳቢዎቹ ቢሰጥም ቀደም ሲል በተደረገው ስብሰባ በርካታ የአዲስ አበባ ነጋዴዎች ያለፍቃድ አትገቡም ተብለው በመከልከላቸው በዚህኛው ስብሰባ ተመሣሣይ ዕድል እንዳይገጥማቸው ፈርተው ነው የሚሉ አሉ።</p>

<p>ይህንኑ አስመልክቶ አቶ ክቡር ገና የአዲስ አበባ ንግድ ም/ቤት ፕሬዝዳንት ሲናገሩ፤ «የጉዳዩ ባለቤት የሆኑት በርካታ የአዲስ አበባ ንግድ ም/ቤት አባላት ስብሰባውን ለመካፈል በቦታው ተገኝተው እንዳይገቡ መከልከላቸውና በደብዳቤ ጥሪ የደረሳቸው ብቻ ናቸው የሚገቡት መባሉ ብዙዎችን ቅር ያሰኘ ነበር» ማለታቸው ይታወሳል አያይዘውም «ስብሰባውን በተመለከተ ያለኝ አስተያየት ወደ አንድ ወገን ያጋደለ፣ ሚኒስትሩም ሆኑ ፕሬዝዳንቱ በዚያ ስብሰባ ላይ የወሰዱት አቋም በእኔ ግምት ትክክል እንዳልነበረ ነው» በማለት ተችተዋል። ባንድ አካል ተመርጦ በተሰየመ ጉባኤ እገሌ ጥፋተኛ ነው እያሉ በድምፅ ብልጫ መጠቆሙ በአሁኑ ወቅት መታየቱ እንዳሳዘናቸው የገለጹት አቶ ክቡር አሁን ደግሞ ሰብሳቢዎቹ ሪፖርቱ በእጃቸው ከገባ በኋላ በተለያዩ ምክንያቶች ይፋ ሳይደረግ ይህን ያህል ጊዘ መዘግየቱ ጥርጣሬዬንና ቅሬታዬን የሚያጠናክር ሆኖ አግኝቼዋለሁ በማለት ያላቸውን ፍርሃት አልሸሸጉም ነበር።</p>

<p>ለአቶ ካሣሁን አየለና ለአቶ ዓሊ አብዶ የቀረበው የውሳኔ ሃሳብ እንደሚያመለክተው በአዲስ አበባ ንግድ ም/ቤት ፕሬዝዳንት በአቶ ክቡር ገና ላይ የቀረቡትን ክሶች ውድቅ ያደረገ ነው። ይህ የአጣሪው ኮሚቴ ሪፖርት አቶ ክቡር ገና እንደሚሉት የጠበቁት አልነበረም። ምክንያቱም በተከታታይ በተደረጉት ስብሰባዎች ላይ ይቀርቡ የነበሩት ክሶች መሠረትነት ያልነበራቸው መሆኑና ውጤቱም እንደስብሰባው ሂደት ይሆናል የሚል ሥጋት ሳያድርባቸው እንዳልቀረ «ንግድና ልማት» በተሰኘው የም/ቤቱ ጋዜጣ ላይ ከሰጡት አስተያየት ለመረዳት ተችሏል።</p>

<p>የአጣሪ ኮሚቴው ሪፖርት እንደሚያሳየው ከሳሽ በሆነ የኢትዮጵያ ንግድ ም/ቤት ፀሐፊ በአቶ አዳነ ጉዲና ላይ የቀረበባቸውን ክስ ተመልክቶ ጥፋተኛ በመሆናቸው ርምጃ እንዲወሰድ ሃሳብ አቅርቧል። ይህ የውሳኔ ሐሳብም አቶ አዳነ ጉዲና አላግባብ ገንዘብ ወስደዋል የሚል አላግባብም ለሌሎች ሰዎች ክፍያ እንዲፈፀም አድርገዋል በሚል የቀረበባቸ ክስ ይመለከታል።</p>

<p>አቶ አዳነ ጉዲና የም/ቤቱን አቅም ለማጎልበት በተዘጋጀ ፕሮጀክት ላይ አወያይ ሳይሆኑ ብር 1,00 (አንድ ሺ አምስት መቶ) ለራሳቸው እንዲከፈል ማድረጋቸውና ለሌሎች የም/ቤቱ ሠራተኞች በመደበኛ የሥራ ሰዓት መሥራት እየቻሉ በትርፍ ሰዓት እንዲሰሩና ክፍያ እንዲሰጥ ማድረጋቸው የቀረበባቸው ክስ ነበር። በዚህም አጣሪ ኮሚቴው ባደረገው ምርመራ ሙሉ በሙሉ ጥፋተኛ ሆነው ስላገኛቸው እርምጃ እንዲወሰድ ሐሳቡን አቅርቧል።</p>

<p>ኮሚቴው ከዚህ በተጨማሪም በሁለቱም ም/ቤቶች አሠራር ላይ በሃምሳኛ ዓመት ክብረ በዓል ይገባኛል ላይ በአቶ ክቡር ገና ላይ በግል የቀረበባቸውን ክስና በምክር ቤቱ ሊሰራ የሚችል የትርጉም ሥራ በውጭ ኮንሰልታንት በመሠራቱ አላግባብ ገንዘብ ወጪ ተደርጓል የሚሉ ክሶችን መርምሮ የውሳኔ ሐሳቡን አቅርቧል።</p>

<p>በሌላ በኩል ደግሞ በአቶ አዳነ ጉዲና የቀረበውን የመከላከያ ማስረጃ ተመልክቶ ሳይቀበለው መቅረቱንም ይፋ አድርጓል። የአጣሪ ኮሚቴው ሪፖርት ገና ይፋ ባይደረግም ባልታወቀ ምክንያት በአንድ ጋዜጣ ላይ ሙሉ ቃሉ ታትሞ እንዲወጣ የተደረገ ሲሆን የፊታችን ቅዳሜ ይካሄዳል ተብሎ የሚጠበቀው ስብሰባውም ምን ውሳኔ እንደሚያሳልፍ ይጠበቃል።</p>

<p>ዘግይቶ የተሰማ ዜና እንዳመለከተው ከሆነ የአዲስ አበባና የኢትዮጵያ ንግድ ም/ቤቶች አብረው በሚሰሩበት መንገድ ላይ በዛሬው ዕለት ይፈራረማሉ ተብሎ ይጠበቃል። ሁለቱ ም/ቤቶች ፊርማቸውን የሚያካሂዱት በአዲስ አበባ ንግድ ም/ቤት ጽ/ቤት ሲሆን ይህ የጋራ ስምምነት በመጪው ቅዳሜ ይካሄዳል በተባለው የግልግል ስብሰባ ላይ የሚያሳድረው አሉታዊም ሆነ አዎንታዊ ገጽታ አልተብራራም።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 13 ቀን 1991</a></p>

</body>
</html>	
