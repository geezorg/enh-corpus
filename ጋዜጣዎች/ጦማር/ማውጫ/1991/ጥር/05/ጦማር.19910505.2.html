<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቋንቋና ሥነ ጽሁፍ ባለሙያዎች ማኅበር ተመሠረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቋንቋና ሥነ ጽሁፍ ባለሙያዎች ማኅበር ተመሠረተ</h1>


<p>አዲስ አበባ፦ በሀገራችን ለመጀመሪያ ጊዜ የኢትዮጵያ ቋንቋዎችና ሥነ ጹሁፍ ባለሙያዎች ማኅበር ተመሠረተ። መስራች ጉባዔውም ጥር 1 ቀን 1991 ዓ/ም በአዲስ አበባ ዩኒቨርስቲ ድህረ ምረቃ አዳራሽ ተካሄደ።</p>

<p>ታዋቂ ምሁራን፣ ደራሲያንና የቋንቋ ባለሙያዎች በተገኙበት በዚህ መስራች ጉባዔ ላይ ለስብሰባው ዓላማና አስፈላጊነት በፕሮፌሰር ባየ ይማም፣ በዶ/ር ፈቃደ አዘዘና በአቶ ዘሪሁን አስፋው አማካይነት ገለጣ ተሰጥቷል።</p>

<p>በሙያችን ተሰልፈን ባለንበት የሙያ መስክ ሊሠራ የሚችለውን ሥራ መስራት እና ሙያውን ማዳበር የሙያተኛውንም ብቃት ከፍ ማድረግ ከዛም አልፎ ይኼ ብቃት ለህብረተሰቡ የሚሰጠውን አገልግሎት ማረጋገጥና ተግባራዊ ማድረግ ነው ያሉት ፕሮፌሰር ባየ ይማም፣ በቋንቋ ጥናትና ምርምር ላይ የሚገኙ ምሁራን መሰባሰብን አስፈላጊነት ተናግረዋል።</p>

<p>ዶ/ር ፈቃደ አዘዘ በበኩላቸው ባደረጉት ንግግር፣ በሀገሪቱ ውስጥ ያሉትን መሠል የሥነ ጹሁፍ ክበባትን ከማጠናከሩ አኳያ አሁንም ደግሞ ባለሙያዎች በራሳቸው ተነሳሺነት ለስነጹሁፍ መዳበርና ለሙያተኞችም መነቃቃት ከፍተኛ አስተዋጽኦ እንዳለው አውስተዋል።</p>

<p>በዚህ መስራች ጉባኤ ላይ ማኅበሩ ወደፊት ሊተዳደርበት በሚገባው መተዳደሪያ ደንብ ላይ ተሰብሳቢዎች የተወያዩ ሲሆን ረቅቆ በወጣው የማኅበሩ ሕግ ላይ መሻሻልና መጨመር የሚገባቸውንም ነጥቦች አንስተው ተወያይተውበታል። በዚህ መሠረት ከስያሜው በመነሳት «የኢትዮጵያ ቋንቋዎችና ሥነ ጹሑፍ ባለሙያዎች ማኅበር» ነው? ወይስ የቋንቋ ባለሙያዎች ማኅበር ለማቋቋም ነው? የሚሉ ጥያቄዎች ተነስተው ውይይት ተደርጎባቸዋል። በተጨማሪ ቀደም ሲል ተቋቁሞ በነበረው አስተባባሪ ኮሚቴ ከፍተኛ ጥረት ተዘጋጅቶ በቀረበው ረቂቅ ደንብ አንቀጾች ላይ በዝርዝር ውይይት ተካሂዶ ማስተካከያ ተደርጎለታል።</p>

<p>ይኼው በድህረ ምረቃ አዳራች የተካሄደው የኢትዮጵያ ቋንቋዎችና ሥነ ጽሑፍ ባለሙያዎች ማኅበር መስራች ጉባዔ ማኅበሩ ሊያገለግሉ የሚችሉ የስራ አስኪያጅ ኮሚቴ አባላትንም መርጧል። በዚህም መሠረት ፕሮፌሰር ባየ ይማም ፕሬዝዳንት አቶ ዘሪሁን አስፋው ፀሐፊ፣ ወ/ሮ በለጡ ረዳ ገንዘብ ያዥ፣ አቶ ጌታሁን አማረ ሒሳብ ሹም፣ አቶ ደረጃ ገብሬ የሕዝብ ግንኙነት ሆነው እንዲሠሩ በመስራች ጉባዔ አባላቱ ተመርጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 5 ቀን 1991</a></p>

</body>
</html>	
