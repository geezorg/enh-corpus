<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመስቀል አደባባይ ሕዝባዊ ስብሰባ ሊደረግ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመስቀል አደባባይ ሕዝባዊ ስብሰባ ሊደረግ ነው</h1>


<p>አዲስ አበባ፦ የኢትዮጵያ የተቃዋሚ ኃይሎች ኅብረት የፊታችን እሑድ ጥር 23 ቀን 1991 ዓ.ም በአዲስ አበባው መስቀል አደባባይ ሕዝባዊ ስብሰባ ሊጠራ መሆኑን ከጽ/ቤቱ አካባቢ የደረሰን ዜና ያመለክታል።</p>

<p>ወራሪውን የሻዕቢያ ጦር ለማውገዝና ተቃዋሚ ኃይሎች በሚኖራቸው አቋም ላይ ለመወያየት በተጠራው በዚህ ስብሰባ ላይ በአዲስ አበባ የኅብረቱ ቅርንጫፍ ጽ/ቤት የስብሰባ ፈቃድ እየጠበቀ መሆኑንም ለማወቅ ተችሏል።</p>

<p>ባለፈው መስከረም 1991 በፓሪስ ከተማ ከተካሄደው የተቃዋሚ ኃይሎች ጉባዔ በኋላ በአዲስ መልክ የተመሰረተው የተቃዋሚ ኃይሎች ኅብረት ሕዝባዊ ስብሰባ ሲጠራ ይህ ሁለተኛው ሲሆን በወቅቱ የሀገሪቱ ተጨባጭ ሁኔታና በተቃዋሚ የኢትዮጵያ ፖለቲካ ድርጅቶች አቋም ላይ ግልጽ የሆነ ውሳኔ ለመውሰድ የተመቸ አጋጣሚ ሊሆን እንደሚችል ተገምቷል።</p>

<p>ከሁሉም በፊት ብሔራዊ ዕርቅ ይቅደም በሚል ፖለቲካዊ መርህ ቅድመ ሁኔታዎችን ያስቀመጠው የፓሪሱ የተቃዋሚ ኃይሎች ኅብረት በአዲስ አበባ ውስጥ ቅርንጫፍ ጽ/ቤቱን መክፈቱን ያበሰሩት የኅብረቱ አባላት ዶ/ር በየነ ጴጥሮስና አቶ መረራ ጉዲና ቀደም ሲል ለጦማር ጋዜጣ በሰጡት ቃል እንዳወሱት «ላሉት ችግሮች መልስ አብረን እንፈልግ። የውይይት መድረኮች መከፈት አለባቸው የሚለውን ጥያቄ ይዘን እያንዳንዱን መንገድ በሰላማዊ ሰልፍ ልናጨናንቅ ይገባል» ማለታቸው የሚታወስ ነው። እሑድ በመስቀል አደባባይ የሚደረገውን ሕዝባዊ ስብሰባ ያዘጋጁት የኢትዮጵያ ተቃዋሚ ኃይሎች ኅብረት አባል የሆኑትና በሀገር ውስጥ እንቅስቃሴ በማድረግ ላይ ያሉት፣ የኢትዮጵያ የሠላምና የዲሞክራሲ አማራጭ ኃይሎች ም/ቤት፣ የኦሮሞ ብሔራዊ ኮንግረስና የደቡብ ኢትዮጵያ ሕዝቦች ዲሞክራሲያዊ ኅብረት መሆናቸውን ለማወቅ ተችሏል።</p>

<p>ይህ ዜና ለሕትመት እስከገባበት ድረስ የሕዝባዊ ስብሰባው ፈቃድ ባይሰጥም በስብሰባው አስተባባሪዎች በኩል ግን ፍቃድ የማግኘት ተስፋ አለ።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 19 ቀን 1991</a></p>

</body>
</html>	
