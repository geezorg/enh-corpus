<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዘመናዊ ባርነት በአሜሪካ መኖሩ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዘመናዊ ባርነት በአሜሪካ መኖሩ ተገለጠ</h1>


<p>ዋሽንግተን፦ በቤት ሠራተኝነት ተቀጥረው ወደ አሜሪካ የገቡ በርካታ ሰዎች በአሠሪዎቻቸው ከፍተኛ በደል እየተፈፀመባቸው እንደሚገኝ በአሜሪካ የሚታተመው ዕለታዊ ዋሽንግተን ፖስት ጋዜጣ አጋለጠ።</p>

<p>ጋዜጣው በአካል አግኝቶ ያነጋገራቸውን በመጥቀስ እንደዘገበው በቤት አገልጋይነት ከሚሠሩት እነዚሁ ሠራተኞች አብዛኛዎቹ ሴቶች ሲሆኑ በድህነታቸው ከሚታወቁት ከአፍሪካ፣ ከእስያና ከላቲን አሜሪካ የሄዱ ናቸው። የሥራ ቦታዎችም እንደ ጋዜጣው ዘገባ በኤምባሲዎች፣ በዓለም አቀፍ፣ ተቋማትና በዋሽንግተን ከተማ በሚገኙ የተለያዩ የግል መኖሪያ ቤቶች ናቸው።</p>

<p>በጋዜጣው ከተጠቀሱትና በደል ከደረሰባቸው መሀል የምትገኝ አንድ ኢትዮጵያዊ እ.ኤ.አ በ1990 ዓ.ም ወደ አሜሪካ የሄደች ናት። በሲልቨር ስፕሪንግ አፓርትመንት ለስምንት ዓመታት ተቀጥራ በሠራችበት ወቅት አሠሪዎቿ ከሌሎች ሰዎች እንዳትገናኝ በማድረግ ሳምንት ሙሉ እያሰሯት ቅሬታ ካቀረበችም እየደበደቧት እንደቆየች ከአመለጠች በኋላ ለባለሥልጣናት ጉዳዮዋን አስረድታለች።</p>

<p>ሌላዋ ኢትዮጵያዊት ደግሞ በቱሪስት ቪዛ ወደ አሜሪካ የወሰዷት ኢትዮጵያውያን ሮክቪሉ ቤት ለስድስት ዓመታት ያለክፍያ እንድታገለግል ተደርጋለች። ከኢትዮጵያውያኑ በተጨማሪ ከፊሊፒንስ፣ ከብራዚልና ከሌሎች ሀገሮ ችየመጡ ዜጞችንም የበደሉ ገፈት ቀማሾች መሆን ተገደዋል።</p>

<p>ከስምንት ዓመት በፊት ምንም ዓይነት የእንግሊዘኛ ቋንቋ መናገር በማትችልበት ሁኔታ ወደ አሜሪካ ተወስዳ ለከፍተኛ ችግር የተዳረገችው የስሺሃረግ ተፈራ የተባለች ወጣት ኢትዮጵያዊት ሌላዋ የችግር ሠለባ ናት። የሺሃረግ እንደምትለው በአማካይ በሳምንት ከ90 ሰዓት በላይ እየሠራች በስምንት ዓመት ውስጥ የተከፈላት በድምሩ አንድ ሺ ዶላር ብቻ ነው። ይህም ማለት በሰዓት ከሦስት ሳምንቲም ያነሰ ማለት ነው።</p>

<p>እንደጋዜጣው ዘገባ አይናአፋሯ የሺሃረግ በጉንጮቿ ላይ የሚወርደውን እንባ መግታት አቅቷት የደረሰባትን ስትናገር መከራውን ልትቋቋም ባለመቻሏ ከአሳደሪዎቿ ልታመልጥ በቅታለች። የወጣቷን ችግር የተገነዘቡ አንድ ማርክኤ ሺፈር የተባሉ ጠበቃ ቀሪ ክፍያዋንና ካሳዋን ጨምሮ አሳዳሪዎቿ የዘጠኝ መቶ ሺ ዶላር ከፍያ እንደሰጧት ችሎት ላይ ገትረዋቸዋል።</p>

<p>ዳዊት መኮንን የተባለውና ባለቤቱ መስከረም ወጧቷን በእንግድነት በቤታችን የተቀመጠች ነች በማለት በጠበቃቸው በኩል መልስ ቢሰጡም የሺሀረግ እንግዳም፣ ሠራተኛም ሳልሆን ባርያቸው ነበርኩ በማለት የሰጠችው መልስ የሚሰጡትን ምላሽ አሳጥቷቸዋል። ከችግረኛ ቤተሰብ የተገኘችውና ከትውልድ ሀገሯ ከወሎ የ8ና9 ዓመት ልጅ እያለች ወደ አዲስ አበባ መጥታ የዳዊት ባለቤት ቤተሰቦች ጋር በቤት ሠራተኝነት ተቀጥራ ትሠራ ነበር።</p>

<p>ችግሩ በዝቶባት ያለቀሰች እንደሆነ ከረሃብ ሀገር አምጥተን ይህን ውለታ ውለንልሽ እንዴት እንዲህ ትሆኛለሽ በማለት መስከረም ትቆጣት እንደነበረም ለጋዜጣው ገልፃለች። በመጨረሻም ወደ ኢትዮጵያ ሊልኳት ማሰባቸውን በመረዳቷ ልታመልጥ እንደቻለች ጨምራ ተናግራለች።</p>

<p>ችግረኛ ቤተሰብን ለመርዳት በሚል ለዚህ መሰል ችግር የሚጋለጡ ወገኖች ቁጥር በምድረ አሜሪካ በመበራከቱ የፌዴራሉን ቢሮ እንዳሳሰበውና በቅርብ እንደሚከታተለው መገለጹን ጋዜጣው ዘግቧል። በህጋዊ መንገድ ለሥራ የሚሄዱ የሚሰጣቸው ቪዛ ከ2-3 ዓመት የሚያገለግል ሲሆን ከአሠሪያቸው ጋር በሚኖራቸው የሥራ ውል መሠረት የሚታደስ ነው። የክፍያ መጠኑም በሕግ የተደነገገ ነው። በአውሮፓ የተባበሩት መንግሥታት ድርጅት ልዑካን ቤት ውስጥ አፍሪካውያንና ኢትዮጵያውያንን ላይ ስለሚደርሰው በደል ጦማር ጋዜጣ ዋቢ ጠቅሶ መዘገቡ ይታወሳል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 26 ቀን 1991</a></p>

</body>
</html>	
