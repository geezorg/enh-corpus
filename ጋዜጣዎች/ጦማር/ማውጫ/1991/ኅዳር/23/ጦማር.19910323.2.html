<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለቱም ወገኖች ተቃዋሚዎችን ለመፍጠር ሩጫ ይዘዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሁለቱም ወገኖች ተቃዋሚዎችን ለመፍጠር ሩጫ ይዘዋል</h1>


<p>አዲስ አበባ፦ የኢትዮጵያና የኤርትራ መንግሥታት እርስ በእርስ በግንባር ከመፈላለግ እርስ በእር በግንባር ከመፈላለግ ባሻገር ተቃዋሚ ኃይሎችን አንደኛው በሌላው ላይ ለማሰለፍ የሚያደርጉትን ጥረት ከምንጊዜውም በላይ እየገፉበት መሆኑን ዘገባዎች እያመለከቱ ይገኛሉ።</p>

<p>በጥረቱ ከፍተኛ ሩጫ ይዞ የሚገኘው የአሥመራው የኢሳያስ አገዛዝ ለማስገባት ያደረገው ጥረት ከሞላ ጎደል የሠመረለት እንደሚመስል ዘገባዎቹ ያስረዳሉ። ኢንዲያን ኦሽን ኒውስ ሌተር እና መፅሔቶች እንደዘገቡት ከሆነ፣ ከአፋር ጎሣ ከተወጣጡ የኢሕአዴግ ተቃዋሚዎችም ጋር ግንኙነት ለማድረግ ደፋ ቀና የሚለው የኤርትራ መንግሥት በጎንደር አካባቢም የኢትዮጵያ መንግሥት ኃይልን የሚቃወም ብሔረተኛ ቡድንን ለማቋቋም በመጣር ላይ እንደሚገኝ በዘገባው ተገልጿል። ይህ በጎንደር በኩል የሚደረገው ጥረት ቀደም ሲል በጎንደር ክ/ሃገር ሥር በነበረውና በዛሬው ወደ ትግራይ ዞን የተካለለው የሁመራና የወልቃይት አካባቢን ዒላማ ያደረገ መሆኑ ተጠቁሟል።</p>

<p>በተጨማሪም በአቶ ወልደ አማኑኤል ዱባለ የሚመራውና «የሲዳሞ ነፃ አውጭ ግንባር» በመባል የሚጠራው የኢህአዴግ ተቃዋሚ ቡድን ሌላው የኢሳያስ መንግሥት ሊያጠምደው የሚሞክረው ኃይል ነው ተብሏል። ይሁን እንጂ የግንባሩ መሪ አቶ ወልደ አማኑኤል ዱባለ ከኤርትራ መንግሥት ጋር ምንም ዓይነት ግንኙነት አለማድረጋቸውን አስመልክተው ማስተባበያ መስጠታቸውም «በኢንዲያን ኦሽን ኒውስ ሌተር» ላይ ተዘግቧል።</p>

<p>የኤርትራ መንግሥት ይህን ጥረቱን «አሁን ካለው የሕወሓት አገዛዝ ጋር ያለው የሻከረ ግንኙነት ተለውጦ ለወደፊቱ ከኢትዮጵያ ጋር መልካም ዝምድና እንደሚኖረን ከመፈለግ ነው» የሚል ምክንያት እንደሚያቀርብ ተገልጿል። ለሻዕቢያ ጥረት መሣካት በአሜሪካ የኤርትራ አምባሳደረ አቶ ሰመረ ርዕሶም ሃደራ አዲስ አበባ ዩኒቨርስቲ ተማሪ በነበሩበት ወቅት ከሚያውቋቸው ኢትዮጵያውያን የተቃዋሚ ቡድን መሪዎች ጋር ተደጋጋሚ ግንኙነት እያደረጉ እንደሚገኙ ታውቋል። ይሁን እንጂ ከአንድነት ኃይሎች አካባቢ ይሁንታ ያገኙ አይመስሉም።</p>

<p>እንደዘገባዎቹ ተጨማሪ አገላለፅ የአዲስ አበባ መንግሥትም ቢሆን የኤርትራን መንግሥት ተቃዋሚዎች እየረዳና እያደራጀ እንደሚገኝ በይፋ እንደሚታወቅ ተገልጧል። ጦርነቱ ቢጀመር ሻዕቢያን ከሥልጣን አውርዶ በሌላ መተካት ኢህአዴግ እቅድ እንዳለው የኤርትራ መንግሥት በተደጋጋሚ ስሞታ በማሰማት ላይ መገኘቱ የሚታወቅ ነው።</p>

<p>በተያያዘ ዜናም የኢትዮጵያ መንግሥት ከሱዳን ጋር የጀመረው አዲስ ግንኙነት ለኢሳያስ መንግሥት እንዳልተዋጣለት ተገልጿል። በአዲስ አበባ የግብፁን መሪ ለመግደል በተደረገ ሙከራ ተቋርጦ ቆይቶ የነበረው የሱዳንና የኢትዮጵያ ግንኙነት ከኢትዮ ኤርትራ ግጭት ወዲህ በአዲስ መልክ መጀመሩ ተደጋጋሚ ወቀሳን በኤርትራ ዘንድ ሲያስነሳ ቆይቷል።</p>

<p>የኢትዮጵያ አየር መንገድ ወደ ሱዳን ያቋረጡትን በረራ መጀመሩና ከፍተኛ የኢትዮጵያ መንግሥት ልዑካን ሱዳንን መጎብኘታቸው እንዲሁም ኢትዮጵያ የደቡብ ሱዳን ነፃ አውጭ ግንባር የሆነውን የኮሎኔል ጆን ጋራንግን ቢሮ መዝጋቱ አብይ እርምጃ እንደሆነ ተመልክቷል። ይህ ግንኙነት ደግሞ ኤርትራና ሱዳን ግንኙነታቸው በሻከረበትና አፈሙዝ በተደጋገኑበት ወቅት መሆኑ ልዩነቱን እንዳሰፋው ታውቋል።</p>

<p>በአፀፋውም ሱዳን የኢህአዴግ ተቃዋሚ ናቸው ያላቸውንና በሱዳን ይንቀሳቀሱ የነበሩትን ይዞ ማሰሩ ኢሕአዴግ ላደረገው ብድር መመለስ ነው ተብሏል። በዚህ ርምጃ የቀድሞ የደርግ ሥርዓት ከፍተኛ የጦር መሪ የነበሩት ጄኔራል ኃይሌ መለስ እና የጋምቤላ የኢሠፓ ሹም የነበሩት ቱሃት ፖል ከሚያካሄዱት የትጥቅ ትግል ተይዘው በካርቱም ታስረዋል።</p>

<p>በሌላ በኩል ደግሞ በሱማሌ በኩል የኦነግና የአል ኢትሃድ ኃይሎች ይንቀሳቀሳሉ የሚለውን ለማምከን ከሱማሌ አንጃ መሪዎች አንዱ ከሆኑት ከሁሴን መሐመድ አይዲድ ጋር አዲስ ግንኙነት የኢህአዴግ መንግሥት መፍጠሩ በዘገባው ተገልጿል።</p>

<p>ከኤርትራ ጋር ቀና ግንኙነት የሌላት ሱዳን የኤርትራ መንግሥት በበላይነት የያዘው የሕዝባዊ ግንባር አርነት ኤርትራን ተቃዋሚዎች በጋራ ጠርታ ማነጋገሯና የማቀራረብ ጥረት በማድረግ ላይ ትገኛለች ተብሏል።</p>

<p>የኢህአዴግ መንግሥት በኤርትራ ውስጥ ዴሞክራሲ ሥርዓትን ለማምጣት እንታገላለን ለሚሉና በኤርትራ ቆላማ አካባቢዎች ለሚንቀሳቀሱ ፀረ ሻዕቢያ ቡድኖች ድጋፍ እንደሚሰጥ በተለያዩ መገናኛ ብዙሃን እየተገለፀ እንዳለ የሚዘነጋ አይደለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 23 ቀን 1991</a></p>

</body>
</html>	
