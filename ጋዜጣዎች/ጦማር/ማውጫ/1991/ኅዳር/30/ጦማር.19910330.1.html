<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አይዲድ ኢትዮጵያንና ጣሊያንን አወገዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አይዲድ ኢትዮጵያንና ጣሊያንን አወገዙ</h1>


<p>ሞቃዲሾ፦ የሟቹ ጄኔራል አይዲድ ልጅ የሆኑትና አባታቸው የመሠረቱትን የሱማሌ ዋነኛው አንጃ መሪ የሆኑት አቶ ሁሴን አይዲድ የኢትዮጵያንና የጣሊያን መንግሥታት በየፊናቸው የሶማሊያን ሕዝብ የሚጎዳ ተግባር እየፈጸሙ ይገኛሉ ሲሉ በሞቃዲሾ ውስጥ መግለጣቸውን የቫቲካን ድምፅ ራዲዮ የዜና ዘገባዎችን ጠቅሶ ከቫቲካን ሲቲ ባሰራጨው ዜና ገልጧል።</p>

<p>አይዲድ ባለፈው ሳምንት መጠናቀቂያ ላይ በደቡባዊ ሞቃዲሾ በሚገኘው ስታዲዮም ውስጥ ለደጋፊዎቻቸው ባሰሙት ንግግር «ኢትዮጵያ በሶማሊያ ሠላም እንዳይሰፍን በአካባቢው ግርግር እየፈጠረች ትገኛለች» ማለታቸው በዜና ዘገባው ላይ ተብራርቷል። አይዲድ ኢትዮጵያ በተግባር ለወሰደችው እርምጃ በይፋ ባይገልጡም በሞቃዲሾ የሚገኙትን የጣሊያን መንግሥት ወኪል የሆኑትን አምባሳደር ፍራንቺስኮ ቮርቲኖን በስም በመጥቀስ «ሰውዬው አሉታዊ የዲፕሎማሲ እንቅስቃሴ እያደረጉ ናቸው» ሲሉ መናገራቸውን የራዲዮው ዘገባ ጠቅሷል።</p>

<p>በአካባቢው ከሚካሄደው እስላማዊ እንቅስቃሴ ጋር በተያያዘ ሳይሆን እንዳልቀረ ግምት በተሰጠው ሁኔታ የአሁኑ የኢሕአዴግ መንግሥትና የሁሴን አይዲድ ቡድን ቀና ቀረቤታ እንደሌላቸው ይታወቃል። ጠቅላይ ሚኒስትር መለስ ዜናዊ ባደረጉላቸው ጥሪ መሠረት አይዲድ አዲስ አበባ መጥተው ከተመለሱ በኋላ፣ የግንባር ለግንባር ግንኙነት ያደረጉት የግብፅና የኤርትራ ፕሬዝዳንቶች የሶማሊያን ጉዳት ትኩረት ሰጥተው ሲነጋገሩበት እንደነበር የሚታወስ ነው።</p>

<p>ከሳምንታት በፊት በፓሪስ ከተማ ተካሂዶ በነበረው የአፍሪካ መሪዎች ስብሰባ መልስ ግብፅን የጎበኙትን ኢሳያስ አፈወርቂን ተልዕኮ አስመልክቶ በቀረበው ዘገባ ላይ እንደተገለጠው ግብፅና ኤርትራ የሶማሊያን ችግር በጋራ ለመፍታት ስምምነት ላይ እንደደረሱ ተወስቷል።</p>

<p>በሌላ በኩል ደግሞ የኤርትራ መንግሥት አልኢትሃድ እንደ ኦሮሞ ነፃነት ግንባር ያሉትን ተቃዋሚዎች እያበረታታ በምሥራቅ ኢትዮጵያ በኩል በኢሕአዴግ መንግሥት ላይ ወታደራዊ ጫና ለመፍጠር ከአይዲድ ጋር እየሠራ መሆኑ በተደጋጋሚ ተገልጧል። ኤርትራ ከአይዲድ ጋር ጥብቅ ግንኙነት አላቸው ከሚባሉት ከእነሊቢያ ጋር ተከታታይ ግንኙነት ማድረጓ ከመታወቁም በላይ የአሁኑ የአይዲድ ፀረ ኢትዮጵያ ንግግር ከጀርባው ሌላ ግፊት ያለበት ሊሆን እንደሚችል ግምት ፈጥሯል።</p>

<p>አይዲድ ኢትዮጵያ ውስጥ መጥተው በነበሩበት ጊዜ ድርጅታቸው ምንም ዓይነት ድጋፍ ለፀረ ኢሕአዴግ መንግሥት እንደማይሰጥና የመስጠት ፍላጐትም እንደሌላቸው መግለጣቸው ይታወቃል።</p>

<p>የኢሕአዴግ መንግሥትም የእስልምና ሃይማኖት ፅንፈኞችን ለመምታት በሚል ሰበብ ከአንድም ሁለት በመንግሥት አልባዋ ሶማሊያ ግዛት እስከ ሰባ ኪ.ሜ ድረስ በመግባት ወታደራዊ ጥቃት መፈፀሙና ይህም ርምጃ በሁሴን አይዲድ አንጃ የሀገር ሉዓላዊነት እንደመድፈር ተቆጥሮ ውግዘት እንዳስከተለ የሚዘነጋ አይደለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 30 ቀን 1991</a></p>

</body>
</html>
