<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው እየደፈረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፓርላማው እየደፈረ ነው</h1>


<p>አዲስ አበባ፦ «የኢትዮጵያ ፌዴራላዊ ዴሞክራሲያዊ ሪፐብሊክ የሕዝብ ተወካዮች ም/ቤት» በመባል የሚታወቀው ፓርላማ ትናንት ጧት አንድ ባቀረበው የውይይት መነሻ ሐሳብ የመጀገን ያህል ተቆጥሮለታል ተብሏል።</p>

<p>በምክር ቤቱ የሕግ ጉዳዮች ቋሚ ኮሚቴ ሰብሳቢ በአቶ አብዱልአዚዝ አህመድ የቀረበውና በግል ተመራጩ፣ በአቶ በድሩ አደም የዳበረው ይኼው ሐሳብ የወቅቱን የጦርነት ሁኔታ የተመለከተ መሆኑ ታውቋል።</p>

<p>እንደ ተወካዮቹ አባባል ጦርነቱ ስድስት ወር የሞላው ቢሆንም በዚህ ስድስት ወራት ውስጥ ስለተከናወኑት ተግባራትና ስተደረሰበት ውጤት ጠቅላሚ ሚኒስትሩ፣ የውጭ ጉዳይ ሚኒስትሩ ወይም ሌላ የሚመለከታቸው የመንግሥት አካላት ለምን ገለፃ እንደማያደርጉላቸው ማወቅ እንደሚሹ ጠይቀዋል። የፓርላማው አባላት ወሬዎችን እንደተርታው ሕዝብ ከውጭ የሚሰሙ ከመሆናቸውም ሌላ የወከላቸው ሕዝብ ስላለው ሁኔታ ሲጠይቃቸው የሚሰጡትን መልስ ማጣታቸው የሕዝብ ተወካይነታቸውን ትርጉም የሚያሳጣው መሆኑ ተገልጧል። ለወትሮው እንዲህ ዓይነት ሐሳብ ሲነሳ ቀድመው በመከላከል የሚታወቁት የም/ቤቱ የባጀት ጉዳይ ቋሚ ኮሚቴ ሰብሳቢ፣ በቅርቡ በብር ሸለቆ የጦር ማሰልጠኛ በዘማች ካድሬነት ግዳጃቸውን ፈፅመው የተመለሱት ክቡር አቶ ሙሉጌታ ኃይለማርያም እና የም/ቤቱ የባሕልና የመገናኛ ብዙሃን ጉዳይ ቋሚ ኮሚቴ ሰብሳቢ አህመድ ሐሰን በትናንትናው ዕለት በተነሳው ሐሳብ ላይ ምንም ተቃውሞ አላቀረቡም። እንደእያንዳንዱ የም/ቤት አባላት እምነት የሀገሪቷን ምስጢር የተወሰኑ ግለሰቦች ብቻ በመዳፋቸው ውስጥ አድርገው መያዛቸው አሳሳቢ ጉዳይ መሆኑ ተወስቷል። የት እንደሄዱ ባይታወቅም በትናንቱ ስብሰባ ላይ አፈ ጉባዔ ዳዊት ዮሐንስ አልተገኙም።</p>

<p>ይህ በዚህ እንዳለ በተባበሩት መንግሥታት ድርጅት የልማት ፕሮግራም ድጋፍ ለሕዝብ ተወካዮች ም/ቤት አባላት የሚሰጠው የዓለም አቀፍ ሕግ የሁለተኛ ዲግራ ፕሮግራም ከፓርላማ አባላት ይልቅ ካድሬዎችን እየጠቀመ መሆኑን ለጉዳዩ ቅርብ የሆኑ ምንጮች ገልጠዋል።</p>

<p>ይህ በሦስት ዓመት የሚፈፀመው በግንባር ገለፃና በመላላክ የሚሰጠው የማስተርስ ዲግሪ ፕሮግራም፣ ለእያንዳንዱ ሰው ዘጠኝ ሺህ የአሜሪካን ዶላር ወጪ እንደሚደረግበት ታውቋል።</p>

<p>በዚህ ፕሮግራም ውስጥ የውጭ ጉዳይ ሚኒስትር ሥዩም መስፍን፣ አፈ ጉባዔ ዳዊት ዮሐንስ፣ ወ/ሮ አልማዝ መኮን ጨምሮ የመካለከያ መኮንኖች፣ ከአብዮታዊ ዲሞክራሲና ከወይን ጋዜጣ የተወጣጡ ጋዜጠኛ ካድሬዎች እየተሳተፉበት ያለ ሲሆን የመንግሥታቱ ድርጅት ገንዘቡን ወጪ ያደረገው ለም/ቤት አባላት መሆኑ እየታወቀ ኢሕአዴግ በስልጣኑ ካድሬዎችን እያሰለጠነበት መሆኑ ታውቋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 9 ቀን 1991</a></p>

</body>
</html>
