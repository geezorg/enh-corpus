<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢሊባቡር ገበሬ እርሻ ላቁም ይላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>
 

<h1 class="align-center">የኢሊባቡር ገበሬ እርሻ ላቁም ይላል</h1>


<p>መቱ፦ ከኢትዮጵያ ውስጥ ከዓመት እስከ ዓመት ዝናብ የማይለየው የኢሉባቡ ዞን ገበሬዎች ያረሱትን እህል ከማሳ፣ ያረቡትን ከብት ከቤት ከአውሬ መከላከልና መጠበቅ ስላልቻሉ እርሻውንና የእንስሳት እርባታውን ለማቆም እየተገደዱ መሆኑን እየገለፁ ይገኛሉ።</p>

<p>ገበሬዎቹ ለመንግሥት መገናኛ ብዙሃን እንደገለፁት ከሆነ ቀደም ሲል አልፎ አልፎ በማሳ ላይ ያለ እህል በመብላት ያስቸግር የነበረው የዝንጀሮ መንጋ በአሁኑ ጊዜ እህል በመተው ወደ ቤት እየገባ በጎችና ዶሮዎች መመገብ ስላደላ በአብዛኛው የዞኑ ክፍል ከቁጥጥር ውጪ በመሆን ደረጃ ላይ ደርሷል ብለዋል።</p>

<p>የኢትዮጵያ ቴሌቪዥን የኦሮምኛ ፕሮግራም መቱ ላይ ያነጋገራቸው አንድ ገበሬ እንዳሉት «የዝንጀሮውን መንጋ ከእህልና ከቤት እንስሳት ለመከላከል ሲሉ በዝንጀሮው የተደበደቡ፣ ሽባ የሆኑ፣ ሆዳቸውን የተቀደዱ ገበሬዎች በርካታ ሆነዋል። የራሴ መሬት የለኝም፣ መሬት ካላቸው ጋር የእኩል ያረስኩት አንድ ተኩል ጥማድ የበቆሎ ምርት፣ በደቂቃዎች ውስጥ በዝንጀሮ መንጋ እንዳልነበረ ሆነ። ከእንግዲህ ወደ ገጠር ተመልሼ ለመኖር የሚያስችለኝ ተስፋ የለኝም። ስለዚህ ሕይወቴን የማሰነብትበትን ሥራ ፍለጋ ወደ ከተማ መጣሁ» ብለዋል።</p>

<p>«ድሮ የአንድ መንጋ ዝንጀሮ ቁጥር ከአሥራ ስምንትና ከሃያ እንደማይበልት አውቅ ነበር። ዛሬ ግን ለእያንዳንዱ የመንደራችን ነዋሪ ቢታደለው በመቶ የሚቆጠር ዝንጀሮ ይደርሰዋል። ድሮ አዋቂው እርሻ ሲያርስ ወይም ሌላ ሥራ ሲሰራ ልጆች እህል ይጠብቁ ነበር። አሁን ልጆቻችንን አምነን ከቤት አናወጣቸውም። ሕፃናት ልጆችን ከቤት ልናወጣ ቀርቶ እቤት ውስጥም ሆነው ይተርፋሉ ብለውን አናምንም። እቤት ገብቶ ዶሮን ከቆጥ ላይ፣ የበግ ግልገሎችን ከጉርኖ የሚወስደው ዝንጀሮ ልጆቻችንን ከአልጋ ላይ አይወስድም ማለት አንችልም» ብለዋል።</p>

<p>«ዝንጀሮዎቹ እንዲጫወቱብን ያደረገው መንግሥት ነው ሲሉ ገበሬዎቹ ያማርራሉ። ምክንያቱም ቀደም ሲል ቢያንስ ቢያንስ በአንድ መንደር ውስጥ ሁለትና ሦስት ረሽ ጠመንጃዎች ነበሩ። በእነዚህ ጠመንጃዎች ከመንጋው መሀከል አንድ ሁለት ከተገደለ ለተወሰነ ጊዜ መንጋው ይደነግጥና ይሸሻል። ሁኔታው ከዚህ ከቀጠለ እርሻችንን ትተን ሕይወታችንና የቤተሰባችንን ደህንነት ለመከላከል እንገደዳለን» ብለዋል።</p>

<p>አንድ የኢሉባቡር ዞን ባለሥልጣን ለቴሌቪዥኑ ሲገልፁ «ገበሬው በመሣሪያው ሌላ ሥራ ሊሠራበት ስለሚችል፣ በዱር አራዊቱም ላይ ጭፍጨፋ ሊፈፅም ስለሚችል፣ እርስ በእርሱም አውሬ በማደን ሰበብ ሊጎዳዳበት ስለሚችል መሣሪያ የመፍቀዱ ጉዳይ አይታየንም» ብለዋል።</p>

<p>የኢህአዴግ መንግሥት በፊት በነበሩት በኃይለሥላሴና በደርግ መንግሥት ጊዜ የኢሉባቡር ገበሬ ከእነዚህ አደገኛ ፀረ ሰብልና ፀረ እንስሳት ከሆኑ የዱር አውሬዎች ራሱንና ቤተሰቡን ለመጠበቅ መሣሪያ ይዞ መቆየቱና እርስ በእርሱም ሆነ በሀገርና በሕዝብ ንብረት ላይ ጉዳት አድርሶ እንደማያውቅ ይታወቃል። የኢህአዴግ መንግሥት በኦሮሚያ ክልል ድምፅ ካለው የጦር መሣሪያ ድምፅ እስከሌለው ዱላ ድረስ ሲወሰድበት እንደነበር ባለፉት ዓመታት በተደጋጋሚ መዘገቡ የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 16 ቀን 1991</a></p>

</body>
</html>
