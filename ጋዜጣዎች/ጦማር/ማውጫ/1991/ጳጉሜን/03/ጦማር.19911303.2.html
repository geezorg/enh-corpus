<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ1991 ዓ.ም ዓበይት ክንውኖች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የ1991 ዓ.ም ዓበይት ክንውኖች</h1>


<p>መስከረም 1 ቀን ተበታትነው የነበሩ ተቃዋሚ የፖለቲካ ድርጅቶች በአንድነት ተሰብስበው «የኢትዮጵያ ተቃዋሚ የፖለቲካ ድርጅቶች ኅብረት» በፓሪስ ከተማ መሠረቱ።</p>

<p>መስከረም 14 ቀን አንድ የኢትዮጵያ አየር ኃይል ሄሊኮፕተር በቆቃ ሐይቅ ውስጥ ወድቆ በመከስከሱ በውስጡ የነበሩ ሦስት የአየር ኃይል አባላትና የሄሊኮፕተር አብራሪ ሞቱ።</p>

<p>ጥቅምት 12 በሐረር ጅጅጋ መንገድ «ዳከታ» በተባለው ቦታ ደፈጣ የያዙ አማፂያን በአንድ የሕዝብ ማመላለሻ አውቶብስ ላይ ተኩስ ከፍተው 17 ሰዎች ተገደሉ።</p>

<p>ሕዳር 2 ቀን አንድ «ኤል 39» የተባለ የኢትዮጵያ አየር ኃይል መለማመጃ አውሮፕላን መቀሌ አየር ማረፊያ አቅራቢያ ወድቆ በመከስከሱ በውስጡ የነበሩት ተለማማጁና አለማማጁ ሕይወታቸውን ማጣታቸው ተገለጠ።</p>

<p>ሕዳር 3 ቀን አንጋፋው ደራሲና ባለቅኔ ከበደ ሚካኤል በተወለዱ በ82 ዓመታቸው ከዚህ ዓለም በሞት ተለዩ። የቀብራቸው ሥነ ሥርዓትም ሕዳር 5 ቀን በጴጥሮስ ወጳውሎስ የካቶሊክ መካነ መቃብር ተፈፀመ።</p>

<p>ሕዳር 21 ቀን የአዲስ አበባ ሕንፃ ኮሌጅ ተማሪዎች የሁለት ቀናት ትምህርት የማቆምና የረሀብ አድማ መቱ።</p>

<p>ሕዳር 25 ቀን የአሜሪካ መንግሥት የቀድሞ የፀጥታ አማካሪ አንቶኒ ሌክ ለኢትዮ ኤርትራ ግጭት በሰላም መፈታት ሽምግልና ለሦስተኛ ጊዜ አዲስ አበባ ገቡ።</p>

<p>ታሕሣሥ 7 ቀን በኢትዮ ኤርትራ ግጭት በሠላም መፈታት ጉዳይ ላይ ውሳኔ ለመስጠት ቡርኪናፋሶ ዋና ከተማ ዋጋድጉ ላይ የግጭት አስወጋጅ ኮሚቴ ዝግ ስብሰባ ተቀመጠ። ታህሣስ 9 ቀንም ኤርትራ ከያዘቻቸው ግዛት ለቅቃ እንድትወጣ ውሳኔ በመስጠት ተጠናቀቀ።</p>

<p>ጥር 7 ቀን በኢትዮጵያና ኬንያ ድንበር «አዲሎላ» በተባለው የኢትዮጵያ የወሰን ከተማ ማንነታቸው ያልታወቀ የተደራጁ ታጣቂዎች በከፈቱት ድንገተኛ ተኩስ በጥይትና በፈንጂ በሰውና በንብረት ላይ ጉዳት ደረሰ።</p>

<p>ጥር 23 ቀን የኢትዮጵያ ተቃዋሚ የፖለቲካ ድርጅቶች ኅብረት በአዲስ አበባ ከተማ መስቀል አደባባይ ሕዝባዊ ስብሰባ ጠራ። በዚህ ሕዝባዊ ስብሰባ ላይም የኤርትራ መንግሥት ወረራን አወገዘ። የኢሕአዴግ መንግሥትም ከመስከረም 1-3 በፓሪስ በተካሄደው የተቃዋሚ ኃይሎች ጉባዔ ያቀረበውን ጥያቄ ተግባራዊ እንዲያደርግ ጥሪ አቀረበ።</p>

<p>ጥር 28 ቀን የኤርትራ መንግሥት አውሮፕላኖች ከረፋዱ 4:45 ሰዓት ላይ በአዲግራት ከተማ አቅራቢያ በሚገኘው የነዳጅ ዲፖ ላይ ቦምብ የመጣል ሙከራ አደረጉ።</p>

<p>ጥር 29 ቀን የኢትዮጵያ አየር መንገድ ቦሌ የሚገኘውን ጣቢያውን በጊዜያዊነት ወደ ናይሮቢ መቀየሩን አስታወቀ።</p>

<p>ጥር 29 ቀን ባድመንና አካባቢውን ከኤርትራ መንግሥት ሠራዊት የማስለቀቅ ውጊያ ተጀመረ።</p>

<p>ጥር 30 ቀን በቤልጅየም «አንትወርፕ» ወደብ ላይ የተያዘው 91 ኮንቴነር የኤርትራ መንግሥት ንብረት የጦር መሣሪያ በመሆኑ በቤልጅየም መንግሥት ቁጥጥር ሥር መዋሉ ተገለጠ።</p>

<p>የካቲት 1 ቀን የኢትዮጵያ የመከላከያ ሠራዊት በጾረና ግንባር የሚገኙትን ኩኒንና ቁኒቶ የተባሉትን ቁልፍ ወታደራዊ መሬቶች መቆጣጠሩ ተገለጠ።</p>

<p>የካቲት 3 ቀን በኢትዮጵያ የኤርትራ አምባሳደር ግርማ አስመሮም ኢትዮጵያን ለቀው እንዲወጡ በተሰጣቸው ትዕዛዝ መሠረት ኢትዮጵያን ለቀው ወጡ።</p>

<p>የካቲት 6 ቀን የባድመ ማጥቃት የመጀመሪያው ምዕራፍ እንደተጠናቀቀ ተገለፀ። በዚህ ውጊያ ገዛገረስላሴ የተባለው ወታደራዊ መሬት ከኤርትራ ኃይሎች እጅ ተነጥቆ በኢትዮጵያ ቁጥጥር ሥር መውደቁ ተበሠረ።</p>

<p>የካቲት 10 ቀን የኢትዮጵያ አየር ኃይል አውሮፕላኖች በአሰብ መስመር በቡሬ ግንባር ባለው የኤርትራ መንግሥት ሠራዊት ይዞታ ላይ ድብደባ ፈጽመው ሠራዊቱ የሚጠቀምበትን የውኃ ማከማቻና የስንቅና ትጥቅ መጋዘን ማውደማቸው ተነገረ።</p>

<p>የካቲት 19 ቀን 67ኛው የአፍሪካ መንግሥታት የውጭ ጉዳይ ሚኒስትሮች ስብሰባ በአዲስ አበባ የአፍሪካ አዳራሽ ተካሄደ።</p>

<p>የካቲት 19 ቀን ከየካቲት 16 ቀን ጀምሮ በተከታታይ በባድመ ሲካሄድ የነበረው ሁለተኛው ምዕራፍ ውጊያ መጠናቀቁ ተበሠረ። በዚህም ውጊያ ባድመና አካባቢው በኢትዮጵያ ቁጥጥር ሥር ዋሉ።</p>

<p>የካቲት 23 ቀን 103ኛው የአድዋ በዓል ከባድመ ድል ጋር በጋራ ታይቶ በማይታወቅ ሁኔታ ተከብሮ ዋለ።</p>

<p>መጋቢት 5 ቀን በዛላንበሣ እገላ ግንባር አዲስ ውጊያ ተቀሰቀሰ። ይህ ውጊያ የተደረገው የኤርትራ መንግሥት በዛላንበሣ አይጋና በቡሬ ባዳ የኢትዮጵያ መሬት በያዘ በ300ኛው ቀን ነው።</p>

<p>መጋቢት 10 ቀን በመረብ ወንዝ አካባቢ ሸንበቆ መንደር አጠገብ ለ7 ተከታታይ ቀናት የዘለቀው የኢትዮጵያና የኤርትራ ወታደሮች የምድርና የአየር ውጊያ ተቀሰቀሰ።</p>

<p>መጋቢት 26 ቀን የኢትዮጵያ አባት መምህራን ማኅበር ፕሬዝዳንት አቶ ከበደ ደስታ ከዶ/ር ታዬ ወልደሰማያት ጋር ታስረው በሚገኙበት በአዲስ አበባ ወህኒ ቤት እንዳሉ ከዚህ ዓለም በሞት ተለዩ።</p>

<p>ሚያዝያ 7 ቀን የኢትዮጵያ አየር ኃይል ሳዋ በመባል በሚታወቀው የኤርትራ መንግሥት ከፍተኛ የወታደራዊ ማሠልጠኛ ላይ ድብደባ መፈፀሙንና አደጋ ማድረሱን ገለጠ። ይህ ድብደባ በተከናወነበት ወቅት ከ80 ሺህ በላይ የኤርትራ መንግሥት ሠልጣኞች በማሰልጠኛው ውስጥ ነበሩ።</p>

<p>ሚያዝያ 11 ቀን ናምቢያ ርዕሰ ከተማ ዊንድሆክ ላይ በተደረገው የኤክስፐርቶችና የሚኒስትሮች ስብሰባ ኢትዮጵያ የዓለም የሥራ ድርጅት የሥራ አስፈፃሚ ኮሚቴ አባል በመሆን ተመረጠች።</p>

<p>ሚያዝያ 12 ቀን በአርባ ምንጭ ከተማ አቅራቢያ ሁለት የኢትዮጵያ አየር ኃይል ጄቶች በልምምድ ላይ እያሉ በደረሰባቸው አደጋ ተከስክሰው ወደቁ። በዚህም አጋጣሚ መሬት ላይ የነበሩ ስምንት ሠላማዊ ሰዎች ሞተው፣ አሥራ አራት ሰዎች በአደገኛ ሁኔታ ቆሰሉ።</p>

<p>ሚያዝያ 22 ቀን የኢትዮጵያ መምህራን ማኅበር ረዳት ዋና ፀሐፊ አቶ ሽመልስ ዘውዴ በእንግልት ብዛት በህመም ተሰቃይተው ሞቱ።</p>

<p>ግንቦት 6 ቀን ፕሮፌሰር ዓሥራት ወልደየስ ፔልሰንቬንያ ዩኒቨርስቲ ሆስፒታል በሕክምና ላይ እንዳሉ በተወለዱ በ71 ዓመታቸው አረፉ።</p>

<p>ግንቦት 7 ቀን የኢትዮጵያ አየር ኃይል ተዋጊ አውሮፕላኖች በዛላንበሳና አካባቢው ባለው የኤርትራ መንግሥት ሠራዊት ይዞታ ላይ ተከታታይ ድብደባ ፈፀሙ።</p>

<p>ግንቦት 8 ቀን የኢትዮጵያ አየር ኃይል አውሮፕላኖች ሸንበቆና ቢንቢና በተባሉ በኤርትራ መግንሥት የጦር ሰፈሮች ላይ ድብደባ በመፈፀም የሠራዊቱን ስንቅ ትጥቅ ማከማቻ መጋዘን ማውደማቸው ተገለፀ።</p>

<p>ግንቦት 11 ቀን የኢትዮጵያ ነፃ ጋዜጠኞች ማኅበር ከዓለም በደረሰበት መከራና ባደረገው ተጋድሎ ምርጥ ሆኖ በታይዋን ዋና ከተማ ታይፔ ውስጥ የ1999 የዓለም የነፃ ሚዲያ ሽልማት አሸናፊ በመሆን ሽልማቱን ተቀበለ።</p>

<p>ግንቦት 13 አምስት የመላው አማራ ሕዝብ ድርጅት የአመራር አባላት ከአምስት ዓመት እሥራት በኋላ ከእሥር ተለቀቁ።</p>

<p>ግንቦት 17 ቀን የፕሮፈሠር አሥራት ወልደየስ አክስሬን አዲስ አበባ ገባ። ከፍተኛ የሕዝብ አቀባበልም ተደረገለት። በዚሁ ዕለት ምሽትም ከአስክሬን አጃቢዎች መሐከል በርካታ ወጣቶች በፖሊስ ታፍሰው ታሰሩ፤ የተቀሩትም በፖሊስ ተደብድበው ተበተኑ።</p>

<p>ግንቦት 18 ቀን የፕሮፌሰር ዓሥራት የቀብር ሥነ ሥርዓት እጅግ ደማቅ በሆነ ሁኔታ በቅዱስ ባለወልድ ቤተክርስቲያን ተፈፀመ። በዚሁ ዕለት ከቀብር ሥነሥርዓቱ ሲመለሱ በነበሩ ወጣቶች ላይ ሲቪል የለበሱ ታጣቂዎች ተኩስ ከፍተው አንድ የ18 ዓመት ወጣት ሲገድሉ ሌሎች ሁለት ወጣቶችን አቆሰሉ።</p>

<p>ሰኔ 2 ቀን 150 የኢሕአዴግ መንግሥት የፓርላማ አባላት ወደሦስት የጦር ማሠልጠኛዎች እንዲዘምቱ ተደረገ።</p>

<p>ሰኔ 3 ቀን በኢትዮጵያ መምህራን ማኅበር ፕሬዝዳንት በዶ/ር ታዬ ወልደሰማያትና በሌሎች ሦስት ሰዎች ላይ ከስምንት እስከ አስራ አምስት ዓመት እስራት ተፈረደባቸው። ዶ/ር ታዬ ወ/ሰማያት በአሥራ አምስት ዓመት ጽኑ እሥራት እንዲቀጡ ተበየነባቸው።</p>

<p>ሰኔ 3 ቀን የኤርትራ ጦር ባድመን መልሶ ለመቆጣጠር ማጥቃት ሰነዘረ።</p>

<p>ሰኔ 15 ቀን በናዝሬት ታንከኛ ጦር ጠቅላይ ሠፈር ላይ ያልታወቁ ታጣቂዎች ቀን ለቀን ተኩስ ከፍተው በጥበቃ ላይ በነበረ አንድ ወታደር ላይ ጉዳት አድርሰው ተሰወሩ።</p>

<p>ሰኔ 16 ቀን በቃሊቲ እስር ቤት የሚገኙ የፖለቲካ እስረኞች የእስር ቤቱን አያያዝ በመቃወም የሦስት ቀን የረሃብ አድማ ጀመሩ።</p>

<p>ሰኔ 20 ቀን የኤርትራ ጦር በመረብ ግንባር አዲስ የማጥቃት ውጊያ ጀመረ። ይህ ውጊያ እስከ ሰኔ 22 ቀን ድረስ ዘልቆ በኢትዮጵያ የውጊያ የበላይነት ተጠናቀቀ።</p>

<p>ሰኔ 20 ቀን የኢትዮጵያ አየር ኃይል ለሁለተኛ ጊዜ የአሰብ አውሮፕላን ማረፊያን ደበደበ።</p>

<p>ሐምሌ 29 ቀን ታምራት ላይኔና ዶ/ር ታዬ ወልደሰማያት እንዲሁም ሌሎች እሥረኞች የአዲስ አበባ ወህኒ ቤትን የእስረኞች አያያዝ ሥርዓት በመቃወም የአንድ ቀን የረሀብ አድማ መቱ።</p>

<p>ነሕሴ 8 ቀን በኢትዮጵያ የሚኖሩ ኤርትራውያን እንዲመዘገቡና ልዩ መታወቂያ እንዲወስዱ በጥብቅ ታዘው ይኸው ተግባርም ከነሐሴ አሥር እስከ ሀያ አራት ቀጠለ።</p>

<p>ነሐሴ 17 ቀን አሥራ ስምንት የቀድሞ የኢትዮጵያ አየር ኃይል መኮንኖችና ሌሎች የቀድሞ ጦር ከፍተኛ መኮንኖች ከቃሊቲና ከአዲስ አበባ ወህኒ ቤት እንዲለቀቁ ተደረገ።</p>

<p>ነሐሴ 23 ቀን አንድ ንብረትነቱ የደቡብ አፍሪካ የሆነ አውሮፕላን በአድዋ ከተማ አቅራቢያ በአየር ላይ እንዳለ በኢትዮጵያ አየር መከላከያ ሚሳኤል ተመቶ በመውደቁ ዋናና እረዳት አብራሪዎች የነበሩት አንድ እንግሊዛዊና አንድ ስዊድናዊ ዜጋ ሞቱ።</p>

<p>ነሐሴ 26 ቀን የኤርትራ መንግሥት ሠራዊት በዛላንበሳ እገላ ግንባር ጭን ከረን በተባለው የኢትዮጵያ ጦር ወታደራዊ ይዞታ ላይ ማጥቃት ሰንዝሮ ከሸፈበት።</p>

<p>ነሕሴ 27 ቀን አንጋፋው ደራሲ አቶ አዲስ ዓለማየሁ ከአዲስ አበባ ዩኒቨርስቲ የተሰጣቸውን የክብር ዶክትሬት ዲግሪ ተቀበሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ጳጉሜ 3 ቀን 1991</a></p>

</body>
</html>	
