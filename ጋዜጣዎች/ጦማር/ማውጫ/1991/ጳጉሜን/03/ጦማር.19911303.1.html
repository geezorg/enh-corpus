<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ኢኮኖሚና የሕዝብ ብዛት ዕድገት እየተራራቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ኢኮኖሚና የሕዝብ ብዛት ዕድገት እየተራራቁ ነው</h1>


<p>አዲስ አበባ፦ የኢትዮጵያ ኢኮኖሚ ከጊዜ ወደ ጊዜ ቁልቁል በሚሄድበት በአሁኑ ወቅት የኢትዮጵያ ሕዝብ በዓመት 2.9% እያደገ እ.ኤ.አ በ2030 (የዛሬ 30 ዓመት) አሁን ካለበት ከ60 ሚሊዮን ወደ 129 ሚሊዮን እንደሚያድግ ተገለጠ።</p>

<p>ይህ የተገለጠው የኢትዮጵያ ኢኮኖሚ ባለሙያዎች ማኅበርና የማኅበራዊ ጥናት መድረክ «በኢትዮጵያ ኢኮኖሚና ማኅበራዊ ሕይወት ዙሪያ መዘገብ» በሚል ርዕስ ነሐሴ 28 እና 29 ቀን 1991 ለመገናኛ ብዙሃን ባለሙያዎች በጋራ ባዘጋጁት አውደ ጥናት ላይ ነው።</p>

<p>በዚህ በሰሜን ሆቴል ለሁለት ቀን በተካሄደው አውደ ጥናት ላይ ጥናታዊ ጹሑፎችን ያቀረቡት ዶ/ር ብርሃኑ ነጋና ዶ/ር በፈቃዱ ደግፌ (ከኢትዮጵያ የኢኮኖሚ ባለሙያዎች ማኅበር) ዶ/ር አክሊሉ ኪዳኑ የግል ተመራማሪ፣ አቶ ደሳለኝ ራህመቶ ከማኅበራዊ ጥናት መድረክና አቶ ተፈሪ ወሰን ከዋግ ኮሚኒኬሽን ናቸው።</p>

<p>በዚህ አውደ ጥናት ላይ ትኩረት ከተደረገባቸው ርዕሶች መሐከል በመጀመሪያው ቀን በዶ/ር አክሊሉ ኪዳኑ የቀረበው ጥናታዊ ጹሑፍ፣ በኢትዮጵያ ሕዝብ ብዛትና የወደፊት አደጋው ላይ አነጋጋሪ ነበር።</p>

<p>በአሁኑ ወቅት 4% ብቻ የወሊድ መቆጣጠሪያ የሚጠቀሙ እናቶች ባሉባት ኢትዮጵያ ዕድሜያቸው ከ10-14 ያሉ ሕፃናት ቁጥር የጠቅላላው ህዝብ 45% ነው። ከ15-19 ዕድሜ ያላቸው ታዳጊዎችና ከ25-59 በሆነ ዕድሜ ውስጥ ያሉ ወጣቶች የጠቅላላውን ሕዝብ ብዛት 26% ሲሸፍኑ ዕድሜያቸው ከ60 ዓመት በላይ የሆኑት ደግሞ በጠቅላላው ሕዝብ 5% ናቸው። በዚህም መሠረት ከኢትዮጵያ ከአንድ ሺህ ሰው 103ቱ በልማት ተግባር ውስጥ ንቁ ተሳታፊ አይደለም።</p>

<p>በአሁኑ ሰዓት ዕድሜያቸው ከ15-49 ዓመት ውስጥ ያሉ እናቶች በአማካይ ሰባት ልጆችን ይወልዳሉ። ይህ ቁጥር በሥነ ሕዝብ ሥራ ላይ ልዩ ትኩረት ከተደረገበት ከአሥራ አምስት ዓመት በኋላ ወደ አምስት፣ ከሠላሳ ዓመት በኋላ ደግሞ ወደ ሦስት በመቶ ይወርዳል ተብሎ ይጠበቃል።</p>

<p>የኢትዮጵያ ሕዝብ ብዛት በሃያ አምስት ዓመቱ እጥፍ እየጨመረ በሚገኝበት በአሁኑ ሰዓት ዓመታዊ ዕድገቱ 3% ነው። ይህ ዕድገት ከአሥራ አምስት ዓመት በኋላ ወደ 2.4% እና ከሠላሳ ዓመት በኋላ ደግሞ ወደ 1.8% ዝቅ ይላል ተብሎ ይጠበቃል።</p>

<p>በአሁኑ ወቅት 10% ሕፃናት በተወለዱ በአንድ ዓመት ጊዜ ውስጥ ሲሞቱ 16% የሚሆኑ ደግሞ ተወልደው በአምስት ዓመት ጊዜ ውስጥ ይሞታሉ።</p>

<p>ይህ በዚህ እንዳለ የአንድ ሰው ዓመታዊ ገቢ ከ110 የአሜሪካ ዶላር በላይ አይደለም። በዚህ የነፍስ ወከፍ ከዓለም በ90 ዶላር ከኢትዮጵያ በታች የሆነች አገር ሞዛምቢክ ናት። 28 ሚሊዮን የሚሆነውን የኢትዮጵያ ሕዝብ (46%) በቀን አንድ ዶላር በሚያገኝበት ደረጃ ላይ ይገኛል።</p>

<p>እ.ኤ.አ በ1996/97 ጥናት መሠረት ኢትዮጵያ ውስጥ 87 ሆስፒታሎች፣ 11685 የሆስፒታል አልጋዎች፣ 257 የጤና ማዕከሎች፣ 2995 ጤና ጣቢያዎች፣ 197 ፋርማሲዎች፣ 148 የመድኃኒት መሸጣ መደብሮች፣ 1460 የገጠር መድኃኒት ቤቶች ይገኛሉ።</p>

<p>ከላይ በተጠቀሰው መሠረት አንድ ሆስፒታል 658.305 ሰው አገልግሎት ይሰጣል። አንድ የሆስፒታል አልጋ 4.900 ሰው፣ አንድ የጤና ማዕከል ለ222.850 ሰው፣ አንድ ጤና ጣቢያ ለ27.456 ሰው አገልግሎት ይሰጣል። አንድ ዶክተር ለ38.619 ሰው፣ አንድ ነርስ 13920 ሰው፣ አንድ ጤና ረዳት ለ5390 ሰው ያገለግላሉ።</p>

<p>በተያያዘ ዜና በተለይ በከተሞች አካባቢ ያለው የኢንዱስትሪ እድገት እየቀነሰ እንጂ እያደረገ ሲሄድ አይታይም። በኢንዱስትሪ ምርት ረገድ በዓለም ላይ ትንሹ ምርት ሰፊውን ክፍለ ኢኮኖሚ የሚደጉምበት ሀገር ቢኖር ኢትዮጵያ ብቻ መሆኑን በዶ/ር ብርሃኑ የቀረበው ጥናት አስረድቷል።</p>

<p>በዚህ ጥናት መሠረት የኢትዮጵያ ኢንዱስትሪ ምርት ለጠቅላላው ኢኮኖሚ የሚያበረክተውን አስተዋፅኦ 10% ብቻ ሲሆን የጎረቤታችን የኬንያ ኢንዱስትሪ ኢኮኖሚ ለሌላው ክፍለ ኢኮኖሚ 17% እገዛ ያደርጋል።</p>

<p>በአሁኑ ወቅት በኢትዮጵያ ውስጥ ከ10 በላይ ሠራተኞችን የመቅጠር አቅም ያላቸው 642 ፋብሪካዎች ብቻ ሲሆኑ 37 ሚሊዮን ከሚገመተው አምራች ሰው ውስጥ እነዚህ ፋብሪካዎች መቅጠር የቻሉት 91 ሺህ ሰው ብቻ ነው።</p>

<p>የኢትዮጵያ ኢንዱስትሪ 80% ከመጠጥ፣ ከምግብና ከጨርቃጨርቅ ጋር የተያያዘ ሲሆን 85% ባለቤትነቱ ደግሞ የመንግሥት ነው።</p>

<p>በስርጭት ረገድም 50% ፐርሰንት በአዲስ አበባ፣ 38% በኦሮሚያ፣ 7.6% በአማራና 6.7% በሌሎች ክልሎች የሚገኙ ናቸው። በምርታማነት ረገድ አንድ ኢትዮጵያዊ የኢንዱስትሪ ሠራተኛ በዓመት 1770 ብር ብቻ ያመርታል። አጠቃላይ ምርታማነትም እ.ኤ.አ ከ1975- 76 1.2%፣ ከ1995- 96 1.07% እየቀነሰ ይሔዳል።</p>

<p>በደርግ ዘመን ተዘግተው የነበሩ ፋብሪካዎች መንቀሳቀስ በመጀመራቸው በኢሕአዴግ ዘመን የኢንዱስትሪው ክፍለ ኢኮኖሚ 34% ዕድገት ማሳየቱን የገለጠው የዶ/ር ብርሃኑ ጥናት ሌሎች ማሻሻያዎች እየተደረጉ እስካልሄዱ ድረስ ይህም ቢሆን ቁልቁል ከመሄድ የሚያግደው ነገር እንደሌለ ይጠቁማል።</p>

<p>በአጠቃላይ የኢትዮጵያ ኢኮኖሚና የሕዝብ ብዛት እጅግ በተራራቀ ሁኔታ ሽቅብና ቁልቁል እየተጓዙ መሆናቸውን በዓውደ ጥናቱ ተመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጳጉሜ 3 ቀን 1991</a></p>

</body>
</html>	
