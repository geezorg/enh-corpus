<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመረብ ወንዝ አካባቢ ፍልሚያው እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመረብ ወንዝ አካባቢ ፍልሚያው እንደቀጠለ ነው</h1>


<p>አዲስ አበባ፦ እየሞቀና እየቀዘቀዘ እየሰፋና እየጠበበ በመካሄድ ላይ ያለው የኢትዮጵያና የኤርትራ ውጊያ አሁንም ቢሆን በመረብ ወንዝ አካባቢ በሚገኙ ቁልፍ ወታደራዊ መሬቶች ላይ እንደቀጠለ መሆኑን ከመከላከያ ምንጮች የሚወጡ ይፋ ያልሆኑ መረጃዎች እየገለፁ ናቸው።</p>

<p>በዚህም መሠረት ሻዕቢያ በአንድ በኩል ከአራዛ አካባቢ በመነሳት በአዲአውላ አድርጎ ወደ ጎቦጨጓርና ገዛገረስላሴ በመግባት፣ በሌላ በኩል ደግሞ በሽላሎና በሸሸቢት ምዕራባዊ አቅጣጫ አድርጎ ቀደም ሲል በሽንፈት ለቅቆ የሄደውን ገመሃሎን የመያዝ ከፍተኛ ዕቅድ እንዳለው ወታደራዊ መረጃዎች እንደተገኙ እየተገለፀ ነው።</p>

<p>ሻዕቢያ ባድመን ለቅቆ ከወጣ በኋላም ቢሆንም በአዲአውላ በማድረግ አንድ ግብረ ኃይል ወደ ጎቦ ጨጓራና ገዛገረስላሴ ተጠግቶ እንደነበረና በሽላሎ አቅጣጫም ከአንድ ክ/ጦሮች ባላነሰ ኃይል ወደ ገመሀሎ አስጠግቶ ከሰፈረ በኋላ ወደውስጥ ገብቶ ሸምበቆ አካባቢ የሰፈረውን የወገን ጦር ለመቁረጥ ሲያደባ በ22ኛ 23ኛ የወገን ክ/ጦር ጥቃት መውጣቱን የሚናገሩ ለጉዳዩ ቅርብ የሆኑ ወታደራዊ ምንጮች አባባል የአሁኑ ፍጥጫ በአንድ የመረብ ወንዝ ላይ በተዘረጋ ድልድይ ላይ ሲሆን የኢትዮጵያ ጦር የመረብ ወንዝ ከሞላ በኋላ ድልድዩን ያፈርስብኛል በማለት ሻዕቢያ ያለ የሌለ ኃይሉን በዚሁ ቁልፍ ሥፍራ ላይ ማከማቸቱን ይናገራሉ። ሻዕቢያ ወደ አራዛ የሚያሻግረውን ተሰነይ ድረስ ባለው ጦሩና ይዞታው ላይ ከፍተኛ አደጋ እንደሚደርስበት በመገመቱ በዚህ ድልድይ ላይ የሞት ሽረት ትግል ያደርጋል ነው የሚባለው።</p>

<p>በዚህም የተነሳ በአሁኑ ሰዓት በአካባቢው ቢያንስ በ24 ሰዓት ውስጥ አንድ ጊዜ ለሁለትና ለሦስት ሰዓታት የሚቆይ ውጊያ እንደሚደረግ ወታደራዊ ባለሙያዎችና የዓይን ምስክሮች ገልጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 30 ቀን 1991</a></p>

</body>
</html>	
