<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምክር ቤቱ ያለጊዜው ትናንት ተዘጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምክር ቤቱ ያለጊዜው ትናንት ተዘጋ</h1>


<p>አዲስ አበባ፦ የኢትዮጵያ ፌዴራላዊ ዲሞክራሲያዊ ሪፐብሊክ የሕዝብ ተወካዮች ምክር ቤት መዘጋት ከነበረበት ቀን አንድ ሳምንት ቀደም ብሎ ትናንት ሰኔ 22 ቀን 1991 ዓ.ም ተዘግቶ የተወሰኑት አባላቱ ወደ ዘመቻ፣ የተቀሩት ደግሞ ወደመረጣቸው ሕዝብ እንደሚሄዱ ታውቋል።</p>

<p>በዚህ የ1991 ዓ.ም የመጨረሻው በሆነው ስብሰባ ላይ የ1992 ባጀት አዋጅ፣ የብሮድካስት አገልግሎት አዋጅና በኅዳር ወር 1989 ተዘጋጅቶ እስከ ትናንት ድረስ ለፓርላማው ሳይቀርብ የቆየው የምርጫ ቦርድ ምዝበራ ውጤት «ጭማቂ» ሪፖርት ቀርቦ እንዲፀድቅ ተደርጓል።</p>

<p>በዚህ ጠቅላይ ሚኒስትር መለስ በተገኙበት ስብሰባ ላይ በተለይ ባጀትን አስመልክቶ ከደቡብ ኢትዮጵያ ተወካዮች የክልል መስተዳድሮችን አስመልክቶ ጥያቄዎቹ ቀርበዋል። ከእነዚህም መሐከል ማዕከላዊ መንግሥት ለክልል በድጎማ መልክ በሚሰጣቸው ገንዘቦች ላይ ቁጥጥር ማድረግ ካልቻለ እንዴት ባጀት በሥራ ላይ መዋሉ ይታወቃል? የሚል ጥያቄ ተነስቶ፣ ለምሳሌ በ1987 በደቡብ ም/ቤት ባከነ የተባለው የ78 ሚሊዮን ብር ጉዳይ ተነስቷል። በሌላም በኩል በኤክስቴንሽን መርሐ ግብር ማዳበሪያና ምርጥ ዘር ለገበሬው በግዴታ መስጠቱ የሚያዋጣ ስላልሆነ እንደገና መታየት አለበት የሚሉ አስተያየቶች ቀርበዋል። የተነሱት ጥያቄዎችና የተሰጡትን አስተያየቶች በሀዘን ሲያዳምጡ የነበሩት ጠቅላይ ሚኒስትሩ ንዴት በቀላቀለ ስሜት «ይህ ም/ቤት የክልሎች የበላይ ተቆጣጣሪ አይደለም» በሚል ኃይለ ቃል መልስ ሰጥተዋል። ያናዳዳቸው ነገር ምን እንዲሆን አልታወቀም።</p>

<p>በትናንቱ ስብሰባ ላይ በኃይለ ቃል የፓርላማውን አባላት ሲናገሩ የነበሩት ጠቅላይ ሚኒስትሩ ብቻ ሳይሆኑ አፈ ጉባዔ ዳዊት ዮሐንስም ጭምር ናቸው። አቶ ዳዊትን ያስቆጣቸው በአጎታቸው ዋና ፀሐፊነት የሚመራው የምርጫ ቦርድ ምዝበራ ጉዳይ ነው። ኅዳር 1989 በም/ቤቱ የአስተዳደር ጉዳይ ቋሚ ኮሚቴ ምርመራ ተካሂዶ ዝርዝር ሪፖርት እንዲያቀርብ የታዘዘው ጉዳይ «የኮሚቴው አባላት ባለመሟላታቸው» በሚል ምክንያት የሪፖርቱ «ጭማቂ ነው» የተባለ ሰነድ ለፓርላማው ቀርቦ እንዲፀድቅ ተጠይቋል። በዚህ ጭማቂ ነው በተባለው ሪፖርት መሠረት ባለፉት ዓመታት ሲያወዛግብ የነበረው የምርጫ ቦርድ ምዝበራ ጉዳይ «ውሸት ነው» ተብሎ ያሉትን ጥቃቅን ችግሮች ከአቅም በላይ ለማጉላት የሚደረገው ጥረት መገታት አለበት የሚል ትዕዛዝም በአፈጉባዔው ተሰጥቷል። ምንም እንኳን ሰኞ ሰኔ 21 ቀን 1991 የፓርላማ አባላት የሆኑ የኢሕአዴግ አባላት ከቀኙ ዘጠኝ ሰዓት ጀምሮ ለብቻቸው ተስብስበው በትናንቱ የፓርላማ አጀንዳ ላይ ቢነጋገሩም፣ ሁለት የሕወሓት አባላት (ሙሉጌታ ኃ/ማርያምና ነጋሽ የዋልታ ኢንፎርሜሽን ማዕከል ሥራ አስኪያጅ) ሙሉ የምርጫ ቦርድ ምርመራ ውጤት መቅረብ እንዳለበት ክርክር አንስተዋል።</p>

<p>ግንቦት 17 ቀን 1991 ዓ.ም ፓርላማው የምርጫ ቦርድን ዓመታዊ ሪፖርት ሲያዳምጥ ያቀረበው ጥያቄና የተነሳው ክርክር ምክር ቤቱን ያዋረደ መሆኑን የተናገሩት አፈጉባዔው አሁንም በእርሳቸው የቀረበውን ሪፖርት መቃወም ማለት የፖለቲካ ሥርዓቱን አደጋ ላይ መጣል ማለት ነው በማለት የም/ቤቱን አባላትን ተቃውሞ ዝም አሰኝተዋል። በመሆኑም ይኼው የምርጫ ቦርዱ ምዝበራ ጉዳይ በዘጠኝ ተቃውሞና በዘጠኝ ድምፀ ተአቅቦ ፀድቋል። ምዝበራውን ሲቃወሙ የነበሩት የቦርድ ም/ዋና ፀሐፊው አቶ ተስፋዬ ጎይቴ ከኃላፊነታቸው እንዲነሱ ተደርገው በምትካቸው የቦርድ የሎጅስቲክ ኃላፊ አቶ አበበ መንገሻ ደርበው እንዲሠሩ ተደርገዋል። ቦርዱን ለማጠናከር በሚል ምክንያትም ሦስት ሰዎች በተጓደሉ የቦርድ አባላት ምትክ ተመርጠዋል። በዚህም መሠረት ወይዘሮ ከበደች እርዳው ማሙዬ (ከኤግዚብሽን ማዕከል) አቶ ሱልጣን አብዱል ራህማን ከሶማሌና ዶ/ር ታዲዮስ መንኤፍላቴ ከወላይታ ተመርጠዋል።</p>

<p>በሌላም በኩል ከሃይማኖት ድርጅቶች ሰፊ ተቃውሞ የተነሳበት የብሮድካስት አዋጅ ያለምንም ማሻሻያ እንዲፀድቅ ተደርጓል። በዚህ አዋጅ ላይ ጠንካራ ተቃውሞ ያቀረቡት የፕሮቴስታንት አብያተ ክርስቲያናት ሲሆኑ የሶማሊያ ሙስሊሞችም ይገኙበታል። አዋጁ እንዲፀድቅ በተጠየቀበት ወቅትም አንድ የሶማሌ ተወካይ «ሳይታረድ የሞተን ነገር አልበላም፤ ግን መረቁን እጠጣለሁ» ማለት ነው በማለት ተርተው ሕጉ ከሕገ መንግሥት ጋር እንደሚቃረን ሲገልጡ ተሰምተዋል። የሆነው ሆኖ ሕጉ ሰፊ ተቃውሞ እያለበት በአንድ ድምፀ ተዐቅቦ ብቻ ፀድቋል።</p>

<p>በሌላ በኩል አንድ መቶ የሚሆኑ የኢሕአዴግ ካድሬዎች የሆኑ የፓርላማ አባላት ከዛሬ ረቡዕ ሰኔ 23 ቀን 1991 ከጧቱ 1:00 ሰዓት ጀምሮ ወደየጦር ማሠልጠኛው ይዘምታሉ። ለዘመቻ ከተዘጋጁት አንድ መቶ የኢሕአዴግ አባላት አሥራ ሰባቱ በተለያዩ ምክንያቶች አዲስ አበባ እንደሚቀጠሩ ሲጠበቅ ሰማኒያ ሦስት ግን በእርግጠኝነት ዛሬ ይጓዛሉ። ከወር በፊት 150 የፓርላማ አባላትና የዘንድሮ የሲቪል ሰርቪስ ኮሌጅ ተመራቂ መሪዎች ተማሪዎች ወደየጦር ማሠልጠኞች መዝመታቸው ይታወሳል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 23 ቀን 1991</a></p>

</body>
</html>	
