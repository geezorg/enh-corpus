<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አካለ ጉዛይ ሊገነጠል እንደሚችል ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አካለ ጉዛይ ሊገነጠል እንደሚችል ተገለጠ</h1>


<p>«ሃይካ» በተባለው የአካለ ጉዛይ ሕዝቦች ንቅናቄ የጠየቀው ሕዝበ ውሳኔ ከተሳካ አካለ ጉዛይ ከኤርትራ ልትገነጠል እንደምትችል ተገለጠ። የድርጅቱ ሊቀመንበር ለተባበሩት መንግሥታት ድርጅት በፃፉት ደብዳቤ ላይ የሕዝብ ውሳኔውን አስፈላጊነት ሲገልፁ ሕዝበ ውሳኔው የክፍለ ሀገሪቱን ሙሉ ነፃነት ወይንም ከኢትዮጵያ ጋር መቀላቀልን እንደሚያስከትል አመልክተዋል።</p>

<p>የአካለ ጉዛይ ሕዝቦች ንቅናቄ (ሃይካ) ሊቀመንበር ዳዊት ብሥራት ናይሮቢ ውስጥ ለማዕከላዊ አፍሪካ የዜና ወኪል (ካና) በሰጡት መግለጫ መሠረት 850.00 የሚሆነው የአካለ ጉዛይ ሕዝብ በኤርትራ ስር ለመቆየት ወይንም ነፃ ለመውጣት ወይንም ከኢትዮጵያ ጋር ለመቀላቀል የመወሰን መብቱ እንዲከበርለት ጠይቀዋል። በመግለጫቸውም «ዓላማችን ይህንን ሕዝበ ውሳኔ በማድረግ በሰላማዊ ድርድር ከኤርትራ መገንጠልን ነው። ጠመንጃ ሰላምንን ሊያወርድ አይችልም» ብለዋል።</p>

<p>ብሥራት በመግለጫቸው «እኛ በታሪካችን የመነጨነው ከኢትዮጵያ ነው ግን ኢፒኤልኤፍ አካልጉዛይን በ1991 ዓ.ም በኃይል ይዞ ማስተዳደር ጀመረ» ብለዋል። የሕዝበ ውሳኔው አስፈላጊነት ከኢትዮጵያ ጋር ለመቀላቀል አለያም ኢትዮጵያ እሺ የማትል ከሆነ ከኤርትራ ተገንጥሎ ነፃ መንግሥት ለመመሥረት እንደሆነ ገልፀዋል።</p>

<p>በአሁኑ ሰዓት ከኤርትራ ጋር በመዋጋት ላይ ያለችው ኢትዮጵያ የባሕር በር ለማግኘት ስትል የክፍለ ሀገሪቱን መገንጠል ትደግፍ እንደሆነ ተጠይቀው አቶ ብሥራት ሲመልሱ በኢትዮጵያና በኤርትራ መሐከል ያለው ጦርነት ከአካለ ጉዛይ ሕዝቦች ትግል ጋር ምንም ግንኙነት እንደሌለው ገልፅዋል። እንደ አቶ ብሥራት ገለፃ ምንም እንኳን በኤርትራ ነፃነት ጊዜ 99% የሚሆነው የአካለ ጉዛይ ሕዝብ ነፃ የኤርትራ መንግሥት እንዲቋቋም የመረጠ ቢሆንም አሁን ግን በአዲስ አበባው መግንሥት ሥር የተሻለ ሕይወት እንደነበራቸው አብዛኛው ሕዝቡ እየተረዳ እንደመጣ ገልፀዋል።</p>

<p>ብሥራት በመቀጠል ኤርትራ ከኢትዮጵያ ጋር በተዋሃደችበት በ1962 አካለ ጉዛይ የኤርትራ ጠቅላይ ግዛት አንዱ አውራጃ እንደሆነ አመልክተው ይህ በዚሁ ቆይቶ ኢፒኤልኤፍ ኤርትራን ነፃ ለማውጣት ባደረገው ውጊያ በግንቦት ወር 1991 ዓ.ም አካለ ጉዛይን በመውረር መላውን አውራጃ በቁጥጥሩ ስር እንዳዋለ ገልፀዋል።</p>

<p>ከኢትዮጵያ ጋር ለመቀላቀል ቅስቀሳ የተጀመረው በ1996 ዓ.ም ሲሆን በዚህ ወቅት በ30,00 ካሬ ኪሎ ሜትር ላይ የሚገኘው ይህ ሕዝብ በሕዝበ ውሳኔ ከኤርትራ ለመገንጠል መፈለጉን ያስታውቁ የሃገር ሽማግሌዎችን መርጦ ወደ ፕሬዝዳንት ኢሳያስ አፈወርቂ በላከበት ወቅት ነው። ፕሬዝዳንቱ በቁጣ ሀገር ሽማግሌዎቹ ወደ አካባቢያቸው እንዲመለሱና ከአካባቢው አስተዳዳሪዎች መልሱን እንዲጠብቁ ነግረው እንዳባረሯቸው ገልፀው ከዚያ ወዲህ ምንም ዓይነት ውሳኔም ሆነ መልስ እንዳልተሰጣቸው በተጨማሪ ገልፀዋል።</p>

<p>ንቅናቄው የአሥመራ መግንሥት ለአካለ ጉዛይ ሕዝቦች ጥያቄ የሚያሳየውን ደንታቢስነትና የሃይካን ግንባር የቀድሞ መሪዎች በማፈን የሚያደርገውን የወንጀል ድርጊት አጥብቆ ኮንኗል። ከነዚህም ውስጥ የቀድሞው የድርጅቱ መሪ መምህር ግርማይ በ1996 ተይዘው በተወሳሰበ ሁኔታ እንዲገደሉ ተደርገዋል። 1990 ጀምሮ ኢፒኤልኤፍ አካለ ጉዛይ የሃይካ መሪዎችና ታጋዮች እንደተገደሉ ጠቅሶ ከነዚህም ውስጥ ሱልጣን በርሔ፣ ሰመረ ሐጎስ፣ ባሕልቢ አብርሃም፣ እና መብራህቱ ለባሲ የሚባሉት እንደሚገኙበት ገልፀው ያስረዳል።</p>

<p>ይህ አዲስ ሁኔታ በኢትዮጵያና በኤርትራ መሐከል የተነሳውን ውዝግብ ይበልጥ ያወሳስበው ይሆናል የሚል ሥጋት አለ። የሃይካ ንቅናቄ ኤርትራን በሁለት በመክፈል አዲስ የአለመረጋጋት ሁኔታ በአፍሪካ ቀንድ ይፈጥር ይሆናል የሚል አመለካከት አለ።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 9 ቀን 1991</a></p>

</body>
</html>	
