<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው ተወዛገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፓርላማው ተወዛገበ</h1>


<p>አዲስ አበባ፦ ትናንት ግንቦት 17 ቀን 1991 ለሕዝብ ተወካዮች ም/ቤት በቀረበው የምርጫ ቦርድ ዘገባ ላይ ውዝግብ ተነስቶ እንደነበር ከም/ቤቱ ምንጮች የተገኘው መረጃ አመልክቷል።</p>

<p>እንደመረጃው አገላለፅ የክርክሩ መነሻ የሆኑት ሦስት ጉዳዮች ሲሆኑ፣ አንደኛው በህዳር ወር 1989 ቀርቦ የነበረው የምርጫ ቦርድ ሪፖርት ፍፃሜ ላይ፣ ቦርዱ ተዘፍቆበታል ስለተባለው የገንዘብ የንብረት ብክነት ማጣራት ሂደት ውጤቱ በቅድሚያ መገለፅ አለበት የሚል ነው።</p>

<p>በሁለተኛ ደረጃ ለወትሮ ሪፖርቱ የሚቀርበው በቦርዱ ዋና ፀሐፊ በአቶ አሰፋ ብሩ ሆኖ ሳለ የትናንቱ ሪፖርት የቦርዱ ፕሬዝዳንት አቶ ከማል በድሪ ለምን ያቀርባሉ? በተለይም ቦርዱን በመወከል በመድረክ ላይ የተቀመጡት ፕሬዝዳንት፣ ዋና ፀሐፊውና አቶ አበበ የተባሉት የድርጅት ጉዳይ ኃላፊ ነበሩ።</p>

<p>ይህም ሁኔታ ሦስተኛውን የውዝግብ አጀንዳ ከፍቷል። ይህም ከአሁን ቀደም ከቦርዱ ዋና ፀሐፊ ከአቶ አሰፋ ብሩ ጋር ሲወዛገቡ የነበሩት ም/ዋና ፀሀፊ አቶ ተስፋዬ ጎይቴ ከመድረክ ወርደው በታዛቢ መቀመጫ ላይ እንዲሆኑ ለምን ተደረገ የሚል ነው።</p>

<p>በዚህ ለአንድ ሰዓት ያህል ባከራከረው ጉዳይ ላይም መልስ ተሰጥቶበታል። በዚህ መሠረት በምርጫ ቦርድ ተፈፀመ የተባለውን ምዝበራ እንዲያጣራ የተሰየመው ኮሚቴ ሥራውን አከናውኖ በሰኔ 1989 ለአቶ ዳዊት ዮሐንስ ሪፖርቱን አቅርቧል። አቶ ዳዊት ግን ስለሪፖርቱ መቅረብ ለፓርላማ አባላቱ እስከ አሁን ድረስ ምንም የተነፈሱት ነገር የለም። ሪፖርቱ ለምን ታፍኖ እንዲቀር እንደተፈለገ አልታወቀም። በሁለተኛ ደረጃ አቶ ከማል ሪፖርት ማቅረብ የለባቸውም ለተባለው ሪፖርቱ በማን ቀረበ በማን ሊያጨቃጭቅ አይገባም በሚል ታልፏል። በሦስተኛ ደረጃ የተነሳው የም/ቦርዱ ም/ዋና ፀሐፊ ከታዛቢ ቦታ ተነስተው በመድረኩ ላይ ይቀመጡ የሚለው ብዙ ካነጋገረ በኋላ፣ በምስጢር ድምፅ አሰጣጥ በድምፅ ብልጫ እንዲወሰን ተደርጓል። በዚህም መሠረት 215 ሰው ለ127 በሆነ ድምፅ አቶ ተስፋዬ መድረክ ላይ እንዲወጡ ሲወሰን 15 ድምፅ ታቅቦ ነበር።</p>

<p>አቶ ተስፋዬ በመድረክ ላይ ወጥተው የመናገር ዕድል ከተሰጣቸው በኋላ አቶ አሰፋንና ቦርዱን የሚወነጅሉ ሐሳቦችን እያቀረቡ እያሉ በፓርላማው ም/አፈጉባዔ በዶ/ር ጴጥሮስ ኦላንጎ ቢቋረጡም፣ ከጠቅላላው የፓርላማ አባላት በከፍተኛ ጭብጨባ አድናቆትን አግኝተዋል። የፓርላማው ም/አፈጉባዔም ተናጋሪውን በማቋረጣቸው ተቃውሞ ቀርቦባቸዋል።ይ

<p>አቶ አሰፋ ብሩ የቀረበባቸውን ሁሉንም ክስ ቢክዱም፣ ለአቶ ተስፋዬ ጎይቴ ያጨበጨበው ፓርላማ እኔን ድጋፍ ነስቶኛልና እዚሁ ከኃላፊነቴ ያንሳኝ ብለዋል ተብሏል።</p>

<p>193 ሺህ ብር ሳያወራርድ ከሀገር እንዲወጣ በተደረገው አንድ ኤርትራዊ ጉዳይና በቦርዱ ያልተወራረደ ሒሳብ የገንዘብ ብክነት የተጠየቁት አቶ አሰፋ «ጉዳዩ በኮሚቴ እንዲጣራ ተወስኖ፣ ኮሚቴውም አጣርቶት ለመንግሥት ያቀረበው በመሆኑ እኔ በዝርዝር ጉዳዮች ላይ መልስ መስጠት የለብኝም» ብለዋል።</p>

<p>ከዚህም ሌላ አቶ አሰፋ ለጋዜጠኞች በር አይከፍቱም ተብሎ የቀረበባቸው ክስ ቢኖርም በዚህ በኩል አቶ አሰፋ ብሩ ምቹኛ ፍቃደኛ ሰው መሆናቸውን በርካታ ጋዜጠኞች እንደሚመሰክሩላቸው የሚገልፁ አስተያየቶች አሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 18 ቀን 1991</a></p>

</body>
</html>	
