<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በረቂቅ አዋጁ ላይ ተቃውሞ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በረቂቅ አዋጁ ላይ ተቃውሞ ቀጥሏል</h1>


<p>አዲስ አበባ፦ የግል የራዲዮና ቴሌቪዥን የብዙሃን መገናኛ ሥራን ተግባራዊ ለማድረግ ተብሎ በመንግሥት የተዘጋጀው ረቂቅ አዋጅ ለሕዝብ ውይይት ከቀረበ በኋላ በየአቅጣጫው ተቃውሞ እየበረታበት መጥቷል።</p>

<p>በረቂቅ አዋጁ ውስጥ ግልፅ ያልሆኑና መሠረታዊ የሰብዓዊና የዲሞክራሲያዊ መብቶችን የሚያሳጡ አንቀጾች ከመኖራቸውም በላይ በማስፈራራያ የተሞላም በመሆኑ ሊያሠራ አይችልም በማለት በመድረክ ተቃውሞ ቀርቦበታል፤ ጋዜጦችም በተከታታይ እየተቹበት ይገኛሉ።</p>

<p>በተለይም የፖለቲካና የሃይማኖት ድርጅቶች የራሳቸው የሆነ የራዲዮና የቴሌቪዥን ጣቢያ እንዳይኖራቸው የሚያግደው አንቀፅ የሃይማኖት ድርጅቶችን ክፉኛ አስቆጥቷል።</p>

<p>በዚህም መሠረት ተቃውሟቸውን በግልፅ እያሳወቁ ካሉት የሃይማኖት ተቋማት መሐከል፣ የኢትዮጵያ ወንጌላዊት አብያተ ክርስቲያናት ምዕመናንና የመንፈሳዊ አገልግሎቶች ጊዜያዊ አስተባባሪ ኮሚቴ በግንባር ቀደምትነት የሚጠቀስ ነው። አስተባባሪ ኮሚቴው ለመንግሥት ባለሥልጣናት ቅሬታውን ከመግለፁም ባሻገር «የብሮድካስት አገልግሎት ርቂቅ አዋጅ የሚፀድቅ ከሆነ ዲሞክራሲን በአዋጅ እንደ መሻር ይቆጠራል» በሚል ርዕስ ጋዜጣዊ መግለጫ አውጥቷል። የመግለጫው ሙሉ ቃል ቀጥሎ ቀርቧል።</p>

<p>«የብሮድካስት አገልግሎት የሚመራበትን ሥርዓት ለመንደንገግ እንዲያስችል በቅርቡ የወጣው ረቂቅ አዋጅ ለሕዝብ አስተያየት መቅረቡ ይታወሣል። መንግሥት ይህንን ርምጃ ወስዶ ሕዝቡ እንዲተችበት መፍቀዱ በራሱ አንዱ የዲሞክራሲ መብት መግለጫ ስለሆነ ሊመሠገንበት ይገባል። በረቂቅ አዋጅ አንቀጽ 19 በንዑስ ቁጥር 3 የተደነገገው ክልከላ ግን የሃይማኖት ድርጅቶች በዲሞክራሲያዊ መብታቸው ተጠቅመው በአዋጁ ከሚገኘው መብት ቀጥተኛ ተጠቃሚዎች እንዳይሆኑ ስለሚያግድ ከፍተኛ ቅሬታና ሀዘን ስለፈጠረብን እና የኢትዮጵያ ወንጌላዊያን አብያተክርስቲያናት ምዕመናንና የልዩ ልዩ መንፈሳዊ አገልግሎቶች ተወካዮች ተቃውሞአችንን በይፋ ለመግለፅ ይህንን ዜና ለሚመለከተው ሁሉ አሠራጨተናል።</p>

<p>«የኢትዮጵያ ፌዴራላዊ ዲሞክራሲያዊ ሪፐብሊክ መንግሥት የሚመራበትና ሕዝቡ የሚገዛለት ሕገ መንግሥት በ1987 ዓ.ም ሲታወጅ ያለፈውን አስከፊ የኮሚዮኒስት ሥርዓት ግፍና በደል ሊያስረሳን እንደሚችል በማሰብ በሙሉ ልብ ተቀብለነው ነበር። በተለይም በአንቀፅ 27 ላይ እንደተገለፀው ሕገ መንግሥቱ ከደነገጋቸው ሰብዓዊ መብቶች አንዱ የዜጐች የእምነት ነፃነትና እኩልነት ይጠቀሳል።</p>

<p>«ሕገ መንግሥቱ በአንቀጽ 9/4 ላይ እንዳመለከተው ኢትዮጵያ ያጸደቀቻቸው ዓለም አቀፍ ስምምነቶች በሙሉ ለየሀገሪቱ የሕግ አካል መሆናቸውን በተለይም በልዩ ልዩ ዓለም አቀፍ የሰብዓዊ መብቶች መከበር ከፍተኛ ትኩረት እንደሚሠጥ በአንቀፅ 13/2/ ላይ ተደንግጓል።</p>

<p>«በ1966 የወጣው የተባበሩት መንግሥታት ድርጅት ዓለም አቀፍ የፖለቲካና የሲቪል መብቶች ድንጋጌም በአንቀፅ 18-19 ማንኛውም ዜጋ የሃይማኖትና የእምነት ነፃነቱ መጠበቅ ስለሚገባው ሕጉን የፈረሙት ሀገሮቹ በሙሉ እንዲገዙለት ይጠይቃል።</p>

<p>«እውነታው ይኼ ሆኖ ሳለ በሀገራችን የተረቀቀው የብሮድካስት አገልግሎትን የሚወስነው ሕግ ለምን ሕገ መንግስቱንና ሀገሪቱ የተቀበለቻችውን ዓለም አቀፍ ሕጎች እንደተፃረረ ሊገባን አልቻለም። በፕሬስ አዋጅ ቁጥር 34/1985 ሙሉ ተጠቃሚዎች እንድንሆን ለምን እንደተፈቀደና በኤሌክትሮኒክ የሚዲያ ዘርፍ ላይ ለምን ግንጥል ማዕቀብ እንደተጣለም እንቆቅልሹ ሊገባን አልቻለም፤ በቅርቡ ረቂቅ አዋጁ ለሕዝብ አስተያየት ቀርቦ የተሰጠው መልስ በፍፁም ከእውነት የራቀና የሚያስተዛዝብም፣ የሚያሳዝንም ነበር።</p>

<p>«ሕገ መንግሥቱ እምነታችን እንድናሳውቅና እንድናስተምር የሰጠንን ሙሉ የዲሞክራሲ መብት የብሮድካስት አዋጁ ለምን ሊሽር እንደተገባውም ግልፅ አልሆነልንም።</p>

<p>«ይህ በሃይማኖት ድርጅቶች ላይ የተጣለው ማዕቀብ የሰብዓዊ ፍጡርን ነፃ መብት የሚገድብ ስለሆነና ዛሬ ስለዲሞክራሲ እየተወራ የሚዲያው ተጠቃሚ እንዳንሆን በማዕቀብ በመጠፈራችን ለወደፊቱ እምነታችንን በነፃ መግለፅ ስለመቻላችን ጥርጣሬ ላይ የጣለን ስለሆነ መንግሥት ለጉዳዩ ልዩ ትኩረት ሰጥቶ ክልከላውን እንዲያነሳልን አጥብቀን እንጠይቃለን» ብለዋል።</p>

<p>የሃይማኖትና የፖለቲካ ድርጅቶች የዚህ የብዙሃን መገናኛ ዘርፍ ባለቤት እንዳይሆኑ ተከለከሉ እንጂ በመገናኛ ዘርፉ እንዳይጠቀሙ አልተከለከሉም በማለት የመንግሥት ባለሥልጣናት ውሳኔያቸውን እየተከላከሉ እንደሚገኙ ይታወቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 4 ቀን 1991</a></p>

</body>
</html>	
