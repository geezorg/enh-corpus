<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን አትሌቶች ድል በድል ሆኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን አትሌቶች ድል በድል ሆኑ</h1>


<p>አትሌቶቻችን በየተሰለፉበት ርቀት በማሸነፍ ሰፊ ድልን መጎናፀፋቸው ተሰማ። ከትላንት በስቲያ በአስምስተርዳም በተደረገ ውድድር ድልን የተጎናፀፉት አትሌቶች ኃይሉ መኮንን፣ ግርማ ቶላ እና ማሩ ዳባ ናቸው።</p>

<p>በሀገር ውስጥና በዓለም አቀፍ ውድድሮች ከቅርብ ጊዜ ወዲህ እውቅናን እያገኘ የመጣው ወጣቱ አትሌት ኃይሉ መኮንን በ1500 ሜትር 3 ደቂቃ 6.5 ሰከንድ በመፈፀም ነው ያሸነፈው። ኃይሉ በዚህ ውድድር አሸናፊ ሲሆን ተከትሎት ሁለተኛ የሆነውን ኬንያዊ አትሌት በሰፊ ርቀት ነው የቀደመው።</p>

<p>በ3000 /ሶስት ሺህ/ ርቀት ቀዳሚ ሆኖ ያሸነፈው ግርማ ቶላ ደግሞ በ7 ደቂቃ 42.8 ሰኮንድ በመግባት ነው። በተጨማሪም እሁድ ግንቦት 22 ቀን 1991 ዓ.ም በኔዘርላንድ በተደረገ የ10 ሺህ ሜትር ርቀት ውድድር ግርማ ቶላ ኢትዮጵያውያን አትሌት ሀብቴ ጅፋርን ተከትሎ በመግባት ሁለተኛ ሆኗል።</p>

<p>ማሩ ዳባ ደግሞ በሶስት ሺህ መሰናክል ተወዳድሮ 8 ደቂቃ 29.1 ሰኮንድ በመግባት በአንደኝነት ማሸነፉ ታውቋል። በዚህ ርቀት ለረጅም ጊዜ ከሀገራችን ርቆ የቆየውን ውጤት በማስገኘቱ ማሩ ዳባ ተስፋ የሚጣልበት አትሌት ሆኗል። ይህን ርቀት ኬንያውያን ያለተቀናቃኝ ለረጅም ጊዜ ሲያሸንፉ መቆየታቸው ይታወሳል።</p>

<p>በሌላ በኩል ደግሞ እሁድ ስፔን ላይ ተካሄዲ በነበረው የሴቶች የሶስት ሺ ሜትር የሩጫ ውድድር ብርሃኔ አደሬ 3ኛ በመውጣት ውድድሯን አጠናቃለች። ይህ በእንዲህ እንዳለም እሁድ በተደረጉ ውድድሮች ኃይሌ ገ/ሥላሴ ሃብቴ ጅፍራና ጌጤ ዋሚ አንደኛ አንደኛ በመውጣት ሲያሸንፉ አየለች ወርቁና ግርማ ቶላ የሁለተኝነትን ደረጃ ይዘዋል።</p>

<p>ኃይሌ ገ/ሥላሴ በሁለት ማይል ርቀት ሃብቴ ጅፋር በ10ሺ ሜትር ጌጤ ዋሚ በ1500 ሜትር ርቀት ነው አሸናፊ የሆኑት። ኃይሌ ገ/ሥላሴ ሁለት ማይሉን ርቀት ለመፈፀም የሩጫ ጊዜ 8 ደቂቃ 01.6 ሰኮንድ ነው። ኃይሌ ይህንን ርቀት በአሸናፊነት የፈፀመው ደመናማና ቀዝቃዛማ በሆነው በአስቸጋሪው የሄንግሎ የአየር ፀባይ በመሮጥ ነው። ኃይሌ እንደ አነሳሱ ሪኮርድ ለመስበር የሚያስችለው ፍጥነት የነበረው ሲሆን በመሀሉ ፍጥነቱን በመቀነሱ አልተሳካላትም ተብሏል። </p>

<p>በ10 ሺህ ሜትር ርቀት ደግሞ በ27 ደቂቃ ከ06.5 ሰኮንድ በመሮጥ ሃብቴ ጅፋር ነው ሁለተኛ ሆኖ የገባው ግርማ ቶላ የገባበት ሰዓት 27 ደቂቃ ከ13.6 ሰኮንድ በመግባት ነው። ሶስተኛ የሆነው ኬንያዊው ጂሚ ስኪታዬ ነው። ስኬታዬ ከግርማ በአራት ሰኮንድ ዘግይቶ ነው የገባው።</p>

<p>በሴቶች ሩጫ ከዚህ ቀደም በ5ሺህ እና በ10 ሺህ ሜትር ርቀት በመወዳደር የምትታወቀው ጌጠ ዋሚ እሁድ ዕለት በ1500 ሜትር ተወዳድራ አሸንፋለች። ጌጤን ተከትለዋት የገቡት ፖላንዳዊዋ ሊዲያ ቾቺካ ሁለተኛ የሩሲያዋ ማርጋሪታ ማሩሳቫ ደግሞ ሶስተኛ ሆነዋል።</p>

<p>በአምስት ሺ ሜትር የሩጫ ውድድር አየለች ወርቁ በሁለተኝነት ፈፅማለች። አየለችን ቀድማ አንደኛ የሆነችው ጀርመናዊቷ ኢራና ኢሪንቲኮ ስትሆን በሁለቱ መካከል ያለው የሰዓት ልዩነትም የ0. ሰኮንድ እንደሆነ ታውቋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 25 ቀን 1991</a></p>

</body>
</html>	
