<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ሶማሊያ ውስጥ ተገናኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚዎች ሶማሊያ ውስጥ ተገናኙ</h1>


<p>ሞቃዲሾ፦ መንግሥት አልባ በሆነችው በሶማሊያ ውስጥ ከሚንቀሳቀሱት አንጃ ቡድኖች መሐክል አንዱ ከሆነው ከሁሴን አይዲድ የተጠጉት የኢትዮጵያ መንግሥት ተቃዋሚ ኃይሎች ካስጠጉዋቸው የሱማሌ አንጃዎች ጋር በሞቃዲሾ ስብሰባ እንደተቀመጡ የዜና ዘገባዎች አመልክተዋል።</p>

<p>እነዚህ ዘገባዎች እንደሚያመለክቱት በቅርቡ ከኦጋዴን ብሔራዊ ነፃነት ግንባርና ከኦሮሞ ነፃነት ግንባር መሪ ከአቶ ገላሳ ዲልቦ ጋር የጋራ ቃል ኪዳን የተፈራረሙት ሽማግሌው የኦሮሞ ታያግ ግራዝማች ዋቆ ጉቱ በትብብሩ ውስጥ ከፍተኛውን ሚና እየተጫወቱ ይገኛሉ ተብሏል።</p>

<p>በኢትዮጵያና ኤርትራ የድንበር ጦርነት የተነሳ የተባባሰውንና ለአካባቢውም ሰላም አስጊ የሆነውን እንቅስቃሴ የሐዊይ አንጃ መሪ መሐመድ ሁሴን አይዲድ ከኤርትራና ከሊቢያ ጋር በመሆን እያጠናከሩት ሲሆን በሞቃዲሾና በሌሎች የሀገሪቱ ክፍሎች ያሉ ተቀናቃኞቻቸው ደግሞ በኢትዮጵያ ከለላ ስር ለመጠጋት ግድ እየሆነባቸው መሆኑ ተያይዞ እየተገለፀው ነው።</p>

<p>በዚህም መሠረት በአንድ ጄኔራል የሚመራ የኢትዮጵያ ወታደራዊ ቡድን በግንቦት ወር መጀመሪያ አካባቡ የፑንትላንድን ነፃ ግዛት ፕሬዝዳንት ኮሎኔል አብዱላህ የሱፍን ተገናኝቶ አነጋግሯል ተብሏል። በዚህ የጋራ ውይይት ላይ ኢትዮጵያ ለፑንትላንድ ወታደራዊ እርዳታ የምታደርግበት ሁኔታ ሳይነሳ እንዳልቀረና ንግግሩም ቀጣይነት እንዳለው የዲፕሎማቲክ ምንጮች የጠቀሱ ዘገባዎች ይገልጣሉ። ከጅቡቲ ጋር ትስስር የፈጠሩት የፑንትላንድ መሪዎች ከኢትዮጵያ በተጨማሪ ከሌሎች የሀገራቸው የጎሳ መሪዎች ጋር የጋራ አቋም ለመውሰድ ስብሰባ ይቀመጣሉ ተብሎ ይጠበቃል። ይህም ስብሰባ የጋራ ጠላታቸው የሆኑት ሁሴን አይዲድ በቅርቡ ከኤርትራ የጦር መሣሪያ እርዳታ አግኝተዋል የሚለውን ዝርዝር የሚመረምር ይሆናል ይባላል።</p>

<p>ይህ በዚህ እንዳለ የአምባገነኑ ኢሳያስ አፈወርቂ መንግሥት አፋዳሽ የሆኑትና የኦነግና የኦብነግ መሪዎች ከሁሴን አይዲድ ጋር ባለፉት ቀናት በባይድዋ የተገናኙ መሆናቸው ታውቋል።</p>

<p>መሪዎቹ ከሁሴን አይዲድ ጋር የተገናኙት በምፅዋት ያገኙትን ገንዘብ ለመከፋፈል መሆኑ ታውቋል። በባይድዋው ስብሰባ ገላሳ ዲልቦ፣ ዋቆ ጉቱ፣ መሐመድ ኡመር ኡስማን ቡሽራ ሁሴን መገኘታቸውን «የሞቃዲሾ ታይምስ» ዘግቧል። ኦነግና ኦብነግ ከሻዕቢያ ጋር በማበር የኢትዮጵያን ሉዓላዊነት ለመዳፈር የቆሙ ድርጅቶች መሆናቸው ይታወቃል።</p>

<p>ይህ በእንዲህ እንዳለ ከሁሴን አይዲድ ጋር ቅርብ ግንኙነት የፈጠረችው ኤርትራ በደቡብ ሞቃዲሾ ኤምባሲ ለመክፈትና አዲስ አምባሳደር ለመሾም ማቀድዋን «ቃራን» የተሰኘ የሶማሊያ ጋዜጣ ማሳወቁን አይ አር አይ ኤን (እርእኝ) ዘግቧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 25 ቀን 1991</a></p>

</body>
</html>	
