<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢነጋማ ዓለም አቀፍ ተሸላሚ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢነጋማ ዓለም አቀፍ ተሸላሚ ሆነ</h1>


<p>ታይፔ፦ ዋና መቀመጫው ኦስትሪያ/ቬና የሆነው የዓለም አቀፍ ፕሬስ ተቋም አባላት የሆኑ በመላው ዓለም የሚገኙ ጋዜጠኞች ባደረጉት ምርጫ፣ የኢትዮጵያ ነፃ ፕሬስ ጋዜጠኞች ማኅበር 1999 የነፃ ሚዲያ ሽልማት አሸናፊ እንዲሆን ተደርጓል።</p>

<p>ዛሬ ረቡዕ በታይዋን ሰዓት አቆጣጠር ከቀኑ 15:30 የሚሰጠውን ይኼንኑ ታላቅ ዓለም አቀፍ ሽልማት ለመቀበል በታይዋን/ታይፔ የሚገኙት የኢነጋማ ፕሬዝዳንት አቶ ክፍሌ ሙላት ትናንት ማምሻውን በፋክስ እንደገለፁት፣ እ.ኤ.አ ሜይ 15 ቀን 1999 ከመላው ዓለም የተሰባሰቡ ጋዜጠኞች በተገኙበት የተከፈተው 48ኛው የተቋሙ ጉባዔ በዛሬው ዕለት ሲጠናቀቅ የሥነ ሥርዓቱ መዝጊያ የሚሆነው ለኢነጋማ የሚበረከተው ታላቅ ዓለም አቀፍ ሽልማት ነው።</p>

<p>የኢትዮጵያ ነፃ ፕሬስ ጋዜጠኞች ለዚህ ታላቅ ዓለም አቀፍ ሽልማት የበቁት ባለፉት ዓመታት ለነፃ ፕሬስ ማበብ የከፈሉት ሁለገብ መስዋዕትነት ከግምት ውስጥ ገብቶ መሆኑንና ለዚህ ውድድር በመላው ዓለም ላይ የሚገኙ አያሌ ማኅበራትና የፕሬስ ተቋማት ተወዳዳሪዎችም እንደነበሩም ለማወቅ ተችሏል።</p>

<p>የኢትዮጵያ ነፃ ጋዜጠኞች ማኅበር ለዚህ ሽልማት በዕጩነት መቅረቡ ከታወቀበት ጊዜ ጀምሮ በሀገር ውስጥና በውጪ ሀገር የሚኖሩ ለኢትዮጵያ የወቅቱ የፖለቲካ ሥርዓት ታማኝ የሆኑ ኢትዮጵያውያንና ፈረንጆች ማኅበሩ ተሸላሚ እንዳይሆን ከፍተኛ ጥረት አድርገው ነበር። ከእነዚህም መሐከል ተቀማጭነቷ አዲስ አበባ የሆነችውና ከገዥው ፓርቲ ባለሥልጣናት ጋር ወዳጅ የሆነው አንዲት አሜሪካዊት ጋዜጠኛ የአንድ «ነፃ ፕሬስ ነኝ» ባይ ጋዜጣ ዋና አዘጋጅ ከፍተኛ መረባረብና የኢትዮጵያ ነፃ ፕሬስ ጋዜጠኞችንና የማኅበሩን አመራር አባላትን ስም እስከማጥፋት የደረሰ ዘመቻ አድርገው እንደነበር የታወቀ ነው። ይሁን እንጂ ኢነጋማ በሀቀኛ በዓለም ጋዜጠኞች ሚዛን ውስጥ ገብቶ ይኼንን ታላቅ ሽልማት ማግኘት በመቻሉ የተቀናቃኞቹ ቅስም እንደተሰበረና የማኅበሩ አባላትም አሸናፊነት እንደተረጋገጠ ከማኅበሩ ጽ/ቤት የተገኘ አስተያየት ገልጧል።</p>

<p>በማያያዝም የማኅበሩ ፕሬዝዳንት አዲስ አበባ እንደገቡ (ዓርብ ግንቦት 13 ቀን 1991) የሽልማቱን ሥነ ሥርዓትና አጠቃላይ ሁኔታውን አስመልክተው ጋዜጣዊ መግለጫ እንደሚሰጡ ይጠበቃል። "እጵእ" የተባለው ይህ ዓለም አቀፍ ተቋም ከተቋቋመ 49 ዓመት የሞላው ሲሆን 50ኛ ዓመት በዓሉን እ.ኤ.አ በ2000 በቦስተን/አሜሪካ ላይ እንደሚያከብር ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 11 ቀን 1991</a></p>

</body>
</html>	
