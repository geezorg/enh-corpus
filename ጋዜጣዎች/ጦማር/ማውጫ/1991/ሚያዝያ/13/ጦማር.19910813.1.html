<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዛላንበሳ አሊቴና ግንባር አዲስ ወታደራዊ እንቅስቃሴ ይታያል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዛላንበሳ አሊቴና ግንባር አዲስ ወታደራዊ እንቅስቃሴ ይታያል</h1>


<p>አዲስ አበባ፦ በዛላንበሳና አሊቴና የውጊያ ቀጣናዎች ከወትሮው የተለየ ወታደራዊ እንቅስቃሴ መታየት መጀመሩን ከዓይን ምስክሮችና ከወታደራዊ ምንጮች ከተገኘ መረጃ ለማወቅ ተችሏል።</p>

<p>በዚህ ቀጣና በሁለቱም ወገን እንቅስቃሴው የሚታይ መሆኑና ከየትኛው ወገን ግጭቱ እንደሚጀመር ባይታወቅም በቅርብ ጊዜ ውስጥ ውጊያ ሊኖር እንደሚችል የሚያመለክቱ ወታደራዊ ክንውኖች ይታያሉ ተብሏል። በዚህ ሳምንት መጀመሪያ ላይ ከአካባቢው ከደረሰው መረጃ ለመረዳት እንደተቻለው የአዲግራትና የአካባቢው ከተማ ነዋሪዎች በየትኛውም ወገን ውጊያ ቢፈጠር እንደምን የወገን ቁስለኞችን ማግለል እንደሚችሉ፣ እንዴት በውጊያው ላይ የሚውሉትን ጀግኖች በክብር መቅበር እንደሚችሉና ለሠራዊቱ ውኃና ቀለብ ማቅረብ በሚችሉበት መንገድ ላይ ልምምድ እንዲያደርጉና ተዘጋጅተው እንዲጠባበቁም ማሳሰቢያ እንደደረሳቸው ከአንዳንድ የአካባቢው ነዋሪዎች የተገኘውን መረጃ ዋቢ ያደረጉ ታማኝ የመረጃ ምንጮች ገልጠዋል።</p>

<p>ከሌሎች ግንባሮች ይልቅ በዚህ ግንባር የሻዕቢያ ሠራዊት ሰፊ ግዛቶችን ይዞ የሚገኝ በመሆኑ አንድም በራሱ ጊዜ ለቅቆ እንዲወጣ አለበለዚያም በባድመ ላይ እንደተደረገው ሁሉ የኢትዮጵያ ሠራዊት የኃይል እርምጃ እንዲወስድና አካባቢውን ነፃ እንዲያወጣ በጠላት ቁጥጥር ሥር ያለው የኢሮብ ወረዳ ሕዝባ በሻዕቢያ የመድፍ ድብደባ አደጋ ሊደርስበት እንደሚችል የሚገመተው የአዲግራት ከተማና አካባቢው ነዋሪ ሕዝብ ጠላት ከአካባቢው እንዲርቅለት እየጠየቀ መሆኑንም በተጨማሪ ለማወቅ ተችሏል።</p>

<p>ይህ በዚህ እንዳለ ከአዲግራት ከተማ አራት ኪሎ ሜትር ርቀት ላይ ጋንታ ፈሹም በተለይም ማይመርሓ ተብሎ በሚታወቀው መንደር ውስጥ አንድ የሻዕቢያ ወታደር አግኝተው በሕዝብ ቁጥጥር ሥር እንዲሆን ያደረጉ አንዲት ወይዘሮ ለፈፀሙት ጀብዱ መሸለማቸውን ከአዲግራት ከተማ ነዋሪዎች የተገኘ መረጃ አመልክቷል።</p>

<p>እኒህ ወ/ሮ ምህረት ኪዳኑ የተባሉ ሴት አንድ የግንኙነት ራዲዮ የያዘና ሽጉጥና ቦምብ የታጠቀ፣ የኢትዮጵያ የመከላከያ ሠራዊት ልብስ የለበሰ የሻዕቢያ ወታደር በማይመርሓ በኩል ወደ አዲግራት ከተማ ሊገባ ሲል ተጠራጥረው አስቁመው ይጠይቁታል። ሰውዬውም በድንገት ጥርጣሬ ውስጥ በመውደቁ በተደናገጠ ስሜት የኢትዮጵያ መከላከያ ሠራዊት አባል መሆኑን እንደተናገረና ሴትዬዋም በመልሱ ባለመርካታቸው ጩኸት አሰምተው፣ የመንደሩ ነዋሪና ከዛላንበሳ ተፈናቅሎ በዋሻ ውስጥ ያለ ሰው ወጥቶ ሰውዬውን በቁጥጥር ሥር ሊያውለው እንደቻለ ምንጮቹ ገልጠዋል። ይህ የኤርትራ መንግሥት ሰላይ በቁጥጥር ሥር ከዋለ በኋላ ለተመሳሳይ ተልዕኮ ወደ አካባቢው የገቡትን አባላቱንና ተባባሪዎቹን ጠቁሞ እያስያዘ መሆኑም ተያይዞ ተገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 13 ቀን 1991</a></p>

</body>
</html>	
