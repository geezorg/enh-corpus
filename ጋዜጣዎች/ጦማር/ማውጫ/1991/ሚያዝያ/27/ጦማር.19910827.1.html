<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ክረምት ሳይገባ ሌላ ማጥቃት ሊኖር እንደሚችል ይጠበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ክረምት ሳይገባ ሌላ ማጥቃት ሊኖር እንደሚችል ይጠበቃል</h1>


<p>አዲስ አበባ፦ የኤርትራ መንግሥት የኢትዮጵያን ድንበር በኃይል የያዘበት ሚያዝያ 28 ቀን 1990 ነገ ሐሙስ አንድ ዓመቱን የሚደፍን ሲሆን በሁለቱ መንግሥታት መሐከል የተቀጣጠለው ፍጭትና ረብ ያላሳየው የዲፕሎማሲ ሩጫውም እንደቀጠለ ይገኛል።</p>

<p>የሻዕቢያ ሠራዊት በባድመ ላይ ድል ከተመታ ወዲህ የአ.አ.ድን የሠላም አማራጭ መቀበሉን እየገለፀ ባለበት በአሁኑ ወቅት የኢትዮጵያ መንግሥት የምልመላና የሥልጠና ሥራ እያፋጠነ ሲገኝ፣ በግንባር ያለውም ሠራዊት በተለይ በባድመ ግንባር ያለው ጦር ለዘለቂ መከላከል የሚሆነውንና ከራስ በላይ ከለላ ያለው ምሽግ (ባንከር) በማዘጋጀት ተግባር ላይ መጠመዱን በፍቃድና በልዩ ሙያ ሥልጠና ምክንያት ከግንባር ከተመለሱ የሠራዊቱ አባላት ገለጣ ለማወቅ ተችሏል።</p>

<p>እንደ ወታደሮቹ አባባል በአሁኑ ወቅት በሸንበቆና በሽላሎ አካባቢ አልፎ አልፎ የቅኝት ውጊያና የመድፍ ድብደባ ከመካሄዱ በስተቀር መላው ሠራዊቱ ሙሉ ጊዜውን በምሽግ ሥራ ላይ እያሳላፈው ይገኛል። በዚህ ግንባር ሠራዊቱ በጠንካራና ዘላቂ ምሽጎች ግንባታ ላይ መጠመዱ ምናልባትም ከአሁን በኋላ በዚህ ግንባር የማጥቃት ውጊያ ላይኖር ይችላል የሚል ወታደራዊ ግምት ፈጥሯል።</p>

<p>በተለይም በባድመ ሽራሮ አካባቢ ከመጪው ሰኔ ወር ጀምሮ ክረምት ስለሚገባና መሬቱም ሊጨቀይ ስለሚችል፣ ለአጥቂው ሠራዊት እንቅስቃሴና ለስንቅና ትጥቅ አቅርቦት አዳጋች ስለሚሆን ወደፊት መግፋት ይሞከራል ቢባል እንኳን በክረምቱ ውስጥ ሊሆን እንደማይችል ወታደራዊ ባለሙያዎች ገልጠዋል።</p>

<p>በሌላ በኩል ደግሞ በሸንበቆ ሽላሎ ግንባር አስፈላጊው ወታደራዊ መሬት ሙሉ በሙሉ ስለተያዘ ከአሁን ወዲያ ወደ ኤርትራ መሬት መግፋት ያቆማል የሚሉ አሉ። በዛላንበሳ፣ በእገላና በአሊቴና ግንባሮች ግን ዝናብ ቢዘንብም መሬቱ አሸዋማ ከመሆን የተነሳ ውኃን ስለሚመጥ፣ ችግር ሊያስከትል አይችልም። በዚህም ምክንያት በእነዚህ በጠላት እጅ ባሉት አካባቢዎች ላይ የማጥቃት ውጊያ በመጪው ግንቦት ወር ውስጥ የማይጀመር ቢሆንና እስከ ሐምሌ ድረስ ቢጀመር እንኳን የክረምት ተፅዕኖ ሊኖርበት እንደማይችል ይነገራል። በክረምት በሚፈጠረው ዳመና እይታ ውስን ስለሚሆን ሠራዊቱ የአየር እርዳት ማግኘት ስለማይችል በክረምት ውጊያ እንደማይኖር የሚገልፁ ባለሙያዎች ቢኖሩም፣ በተለይ በጾረና አካባቢ ደመናው ለረጅም ጊዜ የመቆየት ባሕርይ አሳይቶ ስለማያውቅ ተፅዕኖ ላይኖረው ይችላል የሚሉም አልጠፉም።</p>

<p>የሰው ኃይልን በተመለከተም የመከላከያ ባለሙያዎች እንደሚሉት ደግሞ ኢትዮጵያ በባድመ ውጊያ የተጠቀመችው የሰው ኃይል ካለው ሠራዊት 25% ብቻ ነው። በዚህም ላይ የባድመ ውጊያ እንደተጠናቀቀ፣ 17 ሺህ የሚሆን አዲስ ጦር ከማሰልጠኛ ወጥቶ በጦር ውስጥ በመሠራጨቱ በውጊያው የተጎዳው የሰው ኃይል ሙሉ በሙሉ ተሟልቷል ይላሉ። ከግንባር የመጡና በባድመ ውጊያ ላይ የተሳተፉ ወታደሮች እንደሚሉት በውጊያው ከሞተው ሰው ይልቅ የቆሰለው ስለሚበዛ የጎደለውን የሰው ኃይል እንደገና ከሕክምና በኋላ ሊያሟላቸው ይችላል። በመሣሪያ ኅይልም ቢሆን በባድመ ውጊያ የተማረከው የጠላት ኃይል ካለው ሠራዊት ፍላጎትና ቁጥር ሊተርፍ ስለሚችል በዚህ በኩልም ችግር እንደማይኖር የመከላከያ ምንጮች በልበ ሙሉነት ይናገራሉ።</p>

<p>ከዚህም ሌላ በአሁኑ ወት በአብዛኛው ክፍት በሆኑት ማሰልጠኛዎች የሚገቡትን ወታደሮች ለመመልመል በተለይ በትግራይና በአማራ ክልል ከፍተኛ የሆነ ርብርብ እየተደረገ ይገኛል። ከመረጃዎች ለማወቅ እንደተቻለው ከዚህ ሳምንት ጀምሮ አዲስ ምልምሎች ወደ ማሰልጠኛ ተቋማት በመግባት ላይናቸው።</p>

<p>እንዲሁም ከግንባር ካለው ሠራዊት ተመርጠው ለስንቅና ትጥቅ ዕደላና ስምሪት እንዲሰለጥኑ የተላኩ ከ500 በላይ ወታደሮች አዲስ አበባ ወደሚገኘው ግንቦት ሃያ አዳሪ ት/ቤት መግባታቸውንና አንዳንድ ወታደሮችም ፍቃድ እየተሰጣቸው ከጦር ግንባር ወደ መሐል ሀገር እየመጡ ይገኛሉ።</p>

<p>ይህ በዚህ እንዳለ ተስፋ የማይታይበትን ድርድር ለመግፋት የቡርኪናፋሶው መሪ ብሌዝ ካምፓኦሬ ሰሞኑን ወደ ቀጣናው (ኢትዮጵያ ኤርትራ) እንደሚመጡ ተገልጧል። ቀደም ሲል ጥረት የጀመሩት የተመድ ልዩ ልዑክ አምባሳደር መሐመድ ሳህኑን በኤርትራና በኢትዮጵያ መንግሥታት መሐከል እየተመላለለሱ ይገኛሉ።</p>

<p>ኢትዮጵያ ባቀረበችው ቅድመ ሁኔታ መሠረት ኤርትራ ጦሯን ከያዘችው ቦታ የማስወጣት ፍላጎት ስለማታሳይ ድርድሩ ውጤታማ ይሆናል ተብሎ በበዙዎች ዘንድ አይጠበቅም።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 27 ቀን 1991</a></p>

</body>
</html>	
