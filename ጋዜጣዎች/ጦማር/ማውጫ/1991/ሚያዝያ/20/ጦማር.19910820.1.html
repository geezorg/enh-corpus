<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መኮንን ዶሪ አደጋ ላይ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መኮንን ዶሪ አደጋ ላይ ናቸው</h1>


<p>አዲስ አበባ፦ ከነሐሴ 9 ቀን 1987 ጀምሮ በኢሕአዴግ መንግሥት ቁጥጥር ሥር ያሉትና የጋሞ ሕዝብ ዲሞክራሲያዊ ግንባር ሊቀመንበር፣ የደቡብ ኢትዮጵያ ሕዝቦች ዲሞክራሲያዊ ኅብረት ማዕከላዊ ም/ቤት አባል፣ እንዲሁም በኢሕአዴግ የሽግግር መንግሥት ዘመን የማስታወቂያ ም/ሚኒስትር የነበሩት ፊታውራሪ መኮንን ዶሪ በጠና የልብ ሕመምና በደም ግፊት በሽታ በእስር ላይ በመሰቃየት ላይ እንደሚገኙ የደቡብ ኢትዮጵያ ሕዝቦች ዲሞክራሲያዊ ኅብረት ገለጠ።</p>

<p>ኅብረቱ ይህን የገለጠው የፊታውራሪ መኮንን የጤንነት ሁኔታ በማስመልከት ለጠቅላይ ሚኒስትር መለስና ለፕሬዝዳንት ነጋሶ ጊዳዳ ባቀረበው የአቤቱታ ደብዳቤ ላይ ነው።</p>

<p>የ63 ዓመቱ አዛውንት ፊታውራሪ መኮንን ዶሪ በቁጥጥር ሥር የዋሉት ላለባቸው ከፍተኛ የልብ ሕመም "ውም ብ. ሙም ፎርድ መዲቻል ችሊኒች" በተባለው የሕክምና ማዕከል በሕክምና ሲረዱ ቆይተው ወደ ሀገር ቤት እንደተመለሱ ሲሆን ሕክምና ላይ በቆዩባቸው ጊዜያት ከተሰጣቸው የሕክምና መረጃ ላይ ለማወቅ እንደተቻለው ከሦስት ወር እስከ ስድስት ወር ባለው ጊዜ ውስጥ የሐኪም ቅርብ ክትትል እንዲያስፈልጋቸው ተገልጿል።</p>

<p>ከዚህም ሌላ ለሁለት ዓመታት በተከታታይ የሚወስዷቸው መድኃኒቶች ተሰጥተዋቸዋል። እነዚህ መድኃኒቶች በኢትዮጵያ ውስጥ የሌሉ መሆናቸው እየታወቀ መድኃኒቱ እስር ቤት ገብቶ በሽተኛው እንዳይጠቀሙበት የተከለከሉ መሆኑም ተገልጧል።</p>

<p>ፊታውራሪ መኮንን ዶሪ ከጥር 26 ቀን 1991 እስከ የካቲት 25 ቀን 1991 ዓ.ም የቆዩበት የፖሊስ ሆስፒታል በሽተኛው በከፍተኛ የደም ግፊት እንደተጠቁ ማስረጃ ሰጥቷቸዋል።</p>

<p>በአዲስ አበባ ወህኒ ቤት ከአምስት ዓመታት በላይ የቆዩትን አቶ አበራ የማነ አብን ጨምሮ በርካታ የፖለቲካ እስረኞች እየታመሙ ሆስፒታል ሲገቡ፣ በዶክተሮች የሚታዘዝላቸውንና ከውጭ ተገዝቶ የሚገባውን መድኃኒት የመንግሥት ፖሊሶች በሥልጣናቸው እየከለከሉ ብዙ እስረኞች በከፍተኛ ስቃይ ላይ እንደሚገኙ፤ በኢትዮጵያ ከዳኞችና ከሐኪሞች በላይ በእስረኞች እድልና ሕይወት ላይ የሚወስኑት ጠባቂ ፖሊሶች መሆናቸው በተደጋጋሚ መገለፁ ይታወቃል።</p>

<p>የፊታውራሪ መኮንን ዶሪን ሁኔታ አሳሳቢነት በማስመልከት፣ በእስር ቤት ውስጥ በሐኪም የታዘዘላቸው መድኃኒት እንዲገባላቸው፣ ወይም ወደውጭ ሄደው እንዲታከሙ እንዲደረግ የደቡብ ሕብረት ማዕከላዊ ም/ቤት ለጠቅላይ ሚኒስትር መለስና ለፕሬዝዳንቱ ጽ/ቤት መጋቢት 6 ቀን 1991 የአቤቱታ ደብዳቤ ያቀረበ ቢሆንም እስከ ዛሬ ድረስ ምንም መልስ አላገኙም። በዚህም ምክንያት መንግሥት የፊታውራሪ መኮንን ዶሪን ሕይወት በአስቸኳይ እንዲታደግ ኢትዮጵያውያን ሁሉ በየአቅጣጫው ጫና እንዲያደርጉ የኅብረቱ ጽ/ቤት ጠይቋል። የመዐሕድ ፕሬዝዳንት ፕሮፌሰር አሥራት ወልደየስ በከፍተኛ ስቃይ ላይ ቆይተው በኢትዮጵያውያንና በዓለም ኅብረተሰብ ተፅዕኖ ከሀገር ውጪ ሕክምና እንዲያገኙ መፈቀዱ የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 20 ቀን 1991</a></p>

</body>
</html>	
