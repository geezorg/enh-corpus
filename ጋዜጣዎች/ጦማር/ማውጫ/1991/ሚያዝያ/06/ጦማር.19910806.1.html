<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጦርነቱ ግማሽ ሚሊዮን ወታደሮች ተሰልፈዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጦርነቱ ግማሽ ሚሊዮን ወታደሮች ተሰልፈዋል</h1>


<p>አዲስ አበባ፦ በአፍሪካ የምዕተ ዓመቱ ትልቅ ጦርነት የተባለውና አካፍሪካ ከፍተኛ የጦርነት ቴክኖሎጂ በጥቅም ላይ የዋለበት መሆኑ በተነገረለት የኤርትራና የኢትዮጵያ ጦርነት በሁለቱም በኩል ግማሽ ሚሊዮን ተዋጊ ኃይል የተሳተፈ መሆኑን የዲፕሎማቲክ ምንጮችና የዜና ዘገባዎች ገልጠዋል።</p>

<p>ጦርነቱ ለጊዜው የቀዘቀዘ መስሎ በሚታይበት በአሁኑ ወቅት የሚወጡት ዘገባዎች እንደሚያመለክቱት በጦርነቱ ከኤርትራ 200ሺህ ጦር ያሰለፈች ሲሆን ይህ ቁጥር ተጠባባቂውንና በኋላ መሥመር በጥበቃ ተግባር ላይ ያለውን እንደማይመለከትም ተያይዞ ተመልክቷል።</p>

<p>በኃይል የተያዘባትን መሬት ለማስለቀቅ የማጥቃት ዒላማ ይዛ የተነሳችው ኢትዮጵያ ደግሞ በአጠቃላይ እስከ 300 ሺህ የሚደርስ ሠራዊት ለጦርነቱ ዝግጁ አድርጋ እንደነበር ዘገባዎች አስረድተዋል።</p>

<p>የባድመ ጦርነት ከተካሄደ ወዲህ በሁለቱም በኩል የደረሰው የሞትና የመቁሰል አደጋ፣ በሁለቱም መንግሥታት መግለጫዎች ቁጥሩ ከፍተኛ ቢሆንም፣ ገለልተኛ በሆነ ግምት ግን የሟችና የቁስለኛ ብዛት የተባለውን ያህል አለመሆኑን የሚናገሩ ምንጮች አሉ።</p>

<p>ኢትዮጵያ በጦርነቱ ብዙ የሰው ኃይል እንደተሰዋባትና እንደቆሰለባት የሚገምቱ ወገኖች ቢኖሩም ጉዳቱ የታሰበውን ያህል እንዳልሆነ የሚጠቅሱ ወገኖች አሉ። በባድመ ጦርነት ማግስት አድዋን የጎበኙ ምንጮች እንዳሉት ከሆነ በአድዋ ሆስፒታል ከ270 በላይ ቁስለኞች ተኝተውበታል የሚባለው በተንቤንም የቁስለኛው ብዛት ከተጠበቀው በታች ነው ተብሏል።</p>

<p>ይህ በዚህ እንዳለ ለጥቂት ቀናት ፋታ አግኝቶ የነበረው የመድፍ ጥይት ከየግንባሩ መተኮስ መጀመሩን የመከላከያ ምንጮች ገልጠዋል። የኤርትራውያኑ የመድፍ ድብደባው ያደረሰው ጉዳት በይፋ ባይታወቅም፣ ከማይዐይኒ አካባቢ የሚተኮሰው የኢትዮጵያ መድፍ ግን በአንዳንድ የአርትራ ከተሞች ዙሪያ በመሸገው የሻዕቢያ ጦር ላይ ድብደባ ፈጽመዋል ተብሏል። እነዚህ ከተሞች እነማን እንደሆኑ ባይገለጽም፣ እንደተባለው የኢትዮጵያ ጦር በማይዐይኒ ሠፍሮ ከሆነ እነ አዲቀይህና በዚያ መሥመር ላይ የሚገኙ የኤርትራ መንደሮች ዒላማ ሳይሆን እንዳልቀረ ተገምቷል። በነዚህ የኤርትራ ከተሞችና አውራ ጎዳናዎች ላይ በደረሰው ፍንዳታ ጦር ጭኖ ወደ ሰነዓፈ ይጓዝ የነበረ የሻዕቢያ ከፍተኛ ተሽከርካሪ መጋየቱም ተነግሯል። መኪናው በመድፍ ይመታ፣ በተቀበረ ፈንጂ ይጋይ አልታወቀም። አደጋው የደረሰው በፈንጂ ከሆነ፣ አንድም የኢትዮጵያ ቃኚዎች ሰርገው እየገቡ ፈንጂ እየቀበሩ ነው፣ አሊያም የሻዕቢያ ተቃዋሚዎች ፈንጂ አጥምደዋል ሲል ወታደራዊ ምንጮች ገልጠዋል።</p>

<p>በተያያዘ ዜና «ኤርትራ ለመጀመሪያ ጊዜ አዲስ አበባን ለመምታት የሚያስችል ብቃት አግኝታለች፤ ኤርትራውያን በ30 ዓመት የነፃነት ትግላቸው ካካበቱት የጦር መሣሪያና ልምድ ባሻገር ዘመናዊ ጦር መሣሪያዎችን ታጥቀዋል» ሲሉ የነበሩት አሥመራ የሚገኙት ምዕራባውያን ጋዜጤኞች ከባድመ ሽንፈት ወዲህ «ኤርትራ፣ ኢትዮጵያ ተቀብየዋለሁ ስትል የቆየችውን የአአድ የሠላም እቀድ መቀበሏን አስታውቃለችና እርቅ ይፈጠር። በጦርነት ድል ሊገኝ እንደማይቻል አምኖ ለዲፕሎማሲያዊ ጥረት መሳካት መጣር ግድ ነው» በማለት ላይ ይገኛሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 6 ቀን 1991</a></p>

</body>
</html>	
