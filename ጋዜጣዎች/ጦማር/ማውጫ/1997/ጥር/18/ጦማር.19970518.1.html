<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኅብረቱ በምርጫ ለመሳተፍ ገና አልወሰነም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኅብረቱ በምርጫ ለመሳተፍ ገና አልወሰነም</h2>


<p>በዚህ ዓመት በሚካሄደው ምርጫ ጊዜ ሰሌዳ መሠረት ተወዳዳሪ ፓርቲዎችን የዕጩዎችን ዝርዝር ለየምርጫ ጣቢያው ለማቅረብ የተሰጣቸው ጊዜ ሊያበቃ አሥር ቀን ብቻ በቀረበት በአሁኑ ወቅት የኢትዮጵያ ዴሞክራሲያዊ ኃይሎች ኅብረት በምርጫው ለመሳተፍ ገና አለመወሰኑን ከኅብረቱ ጽ/ቤት የተገኙ መረጃዎች ያመለክታሉ። የተለያዩ ተቃዋሚ ፓርቲዎችም የዕጩዎች ማቅረቢያ ጊዜ እንዲራዘምላቸው ለብሔራዊ ምርጫ ቦርድ ጥያቄዎቻቸውን በደብዳቤ በማቅረብ ላይ ይገኛሉ። </p>

<p>ከኅብረቱ የተገኘው መረጃ እንደሚያስረዳው ቦርዱና የምርጫ አስፈፃሚዎቹ በአዲስ እንዲዋቀሩ ለመንግሥት የቀረበው ጥያቄ ገና በድርድር ላይ ለመሆኑ የመጨረሻ የጋራ ውሳኔ አልተሰጠበትም። ጥያቄው ምላሽ አግኝቶ ኅብረቱና ገዥው ፓርቲ አንድ የጋራ ውሳኔ ላይ እስካልደረሰ ድረስ ዕጩዎችን ስለማቅረብ ማሰብ ስለማይቻል በዚህ ጉዳይ እልባት ላይ ባልተደረሰበት ሁኔታ የዕጩዎች የማቅረቢያ ጊዜ የኅብረቱ አንገብጋቢ አጀንዳ አይሆንም ተብሏል።</p>

<p>ኅብረቱ በምርጫ ለመሳተፍ አለመሳተፉን መግለፅ የሚችለው የተጀመሩት ድርድሮች አንድ ዓይነት መግባባት ላይ ተደርሶ ከተቋጨ በኋላ የዕጩዎች የማቅረቢያ የጊዜ ሰሌዳ ራሱን የቻለ አጀንዳ ሆኖ ሊቀርብ እንደሚችል ኅብረቱ እንደሚያምን ለማወቅ ተችሏል።</p>

<p>ኅብረቱ በምርጫ መሳተፍ አለመሳተፉን መግለፅ የሚችለው የተጀመሩት ድርድሮች አንድ ዓይነት መግባባት ላይ ተደርሶ ከተቋጨ በኋላ የዕጩዎች የማቅረቢያ የጊዜ ሰሌዳ ራስን የቻለ አጀንዳ ሆኖ ሊቀርብ እንደሚችል ኅብረቱ እንደሚያምን ለማወቅ ተችሏል።</p>

<p>የቅንጅት ለአንድነትና ዴሞክራሲ እንዲሁም የኦሮሞ ፌዴራሊስት ዴሞክራሲያዊ ንቅናቄ የዕጩዎች ማቅረቢያ ጊዜ ይራዘም የሚል ጥያቄ ለምርጫ ቦርድ ማቅረባቸውንና የቦርዱን ምላሽ በመጠባበቅ ላይ መሆናቸው ገልፀዋል።</p>

<p>የቅንጅት ለአንድነትና ዴሞክራሲ የማስታወቂያና ሕዝብ ግንኙነት አብይ ኮሚቴ ሰብሳቢ አቶ ልደቱ አያሌው የምርጫ ቦርድ ለአንድ ወር ያራዘመውን ጊዜ ሳንጠቀምበት ያለፈ ነው። ይህም የሆነው አዲስ ተሻሽሎ የወጣው የምርጫ ሕግ በመዘግየቱ ነው ብለዋል።</p>

<p>ቅንጅቱ ዕጩዎችን የሚያቀርበው አባል ድርጅቶችን የሚያደርጉትን የተናጠል ዝግጅት ተከትሎ ከአባል ድርጅቶች ጋር በሚያካሂደው የጋራ ድርድር ነው ያሉት አቶ ልደቱ፣ በተሻሻለው ህግ መሰረት ዕጩዎችን እንደገና በማጤን በጥንቃቄ ለመምረጥ እንዲረዳን ቦርዱ የ15 ቀን ጊዜ ቢጨምርልን በተጣበበ ጊዜም ቢሆን ብቃት ያላቸውን ዕጩዎች ለማቅረብ ያስችለናል ብለዋል።</p>

<p>በቅርቡ የተመሰረተው የኦሮሞ ፌዴራሊስት ዴሞክራሲያዊ ንቅናቄም በበኩሉ ፓርቲው ሕጋዊ ሰውነት ያገኘው በቅርብ ጊዜ በመሆኑና በሕዝቡ ውስጥ መሥራት የሚገባውን የቅስቀሳ ሥራ በብቃት ለመሥራት ጊዜ ስለሚያንሰው በዚህም የተነሳ በቦርዱ የጊዜ ሰሌዳ መሰረት ዕጩዎችን ለማቅረብ ስለሚቸገር የጊዜ ሰሌዳው እንዲራዘምለት ቦርዱን በደብዳቤ መጠየቁን የንቅናቄው ከፍተኛ የሥራ ኃላፊ አቶ ደረጀ በቀለ ለጦማር በሰጡት አስተያየት ገልጠዋል።</p>

<p>ይሁን እንጂ ብሔራዊ የምርጫ ቦርድ ትላንት ባካሄደው ስብሰባው ቅንጅት ለአንድነትና ለዴሞክራሲ እንደዚሁም ሌሎች ተወዳዳሪ ተቃዋሚ ፓርቲዎች ያቀረቡትን የዕጩዎች ማቅረቢያ ጊዜ ይራዘም ጥያቄ መርምሮ ጥያቄውን እንደማይቀበል መወሰኑ ታውቋል።</p>

<p>ቦርዱ ተቃዋሚ ፓርቲዎች ያቀረቡትን የጊዜ ጥያቄ ውድቅ ያደረገው ከዚህ በፊት ከተያዘለት የምርጫ እንቅስቃሴ የጊዜ ሰሌዳ በተጨማሪ ለአንድ ወር ያህል ጊዜ ማራዘሙንና ከተቃዋሚ ፓርቲዎች በቀረበው ጥያቄ መሠረት የምርጫ ሕጉ መሻሻያ የተደረገበት መሆኑን ከግምት ውስጥ በማስገባት መሆኑን የምርጫ ቦርድ ምንጮች ገልፀዋል። </p>

<p>በተሻሻለው የምርጫ ህግ መሠረት የተቃዋሚ ፓርቲ ዕጩዎች የድጋፍ ፊርማ ማሰባሰብ ስለማይጠበቅባቸውና የስም ዝርዝር ለምርጫ አስፈጻሚ ጽ/ቤት እንዲቀርቡ ስለሚጠየቁ ይህንን ለማድረግ የ10 ቀን ጊዜ በቂ ነው በሚል መሆኑን ምንጮች አክለው ገልፀዋል። ከዚህም ሌላ የዕጩዎች ማቅረቢያ ጊዜን ማራዘሙ በቦርዱ ሥራ ላይ ጫና የሚፈጥር መሆኑን በማጤን መሆኑ ታውቋል።</p>

<p>ተቃዋሚዎች የጊዜ እጥረት እንዳለባቸው እየገለፁ ቦርዱ ደግሞ ጥያቄያቸውን እንደማይቀበል እያሳወቀ ይገኛል። ይህ አለመግባባት ሳይፈታ ተቃዋሚዎችም ዕጩዎቻቸውን ሳያቀርቡ ቀኑ ካለቀ በምርጫው አጠቃላይ ሂደት ላይ ቀውስ ሊፈጥር እንደሚችል አስተያየት ሰጪዎች በመናገር ላይ ናቸው።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 18 ቀን 1997</a></p>

</body>
</html>	
