<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢሕአዴግን የምርጫ ቅስቀሳ እያካሄደ ነው» ተቃዋሚ ድርጅቶች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢሕአዴግን የምርጫ ቅስቀሳ እያካሄደ ነው» ተቃዋሚ ድርጅቶች</h2>


<p>በዚህ ዓመት የሚደረገውን ብሔራዊ ምርጫ አስመልክቶ በብሔራዊ ምርጫ ቦርድ ጽ/ቤት የምረጡኝ ዘመቻ መርሃ ግብር ተዘጋጅቶ ይፋ ሳይደረግ ኢሕአዴግ የምርጫ ቅስቀሳ እያካሄደ ነው ሲሉ ተቃዋሚ የፖለቲካ ድርጅቶች ገልፀዋል። የምርጫ ቦርድ ኢሕአዴግ የምርጫ ቅስቀሳ እያደረገ አይደለም ይላል።</p>

<p>የምርጫ ክንውን መርሃ ግብር በብሔራዊ ምርጫ ቦርድ ጽ/ቤት ተዘጋጅቶ ለኢሕአዴግም ሆነ ለተቃዋሚ ድርጅቶች ይፋ ሳይደረግ ኢሕአዴግ በሚቆጣጠረው ኤሌክትሮኒክስና ሕትመት ሚዲያ የተለመደውን ፕሮፖጋንዳ ማሰማቱን አጠናክሮ ቀጥሏል ያሉት ዶ/ር አድማሱ ገበየሁ የኢዴአፓ ፕሬዚዳንት ኢሕአዴግ እውነተኛና ለሕዝብ የቆመ ዴሞክራት መንግስት ቢሆን ኖሮ ሁሉም ተፎካካፊ ፓርቲ የመንግስትና ሚዲያዎች በእኩል ደረጃ መጠቀም በቻለ ነበር» ብለዋል።</p>

<p>ኢሕአዴግ በአሁኑ ጊዜ በሚቆጣጠረው የመንግስት ሚዲያ የምረጡኝ ዘመቻ እያደረገ ነው። ይህ በሀገሪቱ የምርጫ ህግ መሠረት ተገቢና ትክክለኛ አይደለም። ምክንያቱም የምረጡኝ ዘመቻ ቅስቀሳ የጊዜ ሰሌዳ ተዘጋጅቶ ይፋ አልሆነም። አሁን እያደረገ ያለውን ስህተት ለገጠሩ ሕዝብ እንዳንገልፅ እድሉን ነፍጐናል ሌላ አማራጭ የለንም» ሲሉ ተናግረዋል። «ኢሕአዴግ አሁን እያደነቆረ ነው። ይህ ማለት የራበውን ሰው ጠግቧል እንደማለት ነው። ሁሉም ነገር ትክክል ይሆን የነበረው ለሰፊው ሕዝብ እኛም ኢሕአዴግም እኩል እኩል ተሰጥቶን ሕዝቡ የሕሊና ዳኝነቱን ቢሰጥ ነበር። ስለዚህ በዚህ ዓመት በሚደረገው ምርጫ ላይ መተማመን እንዳይኖርና ዴሞክራሲያዊ እንዳይሆን መጥፎ ጥላ እንዲያጠላ እያደረገ ነው። በእኛ በኩል ይህንን እንዲያቆም እንፈልጋለን። በቀጥታ የምርጫ ዘመቻ ነው ባይባልም በተዘዋዋሪ መንገድ ብቸኛው እኔ ነኝ ምረጡኝ እያለ ነው» በማለት ዶክተር አድማሱ ተናግረዋል።</p>

<p>የመላው ኢትዮጵያ አንድነት ድርጅት ምክትል ፕሬዚዳንት ሻለቃ ጌታቸው መንግሥቴ በበኩላቸው በሰዓቱ አስተያየት «ገዥው ፓርቲ የሚቆጣጠራቸውን ኤሌክትሮኒክስ መገናኛ ብዙሃን በተጨማሪ የትምህርት ራዲዮ ማሰራጫ ጣቢያዎችን ጭምር እየተጠቀመ ፕሮፖጋንዳ ዘመቻ ያካሂዳል። እኩል የአየር ጊዜ እንዲፈቀድ ሲባል ጠይቀን ምላሽ ተነፍገናል። ኢሕአዴግ እንደመንግሥትም እንደፓርቲውም በሕዝብ ገንዘብ እንደፈለገው እያደረገ ነው» ብለዋል።</p>

<p>«ኢሕአዴግ አሁን እያለ ያለውንና እውነቱን ሕዝቡ በሚገባ ያውቀዋል። በተግባር እያዩት ያለውና በቃል የሚነገረው የተለያየ ነው። በእኛ በኩል የአንድ ወገን ቅስቀሳ ይቁም እንላለን» ብለዋል።</p>

<p>«በየቦታው አባሎቻችንን ያስራል፣ ጽ/ቤቶችን ይዘጋል። እንቅስቃሴያችንን ይገድባል። ለራሱ ግን ይፋ ቅስቀሳ እያካሄደ ነው። አሁን ይባስ ብሎ ቀንና ምሽት በዘመቻ መልክ እየሠራ ነው። ይህንን ምርጫ ቦርድ ሊያስቆም በተገባ ነበር። ነገር ግን ምርጫ ቦርድ የተባለውን ያህል ዝግጅት ስላላደረገ አልቻለም። ሌላው ቀርቶ ኮሚቴ እንኳ አላቋቋመም»ብለዋል።</p>

<p>የምራጫ ቦርድ ጽ/ቤት ምክትል ኃላፊ አቶ ተስፋዬ መንገሻ ኢሕአዴግ ሕዝቡ በምርጫ እንዲሳተፍ ጥሪ አደረገ እንጂ ምረጡኝ ዘመቻ እያደረገ አይደለም። የምርጫ ቅስቀሳ ማካሄድ የሚቻለው፣ የጊዜ ሰሌዳ ከተዘጋጀና ዕጩዎች ከታወቁ በኋላ ነው። የጊዜ ሰሌዳውም በዚህ ሳምንት ይፋ ይሆናል» በማለት ምላሽ ሰጥተዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 11 ቀን 1997</a></p>

</body>
</html>	
