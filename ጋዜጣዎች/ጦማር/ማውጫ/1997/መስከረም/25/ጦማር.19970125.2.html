<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በመያዶች ብቻ ሀገር ይለማል አላልንም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በመያዶች ብቻ ሀገር ይለማል አላልንም»</h2>

 
<p>«ሲቪል ማህበራትና መንግሥታዊ ያልሆኑ ድርጅቶች ለሀገር እድገት ከፍተኛ ድርሻ ያበረክታሉ» ሲሉ የኢፌዴሪ ፕሬዚዳንት ግርማ ወልደ በተናገሩ ማግሥት «በዓለም ላይ መንግሥታዊ ባልሆኑ ድርጅቶች የተገነባ ሀገር የለም» ሲሉ የማስታወቂያ ሚኒስትሩ አቶ በረከት ስምኦን የመያዶችን ሚና ማጣጣላቸው ተገቢ አለመሆኑና «ለሀገር ዕድገትም ሆነ ልማት ተጠያቂዎቹ መያዶች ሳይሆኑ መንግስት ነው» ሲሉ የክርስቲያን በጐ አድራጐትና ልማት ማህበር (ሲ.አር.ዲ.ኤ) ሥራ አስክያጅ ገለፁ።</p>

<p>የሲ.አር.ዲ.ኤ ሥራ አስኪያጅ አቶ ከበደ አሥራት ከጦማር ጋዜጣ ጋር ባደረጉት ቃለምልልስ እንደገለፁት «ለሀገር ልማት ተጠያቂዎቹ መያዶች አይደሉም። ተጠያቂው ሀገርን እመራለሁ ብሎ የተቀመጠው መንግሥት ነው። ሀገር የሚለማው መንግሥት አመቺ ሁኔታዎችን በመፍጠርና ተገቢ ፖሊሲ በማውጣት መንግሥት፣ መያዶችና ሲቪል ማኅበራት ሲቀናጁ ነው» ብለዋል።</p>

<p>መያዶች ለሀገር እድገት ከሚያበረክቱት አስተዋጽኦ አንስጻር የሌሎችን ሀገሮች ተሞክሮ በተመለከተ አቶ ከበደ ሲናገሩ፣ «በአሁኑ ጊዜ የሰለጠኑ በሚባሉ ሀገሮች ዴሞክራሲ ተግባራዊ መሆኑን የሚገመግሙት መያዶች ናቸው። መንግስታት በሥልጣናቸው አለአግባብ እንዳይጠቀሙ የሚቆጣጠሩ ኩባንያዎች መያዶች ናቸው። በእኛ ሀገርም መንግሥት በማይድረስባቸውና ራቅ ባሉ አካባቢዎች ትልቅ ሥራ እየሰሩ ያሉት መያዶች ናቸው» ካሉ በኋላ መንግሥት የሚያሰራ ፖሊሲን ምቹ ሁኔታ ከፈጠረ ሦስቱ አካላት ተጋግዘው ተአምር ሊሰሩ እንደሚችሉ ተናግረዋል። አንዳንድ ሀገሮች ሕገመንግሥቱ ሲያወጡ፣ ፖሊሲ ሊቀይሩ ሲፈልጉ የመያዶች ሐሳብ እንደሚጠይቁና እንዲህ ዓይነቱ የመያዶች አስተዋፅኦም ሀገርን መገንባት መሆኑን ሥራ አስኩያጁ ገልፀዋል።</p>

<p>የኢፌዴሪ ፕሬዚዳንት ኢንተር አፍሪካ ግሩፕ «ሲቪል ማህበራትና መልካም አስተዳደር» በሚል ርዕስ መስከረም 6 ቀን 1997 ዓ.ም ባዘጋጀው መድረክ ላይ ባደረጉት የመክፈቻ ንግግር «መያዶችና ሲቪል ማህበራት ለሀገር ግንባታ ትልቅ ድርሻ ያበረክታሉ» ሲሉ መናገራቸው ትክክለኛና ዓለም የደረሰበት አስተሳሰብ መሆኑን የተናገሩት አቶ ከበደ «እኛም ሆንን ሌላው ዓለም መያዶች ለልማት ድርሻ አላቸው አልን እንጂ በመያዶች ብቻ ሀገር ይለማል አላልንም» ብለዋል።</p>

<p>በመያዶች፣ መንግሥትና ሕዝብ መሀከል የሚታየው አለመተማመን ስሜት ሊወገድ የሚችለው ግልፅነት ሲሰፍን እንደሆነና መንግሥትም ሕግ አውጪና አስፈፃሚ እንደመሆኑ መጠን አመቺ ፖሊሲ ማውጣት እንዳለበት ይህ ሲሆን ከመንግሥትም ሆነ ከህዝብ ወያዶች በሙስና የተዘፈቁ ናቸው እየተባለ የሚቀረው ሂስና ጥርጣሬ ሊወገድ እንደሚችል አቶ ከበደ ተናግረዋል። በፕሬዚዳንቱ ንግግርና በማስታወቂያ ሚኒስትር አባባል ግራ የተጋቡት አንዳንድ አስተያየት ሰጭዎች መንግሥት ወጥ በሆነ አመለካከትና ፖሊሲ ሀገሪቱን እየመራ አለመሆኑን አመላካች ነው ብለዋል። </p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 25 ቀን 1997</a></p>

</body>
</html>	
