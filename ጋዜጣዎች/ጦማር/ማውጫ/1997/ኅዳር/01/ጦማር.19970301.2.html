<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግብር ጫናው ሠላምን ሊያናጋ እንደሚችል ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የግብር ጫናው ሠላምን ሊያናጋ እንደሚችል ተገለፀ</h2>


<p>ፍትሃዊ ያልሆነው የግብር አወሳሰን ዜጐችን ከሕጋዊነት ወደሕገወጥነት የሚቀይር ከመሆኑም በላይ ሀገሪቱ እየገነባች ያለችውን ሰላምና መረጋጋት አደጋ ላይ የሚጥል፣ ሠላማዊ ዋስትናን የሚያሳጣ መሆኑን ጥቅምት 29 ቀን 1997 «ለአስቸኳይ ጉዳዮች አስቸኳይ መፍትሔ» በሚል አብይ አጀንዳ ፣ በ1995 እና 1996 ዓ.ም የገቢ ግብር አወሳሰን ጉዳይ፣ በኢትዮ ኤርትራ ጦርነት ወቅት ከውጭ ያስመጡት ንብረት በኤርትራ መንግስት ከአሰብና ከምፅዋ ወደቦች በመውሰዱ ምክንያት ከባንክ የወሰዱትን ብድር ለመመለስ ባለመቻላቸው ባንኮች ንብረቶቻቸውን እየሸጡባቸው ስለሚገኙ ነጋዴዎች ጉዳይ ላይ ለመነጋገር የኢትዮጵያ ንግድ ምክር ቤት በተጠራው ጉባኤ ላይ የተገኙ የየከተማ ንግድ ምክር ቤቶች ፕሬዚዳንቶችና የንግዱ ማኅበረሰብ ገለፁ። </p>

<p>ጥጥ ፈታይ አምስት ሺህ፣ ሊስትሮ የነበረ 15 ሺህ ብር ግብር እንዲከፍል መጠየቁ የግብሩ ውሳኔ ሃላፊነት በጐደለው የምንቸገረኝነት ስሜት ነጋዴው ሊሸከመው እንዳይችል ሆኖ የተጫነ ነው። የግብርንም ፍትሐዊነት ከሚያረጋግጠው መንግሥታዊ አዋጅ መንፈስ ውጭ የተፈፀመ መሆኑን ያረጋግጣል ሲሉ የንግዱ ማህበረሰብ አባላት ምሬታቸውን አሰምተዋል።</p>

<p>በንግዱ ማህበረሰብ ላይ የተጣለው የግብር ጫና አዋጁንና መመሪያውን ያላገናዘበ ብቻ ሳይሆን ሕግና መመሪያ ሲጣስ አስፈፃሚው አካል አላይ፣ አልሰማ ማለቱ ተገቢ አለመሆኑን፣ ከአቅም በላይ የተጣለውን ግብር የሚያጣራ በደንቡና መመሪያ መሰረት ገለልተኛ አጣሪ ኮሚቴ እንዲቋቋም ሲጠየቅ ፍቃደኛ አለመሆኑ ተገቢ አለመሆኑን ነጋዴዎች ገልጸዋል።</p>

<p>በአሁኑ ጊዜ መንግስት ለሴቶች የተለየ ድጋፍ እንደሚያደርግ ቢገልጽም ጥጥ ፈታይ አምስት ሺህ ብር ግብር እንዲከፍል መጠየቁን፣ ሴትዮዋ በሁኔታው ግራ በመጋባት «እኔኮ የምፈትለው በጭኔ ነው፣ መዳመጫውን መስልኳችሁ?» የሚል ምላሽ የሰጠችበት ሁኔታ መኖሩን በጉባኤው ላይ ተገልጿል።</p>

<p>ሴተኛ አዳሪ የነበሩ አሁን ምግብ መሸጥ በመጀመራቸው 35 ሺህና 40 ሺህ ብር ግብር መጠየቃቸው ነገ ሴተኛ አዳሪዎችን ግብር ይክፈሉ ሳይባል አይቀርም ሲሉ ገልፀዋል። ይህ መንግሥት ለሴቶች ልዩ ድጋፍ እሰጣለሁ እያለ በየጊዜው ከሚገለጸው በተቃራኒ እየተሰራ መሆኑን የጐንደር ነጋዴዎች ገልፀዋል።</p>

<p>በርካታ ነጋዴዎች የሂሳብ መዝገቡ የያዙ መሆናቸው እየተረጋገጠ ግብሩ በግምት መወሰኑ፣ መዝገቡን ተረካቢ ማጣታቸው፣ በወቅቱ መርምሮ ውሳኔ የሚሰጥ የታክስ ኦዲተር አለመኖር፣ በሂሳብ ጥበብ የመዝገቡን ድክመት ማስረዳት ሲገባ ነጋዴውን ዘላለማዊ አጭበርባሪ አድርጎ መቁጠር የመሳሰሉት የመዝገብን አስፈላጊነት ጥርጣሬ ላይ በመጣሉን፣ በአዋጅ ቁጥር 76/94 አንቀፅ 108 መሠረት ስለይግባኝ አቀራረብ ቅድመ ሁኔታ በተደነገገው መሰረት ይግባኝ የተጠየቀበት ግብር ውሳኔ 50 በመቶ እንዲከፈል ያዛል። በዚህ መሠረት ክፍያውን ፈጽመን ይግባኝ ለመጠየቅ እንዳንችል ግብሩ እጅግ ከፍተኛ በመሆኑ በብዙሃኑ ግብር ከፋዮች ጨርሶ የሚሞከር አይደለም። በመሆኑም ባለፉት ዓመታት እንደሚሰራበት ሁሉ ወደኋላ በመመለስ በ1994 ዓ.ም ግብር ውሳኔ መሰረት ከፍለን ለይግባኝ እንድንቀርብ እንዲፈቅድልን ሲሉ መጠየቃቸውንና ምላሽም አለማግኘታቸውን ጠቅሰዋል።</p>

<p>አብዛኛው ነጋዴ ከደረጃ «ሐ» ወደደረጃ «ለ» እንዲያድግ በመደረጉ የሂሳብ መዝገብ የመያዝ ግዳጅ መጣሉ ችግር እንደፈጠረባቸው ነጋዴዎቹ አመልክተዋል።</p>

<p>መንግሥት የ1995 ዓ.ም ግብርን በራሱ ስህተት አዘግይቶ ነጋዴው ከቅጣት ጋር ይክፈል ማለቱ ፣የሁለት ዓመት ግብር አንድ ላይ መምጣቱ ከሁሉም በላይ በሕገመንግሥቱ ላይ የተቀመጡ የዜጐች መብቶች እየተጣሱ መሆኑን በሁሉም የሀገሪቱ ክልሎች ሰላምና መረጋጋትን አደጋ ላይ የሚጥል በመሆኑ መንግሥት ለጉዳዩ አፋጣኝ መፍትሔ ሊፈልግ እንደሚገባ የኢትዮጵያ ንግድ ምክር ቤት ጉባኤ አባላት በጋራ ጠይቀዋል።</p>

<p>«አቅምን ባላገናዘበ መልኩ እየተጣለ ያለውን ይህንን የግብር ትመና እንዲስተካከል የምናቀርበው ነጋዴው ከፍተኛ ገንዘብ ስለተጠየቀ ወይም በርካታ ነጋዴዎች «ምን እሆን ይሆን?» በሚለው ጭንቀት ውስጥ በመግባት ሠላምና መረጋጋት በማጣታቸው ብቻ አይደለም። ይልቁንም የሚያስጨንቀን በዚህ ምክንያት በርካታ የንግድ ድርጅቶች ሥራቸውን ለማቆም ስለሚገደዱ ሠራተኞቻቸውና የሠራተኞቻቸው ቤተሰቦች ለከፋ ችግር እነርሱም ወደሕገወጥ መንገድ እንዲያመሩ በመስጋትና ሁሌም የምንናፍቀው ንግድና ኢንቨስትመንትን በሀገሪቱ የማስፋፋት ምኞትም እንዳይደናቀፍ በማሰብ ጭምር ነው። ጉዳዩም በየወቅቱ ከሚቀርበው የነጋዴ የግብር አቤቱታ ያለፈ በመሆኑ ረጋ ብሎ በመመርመር መፍትሔ ይሰጠዋል የሚለው እምነታችን ከፍተኛ ነው።» ሲሉ የኢትዮጵያ ንግድ ምክር ቤት ምክትል ፕሬዚዳንት የችግሩን ውስብስብነት በመክፈቻ ንግግራቸው ጠቅሰዋል።</p>

<p>አያይዘውም «በኢትዮ-ኤርትራ ጦርነት ወቅት ከውጪ ያስመጡት ንብረት በአሰብና በምፅዋ ወደቦች በኤርትራ መንግስት በግፍ የተወረሰባቸው ተጐጂዎች ጉዳይ ነው። ንብረቱ ለመወረሱ እና ተጐጂዎቹ በአብዛኛው ጥሪታቸውን በማሟጠጥና ለከፍተኛ የባንክ ብድር በመጋለጣቸው በንግድ ምክር ቤት በኩል በመሰባሰብ ጉዳዩ አፋጣኝ መፍትሔ እንዲሰጠው የሚመለከተው የመንግሥት አካል ተጠይቋል። ይሁን እንጂ በቅርቡ በተሰጠው ምላሽ መንግስት በካሳ ኮሚሽን በጀመረው ጥረት ለችግሩ መፍትሄ ከሚገኝ በስተቀር ሌላ ሊወስድ የሚችል እርምጃ እንደሌለ የገንዘብና ኢኮኖሚ ልማት ሚኒስተር አስታውቋል። ይሁን እንጂ ተጎጂዎቹ ነጋዴዎች ከውጭ እቃዎቹን ለማስመጣት ከየባንኩ የወሰዱትን ብድር ለማስከፈል ባንኮች ንብረቶቻቸውን በመሸጥ ላይ ናቸው።»ሲሉ ምክትል ፕሬዝዳንቱ በንግግራቸውን ገልፀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 01 ቀን 1997</a></p>

</body>
</html>	
