<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኖርዌይ ውጭ ጉዳይ ሚኒስትሩ ከተቃዋሚዎች መሪዎች ጋር ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኖርዌይ ውጭ ጉዳይ ሚኒስትሩ ከተቃዋሚዎች መሪዎች ጋር ተወያዩ</h2>


<p>ኢትዮጵያን በመጐብኘት ላይ የሚገኙት የኖርዌይ መንግሥት የውጭ ጉዳይ ሚኒስትር ሚስተር ጀን ፐተርሰን አራት የተቃዋሚ ፓርቲ ተወካዮችን ትናንት አነጋግረዋል።</p>

<p>በሸራተን አዲስ ሆቴል ሚኒስትሩ ከተቃዋሚዎች ጋር ባደረጉት ውይይት ላይ ተካፋይ የነበሩት ከኢትዮጵያ ዴሞክራሲያዊ ኃይሎች ኅብረት ዶክተር መረራ ጉዲና እና ዶክተር በየነ ጴጥሮስ፣ ከመላው ኢትዮጵያ አንድነት ድርጅት (መኢአድ) አቶ ኃይሉ ሻውል፣ ከኢዴአፓ (መድህን) ዶክተር አድማሱ ገበየሁ ሲሆኑ በቅርቡ ከተመሰረተው ከቀስተደመና ዶክተር ብርሃኑ ነጋ ናቸው ተብሏል።</p>

<p>በውይይቱ ላይ ትኩረት የተደረገበት ጉዳይ በዚህ ዓመት ስለሚካሄደው ብሔራዊ ምርጫ ሲሆን፣ ምርጫው ነፃና ፍትሃዊ ለማድረግ የምርጫ ቦርዱ አወቃቀር ትኩረት ሊደረግበት የሚገባ ስለሆነ የኖርዌይ መንግስት በኢሕአዴግ መንግሥት ላይ ዲፕሎማሲያዊ ጫና በማድረግ እገዛ እንዲያደርግ ጠይቀዋል።</p>

<p>ከዚህም በተጨማሪ ገዥው ፓርቲ በአንድ በኩል ምርጫውን ነፃና ፍትሃዊ ስለማድረግ እየተናገረ በሌላ በኩል ግን የተቃዋሚ ፓርቲ አባላትን በማዋከብ ላይ ስለሚገኝ ከዚሁ ከተግባሩ ይቆጠብ ዘንድ ዲፕሎማሲያዊ ጫና እንዲያሳድርበት ተጠይቋል ተብሏል። የተቃዋሚዎችን ሁለገብ አቅም በማጐልበት በኩልም የኖርዌይ መንግሥት የራሱን ሚና እንዲጫወት፣ ተቃዋሚዎቹ መጠየቃቸውና ኖርዌይ የምርጫ ታዛቢዎችንም በማሰማራቱ በኩል አፅንኦት እንድትሰጥ ማሳሰባቸው ታውቋል። </p>

<p>የኖርዌይ መንግሥት ውጭ ጉዳይ ሚንስትር በኢትዮጵያና በኤርትራ መካከል ስላለው የሰላም ሂደትም ከጠቅላይ ሚኒስትር መለስ ዜናዊና ከውጭ ጉዳይ ሚኒስትር ስዩም መስፍን ጋር መነጋገራቸውን ዘገባዎች አመልክትዋል። በተያያዙ ሁኔታም በአፍሪካና በኖርዌይ መሀከል መኖር በሚገባው የጋራ ግንኙነት ዙሪያ የውጭ ጉዳይ ሚኒስትሩና የአፍሪካ ኅብረት ዋና ፀሐፊ ፕሮፌሰር አልፋ ኦማር ኮናሬ መነጋገራቸው ታውቋል።</p>

<p>ይህ በእንዲህ እንዳለ አንድ ወር ባልሞላ ጊዜ ውስጥ ቻይናን፣ ጀርመንና ኦስትሪያን የጐበኙት ጠቅላይ ሚኒስትር መለስ ዜናዊ ነገ ህዳር 9 እና 10 ቀን 1997 በጣሊያን ሮም ተገኝተው የአክሱም ሐውልት ወደ ኢትዮጵያ በሚጫንበት ሁኔታ ላይ እንደሚነጋገሩበት ሮይተርስ ካሰራጨው ዜና ዘገባ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 08 ቀን 1997</a></p>

</body>
</html>	
