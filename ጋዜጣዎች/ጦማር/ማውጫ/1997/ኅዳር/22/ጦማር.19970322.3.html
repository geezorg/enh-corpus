<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴኃኅ የምስክር ወረቀቱን ተረከበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴኃኅ የምስክር ወረቀቱን ተረከበ</h2>


<p>በሀገር ውስጥና ከሀገር ውጪ የሚገኙትን የፖለቲካ ድርጅቶች ያሰባሰበው የኢትዮጵያ ዲሞክራሲያዊ ኃይሎች ኅብረት፣ በሀገር አቀፍ ፓርቲነት መመዝገቡን የሚያረጋግጥ የምስክር ወረቀት ኅዳር 17 ቀን 1997 ከብሔራዊ ምርጫ ቦርድ መቀበሉ ተረጋግጧል።</p>

<p>ኅብረቱ በዚህ ዓመት በሀገሪቱ ውስጥ ከሚካሄደው ምርጫ ጋር በተያያዘ በሀገሪቱ ዋና ዋና ከተሞች እየዞረ ዓላማውን ለኅብረተሰቡ ለማስተዋወቅ፣ ባዘጋጀው መርሀ ግብር መሠረት ኅዳር 26 ቀን 1997 በጅማ ከተማ ለማካሄድ ያቀደው ሕዝባዊ ስብሰባ በጊዜ እጥረት ምክንያት በተያዘለት ቀጠሮ ሊካሄድ እንዳልቻለ ከኅብረቱ ጽ/ቤት አካባቢ ከተገኘ መረጃ ለማወቅ ተችሏል።</p>

<p>የጅማው ሕዝባዊ ስብሰባ በተያዘለት ጊዜ እንዳይካሄድ የተደረገው የከተማው ባለሥልጣናት ኅብረቱ ከአንድም አምስት ጊዜ ለፃፈላችው ደብዳቤ ምላሽ ሳይሰጡ ቆይተው ህዳር 20 ቀን 1997 ከመንግሥት መገናኛ ብዙሃን ጥያቄ የቀረበላቸው የከተማው ከንቲባ ደብዳቤዎቹን አለማየታቸውን ገልጸው፤ ኅብረቱ በ26/3/97 ዓ.ም ስብሰባውን ማካሄድ እንደሚችል መናገራቸው ተዘግቧል።</p>

<p>ይሁን እንጂ ቅዳሜ ለሚደረገው ስብሰባ አስፈላጊው ቅስቀሳ አስቀድሞ መደረግ ስለሚኖርበት፣ በተፈጠረው የጊዜ እጥረት የተነሳ በ26/3/97 ስብሰባው ማካሄድ እንደሚቸገርና የጅማ ከተማ ባለሥልጣናት ሀሳባቸውን ካልቀየሩ ሕዝባዊ ስብሰባው በቅርብ ቀን ውስጥ ከጅማ ከተማ እንደሚጀመር የኅብረቱ ጽ/ቤት ገልጿል።</p>

<p>ይህ በዚህ እንዳለ በቅርቡ የተመሰረተው ቀስተደመና የዴሞክራሲና የማኅበራዊ ፍትህ ንቅናቄ የህዝብ ግንኙነት ኃላፊ የሆኑት ፕሮፌሰር መስፍን ወ/ማሪያም ኅዳር 19 ቀን 1997 ለጀርመን ድምፅ ራዲዮ በሰጡት መግለጫ ንፁሆችን ከጐሳ ድርጅቶች የሚለይ ድርጅት መስርተናል ሲሉ ተናግረዋል።</p>

<p>«ሰው ጐሳና ጐሰኝነትን ያደባልቃል» ያሉት ፕሮፌሰር መስፍን «እኛ እውነተኛና ለኢትዮጵያ አንድነት የሚታገል ፓርቲ ለመመስረት ነበር ፍላጐታችን ይህንን አድርገናል» ብለዋል።</p>

<p>እንደ ፕሮፌሰር መስፍን ገልጻ፣ የጐሳ ድርጅቶች በጐሳ የተዘጉና የተወሰኑ ሌላ የማይገባባቸው ሲሆን የእነርሱ ፓርቲ ግን ማንም ኢትዮጵያዊ እንዲገባበት በሩ ክፍት ነው ማለታቸውን ለራዲዮ ከሰጡት ቃለምልልስ ለማወቅ ተችሏል። ፕሮፌሰር መስፍን ለሰዎች ሰብአዊና ዴሞክራሲያዊ መብት መከበር የሚታገልን ድርጅት ከአሥራ ሁለት ዓመታት በላይ የመሩ መሆናቸው የሚዘነጋ አይደለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 22 ቀን 1997</a></p>

</body>
</html>	
