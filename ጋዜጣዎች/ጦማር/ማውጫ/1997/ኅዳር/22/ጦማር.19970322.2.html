<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢየሩሳሌም የኢትዮጵያ ገዳም እየታመሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢየሩሳሌም የኢትዮጵያ ገዳም እየታመሰ ነው</h2>


<p>በኢየሩሳሌም የኢትዮጵያ ኦርቶዶክስ ተዋህዶ ቤተክርስቲያን ሊቀጳጳስና የቅዱስ ሲኖዶስ አባል የሆኑት አቡነ ቀውስጦስ በአቡነ ጳውሎስ ትዕዛዝ እንዲነሱ ትዕዛዝ በመተላለፉ በዚያ ያሉ የገዳሙ መነኮሳትና ሠራተኞች ተቃውሞ አንስተው መታመስ እየተፈጠረ መሆኑን ለቤተክህነት ቅርበት ያላቸው ምንጮች የተገኘ መረጃ ገልጿል። </p>

<p>አቡነ ቀውስጦስ ከኢየሩሳሌም እንዳይነሱ በጥቅምት ወር ተሰብስቦ የነበረው የቅዱስ ሲኖዶስ ጉባኤ ወስኖ እንደነበር እነዚሁ ምንጮች ጠቅሰው አባ ጳውሎስ ትዕዛዝ ያስተላለፉት የሲኖዶሱን ውሳኔ በመጋፋት እንደሆነም አብራርተዋል።</p>

<p>ይህ በአባ ጳውሎስ፣ በአባ ገሪማና «የፓትርያርኩ አማካሪ» ተብለው በተቀመጡት በአቶ ተድላ ተሾመ ተቀነባብሮ የተላለፈው ትዕዛዝ ሕገ ወትጥ መሆኑን ምንጮቹ ጠቅሰው ለዚህ ሕገወጥ ድርጊት የመጀመሪያ ተጠያቂዎቹ ሦስቱ አካላት መሆናቸውን አስረድተዋል።</p>

<p>ብፁዕ አቡነ ቀውስጦስ ከቦታው እንዲነሱ የተፃፈላቸው ደብዳቤ እንደደረሳቸውም «የሾመኝ ቅዱስ ሲኖዶሱ እንጂ እርስዎ ባለመሆንዎ ሊያነሱኝ አይችሉም» በማለት ለአባ ጳውሎስ መልስ ከመፃፋቸውም በላይ በግልባጩም የኢትዮጵያ መንግሥት፣ በየመስተዳድሩ ያሉ ሊቃነ ጳጳሳት እያንዳንዳቸው እንዲያውቁት ያደረጉ መሆናቸውንም ከምንጮቹ መረዳት ተችሏል።</p>

<p>ለዚህ ሁሉ ሕገወጥ ድርጊት መነሻው ሊቀጳጳሱ በኢየሩሳሌም ያሉትን የዴር ሱልጣንንና ሌሎችንም ገዳማት ለማልማት በተለያዩ ሀገራት ከሌሎች የስራ ባልደረቦቻቸው ጋር በመዘዋወር ሀገር ወዳድ ከሆኑ ኢትዮጵያዊያን ያሰባሰቡትን ገንዘብ አባ ጳውሎስ፣ አባ ገሪማና አቶ ተድላ ተሾመ ለመቆጣጠር በመፈለጋቸው የተፈጠረው አለመግባባት አንዱ ምክንያት እንደሆነ ምንጮች ይናገራሉ።</p>

<p>አባ ጳውሎስ በሀገር አሜሪካ በነበሩበት ወቅት የማርያምን ቤተክርስቲያን ለማሰራት ከምዕመናን ገንዘብ ተሰብስቦ በመባከኑ በሎሳንጅለስ ፍርድ ቤት ክስ ቀርቦባቸው እንደነበርና በዚያን ወቅት አብሮ ተከሶ የነበረው አቶ ተድላ ተሾመ እንደነበር ምንጮቹ ጠቁመው በነበራቸው ግንኙነት አሁን ወደ ፓትሪያርኩ ጽ/ቤት በቅጥር አስጠግተው በወር ከ10ሺህ ብር በላይ እየተከፈላቸው መሆኑን የጠቀሱት የቤተክህነት ምንጮች ግለሰቡ «ጳጳሳት የሚመሩበትን ህገ ቤተክርስቲያን አወጣለሁ» በማለትና ነባሩን የቤተክርስቲያኒቱን ሕግ ለማደስ እየሠሩ መሆኑን ገልፀዋል።</p>

<p>በኢየሩሳሌም «የይዞታ ይገባኛል» ጉዳይ ከግብፃዊያን ጋር ከፍተኛ ትግል በሚካሄድበት በአሁኑ ወቅት የቤተክርስቲያኒቱ መሪ ተብለው በተቀመጡትና በሌሎችም መታመሷ ለእምነቱ ተከታዮች ከፍተኛ ሀዘን መሆኑን ምንጮቹ አውስተው መላው የኢትዮጵያ ኦሮቶዶክስ ተዋህዶ ቤተክርስቲያን አባላት፣ እንዲሁም በዚያ ከፍተኛ የልማት ተግባር የሚያከናውኑ የኢየሩሳሌም መታሰቢያ ድርጅት በአንድነት ይህን ሕገ ወጥ አሠራርና ሌላውንም እንዲቃወሙ ምንጮች በማሳሰብ በተለይም የቅዱስ ሲኖዶስ አባላት በአስቸኳይ ልዩ ስብሰባ አድርገው የፓትርያርኩን ሥልጣን እንዲገድቡ ተማጽነዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 22 ቀን 1997</a></p>

</body>
</html>	
