<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሠላም ሐሳቡ ላይ በኢሕአዴግ ባለሥልጣናት መካከል የሐሳብ ክፍፍል እንደነበረ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሠላም ሐሳቡ ላይ በኢሕአዴግ ባለሥልጣናት መካከል የሐሳብ ክፍፍል እንደነበረ ተገለጠ</h2>


<p>የኢትዮ-ኤርትራን የድንበር ጉዳይ በድርድር ለመፍታት ያስችላል» ተብሎ በአቶ መለስ ዜናዊ የቀረበው «አዲሱ የሠላም ሀሳብ» ለገዢው ፓርቲ ሥራ አስፈፃሚ ቀርቦ በነበረበት ወቅት ክርክር ማስነሳቱና በአለመግባባት ወደ ፓርላማ መቅረቡን ለጉዳዩ ቅርበት ካላቸው ምንጮች ከተገኘው መረጃ ለማወቅ ተችሏል።</p>

<p>እንደመረጃው አገላለፅ ከሆነ የውሳኔ ሐሳቡ ተግባራዊ መሆን እንዳለበት ከአቶ መለስ ዜናዊ ጐን በመሆን አጥብቀው ሲከራከሩ የነበሩት የውጭ ጉዳይ ሚኒስትሩ ስዩም መስፍንና የማስታወቂያ ሚኒስትሩ አቶ በረከት ስምኦን ናቸው። ይህን አቋም በመቃወም በግንባር ቀደምትነት በውሳኔ ሐሳቡ ደስተኛ አለመሆናቸውን የገለፁት የአቅም ግንባታ ሚኒስትሩ አቶ ተፈራ ዋልዋና የግብርናና የገጠር ልማት ሚኒስትሩ አቶ አዲሱ ለገሠ መሆናቸውን የምንጮቹ መረጃ ያመለክታል። እንደምንጮቹ ገለፃ ሁለቱ ሚኒስትሮችና ሌሎች በሚኒስትርነት ኃላፊነት ላይ የተቀመጡ ኃላፊዎች ሐሳቡን ያልወደዱት «ወደ ምርጫ እየተገባ ባለበት በአሁኑ ሰዓት ከሕዝብ ጋር አለያይቶ በምርጫው ላይ ተፅዕኖ ያደርግብናል» ከሚል መንፈስ ነው።</p>

<p>በገዢው ፓርቲ ቁንጮ መሪዎች መሀከል የተፈጠረው የሀሳብ ልዩነት በድምፅ ብልጫ ወደ አቶ መለስ ቡድን በማድላቱ ሙሉ በሙሉ በስምምነት ላይ ሳይደረስ ወደ ፓርላማ መቅረቡን የገለጡት እነዚሁ ምንጮች፣ በፓርላማው ስብሰባ ላይ የነበሩትና በሐሳቡ ላይ ቅሬታ ያላቸው የኢሕአዴግ አባላት፣ በድርጅታቸው ውስጥ ክፍፍል መኖሩን ለሌላው ወገን ላለማሳወቅ ብቻ እጃቸውን አውጥተው «የሠላም ሐሳብ» የተባለውን ሰነድ ለማፅደቅ ተገድደዋል ተብሏል።</p>

<p>በተያያዘ መረጃ የኢሕአዴግ መንግሥት የድንበር ኮሚሽኑን ውሳኔ እንዲቀበል ከምዕራባዊያን ሀገሮች ተደጋጋሚ ግፊት እንደተደረገበት ቢታወቅም፣ ባለፈው አሥራ አምስት ቀን አልጄሪያ ውስጥ በተካሄደው የኔፓድ የመሪዎች የመገማገሚያ መድረክ ላይ ጠቅላይ ሚኒስትር መለስ የሚገኙበት ቡድን ባደረገው ግምገማ፣ በአካባቢው ሠላምን በማስፈኑ በኩል የመለስ የድንበር ኮሚሽኑን ውሳኔ አለመቀበል ዋናው ምክንያት እንደሆነ ተደርጐ ትችት እንደቀረበባቸውም የዲፕሎማቲክ ምንጮችን የጠቀሱ መረጃዎች አመልክተዋል።</p>

<p>የኢሕአዴግ መንግሥት የድንበር ኮሚሽኑን ውሳኔ ተግባራዊ አለማድረግ ከኔፓድ የመገማገሚያ መድረክ ባሻገርም ጠቅላይ ሚኒስትር መለስ ዜናዊ አባል በሆኑበት የእንግሊዙ ጠቅላይ ሚኒስትር ቶኒ ብሌር በመሠረቱትና በሚመሩት የተራማጅ ሀገሮች መድረክ ላይ ከፍተኛ ግፊት እንደቀርበባቸውና ጉዳዩ «ከሥልጣንና ከመሬት» በሚል ሠይጣናዊ ምርጫ ውስጥ እንዳስገባቸው ከዲፕሎማቲክ ምንጮቹ መረጃ ለማወቅ ተችሏል።</p>

<p>ጠቅላይ ሚኒስሩ በፓርቲአቸው ውስጥ ሳይቀር ሙሉ ስምምነት ያልተደረገበትን የውሳኔ ሐሳብ በጥድፊያ ይፋ ካደረጉ በኋላ፣ ምሥጋናቸውን የገለፁላቸው ሀገሮችና ተቋማት በቀጥታም ሆነ በተዘዋዋሪ መንገድ ግፊት ሲያደርጉባቸው የነበሩ መሆኑንም የዲፕሎማቲክ ምንጮች መረጃ ያስረዳል።</p>

<p>ከዚሁ ጋር በተያያዘ ሁኔታ በኢትዮጵያና ኤርትራ መንግሥታት መካከል ውዝግብ የፈጠረው የድንበር ጉዳይ «ሁለቱ ሀገሮች በሚያደርጉት የሰላም ድርድር መፈታት ይገባል» በማለት የፈረንሳይ መንግስት ኢትዮጵያና ኤርትራ ቁጭ ብሎ በመደራደር በመካከላቸው ያለውን ልዩነት መፍታት እንዳለባቸው ጥሪ አቅርቧል። ይህ ጥሪ የተላለፈው ባለፈው ቅዳሜ ህዳር 18 ቀን 1997 ዓ.ም የሀገሪቱ የውጭ ጉዳይ ሚኒስቴር ቃል አቀባይ ለዜና ሰዎች የሁለቱን ሀገሮች የሰላም ሁኔታ በማስመልከት በሰጡት መግለጫ ነው።</p>

<p>በሚኒስቴር መሥሪያ ቤቱ ምክትል ቃል አቀባይ አኒ-ሴላይል ዲ ቦርጉ እንደገለጹት ኢትዮጵያና ኤርትራ የተዋጉበት የድንበር ጉዳይ ፋታ ያገኘው የተባበሩት መንግሥታት በፓሪስ ውስጥ ባሳለፈው የጣልቃ ገብነት ውሳኔ ነው። በቃለ አቀባዩዋ መግለጫ መሠረት ሁለቱ ሀገሮች በጥልቀት ከተደራደሩ በኋላ የድንበር ኮሚሽኑ በውሳኔያቸው በመመስረት በሚያደርገው የድንበር አከላከል በኢትዮጵያና በኤርትራ መካከል ያለው ችግር መፈታት ይችላል።</p>

<p>ባለፈው ሳምንት ሐሙስ ኅዳር 16 ቀን 1997 በጠቅላይ ሚኒስትር መለስ ዜናዊ በቀረበውን በሰላም ሐሳብ የፈረንሳይ መንግሥት መደሰቱንም ቃል ዐባዩዋ አመልክተው የኢትዮጵያ መንግሥት የያዘው አቋም በሁለቱ ሀገሮች ብቻ ሳይሆን በአፍሪካ ቀንድም ጭምር ሠላምንና መረጋጋትን እንደሚያስገኝ ጠቅሰዋል።</p>

<p>በሌላ በኩል የቀድሞው የካናዳ የውጭ ጉዳይ ሚኒስትርና የተባበሩት መንግስታት ዋና ፀሐፊ ልዩ ልዑክ ሊዮድ አክስዎርዚ በኢትዮጵያ በኩል የቀርበው የሰላም ሐሳብ በመደገፍ የዓለም አቀፉ ማህበረሰብ በዕድሉ መጠቀም ይገባል ሲሉ ጥሪ ማስተላለፋቸውን ኦሶሼትድ ፕሬስ ዘግቧል።</p>

<p>በኢትዮጵያ በኩል የቀረበው የሰላም አማራጭ ሐሳብ በፈጠረው ዕድል በሚቀጥሉት ሦስትና አራት ሳምንታት ውስጥ መጠቀም ካልቻልን «በእኔ አመለካከት በእጃችን የገባውን እድል መጠቀም አለመቻላችንን ያመለክታል» ብለዋል።</p>

<p>ኢትዮጵያ ያቀረበችው የሰላም ሐሳብ በአካባቢው ዘላቂ ሰላም ለማስፈን የመጀመሪያው ምዕራፍ አድርገን እንወስዳለን ያሉት አክስዎርዚ በኢትዮጵያ የቀረበውን የሰላም ሐሳብ ኤርትራ ጊዜ መግዣና የህዝብን ስቃይ ማራዘሚያ ነው ብትልም ሁለቱ ሀገሮች ሰላም ለማስፈን አዲስ ጉዞ የጀመሩበት ነው ብለዋል። ኢትዮጵያ ላቀረበችው የሠላም ሐሳብ ከኤርትራ በኩል እየተሰጠ ያለው ምላሽ ተስፋ ሰጪ ባይሆንም አሁን ምቹ ሁኔታ ተፈጥሮአል ሲሉ የመንግሥታቱ ድርጅት ልዩ ልዑክ ገልጸዋል። የሰላም ሐሳቡ ተፈፃሚ የሚከታተል ቡድን በሚቀጥሉት አስር ቀናት ወደ ሁለቱ ሀገሮች እንደሚልኩም ልዑኩ አክለው አመልክተዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ኅዳር 22 ቀን 1997</a></p>

</body>
</html>	
