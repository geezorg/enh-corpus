<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>215 የኦሮሞ እስረኞች ለመንግሥት አቤቱታ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> 215 የኦሮሞ እስረኞች ለመንግሥት አቤቱታ አቀረቡ </h2>


<p>በአሥራ ሁለት የተለያዩ የወንጀል መዝገቦች የተከሰሱትና በጥርጣሬ በአዲስ አበባ ወህኒ ቤት የሚገኙ ቁጥራቸው 215 የሚሆን የኦሮሞ ተወላጅ እስረኞች በፍትህ መጓተት ምክንያት በራሳቸውና በቤተሰቦቻቸው ላይ ችግር እየደረሰባቸው መሆኑን ገልፀው፣ ለጠቅላይ ሚኒስትሩና ለተለያዩ መንግሥታዊና መንግሥታዊ ያልሆኑ ተቋማት የአቤቱታ ደብዳቤ ማስገባታቸውን ለማወቅ ተችሏል።</p>

<p>በኢ.ፌ.ዴ.ሪ ሕገ መንግሥት አንቀፅ 37 ንዑስ አንቀፅ 1 መሠረት ፍትህ እንዲሰጣቸው የጠየቁት እነዚህ እስረኞች ከ1990 ጀምሮ ፍትህ ሳያገኙ በእስር ላይ መገኘታቸውን በአቤቱታቸው ላይ ጠቅሰዋል።</p>

<p>እነዚሁ በአሁኑ ጊዜ በአብዛኛው በቃሊቲ እስር ቤት የሚገኙት እስረኞች ያቀረቡት አቤቱታ ፍሬ ነገር እንደሚከተለው መሆኑንም ከአቤቱታው ሰነድ ለመረዳት ተችሏል።</p>

<p>1. አመልካቾች አቤቱታውን በጋራ ያቀረብንበት ምክንያት የክሶቻችንም ሆነ የአቤታችን መንፈስ እየደረሰብን ያለው የፍትህ መጓተት የጋራ ችግራችን በመሆኑ አቤቱታችንን አንድ ላይ አቅርበናል።</p>

<p>2. ከዚህ ቀደም በተለያዩ ጊዜያት ለችግሮቻችን መፍትሔ በመሻት ጉዳዩ ለሚመልከታቸው የዳኝነት አካላት አመልክተን ምንም ዓይነት ምላሽ እና መፍትሔ በማጣችን፦</p>

<p>3. በኢፌዴሪ ሕገ መንግሥት አንቀጽ 19 ንዑስ አንቀጽ 6 መሠረት በዋስትና የመፈታት መብታችን፣ እንዲከበርልን ፍ/ቤቱን ጠይቀን፣ ለተወሰኑት አመልካቾች ብቻ ተፈቅዶ ለአብዛኞቻችን በመከልከል።</p>

<p>4. አመልካቾች ለረጅም ዓመታት የታሠርን ስንሆን በማረሚያ ቤቱ ውስጠ ደንብ መሠረት የሥራ እና የሙያ ሥልጠና ዕድል ለማግኘት ፍርደኛ መሆንን ስለማጠይቅ የዚህ ዕድል ተጠቃሚ ለመሆን ባለመቻላችን</p>

<p>5. በወንጀል ድርጊት የተጠረጠረ ማንም ሰው የወንጀሉ ድርጊት በተከሰተበት አካባቢ ሥልጣን ባለው ፍ/ቤት ይዳኛል የሚለውን ሕገመንግሥታዊ ድንጋጌን መሠረት በማድረግ፤</p>

<p>ሀ) የወንጀሉ ድርጊት ተፈጽሟል ወደተባለበት ክልላችን ተመልሰን እንድንዳኝ ፍ/ቤቱን ብንጠይቅም በመከልከላችን፣</p>

<p>ለ) የመከላከያ ምስክር እንድናቀርብ በፍ/ቤት ብንታዘዝ እንኳ ከርቀቱ የተነሳ ለማቅረብ ስለማንችል ያለንን ሕገ መንግሥታዊ መብታችን የሚገድብ በመሆኑ፣</p>

<p>6. የእኛ ጉዳይ ለፍ/ክ/ፍ/ቤት ቀርቦ መታየት ከጀመረ ከዚህ በላይ እንደተገለፀው ረዥም ጊዜ የወሰደና የፍትህ ሂደት በእጅጉ እየተጓተተ በአማካይ 40 -60 ቀጠሮዎች በፍ/ቤቱ ቢሰጥም እስከ አሁን ውሳኔ በማጣችን፤</p>

<p>ሀ. በእኛ ሥር ይተዳደሩ የነበሩ የአብዛኞቻችን ቤተሰቦች ተበታትነው ልጆቻችን ለጐዳና ተዳዳሪነትና ለተለያዩ አካላዊና የህሊና ጉዳት የተዳረጉ በመሆናቸው፤</p>

<p>ለ. ከቤተሰቦቻችን መካከል አቅም ያላቸው ብዙ ኪሎ ሜትር ርቀት ተጉዘው ሲመጡ ለተለያዩ ወጪዎች እንግልትና አደጋ በመጋለጣቸው፣</p>

<p>ሐ. በማረሚያ ቤት የሚያቆይ ፍርድ እንኳ ቢወሰንብን ወደ ክልላችን ተመልሰን ለቤተሰቦቻችን የመቅረብ እድል እናገኛለን የሚለውን ተስፋ በማጣታችን፣</p>

<p>7. የአብዛኞቻችን ጉዳይ በተለያዩ የከ/ፍ/ቤት የወንጀል ችሎቶች ይታይ የነበረ ቢሆንም በአሁኑ ወቅት የሁላችንም ወደ 2ኛ ወንጀል ችሎት ተጠቃሎ በመግባቱ በችሎቱ ላይ ጫና በመፍጠር ቶሎ ፍትህ እንዳናገኝ የውሳኔ ሂደቱን ይበልጥ ይጎትትብናል ብለን ስለሰጋን፣</p>

<p>8. ማንም ዜጋ በተጠረጠረበት ወንጀል ሕጋዊና ፍትሐዊ አሠራርን በተከተለ መጠየቅ እንዳለበት ብናምንም ጥፋተኝነታችን በማስረጃ ሳይረጋገጥብን ይህንን ያህል ዓመታት ያለውሳኔ በመታሰራችን በፍትህ ሂደቱ ላይ እምነት በማጣታችን፣</p>

<p>9. የእኛ የፍርድ ሂደት በሌሎች የወንጀል ጉዳዮች ከተከሰሱት ሰዎች አንፃር ስንመለከተው ጉዳያችን ምንም ትኩረት ያልተሰጠበት መስሎ ስለታየን፣</p>

<p>10 በኢ.ፌ.ዴ.ሪ ሕገ መንግሥት አንቀጽ 23 እና የወንጀለኛ መቅጫ ህግ አንቀፅ 2 ንዑስ አንቀጽ 5 መሠረት በአንድ ጉዳይ ዳግመኛ የማያስጠይቅ መሆኑ ተደንግጐ እያለ የፍርድ ሂደቱ ግን ከዚህ በተቃራኒ እየተካሄደ ስላለ ክቡርነትዎ አቤቱታችንን በጥሞና ተመልክተውልን ያሉብንን ችግሮች ግምት ውስጥ በማስገባት ፍትሀዊ ውሳኔ በአፋጣኝ እንዲሰጡልን በአክብሮትና በትህትና እንጠይቃለን።» ብለዋል።</p>

<p class="align-center"><a href="/Gazettas/Tomar/info/Tomar.html">ከጦማር ጳጉሜን 2 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦማር/ማውጫ/1997/ጳጉሜን/02/ጦማር2.021397.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
