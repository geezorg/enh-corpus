<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመጫና ቱለማ አመራር አባላት ጉዳይ ለ1998 ተሸጋገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የመጫና ቱለማ አመራር አባላት ጉዳይ ለ1998 ተሸጋገረ </h2>


<p>የኦሮሚያ ርዕሰ ከተማ ከፊንፊኔ ወደ አዳማ እንዲዛወር መደረጉን በመቃወም ጽ/ቤታቸው የተዘጋና የታሰሩት የመጫና ቱለማ መረዳጃና ልማት ማኅበር አመራር አባላት ጉዳይ በ1996 እና 1997 ዓ.ም. ውሳኔ ሳያገኝ ቆይቶ አሁንም ወደ 1998 ዓ.ም. እንዲሸጋገር መደረጉን ለጉዳዩ ቅርበት ካላቸው ምንጮች ለመረዳት ተችሏል።</p>

<p>የማህበሩ ፕሬዚዳንት የአቶ ደርቤ ደምሴ፣ ምክትል ፕሬዚዳንት የአቶ ገመቹ ፈየራ፣ የማህበሩ ሒሳብ ሹም የአቶ ስንታየሁ ወርቅነህ፣ የማህበሩ ፀኃፊ የወ/ት አየሉ ኢቲሳና በተመሳሳይ ጉዳይ የታሰሩት የሌሎች የሃያ ስድስት የኦሮሞ ተወላጆች ተይዘው ከታሰሩበት ጊዜ ጀምሮ ጉዳያቸው በ5ኛና በ4ኛ ወንጀል ችሎት ሲታይ የቆየ ቢሆንም አንዱ ችሎት ወደ አንዱ እየተቀባበላቸው እስከዛሬ መፍትሔ ሳይገኝ ቆይቷል።</p>

<p>የእነዚህ ሰዎች ጉዳይ በ4ኛና በ5ኛ ወንጀል ችሎት ለረጅም ጊዜ ሲታይ ከቆየ በኋላ ለ15 ዓመት የሚያስቀጣ ወንጀል በሶስት ዳኞች መታየት አለበት የሚል አዲስ ህግ በመጽደቁ የመጫና ቱለማ መረዳጃና ልማት ማኅበር አባላትና የተቀሩት ሌሎች የሃያ ስድስቱ ሰዎች ጉዳይ በ2ኛ ወንጀል ችሎት እንዲታይ ተደርጐ ችሎቱም የእነዚህ 30 ሰዎች ጉዳይ መስከረም 25 ቀን 1998 ዓ.ም እንዲታይ ሌላ ቀጠሮ ሰጥቶ ፍርድ ቤቱ ተዘግቷል።</p>

<p>አቃቤ ህግ በተለይ የመጫንና ቱለማ መረዳጃና ልማት ማህበር አመራር አባላት ላይ የከፈተውን ክስ እንዲያሻሽል የከፍተኛ ፍርድ ቤት 5ኛ ወንጀል ችሎት በተደጋጋሚ ባዘዘው መሠረት እነዚህ ሰዎች ላይ የመሠረተውን ክስ አሻሽሎ ማቅረብ ክሱን በአዲስ መልክ ሲገባው ለዚሁ ችሎት አቅርቦና ፍርድ ቤቱም አዲሱን ክስ እንደማይቀበል ጠቅሶ በመጀመሪያው ትዕዛዝ መሠረት የተሻሻለ ክስ ሲጠብቅ፣ አቃቤ ሕግ 5ኛ የወንጀል ችሎት አልቀበልም ያለውን ክስ በ4ኛ የወንጀል ችሎት ከፍቶ በፊት ውጭ የነበሩትን የማኅበሩ አመራር አባላት ዋስትና ተከልክለው ጉዳያቸው ሲታይ ቆይቷል። 4ኛ የወንጀል ችሎት የ5ኛ ወንጀል ችሎትም መዝገብ አጥንቶ መዝገቡ ወደነበረበት እንዲመለስ አዞ እንደነበር ታውቋል። </p>

<p>5ኛ የወንጀል ችሎት እሱ ጋር የነበረውን ክስ ከዘጋ በኋላ ጉዳዩን ከእንደገና ማየት የሚያስችለው ሁኔታ አለመኖሩን ገልጾ፣ ጉዳዩ ወደ 4ኛ የወንጀል ችሎት መልሷል። ይኼው ችሎት ደግሞ ክሱን አላይም ብሎ ያለውን መዝገብ ማየት የሚችሉ ዳኞች አልተሟሉም በሚል ምክንያት ጉዳዩን ሳያይ ቆይቶ የዳኞቹን ቁጥር የሚመለከተው አዋጅ እንደወጣ ጉዳዩ ለሁለተኛ ችሎት ተመርቷል።</p>

<p>የተከሳሾቹ ጉዳይ በዚሁ መልክ ተንጠልጥሎ ለሁለት ዓመት ገደማ እስር ቤት እንዲቆዩ መደረጉ አግባብነት የሌለውና «የዘገየ ፍትህ የተነፈገ ነው» የሚለውን ብህል ያሳያል ያሉት የታሳሪዎቹ ቤተሰቦች፣ በእነዚህ ግለሰቦች ላይ በተወሰደው የእስራት እርምጃ በልጆቻቸውና በቤት ንብረታቸው ላይ ከፍተኛ የሆነ የኢኮኖሚያዊና የስነልቦና ቀውስ ማምጣቱን በምሬት ተናግረዋል።</p>


<p class="align-center"><a href="/Gazettas/Tomar/info/Tomar.html">ከጦማር ነሐሴ 4 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦማር/ማውጫ/1997/ነሐሴ/04/ጦማር1.041297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
