<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በርካታ ሠራተኞች ከመንግሥት ሥራ ተሰናበቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በርካታ ሠራተኞች ከመንግሥት ሥራ ተሰናበቱ</h2>


<p>በአማራ ክልላዊ መንግሥት የሲቪል ሰርቪስ ኮሚሽን «አደረኩ» ባለው ጥናት በርካታ ምክንያት በመንግሥት መሥሪያ ቤት ውስጥ ሲሰሩ የነበሩ ሠራተኞች እንዲባረሩና አንዳንዶችም ከደረጃቸው ዝቅ ብለው በየገጠሩ ተመድበው እንዲሰሩ መወሰኑን ለማወቅ ተችሏል። ከተባረሩ ሠራተኞች መካከል በጐንደር ከተማ ዙሪያ ከሚገኙ መሥሪያ ቤቶች አንድ መቶ አርባ ሰባት ሠራተኞች በኮሚሽኑ ውሳኔ ከሥራቸው መሰናበታቸውን የጋዜጣው ልዩ ዘጋቢ ከአማራ ክልል የላከልን ዜና ያስረዳል።</p>

<p>በሥነ ምግባር ችግር እንዲሁም የመንግሥትን ፖሊሲዎች በአግባቡ ባለመተግበር በሚሉ ምክንያቶች በአማራ ክልል በሚገኙ ሠራተኞች ላይ የተወሰደው እርምጃ ከሌሎች ዞኖች በተለየ መልኩ በጐንደር ከተማ ዙሪያ ቁጥር ከፍ እንዲል መደረጉ እንደገረመው ስማቸውን መግለፅ ያልፈለጉ አንዳንድ የማዘጋጃ ቤት ኃላፊዎች ገልፀዋል።</p>

<p>በቅርቡ የአማራ ብሔራዊ ክልላዊ መንግሥት ሲቪል ሰርቪስ ኮሚሽን በሦስት የተለያዩ ምክንያቶች ቁጥራቸው ከአንድ ሺህ በላይ የመንግሥት ሠራተኞችን ከሥራ እንዲሰናበት እንዲሁም ከደረጃቸው ዝቅ ብለው እንዲሠሩ ከመወሰኑ በላይ ለሦስት ዓመት በማንኛውም የመንግሥት መሥሪያ ቤት ተቀጥረው እንዳይሰሩ ማገዱን ዜና ዘገባው ያስረዳል። በዚህ ምክንያት በጐንደር ከተማና ዙሪያ ቁጥራቸው 67 የሚሆኑ ሰራተኞች ለሦስት ዓመት በማንኛውም የመንግሥት ሥራ ላይ ተወዳድረው መቀጠር እንደማይችሉ የሚገልፅ ደብዳቤ እንደተሰጣቸው ከእነዚሁ ሠራተኞች የተገኘው መረጃ አመልክቷል።</p>

<p>ከትምህርት ቢሮ ከጤና ቢሮ ከግብርናና ማዘጋጃ ቤት፣ ከንግድና ኢንዱስትሪ መሥሪያ ቤቶች የተቀነሱ በጐንደር ከተማዋ ዙሪያ የሚገኙ መንግሥት ሠራተኞች «ከሥራ መታገዳችን ሲገርመን ለሦስት ዓመት በየትኛውም መሥሪያ ቤት ተቀጥረን እንድንሠራ መደረጉ የዜጐችን ሰብአዊ መብት የጣሰ ተግባር ነው» ሲሉ ድርጊቱን ኮንነዋል።የሲቪል ሰርቪሱ ውሳኔ ይፋ የሆነው ባለፈው ወር ሲሆን ሁሉም ሴክተር መሥሪያ ቤቶች መመሪያውን ተግባራዊ እንዲያደርጉ ትዕዛዝ የተላለፈው ከያዝነው ወር ጀምሮ ቢሆንም ከተባበሩት ሠራተኞች ውጪ ከነበሩት ከደረጃ ዝቅ ብለው በገጠር ወረዳዎች የተመደቡት ሠራተኞች ወደተመደቡበት የሥራ ቦታ እስከአሁን እንዳልተጓጓዙ ይግባኝ ለመጠየቅም በመዘጋጀት ላይ እንደሚገኙ የጋዜጣው ልዩ ዘጋቢ ዜና ያመለክታል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታኅሣሥ 13 ቀን 1997</a></p>

</body>
</html>	
