<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>630 ሠፋሪ አባወራዎች የት እንደደረሱ አልታወቀም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">630 ሠፋሪ አባወራዎች የት እንደደረሱ አልታወቀም</h2>


<p>መንግሥት በነደፈው የሠፈራ ፕሮግራም መሰረት በደቡብ ክልል ከወላይታ ዞንና ከቤንች ማጂ ዞን ተወጣጥተው በሲዳማና ወላይታ ዞን ድንበር በሶስት የሠፈራ ጣቢያዎች የሰፈሩ 630 አባወራዎች ከጥቅምት 15 ቀን 1997 ዓ.ም ጀምሮ የት እንደተወሰዱ አለመታወቁ ሠፋሪዎችንና የአካባቢው ነዋሪዎች እንዳሳሰባቸው ከአዋሳ የጋዜጣው ዘጋቢ የላከልን ዜና ያስረዳል።</p>

<p>ዘገባው እንደሚያመለክተው ከወላይታና ቤንቺ ማጂ ዞኖች ተወጣጥተው በአባይ ወንዝ ዙሪያ በወላይታ ዞን ሁምቦ ወረዳና በሲዳማ ዞን ዳሌ ወረዳ ድንበር ላይ የሰፈሩት ሰፋሪዎች ከጥቅምት ወር ጀምረው ቦታውን እየለቀቁ ካሉት እስከአሁን ድረስ በጨለማ ሰፈራ ጣቢያ ከሚገኙ 280 ሠፋሪዎች 150 የሚሆኑ ሰፈራ ጣቢያውን የለቀቁ ሲሆን 130ዎቹ ለመልቀቅ በዝግጅት ላይ እንደሚገኙ ታውቋል። በሽክክቻ ሰፈራ ጣቢያ የሰፈሩ 250 ሙሉ በሙሉ ለቀዋል። በቢልቦ ሰፈራ ጣቢያ ከሰፈሩ 200 ሰፋሪዎች 100ዎቹ ለቀው ወጥተዋል።</p>

<p>ሰፋሪዎቹ ቀድመው ከነበሩበት መኖሪያ ቀዬ ወደሰፈራ ጣቢያ እንዲጓጓዙ የተደረጉት በተጠናና ለኑሮአቸው ለውጥ ሊያስገኝ ይችላል የሚል ቃል ከመንግስት ተገብቶላቸው ቢሆንም በሰፈራ ጣቢያው ለግጭት የሚጋብዙ ሁኔታዎች በመከሰታቸው ከቦታው እንዲለቁ እየተደረገ መሆኑን ለማወቅ ተችሏል።</p>

<p>ሰፋሪዎቹ የሚገኙበት ቦታ በሲዳማዎችና በወላይታዎች የመሬት ይዞታ ጥያቄ እንዲነሱ መደረጉ የገለፁት ምንጮች በሲዳማ ዞን የዳል ወረዳ ነዋሪዎችና በሁምቦ ወረዳ ሥር የሚተዳደሩ ከ1000 የማያንሱ የሲዳማ ተወላጆች የከብት ማሰማሪያችንና እርሻችንን ተወሰደብን የሚል ሕጋዊ ጥያቄ በማንሳታቸው መሆኑን ገልፀዋል።</p>

<p>መንግሥት የሰፈራ ፕሮግራሙን ተግባራዊ ከማድረግ አስቀድሞ በቂ ጥናት ማድረጉን መግለፁ የሚታወስ ሲሆን አሁን በተጨባጭ ያለው ሁኔታ ጥናት ያለመደረጉን የሚያመለክት ሆኗል። «ይህ ለምን ሆነ?» ተብለው የተጠየቁት የደቡብ ክልል ምክትል ርዕሰ መስተዳደር አቶ መለሰ ማሪሞና ችግሩን ለመፍታት ከወላይታና ሲዳማ ዞን ተወጣጥቶ ከተሰየመው ሰባት አባላት ያለው ኮምቴ ሰብሳቢ የሲዳማ ዞን የፍትህና ፀጥታ ዘርፍ ሀላፊ አቶ ገለልቻ ጃንጄ በሰጡት ምላሽ «የሰፈራው ፕሮግራም መርህን ባልጠበቀ መልኩ የተከናወነ ስለነበር ሰፋሪዎቹ እንዲነሱ ተደርጓል» ብለዋል። ከሠፈራ ጣቢያው እንዲነሱ እየተደረጉ ያሉቱ ሰፋሪዎች ቀጣይ እጣፋንታቸው ምን እንደሚሆንና የት እየተወሰዱ እንዳሉ እንዲገልፁ የተጠየቁት ኃላፊዎች አክለው ባሁኑ ጊዜ ሠፋሪዎችን በሚመለከት ከወላይታ ዞን አስተዳደር መረጃ እየጠበቁ እንደሆነ ጉዳዩ የመጨረሻ እልባት እስኪያገኝ ድረስም ምንም ዓይነት መግለጫ እንደማይሰጡ ተናግረዋል። አንዳንድ ምንጮች ሰፋሪዎቹ ወደ ቤንች ማጂ ዞን ሳይመለሱ እንዳልቀረ ገምተዋል።</p>

<p>መንግሥት በሰፈራ ፕሮግራም ሀገሪቱ በምግብ እህል እራሷን እንድትችል ፕሮግራም ነድፎ ከፍተኛ ገንዘብ በመመደብ እንቅስቃሴ መጀመሩ ይታወሳል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታኅሣሥ 13 ቀን 1997</a></p>

</body>
</html>	
