<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ አራት መምህራንና አንዲት ሕፃን ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ አራት መምህራንና አንዲት ሕፃን ተገደሉ</h2>


<p>በጋምቤላ ክልላዊ መንግሥት ከፋንዶ ከተማ 12 ኪሎ ሜትር ርቀት ላይ በሚገኘው «ታታ» ተብሎ በሚታወቀው ሀይቅ ስም በተሰየመችው መንደር የነበሩ አራት መምህራን ባለፈው ረቡዕ ታህሳስ 13 ቀን 1997 በመኖሪያ ቤታቸው እንዳሉ ባልታወቁ ታጣቂዎች በተወሰደባቸው እርምጃ መገደላቸውን ከሥፍራው የደረሰ ዘገባ ገልጧል።</p>

<p>በታታ መንደር «ዲፓ» ተብሎ በሚጠራው አንደኛ ደረጃ ትምህርት ቤት ውስጥ ከሚያስተምሩት አራት መምህራን መሀከል አንዷ ሴት ስትሆን፣ ከሟች መምህራኑ በተጨማሪ አንዲት የሁለት ዓመት ሕፃን ልጅም በአደጋው ለመሞት ችላለች ተብሏል። ለመምህራኑ ምግብ በማብሰል ሥራ የምተዳደረው የሟቿ ሕፃን እናት ደግሞ ጡቷ በስለት ተቆርጦ በአሁኑ ወቅት በጋምቤላ ሆስፒታል ሕክምና እየተደረገላት እንደሚገኝም የደረሰው መረጃ አያይዞ ገልጧል።</p>

<p>በአደጋው ከሞቱት መምህራን መሀከል ሴቷ የዚያው በጋምቤላ ክልል ውስጥ በሚገኘው በአቦቦ የተወለደች ሲሆን፣ ነቢዩ የተባለው ደግሞ የጋምቤላ ከተማ ተወላጅ እንዲሁም አንድ የደምቢዶሎ ተወላጅ መሆናቸውን ከመግለፅ ውጭ ስለሟች መምህራን ስም ዝርዝር ዘገባው አላመለከተም። በጉዳዩ የተደናገጡትና የተቆጡት መምህራን በአብዛኛው የጋምቤላ ክልል ካለፈው ረቡዕ ጀምሮ ለሁለት ቀናት ትምህርት አቁመው እንደነበር ዘገባው ገልፆ፣ አደጋውን ያደረሱት ሰዎች እስካሁን አለመታወቁን አመልክቷል።</p>

<p>ከታህሳስ 3 ቀን 1996 ጀምሮ በጋምቤላ የተቀሰቀሰው ግጭት በፌዴራል መንግሥት ፀጥታ ኃይሎች ጣልቃ ገብነት አንፃራዊ ሰላም ቢሰፍንበትም አሁንም ድረስ አልፎ አልፎ በሰው ሕይወትና በንብረት ላይ አደጋ እየደረሰ መሆኑን የሚደርሱ መረጃዎች እያመለከቱ መሆናቸው ይታወቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታኅሣሥ 20 ቀን 1997</a></p>

</body>
</html>	
