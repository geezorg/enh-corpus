<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢነጋማ አርማ መውለብለብ ጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢነጋማ አርማ መውለብለብ ጀመረ</h2>


<p>ለአሥራ አራት ወራት በፍትህ ሚኒስቴር ታግዶ የቆየው የኢትዮጵያ ነፃ ፕሬስ ጋዜጠኞች ማህበር (ኢነጋማ) የፌዴራል ከፍተኛ ፍርድ ቤት በሰጠው ውሳኔ መሠረት ታህሳስ 18 ቀን 1997 ዓ/ም ቢሮውን ከፍቶ የማህበሩን የዓለም አቀፍ ጋዜጠኞችንና አቻ ማህበራት ዓርማ መውለብለብ መጀመሩን የማህበሩ ፕሬዚዳንት አቶ ክፍሌ ሙላት በተለይ ለጦማር ጋዜጣ በሰጡት መግለጫ አስታወቁ።</p>

<p>ለአሥራ አራት ወራት የኢትዮጵያ ሰንደቅ ዓላማ፣ የማህበሩ አርማ፣ የተለያዩ የፕሬስ ነፃነት ተሟጋቾችና አቻ የሙያ ማህበራት አርማ በማህበሩ ጽ/ቤት ታሽጐ ከቆየበት ወጥቶ መውለብለብ መቻሉ ለኢትዮጵያ ህዝብም ሆነ የፕሬስ ነጻነት ተሟጋች ድርጅቶችና አቻ የሙያ ማህበራት ትልቅ ድል ነው ሲሉ አቶ ክፍሌ ተናግረዋል።</p>

<p>ማህበሩ በጥቂት ቀናት ውስጥ ጋዜጣዊ መግለጫ ጠርቶ ላለፉት ጊዜያት ድምፃቸው ታፍኖ የቆዩ ጋዜጠኞች በተለያየ ምክንያት የተከሰሱትንና የደረሰባቸውን በሚመለከት ለኢትዮጵያ ሕዝብና ለዓለም አቀፍ የጋዜጠኞች ማህበራት እንደሚያሳውቁ አቶ ክፍሌ ገልፀዋል።</p>

<p>በሦስት ወር ጊዜ ውስጥ ማህበሩ አራተኛ ጠቅላላ ጉባኤ እንደሚጠራና ለዚህም የማህበሩ ሥራ አስፈፃሚ ኮምቴ አባላት የሚያዘጋጁት የድርጊት መርሃ ግብር እንደሚኖር አቶ ክፍሌ ተናግረዋል። በዓለም አቀፍ ደረጃ የጋዜጠኞች ማህበራት መዋቅር በየጊዜው እየተሻሻለና እየተለመደ ከጊዜው ጋር የሚራመድ መሆኑን የጠቀሱት አቶ ክፍሌ ኢነጋማ ይህን ለማድረግ ዝግጅት በማድረግ ላይ ባለበት ወቅት ዕገዳ እንደተጣለበትና አሁን ግን አባላቱን በመሰብሰብ ኮሚቴዎችን ሰይሞ ሥራውን እንደሚቀጥል ገልፀዋል።</p>

<p>አሁን ለአራተኛ ጉባኤ አባላቱን ለመጥራት የሚያስችሉ ሥራዎች እንደሚከናወኑና ተቋርጠው የቆዩ የሀገር ውስጥና የውጭ ግንኙነቶችን እንደገና የማደስና የማጠናከሩ ሥራ ቅድሚያ ተሰጥቶ እንደሚሰራ አቶ ክፍሌ ገልፀዋል። በውሳኔው ኢነጋማ ብቻ ሳይሆን የኢትዮጵያ ሕዝብም ደስተኛ መሆኑን የገለፁት አቶ ክፍሌ ከዓለም አቀፍ የጋዜጠኞች ማህበራትም በውሳኔው መደሰታቸውን የሚገልጹ መልዕክቶች እየደረሱ መሆኑን ተናግረዋል።</p>

<p>ድንበር የለሽ የጋዜጠኞች ማህበር «የከፍተኛ ፍርድ ቤት የሰጠው ውሳኔ ለኢነጋማ አንድ እርምጃ ወደፊት መባሉን ያሳያል» ብሏል።</p>

<p>ከማህበሩ ጋር ግንኙነት የሚፈልጉ በተንቀሳቃሽ ስልክ ቁጥር 09222939 ፋክስ 222107 መገናኘት ይችላሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ታኅሣሥ 20 ቀን 1997</a></p>

</body>
</html>	
