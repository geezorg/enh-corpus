<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድ ሰው ደብዳቤ ወርውሮ ተሰወረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድ ሰው ደብዳቤ ወርውሮ ተሰወረ</h2>


<p>ለቀድሞው የኢፌዴሪ ፕሬዚዳንት ዶክተር ነጋሶ ጊዳዳ በአዋጅ የተሰጣቸው መብት መነሳቱ በተነገራቸው በሰባተኛው ቀን አወዛጋቢ ደብዳቤ ማንነቱ ባልታወቀ ሰው አማካይነት በመኖሪያ ቤታቸው ለሠራተኞች ተሰጠ።</p>

<p>የፌዴሬሽን ምክር ቤትና የህዝብ ተወካዮች ምክር ቤት አፈጉባኤዎች የዶክተሩን ጥቅሞች መቋረጥ በገለፁላቸው ቀን ከነገሩዋቸው ጉዳዮች ውስጥ አንዱና ዋናው፣ እርሳቸው ለፌዴሬሽን ምክር ቤት ለፃፉአቸው ደብዳቤዎች (አቤቱታዎች) የተሰጠው ምላሽ በፅሁፍ ደርሷቸው እያለ «ይግባኝ አልጠየቁበትም» የሚል ነው።</p>

<p>የካቲት 18 ቀን 1997 ለዶክተር ነጋሶ እንደተፃፈ የተነገረለት ደብዳቤ የት እንዳለ የተገኘው መንግሥት ውሳኔው በተነገራቸው ዕለት ከቀኑ 7፡30 ሰአት ላይ ነው። ለዶክተር ነጋሶ ከቤተመንግሥት አስተዳደር የተመደበው ሹፌር በፕሬዚዳንቱ ጽ/ቤት ተላላኪ መንገድ ላይ እንደሰጠችው ጠቅሶ ለዶክተር ነጋሶ ሊሰጣቸው ይሞክራሉ። ይሁን እንጂ በደብዳቤ አወጣጥ ሥርዓት መሠረት መዝገብ ቤት ገብቶ፣ ተቀባዩ የሚፈርምበት ሰነድ ተዘጋጅቶ በመሆኑ ይህንን ሥርዓት ያልተከተለውን ደብዳቤ ሕጋዊነት አምነው እንደማይቀበሉ በመናገራቸው ሹፌሩ ደብዳቤውን ይዞ ወደቤተመንግሥት ይመለሳል።</p>

<p>የዚህ ደብዳቤ ጉዳይ ምንም ነገር ሳይነሳ ከቆየ በኋላ ትናንት መጋቢት 20 ቀን 1997 አንድ ማንነቱ ያልታወቀ ሰው ዶክተሩ የሚኖሩበትን ቤት በር አንኳክቶ በግቢው ውስጥ ለነበረ ተረኛ የቤት ሠራተኛ ይሰጣል። </p>

<p>በዚህ መሠረት የፌዴሬሽን ምክር ቤት አፈጉባኤ የካቲት 18 ቀን 1997 ዓ.ም ለዶክተር ነጋሶ ደብዳቤ የደረሳቸው መሆኑን የተናገሩት ውሸት ሆኖ የተባለው ደብዳቤ ባልታወቀ ሰው አማካይነት በዶክተሩ መኖሪያ ቤት የተጣለው መጋቢት 20 ቀን 1997 ሆኗል።</p>

<p>በሌላ በኩል የሕገ መንግስት ጉዳዮች አጣሪ ጉባኤ በዶክተር ነጋሶ ጥያቄ ላይ በ24/3/97 ተነጋግሮበት ያሳለፈውን ውሳኔ በፅሁፍ እንዲሰጣቸው በስልክ ጠይቀው ነበር። ሬጅስትራሩም አንድ አንቀፅ እንደሚፃፍላቸውና ሬጅስትራሩ ቢሮ ሄደው መውሰድ እንደሚችሉ ይነገራቸዋል። ይሁን እንጂ ደብዳቤው እንዲጻፍላቸው የወሰነው ስብሰባ ቃለ ጉባኤ ማግኘት እንዲችሉ ሬጅስትራኡን ቢጠይቁም ቃለ ጉባኤው ሊሰጣቸው እንደማይችል ተነገሯቸዋል።</p>

<p>የሬጅስትራሩ ምክንያት በስብሰባው ላይ የነበሩ ሰዎች ተሟልተው አለመገኘትና አንዱ ወደ ትግራይ ሌላው ወደ ጅጅጋ የቀሩት ደግሞ ከኢትዮጵያ ውጪ መሄድ ጉዳይ ነው።</p>

<p>ዶ/ር ነጋሶ ጥያቄያቸው በመቀጠል የህገ መንግሥታዊ ጉዳዮች አጣሪ ኮሚሽን ሰብሳቢ የሆኑትን የጠቅላይ ፍርድ ቤቱን ፕሬዚዳንት ቢጠይቁም፣ ተሰብሳቢዎቹ በቃለ ጉባኤው ላይ የሚፈርሙት ገና በመጪው ሚያዚያ እንደሆነ ነግረዋቸዋል።</p>

<p>ዶክተር ነጋሶ ጊዳዳ «ሕገ መንግሥታዊ መብቴን ይፃረራል» ብለው ቅሬታ ያቀረቡበትን የቀድሞ ፕሬዚዳንት መብት የሚመለከተውን አዋጅ ጉዳይ የተመለከተው አካል ያሳለፈው ውሳኔ በቃለ ጉባኤ ተይዞ፣ ተሰብሳቢዎቹ በቃለ ጉባኤው ላይ መፈረም ነበረባቸው።</p>

<p>ተሰብሳቢው «ውሳኔውን አሳልፈነዋል»፤ ወይንም ዶክተሩ ያቀረቡት «ጥያቄ ውድቅ አድርገዋል» የተባሉት የኮሚቴው አባላት ሳይፈራረሙበት የመጨረሻው ውሳኔ ተዘጋጅቶ በሁለቱ ምክር ቤቶች አፈጉባኤዎች ሊሰጣቸውና ፓርላማውም እንዲያውቀው ተደረገ።</p>

<p>እንዲህ ዓይነቱ አሠራር የቱን ያህል ሕጋዊና ሞራላዊ እንደሆነ ለማወቅ አልተቻለም። ዶክተር ነጋሶ ጊዳዳ እስከትናንት ድረስ በእጃቸው የሚገኘውን የመንግስት ንብረት አላስረከቡንም። ውሳኔው እንደተላለፈባቸው የሚገልፅ ደብዳቤ ግን በዚህ ሳምንት መጀመሪያ ለፕሬዚዳንቱ ፅ/ቤት እንደደረሰ ለጉዳዩ ቅርበት ካላቸው ምንጮች የተገኘው መረጃ አመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 21 ቀን 1997</a></p>
 
<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦማር/ማውጫ/1997/መጋቢት/21/ጦማር1.210797.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
