<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኅብረቱና ቅንጅቱ ለውይይት ዝግጁ አይደሉም» (ደኢዴኃአ)</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኅብረቱና ቅንጅቱ ለውይይት ዝግጁ አይደሉም» (ደኢዴኃአ)</h2>


<p>«ተቃዋሚ ድርጅቶች ለምርጫ ያቀረቧቸው ዕጩዎች መደራረብ ሊያስከትል የሚችለውን ችግር በውይይት ለመፍታት ለፃፍነው ደብዳቤ ቅንጅቱም ሆነ ኅብረቱ ፍቃደኝነቱን አላሳዩም» ሲል የደቡብ ኢትዮጵያ ዴሞክራሲያዊ ኃይሎች አንድነት (ደአዴኃአ) ገለፀ።</p>

<p>ደኢዴኃአ በ29/06/97 በቁጥር ደኢ 1/055/97 ለኢትዮጵያ ዴሞክራሲያዊ ኃይሎች ኅብረት እና ቅንጅት ለአንድነትና ለዴሞክራሲ በፃፈው ደብዳቤው «ዛሬ በኢትዮጵያ የተለያዩ የፖለቲካ ኃይሎች በውስጣቸው ያለውን የተወሰነ ዓላማና የአመለካከት ልዩነቶች ወደጐን በመተው ይህን በሕዝብ ጫንቃ ላይ የተከመረውንና ሀገሪቱን እንደመዥገር ተጣብቆ እየመጠጠ፣ ለራሱ እየደለበ ሀገርንና ሕዝብን ያኮሰመነ ያለውን ሥርዓት በጋራ ትግል አስወግደን የጠመንጃና የአምባገነኖች ኃይል በዴሞክራሲ ኃይሎች እንዲተካ ለማድረግ የጋራ ትግል ወሳኝ ነው» ብሏል።</p>

<p>ድርጅቱ «የሀገሪቱን የፖለቲካ ኃይሎች ለምርጫው ከመቼውም በበለጠ ተጠናክረንና ተባብረን መቅረብና መሰለፍ ያለብን ጊዜ አሁን ነው» ያለው አንድነቱ «ከሁሉም በላይ ሰላምን፣ ዴሞክራሲን ነፃነትና ዕድገትን የተጠማውን የኢትዮጵያ ሕዝብ ለአንዴና ለመጨረሻ ጊዜ እፎይ ለማስባል ቀደም ሲል የነበረውን ስምምነትና ትብብር የበለጠ መጠናከርና አሁንም ሊስተካከሉ የሚገቡ ተጨማሪ ጉዳዮች ላይ የጋራ መፍትሄዎችን በማፈላለግ ይበልጥ ውጤታማ ለመሆን በጋራ መሥራትና መጓዝ አለብን የሚል አቋም አለን» ሲል ገልጿል።</p>

<p>በመቀራረብ፣ በመደማመጥና በመተማመን የጋራ ጉዞ ለማድረግ በሰከነ መንፈስ መነጋገር የሚገቡ አምስት ነጥቦችን የዘረዘረው አንድነቱ፣ በምርጫ ውድድር ወቅት ተቃዋሚ ኃይሎች ውጤታማ እንዳይሆኑ ያደርጋሉ የተባሉ መሰናክሎችም፣ ብዛት ያላቸው የምርጫ ክልሎች/ ወረዳዎች የመራጩን ሕዝብ ድምፅ በሚከፋፍል መልኩ በተቃዋሚ ፓርቲ ዕጩዎች በመደራረብ ተጨናንቋል፣ በአብዛኛው የምርጫ ክልሎች የኢዴኃኅ አባል ድርጅቶች ዕጩዎችና ቅንጅት ለአንድነት ለዴሞክራሲ አባል ድርጅቶች ዕጩዎች እርስ በርስ የሚፎካከሩባቸው እንደሆነ ይገመታል፤ በኅብረቱና በቅንጅት ያልታቀፉ ሀገር አቀፍና ክልል ፓርቲዎች ያቀረቧቸው ዕጩዎች በተመሳሳይ መንገድ በተደራቢነት በየምርጫው ክልሉ ተመዝግበው ይገኛሉ፤ የግል ተወዳዳሪዎች በየምርጫ ክልሎች በብዛት መመዝገብ፣ በአንዳንድ የምርጫ ክልሎች ለግብር ይውጣ የቀረቡ ዕጩዎች መኖራቸው ከብዙ በጥቂቱ የሚጠቀሱ ለቅንጅቱና ለኅብረቱ በተፃፈው ደብዳቤ ላይ ተመልክቷል።</p>

<p>«እነዚህን ችግሮች ለመፍታትና የእርስ በርስ ውድድርን በማስቀረት በአሸናፊነት እንዳንወጣ የሚያደርጉንን ችግሮች ማስወገድ አለብን። ይህ ካልሆነ ግን የሕዝባችንን የኢ-ፍትሃዊ አገዛዝ በማራዘም በገዛ እጃችን ከምርጫው በፎርፌ መሰናበት አይቀሬ ይሆናል። ተቃዋሚዎች የኢሕአዴግን አምባገንነት እያወገዥን የቤት ሥራችንን በአግባቡ ሳንወጣ እርስ በርሳችንም ከወዲሁ መለማመድ ይገባናል። እያንዳንዳችን ነገ ሀገር እንመራለን የምንል ተቃዋሚ ኃይሎች ኃላፊነታችንን በመነጋገር ልንወጣ ይገባል» ሲል አንድነቱ በደብዳቤው አሳስቧል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 21 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦማር/ማውጫ/1997/መጋቢት/21/ጦማር2.210797.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
