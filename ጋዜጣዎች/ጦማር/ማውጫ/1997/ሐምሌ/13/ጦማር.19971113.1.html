<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅትና ህብረት ትናንት የጋራ መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ቅንጅትና ህብረት ትናንት የጋራ መግለጫ አወጡ </h2>


<p>በግንቦቱ ምርጫ ላይ የተፈጠሩትን ስህተቶች እንደገና ለመመርመርና ለማጣራት ገዥው ፓርቲና ተቃዋሚዎች ሰኔ 3 ቀን 1997 ዓ.ም የተፈራረሙት ስምምነት አጣብቂኝ ውስጥ መግባቱንና ወደፊት መቀጠል በአስቸጋሪ ሁኔታ ውስጥ እንደሚገኝ፣ የኢትዮጵያ ዲሞክራሲያዊ ኃይሎች ኅብረትና ቅንጅት ለአንድነትና ለዴሞክራሲ ትናንት በሐምሌ 12 ቀን 1997 ዓ.ም በሰጡት ጋዜጣዊ መግለጫ አስታውቀዋል።</p>

<p>ኅብረቱ በመወከል በጋዜጣዊ መግለጫው ላይ የተገኙት ሊቀመንበሩ ዶክተር መረራ ጉዲና እና ምክትል ሊቀመንበሩ ዶክተር በየነ ጴጥሮስ ሲሆኑ፣ በቅንጅቱ በኩል ኢንጂነር ግዛቸው ሽፈራውና ዶክተር ብርሃኑ ነጋ ናቸው።</p>

<p>የኅብረቱ ሊቀመንበር ዶክተር መረራ ጉዲና በጋዜጣዊ መግለጫው ላይ እንደተናገሩት፣ የሶስትዮሽ ስምምነቱ አስቸጋሪ ሁኔታ ውስጥ እንዲገባ ካደረጉት ምክንያቶች መሀከል አንዱና ዋናው ብሔራዊ ምርጫ ቦርድ ለኢሕአዴግ ሙሉ በሙሉ መወገኑ ነው።</p>

<p>የጋዜጣዊ መግለጫው ዓላማም ምርጫ ቦርድና ገዥው ፓርቲ የሶስትዮሽ ስምምነቱን የሚጐዱ እርምጃዎችን ከመውሰድ እንዲቆጠቡ ጥሪ ለማድረግ መሆኑን የገለፁት ዶክተር መረራ ጉዲና፣ ጥሪአቸው ተቀባይነት አግኝቶ አፋጣኝ ምላሽ ካልተሰጠበት በሕገመንግሥቱ የተቀመጡና ዓለም አቀፍ አሠራርን የተከተሉ የትግል ስልቶችን በመጠቀም ሠላማዊ ትግሉን መቀጠል እንደሚያዋጣ አመልክተዋል።</p>

<p>«የሚበላውን ያጣ ሕዝብ መሪዎቹን ለመብላት ቢነሳ ኢህአዴግ መውቀስ ያለበት እኛን አይደለም» ያሉት ዶክተር መረራ ኢህአዴግ ለሠላማዊ ትግላችን ሌላ ስም እየሰጠ አመፅ ሳንቀሰቅስ አመፅ ቀስቃሽ እንደሆንን አድርጐ እርምጃ ቢወስድ እኛ አንጠየቅበትም በማለት አሳስበዋል።</p>

<p>«ኢህአዴግ ከሚሰራው በላይ የሠራው ምርጫ ቦርዱ ነው» ያሉት የቅንጅቱ ተወካይ ኢንጂነር ግዛቸው ሽፈራው፣ የቦርዱ ሁኔታ የስምምነቱን መንፈስ ሙሉ በሙሉ እንዳዛባውና በማጣራቱ ሂደት ምርጫ አስፈፃሚዎች የገዥው ፓርቲ ምስክሮች ሆነው መቅረባቸውን በጋዜጣው መግለጫው ላይ ጠቅሰው በአሁኑ ወቅት በስልታዊ ሁኔታ በታየው አመፅና የካድሬዎች ወረራ ስምምነቱን በየምርጫ ክልል ተግባራዊ ማድረግ አለመቻሉን አመልክተዋል።</p>

<p>ስምምነቱ በይፋ ስለ መፍረስ አለመፍረሱ መናገር ያልፈለጉት ጋዜጣዊ መግለጫ ሰጪዎቹ፣ ኳሱ ያለው በኢሕአዴግ ሜዳ ላይ መሆኑንና እነርሱ ግን የኢትዮጵያ ሕዝብ ድምፅ እንዲከበር ትግሉን ከመቀጠል ውጪ ሌላ አማራጭ እንደሌላቸው በአፅንኦት ገልፀዋል።</p>

<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 13 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦማር/ማውጫ/1997/ሐምሌ/13/ጦማር1.131197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
