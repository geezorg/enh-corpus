<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሥራ አራት ተቃዋሚ ድርጅቶች ከኢሕአዴግ ጋር ተፈራረሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አሥራ አራት ተቃዋሚ ድርጅቶች ከኢሕአዴግ ጋር ተፈራረሙ</h2>


<p>በሀገር ውስጥና ከሀገር ውጪ የሚገኙ አሥራ አራት የኢሕአዴግ ተቃዋሚ ድርጅቾችን ያቀፈው የኢትዮጵያ ዴሞክራሲያዊ ኃይሎች ኅብረት ከመጪው ምርጫና ተያያዥ ጉዳዮች ላይ ከኢሕአዴግ ጋር ድርድር ለማድረግ ከስምምነት ላይ ደርሰው በትናንትናው ዕለት ይፋ የስምምነት ፊርማ ተፈራርመዋል።</p>

<p>በሼራተን አዲስ በተከናወነው በዚህ የፊርማ ሥነሥርዓት ላይ ከኅብረቱ ወገን የኅብረቱ የወቅቱ ሊቀመንበር ዶክተር መረራ ጉዲናና የኅብረቱ ተቀዳሚ ምክትል ሊቀመንበር ዶክተር በየነ ጴጥሮስ የተገኙ ሲሆን፣ ከኢሕአዴግ በኩል የኢሕአዴግ ሥራ አስፈፃሚ ኮሚቴ አባላት የሆኑት አቶ በረከት ስምኦንና አቶ ፀጋዬ ማሞ ተገኝተዋል።</p>

<p>ከፊርማው ሥነሥርዓት በፊት ሁለቱ ወገኖች ባወጡት የጋራ መግለጫ ላይ እንደተመለከተው፣ የምርጫ ሕጉን በማሻሻል ጥያቄ ላይ፣ ምርጫውን ሕጋዊ፣ ፍትሃዊና ዴሞክራሲያዊ ማድረግ አስፈላጊነትና በየምርጫው ላይ በመሳተፍ አስፈላጊነት ላይ ጠቃሚ ውይይት ማድረጋቸው ተገልጿል።</p>

<p>ተቃዋሚዎች ምርጫው ነፃና ፍትሃዊ ዴሞክራሲያዊ ማድረግ አስፈላጊነትና በየምርጫው ላይ በመሳተፍ አስፈላጊነት ላይ ጠቃሚ ውይይት ማድረጋቸው ተገልጿል። </p>

<p>ተቃዋሚዎች ምርጫውን ነፃና ፍትሃዊ ማድረግ እንዲቻል ካቀረቡዋቸው ጥያቄዎች መሀከል ኢሕአዴግ የምርጫ ቦርድ መዋቅርንና የምርጫ ሕጉን፣ እንዲሁም በምርጫው አብላጫ ድምጽ ያገኘ ፓርቲ አሸናፊ ከሚሆንበት ስርዓት ወደተመጣጣኝ ውክልና ሥርዓት እንዲቀየር የቀረበውን ሐሳብ ኢሕአዴግ አልተቀበለውም።</p>

<p>በዚህ ጉዳይ ላይ ተቃዋሚዎች ያላቸው አቋም በልዩነት ነጥብነት እንዲቀመጥ ከስምምነት ላይ ደርሰው፣ ይኼ የተቃዋሚዎች ጥያቄ በሚቀጥሉት የድርድር ሂደቶች ላይ ሊነሱ እንደሚችሉ ተገልጧል።</p>

<p>«ከዚህ በተጨማሪም ሁለቱ ወገኖች የምርጫውን ሂደት ዴሞክራሲያዊነት ለማረጋገጥ ከመጀመሪያ እስከመጨረሻ ችግሮች እንዳይፈጠሩ ከእያንዳንዳቸው አባላት ደጋፊዎች የሚጠብቀን መልካም ሥነምግባር ለማረጋገጥና ምርጫው በዴሞክራሲያዊ አኳኋን እንዲጠናቀቅ ለማድረግ ተስማምተዋል። ኢሕአዴግ ከዚህ አኳያ መላ አባላቱና ደጋፊዎቹ የሚመሩበትን የምርጫ ስነምግባር መመሪያ አዘጋጅቶ አባላቱንና ደጋፊዎቹን በዚሁ መሰረት ለማንቀሳቀስ ዝግጅቱነቱን ከመገለፁም በላይ ይህንኑ የምርጫ ሥነምግባር ለመላው ሕዝብ ይፋ እንደሚያደርግ አስታውቋል። ኢዴኃኅ በበኩሉ የራሱን የምጫ ሥነምግባር መመሪያ አዘጋጅቶ ለአባላቱ፣ ለደጋፊዎቹና ለመላው ኅብረተሰብ ይፋ ያደርጋል። ሁለቱ ወገኖች እነዚህን የመሳሰሉ ርምጃዎች ከመውሰድ በተጨማሪ ከፌዴራል ጀምሮ በየደረጃው የጋራ ኮሚቴዎች ለማቋቋምና ምርጫው ዴሞክራሲያዊ ሆኖ እንዲፈፀም በጋራ ለመሥራት ተስማምተዋል» ሲል መግለጫው ገልጿል።</p>

<p>ሌላው በዚህ የስምምነት ሰነድ ላይ የተመለከተው ጉዳይ፣ የኅብረቱ አባል ድርጅቶች የሆኑትና ከሀገር ውጭ የሚገኙ ፓርቲዎች ሊጫወቱ ስለሚችሉት ሚና የተጠቀሰው ነጥብ ነው። በዚህም ላይ፦</p>

<p>«...የኢዴኃኅ አባላት ከሆኑት ድርጅቶችን መካከል ከዚህ ቀደም የትጥቅ ትግልን በመፍትሄነት የመሩት ድርጅቶች ወደ ሰላማዊ ትግል መመለሳቸውን የሚያበረታታ ቢሆንም ድርጅቶቹ ሰላማዊ መፍትሔን ብቸኛ አማራጫቸው ማድረጋቸውን በግልፅ ያሳወቁ ባለመሆናቸው ከነዚህ ድርጅቶች ጋር በምርጫ ጥያቄ ላይ ለመደራደር የማይቻል መሆኑን አስታውቋል። ሆኖም ድርጅቶቹ መንግስት በመጠየቃቸው መሠረት ከዚህ በፊት ያራምዱት የነበረውን የትጥቅ ትግል ሐሳብ በመተው ሰላማዊና ህጋዊ መንገድ በብቸኝነት መከተላቸውን የሚያረጋግጥ የምስክርነት ቃል ከሰጡ የድርድሩ ውጤት ተጠቃሚ ይሆናል» በሚል ነጥብ ላይ ከስምምነት ተደርሷል።</p>

<p>የስምምነት ፊርማው ከተከናወነ በኋላ ከጋዜጠኞች ከቀረቡት ጥያቄዎች መሀከል አንዱ የሕብረቱ አባል ካልሆኑት ድርጅቶች ጋር ሌላ የሕብረቱ አባል ካልሆኑት ድርጅቶች ጋር ሌላ ድርድር ያካሂዳል እንዲሁ የኢሕአዴግ ተወካይ አቶ በረከት ስምኦን ተጠይቀው፣ ከመኢአድ ኃላፊዎች ጋር በስልክ፣ ከኢዴአፓ ኃላፊዎች ጋር ደግሞ በስልክና በአካል ጭምር ተገናኝተው መነጋገራቸውንና በተለይ በመኢአድ በኩል ያለው አቋም ከመንግሥት ጋር እንጂ ከኢሕአዴግ ጋር መደራደር የሚቸግረው መሆኑን፣ ከኢህአዴግ ጋር መደራደር ቢያስፈልግ እንኳን መንግስት ኢሕአዴግን በህጋዊነት መወከል አለበት የሚል ጥያቄ መነሳቱን ተናግረዋል።</p>

<p>እንደአቶ በረከት አባባል መንግሥት ኢሕአዴግን አይወክልም፤ በፓርቲ ደረጃ ግን መደራደር ይቻላል። ኢሕአዴግ ከኅብረቱ ጋር ያደረገውን ስምምነት በማስመልከት የድርጅቱ ፕሬዚዳንት አቶ ኃይሉ ሻውል በስልክ ተጠይቀው፤ ድርጅታቸው ከምርጫ ጋር በተያያዙ ጉዳዮች ላይ ለመነጋገር ለመንግሥት ጥያቄ ማቅረቡን ጠቅሰው፣ መንግሥት ጥያቄያቸውን ተቀብሎ ለድርድር ፍቃደኛ እስካሆነ ድረስ ከኢሕአዴግ ጋር ለድርድር እንደማይቀመጡ ተናግረዋል።</p>

<p>የኢዴአፓ - መድህን ፕሬዚዳንት ዶክተር አድማሱ ገበየሁ በተመሳሳይ ሁኔታ ተጠይቀው፣ ኅብረቱና ኢሕአዴግ ስለሚያደርጉት ድርድር የሚያውቁት ነገር ባይኖርም ድርድሩ በጐ ነገር ካለው ድርጅታቸው እንደሚደግፉ ለጋዜጣው በሰጡት አስተያየት ገልፀዋል።</p>

<p>ሌላው ለተደራዳሪዎቹ የቀረበው ጥያቄ ለወደፊት ሊያደርጉት ካሰቡት ድርድር የምርጫው ምዝገባ ጊዜ አጭር የመሆኑ ጉዳይ ነው። በዚህም ረገድ ኢሕአዴግ ምርጫ ቦርድ ባወጣው የጊዜ ሰሌዳ መሰረት ዕጩዎቹን ማስመዝገብ የማይቸግረው ቢሆንም፣ የምዝገባው ጊዜ አጭር መሆኑ ተቃዋሚዎችን የሚያስችግራቸው ከሆነ የምዝገባው ጊዜ እንዲራዘም ምርጫ ቦርድን መጠየቅ እንደሚችሉ አቶ በረከት ስምኦን ተናግረዋል።</p>


<p>በዚህ ጉዳይ ላይ አስተያየት የሰጡት ዶክተር መረራ ጉዲና የምዝገባ ጊዜውም ሆነ የዋናው ምርጫ ጊዜ ሊራዘም ስለሚችልበት ሁኔታ ለወደፊት በሚካሄደው ድርድር ውስጥ እንደአንድ ነጥብ ሆኖ እንደሚነሳ ገልጠዋል።</p>

<p>የኅብረቱን ሕጋዊነትም አስመልክቶ በተነሳው ጉዳይ ላይ ኅብረቱ በምርጫ ቦርድ ውስጥ እንዲመዘገብ ለማድረግ ጥረት እንደሚደረግ የተገለፀ ሲሆን የኅብረቱ አባል ድርጅቶች ሆነው ከአሁን ቀደም በኢህአዴግ ላይ የትጥቅ ትግል ያወጁ ኃይሎች፣ ከዚህ በፊት የትጥቅ ትግል አማራጭን መከተላቸው ትክክል አለመሆኑን ተገንዝበው በሰላማዊ መንገድ ለመታገል መወሰናቸውን የሚገልፅ ደብዳቤ ለመንግስት መጻፍ እንዳለባቸው ተነግሯል። ይህንን ደብዳቤ ለመንግሥት በመፃፍ ብቻ በሀገሪቱ የፖለቲካ ሥርዓት ውስጥ መሳተፍ የሚያስችላቸውን እድል ያገኛሉ ከተባሉት መሀከል ኢሕአፓና መኢሶን በአቶ በረከት ስምኦን በስም ተጠቅሰዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 24 ቀን 1997</a></p>

</body>
</html>	
