<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫ ቦርድ በህጋዊ ፓርቲነት ሳይመዘገቡ የፓርቲ ሥራ መሥራት እንደማይቻል ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ምርጫ ቦርድ በህጋዊ ፓርቲነት ሳይመዘገቡ የፓርቲ ሥራ መሥራት እንደማይቻል ገለፀ</h2>


<p>ከብሔራዊ ምርጫ ቦርድ ጽ/ቤት የፓርቲነት ሕጋዊ ሰውነት ማረጋገጫ የምስክር ወረቀት ሳያገኙ ህጋዊነት እንዳላቸው አስመስለው የሚንቀሳቀሱ ፖለቲካ ፓርቲዎች ሕገ ወጥ መሆናቸውን የቦርድ ጽ/ቤት ምክትል ኃላፊ አስታወቁ።</p>

<p>የቦርዱ ጽ/ቤት ምክትል ኃላፊ አቶ ተስፋዬ መንገሻ በተለይ ለጦማር ጋዜታ በሰጡት መግለጫ እንዳስታወቁት፣ «በአዋጅ ቁጥር 46/85 ለቦርዱ በተሰጠው ሥልጣን መሰረት አስፈላጊውን የመመስረቻ ሰነድ ለቦርዱ አቅርቦ ከተመረመረ በኋላ የሕጋዊ ሰውነት ምስክር ወረቀት ያላገኘ ድርጅት ሕጋዊ ሰውነት እንዳለው በመቁጠር፣ ከሌሎች ጋር እኩል የፖለቲካ ሥራ ማካሄድ እንደማይችልና ካካሄደም ሕገ ወጥ መሆኑን ገልፀዋል።</p>

<p>ከ15ቱ የተቃዋሚ ኃይሎች ህብረት ራሳቸውን ባገለሉት ኢዴአፓ/መድህን፣ ከመኢአድና እንደዚሁም ጥቅምት 13 ቀን 1996 በሀገር አቀፍ ፓርቲነት ከብሔራዊ የምርጫ ቦርድ ጽ/ቤት የምስክር ወረቀት ያገኘው የኢትዮጵያ ዴሞክራሲያዊ ሊግ ሕጋዊ በመሆናቸው የፖለቲካ እንቅስቃሴ ማድረግ የሚችሉ መሆናቸውንና ሕጉም እንደሚፈቅድላቸው የገለጹት ኃላፊው፣ ከመኢአድ ኢዴአፓ/መድህንና ኢዴሊ ጋር ቅንጅት እንደመሰረት የሚናገረውና ዶ/ር ብርሃኑ ነጋን የቅንጅቱ ቃል አቀባይ አድርጐ በመምረጥ በቅርቡ የቅንጅቱን መሪዎች እንደሚመርጥ ስላሳወቀው «ቀስተደመና» የተባለው ስብስብ ሕጋዊነት የተጠየቁት አቶ ተስፋዬ በሰጡት ምላሽ «አንድ ፓርቲ በሀገር አቀፍ ፓርቲነት ለመመዝገብ ከአራት ክልሎች የመስራች አባላትን ድጋፍ፣ ክልል ፓርቲ ከሆነ ከአንድ ክልል የመስራች አባላትን እንዲያቀርብ በአዋጁ ላይ ስለተቀመጠ ራሱን «ቀስተደመና» በሚል ለመመሥረት ዝግጅት ላይ የሚገኘው ጥያቄ አቅርቧል። ያቀረበው ጥያቄ ከአራት ክልሎችየመሥራች አባላትን ድጋፍ ለማሰባሰብ ድጋፍ ደብዳቤ ይጻፍልን የሚል እንደነበርና ለዚህም ቦርዱ የድጋፍ ደብዳቤ ፅፎ ከመስጠት ውጪ ሌላ የሰጠው ፈቃድ እንደሌለ» አስታውቀዋል።</p>

<p>ሦስቱ ድርጅቶችና በሕጋዊ ደረጃ ለመመዝገብ በዝግጅት ላይ የሚገኘው ፓርቲ ቃል አቀባይ መመረጥንና በቃል አቀባዩ በኩል የቅንጅቱ መሪዎች ምርጫ እንደሚካሄድ መገለፁ ህጋዊ ነው ወይ የተባሉት አቶ ተስፍዬ «እኛ የምናውቀው ሕጋዊዎችንና በቦርዱ የተመዘገቡትን ብቻ ነው። ከዚያ ውጭ ያሉት ሕገ ወጥ እንቅስቃሴ የሚያደርጉ ከሆኑ ሕግን የማስከበር ሥልጣን የተሰጠው አካል ኃላፊነት ይሆናል ብለዋል። «ቀስተደመና» በሚል ስያሜ ለመመስረት የድጋፍ ፊርማ በማሰባሰብ ላይ የሚገኘው ፓርቲን የሚመሩት የኢሰመጉ ሊቀመንበር በነበሩት ፕሬፌሰር መስፍን ወ/ማሪያም በኢትዮጵያ የኢኮኖሚክስ ባለሙያዎች ማኅበር ኃላፊ በአሁን ጊዜ ራሱን ቅንጅት ሲል የሚጠራው አካል ቃል አቀባይ በሆኑት ዶ/ር ብርሃኑ ነጋ ዶ/ር በፈቃዱ ደግፌና ሌሎች ሰዎች በበላይነት የሚያንቀሳቅሱት መሆኑን ዘገባዎች እየገለፁ እንደሆነ ይታወቃል።</p>

<p>በሀገር አቀፍ ፓርቲነት በቦርዱ ዝርዝር ውስጥ ከሰፈሩት ከኢዴአፓ/ መድህን ጋር የተዋሀዱት የጋራ ፖለቲካ መድረክና ራሱን ችሎ በፖለቲካ ፓርቲነት ተመዝግቦ የነበረው መድህን ዴሞክራሲያዊ ፓርቲ ይገኝበታል። ውህደቱ በይፋ ባይገለፅም ከመኢአድ ጋር እየሰራ የሚገኘው የኢትዮጵያ ብሔራዊ ዴሞክራሲያዊ ህብረትም በሀገር አቀፍ ፓርቲዎች ዝርዝር ውስጥ እንደሰፈረ ሕልውናው እንዳልከሰመ ሰነዱ አመልክቷል።</p>

<p>ከኢዴአፓ ጋር ውህደት የፈፀሙት መድህንና የጋራ የፖለቲካ መድረክ በውህደቱም በግልም ለመንቀሳቀስ የማያስቡ ከሆነ በሕጋዊ መንገድ ለቦርዱ አሳውቀው ስም ዝርዝራቸው ከሀገር አቀፍ ፓርቲዎች ዝርዝር ውስጥ እንዲሰረዝ ማድረግ ሲገባቸው እስከአሁን ይህም አለማድረጋቸውን የቦርዱ ምንጮች ገልፀዋል።</p>

<p>የመላው አማራ ሕዝብ ድርጅት በሀገር አቀፍ ፓርቲ ስም በቦርዱ ተመዝግቦ እያለ ሲሆን በተመሳሳይ መልኩ በኦሮሞ ሕዝብን ወክሎ የተቋቋመው የኦሮሞ ብሔራዊ ኮንግሬስ በክልላዊ ፓርቲነት ተመዝግቦ እንደሚገኝም ሰነዱ ያስረዳል። መዐሕድ ሀገር አቀፍ ፓርቲ ሆኖ ኦብኮ ለምን በክልል ፓርቲነት እንደተመዘገበ የተገለፀ ነገር የለም።</p>

<p>በ1956 ዓ.ም ከቦርዱ ጽ/ቤት አምስት የፖለቲካ ፓርቲዎች በክልል ፓርቲነት ሁለት በሀገር አቀፍ ደረጃ ተመዝግበው የህጋዊ ሰውነት ምስክር ወረቀት አግኝተዋል። በ1996 ዓ.ም አምስት በሀገር አቀፍ ደረጃ አንድ በክልል ፓርቲነት ተመዝግበው የሕጋዊ ምስክር ወረቀት ማግኘታቸውን ታውቋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 17 ቀን 1997</a></p>

</body>
</html>	
