<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከላይቤሪያ የተመለሰው ጦር በጥያቄው ገፍቶበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከላይቤሪያ የተመለሰው ጦር በጥያቄው ገፍቶበታል</h2>

 
<p>በተባበሩት መንግሥታት ድርጅት ሥር በመሆን የላይቤሪያን ሠላም ለማስከበር ለአሥራ አንድ ወራት ዘምቶ የተመለሰው «የኢትዮጵያ ሦስተኛ ሠላም አስከባሪ ሻለቃ» (107ኛ ሻለቃ) አባላት የተባበሩት መንግሥታት ድርጅት በመደበላቸው ገንዘብ ክፍያ ላይ ለኢትዮጵያ መንግሥት ያቀረቡትን ጥያቄ እንደገፉበት ከሠራዊቱ አባላት ከተገኘው መረጃ ለማወቅ ተችሏል።</p>

<p>ሰኔ 5 ቀን 1997 ከሞንሮቪያ አዲስ አበባ ከገባ በኋላ በመኰንኖች ክበብ ግብዣ ተደርጐለት ወደተዘጋጀለት ጦር ሠፈር (ፊቼ) የተጓዘው የሻለቃው ጦር በግዳጅ ላይ በነበረባቸው አሥራ አንድ ወራት «ሪቨርሲስ« ክራንድክሩ እና ሲኖ በተባሉ ሦስት የላይቤሪያ ክፍለ ሀገሮች ውስጥ ሲሳተፍ ነበር። የጦሩ አባላት በግዳጅ ላይ በነበሩባቸው ወራት ይሰጣቸው የነበረው በቀን 1.28 የአሜሪካን ዶላር እና በስድስት ወር አንዴ ዕረፍት ሲወጡ በቀን የሚታሰብላቸው 10.50 ዶላር ብቻ ነው።</p>

<p>ከዚህ በተረፈ እያንዳንዱ ወታደር በየወሩ ከተባበሩት መንግሥታት ድርጅት በየወሩ በነፍስ ወከፍ የሚታሰብላቸው 1028 የአሜሪካን ዶላር በቀጥታ ከተባበሩት መንግሥታት ጽ/ቤት ወደ ኢትዮጵያ መንግሥት ካዝና ከገባ በኋላ የሠራዊቱ አባላት ግዳጃቸውን ጨርሰው ወደሀገር ሲመለሱ እንደሚከፈላቸው ይታወቃል። ይሁን እንጂ ቀደም ሲል በሩዋንዳም ሆነ ብሩንዲ ዘምቶ የነበረው ጦር የተከፈለው ገንዘብ የመንግሥታቱ ድርጅት የመደበላቸው ያህል አልነበረም። ከዚህም በተለያዩ ጊዜያት የዘማች ሠራዊት አባላት ጥያቄ አንስተው እንደነበር አይዘነጋም።</p>

<p>ላይቤሪያ ዘምቶ የተመለሰ ሻለቃ አባላት ለአሥር ወራት የተጠራቀመላቸው ገንዘብ ለእያንዳንዱ ወታደር ከ95 ሺህ ብር በላይ የሚደርስ ቢሆንም መንግሥት ግን የጠቅላላውን ገንዘብ ከአንድ አራተኛ ያነሰ ወይንም ለእያንዳንዱ ወታደር ከሃያ ሁለት ሺህ ብር ያልበለጠ ገንዘብ ለመክፈል መወሰኑ የሠራዊቱን አባላት አስቆጥቷቸዋል።</p>

<p>ይኼንኑ የሠራዊቱን ቀጠና ጥያቄ ለማብረድ እንዲቻል ከሠላም አስከባሪው ጦር ጋር «ቺፍ ኦፍ ስታፍ»ሆነው ላይቤሪያ ተጉዘው የነበሩት የ35ኛው ዋለልኝ ክፍለ ጦር አዛዥ የሆኑት ኰሌኔል ምስጋናው ዓለሙ ባለፈው ሳምንት ከአዲስ አበባ ወደ ፊቼ ቢላኩም የሠራዊቱን አባላት ማግባባት አልቻሉም። ከመከላከያ ሚኒስቴር ምንጮች የተገኙ ይፋ ያልሆኑ መረጃዎች እንደሚያስረዱት ለእያንዳንዱ ወታደር መከፈል ከሚገባው ገንዘብ ውስጥ መንግሥትና መከላከያ ሚኒስትር ምንጮች የተገኙ ይፋ ያልሆኑ መረጃዎች እንደሚያስረዱት ለእያንዳንዱ ወታደር መከፈል ከሚገባው ገንዘብ ውስጥ መንግሥትና መከላከያ ሚኒስትር የተወሰነውን ድርሻ ይወስዳሉ። የሠራዊቱ አባላት ደግሞ ውሳኔው አግባብ አለመሆኑን በመግለፅ ከመቃወማቸውም በላይ መከላከያ ሚኒስትር በባጀት የሚተዳደር መንግሥታዊ መሥሪያ ቤት መሆኑ እየታወቀ መንግሥትና መከላከያ ሚኒስትር እንደተለያዩ ተቋማት በመቁጠር ገንዘባቸውን መቀነስ አግባብ አይደለም። ይህ በእንዲህ እንዳለ ከመንግሥታቱ ድርጅት ምንጮች የሠነድ ማስረጃዎች እንደሚያመለክቱት የኢትዮጵያ መንግሥት ለሠላም ማስከበሩ ተግባር ላሰማራቸው የጦር ተሽከሪካሪዎች ሠራዊቱ ለሚጠቀሙባቸው የተለያዩ የጦር መሣሪያዎችና የተለያዩ ወታደራዊ ቁሳቁሶች ከመንግሥታቱ ድርጅት ወራዊ ክራይ ይቀበላል። </p>

<p>በዚህ መሠረት በኢትዮጵያ ሕዝብ ገንዘብ በተገዛ ኡራል ከባድ ወታደራዊ ተሽከርካሪ የመንግሥታቱ ድርጅት በወር የሚከፈለው 2044 የአሜሪካ ዶላር ሲሆን አንድ ዋዝጃፕ ቀላል ተሽከርካሪ 1040 የአሜሪካ ዶላር ኪራይ ይከፈልባቸዋል። ሰማኒያ ሁለት ሚሊሜትር ሞርታርን ጨምሮ ሌሎች ወታደራዊ የቡድን የውጊያ መሳሪያዎች ክላንሽኮቭን ጨምሮ እያንዳንዳቸው 84 ዶላር ይከፈልባቸዋል። በዘመቻው ላይ የነበረው ሠራዊት ይኖር የነበረው በፈራረሱ ቤቶች ውስጥ ቢሆንም በቁጥር 2500 የሚሆነው ሠራዊት በነፍስ ወከፍ ድንኳን ውስጥ እንደሚኖር ቴርጐ በአንድ ድንኳን ሂሳብ 26 የአሜሪካ ዶላር በየወሩ እንደሚሰበሰብና በዚህም ስሌት መሰረት ለድንኳን ብቻ ተብሎ በወር እስከ 65 ሺህ ዶላር ክፍያ እንደሚገኝበት ሰነዶች ያመለክታሉ።</p>

<p>እያንዳንዱ ዘማች ወታደር የህክምና እርዳታ ቢያገኝም ባያገኝም የመንግሥታቱ ድርጅት ለሕክምና ወጪ በነፍስ ወከፍ በቀን 13 የአሜሪካ ዶላር የሚታሰብ ሲሆን ለተለያዩ መዝናኛ አገልግሎት እየተባለ ሰባት የአሜሪካ ዶላር ይታሰባል።</p>

<p>በአጠቃላይ መንግሥት የሠራዊቱ አባላት እያቀረቡ ያሉትን የገንዘብ ጥያቄዎች በምን መልኩ እንደሚፈታው ባይታወቅም የመንግስት ትልቁ ስጋት ያን ያህል ገንዘብ ካገኙ ከወታደራዊ አገልግሎት ለመውጣት ይጠይቃሉ ወይንም የሚሰጣቸው ግዳጅ በአግባቡ እንዳይወጡ እንቅፋት ይሆንባቸዋል የሚል ነው ተብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 22 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ጦማር/ማውጫ/1997/ሰኔ/22/ጦማር1.221097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
