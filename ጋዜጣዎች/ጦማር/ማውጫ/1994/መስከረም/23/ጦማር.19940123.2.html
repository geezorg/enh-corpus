<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ህወሓትና ኦህዴድ እንደገና ግምገማ ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ህወሓትና ኦህዴድ እንደገና ግምገማ ጀመሩ</h1>


<p>ጠቅላይ ሚኒስትር መለስ ዜናዊ ባለፈው ሳምንት ለመንግሥትና ለፓርቲ ጋዜጠኞች በሰጡት ጋዜጣዊ መግለጫ ላይ ድርጅታቸው የጀመረው የተሀድሶ ግምገማ ማለቁና ከእንግዲህ ትኩረታቸውን ወደልማት መሆኑን በይፋ ቢናገሩም ሁለት የኢህአዴግ አባል ድርጅቶች ማዕከላዊ ኮሚቴ አባላትና ካድሬዎች እንደገና ወደግምገማ ለመግባት መገደዳቸውን ለማወቅ ተችሏል።</p>

<p>መስከረም 17 ቀን 1994 ዓ.ም የተጀመረው የኦህዴድ ማዕከላዊ ኮሚቴ አባላትና ካድሬዎች ጉባዔ በአቶ ጁነዲን ሳዶ መሪነት በክልሉ ምክር ቤት ተጀምሮ እስካሁን ድረስም እንደቀጠለ ይገኛል። ይህ ለአሥር ቀናት ያህል ይቆያል የተባለው ግምገማ እስከትናንት ምሽት ድረስ ይህ ነው በሚባል መቋጫ ላይ ባለመድረሱ ከታለመለት የቆይታ ጊዜ በላይ ሊሄድ እንደሚችል ተገምቷል።</p>

<p>የአዲስ አበባውን የኦህዴድ ሹማምንትና ካድሬዎችን ያወዛገበው ዋና ምክንያት በነቀምቴ ከተማ በተደረገው የኦህዴድ ጉባዔ የተመረጡት አባዱላ ገመዳና ሌሎችም የማዕከላዊው ኮሚቴው አባላት የኦሮሞ ተወላጆች ሳይሆኑ የኦሮሞን ህዝብ ለመምራት በትዕዛዝ የተመደቡ ናቸው የሚለው ሀሳብ ነው ተብሏል። ለጉዳዩ ቅርበት ካላቸው ምንጮች ለማወቅ እንደተቻለው የህወሓት ባለሥልጣናት አባዱላ ገመዳን በምርጫ ውድድር ውስጥ በማስገባት የኦሮሚያ ክልላዊ መንግሥት ፕሬዝዳንት እንዲሆኑ ግፊት እያደረጉ በመሆኑንና አብዛኛው የኦህዴድ ካድሬ ደግሞ የቀድሞውን ጄኔራል የክልሉ ፕሬዝዳንት መሆንን ባለመደገፋቸው ነው። ከስብሰባው አካባቢ ካሉት ሰዎች የተገኘው ተጨማሪ መረጃ እንደሚለው ቀደም ሲል በስብስባው ላይ በነበሩት ካድሬዎች የተፈለገው ውጤት መምጣት ባለመቻሉ ካለፈው ሰኞ ጀምሮ የክልሉ ምክር ቤት የቢሮ ኃላፊዎች ስብሰባውን እንዲቀላቀሉት ተደርገዋል። የቢሮ ኃላፊዎቹ ስብሰባውን ቢቀላቀሉትም በስብሰባው መንፈስ ላይ ያሳደረው ለውጥ የለም ተብሏል። በአዲስ አበባ የድርጅቱ የበላይ ኃላፊዎች የጀመሩትን ግምገማ ሳይጨርሱ በዞኖችም ተመሳሳይ ይዘት ያለው ግምገማ ከነገ ሐሙስ ጀምሮ እንደሚቀጥል ታውቋል ይህ ነገ በሁሉም የኦሮሚያ ዞኖች የሚጀመረው ግምገማ ሙሉ ቀን ከተካሄደ ለአንድ ሳምንት እንደሚካሄድና ግማሽ ቀን ከተካሄደ ደግሞ አሥራ አምስት ቀን እንደሚፈጅ ተነግሯል።</p>

<p>ይህ በዚህ እንዳለ የህዝባዊ ወያኔ ሓርነት ትግራይ (ሕወሓት) ካድሬዎች በአዲስ አበባ ከተማ የጀመሩን ሌላ ዙር ግምገማ እስከትናንት የቀጠሉ ሲሆን ይኸው የህወሓቶች ግምገማ ከመቀሌ ጀምሮ በተለያዩ የክልል ከተሞች ውስጥም መቀጠሉን ከትግራይ ምንጮቻችን ያገኘው መረጃም አስረድቷል። ከመቀሌ የተገኘው ዘገባ እንደሚያስረዳው የክልሉ ካድሬዎች ባለፈው ሰኞ መስከረም 21 ቀን በሴቶች ማኅበር ጽ/ቤት የጀመሩትን ግምገማ በሌሎችም በከተማዋ በሚገኙ አዳራሾች እየተካሄደ ይገኛል የዚህ ግምገማ ዝርዝር አጀንዳ ባይታወቅም ካድሬው በሙስና ስለመዘፈቁና ካድሬውን ስለማጥራት የሚያወሳ ነው ተብሏል።</p>

<p>ይህን በአዲግራት፣ በአክሱም፣ በሽሬ፣ በማይጨውና በሌሎችም ዞኖችና ከተሞች እየተካሄዱ ያሉንት ግምገማዎች የሚመሩት ባለፈው የድርጅቱ አጠቃላይ ጉባዔ ወደማዕከላዊ ኮሚዕ አባልነት ያደጉ ካድሬዎች ናቸው ተብሏል። «ሂስና ግለሂስ ባለፉት አሥር ዓመታት ውስጥ እንዴት ይገመገማል?» የሚል አጠቃላይ ስም የተሰጠው ይህ ግምገማ እውነተኛ ዓላማው ሂስና ግለሂስን መገምገም ሳይሆን ባለፉት ጠቅላላ የድርጅት ስብሰባዎች በወሰዷቸው እርምጃዎች ላይ የተፈጠረው ቅሬታ የቀሰቀሰው ነው የሚሉ ወገኖች አሉ። እንደነዚህ ወገኖች አባባል ከአዲሶቹ የህወሓት ማዕከላዊ ኮሚቴ አባላት ውስጥ በትግል ላይ ያልነበሩ በመግባታቸው አንጋፋ ካድሬዎች በማኩረፋቸው የተፈጠረው ሥጋት ነው። ባለፈው ጠቅላላ ጉባዔና የማዕከላዊ ኮሚቴ ምርጫ ተቃውሞ ያስነሱት የኦህዴድና የህወሓት ካድሬዎች በመሆናቸው ግምገማው በእነርሱ ውስጥ ተካሂዶ ችግር ፈጣሪ ካድሬዎች በሙስናና በሌሎችም ክንያቶች ከድርጅቱ እንዲባረሩ የሚያደርግ እርምጃ ለመውሰድ መሆኑ ከታመኑ ምንጮች የተገኘው መረጃ ያመለክታል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 23 ቀን 1994</a></p>

</body>
</html>	
