<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአሜሪካው ሽብር ጋር በተያያዘ ባለፈው ቅዳሜ በአዲስ አበባ አንድ ተጠርጣሪ ተያዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአሜሪካው ሽብር ጋር በተያያዘ ባለፈው ቅዳሜ በአዲስ አበባ አንድ ተጠርጣሪ ተያዘ</h1>


<p>ከሦስት ሳምንታት በፊት በሁለት የአሜሪካ ከተሞች ላይ ከደረሰው አደጋ ጋር በተያያዘ በአሸባሪዎች ላይ የሚደረገው ቁጥጥርና ተጠርጣሪዎችን በቁጥጥር ሥር ማዋል በየሀገሩ በተጀመረበት በአሁኑ ወቅት ባለፈው ቅዳሜ መስከረም 19 ቀን 1994 ዓ.ም ከቀኑ 6 ሰዓት በሚሆንበት ጊዜ አንድ ተጠርጣሪ በአዲስ አበባ ከተማ ውስጥ በቁጥጥር ስር መዋሉን ከፖሊስ ምንጮች የተገኘው መረጃ አስረድቷል።</p>

<p>በአዲስ አበባ ከተማ ወረዳ 17 ቀበሌ 18 ከሰዎች ጋር ተጠግቶ እንደሚኖርና በወረዳ 17 ቀበሌ 24 ክልል በቁጥጥር ሥር የዋለው ይህ ሰው የመናዊ ዜግነት ያለው ሲሆን በፖሊስ የተመዘገበው ስሙም «ታይብ ታይብ አልቡጅራ» እንደሆነ ተገልጧል። ይህ ሰው በአሁኑ ሰዓት የት እንደሚገኝ ባይታወቅም ማንነቱን የሚገልፁ የተለያዩ መታወቂያዎች እንዳሉት ምንጮቹ ተናግረዋል።</p>

<p>ተጠርጣሪው በቁጥጥር ሥር በዋለበት ሰዓትም አንድ የቀድሞ ሠራዊት ባልደረባ የሆነ ሰው አብሮት እንደነበረ መረጃው ቢያወሳም ኢትዮጵያዊው አብሮት በቁጥጥር ሥር ይዋል አይዋል መረጃው የገለጠው ነገር የለም።</p>

<p>ይህ በዚህ እንዳለ በተያያዘው የፀረ አሸባሪነት ዘመቻ በመታገዝ የኢህአዴግ መንግሥት «አሸባሪ» እያለ በሚጠራው በኦሮሞ ነፃነት ግንባር አባላትና በደጋፊነት በሚጠረጥራቸው ግለሰቦች ላይ የመዝመት ዝግጅት እያደረገ መሆኑን ለጉዳዩ ቅርበት ያላቸው ምንጮች በመናገር ላይ ናቸው። እንደምንጮቹ ገለፃ ዘመቻው በቀጥታም ሆነ በተዘዋዋሪ ለኦነግ ድጋፍ ይሰጣሉ ተብለው በኢህአዴጐች በሚታመንባቸው ግለሰቦችና ድርጅቶች ላይ ሊነጣጠር ይችላል። በዚህ ዘመቻ ምክንያትም በሀገሪቱ ውስጥ ውጥረትን ሊፈጥሩ በሚችሉ ሁኔታዎች ሊከሰቱ ይችላሉ የሚል ስጋት እንዳለ ከዲፕሎማቲክ ምንጮች የሚደርሱ አንዳንድ መረጃዎች ይጠቁማሉ።</p>

<p>ጠቅላይ ሚኒስትር መለስ ዜናዊ ሰሞኑን ለጋዜጠኞች በሰጡት መግለጫ የተጀመረው የፀረ አሸባሪነት እንቅስቃሴ ምቹ ሁኔታን እንደፈጠረላቸው የሚያመላክት ንግግር ማድረጋቸው የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 23 ቀን 1994</a></p>

</body>
</html>	
