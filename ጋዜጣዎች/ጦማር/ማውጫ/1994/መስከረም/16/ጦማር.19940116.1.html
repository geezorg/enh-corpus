<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምዕራባውያን ወደአዲስ አበባ መሰባሰብ ይዘዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምዕራባውያን ወደአዲስ አበባ መሰባሰብ ይዘዋል</h1>


<p>በኢትዮጵያውያን የቀን አቆጣጠር መስከረም 1 ቀን 1994 ዓ.ም በሁለት ታላላቅ የአሜሪካ ከተሞች ላይ በሰው ሕይወትና በንብረት ላይ የደረሰውን አደጋ ተከትሎ በዓለም አቀፍ ደረጃ የተፈጠረው ትርምስ በኢትዮጵያም ውስጥ ከፍተኛ ስጋት እየፈጠረ መሆኑን ከመንግሥት ፀጥታ ኃይሎች የተገኙ መረጃዎች በማመልከት ላይ ናቸው። ከዚህ «የአሸባሪነት ተግባር» ከተባለው ዓለም አቀፍ እንቅስቅሴ ጋር በተያያዘ በተፈጠረው ስጋት የተነሳ በኢትዮጵያ ውስጥ በተለያዩ ክልሎች የሚሰሩ ምዕራባውያን የልማትና የተራድዖ ድርጅት ሠራተኞች ፈቃድ እየወሰዱ ከፍተኛ ጥበቃ ወደሚደረግባቸው የአዲስ አበባ ሆቴሎች ተሰባስበው ማረፍን መምረጣቸውን መረጃው ገልጧል።</p>

<p>አሜሪካ በዓለም አቀፍ ደረጃ የፀረ አሸባሪነት ዘመቻ በመክፈት የበቀል እርምጃ ለመውሰድ በምትዘጋጅበት በአሁኑ ወቅት ወደአዲስ አበባ የመሰባሰቡን እርምጃ በግንባር ቀደምትነት በመውሰድ ላይ ያሉት የእንግሊዝ፣ የፈረንሳይና፣ የአሜሪካ ዜጐች መሆናቸውን የመረጃ ምንጮቹ አስረድተዋል። እንደአሜሪካ መንግሥት የፀጥታ ባለሥልጣናት በዓለም አቀፍ ቀንደኛ አስቸጋሪ በኦሳማ ቢንላደን የሚመራው የአልቃይዳ ነውጠኛ ድርጅት ሕዋስ በኢትዮጵያ ውስጥ እንዳለ በመጠርጠሩ አሜሪካ በአፍጋኒስታንና በሌሎች የጥቃት ኢላማ ባደረገቻቸው ሀገሮች ውጊያ ስትከፍት የቢንላደን ህዋሶች ይገኙበታል ተብሎ በሚጠረጠሩ ሀገሮች ውስጥ በሚገኙ ኤምባሲዎችና የቢዝነስ ድርጅቶች ላይ ጥቃት ሊፈፅሙ ይችላሉ የሚል ግምት አሳድሯል።</p>

<p>በዚህም መሰረት በኢትዮጵያ ውስጥ አደጋው እንዳይደርስ መለከላከል እንዲቻል ለኢህአዴግ መንግሥት የፋይናንስ እገዛ ለማድረግ በሚቻልበት ሁኔታ ላይ ሥራዎች እየተሰሩ መሆኑን ለጉዳዩ ቅርበት ያላቸው የዲፕሎማቲክ ምንጮች መረጃ ያስረዳል። የኢህአዴግ መንግስት የደህንነት ሥራተኞች በሀገሪቱ ውስጥ ከሚኖሩ የውጭ ሀገር ዜጐች ላይ ሊደርስ ይችላል የተባለውን ጥቃት ለመከላከል ሙሉ ኃይላቸውን በሥራ ላይ እንዲያውሉ በአለቆቻቸው ትዕዛዝ እንደተሰጣቸው ከፀጥታ ኃይሎች የተገኘው መረጃ ገልጧል።</p>

<p>አንዳንድ በአዲስ አበባ ከተማ የሚኖሩ የሱዳንና የሌሎች የአረብ ሀገራት ዝርያ ያላቸው የውጭ ሀገር ዜጐች ጥብቅ ክትትል ሲደረግባቸው መክረሙን የተናገሩት የፀጥታ ምንጮች እስከያዝነው ሳምንት መጀመሪያ ደረስ 23 የአረብ ዝርያ ያላቸው የውጭ ሀገር ዜጐች በጥርጣሬ በቁጥጥር ሥር ሳይውሉ እንዳልቀረ ተናግረዋል። እነዚህ በቁጥጥር ስር የዋሉ ሰዎች ትክለኛ ዜግነትና የት ቦታ እንደታሰሩ ለጊዜው ለማወቅ ካለመቻሉም በላይ ከአንድ በ22 አካባቢ ከሚገኝ ሆቴል (የሆቴሉ ስም ይታወቃል) ሊያዝ ሲል እንዳመለጠ የሚነገርለት ሰው ማንነትና ዜግነትም የመረጃ ምንጮች የገለጡት ነገር የለም።</p>

<p>በተያያዘ ሁኔታ የኢትዮጵያ መከላከያ ሠራዊትና የፖሊስ ኃይሉ በተጠንቀቅ ላይ እንዲሆን በአየር ማረፊያዎችና በየኬላዎች ላይ በትላልቅ ሆቴሎች ላይ በግልፅና በስውር ጥብቅ ክትትል እንዲደረግ ትዕዛዝ ደርሷቸዋል ተብሏል። በተለይ የመከላከያ ኃይሉ ከዓለም አቀፍ ሁኔታ ጋር በተያያዘ ከኢትዮጵያ ውስጥ የሚፈጠረውን ማንኛውም ዓይነት አደጋ ለመከላከልና ከመንግሥት ወደሚሰጠው ግዳጅ ለመሰማራት በአንደኛ ደረጃ ተጠንቀቅ ላይ እንዲሆን በመታዘዙ በአንዳንድ የጦር ክፍሎች ለሠራዊቱ አባላት የሚሰጠው የከተማም ሆነ የቤተሰብ ፍቃድ እንዲቆም መደረጉን ስማቸውን እንዲገለፅ ያልፈለጉና ለሁኔታው ቅርብ የሆኑ የመረጃ ምንጮች አስረድተዋል።</p>

<p>በኢትዮጵያ መንግሥት ከፍተኛ ስጋት የሚሆነው አቅጣጫ በምስራቅና በደቡብ ምስራቅ ኢትዮጵያ አቅጣጫዎች ሲሆኑ በተለይ በሱማሊያ ውስጥ ያሉ አሸባሪዎች መሽገውባቸዋል የተባሉ ቦታዎች ተለይተው መታወቃችው የደህንነትና የዲፕሎማቲክ ምንጮች አመልክተዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 16 ቀን 1994</a></p>

</body>
</html>	
