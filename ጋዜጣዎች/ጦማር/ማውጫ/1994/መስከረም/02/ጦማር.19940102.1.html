<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ህወሓት ተወልደን በስዩም ተካ፣ ዳዊት ዮሐንስና ዮሴፍ ረታ ከምርጫ ወደቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ህወሓት ተወልደን በስዩም ተካ፣ ዳዊት ዮሐንስና ዮሴፍ ረታ ከምርጫ ወደቁ</h1>


<p>በአራት ከተሞች ሲካሄድ የሰነበተው የአራቱ የኢህአዴግ አባል ድርጅቶች ጉባዔ በድርጅቶች ውስጥ በተፈጠረው ሽኩቻ በደረሰበት ቀውስ የተጓደሉትን የምክር ቤት አባላትና የፓርቲ መሪዎችን በመምረጥ በቅርቡ ለሚካሄደው አራተኛው የኢህአዴግ ጉባዔ የመሸጋገሪያ ዝግጅት ማድረግ ጀምረዋል።</p>

<p>ከኢህአዴግ አባል ድርጅቶች ውስጥ በከፍተኛ ቀውስ ተመቶ የነበረው የኦሮሞ ህዝቦች ዴሞክራሲያዊ ድርጅት (ኦህዴድ) በነቀምቴ ከተማ ባካሄደው ድርጅታዊ ጉባዔ ባለፈው አስር ዓመት ድርጅቱን ሲመሩ የነበሩትን አቶ ኩማ ደመቅሳን (ታዬ ተክለማርያም) ከሥልጣን በማንሳት፣ አባዱላ ገመዳን (ምናሴ ወ/ሃዋሪያት) የድርጅቱ ሊቀመንበር እንዲሆኑ መርጧቸዋል። «የተማሩ ናቸው» የሚባሉትን የኢኮኖሚ ልማትና ትብብር ሚኒስትር የሆኑትን አቶ ግርማ ብሩን በምክትል ሊቀመንበርነት አስከትለው የኦህዴድ መሪ ለመሆን የበቁት ሰኔ 27 ቀን 1993 ዓ.ም ከአቶ መለስ ዜናዊ በተሰጣቸው ከጄኔራልነት የመልቀቅ ፈቃድ መሰረት ነው።</p>

<p>አዲሱ የኦህዴድ ሊቀመንበር እንደቀድሞው የድርጅቱ ሊቀመንበር ኩማ ደመቅሳ (ታዬ ተከለማርያም) ሁሉ በውጊያ ላይ የተማረኩ የቀድሞው ሠራዊት አባል ሲሆኑ ኦህዴድ ከተመሰረተበት ጊዜ ጀምሮም ቢሆን የኢህአዴግ ሠራዊት አባል ከመሆን ሌላ የድርጅት አባል ሆነው አያውቁም። ከድርጅቱ የአባላት ምልመላ ደንብ ውጪ ወደአመራር በመምጣታቸው በመንፈቅለ ስልጣን የመጡ እንጂ ህዝባዊ የስልጣን አያይዝ አይደለም የሚል ትችት ተሰንዝሮባቸዋል።</p>

<p>ኦህዴድ ሰሞኑን በነቀምቴ ከተማ ባካሄደው ስብሰባ የማዕከላዊ ኮሚቴውን ቁጥር ወደ51 ከፍ አድርጎታል። በሁሉም የኢህአዴግ አባል ድርጅቶች የማዕከላዊ ኮሚቴ አባላት ቁጥር ከፍ እንዲል የተወሰነው በህወሓት ውስጥ በተፈጠረው ቀውስ ከተገኘው ተሞክሮ የማዕከላዊ ኮሚቴ አባላት ቁጥር ጎዶሎ እንዲሆን ነው የተደረገው። ምናልባት የሐሳብ ልዩነት ቢፈጠር የሊቀመንበሩ ድምፅ የሚያመዝንበት አሸናፊ እንዲሆን ታስቦ እንደሆነ ለማወቅ ተችሏል።</p>

<p>ኦህዴድ ከመረጣቸው 51 የማዕከላዊ ኮሚቴ አባላት ውስጥ የቀድሞዎቹ ስድስት ብቻ ናቸው። የተቀሩት አርባ አምስቱ አዲስ ምልምሎች ናቸው።</p>

<p>ህወሓት አዲስ ከመረጣቸው የማዕከላዊ ኮሚቴ አባላት መሀከል አስሩ ከፍተኛ ምሁራን ሲሆኑ የመቀሌ ዩኒቨርስቲ ፕሬዝዳንት ዶ/ር ምትኩ ኃይሌም እንዲካተቱበት ተደርገዋል። በዚህ የመቀሌ ጉባዔ መለስ ዜናዊ እንደገና የህወሓት መሪ ሆነው ሲመረጡ፣ ቀደም ሲል የፓርቲው ምክትል በነበሩት በአቶ ተወልደ ወ/ማርያም ምትክ አቶ ስዩም መስፍን ተመርጠዋል። በዚህ ጉባዔ እንደተገለጠው የፓርቲው መሪዎችን የሥልጣን ዘመን ከሁለት እስከ ሦስት ዓመት እንዲሆን ተወስኗል ተብሏል። በዚህ ውሳኔ መሰረት ጊዜው ሲደርስ ሌላ ማሻሻያ እስካልተደረገበት ድረስ እነመለስ በህወሓት አመራር ላይ የሚቆዩት ለሦስት ዓመት ብቻ ይሆናል።</p>

<p>በተያያዘ ዜና መለስ ዜናዊ የፓርቲና የመንግሥት ስልጣኖችን ጠቅልለው መያዛቸው አግባብ ባለመሆኑ የሥልጣን ክፍፍል እንዲደረግ ተብሎ የኢህአዴግ ሊቀመንበርነቱን ሥልጣን ለአዲሱ ለገሰ ሳይለቁ እንደማይቀር ለጉዳዩ ቅርበት ካላቸው ወገኖች ከተገኘው መረጃ ለማወቅ ተችሏል። ይህም የሚወሰነው በቅርቡ በሚካሄደው የኢህአዴግ ጠቅላላ ጉባዔ ላይ ይሆናል ተብሎ ይጠበቃል። የኢህአዴግ ጠቅላላ ጉባዔ ህወሓት 150 አባላት መምረጡን ለማወቅ ተችሏል።</p>

<p>በባህር ዳር ከተማ በተደረገው የብአዴን ስብሰባ በፕሬዝዲየም አባላት ምርጫ የክልሉ ፕሬዝዳንት አቶ ዮሴፍ ረታና የፓርላማው አፈጉባዔ ተጠቁመው መመረጥ አቅቷቸው በድምፅ ብልጫ ወድቀዋል።</p>

<p>ይህ በእንዲህ እንዳለ ለህወሓት 6ኛ ጉባዔ ከሚሳተፉት ተሳታፊዎች መሀል «ከአፈንጋጩ» ቡድን ጋር በመሆን የጠ/ሚኒስትር መለስ ዜናዊን የተሀድሶ መንፈስ ከሚቃወሙት መሀል የነበሩትና በኋላ ስብሰባውን ረግጠው መውጣት አልነበረብንም በማለት ግለሂስ አድርገው ከአቶ መለስ ዜናዊ ቡድን ጋር የተቀላቀሉት አቶ አባይ ፀሐይ ጉባዔውን ለመሳተፍ ቦሌ አውሮፕላን ጣቢያ እንደደረሱ በደረሰባቸው በሽታ (የደም ብዛት) ምክንያት ጦር ኃይሎች ሆስፒታል ገብተው ሲታከሙ ቆይተው ባለመዳናቸው ለከፍተኛ ህክምና ወደውጭ ሀገር እንደሄዱ የውስጥ አዋቂዎች ገልፀዋል።</p>

<p>በተያያዘ ዜና እስር ቤት ከገቡ 98ኛ ቀናቸውን የያዙት አቶ ስዬ አብርሃ ካለፈው ሳምንት ጀምሮ በመታመማቸው ከከርቸሌ ወደሆስፒታል እየተመላለሱ መሆኑን ለማወቅ ተችሏል። አቶኦ ስዬ አብርሃና አቶ ቢተው በላይ እነአቶ ታምራት ላይኔና ዶ/ር ታዬ ወልደሰማያት የሚገኙበት ግቢ ውስጥ ታስረው ሲገኙ ወንድሞቻቸው ምህረተ አብ አብርሃ፣ አቶ አሰፋ አብርሃና ፍስሃ አብርሃ እያንዳንዳቸው በተለያዩ ቦታዎች እንዲታሰሩ ተደርገዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 2 ቀን 1994</a></p>

</body>
</html>	
