<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሹመቱ ቦታው ሰው እንደማያስፈልገው ያስመሰከረ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ሹመቱ ቦታው ሰው እንደማያስፈልገው ያስመሰከረ ነው»</h1>


<p>የመቶ አለቃ ግርማ ወ/ጊዮርጊስ በሪፐብሊኩ ፕረዝዳንት መሆን ተራውን ዜጋና ፖለቲከኞችን አስገርሟል። በዚህ ጉዳይ ላይ ከሚሰጡት አስተያየቶች መካከል ዋነኛ ስለእርጅናቸውና መድከማቸው ንው። የሹመቱ ሥነ ሥርዓት ከተጠናቀቀ በኋላ ከስብሰባ አዳራሹ እየተወጣ ሳለ አንድ የሱማሌ ክልል ተወካይ በሁኔታው በመገረም ሹመቱን (ላይፍ ሎተሪ) ሲሉ በጋዜጠኞች ተደምጠዋል። እንደብዙዎቹ ግምት ፕሬዝዳንቱ በዕድሜ የገፉ በመሆናቸው ምንም ሥራ መስራት እንደማይችሉ ሲገለፁ «ሹመቱ ቦታው ሰው እንደማያስፈልገው ያስመሰከረ ተግባር ነው» በማለት አስተያየታቸውን ሰጥተዋል።</p>

<p>አንዳንዶች ደግሞ የሰውዬውን ጥንካሬ በማድነቅ አስተያየታቸውን ሰጥተዋል። ሰውዬው ነፍስ አውቀው በማህበረሳዊ እንቅስቃሴ ውስጥ መሳተፍ ከጀመሩበት ጊዜ ጀምሮ ለሥልጣን ትልቅ ቦታ የሚሰጡና እስከዕለተ ሞታቸውን ለዚሁ የሚታገሉ ነበሩ። ተስፋ ባለመቁረጥ ባደረጉት ጥረት በ76 ዓመታቸው ለፓርላማ አባልነት ተመርጠው በ77 ዓመታቸው በሩቁ ይመኙት ወደነበረው የኃይለ ሥላሴ ቤተመንግሥት መግባት በመቻላቸው ተስፋ መቁረጥ ተገቢ አለመሆኑን ያስመሰከሩ ሰው ናቸው ይሏቸዋል።</p>

<p>መቶ አለቃ ግርማ ከወለዷቸው አምስት ልጆች ውስጥ አንዷ የሆኑት ወይዘሮ ገነት ግርማ በአሁኑ ወቅት በአውሮፓ የኢህአፓ ተጠሪ ሆነው በመሥራት ላይ የሚገኙ ሲሆኑ ከአባታቸው አቋም ጋር የማይስማሙ መሆናቸውን በተደጋጋሚ ሲገልፁ እንደነበር የሚታወስ ነው። አዲሱ ፕሬዝዳንትና አጐታቸው እንደሆኑ ከሚነገርላቸው ከአቶ ግርማ ብሩ ጋር «ሶዶ ጂዳ ዴሞክራሲያዊ ድርጅት» የተባለ ታማኝ ተቃዋሚ ፓርቲ አደራጅተው ወደኢህአዴግ መንግሥት ከተጠጉ በኋላ ድርጅታቸው ወደኦህዴድ ሲቀላቀል አቶ ግርማ ብሩ ከኦህዴድ ጋር ሲቀጥሉ መ/አ ግርማ ግን በግላቸው በልማት ሥራዎች ላይ ለመሳተፍ መርጠዋል።</p> 

<p>መቶ አለቃ ግርማ ሰኞ መስከረም 28 ቀን 1994 ምሽት ብሔራዊ ቤተመንግሥት ሲገቡ ዶ/ር ነጋሶ ጊዳዳ ደግሞ ጓዛቸውን ጠቅልለው በመውጣት እዚያው ብሔራዊ ቤተመንግሥት አካባቢ ከውጭ ጉዳይ ሚኒስትር ዝቅ ብሎ በሚገኘው የእንግዳ ቤት (ገስት ሀውስ) ውስጥ በጊዜያዊነት ተጠልለዋል። የቀድሞው ፕሬዝዳንት ነጋሶ ለወደፊቱ በነፃ የሚኖሩባቸውን ሦስት ያህል የመንግሥት ቤቶች እንዲመርጡ ተደርገው ቦሌ አካባቢ አንድ ቤት መርጠዋል።</p>

<p>ዶ/ር ነጋሶ የመረጡት ቤት እድሳት ለአንድ ወር የሚቆይ በመሆኑ እስከዚያው በእንግዳ ማረፊያ ቤት ውስጥ ይቆያሉ። አዲስ በወጣው ኢፌዴሪ ፕሬዝዳንት መተዳደሪያ አዋጅ ቁጥር 225/1994 መሠረት ዶ/ር ነጋሶ ጊዳዳ በማንኛውም የፖለቲካ ሥራ ውስጥ የመሳተፍ መብታቸው ተገድቧል። በሕጉ መሰረት ዶ/ር ነጋሶ መንግስት የሚሰጣቸውን ጥቅማ ጥቅም አልፈልግም ብለው እንደተራ ዜጋ ለመኖር ካልመረጡ በስተቀር ነፃ የመንግሥት ቤት ከሰራተኛ ጋር፣ ነፃ ተሽከርካሪ ከሹፌር ጋር፣ ለደህንነታቸው ጥበቃ የሚያደርጉ ጠባቂዎች ከመንግሥት ይመደቡላቸዋል። ለኑሯቸውም በየወሩ አምስት ሺህ ብር ይከፈላቸዋል።</p>

<p>አንዳንድ ወገኖች እንደሚሉት ዶ/ር ነጋሶ ለእርሳቸው ሲባል የወጣ በሚመስለው ሕግ እስረኛ ላለመሆን «ጥቅሞቹ ይቅሩብኝ» ላሉ የሚል ግምት ቢኖርም ለዶ/ሩ ቅርብ ከሆኑ ምንጮች እንደሚሰማው ግን ሰውዬው ለጊዜው ለዚህ ዓይነቱ እርምጃ ዝግጁ አይደሉም። እንደምንጮቹ ገለፃ ይኼ ከእስር ወደእስር ዓይነት የሆነው ኑሯቸው «አፍህን ይዘህ ተቀመጥ» ዓይነቱ በመሆኑ ያላስደሰታቸው ቢሆንም ለጊዜው ከሀገር ውጪ ወጥተው ለመኖር እንደማይፈልጉ በግልፅ ከመናገራቸው ውጪ የወጣላቸውን ሕግ ስለመቃወማቸው የገለጡት ነገር የለም።</p>

<p>አዲስ ከተሰየሙት ፕሬዝዳንት አንፃር ሲታዩ ዶ/ር ነጋሶ በብዙ መልኩ የተሻሉ ሰው እንደነበሩ በርካታ ሰዎች አስተያየት ይሰጣሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 30 ቀን 1994</a></p>

</body>
</html>	
