<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢነጋማ አባላት የአቋም መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢነጋማ አባላት የአቋም መግለጫ አወጡ</h1>


<p>የኢትዮጵያ ነፃ ፕሬስ ጋዜጠኞችና የሚዲያ ባለሙያዎች በመንግሥት በመረቀቅ ላይ ባለው አዲስ የፕሬስ ሕግ፣ በጋዜጠኞችና በአሳታሚዎች የስነምግባር ደንብ ረቂቅ ላይ የአቋም መግለጫ አወጡ። አባላቱ ነሐሴ 11 ቀን 1994 ዓ.ም በሰሜን ሆቴል ባካሄዱት በኢትዮጵያ ነፃ ፕሬስ ጋዜጠኞች ማኅበር (ኢነጋማ) በመላ አባላቱ በነፃ ፕሬስ አሳታሚዎችና ከፕሬሱ ጋር አግባብ ያላቸው የኅብረተሰብ ክፍሎች በነፃው ፕሬስ ሕልውናና በጋዜጠኞች መብትና ግዴታ ላይ ትኩረት አድርገዋል። የአባላቱ የአቋም መግለጫ ሙሉ ቃል እንደሚከተለው ይነበባል።</p>

<p>ሀ. በሥራ ላይ ባለው የፕሬስ አዋጅ ቁጥር 34/85 አፈፃፀም በመንግሥት በኩል ዝግጅቱ ተጠናቅቆ ለሕዝብ ተወካዮች ምክር ቤት ይቀርባል ስለሚባለው አዲስ የፕሬስ ሕግ ረቂቅ፣</p>

<p>ለ. መንግሥት ከስልጣን ክልሉና ተግባሩ ውጭ ለጋዜጠኞች፣ ለአሳታሚዎች፣ ለነፃ ፕሬስ አከፋፋዮችና ጋዜጣ አዟሪዎች በሲቪል ሰርቪስ ማሻሻያ ፕሮግራም የስነ ምግባር ንዑስ ኮሚቴ አማካኝነት አስረቅቆ ተግባራዊ ለማድረግ ስላዘጋጀው የጋዜጠኞችና አሳታሚዎች የሥነ ምግባር ደንብ መመሪያ፣</p>

<p>ሐ. እንዲሁም የነፃው ፕሬስ ጋዜጠኞች ወደንና ፈቅደን ላፀደቅነው ለተግባራዊነቱም ቃል ኪዳን የገባንለትን የሥነ ምግባር መመሪያ አክብረን ሕዝባዊ፣ ሀገራዊና ሙያዊ ግዴታችንን ያለማንም ጣልቃ ገብነትና ሞግዚትነት በብቃት መወጣት በምንችልባቸው መሠረታዊ ጉዳዮች ላይ ሰፊና ጥልቅ ውይይት አካሂደናል። </p>

<p>እኛ የስብሰባው ተሳታፊዎች ከላይ በተጠቀሱት ነጥቦች ዙሪያ ሃሳብ ለሃሳብ ከተለዋወጠንና የተረቀቀው አዲስ የፕሬስ ሕግና የሥነ ምግባር ደንብ በሀገሪቱ የፕሬስ ሕልውናና በዴሞክራሲያዊ ሂደቱ ላይ ሊያስከትል የሚችለውን አደጋ መንግሥት፣ ጉዳዩ በቀጥታ የሚመለከታቸው ክፍሎች፣ እንዲሁም ብሔራዊና ዓለም አቀፍ የፕሬስ ተቋማት ትኩረት ሰጥተው እንዲያጤኑት የሚከተለውን ባለ 12 ነጥብ የአቋም መግለጫ አውጥተናል።</p>

<p>1. አሁን በሥራ ላይ ያለው የፕሬስ ሕግ ግልፅነት የጐደለው ያልተብራራና ከሕገ መንግሥቱ በፊት ቀድሞ የወጣና የሙያው ባለቤቶች ያልተሳተፉበት በመሆኑ ኢነጋማ በመላው ዓለም የሚገኙ አቻ ማኅበራትና የጋዜጠኞች መብት ተከራካሪ ድርጅት እንዲሻሻልና በሕዝብ ተሳትፎ እንዲዳብር እየጠየቁ ባለበት ወቅት በተመሳሳይ ሁኔታ አዲስ የፕሬስ ሕግ ተረቅቆ መዘጋጀቱ አግባብነት ስለሌለው ረቂቁ ለሕዝቡ ተወካዮች ም/ቤት ከመቅረቡ በፊት ለሕዝብ ቀርቦ የባለሙያዎች አስተያየት እንዲታከልበት እንጠይቃለን፤</p>

<p>2. የጋዜጠኞች የሙያ ስነምግባር መመሪያ የሚረቀቀውና ፀድቆም ሥራ ላይ መዋል ያለበት ያለማንም ጣልቃ ገብነት በራሱ በጋዜጠኛው እንጂ በሌላ ባለመሆኑ ኢነጋማና አባላቱ ይህንን አካሄድ በጥብቅ የምንቃወም መሆናችንን እንገልፃለን፤</p>

<p>3. አዲሱ የፕሬስ ሕግና የሥነ ምግባር መመሪያ ዜጐች ሃሳባቸውን በነፃነት እንዳያንሸራሽሩ መብት የሚያሳጣ፣ መድረክ የሚነሳ፣ በሰበብ አስባብ የፕሬስ ሥራ ፈቃድ የሚያሰርዝ በመሆኑ መላው የኢትዮጵያ ሕዝብ፣ የሲቪክ ተቋማት፤ የፖለቲካ ፓርቲዎች፣ ለዴሞክራሲ ሥርዓት ግንባታ ድጋፍ የሚሰጡ መንግሥታት፤ የሰብዓዊና የጋዜጠኞች መብት ተከባካቢ ድርጅቶች ከጐናችን ቆመው ድምፃቸውን እንዲያሰሙ ጥሪያችንን እናስተላልፋለን።</p>

<p>4. ኢነጋማ በአባላቱ ይሁንታና ፈቃድ የሚመራበት የራሱ የሥነ ምግባር ደንብ ያለው በመሆኑ መንግሥት በሥነ ምግባር ደንብ ሽፋን አስፈፃሚ አካል ለማቋቋምና የነፃውን ፕሬስ ፈጣን እድገት ለመግታት የሚያደርገውን እንቅስቃሴ አጥብቀን እንቃወማለን፤ ከድርጊቱ እንዲታቀብ እንጠይቃለን፤</p>

<p>5. የኢትዮጵያ ነፃ ፕሬስ ጋዜጠኞች ማህበር አባላቱ በራሳቸው ነፃነት ላይ ተመርኩዘው የፕሬስ ካውንስል ለመመስረት ጥረት እያደረጉ ባሉበት ወቅት መንግሥት የፕሬስ ካውንስሉን በራሱ አምሳል ለመፍጠርና ሂደቱን ለመቆጣጠር የሚያደርገው ሙከራ ዴሞክራሲያዊ መብቶችን የሚንድና ነፃውን ፕሬስ በመንግሥት መዳፍ ውስጥ ሊያስገባ በመሆኑ አካሄዱን በጥብቅ እንቃወማለን።</p>

<p>6. የነፃ ፕሬስ ተሞክሮና ልምድ ባልነበራት ሀገራችን እያቆጠቆጠ የመጣው ነፃ ፕሬስ ገና የ10 ዓመት ለጋ ዕድሜ ያለው አዲስ ባሕል ዝንባሌና ለውጥን አንግቦ የሚንቀሳቀስ እንደመሆኑ ከእውቀትና ስልጠና ማነስ ግድፈቶች ሊኖሩት እንደሚችሉ ይታወቃል። እነዚህን ከልምድ ማነስ የሚከሰቱ ስህተቶችና ችግሮችን ለማረምና ለማስተካከል የሚቻለው ተገቢውን ስልጠና በመስጠት፣ በማስተማር እንጂ በመቅጣት በማሰርና አዳዲስ አሳሪ ሕጐችን በማውጣት ባለመሆኑ ይህ ሁኔታ በዚህ መንፈስ እንዲቃኝ እንጠይቃለን፤</p>

<p>7. መንግሥት በሚቆጣጠራቸው የመገናኛ ብዙሃን የነፃው ፕሬስ ውጤቶችን ከማጥላላት አልፎ እስካሁን ነቅሶ ማውጣት ያልቻለውን የፖለቲካ ድርጅቶች ልሳን ናቸው የሚለውን ውንጀላና የፕሮፖጋንዳ ዘመቻ በአስቸኳይ እንዲያቆምና የተጣለበትን መንግሥታዊ አደራና ኃላፊነት ብቻ እንዲወጣ እናሳስባለን፤</p>

<p>8. መንግሥት ኃላፊነት የሚሰማቸው የነፃ ፕሬስ ውጤቶችና እንደጉማለን በሚል ሰበብ ፕሬሱን ለመከፋፈል የጀመረውን ጣልቃ ገብነት እንቅስቃሴ በአስቸኳይ እንዲያቆምና የተጣለበትን መንግሥታዊ አደራና ኃላፊነት ብቻ እንዲወጣ እናሳስባለን።</p>

<p>10. በኢትዮጵያ አሳታሚ ሆነው የሚሰሩት ደካማ ካፒታል ያላቸው ጥቂት ባለሀብቶችና በአብዛኛው የነፃው ፕሬስ ጋዜጠኞች በአሳታሚነታቸው፣ በንግድ ሕጉ፣ በጋዜጠኝነታቸው ደግሞ በፕሬስ ሕጉ፣ እንዲሁም በወንጀለኛና በፍትሐ ብሔር ሕጐች ሲጠየቁ መቆየታቸው እየታወቀ አሁን ደግሞ ንብረትን በአጭር ጊዜ በሚያሳጣው በአዲሱ የገቢ ግብር አዋጅና የሥነ ምግባር ደንብ እንዲዳኙ መደረጉ የሀገሪቱን የኢንቨስትመንት እንቅስቃሴ ጨርሶ የሚያዳክምና ወደሙያው ሊገቡ ያሰቡ ባለሀብቶችንም የሚያሸሽ በመሆኑ፤ የአዲስ አበባና የኢትዮጵያ ንግድ ም/ቤቶች፣ የንግድና ኢንዱስትሪ ሚኒስትርና የኢንቨስትመንት ባለሥልጣን የበኩላቸውን ድርሻ እንዲወጡ ጥሪያችንን እንናስተላልፋለን።</p>

<p>11. የኢንቨስትመንት የፕሬስና የብሮድካስቲንግ አዋጆች ቴክኖዮሎጂውና የገንዘብ አቅም ያላቸው የውጭ ኢንቨስትሮች ከሀገር ውስጥ ባለሀብቶች፣ ባለሙያዎች ጋር የፕሬስ ሥራን በሽርክና እንዳይሠሩ የሚያግዱ በመሆናቸው የነፃው ፕሬስ ለዴሞክራሲያዊ ሥርዓት ግንባታው ሊጫወት ይችል የነበረውን ሚና አቀጭጮታል። በመሆኑም መንግሥት እነዚህ ሕጐች ያሳደሩትን ተፅዕኖዎች እንደገና ገምግሞ በውጭ የሚኖሩ ኢትዮጵያውያንና ሌሎች ባለሀብቶች በመስኩ እንዲሳተፉ ሁኔታዎችን እንዲያመቻች እንጠይቃለን።</p>

<p>12. የኢትዮጵያ ነፃ ፕሬስ ጋዜጠኞች ማኅበር (ኢነጋማ) ከዚህ በላይ በዝርዝር የተጠቀሱትን መሪ ሐሳቦች ለኢትዮጵያ ሕዝብ፣ በሀገር ውስጥ ላሉ ሕዝባዊ ድርጅቶች፣ የሲቪክና አቻ የሙያ ማኅበራት እንዲሁም ለዓለም አቀፉ ማኅበረሰብና ለኅበረተሰቡ ልዩ ልዩ ክፍሎች በተለያዩ መንገዶች በማሳወቅ በነፃው ፕሬስ ላይ የተጋረጠውን ከባድ ፈተና ለመቅረፍ በሙሉ አቅሙና ኃይሉ እንዲንቀሳቀስ ታላቅ አደራና ኃላፊነት የተጣለበት መሆኑን እንገልጻለን ብሏል።</p>

	 <p>ነሐሴ 11 ቀን 1994 አዲስ አበባ</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 14 ቀን 1994</a></p>

</body>
</html>	














