<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"መዐሕድ" ወደ "መኢአድ" ተቀየረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"መዐሕድ" ወደ "መኢአድ" ተቀየረ</h1>


<p>ባለፉት አሥር ዓመታት ለ"መላው ዐማራ ሕዝብ ድርጅት (መዐሕድ) በመባል ይጠራ የነበረው ተቃዋሚ ድርጅት ከነሐሴ 5 ቀን 1994 ዓ.ም ጀምሮ የድርጅቱ ጠቅላላ ጉባኤ በወሰነው መሠረት ወደሕብረብሔራዊ ፓርቲነት ተቀይሮ "የመላው ኢትዮጵያ አንድነት ድርጅት" ወደሚል መቀየሩን የድርጅቱ ፕሬዚዳንት አቶ ኃይሉ ሻውል በተለይ ለጦማር በሰጡት መግለጫ ይፋ አድርገዋል።</p>

<p>አዲሱን የድርጅቱን ስም የሚቃወሙ የአማራን ብሔረተኝነት የሚፈልጉ ወገኖች ሊኖር እንደሚችሉ አቶ ኃይሉ ሻውል በገለጡበትም ዕለት፤ "አቶ ኃይሉ ሻውል የተወሰኑ ግለሰቦችን በማሰባሰብ የፕሮፌሰር አስራትን አርማ አንግበው ላለፉት 10 የመአህድ የትግል ዓመታት ጉልህ ተሳትፎ ሲያደርጉ በነበሩበት ላይ የብተና ዘመቻ ከፍተዋል።" ሲል ከዋሽንግተን ዲሲ በመላው አማራ ሕዝብ የእርዳታና የልማት ማህበር ስም የተሠራጨውና ለጦማር በፋክስ የደረሰው መግለጫ ገልጧል።</p>

<p>ከዋሽንግተን የተበተነው መግለጫ ላይ እንደተገለፀው አቶ ኃይሉ ሻውል የሚከተሉትን ዓላማ ለማራመድ ያልፈቀዱትን "አክራሪዎች" የሚል ስም በመስጠት አጣጣሉዋቸው፤ ከማኅበሩ እንዲርቁ ገፏቸው፤ በመጨረሻም ከድጋፍ ድርጅታችን ደንብና መመሪያ ውጪ ጣልቃ በመግባት በአባላቱ ሙሉ ተሳትፎና ሥነሥርዓት የተመረጠውን የአስተዳደር ቦርዳችንን አላውቅም፣ አልቀበልም በማለት ሌላ ተለጣፊ ቦርድ እንዲመረጥ የፅሑፍ መመሪያ ሰጥተዋል" ተብሏል። መግለጫው በመቀጠልም፣ "እቅዱ የመዐሕድ የጀርባ አጥንት ሆኖ የቆየውን አንጋፋውን የዋሺንግተንን የድጋፍ ድርጅት ያለአባላት መዐሕድን ያለደጋፊ ድርጅት አማራውን ደግሞ ያለመሪ ድርጅት ባዶውን እንዲቀሩ ለማድረግ የታለሙትን የቆየ እቅድ ተግባራዊ እያደረጉና ግብአተ መሬቱን እያጣደፉለት ሆኖ አግኝተነዋል።" በማለት ጠቁሟል።</p>

<p>"አቶ ኃይሉ ሻውል ዋሽንግተን በከረሙበት ወቅት የ20ኛው ክፍለ ዘመን የኢትዮጵያ አንድነትና ነፃነት ጠበቃ የነበሩትን የክቡር ፕሮፌሰር አስራት ወልደየስንና የአማራውን ስም ላለመጥራት ግዛት የነበረባቸው ሆነው አግኝተናቸዋል" ያለው ይህ መግለጫ በፕሮፌሰሩ ስም የተሰየመው የአስራት ድምፅ ራዲዮ አገልግሎታቶችን እንዲዘጋ አቶ ኃይሉ ትዕዛዝ መስጠታቸውን አውስቷል።</p>

<p>የድርጅቱ ልሣን ከሆነው አንድነት ጋዜጣ ላይ የፕሮፌሰሩ ፎቶግራፍ በመነሳቱ ማዘኑን የጠቆመው የዋሽንግተኑ መግለጫ አቶ ኃይሉ ዋሽንግተን በነበሩበት ወቅት "አባሎቻችንን ከፋፍለው እና ድርጅታችንን አመሳቅለው መሄዳቸው በመዐሕድ ታሪክ ውስጥ ትይቶ የማያውቅ አሳፋሪ ድርጊት ነው" ብሏል።</p>

<p>እንዲሁም ይህ የብቸኛ ዘመቻም የመላው አማራ ሕዝብ የእርዳታና የልማት ማኅበሩ የተመሠረተበትን አላማ ኢንዱስትሪ እንዲበተን፣ አማራው እንዳይደራጅ ተደራጅቶም ለወገኖቹ እንዳይደርስ ከጠላቶቹ ስውር አጀንዳ አማራጆችና በጥቅም ከተተበተቡ በራዦች የተላከ የብተና ሴራ መሆኑን ወገኖቻችን ሁሉ በአፅንኦት እንድትገነዘቡት እንፈልጋለን" በማለት የዋሽንግተኑ መግለጫ አሳስቧል።</p>

<p>ስለጉዳዩ የድርጅቱን ፕሬዚዳንት አቶ ኃይሉ ሻወል የጦማር ጋዜጣ ዝግጅት ክፍል ላቀረበላቸው ጥያቄ በሰጡት ምላሽ "ከየመንደሩ በሚመጣ ወረቀት መልስ የመስጠት ልምድ የለንም" ካሉ በኋላ "መግለጫውን ያወጣው የመላው አማራ ሕዝብ የእርዳታና የልማት ማኅበር መዐሕድ ያልተቀበለውና የተዘጋ ማኅበር ነው" ብለዋል።</p>

<p>በመቀጠልም "የማኅበሩ አባላትም ሕዝቡ ተሰብስቦ ከድርጅቱ ካስወገዳቸው 45 ቀናት የሆናቸው ግለሰቦች ናቸው" ያሉት አቶ ኃይሉ "ከእነዚህ ግለሰቦች ውስጥም ለድርጅቱ ሥራ አሜሪካ ተልከው ከድተው የቀሩት የመዐሕድ ምክትል ፕሬዚዳንት የነበሩት አቶ አሊ እንዲሪስ ናቸው።" በማለት ተናግረዋል።</p>

<p>"እኒህ ግለሰብ ደግሞ የድርጅቱ ኃላፊ በነበሩበት ወቅት ከምንታገለው ፓርቲ ጋር በማበር መዐሕድን ለማዳከምና ለማጥፋት ሲጥሩ የነበሩ መሆናቸውን ማንኛውም የመዐሕድ አባል የሚያውቀው ነው" ያሉት አቶ ኃይሉ በመታሰር ብቻ ታግለናል የሚሉና የድርጅቱን ገንዘብ በማባከንና የድርጅቱን ታጋዮች በማስወገድ ድርጅቱን በማዳከም የሚታወቁ ናችው" በማለት ገልፀዋል።</p>

<p>"ድርጅቱን በትነዋል" ስለሚባለው ጉዳይ አቶ ኃይሉ ሻወል ተጠይቀው በሰጡት ምላሽ "እኔ ከገባሁ የተበተነ ድርጅት አሰባሰብኩ እንጂ ድርጅት አልበተንኩም፤ ይህ የተባለውም ነገር ከእውነት የራቀ ነው" በማለት ውንጀላውን አጣጥለውታል።</p>

<p>"እኔ ወደዚህ ድርጅት ስመለስ እነፕሮፌሰር አስራት ከታሰሩና ከሞቱ በኋላ ይሄ ቤት ተዳክሞ እንደነበር የነበሩት የማዕከላዊ ኮሚቴ አባላት ያውቁታል" ያሉት አቶ ኃይሉ አሁን በየክፍለ ሀገሩ ቅርንጫፍ መስሪያ ቤቶች ተከፍተው ድርጅቱ በማንሰራራት ባለበት ሠዐት ይህን መናገርም የሚያስተዛዝብ ነው" ብለዋል።</p>

<p>አቶ ኃይሉ አያይዘውም "ብሔርተኝነት ይንገስ የሚሉና የኢትዮጵያን ሕዝብ ለመበታተን እንቅስቃሴ የሚያራመዱ ግለሰቦች የሚያናፍሱት አሉባልታ በመሆኑና እኛ ደግሞ የኢትዮጵያን ሕዝብ ብሔርተኝነት እንዲነግስባትየምንገፋፋ አይደለንም" ብለዋል።</p>

<p>" ለዚህ ደግሞ ቀደም ሲልም ቢሆን ሀገር አቀፍ ራዕይ ይዞ የተነሳው የመዐሕድ ስም መላው ኢትዮጵያ አንድነት ድርጅት ብለን ሰይመነው ዛሬ ይፋ እናደርገዋለን" በማለት ተናግረዋል።</p>

<p>"ወደመኢአድ ስሙን ስንቀይር ከየክልሉ አባሎቻችንን ጠርተን ቀኑን ሙሉ የፈጀ ስብሰባ አካሂደን ኢትዮጵያዊነት እና አንድነት ቅድሚያ እንሰጣለን በማለት መቶ በመቶ ደግፈውታል" ያሉት አቶ ኃይሉ "ምናልባት የአማራን ብሔርተኝነት የሚፈልጉ ብቻ ውሳኔውን ላይቀበሉት ይችላሉ" በማለትም ተናግረዋል።</p>

<p>በተመሳሳይ አቶ ኃይሉ አሜሪካ ስላለው የአስራት ድምፅ ራዲዮ ተጠይቀው በሰጡት ምላሽ "የተዘጋም የተከፈተም ራዲዮ የለም" ሲሉ ምላሽ ሰጥተዋል።</p>

<p>"ስለሆነም ይህን ወሬ የሚያናፍሱት በዋሽንግተን የሚገኝ ሌላ ተገንጣይ ቡድን ቢባል ይሻላል" በማለት ተናግረዋል።</p>

<p>በመዐሕድ የማዕከላዊ ኮሚቴ እና የአስመራጭ ኮሚቴ አባል አቶ አባይነህ ብርሃኑ በበኩላቸው አቶ ኃይሉን ከአሜሪካ ድረስ ያስመጣናቸው በልመና አምጥተናቸውና መርጠናቸው ያላፈርንባቸው መሪ ናቸው ብለዋል።</p>

<p>አቶ ኃይሉ ሻውል መዐሕድ ሲመሠረት የድርጅቱ ምክትል ፕሬዚዳንት ሆነው ሲሰሩ ቆይተው ሚያዚያ 20 ቀን 1986 በገዛ ፈቃዳቸው ከፓርቲው መሪነት መነሳታቸው የሚታወቅ ሲሆን ከፕሮፌሰር አሥራት ወልደየስ ዕረፍት በኋላ በተደረገላቸው ጥሪ መሠረት ወደ ፓርቲው ተመልሰው ድርጅቱን በፕሬዚዳንትነት እየመሩ መሆናቸው አይዘነጋም።</p>

<p>የፓርቲው የስም ለውጥ አስመልክቶ ዛሬ ነሐሴ 7 ቀን 1994 ከቀኑ 8:00 ሠዐት ጀምሮ በግሎባል ሆቴል ጋዜጣዊ መግለጫ እንደሚሰጥ ከድርጅቱ ከተገኘ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 7 ቀን 1994</a></p>

</body>
</html>	














