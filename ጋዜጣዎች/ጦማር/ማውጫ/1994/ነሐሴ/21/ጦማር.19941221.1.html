<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዘጠኝ ተቃዋሚ ፓርቲዎች የጋራ መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዘጠኝ ተቃዋሚ ፓርቲዎች የጋራ መግለጫ አወጡ</h1>


<p>የወቅቱ የኢትዮጵያ መንግሥት ገዥ ፓርቲ ኢሕአዴግ ጥንካሬውን ለመገምገም የማዕከላዊ ኮሚቴ ስብሰባ በጠራበት በአሁኑ ወቅት "ጠንካራ ናቸው" የሚባሉት ተቃዋሚ ፓርቲዎች ጐራ ለይተው የሚያደርጉት ውዝግብ እየቀጠለ እንደሚገኝ ከተለያዩ አቅጣጫዎች የሚደርሱ መረጃዎች በማመልከት ላይ ይገኛሉ። በሃገር ውስጥ ካሉት ተቃዋሚ ፓርቲዎች መሀከል አንዱና አንጋፋ የሆነው የመላው የመላው አማራ ሕዝብ ድርጅት (መዐሕድ) የጐሣ ፓለቲካነቱን መጠሪያ ቀይሮ ኅብረ ብሔራዊ አደረጃጀት መያዙን ተከትሎ የተፈጠረው ውዝግብ በወቅቱ በመኢአድ ፕሬዚዳንት በአቶ ኃይሉ ሻውልና በቀድሞው የመዐሕድ ተቀዳሚ ምክትል ፕሬዚዳንት በቀኛዝማች ነቅዐጥበብ በቀለ ቡድን መሀከል ተጠናክሮ ቀጥሏል።</p>

<p>ሌላኛው ተቃዋሚ ፓርቲ በሆነው በኢዴፓ ውስጥ ከቅርብ ጊዜ ወዲህ እየተፈጠረ የመጣው ውዝግብም በድርጅቱና ከፓርቲው እንዲባረሩ በተደረጉ አሥራ አንድ ሰዎች መሀከል የቃላት ምልልስና መወጃጀልን መፍጠሩን እንደቀጠለበት ይገኛል።</p>

<p>በሀገር ውስጥ ያሉት እነዚህ ተቃዋሚ ፓርቲዎችና አዲስ በተፈጠሩት አንጃዎች መሀከል መወዛገቡ በሚካሄድበት በአሁኑ ወቅት ዘጠኝ ተቃዋሚ ፓርቲዎች ደግሞ የኅብረት ጥሪ መግለጫ ሰሞኑን ከዋሽንግተን አሰራጭተዋል።</p>

<p>ሁሉም ተቃዋሚ ቡድኖች በጋራ የሚያወግዙት ገዥው ኢሕአዴግ ፓርቲ ደግሞ ባለፉት ቅርብ ዓመታት ውስጥ በመሀከሉ ተፈጥሮ የነበረውን ክፍፍል በአንፃራዊ ሁኔታ መረጋጋትን ያሳየ ከመስለ ወዲህ ድርጅታዊ ጥንካሬው በምን ደረጃ ላይ እንዳለ የሚገመግምና ድክመቶቹን ለይቶ በማውጣት ለሚቀጥሉት ዓመታት ተጠናክሮ እንዲጓዝ የሚያስችሉ ሐሳቦችን እንደሚያመነጭበት የታመነበትን ድርጅታዊ ጉባኤ ከዛሬ ነሐሴ 21 ቀን 1994 ጀምሮ ለአምስት ቀናት ያህል እንደሚያካሂድ ታውቋል።</p>

<p>"...የፖለቲካ ድርጅቶች እስከአሁን ያካሄዱት ትግል ያመረቃ ውጤት ሊያመጣ ካልቻለባቸው ምክንያቶች ዋነኛው በመካከላቸው የትግል አንድነት ፈጥረው የተባበረ ትግል ለማካሄድ ባለመቻላቸው ነው። የፖለቲካ ድርጅቶች ኃይላቸውን ባለማስተባበራቸው ወያኔ በተናጠል የሚካሄደውን ትግል ነጥሎ በመምታትና ትግሉን በማዳከም አምባገነናዊ አገዛዙን ለማስፈን ችሏል። የፖለቲካ ድርጅቶች የሚያካሂዱት ትግል ግቡን መትቶ የሕዝብ መብት እንዲረጋገጥና ዴሞክራሲያዊ ሥርዓት እንዲገነባ የፖለቲካ ድርጅቶች ኃይላቸውን ማስተባበር አለባቸው። ስማችን የፖለቲካ ድርጅቶች ከመቼውም ጊዜ በበለጠ ወቅቱ የኅብረት ትግልን የሚጠይቅ መሆኑን በመረዳት የፖለቲካ ድርጅቶች የጋራ እንቅስቃሴ ሊያደርጉ የሚችሉበት ሁኔታ ለማመቻቸት ባለፉት ጥቂት ወራት የተለያዩ ዝግጅቶች ስናደርግ ቆይተናል። የፖለቲካ ድርጅቶች በጋራ ሊንቀሳቀሱ የሚችሉት ልዩነታቸውን አስወግደውና አቻችለው በዋና ዋና የሀገራችን የፖለቲካ ጉዳዮች ላይ የጋራ ዓላማና አመለካከት ሲይዙ ነው። ይህን ተግባራዊ ለማድረግ ከሁሉም የፖለቲካ ድርጅቶች የተውጣጣ አዘጋጅ ኮሚቴ ተቋቁሞ ሁሉም የፖለቲካ ኃይሎች የሚሳተፉበት ጉባዔ እየተዘጋጀ ነው። የዚህ ጉባዔ ዋና ዓላማ የፖለቲካ ድርጅቶች በተለያዩ ጉዳዮች ላይ ግልፅ ውይይት አካሂደውና ስምምነት ላይ ደርሰው የሚቀጥለውን የትግል ስታራቴጂ በጋራ የሚቀይሱበትና በጋራ ለመንቀሳቀስ የሚያስችላቸው መርህ የሚነድፉበት ሁኔታ ለመፍጠር ነው። ይህ ጉባዔ እንደታቀደው ተካሄዶ የፖለቲካ ድርጅቶች ኃይላቸውን የሚያስተባብሩበት በአንድ አፍ የሚናገሩበትና በአንድ መንገድ የሚጓዙበት ሁኔታ ከተፈጠረ የሲቪክ ማህበራትን ታዋቂ ግለሰቦችን ባጠቃላይም ሰፋ ያለውን የኅበረተሰብ ክፍል አንቀሳቅሰው ባለው መንግሥት ላይ ጫና በመፍጠር በብሔራው ዕርቅ መንገድ ወደ ዴሞክራሲያዊ ሥርዓት ሽግግር ሊደረግ የሚችልበት ሁኔታ መፍጠር ይችላሉ። በወያኔ/ኢህአዴግ ሁኔታ መፍጠር ይችላሉ። በወያኔ/ኢሕአዴግ በኩል በብሔራዊ እርቅ መንገድ ለሰላማዊ ሽግግር በኩል በብሔራዊ እርቅ መንገድ ለሰላማዊ ሽግግር ፈቃደኛነቱ ባይኖር እንኳን የታቀደው የፖለቲካ ድርጅቶች የጋራ እንቅስቃሴ ሕዝባዊ ትግሉ ጥንካሬና ጉልበት ሰጥቶ ባጭር ጊዜ ውስጥ ሕዝባችን ድል ሊቀዳጅ እንደሚችል እናምናለን።</p>

<p>"ይህ የፖለቲካ ድርጅቶች ጉባዔ የተሳካ እንዲሆንና የታለመለትን ግብ እንዲመታ ሁሉም የፖለቲካ ድርጅቶች መሳተፋቸውን ወሳኝ ስለሆነ እስከአሁን በልዩ ልዩ ምክንያቶች በዝግጅቱ ተሳታፊ ያልሆኑ ድርጅቶች ተሳታፊ እንዲሆኑ ጥሪ እናደርጋለን።</p>

<p>ባለፉት አስራ አንድ ዓመታት በሥልጣን ላይ ያለው ቡድን ጥንካሬ አግኝቶ በኢትዮጵያ ሕዝብ ላይ አሰቃቂ ግፍና በደል ሊፈፅም የቻለው በፖለቲካ ድርጅቶች አንድነት መጥፋት ስለሆነ ባሁኑ ወቅት የፖለቲካ ድርጅቶች መሠረት ሰፊ የሆነ የጋራ እንቅስቃሴ ለማካሄድ ለምናደርገው ጥረት ኅብረተሰቡ በሁሉም መስክ ድጋፉን እንዲሰጠን የአደራ ጥሪያችንን እናስተላልፋለን።" ብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 21 ቀን 1994</a></p>

</body>
</html>	














