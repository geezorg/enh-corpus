<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሠላሳ ሦስቱ ተሸላሚ ጄኔራሎች ሃያ ዘጠኙ የኢሕአዴግ ታጋዮች የነበሩ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከሠላሳ ሦስቱ ተሸላሚ ጄኔራሎች ሃያ ዘጠኙ የኢሕአዴግ ታጋዮች የነበሩ ናቸው</h1>


<p>የኢሕአዴግ መንግሥት መከላከያ ሚኒስቴር ሜዳይ ከሸለማቸው ሠላሳ ሦስት ጄኔራል መኰንኖች መሀከል ሃያ ዘጠኙ የኢሕአዴግ ታጋዮች የነበሩ ሲሆን አራቱ ብቻ በኢሕአዴግ የትጥቅ ትግል ሳይሳተፉ ተሸላሚዎች ሆነዋል።</p>

<p>ከዚህም በተጨማሪ ከሃያ ዘጠኙ ተሸላሚ የኢሕአዴግ ጄኔራሎች መሀከል አሥራ አምስቱ የትግራይ ተወላጆችና የሕወሓት ተዋጊዎች የነበሩ መሆናቸውን ለማወቅ ተችሏል። በሜዳሊያው ሽልማት አሰጣጥ ሥነ ሥርዓት ላይ ሳይኖሩ ሽልማቱ የተሰጣቸው ሦስት ጄኔራል መኰንኖች ሜጀር ጄኔራል ዓለምሸት ደግፌ፣ የወቅቱ የአየር ኃይል ጠቅላይ አዛዥ፣ ብርጋዴር ጄኔራል አደም መሀመድና ብርጋዴር ጄኔራል መስፍን አማረ ናቸው።</p>

<p>ከሃያ ዘጠኙ የኢሕአዴግ ሠራዊት አባል ጀኔራሎች መሀከል ብ/ጄ ገብራት አየለ፣ ስዩም ሀጐስ፣ ተክላይ አሸብር፣ አብርሃ ወ/ማርያም፣ ምግባይኃይሉ፣ ገብረ እግዚአብሔ መብራህቱ፣ ገዛኢ አበራ፣ ሰዓረ መኰንን፣ ሀለፎም ዓለሙ፣ አብርሃ አረፈ፣ ዮሀንስ ገብረመስቀል፣ ታደሰ ወረደ፣ ብርሃነ ነጋሽና ሌተናል ጄኔራል ሳሞራ የኑስ ናቸው።</p>

<p>የትግል ተሳትፎ የአገልግሎት ሪቫን ሜዳይ ካገኙት ጄኔራሎች መሀከል ባለአምስት ሪቫን በማግኘት ቅድሚያ የያዙት ብ/ጄ ካሳ ደሜ ናቸው። ለሜዳይና ኒቫን ኮሚቴ ቅርብ ከሆኑ ወገኖች የተገኘው መረጃ እንደሚያስረዳው አንድ የአገልግሎት ሪቫን ማለት አምስት የአገልግሎት ዓመታትን ይወክላል። የኢሕአዴግ መንግሥት ለሥልጣን እንዲበቃ ከፍተኛ የውጊያ አመራር ከሰጡት መሀከል ከአቶ መለስ አቋም ጋር አንድ ባለመሆናችው ከውትድርና አገልግሎት ውጪ ሆነው ያለጊዜያቸው በፖለቲካዊ ምክንያት ብቻ በጡረታ የተገለሉት ሌተናል ጄኔራል ፃድቃን ገብረ ትንሳኤና የኢሕአዴግ አየር ኃይል አዛዥ የነበሩት ሜ/ጄ አበበ ተክለኃይማኖት በዚህ ሽልማት ውስጥ አለመካተታቸው ሽልማቱ የአገልግሎት ሳይሆን ለበላይ ኃላፊዎች ታማኝየመሆን ስጦታ መሆኑን ታዛቢዎች ተናግረዋል።</p>

<p>ከዚህ ሌላ የአየር ኃይል አባል የነበሩትና ኤርትራ ውስጥ ተመትተው ወድቀው በሻዕቢያ እጅ ያሉት ኰሎኔል በዛብህ ጴጥሮስ ለአውደ ውጊያ ጀግንነት ተሳትፎ ተሸላሚ አለመሆናቸውና ሌሎችም የላቀ ወታደራዊ ጀግንነትየፈፀሙ የሠራዊት አባላት እንዲቀሩ ማድረግ ሽልማቱ በፖለቲካ ታማኝነት መለኪያ እንጂ በእውነተኛ ወታደራዊ ግዳጅ አወጣጥ ብቻ አለመሆኑንም የሚናገሩ አስተያየት ሰጪዎች በርካታ ናቸው።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 11 ቀን 1994</a></p>

</body>
</html>	














