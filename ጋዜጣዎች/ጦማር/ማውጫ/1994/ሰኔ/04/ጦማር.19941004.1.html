<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ከኢሕአዴግ ጋር ስለመደራደር የሚያውቁት ነገር የለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚዎች ከኢሕአዴግ ጋር ስለመደራደር የሚያውቁት ነገር የለም</h1>


<p>ከቅርብ ጊዜ ወዲህ የኢሕአዴግ ተቃዋሚዎች፣ ከኢሕአዴግ ጋር ሊደራደሩ እንደሆነ ተደርጐ እየተነገረ ስላለው ነገር በሀገር ውስጥ ያሉ ተቃዋሚዎች የሚያውቁት ነገር እንደሌለ ለጉዳዩ ቅርበት ያላቸው ምንጮች ገልፀዋል።</p>

<p>ስማቸው እንዲገለፅ ያልፈለጉ የተቃዋሚ ፓርቲ ኃላፊዎች በጉዳዩ ላይ እንደተናገሩት፣ አንዳንድ በግል ፍላጐታቸው የተነሳሱ ፈረንጆች የገዥውን ፓርቲ መሪዎችና አንዳንድ ከገዥው ፓርቲ ጋር ቀረቤታ ያላቸውን መንግሥታዊ ያልሆኑ ድርጅቶችን በመጠቀም ተቃዋሚዎችና ገዥው ፓርቲ እንዲቀራረቡ ለማድረግ ጥረት ከጀመሩ ቆይተዋል።</p>

<p>ከኤርትራ ጦርነት ፍፃሜ በኋላ ጥረት የጀመሩት ፈረንጆች ኢሕአዴግ በሀገር ውስጥም ሆነ በውጪ ሀገር ያሉትን፣ በትጥቅ ትግል ላይ ያሉትንም ሆነ በሠላማዊ ትግል ላይ ያሉትን በአንድ ላይ አገናኝቶ ማነጋገር አስፈላጊ መሆኑን ቢፈልጉም፣ የሕወሓት ሰዎች ግን ውጪ ያሉትን ለብቻ ሀገር ውስጥ ያሉትን ደግሞ ለብቻ ለማነጋገር በመፈለጋቸው የፈረንጆች ሀሳብ ሳይሳካ እንደቀረ ይነገራል። </p>

<p>በሌላ በኩል ደግሞ ከሃገር ውጪ ካሉት ድርጅቶች መሀከል የተወሰኑት ከሌሎች ጋር በአንድ ጠረጴዛ ዙሪያ ለመነጋገር ፈቃደኝነት ባለማሳየታቸው በተለይም በኦሮሞ ነፃነት ግንባርና በኢሕአፓ መሀከል ባለው አለመግባባት የተነሳ መቀራረቡ ሊሳካ አልቻለም የሚሉ ወገኖች አሉ። እንደእነዚህ ወገኖች ተጨማሪ አገላለፅ በውጪ ያሉት ተቃዋሚ ኃይሎች ሀገር ውስጥ ካሉት ጋር በጋራ ሆነው ከኢሕአዴግ ጋር ለመነጋገር የማይፈቅዱበት ምክንያት በሀገር ውስጥ ያሉት ለስላሳ አቋም በመያዝ ከኢሕአዴግ ጋር ሥልጣንን ወደመካፈል የሚወስደውን አቅጣጫ ሊይዙ ይችላሉ የሚል ፍርሃት በመኖሩ ነው።</p>

<p>በዚህ በተቃዋሚዎችና በገዥው ፓርቲ መሀከል መኖር በሚገባው መቀራረብ ላይ ሁሉም ተቃዋሚዎች ፍላጐት ቢኖራቸውም፣ ተቃዋሚዎች ራሳቸው እርስ በእርስ ተግባብተው አንድ አቋም መያዝ እስካልቻሉ ድረስ ከኢሕአዴግ ጋር የሚያደርጉት ንግግር ውጤታማ ሊሆን እንደማይችል ታዛቢዎች ይናገራሉ።</p>

<p>በአጠቃላይ እ.ኤ.አ በ2005 ለሚደረገው አጠቃላይ ምርጫ የተቃዋሚዎችን ተሳትፎ በተመለከተ ምን አይነት ሥራ በመሠራት ላይ እንዳለ ለማወቅ ጉጉት ካላቸውና በዚህም ላይ እየሠሩ ካሉት ግለሰቦች ጥረት ባሻገር እስከአሁን ድረስ ለማንኛውም ተቃዋሚ ፖርቲ በይፋ የቀረበ የድርድር ጥያቄ እንደሌለ ለማረጋገጥ ተችሏል።</p>

<p>ይህ በዚህ እንዳለ ብሔራዊ እርቅን በማምጣቱ አስፈላጊነት ላይ እምነት ያለውና በአጠቃላይ ብሔራዊ እርቅ ላይ ከኢሕአዴግ ጋር ለመነጋገር ክፉ አለመሆኑን የሚያምነው ኢዴፓ በያዝነው ሰኔ ወር መጨረሻ ወደሰሜን አሜሪካ ሦስት አባላት ያሉት ልዑካኑን በመላክ እዚያ የሚገኙትን ኢትዮጵያዊያን ለማነጋገርና በሰሜን አሜሪካ የድጋፍ ኮሚቴዎችን ለማደራጀት የሚያስችለውን ሥራ ለመሥራት የጥሪ ደብዳቤዎችን በመጠባበቅ ላይ እንደሚገኝ የፓርቲው ምንጮች ለጦማር ጋዜጣ ገልጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 4 ቀን 1994</a></p>

</body>
</html>	














