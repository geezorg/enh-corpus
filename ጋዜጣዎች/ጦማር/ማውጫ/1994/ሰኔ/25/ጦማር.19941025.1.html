<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአቶ መለስ አገዛዝ የኢትዮጵያን መሬት አሳልፎ በመስጠት እየተወነጀለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአቶ መለስ አገዛዝ የኢትዮጵያን መሬት አሳልፎ በመስጠት እየተወነጀለ ነው</h2>


<p>ኢጣሊያ በኃይል ከኢትዮጵያ የቀማችውንና በታሪክም ሆነ በሕግ የኢትዮጵያ መሆን የሚገባቸው መሬቶች በግልግል ዳኞች ውሳኔ መሠረት ለሁለተኛ ጊዜ ከኢትዮጵያ እንዲቀሙ መደረጋቸው ሀገሪቱን እየገዛ ካለው ሕወሓት/ ኢሕአዴግ የተለዩት አባላት ገለፁ።</p>

<p>የሕወሓት ምክትል ሊቀመንበር በነበሩት በአቶ ተወልደ ወልደማርያም የሚመራው ቡድን የድንበሩን ጉዳይ አስመልክቶ ሪፖርተር ለተባለው መፅሔት እንደገለፁት ታሪካዊ ቦታዎቹ ለሻዕቢያ ሊሰጡ የቻሉት "የቤተመንግሥት ቡድን" የተባለውና በአቶ መለስ ዜናዊ የሚመራው አካል ለግልግል ዳኝነቱ ባቀረበው የመከራከሪያ ነጥብ ደካማነት ነው ብሏል። </p>

<p>እንደአቶ ተወልደ ቡድን አገላለፅ የኢትዮጵያ መሬት ከሆኑት ውስጥ ባይጉንዲ፣ አወጋሮ፣ ሽላሎና ሸሸቢት በ1902 ውል ይታይ እንኳን ቢባል ለኢትዮጵያ መሆን ሲገባቸው ለኤርትራ እንዲሆኑ ተደርገዋል።</p>

<p>እነዚህ መሬቶች ሙሉ በሙሉ የኢትዮጵያ ቢሆኑም የኢጣሊያ መንግሥት በወቅቱ በነበረው ከፍተኛ የኃይል ሚዛን አማካኝነት በኃይል ይዞት እንደነበር ጠቅሰው በኃይል ከያዙት ውጭ ኢጣሊያ ከኢትዮጵያዊያን ጋር ያደረገችው ምንም ዓይነት ውልም ሆነ ስምምነት የለም ካሉ በኋላ ባድመ ከተማም ለኤርትራ እንዲሆን ተደርጓል ተብሏል።</p>

<p>እንደ ጽሑፉ ገለፃ የሽራሮ ምዕራብ አቅጣጫ ኢትዮጵያ ስታስተዳድረው የነበረው ከ30 ኪ.ሜ የማያንስ መሬት እንዲሁም ከቶምሳ ወደ ሰሜን አቅጣጫ እስከሸሸቢት ወንዝ ድረስ የሚዘልቅ ከ28 ኪሎ ሜትር በላይ የሆነ መሬት ለባዕድ/ ለኤርትራ እንዲሰጥ ተደርጓል።</p>

<p>ከሽራሮ ከተማም በስተምዕራብ በግምት 800 ካሬ ኪ.ሜትር የማያንስ መሬት ለኤርትራ የተሰጠ መሆኑን ጠቁመው ይኸው መሬት በውስጡ አዲፀፀር፣ ዲቺናማና እና መኩቲን የሚያካትት ሲሆን መሬቱም የግጦሽ መሬት እንደሆነም ገልፀዋል።</p>

<p>ከዚህም ሌላ የእነመለስ ቡድን ከገመሀሎ በስተምዕራብ የሚገኘው ደምቦመንጐል ዴዳእና ቡምቦት ለጠላት/ ለኤርትራ እንዲሰጥ አድርገዋል።</p>

<p>ባድመ አካባቢ ብለን የምንጠራው የባድመን ከተማ ጨምሮ በኢትዮጵያ መስተዳድር ሥር የነበረው ሰሜናዊና ሰሜናዊ ምዕራብ ከ100 ካሬ ሜትር የማያንስ መሬት ለኤርትራ እንዲሆን ተደርጓል።</p>

<p>ከዚህም ሌላ ፆረና፣ ፎርቶና እና ካርዶናና ሌሎችም ተመሳሳይ ቦታዎች የአጋሜና የኢሮብ ሕዝብ የሚኖርባቸው የገጠር ቀበሌዎችን ጨምሮ (ምኩያም፣ ማርታቀበሌ ፣ ዓጋዓጠርቅና፣ ምድርርባ ሶቢያ) ለባዕድ እንዲሰጡ ተወስኗል።</p>

<p>የኤርትራ መንግሥት ከዚህ በፊት የእርሱ ሆነው የማያውቁ መሬቶችን እንዲያገኝ ከተደረገው መሀከል የጨው ኃይቁንም የሚጨምር ሲሆን በቡሬና በዛላምበሳ በኩልም ብዙ ኪ/ሜትሮች እንዲያገኙ ተደርጓል ብለዋል።</p>

<p>የእነተወልደ ፅሑፍ አፅንኦት የሰጠው የመለስ ቡድን የራሱ የሆኑትን መሬቶች ለጠላት/ ለኤርትራ አሳልፎ ከመስጠቱም በላይ በ1900 መሠረት እንኳን ይገባኛል ብሎ ጥያቄ ያቀረበባቸው አንዳንድ ቦታዎች እነዚሁም ቦታዎች ለኢትዮጵያ እንደሚገቡ እያወቀ ከ100 ዓመት በኋላ አስተዳድረናቸው ስለማናውቅ ለኤርትራ ቢሰጡ አንቃወም የሚል ምስክርነት በመስጠቱ ፆረና፣ ፎርቶካርዶና፣ መነኩስይቶና ጉናጉና ለጠላት/ ለኤርትራ እንዲወሰኑ ምስክርነት መስጠቱ በአንድ በኩል ይገባኛል፤ በሌላ በኩል የሚል በጣም የሚያስገርምና የተሳከረ ሀገርን የሚጐዳ ክርክር በመንግሥት ታሪክ ውስጥ ለመጀመሪያ ጊዜ የቀረበ ነው በማለት ጠቅሰዋል።</p>

<p>በመጨረሻም ቡድኑ ሲገልፅ የኢትዮጵያ ሕዝብ በደምና አጥንቱ ዳር ድንበሩን አስከብሮ እያለ በሰላማዊ ድርድር ሽፋን ውጤቱ እንዲህ አሳፋሪ እንዲሆን መደረጉ እንዳሳዘናቸው ገልፀው የአሁኑ ውሳኔ ኢጣሊያ በኃይል ነጥቃ የወሰደችው ሰፊ የኢትዮጵያ መሬት እንደ አዲስ ለሁለተኛ ጊዜ "በሕጋዊ ምክንያት" እንዲወሰድብን ከማድረጉም በላይ አሁንም ድረስ በኢትዮጵያ መስተዳድር ሥር ያለውን ሰፊ መሬት ለባዕድ ተላልፎ እንዲሰጥ እነመለስ ለውሳኔ ሰጪዎቹ ምቹ ሁኔታ የፈጠሩ በመሆናቸው ሊጠየቁበት ይገባል ብለዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 25 ቀን 1994</a></p>

</body>
</html>	














