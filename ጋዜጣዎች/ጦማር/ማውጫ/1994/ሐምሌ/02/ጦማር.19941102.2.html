<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእንግሊዝ ኤምባሲ ኢሕአዴግና ተቃዋሚዎችን ማገናኘቱ ተሰማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእንግሊዝ ኤምባሲ ኢሕአዴግና ተቃዋሚዎችን ማገናኘቱ ተሰማ</h2>


<p>አዲስ አበባ የሚገኘው የእንግሊዝ መንግሥት ኤምባሲ ባለፈው ሐሙስ ሴኔ 27 ቀን 1994 ምሽት የኢሕአዴግና የተቃዋሚ ፓርቲ ተወካዮችን በማገናኘት ማወያየቱን ለጉዳዩ ቅርበት ያላቸውን ምንጮች የተጠቀሱ ዘገባዎች ይፋ አድርገዋል።</p>

<p>ለአሥራ አራት የኢሕአዴግ ሰዎችን ለአራት የተቃዋሚ ፓርቲ ተወካዮች በስም ዝርዝር በተደረገው ጥሪ መሠረት ከኢሕአዴግ ወገን አቶ አባይ ፀሐዬ፣ አቶ ዳዊት ዮሐንስ፣ ወይዘሮ ነፃነት አስፋውና የኦሮሚያ ክልላዊ መንግሥት ምክር ቤት ፕሬዚዳንት አቶ ጁነዲን ሳዶ የሚጠቀሱ ናቸው።</p>

<p>ከተቃዋሚዎች ወገን ክቡር አቶ ኃይሉ ሻውል የመላው አማራ ሕዝብ ድርጅት ፕሬዚዳንት፣ ክቡር ዶክተር በየነ ጴጥሮስ የአማራጭ ኃይሎች ምክር ቤት ሰብሳቢ ዶክተር አድማሱ ገበየሁ የኢዴፓ ፕሬዚዳንትና አቶ ልደቱ አያሌው የኢዴፓ ዋና ፀሐፊ ይገኙበታል ተብሏል።</p>

<p>በእራት ግብዣው ላይ የተደረገው ውይይት ካካተታቸው ታዋቂ ሰዎች መሀከል ክቡር አቶ በድሩ አደም እና የብሔራዊ ምርጫ ቦርድ ዋና ፀሐፊ አቶ አሰፋ ብሩም እንደሚገኙበት ተመልክቷል።</p>

<p>ለጉዳዩ ቅርበት ካላቸው ወገኖች እንደተሰማው ተጨማሪ መረጃ ከኢሕአዴግ ወገን ከተጠሩት መሀከል አቶ አባይ ፀሐዬና አቶ ጁነዲን ሳዶ ያልተገኙ ሲሆን ከተቃዋሚዎች በኩል ዶክተር አድማሱ ገበየሁ አቶ ልደቱ አያሌው አሜሪካ በመሄዳቸው በሥነ ሥርዓቱ ላይ እንዳልተገኙ ለማወቅ ተችሏል።</p>

<p>በዚህ የእራት ግብዣ ውይይት ላይ የተካፈሉ አንድ ሰው ለጦማር ጋዜጣ ዘጋቢ እንደገለጡት ጥሪው የተደረገው በግለሰብ ደረጃ ነው። በውይይት ደረጃም ተጋባዦች በግል እያነሱ ከተነጋገሩት ውጪ እንደአጀንዳ ሆኖ የተነሳ ነገር አልነበረም።</p>

<p>ሌሎች ወገኖች ደግሞ የእራት ግብዣው ዓላማ አጋጣሚውን በመጠቀም በሚቀጥለው ምርጫ ላይ መደረግ ስላለበት ጉዳይ ሐሳብ መለዋወጥ እንዲቻል ነው ብለዋል። በእራት ግብዣው ላይ እንዲገኙ ያልተደረጉት የኦሮሞ ብሔራዊ ኮንግረስ ሊ/መንበር ዶክተር መረራ ጉዲና ስለሁኔታው ተጠይቀው ከአምባሳደሩ ጀምሮ የእንግሊዝ ኤምባሲ ባለ ሥልጣናትን እንደሚያውቁት ገልጠው ስለ እራት ግብዣው ሆነ ስለውይይት የሚያውቁት ነገር እንደሌለ ተናግረዋል።</p>

<p>የእንግሊዝ መንግሥት የኦሮሞ ድርጅቶችን ባላሳተፈ ሁኔታ ተቃዋሚዎችን ከኢሕአዴግ ጋር የማደራደር ፍላጐት አድሮበት ግንኙነቱን አመቻችቶ እንደሁ የተጠየቁት ዶክተር መረራ ነገሩ እውነት ከሆነ የእንግሊዝ ኤምባሲ ባለሥልጣናት የእብድ ገላጋይ ባይሆኑ እንደሚመረጥ ገልጠዋል።</p>

<p>በመቀጠልም "ዞሮ ዞሮ የኦሮሞ ሕዝብን መሪዎች የሚመርጠው የኦሮሞ ሕዝብ እንጂ የእንግሊዝ ኤምባሲ ባለሥልጣናት እንዳልሆኑ ስለምናውቅ አንጨነቅበትም" ብለዋል።</p>

<p>ዶክተር መረራ በተጨማሪ በሰጡት አስተያየት ምንም ተባለ ምን የኦሮሞ ሕዝብን መብት የማያስከብር ሥርዓት ዘላቂ ሠላምና መረጋጋትን በኢትዮጵያ ምድር መፍጠር እንደማይቻለው ገልፀው፣ የኦሮሞ ሕዝብ ብሔራዊ መብቱንና ክብሩን መልሶ ለመጐናፀፍ በሌሎች ሳይሆን በራሱ ተማምኖ ትግሉን መቀጠል እንዳለበት ጥሪ አስተላልፈዋል።</p>

<p>ስለእራት ግብዣው ሆነ ስለውይይቱ ከእንግሊዝ ኤምባሲ የተሰጠ ይፋ መግለጫ የለም።</p>

<p>ይህ በዚህ እንዳለ የኢትዮጵያን ዴሞክራሲያዎ ፓርቲ (ኢዴፓ) የፊታችን እሑድ ሐምሌ 7 ቀን 1994 በጐንደር ከተማ ሕዝባዊ ስብሰባ እንደሚያደርግ ከጽ/ቤቱ የተገኘው መረጃ አመልክቷል። ፓርቲው ቀደም ሲል ባወጣው መርሀ ግብር መሠረት ከጐንደር ቀደም ብሎ ስብሰባ ለማድረግ የፈለገው በጅማ ከተማ ቢሆንም፣ ጅማ ከተማ የሚገኘው ጊቤ አዳራሽ መከላከያ ሠራዊት ስለሠፈረበት የስብሰባ አገልግሎት መስጠት ማቆሙን መረጃው ደርሶት መሆኑን አንድ የፓርቲው ከፍተኛ የሥራ ኃላፊ ተናግረዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 2 ቀን 1994</a></p>

</body>
</html>	














