<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከመንግሥት ከፍተኛ ትምህርት ተቋማት የሚመረቁትን የትምህርት ወጪ የሚያስከፍል ሕግ ሊወጣ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከመንግሥት ከፍተኛ ትምህርት ተቋማት የሚመረቁትን የትምህርት ወጪ የሚያስከፍል ሕግ ሊወጣ ነው</h2>


<p>በመንግሥታዊ የከፍተኛ ትምህርት ተቋማት ውስጥ የሚማሩ ተማሪዎች ሁሉ ለትምህርታቸው፣ ለሥልጠናቸውና በትምህርትና ሥልጠናው ላይ በሚቆዩበት ወቅት ለተሰጣቸው አገልግሎት የሚወጣውን ወጪ እንዲከፍሉ የሚያስገድድ ረቂቅ አዋጅ በትምህርት ሚኒስቴር ተዘጋጅቶ መውጣቱ ታውቋል።</p>

<p>ትምህርት ሚኒስቴር ባዘጋጀው "የከፍተኛ ትምህርት ተቋማት ረቂቅ አዋጅ" ላይ እንደተመለከተው፣ ተማሪዎቹ መንግሥት ያወጣባቸውን ወጪ የሚከፍሉት ትምህርታቸውን ጨርሰው ወደ ሥራ ሲሰማሩ ከሚያገኙት ገቢ ተከፋይ በሚሆን ታክስ ወይንም ግብር መልክ ነው። ይህ የግብር ስብሰባ የሚከናወነው ምሩቁን በሚቀጥረው መሥሪያ ቤት አማካይነት እንደሚሆንም ሰፍሯል።</p>

<p>ምሩቁን የሚቀጥረው መሥሪያ ቤትም ግብሩን ሰብስቦ ወደመንግሥት ካዝና ገቢ ካላደረገ አግባብ ባላቸው የሀገሪቱ ሕጐች፣ በወንጀለኛ መቅጫ ሕጐች መሠረት በወንጀል እንደሚጠየቅም በረቂቅ አዋጁ ረቂቅ ላይ ተገልጧል።</p>

<p>በዚሁ ረቂቅ አዋጅ አንቀፅ 90 ቁጥር አራት ንዑስ ቁጥር "ሐ" ላይ እንደተመለከተው ምሩቁ የሚከፍለው ገንዘብ በትምህርቱና በሥልጠናው ወቅት ወጪ የተደረገበትን የገንዘብ መጠን ብቻ ሳይሆን ገንዘቡ የሚያስገኘውን ወለድም ጭምር ሊሆን እንደሚችል ተመልክቷል።</p>

<p>ይህ "ወጪን መጋራት" በሚል ምክንያት የሚደረገው የመክፈል ግዴታ በተለየ መልኩም ሊፈፀም በሚችልበት ሁኔታ ላይ መንግሥት የተለያዩ ሁኔታዎች እንደሚያመቻች በረቂቅ አዋጁ ላይ የተመለከተ ሲሆን ለዝርዝር አፈፃፀሙ ደንቦችና መመሪያዎች እንደሚወጡም ተገልጿል።</p>

<p>የመንግሥት ከፍተኛ ትምህርት ተቋማት "ዩኒቨርስቲ፣ ኰሌጅና ኢንስቲትዩት" ተብለው እንደሚጠሩ ያስቀመጠው ይህ ረቂቅ አዋጅ፣ በአንቀፅ ስምንት ሥር አንድ ከፍተኛ የትምህርት ተቋም ዩኒቨርስቲ ለመሆን ማሟላት ይገባቸዋል ያለውን መመዘኛ ዘርዝሯል። በዚህም መሠረት አንድ የከፍተኛ ትምህርት ተቋም ዩኒቨርስቲ ደረጃ ከማግኘቱ በፊት የሚከተሉት ቅደመ ሁኔታዎች መሟላት አለባቸው።</p>

<p>ሀ/ በተቋሙ ውስጥ ያሉት የመደበኛ ተማሪዎች ቁጥር ከሁለት ሺህ ያላነሰ መሆን አለበት<br/>
 ለ/ የከፍተኛ ትምህርት ተቋሙ ሥልጠናውን የሚሰጠው በዲግሪ ደረጃ የሆነ እንደሆነ የአካዳሚክ ሠራተኞቹ የትምህርት ደረጃ ስብጥር ቢያንስ 30 በመቶ ፒ.ኤች.ዲ ወይም ተመጣጣኝ ዲግሪ ያላቸው፣ 50 በመቶ የማስተርስ ዲግሪ ያላቸው፣ እና 20 በመቶ የመጀመሪያ ዲግሪ ያላቸው መሆን አለበት።<br/>
 ሐ/ ተቋሙ በተለያዩ ሙያዎችና የሥልጠና መርሃ ግብሮች ትምህርትና ሥልጠና የሚሰጥ መሆን አለበት።<br/>
 መ/ ተቋሙ አስፈላጊ የሆኑ የማስተማሪያ መሣሪያዎች፣ የመማሪያ ክፍሎች፣ ቤተ ሙከራዎች፣ ላቦራቶሪዎችና ቤተመፅሐፍት ያሉት መሆን አለበት በማለት ዘርዝሯል።</p>

<p>ይህ በ108 አንቀጾች የተከፈለው ረቂቅ አዋጅ በቅርቡ ለሚኒስትሮች ምክር ቤት ቀርቦ በመጪው የ1995 ዓ.ም የሥራ ዘመን በሕዝብ ተወካዮች ምክር ቤት ይፀድቃል ተብሎ ይጠበቃል። ረቂቅ አዋጁ እስከአሁን ለሚኒስትሮች ምክር ቤትም ሆነ ለሕዝብ ተወካዮች ምክር ቤት አለመቅረቡን የረቂቅ አዋጁን ሰነድና መረጃውን የሰጡን የትምህርት ሚኒስትር ምንጮቻችን ገልፀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 16 ቀን 1994</a></p>

</body>
</html>	














