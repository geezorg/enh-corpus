<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ረሀብ ጉዳይ የዓለም ምግብ ፕሮግራም ስጋት ውስጥ ገብቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ረሀብ ጉዳይ የዓለም ምግብ ፕሮግራም ስጋት ውስጥ ገብቷል</h2>


<p>በአሁኑ ወቅት አስቸኳይ የሕይወት አድን የምግብ እርዳታ ከሚያስፈልጋቸው 5. ሚሊዮን ኢትዮጵያዊያን በተጨማሪ በሚቀጥለው ዓመትም የዝናብ እጥረት ወደሌሎች አካባቢዎች ሊዛመት ስለሚችል ከአሁን የባሰ አደጋ እንደሚመጣ የዓለም የምግብ ፕሮግራም አመልክቷል።</p>

<p>ድርጅቱ በቅርቡ ባወጣው ዘገባ እንደገለፀው በተለምዶ ጥሩ የመኸር ዝናብ በሚያገኙ አካባቢዎች በዘንድሮው ዓመት የመጀመሪያዎቹ ስድስት ወራት የተመዘገበው የዝናብ ሁኔታ ባለፉት ዓመታት ከተመዘገበው የዝናብ ሁኔታ በእጅጉ የቀነሰ በመሆኑ በመጪው ዓመት ከዘንድሮ የከፋና የተስፋፋ የምግብ እጥረት በሀገሪቱ ሊኖር ይችላል።</p>

<p>ሌላው የድርጅቱ ሥጋት በአሁኑ ወቅት በእጅ የሚገኘው 115,00 ቶን እህል ሲሆን ይህ የእህል መጠን ለረሀብተኞቹ የሕይወት ማሰንበቻ እየተቆነጠረ ተሰጥቶ ለነሐሴና ለመስከረም ወር ብቻ የሚበቃ መሆኑ ነው። አሁን በእጅ ያለው ምግብ ካለቀና ከጥቅምት ወር 1995 እስከ መጋቢት ወር 1995 የሚያስፈልገው 100,00 ቶን ምግብ በወቅቱ ካልደረሰ ብዙ ቁጥር ያለው ረሀብተኛ ወደእልቂት ያመራል። ይህም ብቻ ሳይሆን በእነዚህ የዝናብ እጥረት በተከሰተባቸው አካባቢዎች እስከመጪው መስከረም ወር ድረስ በዝናብ እጥረት በእነዚህ በችግር በተጠቁት አካባቢዎች የሰውም ሆነ የእንሰሳት ዘር ሊቆይበት እንደማይችል የድርጅቱ ሪፖርት አሳስቧል።</p>

<p>በተያያዘ ዜና የድርቁና የረሀቡ አደጋ ከአዲስ አበባ በስተምሥራቅ 180 ኪሎ ሜትር ላይ በሚገኙት በወለንጪቲና በመተሀራ አካባቢ በውኃ እጥረት ምክንያት በርካታ ቁጥር ያላቸው የጋማና የቀንድ ከብቶች ሜዳ ላይ ወድቀው እንደሚታዩ የዓይን ምክስሮች ገልጠዋል።</p>

<p>ከዚህ በተጨማሪ ለሥራ ጉዳይ በአካባቢው የነበረው የጦማር ዘጋቢ ያነጋገራቸው የአካባቢው ነዋሪዎች ከአሁን ቀደም በየሁለት ዓመቱና በየሦስት ዓመቱ የዝናብ እጥረት መከሰቱ የተለመደ ቢሆንም ዘንድሮ የተከሰተው ከሌላ ጊዜው የተለየ ነው። በዚህ ልዩ ሁኔታ የተነሳ የአካባቢው ነዋሪዎች ለስደት ከመዳረጋቸውም በላይ ቤተሰብ እየተበታተነ ነፍሱን ለማዳን በየአቅጣጫው መሠማራቱን ይዟል።</p>

<p>ድርቁና ረሀቡ ባስከተለው ችግር ምክንያትም ነፍሳቸውንና ጥቂት ከሞት የተረፉ ከብቶቻቸውን ይዘው ሲጓዙ በሚፈጠረው የብሔረሰብ ለብሔረሰብ ግጭት የሰው ሕይወት በመጥፋት ላይ እንደሚገኝ ነዋሪዎቹ ለዘጋቢው ገልጠዋል።</p>

<p>በዚህ ሰሞን በተገኘው መረጃ መሠረት በአንዳንድ በድርቁ በተጐዱ አካባቢዎች ዝናብ መጣል ቢጀምርም የእርሻ በሬዎቻቸው አልቀው፣ ቤተሰቡም በየአቅጣጫው በመበታተኑ ለሚቀጥለው አንድ ዓመት እርዳታ ጠባቂ ለመሆን እንደሚገደዱ ተናግረዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 23 ቀን 1994</a></p>

</body>
</html>	














