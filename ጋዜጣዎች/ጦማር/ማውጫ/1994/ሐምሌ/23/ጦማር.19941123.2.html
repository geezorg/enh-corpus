<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዊድን ለኢትዮጵያ የምትሰጠውን የትምህርት ዕድል ልታቋርጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስዊድን ለኢትዮጵያ የምትሰጠውን የትምህርት ዕድል ልታቋርጥ ነው</h2>


<p>በስዊድን ዩኒቨርስቲ ለሁለተኛ ድግሪያቸው ትምህርታቸውን ሲከታተሉ ከቆዩት 16 የደን ሳይንስ ተመራማሪ ኢትዮጵያዊያን መሀከል ዘጠኙ ወደሀገር ቤት ላለመመለስ ወስነው ከዩኒቨርስቲው መሠወራቸውን ከስቶክሆልም የተሰራጨው ዜና አመልክቷል።</p>

<p>ለሦስት ወራት የተሰጣቸውን ትምህርት ተከታትለው ወደኢትዮጵያ በመመለስ በወንዶገነት የደን ኮሌጅ ውስጥ እየሠሩ ለመቆየት ሐምሌ 11 ቀን 1994 ወደ አዲስ አበባ ከሚደረገው ጉዞ ከጠፉት ዘጠኙ ተማሪዎች መሀከል ይህ ዜና እስከተጠናቀረበት ጊዜ ድረስ አንዱ ብቻ የፖለቲካ ጥገኝነት የጠየቀ ሲሆን ስምንቱ ግን የት እንደደረሱ አልታወቀም።</p>

<p>ተማሪዎቹ ይማሩበት የነበረው ዩኒቨርስቲ በልማት ወደኋላ ከቀሩ ሀገሮች የመጀመሪያ ድግሪ ያላቸውን ተማሪዎች መልምሎ ለሁለተኛ ድግሪ የሚያበቃው ዩኒቨርስቲ ከጊዜ ወደ ጊዜ ሳይንቲስቶች እየተመናመኑበት የመጡበትን የደን ሀብት ለመታደግ የሚያስችል እገዛ ለማድረግ መሆኑ ተጠቅሷል።</p>

<p>የስዊድን ዓለም አቀፍ የልማት ትብብር ኤጀንሲ ለአራት ዓመታት በመደበላቸው 75 ሚሊዮን የስዊድን ክሮነር (ስምንት ሚሊዮን የአሜሪካ ዶላር) ድጐማ ይማሩ የነበሩት እነዚህ ተማሪዎች ትምህርታቸውን አቋርጠው በመጥፋታቸው በስቶክሆልም የኢትዮጵያ ኤምባሲ ቃል አቀባይ ነቢያት ጌታቸው የተሰማቸውን ቅሬታ መግለጣቸውን የዜና ዘገባዎች አመልክተዋል።</p>

<p>መንግሥት ተማሪዎቹ ለማሰልጠን ብዙ ገንዘብ እንዳወጣባቸውና ትምህርታቸውን ካጠናቀቁ በኋላ ሀገራቸውን እንዲረዱ ሲጠበቅ ተማሪዎቹ ወደሀገር ለመመለስ ፈቃደኛ አለመሆናቸው ለወደፊቱ ተስፋ አስቆራጭ ነገር መሆኑን ኢትዮጵያዊው ዲፕሎማት መናገራቸት ተያይዞ ተገልጧል።</p>

<p>የስዊድን የልማት ትብብር ኤጀንሲ ቃል አቀባይ አነቴ ዊድሆልም ለዜና ሰዎች እንደተናገሩት፣ ከታዳጊ ሀገሮች ለጉብኝት ስዊድን የሚሄዱ ሰዎች ስዊድን ሲደርሱ መሠወራቸው እንግዳ ነገር ባይሆንም ከ16 ተማሪዎች መሀከል ዘጠኙ መጥፋታቸው ግን ለማመን የሚያዳግት ነው። በእነዚህ ተማሪዎች መጥፋት የተነሳ ዩኒቨርስቲው የሚቀጥለውን ሥራውን ለማከናወን ሌላ መንገድ ለመከተል እንደሚገደድም የኤጀንሲው ቃል አቀባይ መግለፃቸውን ተያይዞ ተመልክቷል።</p>

<p>የዘጠኙ ተማሪዎች ማንነት፣ ለስደት ያበቃቸው ፖለቲካዊ ምክንያትና ለስዊድን መንግሥት የስደተኛ ጉዳይ ባለሥልጣናት የሚያቀርቡት ጥያቄ ምን እንደሆነ በይፋ ለማወቅ ባይቻልም፣ ለተማሪዎቹ ጥያቄ ቅርብ ከሆኑ ምንጮች የተገኘው መረጃ እንደሚያስረዳው ተማሪዎቹን ለመክዳት ያበቃቸው የኢሕአዴግ መንግሥት የሚፈፅማቸው የሰብአዊ መብት ረገጣና በሀገሪቱ ውስጥ ያለው የመሥራት ነፃነት እጦት ሳይሆን አይቀርም ተብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 23 ቀን 1994</a></p>

</body>
</html>	














