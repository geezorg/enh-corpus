<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጋምቤላ ክልል ባለሥልጣናት አዲስ አበባ ታስረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጋምቤላ ክልል ባለሥልጣናት አዲስ አበባ ታስረዋል</h2>


<p>ከሰኔ 30 ቀን 1994 ጀምሮ በጋምቤላ ክልል ውስጥ በሚገኙት በኑዌርና በአኙዋክ ብሔረሰብ አባላት መሀከል ከተቀሰቀሰ ግጭት ጋር በተያያዘ የተጠረጠሩና በተለያየ የሥልጣን እርከን ላይ የሚገኙ የክልሉ ምክር ቤት ባለሥልጣናት በፌዴራል ምርመራ ማስተባበሪያ ታስረው እንደሚገኙ ታውቋል።</p>

<p>የክልሉ መንግሥት ፀጥታ ዘርፍ ኃላፊ የነበሩትን አቶ ኦኛንግ አጀልቡራን ጨምሮ አሥራ አራት እንደሚደርሱ የተገመቱት ባለሥልጣናት በቁጥጥር ሥር እንዲውሉ የተደረጉት ከፌዴራል ፖሊስ ወደክልሉ የተላከው ቡድን ባደረገው ማጣራት ከክልሉ ከተፈፀመው ወንጀል ጋር እጃቸው ሊኖርበት ይችላል ተብለው ስለተጠረጠሩ ነው ተብሏል።</p>

<p>ከፀጥታ ዘርፍ ኃላፊው ጋር የዞን አንድ (ኢታንግ) ምክትል ፕሬዚዳንት፣ የዞን ሁለት (አበቦ) ምክትል ፕሬዚዳንት፣ የዞን አንድ ፖሊስ ኮሚሽነርና፣ የዚሁ ዞን ፀጥታ ዘርፍ ኃላፊ አዲስ አበባ ውስጥ ከታሠሩት መሀከል የሚጠቀሱ ሲሆን፣ የምክር ቤት አባላት የሆኑትን ተጠርጣሪዎች የአለመያዝ መብት የክልሉ ጉባኤ ተሰብስቦ እንዲያነሳ መደረጉም ተያይዞ ተገልጧል።</p>

<p>ግጭቱ ከተፈጠረ በኋላ የጋምቤላ ፀጥታ ሙሉ በሙሉ በፌዴራል መንግሥት መከላከያ ሠራዊት እጅ የገባ ሲሆን የክልሉ ፖሊሶች የጦር መሣሪያ አስረክበው፣ ለዘብ ጥበቃ ተግባር ሲወጡ ብቻ መሣሪያ እንደሚሰጣቸው በክልሉ የሚገኙ የጋዜጣው የመረጃ ምንጮች ገልጠዋል። ከዚሁ ከፖሊሶች ከጥበቃ ሥራ መገለል ጋር በተያያዘም በኢታንግ ወረዳ የሚገኙ 54 የመንግሥት ፖሊሶች ከሥራ የተባረሩ ሲሆን ከእነዚህም ውስጥ 45ቱ የአኙዋክ ተወላጆች ሲሆኑ ዘጠኙ ኑዌሮች ናቸው።</p>

<p>በክልሉ ያለው የፀጥታ ሁኔታ በአሁኑ ሰዓት በአንፃራዊ ሁኔታ የተረጋጋ ቢመስልም በተለይ ወደኢታንግ፣ ፋኝዶና ከጋምቤላ ውጪ ወደሚገኙ ወረዳዎች የሚደረገው የተሽከርካሪ ጉዞ በመከላከያ ሠራዊት ጥበቃ ሥር ነው ተብሏል። አሁንም ቢሆን ማንነታቸው በውል የማይታወቅ ሰዎች በጋምቤላ ከተማ ውስጥ እንደሚታዩና ሁለትና ሦስት ቀን አድረው እንደሚሰወሩ አንዳንድ አስተያየት የሰጡ ነዋሪዎች ገልጠዋል። እነዚህ ማንነታቸው በውል የማይታወቁ ሰዎች ድንበር ተሻግረው ከሱዳን የሚመጡ ሳይሆኑ እንዳልቀረም አስተያየት ሰጪዎቹ መገመታቸውን የደረሰን መረጃ አያይዞ ገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጳጉሜ 5 ቀን 1994</a></p>

</body>
</html>	














