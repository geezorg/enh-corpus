<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሠላም አስከባሪው ቁልፍ ወታደራዊ መሬት ለሻዕቢያ ለቀቀለት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሠላም አስከባሪው ቁልፍ ወታደራዊ መሬት ለሻዕቢያ ለቀቀለት</h1>


<p>በኢትዮ ኤርትራ ድንበር ላይ በተመሠረተው የሠላም ቀጣና ላይ ሰፎር የነበረው የተባባሩት መንግሥታት ድርጅት ሠላም አስከባሪ ኃይል በቁጥጥር ስር የቆየውን በምዕራባዊ አቅጣጫ የሚገኘውን ስህራህ ማሪያም የተባለውን ቦታ ለሻዕቢያ ጦር ለቅቆ መውጣቱን ከመከላከያ ምንጮች ከተገኘው መረጃ ለመረዳት ተችሏል።</p>

<p>ይህን ወታደራዊ መሬት ሠላም አስከባሪው (ኡኝሜኤ) ለቅቆ እንደወጣ የሻዕቢያ ጦር ቦታውን በቁጥጥሩ ሥር አድርጐ በአካባቢው ረግቦ የነበረውን ወታደራዊ ሁኔታ ከማባባሱ በስተቀር ሠላም አስከባሪው ጦር በምን ምክንያት ቦታውን ለሻዕቢያ አስረክቦ እንደወጣ ለማወቅ አልተቻለም።</p>

<p>በተያያዘ ዜና የኢትዮ ኤርትራ ተልዕኮ ወታደራዊ ቅንጅት ኮሚሽን ህዳር 19 ቀን 1994 በመረብ ወንዝ ላይ 10ኛ ስብሰባው ሲካሄድ የኢትዮጵያን ወገን ወታደራዊ ልዑካን የመሩት በሜጀር ጄኔራል ዮሐንስ (ጆኒ) ገብረመስቀል (?) እና በልዑካን ቡድን ላይ የሻዕቢያ ሠዎች ፍተሻ ማድረጋቸውን የአይን ምስክሮችን የጠቀሰው መረጃ አመልክቷል።</p>

<p>በመረብ ወንዝ ላይ የተደረገው ይኸው ስብሰባ በመንግሥት መገናኛ ብዙሃን ባልታወቀ ምክንያት እንዳይተላለፍ ቢታገድም፣ የሰላም አስከባሪው ጦር አዛዥ ሜጄር ጄኔራል ፓትሪክ ካማሬት የኤርትራን መንግሥት ለሠላም አስከባሪው ኃይል ነፃ እንቅስቃሴ ትብብር እንዲያደርግ ደጋግመውና አጥብቀው ጠይቀዋል ተብሏል።</p>

<p>ኮሚኒሽኑ በመረብ ወንዝ ላይ ባደረገው ስብሰባ ላይ ፍተሻ የተከናወነባቸው የኢትዮጵያ ልዑካን ቡድን አባላት በስበሰባው ላይ እንዳይገኙ የተለያዩ እንቅፋቶች ተደንቅረውባቸው እንደነበር የሚናገሩት ምንጮች አከለው እንዳሉት፣ በወቅቱ ባለው ወታደራዊ ሁኔታ ላይ በተነሳው ንግግር ከስምምነት ላይ ሊደረስ ባለመቻሉ፣ የሚቀጥለው ስብሰባ ቦታና ቀን የት፣ መቼ መሆን እንዳለበት እንኳን ሳይስማሙበት እንደተለያዩ ነው የተገለጠው።</p>

<p>ሠላም አስከባሪው ጦር በሁለቱም ሀገሮች ውስጥ እንደልቡ መንቀሳቀስ የሚያስችለውን ስምምነት የኤርትራ መንግሥት እስካሁን አለመፈረሙንና የኢትዮጵያ ባልሥልጣናት ግን ከዓመት በፊት ኒውዮርክ ላይ መፈረማቸውን ለጉዳዩ ቅርበት ያላቸው ምንጮች ይናገራሉ።</p>

<p>የኢትዮጵያ መንግሥት ባለሥልጣናት ከቅርብ ጊዜ ወዲህ የኤርትራ ሁኔታ አስመልክተው የሚሰጡዋቸው መግለጫዎችና የሚናገሩዋቸው ቃላት ሥጋት እንዳለ የሚያመለክቱ እንጂ ዝርዝር ሁኔታውን ለኢትዮጵያ ሕዝብ ለማሳወቅ ያልፈለገ በመሆኑ፣ የጉዳዩ ባለቤትና በጦርነት ጊዜ ልጁንና ገንዘቡን እንዲያዋጣ የሚጠየቀው ሕዝብ በግልፅ ሁኔታውን እንዲያውቅ መደረግ እንዳለበት በመግለፅ ተቃዋሚዎች ግፊት በማድረግ ላይ መሆናቸው የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሣሥ 2 ቀን 1994</a></p>

</body>
</html>	














