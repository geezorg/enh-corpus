<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተማሪዎች የሕዝብ እንደራሴዎችን አፋጠጡዋቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተማሪዎች የሕዝብ እንደራሴዎችን አፋጠጡዋችው</h1>



<p>53ኛውን ዓለም አቀፍ የሰብአዊ መብቶች ቀን በማሰመልከት ትናንት በህዝብ ተወካዮች ምክር ቤት አዳራሽ የተሰበሰቡት የሦስት ሁለተኛ ደረጃ ትምህርት ቤቶች ተማሪዎች በሰብዓዊ መብት ጥበቃ ዙሪያ የሕዝብ እንደርሴዎችን ሲያፋጥጧቸው ውለዋል። ከናዝሬት፣ ከተፈሪ መኮንንና፣ ከዳግማዊ ምኒልክ ሁለተኛ ደረጃ ትምህርት ቤት ተውጣጥተው በተባበሩት መንግስታት ድርጅት ልማት ፕሮግራም (ኡኝዽጵ) አስተባባሪነት ከእንደራሴዎቹ ጋር የተገናኙት ተማሪዎች «የነገ ሀገር ተረካቢዎች መሆናቸውን፣ ከሕግ አውጪዎቹ ጋር ተገናኝተው በሀገራቸው ጉዳይ ላይ መነጋገር አለባቸው» ከሚል ግምት ነው።</p>

<p>በዚህም መሠረት ትናንት ታህሣሥ 1 ቀን 1994 በስብሰባው ላይ የተገኙት ተማሪዎች የፓርላማ አባልቱ ህግ ከማውጣት ወደ አስፈፃሚው አካል ከማስተላለፍ ውጪ የሕጉን ተግባራዊነት ተቆጣጥረው ስላለማወቃቸው በገለጹበት ጥያቄያቸው ውስጥ በሕጉ መሠረት አንድ ሰው በፖሊስ ቁጥጥር ሥር በዋለ በ48 ሰዓት ውስጥ ለፍርድ ቤት መቅረብ ቢኖርበትም በተግባር ግን ፖሊስ እስከ ሦስት ወር ያለፍርድ ቤት ትእዛዝ ለምን ያስራል? ብለዋል።</p>

<p>«ስለሕጻናትና ሴት ልጆች መደፈር ፓርላማው ውስጥ ተቀምጣችሁ ታወራላችሁ፣ በተግባር ግን ወንጀሉን በሚፈፅሙት ላይ የሚወሰደውን እርምጃ አትከታተሉም፤ ስለ ኤድስ እዚህ ተቀምጣችሁ ፖሊሲ ታወጣላችሁ፣ ፖሊሲው በሕዝቡ ተቀባይነት ስለማግኘቱ ክትትል ታደርጋላችሁ ወይ?» የሚል ጥያቄዎች ቀርበውላቸዋል ተብሏል።</p>

<p>በምርጫና በፖለቲካ ረገድም በፓርቲ ለሚወዳደሩ ሰዎች የ500 የድጋፍ ፊርማ ሲጠየቅ በግል የሚወዳደሩት ሰዎች የ1000 ሰው ፊርማ እንዲያቀርቡ መገደዳቸው አግባብ ነው ወይ? የሚሉ ጥያቄዎችም ለእንደራሴዎቹ ቀርበዋል። ከዚህም ጋር በተያያዘ «እናንተ የፓርላማ አባልት 500ም ሆነ 1000 ሰው ወክላችሁ እዚህ ተቀምጣችኋል የመረጣችሁን ሕዝብ ጥያቄ ተቀብላችሁ ምን ይህል ጊዜ ፓርላማ ላይ አቅርባችኋል? የወካላችሁን ሕዝብስ ከተመረጣችሁ በኋላ ስለ ችግሩ ዞር ብላችሁ ታያላችሁ ወይ? የሚል ጥያቄም እንደቀረበላቸው ውይይቱን ከተከታተለው የጋዜጣው ዘጋቢ ዘገባ ለማወቅ ተችሏል።</p>

<p>ተማሪዎቹ ያቀሩብዋቸው ጥያቄዎች ፈታኝና እንደራሴዎቹ ያልጠበቁዋቸው በመሆኑ አንዳንድ ተመራጮች «የሁለተኛ ደረጃ ተማሪዎች እንዲህ ዓይነት ጥያቄ የጠየቁን የዩኒቨርስቲ ተማሪዎች ቢመጡ ምን ልንሆን ነበር?» ሲሉ ተደምጠዋል።</p>

<p>አንዳንዶቹ ደግሞ «ለተማሪዎቹ ጥያቄዎቹን ሰጥተው የላኩዋቸው ተቃዋሚዎች ናቸው» በማለት ሲነጋገሩም ተሰምተዋል። ይህን አባባል ያልተቀበሉት አንድ የግል ተወዳዳሪ «ይኼ የተለመደና የሕዝብን ጥያቄ የመሸሻ የኢህአዴግ ካድሬዎች ባሕሪይ ነው» ካሉ በኋላ «እንዲህ እያሉ የተማሪዎቹን በሀገራቸው ጉዳይ አንገብጋቢ ጥያቄዎችን ማቅረብ የመቻል ብቃት ማሳነስ የራሳቸውን የእንደራሴዎችን አእምሮ አለማደግ እንጂ የተማሪዎቹን ችሎታ አናሳነት አያመለክትም» በማለት ለጋዜጣው ዘጋቢ ገልጠዋል።</p>

<p>ተማሪዎቹ ጥያቄዎችን እንዳይጠይቁ ዕድል ተነፈጋቸው እንጂ በስብሰባው ላይ ከተገኙት ተማሪዎች ውስጥ አብዛኛው ጥያቄ ለማቅረብ እጁን ሲያወጣ እንደነበር የተመለከቱ እንደራሴዎች ከሰጡት ምስክርነት ለመረዳት ተችሏል።</p>

<p>ይህ በዚህ እንዳለ በአዲስ አበባ ከተማ የሚገኙ የኢሕአዴግ አባል ድርጅቶች ግምገማቸውን ሲያካሄዱ ቆይተው ሰሞኑን ሲያጠናቅቁ ባለፉት ዓመታት የአዲስ አበባ አበባ መስተዳድር የሕወሓት ተወካይና ፈላጭ ቆራጭ እንደነበሩ የሚነገርላቸው አቶ ተስፋ ማሪያም የሚባሉት ሰው በግምገማ ተባርረው በምትካቸው አባይ ነፍሶ የተባሉት ሰው ተተክተውዋል። በሌላ በኩል ከተማው ለሚገኙት አባላቱ አራት ወረዳዎች ያሉት አንድ ዞን የፈጠረው ኦሕዴድ በአዲስ አበባ ተወካይ እንዲሆኑ አቶ ዓሊ አብዶን መድቧል። ደቡብ ደግሞ አህመደ መሀመድ የተባሉትን ሰው ነው የአዲስ አበባ መስተዳድር ተወካይ አድርጐ የሾመው።</p>

<p>በተያያዘ ዜና ቀደም ሲል የክልሉ ምክር ቤት ምክትል ፕሬዚዳንት የነበሩት አቶ ካሲድ ለእናታቸው አንድ ሺህ ካሬ ሜትር መሬት በሥልጣናቸው በመስጠታቸውና አሥራ ሁለተኛ ክፍልን በቅጡ ሳያጠናቅቁ በምርጫ በሚወዳደሩትበት ወቅት 12+2 እንደሆነ አድርገው ማስመዝገባቸው ስህተት መሆኑ ተነስቶባቸው የነገሩን ትክክለኝነት አምነው ተቀብለዋል ተብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሣሥ 2 ቀን 1994</a></p>

</body>
</html>	














