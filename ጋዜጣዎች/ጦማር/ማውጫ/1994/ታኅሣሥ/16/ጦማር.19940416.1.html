<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳንና የኢትዮጵያ ባለሥልጣናት ዛሬ ካርቱም ውስጥ ስብሰባ ይቀመጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሱዳንና የኢትዮጵያ ባለሥልጣናት ዛሬ ካርቱም ውስጥ ስብሰባ ይቀመጣሉ</h1>


<p>በኢትዮጵያና በሱዳን መንግስታት የጋራ ጉዳዮች ላይ የሚነጋገር የሁለቱ ሀገሮች የፖለቲካ ጉድዮች ኮሚቴ ዛሬ ታህሣሥ 16 ቀን 1994 ካርቱም ውስጥ እንደሚገናኝ የሱዳን ዜና አገልግሎት ባሰራጨው ዘገባ አስታውቋል። ይህ ለአራት ተከታታይ ቀናት እንደሚቆይ የተነገረለት ስብሰባ፣ በጋራ ፖለቲካዊ፣ ኢኮኖሚያዊና ንግድነክ ጉዳዮች ላይ እንደሚየተኩር ከመገለፁ በስተቀር በዝርዝር ስለሚያነሳቸው ጉዳዮች የዜና ምንጩ የሰጠው ማብራሪያ የለም።</p>

<p>በኢትዮጵያ የሱዳን መንግሥት አምባሳደር ኦሳማን አልሰይድ ለዜና ምንጩ እንደገለጡ፣ ሁለቱን ሀገሮች የሚያገናኘው የየብስ መንገድ በይፋ አገልግሎት መስጠት ይጀምራል። ይህ መንገድ አገልግሎት መስጠት እንደጀመረም ሱዳን የምታመርተው ነዳጅ ወደ ኢትዮጵያ ገበያ መግባት እንደሚጀምር በተጨማሪ ተገልጿል።</p>

<p>በተያያዘ ሁኔታም የሱዳን ወደብ ለኢትዮጵያ ሙሉ በሙሉ አገልግሎት ሊሰጥ የሚችልበት ሁኔታ ከዚሁ የመንገድ ግንባታ መጠናቀቅ ጋር ይፋ እንደሚሆን የዜና ምንጩ አምባሳደሩን ጠቅሶ ዘግቧል።</p>

<p>ከዚህም ሌላ የሁለቱ መንግስታት የጋራ የሚኒስትሮች ኮሚቴ የፊታችን ሰኔ በካርቱም ውስጥ ስብሰባ እንደሚቀመጡም ተያይዞ ተመልክቷል።</p>

<p>የኢሕአዴግና የጄኔራል አልበሽር መንግሥት ከኤርትራ ጦርነት ወዲህ በፈጠሩት ጤናማ ግንኙነትና በየብስ መጓጓዣ የንግድ ልውውጥ ለማድረግ በደረሱበት ስምምነት መሠረት፣ ሱዳን የምታመርተውን የነዳጅ ምርት ኢትዮጵያ ለመግዛት መስማማቷ የሚታወስ ነው።</p>

<p>ይሁን እንጂ የኢትዮጵያ ከሱዳን ነዳጅ መግዛት የአልበሽርን መንግሥት የገንዘብ አቅም አጠናክርሮ፣ ሥርዓቱ በደቡብ ሱዳን አማፂያን ላይ የሚወስደውን ወታደራዊ እርምጃ ሊያዳብርና የተቃዋሚዎቹን አቅም በመጉዳቱ በኩል አስተዋጽኦ ያደርጋል በሚል በተቃዋሚዎቹ በኩል በበጐ ዐይን እንዳልታየ መገለፁ አይዘነጋም።</p>

<p>በሌላ በኩል ለተቃዋሚዎቹ የጦር መሳሪያና ሌሎችንም ፖለቲካዊ ድጋፎች በመስጠት ላይ ያለው የአሜሪካን መንግሥት ኢሕአዴግ ከአልበሽር መንግሥት ጋር ሊጀመር ያሰበውን ነዳጅ የመንገድ ስምምነት በቀና አይን በማየት ላይ እንደማይገኝ የዲፕሎማቲክ ምንጮች እየገለፁ ናቸው።</p>

<p>የኢሕአዴግና የአልበሽር መንግሥት የየብስ ትራንስፖርቱን ወደ ባቡር ሐዲድ ደረጃ ከፍ የማድረግ እቅድ ከመንደፋቸው ጋር በመንገዱና በሐዲዱ ላይ ሊደርስ የሚችለውን ጥቃት በጋራ ለመከላከልም በድንበሮቻቸው አካባቢ ያለውን የፀጥታ ሁኔታ ለመቆጣጠር መስማማታቸው የሚዘንጋ አይደለም።</p>

<p>ዛሬ በካርቱም ውስጥ ይጀመራል የሚባለው ስብሰባ ላይ የሚገኘው የኢትዮጵያ ልዑካን ቡድን ስንት አባላት እንዳሉት፣ እነማን እንደሆኑና በማን እንደሚመራ ይህ ዜና እስከተጠናከረበትና ለኅትመት እስከበቃበት ጊዜ ድረስ የታወቀ ነገር የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሳስ 16 ቀን 1994</a></p>

</body>
</html>	














