<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወታደሮችና የጦር መሣሪያዎች ወደ ምሥራቅ ኢትዮጵያ እየተጓጓዙ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወታደሮችና የጦር መሣሪያዎች ወደ ምሥራቅ ኢትዮጵያ እየተጓጓዙ ናቸው</h1>


<p>በርካታ ቁጥር ያላቸው ወታደሮችና የጦር መሣሪያዎች ወደ ምሥራቅ ኢትዮጵያ ባለፈው ሳምንት መጨረሻ ሲጓጓዙ እንደነበር የዐይን ምስክሮችን የጠቀሰው የጦማር ጋዜጣ ዘጋቢ መረጃ አመልክቷል።</p>

<p>ከዐይን ምስክሮቹ እማኝነት በተጨማሪ የጋዜጣው ዘጋቢ ለማረጋገጥ እንደተቻለው ወደ ምሥራቅ ኢትዮጵያ እየተጓጓዘ ያለው እግረኛ ጦር በቀላል ወታደራዊ ተሽከርካሪዎች ላይ በተጠመዱ የቡድን መሣሪያዎችና በድጋፍ ሰጪ ከባድ መሣሪያዎች የተጠናከረ ነው።</p>

<p>ይህ ወታደራዊ እንቅስቃሴ መሠረት በማድረግ ለጋዜጣው ዘጋቢ አስተያየታቸውን የሰጡ ወታደራዊ ባለሙያዎች እንደሚሉት የኢሕአዴግ መንግሥት ጦር ጉዞ በሶማሊያ ውስጥ አለ የሚባለውን የአሸባሪዎች ኃይል በተደራቢነት ለማጥቃት ሊሆን ይችላል።</p>

<p>በቅርቡ በእነሁሴን አይዲድ የሚመራው የሶማሊያ ተቀናቃኞች አንድ ክንፍ በአዲስ አበባ ውስጥ በሰጠው ጋዜጣዊ መግለጫ «የአሸባሪዎች ቡድን ነው» ያለውን የሶማሊያ የሽግግር መንግሥት ለመፋለም እንዲያስችለው ኢትዮጵያና ኬንያ ድጋፍ እንዲሰጡ መጠየቁ የሚታወስ ነው።</p>

<p>በዚህ በሶማሊያ ውስጥ በሚካሄደው ውጊያ ተሳታፊ የሚሆነውን ሶማሊያዊ ተቀናቃኝ ቡድንና ለዚህ ቡድን ድጋፍ የሚሰጠውን የኢሕአዴግ ጦር የአሜሪካ መንግሥት ከጀርባው እንደሚያግዘው ለጉዳዩ ቅርበት ያላቸው ምንጮች ሲገልፁ፣ የጅቡቲ መንግሥት ደግሞ እየተዘመተበት ላለው የሶማሊያ የሽግግር ምክር ቤት ድጋፉን የሚሰጥ መሆኑ ይነገራል።</p>

<p>በሳላት ሀሰን የሚመራው የሶማሊያ የሽግግር ምክር ቤት በጅቡቲ ብቻ ሳይሆን የሳዑድ አረቢያ፣ የየመን፣ የግብፅ፣ የሊቢያና በሲሪያ ድጋፍ እንዳለውም የዲፕሎማቲክ ምንጮች ይናገራሉ።</p>

<p>በተያያዘ ዜና በሶማሊያ ላይ የሚሠነዘረው ጥቃት ሊያደርስ የሚችለውን አደጋ በመፍራት በርካታ ሶማሊያውያን ዜጎች በመሸሽ ድንበር አቋርጠው ወደ ኢትዮጵያ እየገቡ መሆኑን እንዳሳሰባቸው በምሥራቁ የሀገራችን ክፍል የሚገኙ ነዋሪዎች በመናገር ላይ መሆናቸውን የጋዜጣው ዘጋቢ ከሰበሰበው አስተያየት ለመረዳት ተችሏል።</p>

<p>በሶማሊያ የሚከተለው ወታደራዊ ዘመቻ እንደአፍጋኒስታን መጠነ ሰፊ ባይሆንም ቀደም ሲል በሶማሊያ ታጣቂዎችና በሠላም አስከባሪው ኃይል መካከል የተፈጠረውን ሁኔታ መነሻ በማድረግ ዘመቻው አስቸጋሪ ሊሆን እንደሚችል አንዳንድ ወታደራዊ ባለሚያዎችም እየተናገሩ ናቸው።</p>


<p class="align-center"><a href="/Gazettas/Tomar/info/Tomar.sera.html">ከጦማር ታኅሣሥ 23 ቀን 1994</a></p>

</body>
</html>	














