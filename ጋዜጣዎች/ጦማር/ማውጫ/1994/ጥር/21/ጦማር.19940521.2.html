<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ዜናዊ ዛሬ ባለ 32 ገፅ ሪፖርት ያሰማሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መለስ ዜናዊ ዛሬ ባለ 32 ገፅ ሪፖርት ያሰማሉ</h1>


<p>የኢሕአዴግ መንግሥት ጠቅላይ ሚኒስትር መለስ ዜናዊ የሦስት ወር አጠቃላይ ሪፖርታቸውን ዛሬ ለሕዝብ ተወካዮች ምክር ቤት ያቀርባሉ።</p>

<p>በዚህ ባለ32 ገፅ ሪፖርት ላይ ጠቅላይ ሚኒስትሩ ከዚህ በፊት ከሚናገሩዋቸውና ካቀረቧቸው ሪፖርተሮች የተለየ ባይሆንም በአንዳንድ ወሳኝ ጉዳዮች ላይ ጫና ለማድረግ መፈለጋቸውን ያገኘነው የጠቅላይ ሚኒስትሩ ሪፖርት አመልክቷል።</p>

<p>ጠቅላይ ሚኒስትሩ ተቃዋሚ ፓርቲዎችንና የግሉን ፕሬስ በአንድ ርእስ ሥር አጠቃለው በተመለከቱበት በዚህ ሪፖርታቸው ላይ መንግሥታቸው ከግል ፕሬስ ጋር የሚኖረውን ግንኙነት የተሻለ መልክ ለማስያዝ በያዝነው ዓመት የተቀናጀ ሥራ ለመሥራት ማቀዱን ገልጠዋል። «የግል ፕሬስ የሀገራቱን ሕግና ሥርዓት አክብሮ የሚንቀሳቀስ እንዲሆን ለማድረግ፣ በመንግሥት በኩል የሚወሰዱ እርምጃዎች ምን መሆን እንደሚገባቸው ለማጥናት ሰፋ ያለ ሥራ እየተሰራ ነው። የግል ፕሬሱን ጠንካራና ደካማ ጐኖች ለማጥናት፣ የሚዲያ ሥነ ምግባር ምን መሆን እንዳለበት ለመለየት፣ የሀገሪቱ ሕጐች ለምንና በእንዴት አይነት አኳኋን እየተጣሱ እንዳሉና እንዴትስ መከበር እንደሚገባቸው ለመለየት ሰፋ ያለ ሥራ በመስራት ላይ ነው።» የሚለው የአቶ መለስ ሪፖርት «...ገንቢ ሚና የሚጫወቱ ፕሬሶች የሚጠናከሩበትና አፍራሽ ዓላማና ተልዕኮ ያላቸው የሚታረሙበት ወይንም የሚንገዋለሉበት የተመቻቸ ሁኔታ ይፈጠራል ብለን እናምናለና።» ብሏል።</p>

<p>ተቀናሽ የመከላከያ ሠራዊት አባላትንም አስመልክቶ ሪፖርቱ እንዳነሳው የመከላከያ ኃይሉን የሰው ኃይል ቅነሳ እቅድ በቅርቡ በተሳካ ሁኔታ ተጠናቋል። የቀረው ኃይልም የውጊያ ብቃቱና ዝግጅቱ ከመቼውም ጊዜ የላቀ እንዲሆን አመለካከቱ መንግሥት ባስቀመጠው እቅድ መሠረት እንዲሆን የተደረገው ግምገማና ሥልጠና ውጤት ማምጣቱ ተወስቷል። የሠራዊቱና የመኖሪያ ቤት ችግር ስለማቃለልና ስለተጠባባቂ ኃይል ግንባታ ጥናት ለመጠናቀቅ መቃረብም በሪፕርቱ ላይ ሰፍሯል።</p>

<p>በውጭ ግንኙነት ረገድ ሪፖርቱ ያነሳው ጉዳይ አንዱ የጅቡቲ ነገር ነው። ከጅቡቲ ጋር የነበረው ታሪካዊ ግንኙነት ጥሩ መሆኑን ያወሳው ይህ ሪፖርት እየለጠቀ ባለው ወዳጅነት መሀከል አልፎ አልፎ አንዳንድ ችግሮች እየተከሰቱ መሆናቸውን አስታውቋል። የነዚህ ችግሮች ምንጭ ለመረዳት በአፋጣኝ ከመሠረታቸው ካልተወገዱ በስተቀር በሂደት አደገኛ ባህሪ ሊይዙ እንደሚችሉ መንግሥት መገንዘብ መቻሉን ሪፖርቱ አጽንኦት ሰጥቶ ገልጧል።</p>

<p>ከአሸባሪነት ጋር የተያያዘው የሶማሊያ ሁኔታም በዚህ ሪፖርት ላይ በስፋት የተካተተ ሲሆን፣ «በሶማሊያ ሽብርተኝነትን በቁርጠኝነት ከመዋጋት ውጪ ሠላም ሊሰፍን አይችልም» ካለ በኋላ «በሶሚሊያ ሠላም እንዲሰፍን ከማድረግ ውጭ ሽብርተኝነትን በዘላቂነትና በአስተማማኝ ሁኔታ መዋጋት አይችልም። ብሏል። «ሽብርተኝነትን ከሶማሊያ ለመንቀል የዓለም አቀፉ ማህበረሰብ ፍላጐቱና አቅሙ ካላቸው የሶማሊያ ወገኖችና ከአካባቢው ሀገሮች ጋር በመሆን ይበልጥ ውጤታማ ስራ መስራት ይችላል ብለን እናምናለን። በመሆኑም ኢትዮጵያ በኢጋድ ውሳኔዎችን ተግባራዊ ለማድረግ ባላት አቅም ሁሉ ለመንቀሳቀስና ከሁሉም ወገኖች ጋር ተባብራ ለመሥራት ዝግጁ ነች።» ብሏል ሪፖርቱ።</p>

<p>በኢትዮ ኤርትራ ድንበር ጉዳይ አንዳንድ ነጥቦችን ያነሳው ይኼው ሪፖርት በዓለም አቀፍ ደረጃ እየተደረገ ያለውን ክርክር አወድሷን። የኢትዮጵያ ወዳጅ የሆኑ የታሪክ ተመራማሪዎች ያበረከቱትን አስተዋጽኦ ያደነቀው ይህ ሪፖርት በየመንና በኤርትራ መካከል የተደረገው የድንበር ክርክር «...የመንን ወክለው አጥጋቢ ውጤት ያሰገኙ ጠበቆችን በከፍተኛ ወጪ ቀጥረን አሰርተናል» ሲል ሪፖርቱ ገልጧል።</p>

<p>ዛሬ በሕዝብ ተወካዮች ምክር ቤት በሚቀርበው ሪፖርት ላይ ከፖርላማ አባላት ሌላ በአሁኑ ወቅት በውጭ ጉዳይ ሚኒስቴር በስብሰባ ላይ የሚገኙ የኢትዮጵያ መንግሥት አምባሳደሮችና ዲፕሎማቶች ተካፋይ ይሆናሉ ተብሎ እንደሚጠበቅ ከፓርላማ ምንጮች የተገኘው መረጃ ገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 21 ቀን 1994</a></p>

</body>
</html>	














