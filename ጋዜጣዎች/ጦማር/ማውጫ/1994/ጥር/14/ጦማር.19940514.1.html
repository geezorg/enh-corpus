<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሃያ ስምንት የፓርላማ አባላት ምክር ቤቱን ሊለቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሃያ ስምንት የፓርላማ አባላት ምክር ቤቱን ሊለቁ ነው</h1>


<p>በሕዝብ ተመራጭነታቸው የሕዝብ ተወካዮች ምክር ቤት አባላት የሆኑ ሃያ ስምንት ያህል ሰዎች ከመንግሥት ከሰጣቸው ሹመት ምክር ቤት አባልነታቸው መቀመጫ ሊነሱ መሆኑን የምክር ቤቱ ምንጮች ለጦማር ጋዜጣ በሰጡት መረጃ ገልጠዋል።</p>

<p>እንደ መረጃ ምንጮቹ አገላለፅ እነዚህ በትምህርት ደረጃቸው የመጀመሪያ ዲግሪ ያላቸው በአብዛኛው የኢሕአዴግ አባላት የሆኑት ሰዎች ፈተና ተሰጥቷቸው ፈተናውን ካለፉ በኋላ በውጭ ጉዳይ ሚኒስቴር እና በተለያዩ ሀገሮች ባሉት ኤምባሲዎች ውስጥ ተመድበው እንዲሠሩ ነው የተፈለገው።</p>

<p>ከእነዚህ የፓርላማውን ወንበር ለቅቀው ሙሉ ጊዜያቸውን በመንግሥት ሥራ ላይ እንደሚያውሉ ከሚጠበቁት የምክር ቤት አባላት መሀከል አቶ በለጠ ረዳ፣ አቶ ዮሐንስ ጊንዳ፣ አቶ ኢብራሂም አብደላ (ከኦሕዴድ)፣ አቶ አብዱላዚዝ አህመድ፣ አቶ ሸምሰዲን አህመድ (ከሶማሊ)፣ እና አቶ ድንበሩ ዓለሙ (ከደቡብ) የሚጠቀሱ ሲሆን ከጋምቤላ ክልልም ሁለት ሰዎች ከሕወሓት ሦስት ሰዎች ይገኙበታል ተብሏል።</p>

<p>አንዳንድ ለጉዳዩ ቅርበት ካላቸው ወገኖች ግምት ለማወቅ እንደተቻለው እነዚህ የምክር ቤት አባላት እንዲነሱ የተደረገው ከቅርብ ጊዜ ወዲህ የምክር ቤት አባላትን የደመወዝ ሁኔታ በተመለከተ ጠንካራ ጥያቄዎችን ሲያቀርቡ የነበሩ በመሆኑ፤ ለወደፊትም ሌሎች ጥያቄዎችን እያነሱ ችግር እንዳይፈጥሩ በሚል ነው። በዚህም እርምጃ የተሻለ የትምህርት ደረጃ አላቸው የሚባሉትን እነዚህን ሰዎች ከፓርላማው ውስጥ በማንሳትና በአስፈፃሚው አካል መሥሪያ ቤት በማስገባት የደመወዝ ጭማሪ በመስጠት ዝም ለማሰኘት ነው የሚል ግምት አለ።</p>

<p>እርምጃውን ከዚህ አንፃር የሚያዩ ወገኖች እንደሚናገሩት ለመንግሥት ሠራተኞች የደመወዝ ጭማሪ ተደርጐ ፓርላማው የሚሾማቸው አስፈፃሚዎች ከፍተኛ ደመወዝ ሲያገኙ የፓርላማ አባላት ደመወዝ ግን እንዲሻሻል አለመደረጉ ከቅርብ ጊዜ ወዲህ ጥያቄ እያነሳ የመጣ ጉዳይ ነው።</p>

<p>ከሳምንት በፊት በተካሄደው በአንድ የምክር ቤት ስብሰባ ላይ ይኼው ጉዳይ ተነስቶ፣ የፓርላማ አባላት የሆኑ ሚኒስትሮች ደመወዛቸው ከፍተኛ መሆኑ፣ ከደመወዙ በተጨማሪ እነርሱ በመኪና እየሄዱ እነርሱን የሾሙዋቸው የፓርላማ አባላት በእግር መኳተናቸው ጉዳይ ተነስቶ ነበር ተብሏል። በዚህ ወቅትም አፈጉባኤ ዳዊት ዮሐንስ ሚኒስትሮቹ የአስፈፃሚ አካል ሠራተኞች በመሆናቸው ከፍተኛ ደመወዝ ማግኘት መቻላቸውን ተናግረው ነበር። ለዚህ የአቶ ዳዊት መልስም አንዳንድ የፓርላማ አባላት በሰነዘሩት አስተያየት፣ ሚኒስትሮቹ ወይም በሕዝብ ተወካይነታቸው የምክር ቤት አባላት ሆነው በምክር ቤት አባልነታቸው ብቻ ማግኘት የሚገባቸውን ጥቅም ያገኙ፣ በእነርሱ ቦታም ሙያተኞች ተቀጥረው ይሥሩ፣ ካልሆነም ሁሉም የሕዝብ ተወካዮች በእኩል ዐይን ታይተው የሚያገኙት ጥቅምም እኩል ይጠበቅላቸው የሚል ሐሳብ ተሰንዝሯል።</p>

<p>በዚህ ወቅትም አፈጉባኤ ዳዊት ዮሐንስ «እኛ ሕዝቡን ለማገልገል ተመረጥን እንጂ ለገንዘብ ፍለጋ አይደለም እዚህ የመጣነው» የሚል መልስ ሰጥተዋል ተብሏል። ለዚህ የአቶ ዳዊት መልስ አንድ የፓርላማ አባል ሲመልሱ «ሕዝብ ለማገልገል ሁላችንም ከመጣን እኩል መስዋዕትነት መክፈል አለብን» በማለታቸው አፈጉባኤው ተበሳጭተው «እኔ ከዚህ ምክር ቤት ብወጣ ግፋ ቢል ታክሲ ነጂ ሆኜ እበላለሁ» ብለው በመናገራቸው በስብሰባው ተሳታፊዎች ተስቆባቸዋል ተብሏል። ክቡር አቶ ዳዊት ዮሐንስ አሜሪካ በትግል ላይ በነበሩበት ወቅት በታክሲ ነጂነት ይተዳደሩ እንደነበር የሚታወስ ነው።</p>

<p>ኢሕአዴግ ጥያቄ በማብዛታቸው ከምክር ቤቱ በሚያነሳቸው ሰዎች ምትክ ሌላ ምርጫ ይካሄድ አይካሄድ ለጊዜው የታወቀ ነገር ባይኖርም፣ እንደታዛቢዎች ግምት በምክር ቤቱ ውስጥ እንዲቀሩ የሚፈለጉት የኢሕአዴግ ካድሬዎች የትምህርት ደረጃቸው ከዲፕሎማ በላይ ያልሆነ ብቻ ነው። ብዙዎቹ ከክልል የመጡት የኢሕአዴግ አባል የፓርላማ ተወካዮች የግብርና ልማት ሠራተኞች፣ የአንደኛ ደረጃ መምህራን፣ ገበሬዎችና በአነስተኛ ንግድ ላይ የተሠማሩ ነጋዴዎች መሆናቸውን መረጃዎች እንደሚያመለክቱ የዚህ ዘገባ ምንጮች ገልጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 14 ቀን 1994</a></p>

</body>
</html>	














