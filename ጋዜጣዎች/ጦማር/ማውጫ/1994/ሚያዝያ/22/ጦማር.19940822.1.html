<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ነጋዴዎች የዋስትና መብት የሚያሳጣው ሕግ እንዲወገድ ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባ ነጋዴዎች የዋስትና መብት የሚያሳጣው ሕግ እንዲወገድ ጠየቁ</h2>


<p>በሙስና የተጠረጠሩ ሰዎችን የዋስ መብት የሚከለክለው አንቀፅ ከፀረ ሙስና እና ስነምግባር አዋጅ ውስጥ እንዲነሳ የአዲስ አበባ ንግድ ምክርቤት አባላት ሚያዝያ 16 ቀን 1994 በሼራተን አዲስ ሆቴል ባደረጉት የግማሽ ቀን ስብሰባ ላይ (የኢኮኖሚ ፎረም) ላይ ጠይቀዋል።</p>

<p>የአዲስ አበባና የኢትዮጵያ ንግድ ምክር ቤቶች ፕሬዚዳንት አቶ ብርሃነ መዋ የንግድ፣ የኢንቨስትመንትና የታክስ ጉዳይ የሚመለከታቸው ከፍተኛ የመንግሥት ባለሥልጣናት በተገኙበት በዚህ ስብሰባ ላይ ባቀረቡት ፅሑፍ ውስጥ እንደተጠቀሰው፣ የፀረ ሙስና እንቅስቃሴ የንግድ ኅብረተሰቡን በነፃ የመሥራት ስሜት እንዳያኮላሽና ውሳኔ ሰጪዎችን በፍርሃት ወጥሮ የሥራ እንቅፋት እንዳይሆን ከፍተኛ ጥረት ሊደረግ እንደሚገባ ንግድ ምክር ቤቱ የራሱን አስተያየት ሰጥቶ ነበር ተብሏል።</p>

<p>የሸማቹና የአምራቹ እምነት በተቦረቦረበት ወቅት ላይ መደረሱን የገለጡት አቶ ብርሃነ መዋ ይህንን ሁኔታ በመቀልበስ መረጋጋትና እምነትን እንደገና ለመፍጠር የሚያስፈልጉ እርምጃዎችን መውሰድ እጅግ አስፈላጊና አፋጣኝ መሆኑ የንግድ ኅበረተሰቡ እምነት መሆኑን ጠቅሰዋል።</p>

<p>በማያያዝም በቅርቡም የንግድ ኅበረተሰቡን በቀጥታ የሚመለከቱና በውይይት የቀረቡ ጉዳዮች አለመረጋጋትን ጥርጣሬን ለመፍጠር ተጨማሪ ነገሮች በመሆናቸው ነጋዴውን ይበልጥ ተስፋ በማስቆረጥ ደረጃ ላይ መድረሳቸው ተመልክቷል።</p>

<p>ከነዚህም መሀከል አንዱ የንብረት ምዝገባን አስመልክቶ እየተዘጋጀ ያለው የሕግ ሥርዓት ቋሚ ንብረቶች እየተመዘገቡበት ያለ መሆኑ እየታወቀ በቀድሞ መንግሥት ተሞክሮ የነበረውን ዓይነትና በአንድ ወቅት የኩባ መንግሥት የተጠቀመበትን ንብረት ማስመዝገብ ተግባራዊ ለማድረግ መሞከሩ እጅጉ አሳሳቢ ሆኖ መገኘቱን፣ በተለይም ለኢኮኖሚ እድገት ነቀርሳ የሆነው "መውረስ" የሚል ፅንሰ ሐሳብ በመድረክ ሲወሳ መሰማቱ ተስፋ አስቆራጭ መሆኑ ተገልጧል።</p>

<p>በሁለተኛ ደረጃም በቅርቡ ለውይይት የቀረበው የታክስ ሪፎርም ሰነድ አሁንም እንደድሮው የንግድ ኅበረተሰቡ የታክስ አጭበርባሪ፣ ባለሥልጣኑ ተአማኒ ነው የሚል መርህ ላይ ተመስርቶ መቀረፁ ግራ የሚያጋባ መሆኑ ተመልክቷል። በፅሑፍ ላይ በተጨማሪ እንደተገለጠው፣ በሕግ የበላይነት ላይ መንግሥት እምነት ያጣ መሆኑን በጉልህ በሚያሳይ መልኩ የታክስ ባለስልጣን ያለፍርድ ቤት ውሳኔ ንብረት እንዲሸጥ መብት ለመስጠት መታሰቡ አሁንም የንግድ ኅብረተሰቡን እምነት የሚሸረሽር ነው።</p>

<p>እንዲሁም ከፍተኛ ሕዝባዊ ተቃውሞ እንዳለው በሚታወቀው የሊዝ ፖሊሲ ረቂቅ አዋጅ ላይ ከዚህ በፊት በሊዝ ያልታቀፉ ንብረቶች ወደ ሊዝ እንዲገቡ የሚያስገድድ አዋጅ ረቂቅ መቀረፁ የበለጠ ነጋዴውን ግራ የሚያጋባ መሆኑ ተገልጦ የንግድ ኅብረተሰቡ በእነዚህ የመንግሥት እርምጃዎች ላይያለውን ጥርጣሬና ተቃውሞ ለማስቀመጥ ተችሏል።</p>

<p>በዓለም አቀፍ ደረጃ በተፈጠረው የቡና ዋጋ ማሽቆልቆል የተነሳ ከሀገሪቱ ሕዝብ ውስጥ 15 በመቶ የሚሆነውና በቡና ምርት የሚተዳደረው ሕዝብ በድህነት ውስጥ መግባቱን ያመላከተው ይኸው ፅሑፍ፣ በ1900 115.2 የአሜሪካን ሳንቲም በነጥር የነበረው ዋጋ በ1993 ወደ 47.5 ሳንቲም፣ በ1994 የካቲት ወር ወደ 44.0 ሳንቲም መውረዱ ተጠቁሟል። በዚህ የዋጋ ማሽቆልቆል የተነሳም በ1990 ዓ/ም ከውጭ ንግድ የተገኘው የውጪ ምንዛሪ ገቢ 4141.ሚሊዮን ብር የነበረው ሲሆን በ1993 ግን ወደ 3567. ሚሊዮን ብር ዝቅ ብሏል።</p>

<p>ከ1990 እስከ 1993 ባለው ጊዜ ውስጥ የኢትዮጵያ ቡና ዋጋ በመውደቁ የተነሳ የኢትዮጵያ ሦስት ቢሊዮን ብር ያህል ገቢ ለማጣት እንደተገደደች አቶ ብርሃነ መዋ ገልጠው ኢትዮጵያ የውጭ ምንዛሪ ከምታገኝባቸው ምርቶች ውስጥ የቡና ድርሻ 60 በመቶ መሆኑን አስታውሰዋል።</p>

<p>የሌሎች እርሻ ምርቶችን ገበያ ማጣትና በዋጋ ማሽቆልቆልን አስመልክቶ የቀረበው ፅሑፍ እንደሚያስረዳው፣ የ1993 የካቲት ወር ዋጋ ከ1992 ተመሣሣይ ወቅት ጋር ሲነፃፀር የበቆሎ በ38 በመቶ፣ የስንዴ 4 በመቶ፣ የጤፍ 6 በመቶ የኑግ በ27 በመቶ ወርዷል። በ1994 የካቲት ወር ዋጋ ከ1993 ተመሣሣይ ወቅት ጋር ሲነፃፀር ደግሞ የበቆሎ በ37 በመቶ፣ የስንዴ በ38 በመቶ፣ የጤፍ በ21 በመቶ የኑግ በ29 በመቶ መውረዱ ታውቋል።</p>

<p>ከእነዚህ ከተገለጹት ጉዳዮች በተጨማሪም ወቅቱ አሳሳቢ የሆነው ነገር የፀረ ሙስናው አዋጅ አንዳንድ አንቀጾች መሆናቸው አፅንኦት ተሰጥቶበታል። ይህንን ጉዳይ አስመልክቶ የቀረበው ተጨማሪ ሐሳብ የሚከተለው ነው።</p>

<p>"ሙስና ለጤናማ የልማት እንቅስቃሴ ፀር እንደሆነ ሁላችንም የምንስማማበትና ልንዋጋው የሚገባን ጉዳይ ነው። የንግድ ኅብረተሰብ በመደጋገምበዚህ ጉዳይ ላይ እርምጃ እንዲወሰድ ሲጠይቅ ቆይቷል። አሁንም ቢሆን በሙስና ላይ ጠንካራ ተቃውሞ አለው። ይሁንና በሀገራችን ከቅርብ ጊዜ ወዲህ በሙስና ወንጀል በጥርጣሬ ብቻ በዋስ የመለቀቅ መብትንም በማይጠብቅ መልኩ ሰዎች እንዲታሰሩ ሲደረግ ወንጀል ባይፈፅም እንኳን በመጠርጠር ብቻ የመታሰርን ፍርሃት አስከትሏል። ቀደም ሲል ንግድ ምክር ቤታችን በመሰረተ ሀሳብ ፀረ-ሙስና እንቅስቃሴውን መደገፉን ሲገልፅ ሰዎችን ያለዋስትና በጥርጣሬ ማሰር ግን ሊያስከትል የሚችለውን ያለመረጋጋትና የኢኮኖሚ ተጽዕኖ በዝርዝር አስቀምጧል። ባሁኑ ጊዜ ያኔ የገለጽነው ስጋት እውን ሆኖ ተገኝቷል። ከዚህም የተነሳ የልዩ ልዩ አገልግሎት ሰጪ የመንግስት መ/ቤቶች ኃላፊዎች ውሳኔ መስጠት ተስኗቸዋል። በፍሃታቸውም ምክንያት የንግዱ ኅብረተሰብ የሚፈልጋቸውን ቀልጣፋ ውሳኔዎችና አገልግሎቶች ለማግኘት አልቻለም። በተጨማሪም ውሳኔን የማዘግየት ግዥን ያለማከናወን በባንክ በኩል ፍርሃት ንብረቶችን በአነስተኛ መገመት ብድሮችን መከልከል በሰፊው ተከስተዋል። የመደናገጡም ሁኔታ ተስፋፍቶ የንግዱኅብረተሰብ አባላትም ቢሆኑ ያላቸው አመኔታ ተዳክሟል።</p>

<p>"ከፀረ ሙስናው ጋር በተያያዘ በርካታ ቁጥር ያላቸው የኢትዮጵያ ንግድ ባንክ ከፍተኛ ኃላፊዎች በድንገት መታሰራቸው ግዙፉ ንግድ ባንክ ሥራው እንዲቆም የማድረግ ያህል እርምጃ ስለነበር፤ ለቆዩም ሆነ ለአዳዲስ ብድር ጥያቄዎች ምላሽ ማግኘት አስቸጋሪ ሆኖ ቆይቷል።</p>

<p>"በተጨማሪም በቁጥጥር ሥር የዋሉ የንግድ ኅብረተሰብ አባላት ድርጅቶች፤ ባለቤቶች ራሳቸውን በጥበቃ ሥር ሆነው እንዳያስተዳድሯቸው አለመደረጉ በድርጅቶቹ እንቅስቃሴ ላይ አሉታዊ ተፅዕኖ እንደሚያስከትል ለመገንዘብ አያዳግትም። በዚህም ምክንያት የባንክ ብድር ይከፍሉ የነበሩ አቋርጠዋል። ሠራተኞች ተባረዋል። የሠራተኞች ከሥራ መውጣት ከሚያስከትለው ማኅበራዊ ችግር በተጨማሪ ኢንሹራንሶችና ባንኮች ገንዘባቸውን መሰብሰብ ተስኖአቸዋል። ብሏል።</p>

<p>የንግድ ኅብረተሰቡ በፀረ ሙስና አዋጅ ላይ ያለውን አቋም ከአሁን ቀደምም በተለያዩ ጊዜያት በዚህ መልኩ ሲያቀርብ የነበረው ቢሆንም ይህ ጥያቄ ግን ለመንግስት ባለሥልጣናት የሚያዋጣቸው አልሆነም።</p>

<p>በአንድ አጋጣሚ ጥያቄውና የፀረ ሙስና ሕጉ ትችት የቀረበላቸው ጠቅላይ ሚኒስቴር መለስ ዜናዊ የፀረ ሙስና አዋጅን በጥቅልም ሆነ ነጣጥለው የሚቃወሙት "ሌቦች ብቻ ናቸው" ማለታቸው የሚታወስ ነው።</p>

<p>የአዲስ አበባ ንግድ ምክር ቤት በጠራው ስብሰባ ላይ መንግሥት በመወከል የተገኙት የንግድና ኢንዱስትሪ ሚኒስትር አቶ ግርማ ብሩ አንዳንድ የነጋዴዎቹን ሐሳቦች በመድረኩ ላይ ቢቃወሙም ሌሎቹን ጥያቄዎች ግን ለመንግስት እንደሚያቀርቡላቸው በይፋ ተናግረዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 22 ቀን 1994</a></p>

</body>
</html>	














