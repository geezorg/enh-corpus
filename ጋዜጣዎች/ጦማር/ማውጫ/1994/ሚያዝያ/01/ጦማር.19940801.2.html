<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ጅቡቲ መንገድ ተቋረጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ ጅቡቲ መንገድ ተቋረጠ</h1>


<p>ካለፈው አርብ መጋቢት 27 ቀን 1994 ጀምሮ ከአዲስ አበባ ወደ ጅቡቲና ከጅቡቲ ወደ አዲስ አበባ የሚመላለሱ አሽከርካሪዎች የሥራ ማቆም አድማ በመምታታቸው በመስመሩ ላይ የሚደረግ ምልልስ ሙሉ በሙሉ ተቋርጧል።</p>

<p>ለሥራ ማቆም ምክንያት የሆነው ነገር በመንገዱ ላይ በሚመላለሱ አሽከርካሪዎች ላይ በየጊዜው የሚደርሰው ዘረፋና የሕይወት መጥፋት እርምጃ በከፍተኛ ደረጃ ላይ በመድረሱ መንግሥት የዜጐችን ደህነት የመጠበቅ ግዴታውን በአግባቡ ሊወጣ ይገባል በሚል መሆኑን የአድማው ተሳታፊዎች ለጋዜጣው ዝግጅት ክፍል በሰጡት የስልክ መግለጫ አረጋግጠዋል።</p>

<p>እንደ ሹፌሮቹ ገለፃ ከሆነ በተለይ ከአዋሽ አርባ እስከ ሚሌ ባለው መንገድ በገዳማቱና በዝንጀሮ ገደል አካባቢ የታጠቁና ማንነታቸው ያልታወቀ ሰዎች በሚያደርጉት ዘረፋ ባለፉት ጥቂት ዓመታት ውስጥ በመቶዎች የሚቆጠሩ አሽከርካሪዎችና ረዳቶቻቸው ሕይወታቸውን አጥተዋል።</p>


<p>" መንግሥት የሀገሪቱን ፀጥታ ማስከበር አልቻለም" ያሉት እነዚሁ አሽከርካሪዎች ባለፉት አራት ቀናት ውስጥ በአዋሽ አርባ፣ በገዳማይቱ፣ በሚሌ፣ በኮምቦልቻ፣ በደሴ፣ በሎኒያ፣ በገዋኔ በዲቼ አቶና በሌሎችም ነጥብ ጣቢያዎች ላይ ተቃውሞአቸውን ለመገለፅ የቆሙት ተሽከርካሪዎች ብዛት እስከስምንት ሺህ መድረሱን ተናግረዋል።</p>

<p>እስከትናት መጋቢት 30 ቀን 1994 ዓ.ም ከቀኑ 10:00 ሰዓት ድረስ በአካባቢ የሚገኙ የመከላከያ ኃይል ኃላፊዎች በስተቀር ማንም የመንግሥት ባለሥልጣን እንዳላነጋገራቸው ታውቋል። ይህ አድማ ምን ምላሽ እንደሚሻ ያነጋገርናችው ሹፌሮች እንደሚሉት ለሕይወታችን ኃላፊነት የሚወስድና በአካባቢው ፀጥታ ላይ አስተማማኝ ሰላምን ለማስፈን በሚቻልበት ሁኔታ ላይ ዋስትና እስካልተሰጠን ድረስ አድማውን እንቀጥልበታለን ብለዋል።</p>

<p>በዚህ አድማ የደረቅና የፈሳሽ ጭነት መጓጓዣዎችን የሚያሽከረክሩ የግል፣ የድርጅትና የመንግሥት አሽከርካሪዎችም ተካፋይ እንደሆኑ ለማወቅ ተችሏል። በዚህ ምክንያት ካለፈው አራት ቀን ወዲህ ከመሀል ሀገር ወደ ጅቡቲ የሚሄድም ሆነ ከጅቡቲ ወደመሀል ሀገር የሚገባ ተሽከርካሪ የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዚያ 1 ቀን 1994</a></p>

</body>
</html>	














