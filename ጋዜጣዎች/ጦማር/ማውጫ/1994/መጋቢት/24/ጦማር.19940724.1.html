<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"እኔ ሙሰኛ ከተባልኩ የትኛው ኢትዮጵያዊ ነው ንፁህ የሚሆነው" አቶ በሻህ አዝምቴ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"እኔ ሙሰኛ ከተባልኩ የትኛው ኢትዮጵያዊ ነው ንፁህ የሚሆነው" አቶ በሻህ አዝምቴ</h1>


<p>በሙስና ወንጀል የፌዴራል ፀረ ሙስና ኮሚሽን ክስ የተመሰረተባቸው የፕራይቬታዜሽን ኤጀንሲ ሥራ አስኪያጅ አቶ በሻህ አዘምቴ ትናንት መጋቢት 23 ቀን 1994 ዓ.ም ለችሎቱ ባቀረቡት የጽሑፍ መግለጫ የተመሰረቱባቸው ክሶች ሐሰት እንደሆኑ ገለፁ።</p>

<p>እንደአቶ በሻህ የጽሑፍ መግለጫ በኮሚሽኑ የቀረበባቸው ክስ በሙሉ ሐሰት እንደሆነና እርሳቸው የመንግሥትና የሕዝብ ጥቅምን የሚጐዳ ሥራ እንዳልሰሩና ልዩ ጥቅም አግኝቷል እየተባለ በኮሚሽኑ የቀረበባቸው ክስ ፍፁም ሐሰት እንደሆነ ገልፀዋል።</p>

<p>ለ32 ዓመት ሀገሬንና ሕዝቤን በቅንነት አገልግያለሁ። ከዚህም ውስጥ 28 ዓመቱን ያለዕረፍትና ከሥራ ሰዓት ውጪ ጭምር ነው። እኔ ከሚከፈለኝ የወር ደመወዝ በስተቀር ሌላ ተጨማሪ ገንዘብ አላውቅም። ቡናና ሻይ እንኳን ከሥራ ባልደረቦቼ ውጪ ተጠቅሜ እንደማላውቅና የምኖረውም በኪራይ ቤት ውስጥ እንደሆነ እንዲታወቅልኝ በማለት ለፍርድ ቤት አስረድተዋል።</p>

<p>ከዚሁ ጋር አያይዘው አቶ በሻህ ለፍርድ ቤት እንደገለጹት ከ25 ዓመት በፊት የገዙት ያረጀ ዕቃ በቤታቸው ውስጥ እንደሚገኝና እሳቸውም ሆኑ ቤተሰቦቻቸው ድሀ እንደሆኑ በመግለጽ "እኔ ሙሰኛ ከተባልኩ የትኛው ኢትዮጵያዊ ነው ንፁህ የሚሆነው" በማለት ለፍርድ ቤት አስረድተዋል።</p>

<p>እኔ የመንግሥት መመሪያ ከመፈፀም ውጪ ሌላ ምንም ዓይነት ሥልጣን እንደሌለኝ እየታወቀ ኮሚሽኑ የመሰረተብኝን የሐሰት ክስ ፍርድ ቤቱ ክሱን ውድቅ አድርጐ በነፃ እንዲያሰናብተኝ በማለት ጠይቀዋል።</p>

<p>ተሸጡ ከተባሉት ድርጅቶች ውስጥ ከመነሻ ከጠቋሚ ዋጋ በታች እንዲሸጡ የተደረገው በጠቅላይ ሚኒስትሩ ትዕዛዝ እንደሆነ ገልፀው ከጠቋሚ ዋጋ በታች የተሸጡ ከአስር የሚበልጡ ድርጅቶች እንዳሉና ከእነዚህም ውስጥ ከ30 በመቶ እንዲሁም የትግራይ ዱቄት ፋብሪካ ከ34 በመቶ ከጠቋሚ ዋጋ በታች ወርዶ እንደተሸጠ ጠቅሰው የደብረዘይት ዱቄት ፋብሪካ ከ7.5 በመቶ ከጠቋሚ ዋጋ በታች በመሸጡ መከሰሳቸው ግራ እንደተጋቡ ገልፀዋል።</p>

<p>አቶ በሻህ ይህንን ንግግር እያደረጉ ባሉበት ሰዓት የአቶ ስዬ አብርሃ ወንድም የሆኑት አቶ አሰፋ አብርሃ እንባ አውጥተው አልቅሰዋል።</p>

<p>ይህ በእንዲህ እንዳለ የመከላከያ ሚኒስቴር ኢታማዦር ሹም የነበሩት የሌተናል ጄኔራል ጻድቃን ገ/ተንሣይ ቤትም ሜ/ጄኔራል ዮሐንስ ገብረ መስቀል እንደገቡበት ምንጮቻችን ገልፀዋል። የጦማር ምንጮች አክለው እንደገለጹት የቀድሞው የትግራይ ክልል ርዕሰ መስተዳድር የነበሩት አቶገብሩ አስራትና ባለቤታቸው እንግሊዝ ሀገር ሄደዋል። የቅርብ ምንጮች እንደሚሉት ጉዟቸው ለሕክምና እንደሆነ ገልፀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 24 ቀን 1994</a></p>

</body>
</html>	














