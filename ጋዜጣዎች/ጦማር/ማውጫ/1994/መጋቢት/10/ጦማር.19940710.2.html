<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቴፒ ግጭት ከ100 በላይ ሰው መሞቱ ይነገራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቴፒ ግጭት ከ100 በላይ ሰው መሞቱ ይነገራል</h1>


<p>ባለፈው ሳምንት መጋቢት 2 ቀን 1994 በቴፒ ከተማና አካባቢው በተነሳው ግጭት የመንግሥት ኃይሎችን ጨምሮ ከ100 በላይ የሚሆን የሰው ሕይወት መጥፋቱን ለጉዳዩ ቅርበት ያላቸው ምንጮች ገለጡ።</p>

<p>በየኪ ወረዳ ውስጥ የሚገኙት የሻኮና የመዥንግር ጐሳ አባላት አካባቢያቸውን ራሳቸው ለማስተዳደር ባነሱት ጥያቄ መዘዝ የተነሳው ግጭት ከአዋሳ፣ ከሚዛን ተፈሪና ከጋምቤላ የተንቀሳቀሰው የመንግሥት ፖሊስና የመከላከያ ኃይል ተሳታፊ ሆኖበታል ተብሏል።</p>

<p>በግጭቱ ዙሪያ ከየአቅጣጫው የተለያዩ መረጃዎች እየቀረቡ ቢሆንም እስከአሁን ባለው መረጃ መሠረት የአካባቢው አስተዳዳሪዎች የነበሩት በሙሉ በቁጥጥር ስር ውለው አካባቢው በጊዚያዊ ወታደራዊ አስተዳደር ሥር እንደሚገኝ ለማወቅ ተችሏል። ትናንትና በመንግሥት መገናኛ ብዙሃን እንደተገለጠው ከሆነ 70 ሰዎች ከ50 ጠብመንጃ ጋር በቁጥጥር ሥር ውለዋል። 38 ሰዎችም ሞተዋል ተብሏል።</p>

<p>ሕገ-መንግሥታዊ መብታቸውን በጠየቁ የሻኮና የመዥንግር ማኅበረሰብ አባላት ላይ የመንግሥት ኃይሎች የወሰዱትን እርምጃ በመቃወም የተቃዋሚ ፓርቲ አባላት የተቃውሞ መግለጫ እንደሚሰጡ ይጠበቃል።</p>

<p>ይህ በዚህ እንዳለ በሶማሌ ክልላዊ መንግሥት ለወራት ሲካሄድ በነበረው የተቃዋሚ ኃይል ደጋፊዎችና መጋለጣቸውን የጦማር ተባባሪ ሪፖርተር ከጐዴ በላከው ዘገባ ገልጧል።</p>

<p>የመንግሥት ሠራተኞችና ሌሎችም የኅብረተሰብ አባላት በቡድን ተከፋፍለው ሲያደርጉት በነበሩት ግምገማ ተጋልጠዋል የተባሉት ሰዎች ግማሾቹ ራሳቸውን ያጋለጡ፣ የተቀሩት ደግሞ በጥቆማ የተጋለጡ ናቸው ተብሏል። ራሳቸውን ያጋለጡት የተቃዋሚ ፓርቲ አባላትና ደጋፊዎች ይቅርታ እንዲጠይቁ ተደርገው የተለቀቁ ሲሆን ማመን ያልፈለጉት ግን በቁጥጥር ሥር እንዲውሉ መደረጋቸውን የደረሰን መረጃ አመልክቷል። ምን ያህል ሰው በቁጥጥር ሥር እንደዋለ ግን እርግጠኛ መረጃ ማግኘት አልተቻለም።</p>

<p>በተያያዘ ሁኔታም ከአሁን በፊት ከድሬዳዋ ወደ ጉዴ ቻርተር አውሮፕላን ተከራይተው ጫት የሚነግዱ ነጋዴዎች፣ የኢትዮጵያ አየር መንገድ የቻርተር በረራውን በማቋረጡ ማንኛውም መንገደኛ 20 ኪሎ ጫት ይዞ መጓዝ እንደሚችል በመደረጉ በድሬዳዋ የሚገኙ ሕፃናት ሳይቀሩ በአውሮፕላን እየተሳፈሩ በጫት ንግዱ ላይ ተሳታፊ ከመሆናቸውም ባሻገር የኢትዮጵያ አየር መንገድ የትኬት ቢሮ ሠራተኞችም በጉዳዩ ውስጥ እጃቸው እንዳለበት በመግለፅ መንገደኛ ሕጋዊ ነጋዴዎች በማማረር ላይ ናቸው። በዚህ ጉዳይ ላይ የኢትዮጵያ አየር መንገድን ማብራሪያ ጠይቀን መልስ ሊሰጠን ፈቃደኛ እንዳልሆነ መግለፃችን የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 10 ቀን 1994</a></p>

</body>
</html>	














