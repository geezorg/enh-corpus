<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሚያ ክልል አስቸኳይ ጉባዔ ነገ ይጀመራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦሮሚያ ክልል አስቸኳይ ጉባዔ ነገ ይጀመራል</h1>


<p>በቅርቡ የፀደቀውን የፌዴራል መንግሥት አስፈፃሚ አካላት አወቃቀርን መሠረት ያደረገ የክልል መንግሥታት አስፈፃሚ አካላት መመሥረቻ አስቸኳይ ጉባኤዎች በአስቸኳይ በየክልሉ እንደሚካሄዱ ከመንግሥት ምንጮች የወጡ መረጃዎች አመልከተዋል።</p>

<p>ከመረጃዎቹ ለመረዳት እንደተቻለው የኦሮሚያው ክልላዊ መንግሥት ከነገ ጥቅምት 15 ቀን 1994 ጀምሮ በናዝሬት (በአዳማ) በማካሄድ የክልሉን ፕሬዚዳንትና ም/ፕሬዚዳንት ይመርጣል። ከዚህም ሌላ በክልሉ ም/ቤት ውስጥ አስራ ሁለት ዋና የቤሮ ኃላፊዎችና ሌሎች የቤሮ ኃላፊዎች ይሰየማሉ ተብሎ እየተጠበቀ ነው።</p>

<p>የቢሮ ኃላፊዎቹን እጩነት የሚያቀርበው የኦሕዴድ ሥራ አስፈፃሚ ኮሚቴ ከትናንት ጥቅምት 13 ቀን 1994 ጀምሮ አስቸኳይ ስብሰባ ተቀምጧል ተብሏል። ስብሰባው ዞሬ እንደሚጠናቀቅን የቢሮ ኃላፊዎቹን ስም ዝርዝም ያቀርባል ተብሎ ይጠበቃል። </p>

<p>የቀድሞ የኦሮሚያ ክልል ፕሬዚዳንት አቶ ኩማ ደመቅሳ ከፕሬዜዳንትነታቸው በመልቀቃቸው፣ የክልሉ ም/ፕሬዚዳንት የነበሩት አቶ ሱፊያን አህመድ የፌዴራል መንግሥት የካቢኔ አባል በመሆናቸው የኦሮሚያ ክልላዊ መንግሥት የፕሬዚዳንት የም/ፕሬዚዳንት ወንበር ባዶውን ይገኛል።</p>

<p>እንደቅርብ ምንጮች መረጃ ይህንን ባዶ ወንበር ለመሙላት በአሁኑ ወቅት የክልል ም/ቤቱ የኢኮኖሚ ዘርፍ ኃላፊ አቶ ጁነዲን ሳዶ (የአርሲ ተወላጅ) የክልሉ ፕሬዚዳንት፣ አሁን የክልሉን የመንግሥት ሰራተኞች አስተዳደር ቢሮ ኃላፊ ሆነው እየሰሩ ያሉት አቶ መለስ ዲዮ (ዽሂዮ) (የቦረና ሰው ናቸው) በአቶ ሱፊያን አህመድ ተተክተው የክልል ምክትል ፕሬዚዳንት ይሆናሉ ተብሎ እየተጠበቀ ቢገኝም መረጃውን ከነፃ ምንጭ ማረጋገጥ አልቻልንም።</p>

<p>ለምክትል ፕሬዚዳንትነት የታጩት አቶ መለስ ዲዮ ቀደም ሲል የምስራቅ ሸዋ ዞን የትራንስፖርት ቢሮ ኃላፊ፣ ከዚያም ወደቦረና ተቀይረው የቦረና ዞን የፋይናንስ ቢሮ ኃላፊ ሆነው ስርተዋል ተብሏል። ባለሥልጣኑ ከሁለቱም የኃላፊነት ቦታዎች የተነሱት በሙስና ምክንያት እንደሆነ የሚናገሩት የቅርብ ምንጮች ለኦሮሚያ የመንግሥት ሠራተኞች ቢሮ ኃላፊነት የበቁትም በአቶ ሱፊያን አህመድ ልዩ ድጋፍ እንደሆነ ይናገራሉ።</p>

<p>ይህ በዚህ እንዳለ ቀደም ሲል በኦሮሚያ ክልላዊ መንግሥት ም/ቤት ውስጥ ሁነኛ ቦታ የነበራቸውን አቶ ዓለማየሁ አቶምሳ አቶ ሙክታር ከድር (ዋና ፀሐፊ ነበሩ እና አቶ ዳባ ደበላ በስቪል ሰርቪስ ኮሌጅ ተማሪነት ስም ከሥልጣን አካባቢ እንዲገለሉ ተደርገዋል። እነዚህ ሰዎች ዳግምኛ ወደሥልጣን እንደማይመለሱ የሚገልጹ ምንጮች አክለው እንደሚናገሩት በፕሬዚዳንት ነጋሶ ጊዳዳ ላይ በኢሕአዴግ ስብስባ «ሒሳብ ሳያወራርድ መሄድ የለበትም» ሲሉ የነበሩት አቶ ዳባ ደበሌ መኪናቸውን ተቀምተው የአዲስ አበባን ጎዳና በእግርና በታክሲ ተያይዘውታል።</p>

<p>ይህ የኢሕአዼግን መንግሥት አዲስ አደረጃጀት በሁሉም ክልሎች የማውረድና የክልል ፕሬዚዳንቶችንና የቢሮ ኃላፊዎችን የመሾም ተግባር በሁለት ክልሎች በተከታታይ ባስቸኳይ እንደሚካሄድ ለኢሕአዴግ ቅርብ የሆኑ ወገኖች ይናገራሉ።በእነዚህ ጉባኤዎች የኦሮሚያ፣ የደቡብ እና የትግራይ ክልላዊ መንግሥታት ም/ቤቶች የየክልሎቹን ፕሬዜዳንቶችና ም/ፕሬዚዳንቶችን እንደሚሰይም ታውቋል።</p>

<p>ይኽም የክልል መዋቅር እስከወረዳና ቀበሌ ድረስ ከዘረጋ በኋላ ኢሕአዴግ ለ1994 ወዳዘጋጀውና የሕዝብን «ሁለገብ ሕይወት ይለውጠዋል» ወደተባለሰት መርሃ ግብር ተግባራዊ እንቅስቃሴ እንደሚመለስ እየተነገረ ቢሆንም የ1994 የበጀት ዓመት ከእንግዲህ የቀረው የሰባት ወራት እድሜ መዋቅሮችን ከመዘርጋት አልፎ መርሃ ግብሩን በሥራ ላይ ለማዋል የሚያስችል እንዳይደለ በርካታ ታዛቢዎች እየተናገሩ ይገኛሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 14 ቀን 1994</a></p>

</body>
</html>	














