<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ወታደሮች ጐዴ ገብተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካ ወታደሮች ጐዴ ገብተዋል</h1>


<p>ቁጥራቸው በውል ያልታወቀ የአሜሪካ ጦር ኃይል አባላት በምሥራቅ ኢትዮጵያ በምትገኘው በጐዴ ከተማ አየር ማረፊያ ካለፈው እሑድ ማረፍ መጀመራቸውን ከኢትዮጵያ አየር ኃይል ምንጮችና ከዐይን ምስክሮች የተገኘው መረጃ አመልክቷል።</p>

<p>የእነዚህ ባዕድ ወታደሮች ተልዕኮ ለጊዜው ምን እንደሆነ ባይታወቅም፣ ከእነዚሁ ወታደሮች መግባት ጋር ተያይዞ ሁለት የኢትዮጵያ አየር ኃይል ተዋጊ ሄሊኮፕተሮች ጐዴ ገብተው በመሥፈራቸውና የውጊያ በረራ ልምምድ ማድረግም በመጀመራቸው የባዕዳኑ ወታደሮች ተልዕኮም ከውጊያ ጋር የተያያዘ ሳይሆን እንዳልቀረም ተገምቷል።</p>

<p>ከወትሮው ከድሬዳዋ በየቀኑ ይመላለስ የነበረው የኢትዮጵያ አየር መንገድ በረራ ባለፈው እሑድና ትናንት ሰኞ እንዲቋረጥ ተደርጐ በምትኩ የአየር ኃይል ዕቃ ማጓጓዣ አንቶኖቭ አውሮፕላኖች በቀን ሁለት ግዜ ጐዴ እያረፈ ወታደራዊ ቁሳቁሶችን የማራገፍ ተግባር በማከናወን ላይ እንደሚገኙ ታማኝ ምንጮችን የጠቀሰው መረጃ አስረድቷል።</p>

<p>እንደመረጃ ምንጮቹ አገላለፅ አንቶኖቮቹ በብዛት ሲያመላልሱ የታዩት ነዳጅ ሲሆን በዚህ የተለየ ወታደራዊ ሁኔታ የተነሳ የአካባቢ ሕዝብ በቅርቡ የጦርነት ዘመቻ እንደሚኖር በመገመት በሥጋት ውስጥ ገብቷል።</p>

<p>በተያያዘ ዜና በሶማሊያ ክልላዊ መንግሥት ውስጥ የሚንቀሳቀሱ ፀረ-መንግሥት ኃይሎች አባላትን ለማጋለጥ ተብሎ ባለፉት አስራ አምስት ቀናት የተጀመረው ግምገማ እስከትናንት ድረስ ተጠናክሮ መቀጠሉን ከሥፍራው የደረሰን መረጃ አመልክቷል። በዚህም መሠረት የመንግሥት ሠራተኞች ዘውትር ዐርብ፣ ቅዳሜና እሑድ ግምገማ እየተቀመጡ በተለይም የተቃዋሚው የኦጋዴን ብሔራዊ ነፃነት ግንባር አባላትን እንዲያጋልጡ ሲቀሰቅሱ፣ ሌላው የኅብረተሰብ ክፍል ደግሞ በሌሎች ቀናት ግምገማ እየተቀመጠ ይገኛል።</p>

<p>እስከአሁን ድረስ የማጋለጡ ስልት የሚከናወነው በሦስት መንገድ ነው። አንደኛው መንገድ የተቃዋሚ ድርጅቱ አባል ወይም ደጋፊ የሆነ ሰው ራሱን እንዲያጋልጥ፣ አለበለዚያ ተሰብሳቢው እንዲያጋልጠውና የግምገማው መሪዎች ራሳቸው አስቀድሞ ባዘጋጁት ዝርዝር መሠረት ስም እየጠሩ የሚያጋልጡበት አሠራር ነበር።</p>

<p>እስከአለፈው ሳምንት «ተጋለጡ« የተባሉት ጥቂት ሰዎች ግለጊሂስ እያደረጉ ኅብረተሰቡ እንዲያስተምራቸው ተብሎ በነፃ ይንቀሳቀሱ ነበር። ከቅርብ ቀናት ወዲህ «የተጋለጡ ናቸው» የተባሉት ሰዎች በቁጥጥር ሥር እየዋሉ ይገኛሉ። እስከአሁን ባለው መረጃ በዚህ ሳምንት ብቻ አሥር ሰዎች በቁጥጥር ሥር የዋሉ ሲሆን አብዛኞቹም የክልሉ መንግስት ሠራተኞች እንደሆኑ ታውቋል።</p>

<p>ይህ በዚህ እንዳለም በጐዴና አካባቢው ባለው የምግብ እህል እጥረት የተነሳ በርካታ ሰዎች እየሞቱ እንደሚገኙ ከረድኤት ድርጅቶች የተገኙ መረጃዎች አስረድተዋል። እንደምንጮቹ አገላለፅ በዚያ አካባቢ ብቻ በቀን ከአሥር እስከ ሃያ ሰው ይሞታል። ነዋሪው በዚህ ዓይነት ሁኔታ በረሀብ እየሞተ ባለበት ወቅት ለወታደራዊ እንቅስቃሴ የሚደረገው ዝግጅት በረሀብ የተጐዳውን ዜጋ ለመታደግ ከሚደረገው ዝግጅት በጣት የበለጠ በመሆኑን የአካባቢው ነዋሪዎች እንደሚናገሩ የደረሰው ዘገባ አያይዞ አመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ከየካቲት 5 ቀን 1994</a></p>

</body>
</html>	














