<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲግራቴው ምሩፅ ይፍጠር ጥገኝነት ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">አዲግራቴው ምሩፅ ይፍጠር ጥገኝነት ጠየቀ</h1>


<p>በኢትዮጵያ አትሌቲክስ ስፖርት ውስጥ ትልቅ ዝና የነበረው ሻምበል ምሩፅ ይፍጠር በካናዳ የፖለቲካ ጥገኝነት መጠየቁን የዓለም መገናኛ ብዙሃን አስታወቁ።</p>

<p>ምሩፅ ይፍጠር በቅርቡ በሰሜን አሜሪካ ኢትዮጵያውያን ዓመታዊ የስፖርት ፌስቲቫል ላይ በክብር እንግድነት ተጋብዞ ከሄደ በኋላ በዚያው ወደ ካናዳ ተሻግሮ ጥገኝነቱን ለመጠየቅ ችሏል።</p>

<p>ባለፈው ዓርብ ምሽት በዋና ዜና መሀከል አስገብቶ የምሩፅን ጥገኝነት መጠየቅ የዘገበው የቢቢሲ ራዲዮ በፖለቲካ ተፅእኖ ምክንያት ሀገሩ ውስጥ መኖር አለመቻሉን ጠቅሷል። በተመሳሳይ ሁኔታ ከትናንት ወዲያ የተላለፈው የአሜሪካ ድምፅ ራዲዮ የአማርኛው ክፍል በዋና ዜናና በስፖርት ዜና ደጋግሞ እንደገለፀው የምሩፅ ከሀገር መውጣት ምክንያት በደፈናው ፖለቲካዊ ተፅእኖ መሆኑ ነው የተገለፀው።</p>

<p>ምሩፅ ይፍጠር በትግራይ ክልል በአዲግራት ከተማ የተወለደ የ51 ዓመት ጎልማሳ ሲሆን ወደ አትሌትክስ የመጣውም ከኢትዮጵያ አየር ኃይል ስፖርት ክለብ ነው።</p>

<p>ምሩፅ ይፍጠር እንደ አውሮፓ አቆጣጠር 1972 በሙኒክ ኦሎምፒክ በአሥር ሺህ ሜትር ሩጫ የነሐስ ሜዳሊያ አግኝቷል። በ1977 በዓለም አትሌትክስ ሻምፒዮና በአሥር ሺህ ሜትር ወርቅ ተሸልሟል። እንደገና በ1979 በዓለም አትሌትክስ ሻምፒዮና በአምስት ሺህ ሜትር ወርቅ ለሀገሩ አስገኝቷል። በ1980 በሞስኮ ኦሎምፒክ በአምስት ሺህና በአስር ሺህ ሜትሮች ተወዳድሮ በሁለቱም የወርቅ ሜዳሊያ ያጠለቀ ድንቅ አትሌት ነው።</p>
<p>ሻምበል ምሩፅ ይፍጠር በስፖርት ኮሚሽን በአትሌትክስ አማካሪነት ሲሠራ ቆይቶ በቅርቡ ካለበት ቦታ ዝቅ ብሎ ያለ ሙያው የባሕል ስፖርቶች ፌዴሬሽን ፀሐፊ ሆኖ እንዲሠራ መደረጉ ሞራሉን እንደነካው የሚናገሩ አሉ። ቅርበት ያላቸው ምንጮች አክለው እንደሚናገሩት ከሆነ ምሩፅ ባልታወቀ ምክንያት ከሀገር እንዳይወጣም ታግዶ ነበር።</p>
<p>ኢሕአዴግ አዲስ አበባ በገባ ሰሞን ምሩፅ መኪና እየነዳ ከተማ ውስጥ ሲሄድ ከመኪናው ኋላ የለጠፈውን የኢትዮጵያ ባንዲራ እንዲነቅል ታጋዮች ሲያስገድዱት እንደነበር የዐይን ምስክሮች ይናገራሉ። በአጠቃላይ ምሩፅ በኑሮው ደስተኛ እንዳልነበር የሚናገሩ ብዙዎች ናቸው።</p>
<p>ከኢትዮጵያ አትሌትክስ ፌዴሬሽን ከመሐመድ ከድርና አውስትራሊያ ጥገኝነት ጠይቀው ከተጠለሉት ከአራት ያላነሱ ሴት አትሌቶቻችን ቀጥሎ አንድ ከፍተኛ ስምና ክብር ያለው አትሌት የፖለቲካ ጥገኝነት ሲጠየቅ ምሩፅ የመጀመሪያው ነው።</p>
<p>ለምሩፅ አርአያ ከሆኑት ቀደምት ጀግና አትሌቶች መሐከል ሻምበል ማሞ ወልዴ በቀይ ሽብር ተከስሶ በእስር ላይ እንደሚገኝ የሚታወስ ነው።</p>
<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 14 ቀን 1989</a></p>


</body>
</html>	
