<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚዎች ስብሰባ ሆላንድና አሜሪካ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተቃዋሚዎች ስብሰባ ሆላንድና አሜሪካ ይካሄዳል</h1>


<p>አዲስ አበባ፦ ኢትዮጵያውያን ተቃዋሚ የፖለቲካ ፓርቲዎች በያዝነው የፈረንጆች ወር መጨረሻና በሚቀጥለው ወር ማገባደጃ ላይ በሆላንድና በአሜሪካ ስብሰባ እንደሚቀመጡ ለስብሰባው ቅርብ የሆኑ ምንጮች ለማወቅ ተችሏል።</p>

<p>እንደምንጮቹ አገላለፅ በሆላንድ የሚደረገው ስብሰባ ኢተፖድኅ ተብሎ የሚጠራውና በዶ/ር ነገደ ጎበዜ የሚመራው የተቃዋሚ ኃይሎች ኅብረት የጠራው ነው።</p>

<p>በዚህ ስብሰባ ላይ በሀገር ውስጥ ካሉት ተቃዋሚ የፖለቲካ ፓርቲዎች አንዳንዶቹ የሚሳተፉ ሲሆን ከዚህ ሳምንት ጀምሮም የየራሳቸውን አጀንዳዎች ማስያዝ እንደጀመሩ ተያይዞ ተገልጧል።</p>

<p>ለጉዳዩ ቅርበት ካላቸው ምንጮች ለማወቅ እንደተቻለው በአሁኑ ስብሰባ ላይ የ1992 ምርጫ ጉዳይ እንደሚነሳ መንግሥትና ተቃዋሚ ፓርቲዎች ተቀራርበው ሊነጋገሩ የሚችሉበት ጉዳዮች ላይ አጀንዳዎች ሊቀረፁ እንደሚችሉ ተገምቷል። ከዚህም ሌላ በኢተፖድኅ ውስጥ ከተሰባሰቡት ተቃዋሚዎች መሐከል የተወሰኑት በትጥቅ ትግል አማራጭ የሚያምኑ ሲሆን ሌሎች ደግሞ በሰላማዊ ትግል የሚያምኑ ናቸው።</p>

<p>በዚህም መሠረት ሁለት ተቃራኒ አቋሞችን ይዞ በአንድ ኅብረት ውስጥ መሳተፍ በማይቻልበት ደረጃ ላይ ስለሚያደርስ ምናልባትም በአሁኑ ስብሰባ ኢተፖድኅ ተብሎ የሚጠራው ያልተሳካለት የተቃዋሚዎች ኅብረት በይፋ ለሁለት ሊከፈል ይችላል ተብሎ ይታሰባል።</p>

<p>በኅብረቱ ውስጥ ከተሰባሰቡት ተቃዋሚዎች ውስጥ ኢሕአፓ ኢሕአዴግ በሥልጣን ላይ እስካለ ድረስ በሰላማዊ መንገድ የፖለቲካ ሥልጣንን መካፈል ስለማይችል ያለው አማራጭ ባገኘው አጋጣሚ ሁሉ በትጥቅ ትግል መግፋት እንደሚያዋጣው አስተያየት የሚሰጡ ወገኖች አሉ።</p>

<p>ሌሎች ቀድሞውንም ቢሆን በትጥቅ ትግል የማያምኑትን ጨምሮ የኮ/ል ጎሹ ወልዴ ፓርቲና መኢሶን ለትጥቅ ትግል በመቶ ሺዎች የሚቆጠር ዶላር አፍስሰው ሊሳካላቸው ባለመቻሉ፣ በውጊያ ሥልጣንን ለመያዝ ያላቸው ፍላጎት መመናመኑንን የሚገልፁ አስተያየቶች ይሰማሉ። ከኢሕአፓ ሌላም ሌሎች የኅብረቱ አባል የሆኑና በትጥቅ ትግል የሚያምኑ ቡድኖች ስላሉ እነዚህ ተመሳሳይ አቋም ያላቸው ቡድኖች በአንድ ጎራ ውስጥ ሊሰባሰቡ እንደሚችሉ ይጠበቃል።</p>

<p>በሌላ በኩል ደግሞ «ኢሀጉ» የኢትዮጵያ ሀገራዊ ጉባዔ በመባል የሚታወቀው የተቃዋሚ ኃይሎች አስተባባሪ ጉባዔ የጠራው ስብሰባ በፈረንጆቹ ፌብሩዋሪ ወር መጨረሻ በዋሽንግተን ይካሄዳል ተብሏል። የሆላንዱ ስብሰባ ምናልባት የዛሬ ሳምንት ጥር 17 ቀን 1992 ሊካሄድ እንደሚችል ይገመታል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 10 ቀን 1992</a></p>

</body>
</html>	
