<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለፓርላማ የሚወዳደሩ የተቃዋሚ ድርጅት አባላት 180 ደረሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለፓርላማ የሚወዳደሩ የተቃዋሚ ድርጅት አባላት 180 ደረሱ</h1>


<p>አዲስ አበባ፦ በመጪው ግንቦት ወር ለሚካሄደው የሕዝብ ተወካዮች ም/ቤት አባላት ምርጫ የሚወዳደሩ የተቃዋሚ ድርጅት አባላት ቁጥር እስከትላንት ድረስ 180 መድረሱ ከምርጫ ቦርድ ምንጮች ከተገኘ ዝርዝር ለማወቅ ተችሏል።</p>

<p>በተገኘው ዝርዝር መሠረት ከተቋቋመ ገና ሶስት ዓመት የሆነውና በረዳት ፕሮፌሰር መረራ ጉዲና የሚመራው የኦሮሞ ብሔራዊ ኮንግረስ ለተወካዮች ምክር ቤት 53 እጩ ተወዳዳሪዎችን በማቅረብ የተቃዋሚውን ጎራ እየመራው ይገኛል።</p>

<p>በመቀጠል የመላው አማራ ህዝብ ድርጅት (መዐሕድ) 17 እጩ ተወዳዳሪዎችን ሲያቀርብ በልዑል ራስ መንገሻ ስዩም የሚመራው የኢትዮጵያ ዲሞክራሲያዊ ኅብረት ፓርቲ (በተለምዶ አጠራር ኢዲዩ) 13 እጩዎችን አቅርቧል።</p>

<p>ከተመሰረተ ገና አንድ ዓመት ያልሞላው የኢትዮጵያ ዴሞክራሲያዊ ፓርቲ ከኢዲዩ ጋር በተመሳሳይ 13 እጩዎችን ለተወካዮች ም/ቤት ከማቅረቡም በላይ በዶ/ር በየነ ጴጥሮስ የሚመራው የሀዲያ ብሔራዊ ዲሞክራሲያዊ ድርጅት 10 እጩዎችን አቅርቧል።</p>

<p>የደቡብ ኢትዮጵያ ዲሞክራሲያዊ ኅብረትን ጨምሮ የእጩዎቻቸው ብዛት ገና ያላሳወቁ በመኖራቸው የተቃዋሚ ፓርቲዎችን በመወከል ለሕዝብ ተወካዮች ም/ቤት አባልነት የሚወዳደሩ እጩዎች ቁጥር እስከ 200 ሊደርስ እንደሚችል ይጠበቃል።</p>

<p>ይህ ቁጥር በግላቸው ለተወካዮች ም/ቤት አባልነት የሚወዳደሩትን ካለመጨመሩም በላይ ተቃዋሚ ድርጅቶች ለክልል ም/ቤት አባልነት የሚያቀርቧቸው እጩዎች ቁጥርም አልተካተተም። እስካሁን በታወቀው መሠረት የኦሮሞ ብሔራዊ ኮንግረስ በጠቅላላ 174 የሚደርሱ እጩዎችን ለምርጫ በማቅረብ ከፍተኛውን ቁጥር ይዞ እየመራ ይገኛል።</p>

<p>በተያያዘ ዜና ለሕዝብ ተወካዮች ም/ቤት አባልነት የሚወዳደሩን እጩዎች ለመደጎም ትላንት በምርጫ ቦርድ ተጠርቶ የነበረው የእርዳታ ለጋሽ መንግሥታትና የተቃዋሚ ድርጅት ተወካዮች ስብሰባ ያለውሳኔ ለፊታችን ሰኞ መተላለፉን ለማወቅ ተችሏል።</p>

<p>ይህ በዚህ እንዳለ በደቡብ ኢትዮጵያ ክልል በተቃዋሚዎች ላይ የተፈፀመውን በደል ለማጣራት ወደክልሉ ተጉዞ የነበረው የብሔራዊ ምርጫ ቦርድ ከፍተኛ አጣሪ ቡድን ከትናንት ወዲያ አዲስ አበባ ተመልሷል። አጣሪ ቡድኑ ስለደረሰበት ውሳኔ በሚቀጥለው ሳምንት ውስጥ የፕሬስ መግለጫ ሊሰጥ እንደሚችል ይጠበቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 17 ቀን 1992</a></p>

</body>
</html>	
