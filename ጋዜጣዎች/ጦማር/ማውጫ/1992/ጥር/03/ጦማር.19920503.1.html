<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የውጊያው ዝግጅት መጨረሻው ምዕራፍ ላይ ደርሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የውጊያው ዝግጅት መጨረሻው ምዕራፍ ላይ ደርሷል</h1>


<p>አዲስ አበባ፦ በመሐል ሀገር በጦርነቱ ለተፈናቀሉ ቤተሰቦችና ለመከላከያ ሠራዊቱ ድጋፍ የሚዋጣው የገንዘብ መዋጮ እንደአዲስ በተያያዘበት በአሁኑ ወቅት በጦር ግንባር ያለው ወታደራዊ ፍጥጫ ወደለየለት ውጊያ የሚቀየርበት የመጨረሻ ምዕራፍ ላይ እየደረሰ መሆኑን ለጦር ግንባርና ወታደራዊ መረጃ ቅርብ ከሆኑ የመከላከያ ምንጮችና የአካባቢውን ወታደራዊ እንቅስቃሴ ከሚከታተሉ ዲፕሎማቶች የተገኙ ግምቶች በመጠቆም ላይ ይገኛሉ።</p>

<p>እንደወታደራዊ ምንጮች አገላለፅ የኤርትራ ጦርም ሆነ የኢትዮጵያ ሠራዊት የውጊያ ዝግጅት ማጥቃት ነው። ይሁን እንጂ ሁለቱም ወገኖች የአጠቃላዩን ውጊያ የመጀመሪያ ውጊያ ጥይት ለመተኮስ ቀዳሚዎች ለመሆን ካለመፈለጋቸውም በተጨማሪ አንደኛው ወገን በሚወስደው እርምጃ ወደውጊያ ለመግባት ሁሉም አድፍጦ እየተጠባገቀ ይገኛል ተብሏል።</p>

<p>የኤርትራ ሠራዊት የማጥቃት ዝግጅት በአንድ በኩል ተጨማሪ መሬትን በመያዝ ለመደራደርና በሌላ በኩል ደግሞ የኢትዮጵያን ጦር ግስጋሴ ለመግታት እንቅፋት የሚሆን የማጨናገፍ ስልት ለመጠቀም እንደሆነ የመረጃ ውጤቶች ያሳያሉ ተብሏል።</p>

<p>እንደቅርብ ምንጮች በረጅም የእግር ጉዞ በታገዘ ወታደራዊ ልምምድ ላይ የሰነበተው የኢትዮጵያ ጦር የሻዕቢያን ማጥቃት ለማክሸፍና በመልሶ ማጥቃትም ለመምታት ወደ ግንባር መክተቱ ይነገራል። ከመደበኛው ሠራዊትም ጋር የትግራይ ሕዝባዊ ሠራዊትም የሻዕቢያን እርምጃ ለመመለከት ወደግንባር መጠጋቱን ከሥፍራው የመጡ የዓይን ምስክሮችን የጠቀሱ መረጃዎች አመልክተዋል።</p>

<p>ውጊያው በአዲሱ የአውሮፓውያን ዓመት በመጀመሪያ ወር ሊጀመር እንደሚችል የምዕራባውያን የመረጃ ምንጮች እየተናገሩ ሲሆን የኢትዮጵያ ጦር ውጊያውን ከጀመረም ግስጋሴውን ቶሎ ሊያቆም ይችላል የሚል ሐሳብ እንደሌለ ዲፕሎማቶች እየተናገሩ ናቸው። እነዚሁ ዲፕሎማሲያዊ ምንጮች እንደሚሉት ውጊያው ከተጀመረ የሚፈጠረው እልቂት ዘግናኝ እንደሚሆን ይጠበቃል።</p>

<p>የባድመ ድል በሌሎች ግንባሮች በአጭር ጊዜ ውስጥ እንደሚደገፍም የትግራይና የአማራ ክልል መሪዎች በቅርቡ ለም/ቤቶቻቸው ባደረጉዋቸው ንግግሮች መግለፃቸውን ሕዝቡም ለዚሁ ተግባር የአካልና የኅሊና ዝግጅት እንዲያደርግ መጠየቃቸው የሚታወስ ነው።</p>

<p>በአሁኑ ወቅት በሠራዊት ብዛት የኤርትራ መንግሥት የበላይነት እንዳለው የሚናገሩት ዲፕሎማቲክ ምንጮች በጦር መሣሪያ ብዛትና ዘመናዊነት ብቃት ያለው የሰው ኃይል በማሰለፍ ግን ኢትዮጵያ የተሻለ ደረጃ ላይ እንደምትገኝ በመመስከር ላይ ይገኛሉ።</p>

<p>ይህ በዚህ እንዳለ በኤርትራ የሚገኙና ከኤርትራ ወደኢትዮጵያ ለመምጣት ባቃታቸው ኢትዮጵያውያን መሀል ገንዘብ ያለው ወደቀይ ባሕር እየወጣ በየመን በኩል ወደ ሀገሩ መመለስ መጀመሩን በዚህ ዓይነት ሁኔታ ወደሀገር የተመለሱ ስማቸው እንዲገለፅ ያልፈለጉ ኢትዮጵያውያን ገልጠዋል። ከኢትዮጵያውያኑ ገለፃ ማወቅ እንደተቻለው የኢትዮጵያ ሠራዊት የኤርትራን ድንበር አቋርጦ የሚገባ ከሆነ በግዛታቸው ውስጥ ያሉትን ኢትዮጵያውያን እንደሚገድሏቸው እየዛቱባቸው ይገኛሉ። በዚህም የተነሳ በኤርትራ መንግሥት ሥር የሚገኙ ኢትዮጵያውያን በአደገኛ ጭንቀት ውስጥ እንደሚገኙ እነዚሁ ምንጮች ተናግረዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 3 ቀን 1992</a></p>

</body>
</html>	
