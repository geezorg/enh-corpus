<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሻዕቢያ መሪነት የተቃዋሚዎችን አንድነት ለማምጣት እየተጣረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሻዕቢያ መሪነት የተቃዋሚዎችን አንድነት ለማምጣት እየተጣረ ነው</h1>


<p>በኢሳያስ አፈወርቂ መንግሥት አሰባሳቢነት ፀረ ኢህአዴግ አቋምያላቸው ኢትዮጵያውያን ተቃዋሚዎች የአንድነት ግንባር ለመፍጠር እየሰሩ ባሉበት በአሁኑ ወቅት በተቃዋሚዎቹም መሀከል አለመግባባት እየተፈጠረ እንደሚገኝ ለጉዳዩ ቅርብ ከሆኑ ምንጮች ከተገኘ መረጃ ለማወቅ ተችሏል።</p>

<p>በተደጋጋሚ በአሥመራ ከተማ ውስጥ በተደረገው የተቃዋሚዎች ስብሰባ ላይ ግንባር ቀደሙን ሚና የተጫወተው የኦሮሞ ነፃነት ግንባር ሲሆን በቀንደኛው የመለስ አገዛዝ ተቃዋሚ በአብርሃም ያየህ የሚመራው ሌላው ቡድንም በዚሁ እንቅስቃሴ ውስጥ መኖሩ ተዘግቧል።</p>

<p>በኢህአዴግ መንግሥት ላይ የኃይል ሚናን ለመፍጠር ፍላጎቱ ያላቸው ሌሎች ቡድኖችም በአሥመራና በአንዳንድ የምሥራቅ አፍሪካ አካባቢዎች ቢመላለሱም በሻዕቢያ መሪነት የኢትዮጵያውያን ተቃዋሚዎችን አንድነት ለማስገኘት በሚደረግ የትኛውም ስብሰባ ላይ ለመገኘት የማይፈልጉ መሆናቸውን እየገለፁ ናቸው ተብሏል።</p>

<p>በቅርቡ ለሁለተኛ ጊዜ በአሥመራ ውስጥ በተካሄደው የኢትዮጵያውያን ተቃዋሚዎች ስብሰባ ላይ ተካፋይ የነበረው የኦሮሞ ነፃነት ግንባር በአመራሩ መካከል የሃሳብ አለመግባባት መፈጠሩም ተያይዞ ተገልጧል። በአዲሱ የኦነግ ሥራ አስፈፃሚ ሊቀመንበር በዳውድ ኢብሳ የሚመራው ቡድን ከሌሎች ኢትዮጵያውያን ተቃዋሚ ቡድኖች ጋር ኅብረት መፍጠር ተገቢ መሆኑን ያምንበታል። በአንፃሩ ደግሞ «የኦሮሞ ጥያቄ ለብቻው የሚቀርብና ትግሉም ራሱን የቻለ አቅጣጫ ስላለው ከኢትዮጵያውያን ተቃዋሚዎች ጋር መደበላለቅ የለበትም» የሚሉ የራሱ የኦነግ ቁልፍ ሰዎች ተቃውሞ ማንሳታቸው ተነግሯል።</p>

<p>ይኼንን ከሌሎች ተቃዋሚዎች ጋር ኅብረት የመፍጠርን ጉዳይ ከሌሎች የኦነግ አንጋፋ መሪዎች መሀከል ገላሳ ዲልቦ፣ ዲማ ነጋዎ፣ አቢዮ ገለታና አባ ጫላ ለታና ተከታዮቻቸው መሆናቸውን የገለጡት ምንጮች አክለው እንደሚያስረዱት እነዚህ ሰዎች ከአንድም ሁለት ጊዜ በአሥመራ በተደረገው ስብሰባ ላይ ተካፋይ እንደነበሩም ገልጠዋል።</p>

<p>በተቃዋሚዎቹ መሀከል መግባባት ኖረም አልኖረም የኤርትራ መሪዎች በሶማሊያና በኬንያ በኩል መግቢያ ቀዳዳ እየፈለጉላቸው መሆኑን የመረጃው ምንጮች ጠቁመዋል።</p>

<p>ይህ በዚህ እንዳለ የሱዳን መንግሥት ጠንካራ ኢትዮጵያውያን ተቃዋሚዎችን እየያዘ በማሰርና ለኢህአዴግ አሳልፎ በመስጠት ላይ እንደሚገኝ የኢትዮጵያ የፖለቲካ እስረኞች አንድነት ኮሚቴ ከበርሊን ባሰራጨው የትቃውሞ መግለጫ አስታውቋል።</p>

<p>ከዓመታት በፊት በጎንደር ውስጥ ኢህአዴግን የሚፋለም የአካባቢ ሠራዊት አደራጅቶ ይመራ እንደነበርና በኋላ ሱዳን ውስጥ በስደተኝነት እንደሚኖር የተመሰረከለት ድረስ ተሻገር የተባለው ኢትዮጵያዊ ባሱንዳ ከተማ ውስጥ በሱዳን ፖሊሶች ተይዟል ተብሏል። ከዚያም «ዶካ» ወደተባለው ቦታ ተወስዶ የት እንደደረሰ አለመታወቁን መግለጫው አውስቶ ምናልባት ሱዳን ይህን ሰው ለኢህአዴግ መንግሥት አሳልፋ ሳትሰጥ እንዳልቀረች ገልጧል።</p>

<p>በ1991 (እ.ኤ.አ) አዛናው ደምሴ የተባለው የኢህአዴግ ተቃዋሚ ኢትዮጵያዊ ሱዳን አሳልፋ ሰጥታ ባልታወቀ ቦታ መገደሉን ያስታወሰው ይህ መግለጫ የድረስ ተሻገር ዕጣም ይኼው ሊሆን ይችላል በማለት ስጋቱን ገልጧል። ኮሚቴው በማያያዝም የሱዳን መንግሥትና የተባበሩት መንግሥታት ድርጅት የስደተኞች ኮሚሽን በኢትዮጵያውያን ተቃዋሚዎች ላይ እያደረሱ ያሉትን ግልፅና ሕገወጥ ጫና እንዲያቆሙ ሰላም ወዳድ ወገኖች ሁሉ ግፊት እንዲያደርጉ ጠይቋል።</p>

<p>የኢህአዴግ መንግሥት ከሱዳን መንግሥት ጋር በሁለቱ ድንበር አካባቢ ፀጥታ ይነሳሉ ያሉዋቸውን ወገኖች ለመቆጣጠርና እርምጃ ለመውሰድ ስምምነት ማድረጋቸው የሚታወቅ ሲሆን የተባበሩት መንግሥታት ድርጅት የስደተኞች ኮሚሽንም በሱዳን ውስጥ ያሉትን ኢትዮጵያውያን ስደተኞች እንደማይንከባከባቸው መግለፁ የሚታወቅ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 17 ቀን 1992</a></p>

</body>
</html>	
