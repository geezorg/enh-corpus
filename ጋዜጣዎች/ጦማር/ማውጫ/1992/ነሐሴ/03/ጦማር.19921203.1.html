<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዋነኞቹ ተቃዋሚዎች በይፋ መወዛገብ ጀምረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዋነኞቹ ተቃዋሚዎች በይፋ መወዛገብ ጀምረዋል</h1>


<p>በሀገር ቤት ካሉት የኢህአዴግ ተቃዋሚ ፓርቲዎች መካከል በሚወክሉት ሕዝብ ብዛት ከፍተኛውን ሥፍራ በያዙት በደቡብ ኢትዮጵያ ሕዝቦች ዴሞክራሲያዊ ኅብረትና በኦሮሞ ብሔራዊ ኮንግረስ መሪዎች መካከል የተጀመረው የውስጥ ለውስጥ የቃላት ጉሸማ ወደይፋ መዘላለፍ እየተሸጋገረ መጥቷል።</p>

<p>ከሀገር ውጪና በሀገር ውስጥ የተቃዋሚዎችን ህብረት በመመስረት ጉዳይ ሰበብ ነፋስ የገባው የሁለቱ ፓርቲዎች አለመግባባት መነሻ ዶክተር በየነ ጴጥሮስ የሚመሩት ደቡብ ኅብረትና አማራጭ ኃይሎች ምክር ቤት «ኢተፖድህ» ተብሎ ከሚታወቀው የተቃዋሚ ፖለቲካ ድርጅቶች ኅብረት አባልነት መውጣትና የኦሮሞ ብሔራዊ ኮንግረስ ደግሞ በኢተፖድኅ አባልነት መፅናት ነው። ይህም ብቻ ሳይሆን በኦሮሞ ብሔራዊ ኮንግረስ አስተባባሪነትና በኢተፖድኅ የገንዘብ ድጋፍ በአዲስ አበባ ውስጥ የተቃዋሚዎችን ኅብረት ለመፍጠር መንገድ ይጠርጋል የተባለ መድረክ መፈጠሩም ዶክተር በየነንና የሚመሩትንም ድርጅት የሚያሳምነው አልሆነም።</p>

<p>በዚህ ጉዳይ ላይ ጦማር ጋዜጣ በሐምሌ 5 ቀን 1992 ዕትሙ ከዶክተር በየነ ጴጥሮስ ጋር ባደረገው ቃለምልልስ ላይ ስለኅብረቱ ሲጠየቁ ግልፅና ጠንከር ያሉ አቋሞቻቸውን መግለፃቸው የሚታወስ ነው። ዶ/ር በየነ በዚህ ቃለ ምልልስ ወቅት ድርጅታቸው ለምን የተቃዋሚዎች ኅብረት አባል እንዳልሆነ ተጠይቀው «ለመላው የኢትዮጵያ ህዝብ በተግባራችን ማረጋገጥ የምንፈልገው እኛ የፖለቲካ ቁማር ውስጥ ገብተን መቆየት አለመፈለጋችንን ነው» ካሉ በኋላ «የኅብረት ጥያቄ ጉዳይ ማንም ዝም ብሎ የፖለቲካ ቁማር የሚጫወትበት አይደለም። እኛ ኅብረትን ፍለጋ ብዙ መንገዶች የሄድን፣ አሁንም ለዚሁ እየጣርን እየሰራን ያለን ነን። እኛ እንድንሳተፍበት ቢፈለግ ኖሮ የእኛን ሕልውና የሚነካ ብዙዎች እንደሚመኙት የእኛን እንቅስቃሴዎች እንደሌሉ አድርጎ የሚቆጥር አካሄድ አይመረጥም ነበር» ብለዋል። ስለኢተፖድህም ሲናገሩ «ኢተፖድኅ ለስሟ መጠሪያ እንቅብ ሰፋች እንደሚባለው ጥቂት ግለሰቦች አውሮፓ ቁጭ ብለው የሰሩት ነው። ገንዘብ በዚያ ስም ከዚያም ከዚህም እየለመኑ ያገኛሉ መሰለኝ ያችንኑ እጃቸውን ወደዚህ ይዘረጉና ሀገር ቤት ወዳለው ነገር መምጣት ጀመሩ» ሲሉ ገልጠዋል።</p>

<p>በሌላ በኩል ደግሞ የሀገር ውስጡ የተቃዋሚ ፓርቲዎች መድረክ አስተባባሪ ረዳት ፕሮፌሰር መረራ ጉዲና ለጦቢያ መጽሔት ቅፅ 7 ቁጥር 12 በሰጡት ቃለ መጠይቅ ላይ የዶ/ር በየነን አቋም አጣጥለዋል።</p>

<p>« በኢተፖድህ አመራርና በዶ/ር በየነ መካከል፣ በዶክተር በየነና በሌሎች የአማራጭ ኅይሎች መሪዎች መካከል የተፈጠረውን ልዩነት በተከበረ ኢትዮጵያዊ የሽምግልና ባህል እንዲፈታ ብዙ ጥረን ነበር» ያሉት አቶ መረራ «ኢህአዴግ በሚያዘጋጀው ስብሰባዎች ያለምንም ጥያቄ አቤት ብለው የሚሄዱት ዶ/ር በየነ እርሳቸው የሚመሩት የአማራጭ ኃይሎች በጋራ ስብሰባውን ካላዘጋጀ አልገኝም ብለው የቅንጦት የሆነ የቴክኒክ ቅድመ ሁኔታ አቀረቡ» ብለዋል።</p>

<p>ዶ/ር በየነ በየትኛው መድረክና አጋጣሚ በኦሮሞ ብሔራዊ ኮንግረስ ላይ በይፋ ሂስ እንደሰነዘሩ አቶ መረራ ጦቢያ ባቀረበላቸው ቃለ መጠይቅ ውስጥ ያሉት ነገር ባይኖርም «ዶ/ር በየነ ለማን ፖለቲካ ጠቀሜታና ለምን ተልዕኮ ደጋግመው በእኛም ድርጅት ላይ ሆነ በሌሎች ተቃዋሚ ኃይሎች ላይ ድንጋይ እንደሚወረውሩ ግራ እንደገባን ከኢትዮጵያ ሕዝብ መሸሸግ አንፈልግም» በማለት ገልጠዋል። በመቀጠልም «የኦሮሞ ብሔራዊ ኮንግረስ ተቃዋሚ ኃይሎችን እየከፋፈለ ነው ለሚለው የዶ/ር በየነ በሬ ወለደ ተረት ሳንጨነቅ የኢትዮጵያ ህዝብ በተቃዋሚ ጐራ ማን የአምስተኛ ረድፍ ሚና እየተጫወተ እንዳለ በተግባር ሊያይ ስለሚችል ወደፊትም ጥረታችንን እንቀጥላለን» ብለዋል።</p>

<p>በሌላ አንፃር በተለይ የሁለቱ ወገኖች ውዝግብ ውስጥ መግባት ለማንም ጠቃሚ ትምህርት እንደማይሰጥና ማንንም እንደማይጠቅም ይልቁንም ለገዢው ፓርቲና ለሌሎች ወገኖች ምቹ ሆኖ መገኘትን መፍጠር ነው በማለት የምሁራኑን ንግግር የሚያጣጥሉ ወገኖች አሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 3 ቀን 1992</a></p>

</body>
</html>	
