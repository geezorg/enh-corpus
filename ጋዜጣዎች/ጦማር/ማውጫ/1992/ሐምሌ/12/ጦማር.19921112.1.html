<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦሮሞዎችና ሶማሌዎች በመሬት ጥያቄ ወደግጭት እያመሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦሮሞዎችና ሶማሌዎች በመሬት ጥያቄ ወደግጭት እያመሩ ነው</h1>


<p>በኦሮሚያ ብሔራዊ ክልላዊ መንግሥትና በሶማሌ ክልላዊ መንግሥት አዋሳኝ በሆኑ በደቡብ ኢትዮጵያ በሞያሌና አካባቢው በሚገኙ መሬቶች ላይ በቦረና ኦሮሞዎችና በገሪ ሶማሌዎች መሐከል የነበረው አለመግባባት እየከረረ ሄዶ ደም ወደማፋሰስ ደረጃ መቃረቡን ከአካባቢው ከተገኘው መረጃ ለማወቅ ተችሏል።</p>

<p>ቋንቋን መሠረት ባደረገው የኢህአዴግ አስተዳደር ክለላ ፖሊሲ መሰረት በኦሮሚያ ወገን ያለው በቦረና ዞን በሶማሌ ክልል ያለው ደግሞ ሊበን ዞን ተብሎ ከተከፈለ በኋላ በተለይም ከቦረናዎቹ ወገን የተነሳው የግዛት ጥያቄ እስከ ኦሮሚያ ክልላዊ መንግሥት ድረስ ዘልቆ ጉዳዩ እልባት ማግኘት እንደሚገባው ሐሳብ ሲሰጥበትና ጥያቄዎች ሲቀርቡበት እንደነበር መረጃዎች ያመለክታሉ።</p>

<p>በተለይም ከሞያሌ ከተማ ምሥራቅ አቅጣጫ በሚገኙ ቀበሌዎች ውስጥ ያሉት 300 ያህል የሚሆኑ «ኤላዎች» (የውኃ ቦታዎች) በሙሉ በሶማሌ ክልል ውስጥ እንዲሆኑ መደረጉ በብዛት በከብት አርብነቱ የሚታወቀውን የቦረና ኦሮሞ ማህበረሰብ ችግር ውስጥ ጥሎት እንደቆየ ይነገራል።</p>

<p>ከሞያሌ ከተማ ምሥራቅ አቅጣጫ በሃያ ኪሎ ሜትር ርቀት ላይ በምትገኘው «ሌይ» በተባለችውና በአርባ ኪሎ ሜትር ርቀት ላይ ከሞያሌ ምሥራቅ አቅጣጫ በሚገኘው «ጐፍ» ተብሎ በሚታወቀው ቀበሌ ውስጥ የሚገኙትን «ኤላዎች» ለማጠናከር የኦሮሚያ ክልላዊ መንግሥት የገንዘብ ወጪ አድርጎበት እንደቦረና የኦሮሞ ከብት አርቢዎች ግን ሊጠቀሙበት እንዳልቻሉ የሚናገሩ ወገኖች አሉ።</p>

<p>በዚህ አካባቢ በሁለቱ ማኅበረሰብ አባላት መሀከል የነበረው አለመግባባት በአካባቢው በተከሰተው ኃይለኛ የድርቅ አደጋ ምክንያት ለጊዜው ለዝቦ ቢቆይም የመንግሥትና የባለሥልጣናት ትኩረት በሰሜኑ ጦርነት ላይ በሆነበት ወቅት በመቀስቀሱ ብዙ ትኩረትም ሳይሰጠው በመቅረቱ ለጊዜው ቁጥሩ ያልታወቀ የሰው ሕይወት እንዲጠፋ ምክንያት የሆነ ግጭት ተፈጥሯል ተብሏል።</p>

<p>ጉዳዩ አሳሳቢ በመሆኑ የተነሳ መንግሥት የተጠናከረ የፀጥታ ጥበቃ ለማድረግ ከሰሜን ጦር ግንባር አካባቢ ቀንሶ የሠራዊት ኃይል ወደሥፍራው መላኩን ከዓይን ምስክሮችና ከመከላከያ ቅርብ ከሆኑ ምንጮች ለማወቅ ተችሏል። ወደሥፍራው የተጓጓዘው ጦር በሞያሌና አካባቢዋ ከመስፈሩም በላይ ሶማሊያን ኬንያንና ኢትዮጵያን በሚያዋስኑ ስትራቴጂካዊ ቦታዎችም ላይ ተጠናክሮ ሳይሰፍር እንዳልቀረ ይገመታል። ሠራዊቱ ወደአካባቢው መጓዝና መስፈር ከጀመረ በኋላም ቢሆን ግጭቱ መወገድ እንዳልቻለ የሚናገሩ ወገኖች እንደሚሉት ከአዲስ አበባ ወደሞያሌ ሲኬድ 570 ኪሎ ሜትር ርቀት ላይና ከሞያሌ ወደ አዲስ አበባ ሲኬድ 100 ኪሎ ሜትር ላይ በምትገኘው በሜካ ከተማ አንድ ኢብራሂም የተባለ የባሪ ሶማሌ ጐሣ ተወላጅ ነጋዴ ሱቅ ከምሽቱ 6:00 ሰዓት በኃይል ተሰብሮ ንብረቱ በመኪና ተጭኖ ሲሄድ ምንም ዓይነት የመከላከልና የመቋቋም ተግባር አለመከናወኑን ለጉዳዩ ቅር የሆኑ ወገኖች ተናግረዋል። ይህን የዘረፋ ተግባር ማን እንዳከናወነ ግን የታወቀ ነገር የለም።</p>

<p>በሌላ በኩል ችግሩ ሥር የሰደደ ሆኖ ሳለ በተለይም በቦረናዎቹ ወገን ከጀርባው የኦነግ እንቅስቃሴ ሊኖር ይችላል በሚል ግምት ችላ ተብሎ እንደቆየ የሚናገሩት የአካባቢው ተወላጆች በተወሰነ ደረጃ ከሶማሌ ብሔራዊ ክልላዊ መንግሥት አፀፋ እርምጃዎች ቦረናዎቹ ተጠቂዎች እንደነበሩ ይገልፃሉ። አንዳንዴም በቦረናዎቹ ላይ ለሚፈፀመው ጥቃቶች ስላለመሆናቸው ተጨባጭ መረጃ እንደተገኘ የሚገልፁት የአካባቢው ተወላጆች መንግሥት በአንደኛው ጐሣ ወይንም ማህበረሰብ ጐን በመሆን ሌላውን የማጥቃት እርምጃ ይወስዳል ብለው እንደማይገምቱ ሳይገልፁ አላለፉም።</p>

<p>በስተምሥራቅ አቅጣጫ በሶማሊያዎች በስተምዕራብ አቅጣጫ በኦሮሞዎች ለሁለት ተከፍላ በምትደዳረው የሞያሌ ከተማና በአካባቢዋ በሚገኙ አከራካሪ ቦታዎች ላይ ተነጋግሮ ለመፍታት የኦሮሚያና የሶማሌ ክልል ባለሥልጣናት በአካባቢው ተገኝተው የችግሩን አሳሳቢነት ከመመልከታቸውም ባሻገር የፌዴሬሽን ም/ቤትም አሥራ አንድ አባላት ያሉትና ከሁለቱ ሕዝቦች ተወላጅነት ውጪ የሆኑ ሰዎች የተካተቱበት ኮሚቴ ተቋቁሞ ሁኔታውን እንዲያጠና ታዝዟል ተብሏል።</p>

<p>ከኮሚቴው ግምገማና ውሳኔ በኋላ የፌዴሬሽን ም/ቤት ሊደርስበት የሚችለው ውሳኔ ለጊዜው ባይታወቅም በተለይም በኦሮሚያ ክልላዊ መንግሥት በኩል ሕዝበ ውሳኔ እንዲካሄድ ፍላጐት መኖሩን የሚናገሩ ወገኖች አሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 12 ቀን 1992</a></p>

</body>
</html>	
