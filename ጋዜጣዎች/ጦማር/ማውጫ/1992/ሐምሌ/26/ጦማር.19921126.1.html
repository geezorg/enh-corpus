<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ በየዓመቱ መቶ ሺህ የልብ ሕመምተኛ ህፃናት ይፈጠራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ በየዓመቱ መቶ ሺህ የልብ ሕመምተኛ ህፃናት ይፈጠራሉ</h1>


<p>በሰዓት 212 ህፃናት እንደሚወለዱ በሚገመትባት ኢትዮጵያ ውስጥ በአንድ ዓመት ውስጥ ከሚወለዱት ጠቅላላ ህፃናት መካከል አንድ መቶ ሺህ የሚሆኑት አብረው በሚወለዱትና ከተወለዱ በኋላ በሚያጋጥማቸው የልብ ሕመም እንደሚሰቃዩ በኢትዮጵያ የልብ ሕሙማን ህፃናት መርጃ በሰጠው ጋዜጣዊ መግለጫ ላይ ተገለፀ።</p>

<p>ከተመሰረተ አስራ አንድ ዓመት የሆነው ይህ ሀገር በቀል ግብረሠናይ ድርጅት የቦርድ አባላቱ ከትናንት ወዲያ በሰጡት ጋዜጣዊ መግለጫ ላይ እንደገለጡት እስካሁን ድረስ 460 የልብ ሕሙማን ህፃናትን በውጭ አገርና በሀገር ውስጥ የልብ ቀዶ ሕክምና በማድረግ ከሞት እንዲድኑ አድርጓል። የአጭር የመካከለኛ የረጅም ጊዜ ዕቅድ ነድፎ በበጐ ፈቃደኛ ኢትዮጵያውያን የተመሰረተው ይህ ድርጅት በአጭር ጊዜ ዕቅዱ አስቸኳይ እርዳታ የሚያስፈልጋቸውውን የልብ ሕሙማን ህፃናትን ወደተለያዩ ሀገሮች በመላክ በቀዶ ሕክምና ማዳን ሲሆን በመሀከለኛ ዕቅዱ ደግሞ በሀገር ውስጥ ሕክምናውን ማድረግ የሚቻልበትን ስልት መቀየስ ነበር ተብሏል። በረጅም ዕቅድ ደረጃ ደግሞ በሀገር ውስጥ ራሱን የቻለ የልብ ቀዶ ሕክምና ሆስፒታል ማቋቋምና ወደውጭ ሀገር የሚደረገውን ጉዞና ወጪ ማስቀረት እንደሆነም ተገልጧል።</p>

<p>በዚህም መሰረት በአንደኛ በሁለተኛ ደረጃ ላይ የተያዙት ዕቅዶች ደረጃ በደረጃ እየተሳኩ መጥተው ወደረጅም ጊዜ ዕቅድ መሸጋገሪያው ደረጃ ላይ ተደርሷል። እንደድርጅቱ የቦርድ አባላት አባባል በአሁኑ ወቅት በሀገር ውስጥ የልብ ቀድሞ ሕክምና ሆስፒታል ለመገንባት የሚያስችለውን የገንዘብና የቁሳቁስ ድጋፍ ተስፋ አግኝቶ የሆስፒታሉን መገንቢያ ቦታ ካለፉት ሁለት ዓመታት ጀምሮ ከአዲስ አበባ መስተዳድር በመጠየቅ ላይ ይገኛል። እስካሁን ድረስ የድርጅቱ የቦርድ አባላት መሬቱን ለማግኘት አለን ከሚሉት ተስፋ በስተቀር የተሰጣቸው ምላሽ እንደሌለ ለማወቅ ተችሏል።</p>

<p>የሆስፒታል ግንባታው እስከሚሳካ ድረስ ከሀገር ውጭና በሀገር ውስጥ የሚደረገውን የቀዶ ሕክምና ተግባር በመቀጠል የፊታችን መስከረም ወር ከእስራኤል የሚመጣ የሕክምና ቡድን አማካይነት ከ30-40 ለሚሆኑ ህፃናት በሀገር ውስጥ የልብ ቀዶ ሕክምና የማድረግ ዕቅድ ተይዟል። ይህን ሰብዓዊ ተግባር በተሳካ ሁኔታ ለማከናወን እንዲቻልም ከእስራኤል ለሚመጡ ሐኪሞች የሆቴል፣ የትራንስፖርትና የቀለብ ወጪን ለመሸፈን በቂ ገንዘብ ማግኘት ግድ ስለሚሆን የፊታችን ቅዳሜ ሐምሌ 29 ቀን 1992 ዓ.ም በሒልተን ሆቴል የእራት ግብዣ አዘጋጅቷል።</p>

<p>ድርጅቱን በመርዳት በኩል የኢትዮጵያ አየር መንገድ ወደውጪ ሀገር የሚሄዱትን ህፃናት በነፃ በማጓጓዥ እስከ ግማሽ ሚሊዮን ብር የሚደርስ ድጋፍ የሰጠ ሲሆን ሼህ መሐመድ አላሙዲን ለሆስፒታል ማሰሪያ አንድ ሚሊዮን ብር ሰጥተው የሆስፒታል ማሰሪያው ቦታ እስከሚፈቀድ ድረስ ገንዘቡ በዝግ ሂሳብ በድርጅቱ ስም በባንክ ተቀምጦ ይገኛል።</p>

<p>እስካሁን ድረስ ኢትዮጵያውያን ህፃናት ሕክምና ከሚያገኙባቸው ሀገሮች መካከል ሆላንድ፣ ጣሊያን፣ እንግሊዝ፣ እስራኤልና አሜሪካ የሚጠቀሱ መሆናቸውን ከገለፃው ለመረዳት ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 26 ቀን 1992</a></p>

</body>
</html>	
