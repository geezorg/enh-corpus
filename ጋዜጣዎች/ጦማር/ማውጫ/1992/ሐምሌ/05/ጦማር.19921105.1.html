<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን አከራካሪ ሐረጎችን መምዘዝ ጀምረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራውያን አከራካሪ ሐረጎችን መምዘዝ ጀምረዋል</h1>


<p>አዲስ አበባ፦ የጥይት ተኩስ ማቆም ስምምነት ተፈራርመው በፕሮፓጋንዳ ጥይት እየተጠዛጠዙ ባሉት የኢትዮጵያና ባሉት የኢትዮጵያና የኤርትራ መንግሥታት መሀከል ዘላቂ ሰላምን ለማስፈን የሚደረገው ዓለም አቀፍ ጥረት በቀጠለበት በአሁኑ ወቅት ከሁለቱም ወገኖች በኩል እየተነሱ ባሉት የሰላም ንግግር ቅድመ ሁኔታ ላይ የሚሰነዘሩ አስተያየቶች እህል የሚጭሩና የድርድሩን ሂደት ንደው ወደሌላ ግጭት የመግፋት ዕድል ሊከፍቱ የሚችሉ ስለመሆናቸው ወታደራዊና ፖለቲካዊ ሁኔታዎች እያመላከቱ ይገኛሉ።</p>

<p>በመጪው ነሐሴ ወር አጋማሽ ላይ ከምዕራብ (ሱዳን ጠረፍ) እስከ ምሥራቅ (ጅቡቲ ጠረፍ) ድረስ ባለው ሰፊ አከራካሪ ወታደራዊ መሬት ላይ በኤርትራ ወገን ይሰፍራል ለሚባለው ከሁለት እስከ አራት ሺህ ለሚሆነው የዓለም አቀፍ ሰላም አስከባሪ ኃይል ቅድመ ሁኔታ በማመቻቸት ላይ የሚገኘውና በአውስትራሊያዊ ሜጀር ጀኔራል ቲሞዚ ፎርድ የሚመራው ቡድን በሁለቱ ሀገሮች መሀከል እየተመላለሰ ይገኛል።</p>

<p>ወታደራዊ ቡድኑ በኤርትራ ወገን ተሰነይንና አካባቢውን ጎብኝቶ በሰራዊቱ አሰፋፈር ዝርዝር ጉዳይም ከኤርትራ የመከላከያ ሚኒስትር ከጄኔራል ስብሃት ኤፍሬም ጋር ተነጋግሮ አሥመራን በትናትናው ዕለት ለቋል። ይኼው በአውስትራሊያዊው ጄኔራል የሚመራው የተመድ የቅድመ ሁኔታ አጥኚ ቡድን በውል ተለይቶ ባልተገለፀው መሐከለኛው የኤርትራ ጦር ግንባር በአሰብና በምፅዋ ጉብኝት ካደረገ በኋላ በትናትናው ዕለት የኤርትራ ተልዕኮውን ፈፅሞ ለሁለተኛ ጊዜ ኢትዮጵያ ገብቷል ተብሏል።</p>

<p>ሠራዊቱ ወደ ኤርትራ ከመግባቱ በፊትም ሁኔታዎችን የሚያመቻቼው የተመድ የፀጥታ ጥበቃ ምክር ቤት አገናኝ መኮንኖች በዚህ ሳምንት ኢትዮጵያና ኤርትራ የሚገቡ ሲሆን በሚቀጥለው ዙር የሚመጣው ይኼው ወታደራዊ አገናኝ ቡድን የበላይ ሃላፊ የሚሆኑት ሰሞኑን በሁለቱ ሀገሮች መሐከል ሲመላለሱ የነበሩት አውስትራሊያዊው ጄኔራል ቲሞዚ ፎርድ መሆናቸው ታውቋል።</p>

<p>ወደዘላቂው የድንበር መካለልና የሰላም ንግግር ለመግባት አንዱ ቅድመ ሁኔታ የሆነው ይኼው የሰላም አስከባሪ ኃይል የይስሙላ እንዳይሆን በቂ ኃይልም እንዲኖረው ኢትዮጵያ ፍላጎትዋ መሆኑን አስቀድማ መግለጿ የሚታወስ ነው። ከዚህም ጋር ከሰላም አስከባሪው ጦር መስፈርም በኋላ ቢሆን በሻዕቢያ መንግሥት አገዛዝ ሥር በአደገኛ ሁኔታ ውስጥ ያሉ ሃያ ሺህ የሚደርሱ ኢትዮጵያውያን ጉዳይ ቋሚ ታሳቢ እንዲሆን የኢትዮጵያ ፍላጎት ነው።</p>

<p>ይህ በዚህ እንዳለ በኢትዮጵያ ህዝብ በኩል አንገብጋቢ ጥያቄ እየሆነ ባለውና ጠቅላይ ሚኒስትሩን ጨምሮ የኢህአዴግ ባለሥልጣናት እየተከላከሉት ያሉት የአሰብ ጉዳይ ሻዕቢያውያኑን እያስቆጣቸው የመጣ ጉዳይ ሆኗል። በዚህም መሰረት ከአንዳንድ የኤርትራ ምሁራን የተሰጠ አስተያየት ነው ተብሎ በኤርትራ መገናኛ ብዙሃን እየተላለፈ ያለው የአሰብን ጉዳይ ዛሬ በ21ኛው ክፍለ ዘመን ውስጥ እያነሱ መጠየቅ ወደ15ኛው ክ/ዘመን የመመለስ ያህል እንደሚቆጠር ሻዕቢያውኑ በሹፈት ዓይነት እየገለፁ ይገኛሉ።</p>

<p>የአሰብ ጥያቄ ሻዕቢያውያኑ እየተናገሩ እንዳሉት በወያኔ የተነሳ ሳይሆን ከሁሉም ኢትዮጵያዊ ፍላጎት የመነጨ በመሆኑ የአሁኑ የሻዕቢያ ሙግትና የምሁራኖቻቸው ክርክር ከኢትዮጵያ ህዝብ ጋር ወደመሆን ደረጃ እየተሸጋገረ መሆኑን ያመለክታል የሚሉ ወገኖች አሉ።</p>

<p>በሌላ በኩል የኢትዮጵያ መንግሥት እንደሰላም ቅድመ ሁኔታ ለማቅረብ የሚገደደው የጦርነት ካሣና የተዘረፈ ንብረት ጉዳይ ሲሆን ይህም በሻእቢያውያኑ በኩል ሌላ መከራከርያ እያመጣ ያለ ጉዳይ ሆኗል።</p>

<p>እንደእነርሱ አባባል ኢትዮጵያ ካሣ መጠየቅ ያለባት ኤርትራ ሆና ሳለ በሰላሳ ዓመታት የጦርነት ዘመን ኢትዮጵያ በኤርትራ ላይ ያደረሰችውን ኪሳራ ኤርትራ ለመጠየቅ አልሞከረችም። ይህ ግልፅ ሆኖ ሳለ አሁን የኢትዮጵያ መንግሥት ኤርትራን ካሣ እንዲጠይቅ የወደመውን ንብረትና የጠፋውን የሰው ሕይወት ካሣ እንዲያገኝ መገፋፋት አስገራሚ ነው እያሉ ናቸው።</p>

<p>በሰላሳ ዓመቱ ወደመብን ከሚሉት ንብረትና አጣነው ከሚሉት የሰው ሕይወት በተጨማሪ ለሃምሳ ዓመታት ከኤርትራ ለተዘረፈው ንብረትም ቀጥተኛ ተጠያቂ ኢትዮጵያ በመሆኗ ይህንን ለማንሳት ኤርትራውያም መብት እንዳላቸው እየገለፁ ሰፊ የፕሮፓጋንዳ በመሥራት ላይ ይገኛሉ።</p>

<p>ያለፈው ሁለት ዓመት ጦርነት ከተጀመረ ወዲህ ከአሰብና ከምፅዋ ወደብ ላይ ለተዘረፈው የኢትዮጵያ ንብረት ክስ ምላሽ የሚመስል ሁኔታም የኤርትራ መንግሥት ሌላ መከላከያ እያቀረበ ይገኛል። በዚህም መሰረት ከኢትዮጵያ የተባረሩት 70 ሺህ ያህል ኤርትራውያን ለደረሰባቸው የሞራል ጉዳት ለተወረሰባቸው ንብረት ተጠያቂ መሆን ያለበት የኢትዮጵያ መንግሥት ስለሆነ ከኢትዮጵያ የተባረሩት ኤርትራውያን ስለንብረታቸው የመጠየቅና አግባብ ባለው የፍትህ አካልም ተከራክረው መብታቸውም ማስከበር አለባቸው የሚል የመከራከሪያ ቀዳዳ እያበጁ ይገኛሉ።</p>

<p>በዚህና በሌሎች አስጊ ምክንያቶች ይመስላል ተመድ ፀጥታ አስከባሪው ቶሎ ብሎ ወደድንበሩ እንዲገባ እያሳሰበ ይገኛል። </p>

<p>የኤርትራው ፕሬዝዳንት ከእርሳቸው መንግሥት ወገንም በመሆን የኢህአዴግን መንግስት ለመፋለም የተደራጀ ኃይል አለመኖሩን ከመግለፃቸውም ጎን ለጎን ከኢትዮጵያ ወገንም ሆኖ የእርሳቸውን መንግሥት ለመዋጋት የተደራጀና የታጠቀ ተቃዋሚ መኖሩን እንደማያውቁ ገልጠዋል።</p>

<p>ይሁን እንጂ የቀይ ባህር አፋሮች ንቅናቄ የተባለው በኢህአዴግ ይታገዛል የሚባለው ቡድን ኢትዮጵያና ኤርትራ የተኩስ አቁም ስምምነት ከተፈራረሙም ወዲህ ውጊያ ላይ መሆናቸውንና በኤርትራ ግዛትም ወታደራዊ መሬቶችን መያዙን መግለጡና በአሁኑ ወቅት በውጊያ ላይ መሆኑን እየገለጠ እንደሚገኝ በተደጋጋሚ እየተሰማ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 5 ቀን 1992</a></p>

</body>
</html>	
