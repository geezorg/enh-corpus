<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ታዬን ሊጐበኝ የነበረው ልዑክ ኢትዮጵያ እንዳይገባ ታገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዶ/ር ታዬን ሊጐበኝ የነበረው ልዑክ ኢትዮጵያ እንዳይገባ ታገደ</h1>


<p>ከተለያዩ ሀገሮች ተወጣጥተው የኢትዮጵያን የትምህርት ሁኔታ ለመገምገም ወደኢትዮጵያ ሊገቡ የነበሩት የትምህርት ዓለም አቀፍ የልዑካን ቡድን አባላት ወደኢትዮጵያ የሚያደርጉትን ጉዞ ለመሰረዝ መገደዳቸው የተለያዩ የዜና ምንጮች ከመዘገባቸውም ባሻገር ከአንጋፋው የኢትዮጵያ መምህራን ማህበር ምንጮችና ከዲፕሎማቲክ ሰዎች ከተገኘ መረጃ ለማወቅ ተችሏል።</p>

<p>እንደምንጮቹ አገላለፅ ባለፈው ሳምንት መጀመሪያ ላይ ወደኢትዮጵያ ገብተው በዶ/ር ታዬ ወልደሰማያት የሚመራውን የኢትዮጵያ መምህራን ማህበር፣ «ተለጣፊውን» የመምህራን ማኅበር፣ የትምህርት ሚኒስቴር ባለሥልጣናትንና የሟችና የእስረኛ መምህራንን ቤተሰቦች ለማነጋገር ዕቅድ የነበረው ቡድን ጉዞውን የሰረዘው የቡድኑ ተወካይ የሆነውና አስቀድሞ አዲስ አበባ ገብቶ ቅድመ ሁኔታዎችን የሚያመቻቸው ሰው ከአዲስ አበባ ኤርፖርት ላይ ተይዞ ወደ አክራ ዲፖርት ከተደረገ በኋላ ነው።</p>

<p>በኢዱኬሽን ኢንተርናሽናል የአፍሪካ ዴስክ ኃላፊ የነነበረው ኢማኑኤል ፋቱማ የተባለው ሰው ባለፈው ቅዳሜ ሳምንት ከደርባን ደቡብ አፍሪካ ተነስቶ በማግሥቱ እሁድ ጠዋት አዲስ አበባ ቦሌ ዓለም አቀፍ አውሮፕላን ማረፊያ ሲደርስ ከአየር ማረፊያው እንዳይወጣ ተደርጎ ከቆየ በኋላ በዚያው ቀን ወደአክራ በሚበረው አውሮፕላን ከኢትዮጵያ ወጥቷል ተብሏል። ይህ ከአሜሪካ፣ ከእንግሊዝ፣ ከጀርመንና ከሆላንድ የተወጣጣው ቡድን በኢትዮጵያ ውስጥ ቆይታው ዶ/ር ታዬ ወ/ሰማያትን እስር ቤት ሄዶ ለማነጋገር ዕቅድ እንዳለው በተወካዩ አማካይነት ከቶጎ ሎሜ ለትምህርት ሚኒስትሯ ለወ/ሮ ገነት ዘውዴ ማሳወቁንና ፕሮግራም ማስያዙን ለጉዳዩ ቅርብ የሆኑ ምንጮች አረጋግጠዋል።</p>

<p>በሌላ በኩል ቡድኑ የዓለም አቀፍ ማህበረሰብ አባልት በኢህአዴግ መንግሥት አድልኦ ፖሊሲ መሰረት ከቤት ንብረታቸው ለተፈናቀሉ መምህራንና በግፍ ለተገደለው ለአሰፋ ማሩ ልጆች ቀለብና ማስተማሪያ የሚሆን ገንዘብ አሰባስቦ ወደኢትዮጵያ የሚገባ ነበር ተብሏል። የዚህ ቡድን ወደሀገር ውስጥ መግባት ያልተፈለገበት ይፋ ምክንያት ባይታወቅም በአሁኑ ወቅት ከምዕራባውያን አገሮች ጋር በተገባው ጤናማ ያልሆነ ግንኙነት ቅራኔና ከዚህ ቡድን ጋርም አንድ የዓለም ገንዘብ ድርጅት ተወካይ ሳይኖርበት አይቀርም የሚል መረጃ ስለተገኘበት ነው የሚሉ ለመንግሥት ቅርብ የሆኑ ምንጮች መናገራቸውን ዲፕሎማቶች ይገልፃሉ።</p>

<p>ከዚህም ሌላ በቅርቡ ዳካር ሴኔጋል ላይ ተደርጐ የነበረው 194 ሀገሮች በተካፈሉበት በትምህርት ዓለም አቀፍ ስብሰባ ላይ ወ/ሮ ሮዚ ሊንኑነት የተባሉት የኢዱኬሽን ኢንተርናሽናል የሰብዓዊ መብት ዳይሬክተር የኢትዮጵያዋን የትምህርት ሚኒስትር ክፉኛ በመተቻተውና መንግሥታቸው የሚከተውለን የትምህርት ፖሊሲ በማጣጣላቸው ቂም እንደተያዘባቸው የነገራል። ይህ የልዑካን ቡድን ወደሀገር ውስጥ እንዳይገባ በመደረጉ ሀገሪቷ እንደገና በዓለም አቀፍ ዲፕሎማሲ መድረክ ማግኘት የሚገባትን ሥፍራ የሚያሳጣትን ሥራ ተሰርቷል የሚሉ ወገኖች አልታጡም።</p>

<p>ይህ በዚህ እንዳለ ከአሥራ አምስት ዓመት በላይ እስራት ተፈርዶባቸው ከርቸሌ የሚገኙት ዶ/ር ታዬ ወ/ሰማያት ለሀገሪቷ ጠቅላይ ፍ/ቤት ያቀረቡት የይግባኝ አቤቱታ ምንም ምላሽ ሳይሰጠው ፋይሉ እራሱ የት እንዳለ ሳይታወቅ እነሆ አንድ ድፍን ዓመት ሊሞላው መድረሱን ለጉዳዩ ቅርብ የሆኑ ምንጮች ተናግረዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 19 ቀን 1992</a></p>

</body>
</html>	
