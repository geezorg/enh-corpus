<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስድስት ተቃዋሚ ፓርቲዎች በጋራ የተቃውሞ መግለጫ አወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስድስት ተቃዋሚ ፓርቲዎች በጋራ የተቃውሞ መግለጫ አወጡ</h1>


<p>አዲስ አበባ፦ በሀገሪቱ ውስጥ የሚገኙ ስድስት የኢህአዴግ ተቃዋሚ ፓርቲዎች በወቅቱ በኢትዮጵያ ውስጥ የተከሰተውን ማህበራዊ፣ ኢኮኖሚያዊና ፖለቲካዊ ቀውስ አስመልክተው በትናትናው ዕለት አንድ የጋራ መግለጫ አውጥተዋል።</p>

<p>«የኢትዮጵያ ህዝብ ያልመረጠው መንግሥት የሚከተለው ፖሊሲ ነባር ታሪካችንን መደለዝ ብቻ ሳይሆን ውድቀታችንንም እያፋጠነው ነው» በሚል ርዕስ ስር የወጣው ይህ ባለአምስት ገፅ መግለጫ የነዳጅ ዋጋ ጭማሪውንና ያስከተለውን ማህበራዊና ኢኮኖሚያዊ ቀውስ አጥብቆ ተቃውሞታል። ከዚህም በተጨማሪ በሀገሪቱ ታሪክ ታይቶ በማይታወቅ ሁኔታ በክረምት ውኃ ጠፋ ተብሎ ህብረተሰቡ በወር አሥር ቀን መብራት እንዳያገኝ መደረጉ የቅድሚያ ትኩረት አለመኖር ውጤት በመሆኑ ሊወገዝ ይገባዋል ተብሏል።</p>

<p>በተጨማሪም ዛሬ በተለያዩ የሀገሪቱ ክፍሎች እየተካሄደ ባለው አለመግባባት ብሔር ብሔረሰቦችን እያፈናቀላእው እንደሚገኝና ይህም የኢህአዴግ በሚከተልው የቋንቋና የብሔር መከፋፈል የተመሰረተ ፖሊሲ ውጤት መሆኑን መግለጫው አውስቷል።</p>

<p>ከዚህም ሌላ በህዝብ ልጆች ተጋድሎ ፍፃሜ ወደማግኘት እየደረሰ ያለው የኢትዮ ኤርትራ ጦርነት እውነተኛ ፍፃሜው ለኢትዮጵያ ህዝብ ምስጢር ሊሆን አይገባም ከማለቱም በላይ የአሰብ ወደብ ጉዳይ በማንኛውም ጥያቄ ውስጥ ሊወድቅ አይገባም ሲል መግለጫው ጠይቋል።</p>

<p>ይህ በመላ ዐማራ ህዝብ ድርጅት፣ በኦሮሞ ብሔራዊ ኮንግረስ፣ በኢትዮጵያውያን ዴሞክራሲያዊ ፓርቲ፣ በጋራ ፖለቲካ መድረክ፣ በኢትዮጵያ ዴሞክራሲያዊ ህብረት ፓርቲ፣ በብሔራዊ ዴሞክራሲያዊ ህብረት በጋራ የወጣው ሰፊ መግለጫ ያተኮረባቸው ዋነኛ ነጥቦች ከዚህ ቀጥሎ ከሞላ ጐደል ቀርቧል።</p>

<p>1.የነዳጅ ዋጋ ጭማሪ፦ በአሁኑ ወቅት በመንግስት የተደረገው የነዳጅ ዋጋ ጭማሪ የሕዝብን መሠረታዊ አቅም ግምት ውስጥ ያላስገባና ኃላፊነት የጐደለው ውሳኔ ነው። መንግስት ለህዝብ አሳቢና ተቆርቋሪ ቢሆን ኑሮ የነዳጅ ዋጋ ጭማሪን በቀጥታ በሕዝብ ትከሻ ላይ ከመጣል ይልቅ ራሱ ሊሸንፈው የሚችልበት ሰፊ አማራጮች ነበሩት። ከነዚህም አንዱ የንግድ ሚ/ር በኩል በነዳጅ ጭማሪ ማስተካከያ ፈንድ ሊሸፈን ይገባው ነበር። ይህ ካልሆነም ሌሎች የገቢ ፈንዶችን ተጠቅሞ ወጭውን የሚሸፍንበት መንገድ ሊፈጥር ይገባዋል። እነዚህ የማይቻሉ እንኳን ቢሆኑ ከማወጁ በፊት ህብረተሰቡ የፋይናንስና የሥነ ልቦና ዝግጅት እንዲያደርግ ቀድሞ ማሳወቅ ነበረበት። ምክንያቱም ህዝቡ በሻዕቢያና ወያኔ መካከል በተፈጠረው ምስጢራዊጅ ስምምነት የመነጨውን ጦርነት ለመከላከል የሕይወት መስዋዕትነትና የማቴሪያል ድጋፍ እያደረገ ባለበት ወቅት ይባስ ብሎ የነዳጅ ጭማሪ ማድረጉ አግባብ አይደለም።</p>

<p>2. የኤሌትሪክ መቋረጥ ያስከተለው ቀውስ፦ የዓባይን ልጅ ውሃ ጠማው እንዲሉ ትክክለኛ መረጃ ያልተገኘለት የኤሌትሪክ መቋረጥ መፍትሔ ያላገኘ ሌላው ዓብይ ጉዳይ ነው። የኤሌትሪክ መቋረጥ ምክንያት የሹሞቻችን እርሱ በእርሱ የሚላተም መግለጫ አድምጠን አልፈናል። መግለጫ መፍትሔ የሆነ ይመስል ገዢዎቻችን ለመግለጫው ከየአቅጣጫው ቢረባረቡም መፍትሔ ለማምጣት ግን እስካሁን የተወሰደ እርምጃ አልታየም።</p>

<p>ለኤሌትሪክ መቋረጥ አንዱ ምክንያት ከደለል መሙላት ጋር ተያይዞ የተሰጠው መግለጫ ነው። ይኼ ደግሞ በቂ ምክንያት ሊሆን አይችልም። ምክንያቱም በሙያው የተሰማሩ ሙያተኞችና የሚመለከተው አካል ችግሩ ከመከሰቱ በፊት መፍትሔ ሊያበጅለት ይችል ነበር። ዛሬ የኤሌትሪክ ሥርጭት በወር 10 ቀን ያህል ሲቋረጥ በከፍተኛ ደረጃ የሚንቀሳቀሱ ከታላላቅ ፋብሪካዎች ጀምሮ እስከ አነስተኛ አገልግሎት የሚሰጡ አምራች ድርጅቶች እጣ ፋንታ ምን ሊሆን እንደሚችል ግልፅ ነው። የመብራቱ መቋረጥ ያለአንዳች መፍትሔ በዚሁ ከቀጠለ የሰራተኛው ሰርቶ የመኖር ዋስትና ጥያቄ ውስጥ የሚያስገባ ነው።</p>

<p>3. በብሔር ብሔረሰቦች መካከል በመካሄድ ላይ ያለው መፈናቀል፦ በብሔር ብሔረሰቦች መካከል በመካሄድ ላይ ያለው መፈናቀል፣ የኢትዮጵያ ሕዝብ ለረዥም ዘመናት ያህል በቋንቋ በዘር በጐሣ በሃይማኖት ሳይለያይ ተፈቃቅሮና ተከባብሮ የኖረ ነው። ይህም ባህርይ በመላው ዓለም እጅግ የተከበረ የታፍረና ኩሩ ህዝብ እንዲሆን አድርጐታል። ዛሬ ይህ የኢትዮጵያ ህዝብ አብሮ የመኖር መልኩና አካሄዱ እየተለወጠ ከጊዜ ወደጊዜ በብሔር ብሔረሰቦች መካከል የሃይማኖት፣ የዘር፣ የብሔር ልዩነት እየተፈጠረ ከፍተኛ ችግር ከመከሰቱ ባሻገር ያልታሰበና ያልተጠበቀ ግጭት እየተፈጠረ ነው። ይህ ክስተት የታየው ኢህአዴግ ሀገሪቷን መግዛት ከጀመረበት ጊዜ ጀምሮ በሚከተለው የቋንቋና የብሔር መከፋፈል የተመሰረተ የፖሊሲ ውጤት ነው። ከዚህ ባሻገር በተለያዩ ክልሎች ዘርና ቋንቋ መሰረት አድርገው የሚፈጠሩ ግጭቶች ከጊዜ ወደጊዜ እያመረቀዙ ከተራ ግጭት አልፈው ለደም መፋሰስና ለህዝብ እልቂት መነሻ እንዳይሆኑ ከወዲሁ ስጋት ፈጥሯል።</p>

<p>ኢህአዴግ በነዚህ ችግሮች ላይ ትኩረት ተሰጥቶ ለማርገብ የሚያሳየው እርምጃ መፍትሔ ሊያስገኝለት አልቻለም። ለዚሁ አብነት የሚሆነው ከ20 ዓመት በፊት የሀገራችን የተለያዩ ክፍሎች መጥተው የሰፈሩ ዜጎቻቸውን ዘርና ቋንቋ ሳይገድባቸው በሰላም በመከባበርና በመፈቃቀር ይኖሩ ከነበረበት በወለጋ ከ1000 ህዝብ በላይ መኖሪያ ቤታቸው ተቃጥሎ ህዝቡ በክረምት ወራት በሀገሩ መሬት የመኖር መብት አጥቶና ፍትሀዊ አስተዳደር ተነፍጐት ሰብዓዊና ዴሞክራሲያዊ መብቶች ተጥሰው እንደአውሬ በየጫካው ተበትኖ በመሰደድ ላይ ይገኛል። እንዲሁም በቅርቡ በሰሜን ሸዋ ዞን መስተዳድር በምንጀምር፣ በሸንኮራ ወረዳ በኦሮሚያና በአማራው ክልል በሚኖሩ ገበሬዎች መሀከል የተፈጠረው ችግር እስከአሁን የመንግሥት ፍትሕና ውሳኔ አጥቶ ከጊዜ ወደጊዜ ከግጭት አልፈው ለህዝብ መፈናቅልና መሰደድ ዓይነተኛ መንገድ ሆኗል።</p>

<p>ከዚህ አልፎ በሐረርና በሶማሌ፣ በባሌ፣ በምስራቅ ሸዋ አካባቢዎች እእርዳታ እህል በጫኑ ተሽከርካሪዎች ላይ የሚደርሰው አደጋና በወሰኖች መካከል እየተጫረ ባለው ግጭት ሳቢያ ሰላምና መረጋጋት ጠፍቶ ከቀን ወደቀን የሚከሰተው ችግር የህዝቡ የመኖር ተስፋና ዋስትና የሚያሳጣ ሆኗል። መንግሥት በሚከተለው ቋንቋን መሰረት ያደረገ የክልሎች አከላለል ህዝብ ሳያምንበትና መሰረታዊ የልማት አውታሮች አስቀድመው ሳይዘጋጁ የሰራተኛው ሁኔታ መብትና ጥቅም ሳይታሰብ የኦሮሚያ ርዕሰ ከተማ አዳማ እንዲሆን ተወስኗል። ይህም ውሳኔ የሚያስከትለው ፖለቲካዊ፣ ኢኮኖሚያዊና ማህበራዊ ቀውስ ለሕዝቦች አብሮ መኖር የታሰበ ሳይሆን ይበልጥ ለተወሳሰበ ምስቅልቅል የሚዳርግ በዘፈቀደ በሕዝብ ስም ያለሕዝብ ተሳትፎ የተወሰነው ውሳኔ ለኢህአዴግ ዓላማ ማስፈፀሚያ እንጂ ለኦሮሞውን ሆነ የሌላውም ህዝብ ብሔር ብሔረሰብ ፍላጐት ሊሆን አይችልም። በዚህ ሰበብ የሚከሰት ኃላፊነት የጐደለው መፈናቀልና ውጤቱ ምን እንደሚሆን መገመት አያዳግትም።</p>

<p>4. የኢትዮ ኤርትራ ግጭት፦ ኢህአዴግ ይዞት በተነሳው ዓላማና ፕሮግራም መሰረት ያለ ህዝብ ውሳኔ ኤርትራ ነፃ ሀገር ነች ካለበት ጊዜ ጀምሮ ላለፉት 9 ዓመታት ኤርትራ በኢህአዴግ መሪዎች ፈቃድና ዝምድና ብቻ በኢትዮጵያ ኢኮኖሚ እየታገዘች የቆየች ስትሆን ሻዕቢያና ወያኔ በፈጠሩት የጦርነት መንስዔ ሰበብ በወገኖቻችን ላይ አሁንም እየተፈፀመ ያለው ኢሰብዓዊ ድርጊት የሀገራችንን ኢኮኖሚና የሰው ሕይወት ጐድተዋል። ይሁን እንጂ የኢትዮጵያ ህዝብ በከፈለው መስዋዕትነት ወራሪውን የሻዕቢያ ሠራዊት በመመከት አኩሪ ውጤት ተገኝቷል።</p>

<p>የጦርነቱ ፍፃሜ ከሕዝብ የተሰወረ ምስጢር ሊሆን አይገባም። ትላንት ከህዝብ ፍላጐት ውጭ ሲፈጸም የነበረው የኢህአዴግ ድብቅ አጀንዳ ዛሬም ወደባሰ ጦርነትና ጥላቻ እንዳያስገባን ለህዝቡ ግልጽ ሆኖና ህዝቡ በሙያውና በዜግነቱ መክሮበት የሚወሰን እንጂ የስምምነቱ መቋጫ ለኢህአዴግ ብቻ የሚተው መሆን የለበትም። የኢትዮጵያ የአሰብ ወደብ ባለቤትነቷ በማንኛውም የታሪክ አጋጣሚ አከራካሪ ሆኖ አያውቅም። በመሆኑም የባህር በራችን (ወደባችን) ጉዳይ ለማንኛውም ጥያቄ ሊወድቅ የሚገባው አይደለም። ህዝብ ለመስዋዕትነት የሚጠራ ብቻ ሳይሆን ለሚከፍለው መስዋዕትነት የሚያውቅ መሆን ይኖርበታል። ስለዚህ ኢህአዴግ የህዝቡን የበላይነት ለመቀበል ካለው ተጨባጭ ሁኔታ መረዳትም ማመንም ይኖርበታል ብሏል መግለጫው። በመጨረሻም ለእነዚህ ችግሮች መወሰድ የሚገባቸውን እርምጃዎችም ገልጿል።</p> 


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 19 ቀን 1992</a></p>

</body>
</html>	
