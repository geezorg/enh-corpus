<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሐረርጌ ሕዝቡ የዛፍ ፍሬ መመገብ ይዘዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሐረርጌ ሕዝቡ የዛፍ ፍሬ መመገብ ይዘዋል</h1>


<p>ምሥራቅና ምዕራብ ሐረርጌ ተብለው በሚጠሩት የኦሮሚያ ብሔራዊ ክልላዊ መንግሥት ዞኖች ውስጥ የሚገኙ ከ680 ሺህ በላይ ዜጐች በምግብ እህል እጥረት የተነሳ ለስደት ለልመናና የዛፍ ፍሬ ለመብላት መገደዳቸውን ከችግሩ ሰለባዎች ከተገኘው መረጃ ለማወቅ ተችሏል።</p>

<p>በእነዚህ አደጋው በደረሰባቸው አካባቢዎች ዝናብ በወቅቱን በበቂ ሁኔታ መጣል ካቆመ ከሶስት ዓመት እስከ አራት አመት ከመሆኑም በላይ በሕዝቡ ስም ከለጋሽ ሀገሮችና ድርጅቶች የሚመጣው እርዳታም በአግባቡ እየደረሳቸው አለመሆኑን ነዋሪዎቹ ገልጠዋል።</p>

<p>በምዕራብ ሐረርጌ በሚኤሶና መልካ ወረር አካባቢ የሚኖሩ ዜጐች ለሪፖርተሮች እንደገለጡት «እህል ውሰዱ ተብለን እንመዘገባለን። ተጠርተንም ረጅም መንገድ እንሄዳለን ነገር ግን እህሉን በበቂ ሁኔታ አናገኝም። ወይንም ጨርሶ አይሰጠንም» ብለዋል። ዳሮ ለቡ በተባለው አካባቢ በሞትኛ በሕይወት መካከል ለሚገኘው 40ሺህ ያህል ሕዝብ ገና የእርዳታ እህል እየተጠየቀለት ነው። በምዕራብ ሐረርጌ የእርዳታ እህል ፈላጊው ሕዝብ ቁጥር 153.940 ያህል ሲሆን «እርዳታ ተፈቅዶለታል» የሚባለውን ግን 112500 ነው። ይህም ቢሆን በወቅቱ ሊደርስ አልቻለም። 52.332 ኩንታል በሚያስፈልግበት ቦታ ለሕዝቡ የተላከው 27.500 ኩንታል ነው። «ክረምት ነው» በሚባልበት በአሁኑ ወቅትም ደጋው እየተፈናቀለ ለልመና መሰማራት ይዟል። ምንም እንኳን የአካባቢው ባለሥልጣናት ቢያስተባብሉትም በዳሮለቡ ወረዳ 45 ሰው በምግብ እጦት መሞቱን ነዋሪዎቹ ለዜና ሰዎች ገልጠዋል።</p>

<p>በምሥራቅ ሐረርጌም በተለይ በፈዲስ አካባቢ በዚህ ዓመት ከግንቦት ጀምሮ ምንም ዝናብ ባለመጣሉ ሕዝቡ በረሀብ እየረገፈ ነው። እርዳታና ተረጂውም በቁጥር ሊገጣጠም አልቻለም። በባቢል አካባቢም በደረሰው ተመሳሳይ ችግር የተነሳ ሕፃናትና ሴቶች የሚበሉትን አጥተው «ቃንጫሬ» በመባል የሚታወቀውን የዛፍ ፍሬ እየተመገቡ ሕይወታቸውን ለማቆየት እንደተገደዱ ሰሞኑን ለኢትዮጵያ ቴሌቪዥን ለኦሮምኛው ፕሮግራም ሲገልፁ ተሰምተዋል።</p>

<p>ከዞኑ ባለሥልጥናት ገለጣ ለመርዳት እንደተቻለው በምሥራቅ ሐረርጌ ዞን በ15 ወረዳዎች ውስጥ 416 ቀበሌዎች ሲገኙ ከእነዚህ ውስጥ በ409 ቀበሌዎችን ውስጥ የሚኖር ከ534ሺ ሕዝብ በላይ የሚላስ የሚቀመስ የለውም። በመንግሥት በኩል እርዳታ ያስፈልገዋል ተብሎ ዕቅድ የተያዘው ለ254 ሺህ ሰው ገደማ በመሆኑ አስቸኳይ እርዳታ ካልደረሰው በቀር ከ280ሺህ ሕዝብ በላይ ከእርዳታ ውስጥ አልገባም። በጃርሶ ወረዳ በጉሮ ኦዳ፣ በአረሮና በሌሎችም የዞኑ አካባቢዎች ለሚገኙ ረሀብተኞች ካለፈው ሚያዝያ ጀምሮ የተፈቀደው 34418 ኩንታል እህል ለተረጂው ሳይደርስ ከሶስት ወራት በላይ ሆኖታል። በዚህም የተነሳ እንኳን ለተረጂነት ያልተመዘገበው ቀርቶ የተመዘገበውም እርዳታ እየተሰጠው ባለመሆኑ የአካባቢው ሕዝብ የተሻለ ተስፋ አለ ብሎ እንደማይጠብቅ ታዛቢዎች ይናገራሉ።</p>

<p>አንዳንድ ባለሥልጣናት እርዳታው ለሕዝቡ ቶሎ የማይደርሰው ሥራው በኮሚቴ የሚሠራና ውሳኔም የሚሰጠው በኮሚቴ በመሆኑ በኮሚቴዎቹ አባላት መሐከል አለመግባባት ብዙ ጊዜ ስለሚፈጠር ውሳኔዎች ይዘገያሉ ተብሏል። የክልሉ ባለሥልጣናት «እርዳታ እየሰጠን ነው» በሚሉበት በአሁኑ ወቅት ረሀብተኛው ደግሞ «ምንም አልደረሰንም» እያለ በአደባባይ ሲናገር ይሰማል። ማን እውነተኛ እንደሆነ ለጊዜው አይታወቅም። አደጋው ጉዳት እያደረሰ ያእልው በሰዎች ብቻ ሳይሆን በቤት እንስሳትም ላይ በመሆኑ እስከ ነሐሴ ወር ድረስ በአንድ ዞን ውስጥ አራት ሺህ ያህል ከብቶች ማለቃቸውን ባለሥልጣናት ተናግረዋል። ያለቀው እንስሳ ቁጥር ከዚህ ሊበልጥ እንደሚችል ይገመታል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጳጉሜን 1 ቀን 1992</a></p>

</body>
</html>	
