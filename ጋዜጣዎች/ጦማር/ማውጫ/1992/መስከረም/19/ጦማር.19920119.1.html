<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በሰላሙም ሆነ በጥይቱ ጦርነት እናሸንፋለን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በሰላሙም ሆነ በጥይቱ ጦርነት እናሸንፋለን»</h1>

<p class="align-right">ኢሳያስ አፈወርቂ</p>


<p>አሥመራ፦ በቀይ ባሕርና በአካባቢው እስትራቴጂያዊ ጠቅሜታ ላይ እንዲሁም ሳዑዲ ዓረቢያ በአካባቢው ጥቅሟ ሊከበር ስለሚችልበት ሁኔታ የሳዑዲ ባለሥልጣናትና የኤርትራው ፕሬዝዳንት ሰፊ ውይይት ካደረጉ በኋላ የኤርትራው ፕሬዝዳንት ሪያድ ውስጥ «ከኢትዮጵያ ጋር በገባንበት ጦርነት በሰላምም ሆነ በጥይት አሸናፊነቱ የእኛ ነው» ሲሉ ፎክረዋል።</p>

<p>ሳዑዲ ዓረቢያ ኤርትራ ከኢትዮጵያ ለመገንጠል ፀረ ኢትዮጵያ ኃይሎች ርብርብ ባደረጉበት ወቅት ከሻዕቢያ ጎን መቆሟ የሚታወስ ሲሆን ይህን ያስታወሱት አቶ ኢሳያስ ሀገራቸው አሁን ለገባችበት ችግርም ሳዑዲ ከጎናቸው እንደቆመች ሪያድ ውስጥ ለተሰበሰቡት የኤርትራ ኮሚኒቲ አባላት በዐረብኛ ቋንቋ «ረጅም ጦርነት በማድረግ የታወቅን ነን» ያሉ ሲሆን አቶ ኢሳያስ የኢትዮጵያ መንግሥት ዓለም አቀፍ ድርጅቶችን እንደሚወነጅል ገልጠው የተባበሩት መንግሥታት ድርጅት፣ የአፍሪካ አንድነት ድርጅትና የአሜሪካ መንግሥት ለኤርትራ አቋም መወገናቸውን በይፋ ተናግረዋል። ኢሳያስ በዚህ ንግግራቸው የኤርትራውያን በሳዑዲና በሌሎችም ሀገሮች መሰደድ ኤርትራ አሁን ለገባችበት ጦርነት በገንዘብ በኩል ከፍተኛ እገዛ እንዳደረገላቸው ገልጠዋል።</p>

<p>በሪያድ በተደረገው ስብሰባ ኢትዮጵያውያን ለምን ከኤርትራ እንደማይባረሩ ኤርትራውያኑ ፕሬዝዳንታቸውን ጠይቀዋል። በዚህ ወቅትም አቶ ኢሳያስ «እኛ አረመኔ አይደለንም ነፃ ሕዝብን አንወጋም» ካሉ በኋላ በኤርትራ ውስጥ የሚኖሩ የትግራይ ተወላጆች እንደእርሳቸው አባባል «ወያኔን እየወጉ ናቸው» ኢሳያስ በዮጎዝላቪያ ሰርቮች፣ አልባናውያን እንደወጉት በምሥራቅ ቲሞር ኢንዶኔዥያ ሚሊሺያዎች ጭፍጨፋ እንዳደረጉት እኛ ኢትዮጵያውያንን አንወጋም ቢሉም በርካታ ኢትዮጵያውያን ቤትና ንብረታቸውን ተቀምተው ከኤርትራ መባረራቸውንና በርካታ ቁጥር ያላቸው ኢትዮጵያውያን በተለያዩ የኤርትራ እስር ቤቶች ውስጥ መኖራቸው ይታወቃል።</p>

<p>በተያያዘ ዜና የሩሲያውን ፕሬዝዳንት የቦሪስ የልሲንን መልዕክት የያዘ አንድ የሩሲያ የልዑካን ቡድን አሥመራ መግባቱን የባቲካን ድምፅ ራዲዮ አስታውቋል። እንደራዲዮው ዘገባ የሩሲያ ፕሬዝዳንት መልዕክት የኢትዮ ኤርትራን ውዝግብ የተመለከተ ነው ቢባልም ከጦር መሣሪያ ከጦር መሣሪያ ግዥ ጉዳይ ጋር የተያያዘ ሳይሆን እንዳልቀረ ምንጮች ይናገራሉ። እንደእነዚህ ምንጮች ገለጣ ራሺያ የኢትዮ ኤርትራ ጦርነት ከተጀመረ ወዲህ ሃያ የሚደርሱ የጦር አውሮፕላኖችን ለኢትዮጵያ ሳትሸጥ እንዳልቀረችና በኤርትራም ተመሳሳይ ገበያ ትሻለች ነው የሚባለው። ኤርትራውያኑ በዓለም አቀፍ ሀገሮች ዙሪያ ሰፋ ያለ የዲፕሎማሲ ስራና በየሀገሮቹ ካሉት ዜጎቻቸው ከፍተኛ የገንዘብ ማሰባሰብ ሥራ በመሥራት ላይ ናቸው።</p>

<p>በሌላ በኩል በኢትዮጵያ ውስጥ የሚኖሩ በኪራይ ቤቶች አስተዳደር ድርጅትና በቀበሌ ቤቶች የሚገለገሉ ኤርትራውያን ቤቶቹን ለሀገሪቱ ዜጎች ጥቅም እንዲውል የሚጠይቅ የዜጎች ጥያቄ እየበረታ በመምጣቱ ኤርትራውያኑ ከያዙት የመንግሥትና የሕዝብ ቤት ሊወጡ ስለሚችሉበት ሁኔታ በቅርቡ መመሪያ ሊተላለፍ እንደሚችል ለመንግሥት ቅርብ የሆኑ ምንጮች ከተገኘው መረጃ ለማወቅ ተችሏል። ቤቶቹን የሚለቁት ኤርትራውያን የግለሰቦችን ቤት ተከራይትው ይኑሩ ወይንም በመጠለያ ይግቡ ምን እንደታሰበ ምንጮቹ አልገለፁም።</p>

<p>ይህ በዚህ እንዳለ በሦስት ታላላቅ የጦር ማሰልጠኛዎች ገብተው የነበሩ ከ150 በላይ የፓርላማ አባላት እስከ መስከረም 21 ቀን 1992 ወደ አዲስ አበባ እንደሚመለሱ ለጉዳዩ ቅርበት ካላቸው ምንጮች ለማወቅ ተችሏል። እንደምንጮቹ ገለጣ ሁርሶ ማሰልጠኛ የነበሩት የፓርላማ አባላት በዛሬው ዕለት አዲስ አበባ ይገባሉ። የሕዝብ ተወካዮች ም/ቤት የ1992 ሥራውን ለመጀመር መስከረም 30 ቀን 1992 ይሰበሰባል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 19 ቀን 1992</a></p>

</body>
</html>	
