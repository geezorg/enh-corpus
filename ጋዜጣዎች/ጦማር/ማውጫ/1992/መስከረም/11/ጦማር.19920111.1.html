<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ አበባ ረሃብን በሸሹ ዜጎች እየተሞላች ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲስ አበባ ረሃብን በሸሹ ዜጎች እየተሞላች ነው</h1>


<p>አዲስ አበባ፦ በሰሜን ኢትዮጵያ በተከሰተው የረሃብ አደጋ ምክንያት የመኖሪያ ቀያቸውን እየለቀቁ የሚመጡ ኢትዮጵያውያን በብዛት ወደ አዲስ አበባ እየገቡ እንደሚገኙ ታወቀ።</p>

<p>በአብዛኛው ሴቶችና ሕፃናት የሚበዙባቸው እነዚህ ተረጂዎች ወደ አዲስ አበባ መምጣቱን የመረጡት የዕለት ጉርስ በማግኘት ሕይወታቸውን ለማቆየት በማሰብ እንደሆነ በተለያዩ ቦታዎች በመዘዋወር ላነጋገሯቸው የጦማር ዘጋቢዎች አስታውቀዋል። አዳፋ ልብስ ለብሰው በዋና በዋና ጎዳናዎች በመዘዋወር በልመና ተግባር የተሰማሩት እነዚህ ወገኖች ከአላማጣና ከሰሜን ወሎ መርሳ መምጣታቸውን ይናገራሉ። እንደነሱ ገለፃ መርሳ በሙዝ፣ በፓፓያ፣ በሸንኮራ አገደና በሌሎች አትክሎት አብቃይነት የምትታወቅ አካባቢ ናት።</p>

<p>በረሃብ የተነሳ የተፈናቀሉት ተረጂዎች አዲስ አበባ ከገቡ በኋላ ሊያሰባስባቸው ወይም ሊረዳቸው የሞከረ መንግሥታዊ አካል አለመኖር እነርሱን ብቻ ሳይሆን ታዛቢዎችን አስገርሟል። የሚመለከተው የአደጋ መከላከልና ዝግጁነት ኮሚሽን ችግሩን በዝምታ መመልከቱ ከምንም በላይ አስገራሚ ሆኗል።</p>

<p>ተረጂዎቹ በአንድ በኩል በከተማው ውስጥ በልመና ሥራ ላይ መሠማራታቸው ለዘለቄታው መፍትሔ ሊሆንላቸው እንደማይችል ስለሚታወቅ ተመልሰው ወደ መኖሪያቸው ሊቋቋሙ የሚችሉበት መንገድ ቅድሚያ ሊሰጠው እንደሚገባ ታዛቢዎች ይናገራሉ። አዲስ አበባም ከዕለት ወደ ዕለት ይህ ችግር እልባት ካልተበጀለት ረሀብን በሸሹ ዜጐች እየተሞላች እንደምትሔድ ማረጋገጥ ይቻላል።</p>

<p>በረሀብ አደጋው ከመኖሪያ ቀዬአቸው የተፈናቀሉ እዚህ አዲስ አበባ ከመጡ በኋላ ላነጋገሯቸው የጦማር ዘጋቢዎች እንዳረጋገጡት እንደልብ ተዘዋውረው መለመን ተቸግረዋል። እንደውም ከቦታ ቦታ እየሄዱ ምፅዋት በሚለምኑበት ወቅት በየመንገዱ የተሰማሩት ፖሊሶች እያባረሯቸው እንደልብ እንዳንቀሳቀስ አድርገውናል ሲሉ አማረዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 11 ቀን 1992</a></p>

</body>
</html>	
