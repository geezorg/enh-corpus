<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመንግሥት ታጣቂዎች የታፈኑት ሰው ሞተው ተገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመንግሥት ታጣቂዎች የታፈኑት ሰው ሞተው ተገኙ</h1>


<p>ሆሳዕና፦ በደቡብ ክልል ውጥረት ከነገሰባቸው አካባቢዎች አንዱ በሆነው በሀዲያ በመንግሥት ኃይሎች ከተያዙ በኋላ ተሰውረው የነበሩት ሰው ተገድለው አስክሬናቸው ወንዝ ዳር ተጥሎ ስለመገኘቱ ለማወቅ ተችሏል።</p>

<p>በሀዲያ አካባቢ ከቅርብ ጊዜ ወዲህ በተነሳው ውዝግብ ሳቢያ የተገደሉትን ሰዎች ቁጥር ከአምስት በላይ ያደረሰው ይኼው የግድያ እርምጃ የተወሰደው በአቶ ኤልያስ ጋጋሞ ላይ ሲሆን የሟቹ አስክሬን ወንዝ ዳር ተጥሎ የተገኘው ተጠፍሮ እንደታሰረና ሰውነታቸውም በጩቤ ተጨቅጭቆ እንደሆነ የደረሰን መረጃ አመልክቷል።</p>

<p>በመረጃው እንደተገለፀው በ18/8/92 በሀዲያ ዞን ሶሮ ወረዳ ሲዳማ ማንድቾ ቀበሌ ገበሬ ማኅበር ተዘጋጅቶ በነበረ የፖለቲካ ድርጅት ዓላማና ፕሮግራም ትውውቅ ወቅት ላይ በመንግሥት ካድሬዎች ተገደው ተወስደው የነበሩት አቶ ኤልያስ ጋጋሞ የደቡብ ኅብረት ፓርቲ አባል ናቸው።</p>

<p>ባለፈው 15/8/92 አራት አውቶብሶች ሙሉ የታጠቀ ሰራዊት ከመሐል አገር ወደ ሆሳዕና መግባቱ ተዘግቦ የተገለፀባት ሀዲያ ዞን ሌላ ሶስት ተመሳሳይ አውቶብሶች ወደ እዚሁ ሥፍራ በተጨማሪ የገቡ ስለመሆናቸውና በዞኑ የሰብዓዊ መብት ረገጣው እየተባባሰ መምጣቱን አዲስ አበባ የሚገኘው የደቡብ ኅብረት ጽ/ቤት ቃል አቀባይ ለጋዜጣው ዝግጅት ክፍል አስታውቋል።</p>

<p>በተመሳሳይ ሁኔታ በቡሬ ቡርሻና ቀ/ገ/ማ ይከናወን በነበረ ስብሰባ ላይ አቶ ደስታ አማረ በሚባል ግለሰብ አስተባባሪነት አስር የሚጠጉ ፈጥኖ ደራሽ ፖሊሶች በፈጠሩት የማስፈራራት እርምጃ የኃይል እርምጃውን በተኩስ እንዲታገዝ በማድረጋቸው የተነሳ አንድ የ12 ዓመት ወጣት የሆነ ተማሪ መሀሪ ዓለማየሁ ወንክሬን እና ሌላ የ45 ዓመት ገበሬ የሆኑትን አቶ መሰለ ቤቴቦ ለተባሉ ሰዎች በጽኑ መቁሰል ምክንያት ሆኗል። በዚሁ የተኩስ እርምጃ በተለይ ተኩሱን አመራር ሲሰጥበት የነበረው አቶ ተወልደ የሚባል የሕወሓት ባለሥልጣን እንደሆነም ታውቋል።</p>

<p>በኮንተብ 01 ቀበሌ አቶ ተቀባ ገ/ወልድ የተባሉ ለእጩ ተወዳዳሪነት የቀረቡትን ሰው እንዲደበድቡ ከተደረገ በኋላ የእጩነት መታወቂያቸውን በመቀማት ፖስተር እንዳለጥፉ አግደዋቸዋል። በዚሁ ቀበሌ ከለጋሽ ሀገሮች ለተረጂ ረሀብተኞች የተላከ እርዳታ ከ300 በላይ ለሚሆኑ እርዳታ ፈላጊዎች የእርዳታውን እህል እንዳያገኙም ተደርጓል።</p>

<p>ከምርጫው ሂደት ጋር በተያያዘ እየተባባሰ የመጣው የመብት ረገጣ በድንገተኛ አጋጣሚ በሚከሰትም አደጋ የአካባቢው መንግሥት ካድሬዎች ለሚፈጽሙት ወንጀል በሕግ እንደማይጠየቁበት የጠቆመው የዜና ምንጭ ሲያስረዳ በሀጃ ቀ/ገ/ማ አቶ ወንድሙ ብሩ የተባሉ በሞተር ብስክሌት አንድ ልጅ ላይ ከፍተኛ አደጋ አድርሰው በሕግ ሳይጠየቁበት እንደቀረ ገልጿል።</p>

<p>የገዢው ፓርቲ አመራር አካላት ለሚያደርሱት የመብት ረገጣ የደቡብ ኅብረት አስፈላጊውን ሁሉ እያደረገ እንደሆነ አያይዞ ገልጾ በቅርቡ በደብዳቤ ቁጥር ደኅ/7/240/92 በሆነ አድራሻ በቀጥታ ለምርጫ ቦርድ አጠቃላይ የሰብዓዊ መብት ረገጣን ጽፎ የላከበትን መረጃ ከመረጃው ጋር አያይዞ በዋቢነት ጠቅሷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 25 ቀን 1992</a></p>

</body>
</html>	
