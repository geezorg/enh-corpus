<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴፓ ከምርጫው ራሴን ላገል ነው አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢዴፓ ከምርጫው ራሴን ላገል ነው አለ</h1>


<p>አዲስ አበባ፦ በተመሰረተ በሰባው ወር ዕድሜው በአዲስ አበባ ከተማ ውስጥ ከኢህአዴግ ቀጥሎ በርካታ ዕጩዎችን በማረብ በምርጫ ውድድር ውስጥ የገባው የኢትዮጵያ ዴሞክራሲያዊ ፓርቲ (ኢዴፓ) ከምርጫ ለመውጣት የሚያስገድዱ ሁኔታዎች እየተፈፀሙበት መሆኑን በመግለፅ ትናንት ድርጅታዊ መግለጫ አውጥቷል።</p>

<p>«የመንግሥት መገናኛ ብዙሃን የኢህአዴግ ወገንተኝነታቸው ማቆም ካልቻሉ ኢዴፓ ከምርጫው ራሱን ያገላል» በሚል ድርጅቱ ያወጣው መግለጫ ሙሉ ቃል ቀጥሎ ቀርቧል።</p>

<p>ፓርቲያችን ኢዴፓ ያደረገው ፖለቲካዊ እንቅስቃሴ ለፖለቲካው አባላት አመርቂ መሆኑ ቢያስደስተንም በአጭር ጊዜ ውስጥ በሕዝብ ዘንድ ተሰሚነትን ማግኘቱ ግን ገዢውን ፓርቲ ያስደሰተ አይመስልም። በዚህም የተነሳ ገዢው ፓርቲ በኢዴፓ ላይ ከድጋፍ ድምፅ ማሰባሰቡ ሂደት ጀምሮ እስከዛሬው ዕለት ድረስ ልዩ ልዩ ተፅዕኖዎችን በማድረግ ላይ ይገኛል። ከእነዚህ ተፅዕኖዎች ውስጥ የመንግሥት መገናኛ ብዙሃን የሚፈፅሟቸው አድላዊ አሰራሮች በዋነኝነት የሚጠቀሱ ናቸው።</p>

<p>በመጪው ግንቦት ወር 1992 ዓ.ም ለሚደረገው ብሔራዊ ምርጫ የፖለቲካ ፓርቲዎች የሚያደርጓቸውን ክርክሮች ውይቶች አስመልክቶ የመንግሥት የመገናኛ ብዙሃን ለሕዝብ የሚያቀርቡት ዘገባ ሚዛኑን ያልጠበቀ በመሆኑ ይስተካከል ዘንድ ኢዴፓ የደረሰበትን በደል በዝርዝር በመግለፅ በወቅቱ የእርምት እርምጃ እንዲወስድ መግለጫ ማውጣቱ ይታወሳል።</p>

<p>የመንግሥት የመገናኛ ብዙሃን ግን አሰራራቸውን አርመውና አሻሽለው በማቅረብ ፋንታ ከገዢው ፓርቲ ኢህአዴግ ጋር ወግነው በፓርቲያችን ላይ ሚዛኑን ያልጠበቀ ዘገባ ማቅረቡን ገፍተውበታል። ይህም አካሄድ ከፊታችን የሚጠበቀው ብሔራዊ ምርጫ ነፃና ዴሞክራሲያዊ እንዳልሆነ ከወዲሁ አረጋግጧል።</p>

<p>ከድሀው የኢትዮጵያ ህዝብ ኪስ በሚሰበሰበው በጀት የሚንቀሳቀሱት እነዚህ የመንግሥት የመገናኛ ብዙሃን ድርጅቶች ፓርቲያችን በጠራቸው ስብሰባዎ ላይ በመገኘት ሀሳባችንን ለሕዝብ በማቅረብ ሊያገልግሉን ያልቻሉትን ያህል ባለፈው ጊዜ ያወጣነውን መግለጫ ለማስተባበል ግን የመገናኛ ብዙሃን አጨናንቀው ሲረባረቡ ታይተዋል።</p>

<p>ለምሳሌ ያህል የኢትዮጵያ ቴሌቪዥን ድርጅት ካቀረበው ማስተባበያ አንድ ፓርቲው ተላልፎ ባላለቀ የውይይት መድረክ ላይ ያቀረብኩት ተቆራርጦ ቀርቧል የሚል እንደሆነም ተደምጧል። ይህንኑ ጉዳይ በተመለከተ የኢትዮጵያ ቴሌቪዥንም ሆነ የኢትዮጵያ ሬዲዮ በተባበሩት መንግሥታት ድርጅት የስብሰባ ማዕከል ኢህአዴግን ጨምሮ በርካታ የፖለቲካ ድርጅቶች ለሶስት ቀናት ባደረጉት ክርክር በኢህአዴግ ስለተወረሱ ንብረቶችና ስለ እርቀ ሰላም ኢዴፓ ያለውን አቋም የገለፀበትን ሀሳቦች ሆን ብሎ ቆርጦ በማስቀመጥ ለሕዝቦች እንዳይቀርብ ተደርጓል። በዚያ መድረክ ላይ የነበረውን አላስፈላጊ ጭቅጭቅ ለማቅረብ ጊዜ ያላጣው የኢትዮጵያ ቴሌቪዥንና ሬዲዮ ኢዴፓ ያቀረበውን ለህዝብ የሚጠቅም ሀሳብ እንዳይተላለፍ ማድረጋቸው ለህዝብ ሳይሆን ለኢህአዴግ ጥቅም ብቻ የቆሙ መሆኑን የሚያረጋግጥ ነው።</p>

<p>ኢህአዴግም ራሱ በፈጠረው መድረክ ባደረግነው ክርክር ሀሳባችን ለህዝብ እንዳይቀርብ በማድረግ ሽንፈቱን ከወዲሁ አሳይቷል። በተጨማሪም ፈፅሞ ከድርጅታችን ባልተሰጠ መግለጫ ኢዴፓ በወረዳ 21 እና 22 በወረዳ 1 እና 9 እጩ ተወዳዳሪዎች እንደሌሉት ተደርጎ በኢትዮጵያ ቴሌቪዥንና በፋና ሬዲዮ ለህዝብ ተነግሯል። ይህ ጉዳይ ምን አልባት በስህተት ተፈፅሞ ከሆነ በሚል ድርጅቶቹ ማስተባበያ እንዲሰጡ በኢትዮጵያ ዜና በኩል ጥያቄ ብናቀርብም ሊያስተባብሉልን አልፈቀዱም። በተለያዩ ጊዜያቶች በእነዚህ ድርጅቶች የሚሰሩ ዜናዎችም የገዢውን ፓርቲ በዘዴ ለመጥቀም የሚጥሩና የኢዴፓን ዓላማና ፕሮግራም ግን ግልፅነት በሌለውና ጥያቄ በሚፈጥር መልኩ እያዛቡ እንደሚያቀርቡ ለመረዳት ችለናል።</p>

<p>በአጠቃላይ በቀሪዎቹ ቀናት የመንግሥት የመገናኛ ብዙሃን አሁን ከተያያዙት አድሎአዊ አሰራር የማይታቀቡ ከሆነ ኢዴፓ በሂደቱ መደናቀፍ ከልብ እያዘነ ከምርጫው ራሱን ሊያገል እንደሚችል ለኢትዮጵያ ህዝብ በአክብሮት ይገልፃል። ብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 25 ቀን 1992</a></p>

</body>
</html>	
