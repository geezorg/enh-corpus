<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰዎች የእርዳታ እህል እየተከለከሉ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሰዎች የእርዳታ እህል እየተከለከሉ ናቸው</h1>


<p>አዋሳ፦ በደቡብ ክልል በሥልጣን ላይ ያለውን ፓርቲ የማይደግፉና ተቃዋሚዎችን ይደግፋሉ የሚባሉ ድሀ አርሶ አደሮች ከለጋሾች የመጣውን የምግብ እህል እንዲያገኙ መከልከላቸውን የአርሶ አደሮቹን አቤቱታ ያጣቀሰ ዘገባ ገልጧል።</p>

<p>እንደዘገባው አገላለፅ የደቡብ ክልላዊ መንግሥት ም/ቤት 10ኛ መደበኛ ጉባዔውን በሆሳዕና ከተማ ካደረገና ውሳኔዎችን ካሳለፈ በኋላ በተወሰደው በዚህ እርምጃ እስከ ትናንት ድረስ 364 አባወራዎች በምግብ ለሥራ መርሃ ግብር ተሳትፈው ማግኘት የሚገባቸውን እህል ተከልክለዋል ተብሏል።</p>

<p>በዚህ መሰረት በሀዲያ ዞን በሻሼጎ ካሉት 27 ቀ/ገ/ማኅበራት ውስጥ ከላይኛው ጊምቢቹ 9 ሰዎች፣ ከታች ጊምቢቾ 57 ሰዎች፣ ከሻየንዴ 76 ሰዎች በታሁሌ 8 ሰዎች፣ ሀብሌራ 24 ሰዎች፣ ዲድቃ 19 ሰዎች፣ ኮካቤቾ 27 ሰዎች መከልከላቸው መንግሥት ለዕርዳታ የተሰጠንን እህል ለፖለቲካ ጠቀሜታ እየተጠቀመ መሆኑ አሳዛኝ መሆኑን ተናግረው ነዋሪዎቹ ምሬታቸውን ገልጠዋል።</p>

<p>በሌላ በኩል በሆሳዕና ከተማ የተደረገው የክልሉ 10ኛ መደበኛ ጉባዔ ባስተላለፈው ጉባዔ መሰረት ማንም ተቃዋሚ የፖለቲካ ድርጅት ወደሕዝቡ ገብቶ የፖለቲካ ሥራ እንዳይሰራ እስከ ሚያዝያ 15 ቀን 1992 ድረስ ጥብቅ ትዕዛት መተላለፉን ከሆሳዕና የደረሰን ሪፖርት ያስረዳል። በማያያዝም የፖለቲካ ሥራ ወደ ሕዝብ ገብተው እንዳይሰሩ ለምን እንደሚከለከሉ ሲጠይቁ የተሰጣቸው ምላሽ አሁን ጊዜው የማዳበሪያ ዕዳና ግብር የሚሰበሰብበት ወቅት በመሆኑ ተደራቢ ሥራ እንድትሰሩ ለእናንተ አይፈቀድም በማለት የመስተዳድሩ ሹማምንት እንደነገሩዋቸውና ትዕዛዙን ካልተቀበሉ ለሚደርስባቸው እርምጃ ተጠያቂ እንደማይሆኑ አብራርተዋል።</p>

<p>በተለያዩ የደቡብ አካባቢዎች የደቡብ ኅብረትን ሰላማዊ ትግል ለማጨናገፍ የሕወሓት/ኢሕአዴግ ካድሬዎችና ሹማምንት ለየት ያለ እንቅስቃሴ እያደረጉ እንደሆነ ከሀዲያ፣ ከከፋ ሸካ፣ ከምባታ አላባ ጠንባሮ፣ ከደቡብ ኦሞ ከቤንቺ ማጅ፣ ሰሜን ኦሞና ጌዴዮ ዞኖች የደረሱት ሪፖርቶች ያስረዳሉ።</p>

<p>በሀዲያ ዞን ከመራጮች ምዝገባ ጀምሮ በምርጫው ሂደት የተጠናከረ ተሳትፎ እያደረጉ ያሉ አስፈፃሚዎች ከምርጫ ቦርድ እውቅና ውጭ በመሰረዝ መስተዳድሩ የሚፈለገውን የኢህአዴግ ድርጅት ታማኝ ካድሬዎች በቦታቸው በምርጫ አስፈፃሚነት እየሾሙ መሆኑን መረጃው ይገልፃል። ሁኔታ የተለወጠው ከሆሳዕናው 10ኛ የክልሉ ጉባዔ መልስ ሲሆን ሕዝቡ በሕወሓት/ኢህአዴግ ሹማምንት ምንም እምነት እንደሌለውና ጥላቻ እንዳለው ባለፉት አምስት ዓመታት ለግል ጥቅማቸው እንጂ አንዳች ለሕዝብ ጠቀሜታ የሚውል ሥራ ባለመሥራታቸው በዚህም በሕዝቡ ጥላቻ እንዳለባቸው የተረዱት የሕወሓት ከፍተኛ ካድሬዎች በሰጡት ትዕዛዝ መሰረት ሕዝቡን እያሸበሩ ናቸው የሚል አስተያየት እየተደመጠ ነው። በከፋ ሸካ ዞን ስብሰባ ለማድረግ ከምርጫ ቦርድ ዕውቅና ውጭ ከመስተዳድሩ ፍቃድ ማግኘት እንዳለባቸው ይህንን ፈቃድ ካድሬዎቹ የመስተዳድሩ አካላት ለመስጠት ፈቃደኛ እንዳልሆኑ እንዲያውም የዚህ ከነሱ መጠበቅ እንደሌለባቸው ፍላጎታቸው ቢቻል በምርጫው «ለማሸነፍ ካልሆነም ሂደቱን ለማጨናገፍ» እንደሆነና ይህ ትዕዛዝ ለሁሉም አካባቢዎች እንደተላለፈ ለማወቅ ተችሏል።</p>

<p>በተያያዘ ዜና በደመወዝ የሚተዳደሩ የመንግሥት ሰራተኞች ልዩ አበልና ደመወዝ እየተከፈላቸው በሕዝቡ ውስጥ በመዝመት ሕዝቡ ተቃዋሚዎችን እንዳይመርጥ ያልተቋረጠ ቅስቀሳ በማድረግ ላይ እንደሚገኙ ለማወቅ ተችሏል።</p>

<p>የደቡብ ክልል መንግሥት የባጀት እጥረት ስላጋጠመው ከሀገር ውስጥ ባንክ የብድር ጥያቄ እያቀረበ እንደገና ደግሞ ለምርጫ ሲባል ከመንግሥት ባጀት ውጪ እየተደረገ የመንግሥት ሠራተኛው በግድ እንዲዘምት መደረጉ ዓይን ያወጣ ምዝበራ መሆኑን ታዛቢዎች ተናግረዋል።</p>

<p>በሌላ በኩል በከምባታ አላባ ጠንባሮ ዞን የምርጫ ሕጉ ከሚፈቅደው ውጪ ተወዳዳሪ ፖርቲዎችና የግል ተወዳዳሪዎች ሕዝቡ እንዳይሰበሰቡ ክልከላ ተደርጎባቸዋል። ለምሳሌም መጋቢት 25 ቀን 1992 በአንገጫ ወረዳ ደቡብ ኅብረት ሕዝብ ሰብስቦ የማነጋገር ጥረት በማድረግ ላይ እንዳለ በወረዳው ም/ቤት ሊቀመንበር በሳሙኤል ጭፍሮና በዞኑ የኢሕአዴግ የድርጅት ጉዳይ ኃላፊ ኃይል የቀላቀለ እርምጃ ሕዝቡ እንዲበተን ተደርጓል። የደቡብ ኅብረት ዕጩዎችም ከወረዳው ፍቃድ እስካላገኙ ድረስ ሕዝብ ሰብስበው እንዳይቀስቅሱ ትዕዛዝ ተሰጥቷቸዋል።</p>

<p>በዚህ ሕገ ወጥ ተግባር ውስጥ የወረዳው የምርጫ ቦርድ ጽ/ቤት ምርጫ አስፈፃሚዎችም በቀጥታ ጣልቃ ገብተው ከገዢው ፓርቲ ባለሥልጣናት ጋር ማበራቸው ተገልጧል። በዚሁ ወረዳ ለደቡብ ኅብረት ለቢሮነት ቤት ያከራዩ ግለሰብ ቤት በማከራየታቸው ብቻ ከታሰሩ ሁለት ወር ሆኗቸዋል።</p>

<p>ይህ በዚህ እንዳለ በደቡብ ዞን በጂንካ ከተማ ደቡብ ኅብረትን በመወከል ለክልል ምክር ቤት ዕጩ ተወዳዳሪ አበበ መኮንን ተወዳዳሪ በመሆኑ ብቻ ደመወዙን ከተከለከለ ሶስተኛ ወሩን ይዟል። ዕጩ ተወዳዳሪው ደመወዙ እንዳይከፈለው የተሰጠው ምክንያት የለም። «የበላይ አካል በጉዳዩ ላይ ይወስንበታል» ከመባል በስተቀር። የበላይ አካል የተባለውም ወገን የትኛው እንደሆነ ተለይቶ ባይገለፅም ጉዳዩ ይመለከተዋል የተባሉት የም/ቤት ሹም በሕመም ምክንያት ተብሎ በሥራቸው ላይ እየተገኙ አይደለም።</p>

<p>በሌላ በኩል «የደቡብ ኅብረት የሻዕቢያ ደጋፊዎች ናቸው» በሚሉትና «ከድሮ ጀምሮ በሻዕቢያ ጉዳይ አስፈፃሚነት የምናውቃችሁ እናንተን ነው» በሚለው ሕዝብ መካከል እየተካረረ የመጣው ውጥረት በአካባቢው ሌላ አዲስ ችግር እንዳይፈጥር ስጋት አለ ተብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 4 ቀን 1992</a></p>

</body>
</html>	
