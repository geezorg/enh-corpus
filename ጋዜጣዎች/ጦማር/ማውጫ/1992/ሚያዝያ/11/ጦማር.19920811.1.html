<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፈጥኖ ደራሹ ሠራዊት ከሀዲያ እንዲወጣ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፈጥኖ ደራሹ ሠራዊት ከሀዲያ እንዲወጣ ተጠየቀ</h1>


<p>አዲስ አበባ፦ በሀዲያ ዞን በተለያዩ ወረዳዎች ውስጥ የሚገኘው የፈጥኖ ደራሽ ሰራዊት ያለምንም ቅድመ ሁኔታ ከአካባቢዎቹ ለቆ እንዲወጣ የሀዲያ ብሔራዊ ዲሞክራሲያዊ ድርጅት ሚያዝያ 10 ቀን 1992 ዓ.ም ባወጣው መግለጫ ጠይቋል።</p>

<p>«ከሕግ በላይ የሆነ ሥልጣን የለም» በሚል የወጣው መግለጫ እንዳመለከተው በሀዲያ ዞን የጅምላ እስር፣ አፈናና ግድያ ሌሎችም ኢሰብዓዊ ድርጊቶች መስፋፋታቸውን አስታውቆ በተለይም በሶሮ ወረዳ ሁለት አርሶ አደሮች በመንግሥት የፈጥኖ ደራሽ ሰራዊቶች በጥይት ተመትተው ሕይወታቸው አልፏል፤ በዚሁ ወረዳ የሁለት አርሶ አደሮች ቤቶች በእሳት እንዲጋዩ ተደርጓል። የእነዚሁ አርሶ አደሮች ቤተሰቦች የአንድ ዓመት ህፃንን ጨምሮ በአካባቢው ባለሥልጣኖች ታፍነዋል እንዲሁም በኮን ተብ (ሞሻ) ወረዳ አንድ የሁለተኛ ደረጃ ተማሪ በመንግሥት የፈጥኖ ደራሽ ሠራዊት በጥይት ተመትቶ ሕይወቱ ሲያልፍ አንድ አባት በተፈጠረው ግርግር ተጎድተው ሕይወታቸው አልፏል።</p>

<p>በሌሎችም ላይ የመቁሰልና የድብደባ ወንጀል ተፈፅሞባቸዋል ያለው መግለጫ በመቀጠልም በሀዲያ ዞን በአራቱ ወረዳዎች በሚገኙ 280 የሀብዴድ እጩ ተወዳዳሪዎች አባላትና ደጋፊዎች ላይ የሐሰት ውንጀላ፣ ለጅምላ እስርና እንግልት መጋለጣቸውን አመልክቷል።</p>

<p>በአጠቃላይ መንግሥት በግፍ አገዳደል ላጠፋው ሕይወት ሠራዊቱን ግዳጅ ሰጥቶ ያሰማራውንና የጭካኔና አረመኔያዊ እርምጃ የወሰደው ወገን ሁሉ በሕግ እንዲጠየቅ፤ ቤት ንብረታቸው በኃይል እርምጃ ለወደመባቸው አርሶ አደሮች ተመጣጣኝ ካሳ እንዲከፈላቸው፤ በሰላማዊ ሕዝብ መሐል የሰፈረውንና በሕዝቡ ላይ ከፍተኛ የሆነ የስነ ልቦና ተፅዕኖ በማድረስ ላይ የሚገኘው የመንግሥት የፈጥኖ ደራሽ ሠራዊት ያለምንም ቅድመ ሁኔታ እንዲነሳ እንዲደረግ፣ እስካሁን በሰበብ በአስባቡ በእስር ላይ ያሉት አባሎቻችንን ደጋፊዎቻችን እንዲፈቱና ሥልጣንን መከታ በማድረግ ከሕግ ውጭ እስራቱንና አፈናውን እንዲፈፀም ያደረጉ ወገኖች በሕግ እንዲጠየቁ፤ በሥልጣን ላይ ያለው ወገን አሁንም የምርጫው ሕግ የሚደነግገውን በመተላለፍ በድርጅታችን አመራር ላይ የስም ማጥፋትና ክብር ነክ ፕሮፓጋንዳ ከማሰራጨት እንዲታቀብ እንዲደረግ፣ ከሕግ በላይ የሆነ ሥልጣን ያለመኖሩ ተገቢውን ግንዛቤ እንዲያገኝና እጩ ተወዳዳሪዎችም ሆኑ ደጋፊዎች በወደፊት እንቅስቃሴያቸው ሕግንና ሕጋዊነትን የማክበር ግዴታ ያለባቸው መሆኑን እንደተጠበቀ ሆኖ የሕግ ጥበቃ የማግኘት መብታቸው እንዳይደፈር እንዲደረግ በአፅንዖት እንጠይቃለን ብሏል።</p>

<p>በመጨረሻም ኢትዮጵያውያን በተለይ የዓለም ሰላም ወዳድ ሕዝቦች በአጠቃላይ ኢሰብዓዊና ኢ-ዲሞክራሲያዊ እርምጃ የሚወስዱ ኃይል አምላኪዎችን እንዲያወግዙና ከድርጊታቸው ጋር ተመጣጣኝ የሆነ ግፊትና ተፅዕኖ እንዲያሳርፉባቸው ድርጅቱ በመግለጫው ጥሪውን አስተላልፏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 11 ቀን 1992</a></p>

</body>
</html>	
