<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደቡብ ኅብረት ከኢተፖድኅ አቋም እራሱን አገለለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የደቡብ ኅብረት ከኢተፖድኅ አቋም እራሱን አገለለ</h1>


<p>አዲስ አበባ፦ የደቡብ ኢትዮጵያ ሕዝቦች ዴሞክራሲያዊ ኅብረት፣ ከኢትዮጵያ ተቃዋሚ ፖለቲካ ድርጅቶች ኅብረት (ኢተፖድኅ) አባልነትና ተሳትፎ እራሱን ማግለሉን ባለፈው ሳምንት መጨረሻ አዲስ አበባ ውስጥ ባወጣው መግለጫ አስታውቋል።</p>

<p>በመስከረም ወር 1991 በፓሪስ ከተማ ላይ የተመሠረተው ኢተፖድኅ አባል የሆነው ደቡብ ኅብረት፣ የኢተፖድኅ አመራር በፈጠረው ችግር ምክንያት ከተፈለገው ዓላማ ለመድረስ አልተቻለም ባለው የአቋም መግለጫው በኢተፖድኅ አመራር ውስጥ ችግሮች መኖራቸውን አብራርቷል። ከእነዚህ ችግሮች መሐከል የኢተፖድህ ሴክሬታሪያት እራሱ በቂ ምክክር ሳይደረግበት በችኮላ የተሰየመ መሆኑን ኅብረቱ ጠቅሷል። ከዚህም ሌላ አንዳንድ የኢተፖድህ አመራር አባላት በተለያዩ ታሪካዊ ምክንያቶች የተነሳ የሰፊውን የኢትዮጵያ ሕዝብም ሆነ የዓለም አቀፉን ማኅበረሰብ አመኔታ የማያገኝ መሆኑ ገና ከጅምሩ ግልፅ ስለወጣ የእርምት እርምጃ እንዲወስድ ማሳሰቡን በመግለጫው ላይ አፅንኦት ሰጥቶ ገልጧል።</p>

<p>በተያያዘ ሁኔታም «በኢተፖድህ ሽፋን የአባል ድርጅቶችን አካሄድ ለመቆጣጠር የተወጠነ ስልት ነው» ሲል ከገለጠ በኋላ ይህም የተገለፀባቸውን እርምጃዎች በዝርዝር አቅርቧል።</p>

<p>በአቋም መግለጫው ላይ በተገለፁትና በሌሎችም ምክንያቶች የተነሳ የደቡብ ኅብረት ከጥቅምት 9 ቀን 1992 የሚከተሉትን ውሳኔዎች ማሳለፉን በይፋ ገልጧል።</p>

<p>1ኛ ከኢተፖድህ ሁለተኛ ጠቅላላ ጉባዔ ላይ ከላይ በተገለፁ ምክንያቶች ራሱን ያገለለ እንደመሆኑ በጉባዔው የወጣው መግለጫም ሆነ የተሰጡ ውሳኔዎች የማይመለከቱት መሆኑ፤</p>

<p>2ኛ ደቡብ ኅብረት በተደጋጋሚ ያነሳቸው ጥያቄዎች እስካልተመለሱና በኢተፖድህ አመራር እየተፈፀሙ ያሉ ችግሮች እስካልተቀረፉ እርምጃው አርክቶች ደቡብ ኅብረት ተሳትፎውን መቀጠሉን እስካልገለፀ ድረስ በኢተፖድህ የሚወጡ መግለጫዎችም ሆኑ የሚተላለፉ ውሳኔዎች የማይመለከቱት መሆኑን፤</p>

<p>3ኛ በአንፃሩ ግን ከላይ የተዘረዘሩትን ችግሮች ለማስተካከልና የኅብረት ትግሉን ወደ ተሻለ ደረጃ አመራርና አሠራር ለማምጣት በሚደረገው ጥረት እንደ እስከዛሬው ሁሉ ያልተቆጠበ ጥረትና ተሳትፎውን የሚያደርግ መሆኑን ለአባላቱ፣ ለደጋፊዎቹና ለመላው የኢትዮጵያ ሕዝብ እየገለፀ ለትግሉ መሳካት ከጎኑ እንዲሰለፉ ጥሪ ያደርጋል በማለት የኅብረቱ መግለጫ ተደምድሟል።</p>

<p>የኢተፖድህ ሊቀመንበር ዶ/ር ነገደ ጎበዜ ከመኢሶን፣ ዋና ፀሐፊው አቶ ማሞ ይሁኔ ደግሞ ከመድህን የተወከሉ መሆናቸው ይታወሳል።</p>

<p>የደቡብ ኢትዮጵያ ሕዝቦች ዴሞክራሲያዊ ኅብረት አሥራ አራት አባል ድርጅቶች ያሉት ሲሆን እነሱም ሀድያ ብሔር ዲሞክራሲያዊ ድርጅት፣ ሲዳማ አርነት ንቅንቄ፣ የኦሞ ሕዝቦች ዲሞክራሲያዊ ግንባር፣ ወላይታ ሕዝቦች ዲሞክራሲያዊ ግንባር፣ ጉራጌ ሕዝቦች ዲሞክራሲያዊ ግንባር፣ የም ብሔረሰብ ዲሞክራሲያዊ ንቅናቄ፣ የኦሞ ሕዝቦች ዲሞክራሲያዊ ኅብረት፣ የዳውሮ ሕዝብ ዲሞክራሲያዊ ንቅናቄ፣ የጠምባሮ ሕዝብ ዲሞክራሲያዊ ግንባር፣ የጌድኦ ሕዝብ ዲሞክራሲያዊ ድርጅት፣ የከንባታ ሕዝቦች ኮንግረስ፣ የከፋ ሕዝቦች ዲሞክራሲያዊ አንድነት፣ የጋሞ ህዝቦች ዲሞክራሲያዊ ኅብረት፣ የሶዶ ጎርዶና ሕዝብ ዲሞክራሲያዊ ድርጅት መሆናቸው የሚታወቅ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 16 ቀን 1992</a></p>

</body>
</html>	
