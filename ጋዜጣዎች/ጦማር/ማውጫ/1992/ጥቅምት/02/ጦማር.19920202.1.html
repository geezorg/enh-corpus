<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትናንት የፓርላማ ጉባዔ ሳይካሄድ ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ትናንት የፓርላማ ጉባዔ ሳይካሄድ ተበተነ</h1>


<p>አዲስ አበባ፦ ትናንት ጥቅምት 1 ቀን 1992 ዓ.ም የዓመቱ መደበኛ ስብሰባ ይጀመራል ተብሎ ስብሰባ የተጠሩት የሕዝብ ተወካዮች ም/ቤት አባላት ስብሰባ አዳራሽ ከደረሱ በኋላ ይቅርታ ተጠይቀው ወደ ቤታቸው እንዲመለሱ መደረጋቸውን ከፓርላማ ምንጮች ለማወቅ ተችሏል።</p>

<p>ከምንጮቹ መረዳት እንደተቻለው የኢሕአዴግ አባላት የሆኑት ብቻ እንዲቆዩ ተብሎ ሌሎች እንዲበተኑ የተደረገው የስብሰባው ምልዐተ ጉባዔው ባለመሟላት ነው። ሰኞ ዕለት በፕሬዝዳንት ነጋሶ ጊዳዳ የተከፈተው ጉባዔም ቢሆን ምልዐተ ጉባዕ መሟላቱ ሳይረጋገጥ ነው ያሉት እነዚህ ምንጮች በሰኞውም ሆነ ትናንት በተበተነው ስብሰባ ላይ የፓርላማው አፈ ጉባዔ አቶ ዳዊት ዮሐንስና ሌሎችም የፓርላማ አባላት «በልዩ ሥራ ምክንያት» እየተባለ በአካባቢው የሉም ተብሏል። የፌዴሬሽን ምክር ቤት ግን ትናንት መደበኛ ስብሰባውን አካሂዷል።</p>

<p>ከዚህም ሌላ ወደ ሦስት ወታደራዊ ማሰልጠኛዎች ዘምተው ከነበሩት የፓርላማ አባላት የኢሕአደግ ካድሬዎች መሐከል ብርሸለቆና ሁርሶ የነበሩት ሲመለሱ፣ በብላቴ ማሰልጠኛ የነበሩት ግን እስከትናንት ድረስ ወደ አዲስ አበባ አልተመለሱም። ጉዳዩን በቅርብ ከሚያውቁ ምንጮች ለማወቅ እንደተቻለው ብላቴ የገባው የቀድሞ ጦር ባልታወቀ ምክንያት ሥልጠናውን የጀመረው ከታቀደለት ጊዜ ዘግይቶ በመሆኑ ካድሬዎቹም ቀድሞ በታቀደው መሠረት ለመመለስ አልቻሉም። እንደምንጮቹ አገላለፅ የፓርላማ አባላቱ ከብላቴ ማሰልጠኛ ሊመለሱ የሚችሉት ሁርሶና ብርሸለቆ የነበሩ ሌሎች ካድሬዎች ወደብላቴ ተዛውረው ሲተኳቸው ነው ተብሏል።</p>

<p>ይህ በዚህ እንዳለ ለ1992 ምርጫ በብቸኝነት እራሱን እያዘጋጀ ያለው ኢሕአዴግ ከመስከረም 15 ቀን ጀምሮ ተከታታይ የማዕከላዊ ኮሚቴ ስብሰባ በማድረግ ላይ እንደከረመና ይህ በግምገማ የተሞላው ስብሰባ እስከ ትናንት ድረስም አላበቃም ተብሏል።</p>

<p>ለድርጅቱ ቅርብ ከሆኑ ምንጮች ለማወቅ እንደተቻለው ኢሕአዴግ በሚቀጥለው የፓርላማ ምርጫ አዳዲስ አባላቱን በፓርላማ ውስጥ ያሉ ነባር አባላቱን አርባ በመቶ እንደሚቀንስና በአዳዲስ ካድሬዎች እንደሚተካ እየተወሳ ይገኛል። ይህ የካድሬዎች ቅነሳና ለውጥ ይበልጥ የሚያተኩረው በደቡብ ክልልና በኦሮሚያ ወይም በደኢሕዴግና በኦሕዴድ ውስጥ ሊሆን እንደሚችል ተገምቷል። በዚህ እርምጃም ላለፉት ዓመታት በከፍተኛ የማዕከላዊ መንግሥትና የክልል ሥልጣን ላይ የነበሩ ሰዎች ሽግሽግ ይፈጠራል ተብሎ ይጠበቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 2 ቀን 1992</a></p>

</body>
</html>	
