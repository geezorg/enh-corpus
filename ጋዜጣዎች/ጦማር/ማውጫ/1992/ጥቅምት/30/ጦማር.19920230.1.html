<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ በቋንቋ የተነሳው ውዝግብ ደም አፋሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደቡብ በቋንቋ የተነሳው ውዝግብ ደም አፋሰሰ</h1>


<p>ወላይታ ሶዶ፦ በደብቡ ብሔራዊ ክልላዊ መንግሥት ስር በሚገኘው ወላይታ ሶዶ ከትናንት ወዲያ የተነሳው የተማሪዎችና የፖሊሶች ውዝግብ የሕይወት መጥፋት፣ የመቁሰልና የንብረት ውድመት አደጋ አድርሷል።</p>

<p>ሰኞ ቀን በወላይታ ሶዶ ከተማ የተቀሰቀሰው አመፅ እንግዳ ደራሽ አለመሆኑን የገለጡት ምንጮች እንደሚሉት ለውዝግቡ መነሳት «ወጋጎዳ» በተባለው አዲስ የመማሪያ ቋንቋ በመማርና ባለመማር መሀከል በተቀሰቀሰ ጉዳይ ነው።</p>

<p>የደቡብ ክልል ባለሥልጣናት የወላይታ፣ የዳውሮ፣ የጎፋና የጋሞ ቋንቋዎችን አደባልቀው ለትምህርትና ለሥራ እንዲውል መወሰናቸው የሚታወቅ ሲሆን በተለይም በወላይታ አካባቢ የሚገኙት ነዋሪዎች በሀገር ሽማግሌዎች አማካይነት አዲሱን ቋንቋ አለመፈለጋቸውን የሚገልፅ አቤቱታ ለሕዝብ ተወካዮች ም/ቤትና ለጠቅላይ ሚኒስትሩ ጽ/ቤት እስከ ማቅረብ ደርሰዋል።</p>

<p>ይኼው አቤቱታ ወደ ፌዴሬሽን ም/ቤት ተመርቶ የመጨረሻው ውሳኔ ሊሰጥበት እየተጠቀ እያለ፣ የደቡብ ክልልና የዞን ባለሥልጣናት ግን ተማሪዎች በቋንቋው እንዲማሩ መምህራንም ቋንቋውን ወደማስተማር እንዲሠማሩ ትዕዛዝ ሰጥተዋል።</p>

<p>ከወላይታ ሶዶ የጦማር ተባባሪ ሪፖርተር ሰኞ ምሽት 2:00 ላይ ለማወቅ እንደተቻለው ተማሪዎች ትምህርቱን ለመማር ካለመፍቀዳችውም የተነሳ የአካባቢው ባለሥልጣናት «መምህራን ለማስተማር ፈቃደኛ አልሆኑም፤ ተማሪዎቹን ለማሳመን አልቻሉም» የሚሉ ምክንያቶችን በማቅረብ በቦዲቲ (ዳሞትጋሌ) እና በወላይታ ሶዶ ከተማ በትንሹ ስምንት መምህራን እንዲታሰሩ ይደረጋሉ። እንደዜናው ዘገባ መምህራኑ የታሰሩት ከረቡዕ ጀምሮ ሲሆን ዓርብ ዕለት ተማሪዎች ወደ ፖሊስ ጣቢያ ሄደው የታሰሩባቸው መምህራን እንዲፈቱ ለባለሥልጣናቱ ጥያቄ አርበው መልስ ሊያገኙ ባለመቻላቸው፣ ተማሪዎቹ ፖሊስ ጣቢያውን በጉልበት ሰብረው በመግባት የታሰሩት መምህራኖቻቸውን ለማስፈታት ችለዋል።</p>

<p>በዚህ ሂደት ውስጥ የከተማው ፖሊሶችና ታጣቂዎች ተኩስ በመክፈታቸው ተማሪዎችም በፖሊሶች ላይ ባገኙት ሁሉ የአፀፋ እርምጃ በመውሰዳቸው እስከ ሰኞ ምሽት ድረስ ሶስት ሰዎች ሞተው 78 ሰዎች ሆስፒታል መግባታቸው ተነግሯል።</p>

<p>እንደምንጮቹ አባባል ይህ ችግር ከመከሰቱ በፊት የሀገር ሽማግሌዎች አዋሳ ድረስ ሄደው የክልሉን ርዕሰ መስተዳድርና ሌሎች ባለሥልጣናትን ቢያነጋግሩም የንቀት ምላሽ እንደተሰጣቸው ከሀገር ሽማግሌዎች ኮሚቴ ከተገኘ አስተያየት ለማወቅ ተችሏል።</p>

<p>በዚህ በተቀሰቀሰው አመፅ ተማሪዎችና ፖሊሶች እየተሳደዱ ሲደባደቡ አንዱ ሌላውን እየሸሸ በየሱቆችና ቡና ቤቶች ውስጥ በሚገባበት ወቅት ተማሪዎቹን ሰበብ አድርገው ወሮበሎች ዘረፋ በመፈፀማቸው በሰላማዊ ዜጐች ንብረት ላይ ጉዳት ደርሷል። ከ48 ሚልዮን ብር በላይ ወጪ ወጥቶ የተዘጋጀው የአዲሱ ቋንቋ ማስተማሪያ መጽሐፍም በተማሪዎቹ ተቃጥሏል ተብሏል።</p>

<p>ግጭቱ ከተፈጠረና ጉዳት ከደረሰ በኋላ አቶ አባተ ኪሾ የደቡብ ክልል ፕሬዝዳንትን ጨምሮ የክልልና የሰሜን ኦሞ ባለሥልጣናት ከትናንት ወዲያ ከቀኑ 10 ሰዓት ሶዶ ከተማ ከመግባታቸው በተጨማሪም የፀጥታ ኃይል በሄሊኮፕተር ጭምር ወደ ሥፍራው ተጓጉዟል።</p>

<p>ከአካባቢው ነዋሪዎች ለማወቅ እንደተቻለው የክልሉም ሆነ የአካባቢው ባለሥልጣናት የተነሳውን አመፅ ከማረጋጋት ይልቅ በእህልና በቁጭት እርምጃ ለመውሰድ ስለሚንቀሳቀሱ ችግሩ በቀላሉ መፍትሔ ላያገኝ ይችላል ተብሎ ተሰግቷል።</p>

<p>አንዳንድ ባለሥልጣናት ችግሩ የሕዝብ ጥያቄ መልስ ባለማግኘቱ የተቀሰቀሰ ሳይሆን ተቃዋሚ ኃይሎች ከጀርባ ሆነው እንዳነሳሱት ከአሁኑ ሰበብ መፍጠር ጀምረዋል። በዚህ ችግር መነሻነት ለወደፊት በርካታ ሰዎች እንደሚታሰሩና በአካባቢው ለምርጫ የሚንቀሳቀሱ የተቃዋሚ ኃይሎች እንቅስቃሴ ችግር ሊገጥመው እንደሚችል ከወዲሁ ተገምቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 30 ቀን 1992</a></p>

</body>
</html>	
