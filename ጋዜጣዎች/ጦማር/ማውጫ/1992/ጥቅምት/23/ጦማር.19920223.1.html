<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ጅቡቲ ስለሶማሊያ ጉዳይ ተጨንቀዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ጅቡቲ ስለሶማሊያ ጉዳይ ተጨንቀዋል</h1>


<p>አዲስ አበባ፦ የኢትዮጵያ ሕዝብ ለሶማሊያ ጉዳይ መጨነቅ እንዳለበትና በሶማሊያ ውስጥ መንግሥት ለመመሥረት የሚደረገውን ጥረትም መደገፍ እንዳሌት ኢትዮጵያን በመጎብኘት ላይ የሚገኙትን የጅቡቲ ፕሬዝዳንት እስማኤል ኦማር ጌሊ ትናንት ለሕዝብ ተወካዮች ም/ቤት አባላት ባደረጉት ንግግር ገልጠዋል።</p>

<p>የጅቡቲው ፕሬዝዳንት በፓርላማ ላይ ተገኝተው ንግግር ያደረጉት ፓርላማው ለመደበኛ ጉባዔው በተሰበሰበት ወቅት መሆኑን የገለጡት የፓርላማ ምንጮች ፕሬዝዳንቱ የፓርላማ አባላቱን ከማነጋገራቸው በፊት የተለያዩ ቋሚ ኮሚቴ ሰብሳቢዎችን ለብቻ አነጋግረዋል። ብዙም አጀብ ባልተደረግለትና በአፈ ጉባዔ ዳዊት ዮሐንስ አጋፋፊነት በተከናወነው የፕሬዝዳንቱ የፓርላማ ቆይታ ፕሬዝዳንት ነጋሶም ሆኑ ጠቅላይ ሚኒስትር መለስ አብሯቸው እንዳልነበሩ ለማወቅ ተችሏል።</p>

<p>የጅቡቲው ፕሬዝዳንት ለፓርላማው ካደረጉት ንግግር ውስጥ ትኩረት የተደረገበት የኢጋድ አባል ሀገሮችን የፓርላማ ኅብረት የማቋቋም ተግባር ቢሆንም ፕሬዝዳንቱ ግን የሶማሊያን ጉዳይ አጥብቀው ተመላልሰውበታል። ኢትዮጵያና ጅቡቲ የጋራ ግንባር በመፍጠር በሶማሊያ ጉዳይ በቀጥታ ከመግባት እንደማይመለሱና የሁለቱም መንግሥታት መሪዎች ከቅርብ ጊዜ ወዲህ ደጋግመው ስለሶማሊያ መናገራቸው ወደፊት ሊወስዱ ስለአሰቡት እርምጃ ከወዲሁ መሠረት ለመጣል የተወጠነ ዓላማ ነው የሚል አስተያየት አለ።</p>

<p>ኢሕአዴግ «የኤርትራ መተኪያ» ካደረጋት ጅቡቲ ጋር የኢኮኖሚ ውህደት ስምምነት ለመፈፀም ፍላጎት እንዳሳየው ሁሉ ቀደም ሲል ከኤርትራ ጋር እንደነበረው ዓይነት የጋራ መከላከያ ስምምነት ውልም ሊፈራረም ይችላል የሚል ግምት እንዳለ ዲፕሎማቶች ይናገራሉ።</p>

<p>የጅቡቲው ፕሬዝዳንት በኢትዮ ኤርትራ ጉዳይ ብዙም መናገር ባይደፍሩም የኢትዮጵያን ሠላም ፈላጊነት «በጥላቻ አካባቢ ፍቅርን የመረጠች ናት» ብለው ከመናገራቸውም በላይ ነቢዩ መሐመድ ተከታዮቹን ወደ ኢትዮጵያ ልኮ እንደነበር አንስተው የኢትዮጵያን የሰላም ሀገርነት አፅንኦት ለመስጠት ሞክረዋል።</p>

<p>በተጨማሪም ፕሬዝዳንት እስማኤል ኦማር ጌል ኢትዮጵያና ጅቡቲን ለማዋሃድ ከባድ አደራ ተጥሎብናል ሲሉ ተናግረዋል። ፕሬዝዳንቱ ይህንን የተናገሩት ከጠቅላይ ሚኒስትር መለስ ዜናዊ ጋር ትናንት ተገናኝተው በተወያዩበት ወቅት ነው። ጠቅላይ ሚኒስትር መለስ ዜናዊም ጅቡቲ ከኢትዮጵያ ጋር በሚኖራት ውህደት ለማረጋገጥ ኢትዮጵያ አስፈላጊውን ሁሉ ጥረት ለማድረግ ትንቀሳቀሳለች ብለዋል።</p> 


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 23 ቀን 1992</a></p>

</body>
</html>	
