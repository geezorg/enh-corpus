<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ31 ተቃዋሚ ድርጅቶች 11 በምርጫው ለመሳተፍ ወስነዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከ31 ተቃዋሚ ድርጅቶች 11 በምርጫው ለመሳተፍ ወስነዋል</h1>


<p>አዲስ አበባ፦ በኢሕአዴግ አንፃር በተቃዋሚ የፖለቲካ ድርጅትነት ተመዝግብው በሀገር ውስጥ ከሚታወቁት 31 ተቃዋሚ ፓርቲዎች መካከል በመጭው ግንቦት ወር በሚካሄደው ምርጫ ተሳታፊ ለመሆን እስከ አሁን የወሰኑት አሥራ አንድ ብቻ መሆናቸውን ብሔራዊ ምርጫ ቦርድ ጽ/ቤት ገልጧል።</p> 

<p>የቦርዱ ጽ/ቤት በተለይ ለጦማር ጋዜጣ በሰጠው ማብራሪያ እስከ አሁን በቦርዱ አማካይነት ተመዝግበው የሚገኙትን የፖለቲካ ፓርቲዎች በተመለከተ ሲናገር፦ በመሠረቱ በተለያዩ ጊዜያት ፓርቲዎች ስለሚዋሃዱ እና ግንባር ስለሚፈጥሩ የፓርቲዎች ብዛት በየጊዜው ይለዋወጣል። በዚህም የተነሳ ለምሳሌ ቀደም ሲል በቦርዱ አማካኝነት በነጠላ ተመዝግበው የነበሩ የፖለቲካ ፓርቲዎች በመዋሃዳቸው የተነሳ የፓርቲዎቹ ቁጥር ከ67 ወደ 56 ዝቅ ሊል ችሏል። ስለዚህ በአሁኑ ወቅት 56 የፖለቲካ ፓርቲዎች በፖለቲካ ፓርቲነት ተመዝግበው ይገኛሉ ብሏል።</p>

<p>ቦርዱ ከመዘገባቸው ድርጅቶች ውስጥ የኢሕአዴግ አባል ድርጅቶች ያልሆኑት ምን ያህል ናቸው ተብሎ ለቀረበለት ጥያቄም ሲመልስ የ31 ፓርቲዎችን ስም ዘርዝሯል።</p>

<p>በመቀጠልም እስከ አሁን ድረስ በምርጫ ለመወዳደር የሚፈልጉ መሆናቸውን በይፋ ማለትም በደብዳቤ ለቦርዱ ያሳወቁት ድርጅቶች 11 ናቸው ካለ በኋላ እነዚህም የኦሮሞ ነፃነት አንድነት ግንባር፣ የምዕራብ ሶማሌ ዲሞክራሲያዊ ፓርቲ፣ የጋምቤላ ሕዝቦች ዲሞክራሲያዊ ግንባር፣ የጋምቤላ ሕዝቦች ዲሞክራሲያዊ ኮንግረስ፣ የዛይ ሕዝቦች ዲሞክራሲያዊ ድርጅት፣ የቤንሻንጉል ጉሙዝ ሕዝቦች ዲሞክራሲያዊ አንድነት ግንባር፣ የሶማሌ ህዝቦች ዲሞክራሲያዊ ፓርቲ፣ የኢትዮጵያ ዲሞክራሲያዊ ሕብረት፣ የትግሬ ወርጂ ብሔራዊ አንድነት ዲሞክራሲያዊ ድርጅት፣ የአርጎባ ሕዝቦች ዲሞክራሲያዊ ንቅናቄ፣ የኢትዮጵያ አንድነት ዲሞክራሲያዊ ድርጅት መሆናቸውን አብራርቷል።</p>

<p>እስካሁን ድረስ ባለው ሁኔታ ከላይ ከተገለፁት አሥራ አንድ ድርጅቶች ውጭ ማናቸውም ተቃዋሚዎች በምርጫ ውስጥ ለመሣተፍ ለቦርዱ የገለፁት ነገር የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 9 ቀን 1992</a></p>

</body>
</html>	
