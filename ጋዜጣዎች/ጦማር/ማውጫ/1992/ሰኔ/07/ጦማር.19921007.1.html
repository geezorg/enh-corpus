<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካና እንግሊዝ በሰላም አስከባሪው ውስጥ ይኑሩ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካና እንግሊዝ በሰላም አስከባሪው ውስጥ ይኑሩ?</h1>


<p>አዲስ አበባ፦ ኢትዮጵያንና ኤርትራን ከገቡበት የጦርነት ማጥ ለማውጣት ለአሥራ አንድ ተከታታይ ቀናት በአልጄሪያ ዋና ከተማ ሲካሄድ የሰነበተው የተናጠል ውይይት ሁለቱን ተፋላሚ ኃይሎች ማቀራረብ በሚችል መግባባት መፈፀሙ ቢገለፅም በኢትዮጵያ በኩል ያለው ምላሽ እስካሁን አልታወቀም።</p>

<p>የአልጀርሱ ድርድር ተቀዳሚ የስምምነት እምብርት የሆኑት ጉዳዮች የተኩስ ማቆምና የሰላም አስከባሪ ኃይልን ግጭቱ በተፈጠሩባቸው አካባቢዎች ማስፈር ናቸው። ሌሎች ጥያቄዎች የተኩስ አቁም ስምምነቱ ተግባራዊ ከሆነና ከሁለቱም ወገኖች በስምምነታቸው መሰረት ጦራቸውን ወደኋላ ከሳቡ በኋላ ደረጃ በደረጃ ምላሽ የሚያገኙ ናቸው።</p>

<p>ይሁን እንጂ በተለይም በሰላም አስከባሪው ኃይል አሰፋፈር ላይ የኢትዮጵያ ባለሥልጣናት በመሰረተ ሀሳብ ደረጃ ከኤርትራውያኑ ጋር ልዩነት ባያሳዩም በሰላም አስከባሪው ጦር ተዋፅዖ ላይ አለመግባባት ሊፈጠር እንደሚችል የዲፕሎማቲክ ምንጮች ይገልፃሉ። በኤርትራ በኩል የተባበሩት መግንሥታት ድርጅት ሰላም አስከባሪ ኃይል ሆኖ በውስጡም የአሜሪካና የእንግሊዝ መንግሥት ወታደሮች እንዲኖሩ ከምንም በላይ ፍላጎት አለ ተብሏል።</p>

<p>ኢትዮጵያውያኑ ባለሥልጣናት ግን ምንም እንኳን ጉዳዩ በይፋ ተነስቶ ንግግር ባይደረግበትም በምዕራባውያኑ ሰላም አስከባሪነት ደስተኞችና ፈቃደኞች አለመሆናቸውን ምልክት አሳይተዋል። ምንጮቹ እንደሚሉት የኢትዮጵያ ባለሥልጣናት ለአፍሪካዎቹ ያደላሉ። የኢትዮጵያ መንግሥት ልዑካን ይፋ በወጡትና ይፋ ባልወጡት ቅድመ ሁኔታ ጥያቄዎች ዙሪያ ከፓርላማው ጋር ለመነጋገር እንፈልጋን በሚል ምክንያት ከአልጀርስ ተመልሰዋል።</p>

<p>ምንም እንኳን የሰላም አስከባሪ ጦር በኤርትራ ግዛት የ25 ኪ.ሜትር ክልል ውስጥ እንዲሰፍር ፍላጎት እንዳላት ኢትዮጵያ ብትገልፅም የሰላም አስከባሪው ጦር ከሰፈረ በኋላ በሚኖረው ተግባርና በቆይታ ጊዜው ላይ ገና ያልተመለሱ ጥያቄዎች ሊነሱ ይችላሉ ተብሎ ይጠበቃል። ከአነጋጋሪ ጉዳዮች አንዱ የሰላም አስከባሪው የሚሰፍርባቸው ቦታዎች ምናልባትም ከሱዳን ድንበር እስከ ጅቡቲ ድንበር ድረስ በምን ያህል የሰው ኃይል በምን ያህል ርቀት ሊሸፈን ይችላል? ሰላም አስከባሪው ሄሊኮፕተሮችን መጠቀም ቢያስፈልገው የአየር ክልል አጠቃቀምና የመሳሰሉት ጉዳዮች ገና ያልተነሱ አስቸጋሪ ጉዳዮች ናቸው።</p>

<p>ለማንኛውም የኢትዮጵያ መንግሥት ፓርላማውን አነጋገረም አላነጋገረም በሰነዱ ላይ የመጨረሻውን መልስ መስጠት ያለበት እስከፊታችን ቅዳሜ በመሆኑ የሚሰጠውን መልስ ወይም ምክንያት ለማወቅ ጊዜው እየተጠበቀ ይገኛል። </p>

<p>ከዚህ በተረፈ በትናትናው ዕለት ጦርነቱ በሁሉም አቅጣጫዎች ረገብ ብሎ ወይም ምንም ዓይነት ውጊያ ሳይካሄድ መዋሉን የመንግሥት ቃል አቀባይ ጽ/ቤት ገልጿል። ይሁንና ኤርትራ በአሰብ አቅራቢያ ብቻ የከባድ መሣሪያ ድብደባ እየተፈፀመ ነው ትላለች።</p>

<p>የአፍሪካ አንድነት ድርጅት አፋጣኝ የተኩስ ማቆምን ከቅድመ ጦርነት በፊት ወደነበሩበት ቦታ የሠራዊቶቻቸውን መመለስንና በአወዛጋቢውና ግጭቱ ባለበት የወሰን አካባቢ ዓለም አቀፍ የሰላም አስከባሪ ኃይል እንዲሰፍርበት ያቀደ መሆኑ በይፋ ተዘግቧል።</p>

<p>«እኛ ለሁለቱም ወገኖች የአንድ ሳምንት የጊዜ ቀጠሮን የአልጀርሱን የጦርነት ማቆም ስምምነት ለመፈረም የሚያስችላቸውን ሥርዓት እንዲያከናውኑበት ሰጥተናቸዋል። በሚቀጥሉት ጥቂት ቀናቶችም የኢትዮጵያ መንግሥት ግልጽ ምላሽ ለመጠበቅ ቀን ቆርጠናል» ሲሉ ሸምጋዩ የአልጄሪያ መንግሥት የፍትህ ሚኒስትር አህመድ ኦሀያ ገልጠዋል።</p>

<p>በአልጀርስ የሚገኙ የዲፕሎማቲክ ምንጮች እንደተናገሩት በድርድሩ ፍሬ ነገሮች ላይ የተጠቃለለ አዎንታዎ ምላሽ ኢትዮጵያ እንደምትሰጥ ይተማመናሉ። የዋሽንግተን ልዩ ልዑክ የሆኑትና በአልጀርስ የተገኙት አንቶኒ ሌክ የኤርትራ ዕቅዱን መቀበልና የኢትዮጵያ ድርድሩ ፍሬያማ እንዲሆን የነበራት ሐሳብ እንደገፋፋቸው ገልፀዋል።</p>

<p>የኢትዮጵያ የቅርብ ጊዜ ሠራዊቷን ከማውጣቷ በፊት የዓለም አቀፍ የደህንነት ዋስትና የማግኘትን ፍላጎት የማስተናገድ ዓላማ ይዞ የቀረበው የሰላም አስከባሪ ኃይልን የመመደብ እቅድ የአፍሪካ አንድነት ድርጅት ነድፏል። ይህ ኃይልም በዓለም አቀፍ ቡድን የግጭቱ ድንበር እስከሚነጠብ ድረስ የሚቆይ ይሆናል በሚልም አንዳንድ የዜና ምንጮች ዘግበዋል።</p>

<p>ኢትዮጵያም የሰላም አስከባሪ ኃይሉ በሥፍራው እንደደረሰ በሁለት ሳምንት ጊዜያት ውስጥ ሠራዊቷን ያሰፈረችባቸውን ቦታዎች ለሰላም አስከባሪው ጦር አስረክባ እንድትለቅ ትጠይቃለች። እናም በሁለቱም ሠራዊቶች መካከል የ25 ኪ/ሜ ቀጠና እንዲኖር ስለመደረጉም ተገልጿል። ይህ ቀጠናም በኤርትራ ይዞታ ውስጥ እንዲሆን የኢትዮጵያ ፍላጎት ነው።</p>

<p>ሰሞኑን በሬዲዮ ፋና ቃላቸውን (አስተሳሰባቸውንና) ግምታቸውን እንዲገልፁ የተጠየቁት ኢትዮጵያውያን ምሁራኖች እንድመለሱት ምንልባትም እንደ አንድ ምሁር አባባል በሳቸው ዕድሜ ዳግም ሻዕቢያ ብርታት አግኝቶ ጦር አይስብ ይሆናል። ነገር ግን ሳይታለም የሚፈታውና ግልፅ የሆነው እውነታ እንደሚያመለክተው ሻዕቢያና መሪዎቹ እስካሉ ድረስ ኢትዮጵያ ማሸለብ አትችልም ምናልባትም ለጊዜው መደራጀቱና የነፈዘው አዕምሮና የተብረከረከው ጉልበት እስኪፈረጥም ካልሆነ በስተቀር የሚሉ ወገኖች ይደመጣሉ።</p>

<p>የአልጀርሱን የጦርነት ማብቂያ ደወል ማንጠርጠሪያ ጥብጠባ መሳብ አሊያም ጭራሹኑ እንዳይጮህ ማድረግ አንድና ሁለት የሌለው ምርጫ ነው። የኢትዮጵያ መንግሥት ፓርላማ የሚሰጠውን ውሳኔና አስከትሎ የሚያቀርበውን ቅድመ ሁኔታ መገመት ለጊዜው የከበደ ቢመስልም ጦርነቱን ለማብቃት ያለው የሁለት ወገን ፍላጎት ማለትም በተረቺውና በፈረጠመው ጉልበቱ ተመክቶ ለሁለት ዓመታት በማንአለብኝነት ሲያንገራግር በነበረውና ዛሬ ወኔ በከዳው ሻዕቢያም ጭምር በይፋ መታየቱ የኢትዮጵያ መንግሥትን ወቅታዊ ዲፕሎማሲያዊ ድል ያስገኘለት መሆኑም አይካድም። የኢትዮጵያ ለአልጀርሱ ድርድር ሰነድ ምላሽ መስጠት ወይም አለመስጠት የጦርነቱን ለጊዜው መቆም ሊወስን እንደሚችል ይታመናል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 7 ቀን 1992</a></p>

</body>
</html>	
