<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው በጀት ሳያፀድቅ ሊበተን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፓርላማው በጀት ሳያፀድቅ ሊበተን ነው</h1>


<p>ላለፉት አምስት ዓመታት የቆየው ፓርላማ ከነገ ጀምሮ ለዕረፍት እንደወጣ በዚያው የሚቀር ሲሆን በተለምዶ ይደረግ እንደነበረው ሁሉ በሰኔ ወር ውስጥ መቅረብና መፅደቅ የነበረበት የሚቀጥለው ዓመት የመንግሥት ባጀት ረቂቅ ሳይቀርብለት ሊበተን መሆኑን ከምክር ቤቱ ምንጮች ከተገኘ መረጃ ለማወቅ ተችሏል።</p>

<p>ፓርላማው የባጀት ረቂቁን የሚያፀድቀው ቀድሞ ለእያንዳንዱ የምክር ቤት አባል ተሰጥቶ ከተነጋገሩበት በኋላ ሆኖ ሳለ ምናልባት በነገው እለት ባጀቱ ቀርቦ የይድረስ ይድረስ ካልፀደቀ በስተቀር አንድም ጉዳዩ በሚቀጥለው ዓመት መስከረም 29 ቀን 1993 ለሚሰየመው አዲሱ ፓርላማ ይቀርባል ካልሆነም ገንዘብ እንደሌለ ታውቆ በውስጠ ታዋቂ ይታለፋል የሚሉ ወገኖች አሉ።</p>

<p>ከባጀት ረቂቁ ውጪ እስካሁን ለፓርላማው መቅረብ የነበረበት የጠቅላይ ሚኒስትሩ ዓመታዊ ሪፖርት ምናልባት በነገው የመጨረሻ ስብሰባ እስካልቀረበ ድረስ ለመጀመሪያ ጊዜ ፓርላማው የጠቅላይ ሚኒስትሩን ሪፖርት ሳያዳምጥ ሊዘጋ እንደሚችል እየተገለፀ ይገኛል። የምክር ቤት አባላት ሽግግር በሚደረበት ወቅት የቀጣዩን ዓመት ባጀት ማፅደቅ የሚገባው አዲሱ ፓርላማ ይሁን ወይንም ተሰናባቹ ይሁን በሕገ መንግሥቱ የተቀመጠ ነገር ባይኖርም ዘንድሮ የሚሰናበተው ፓርላማ ሥራ የጀመረበትን ባጀት ያፀደቀው እራሱ ሳይሆን የሽግግር መንግሥቱ ም/ቤት መሆኑን የሚናገሩ የፓርላማ አባላት አሉ።</p>

<p>በተያያዘ ዜና ከግማሽ በላይ የሚሆኑት የአሮጌው ፓርላማ ተሰናባች አባላት ከኪራይ ቤቶች አስተዳደር ድርጅት የተሰጣቸውንና በነፃ የሚኖሩበትን ቤት እስከሐምሌ 30 ቀን 1992 ለቀው እንዲወጡና በራሳቸው በሚያመቻቸው መንገድ እንዲኖሩ ደመወዛቸው ግን እስከ መስከረም 30 ቀን 1993 እንደሚከፈላቸው ለጉዳዩ ቅርብ የሆኑ ምንጮች ለማወቅ ተችሏል።</p>

<p>ባለፉት አምስት ዓመታት በክልል ደረጃ ካሏቸው ሹመቶች ላይ ተነስትው የፓርላማ አባል የሆኑት የም/ቤት አባላት ወደቀድሞ ሥራቸው ሊመለሱ ስለሚችሉበት ሁኔታ በአዲስ አበባ ቆይታቸው ወቅትም የጀመሩትን ትምህርት ሊጨርሱ ስለሚችሉበት ጉዳይ ከመንግሥት ጋር ገና ስምምነት አልተደረሰም። ሆኖም ግን የኢህአዴግ አባላትም ሆኑ ሌሎች ተመራጮች ከሐምሌ 30 በፊት ነፃውን ቤት ይለቁታል።</p>

<p>ይህ በዚህ እንዳለ በተባበሩት መንግሥታት ድርጅት የልማት ፕሮግራም እርዳታ ሆላንድ በሚገኘው የአመስተርዳም ዩኒቨርስቲ በዓለም አቀፍ ሕግ የርቀት ትምህርት ሲከታተሉ የነበሩ ሃያ የሚሆኑ የም/ቤት አባላት በዳዊት ዮሐንስ መሪነት የፊታችን እሁድ ወደአመስተርዳም ተጉዘው የማስተርስ ዲግሪያቸው ማሟያ ያቀረቡዋቸውን የመመረቂያ ጹሑፍ ይከላከላሉ ተብሏል። በዚህ ቡድን ውስጥ የምክር ቤቱ ጽ/ቤት ኃላፊ አቶ ኃይሌ ሀለፎምም ይገኙበታል ተብሏል።</p>

<p>ውጭ ጉዳይ ሚኒስትር ስዩም መስፍን ከነባለቤታቸው፣ ጠቅላይ ኤታማዦር ሹሙ ሌተና ጄኔራል ፃድቃን ወ/ትንሳኤ ከዚህ ቡድን ቀጦ ኮርስ በመውሰድ ላይ ካለው ቡድን ጋር ኮርሳቸውን እንደሚጨርሱ የገለጡት ምንጮች ስዩም መስፍን በጦርነቱ ምክንያት በነበራበቸው የሥራ ብዛት ባለቤታቸው ደግሞ በወሊድ ምክንያት ኮርሱን ከቡድናቸው ጋር መግፋት ባለመቻላቸው የእነርሱ ቡድን ወደኋላ እንደተጎተተ ተነግሯል። በዚህ በሁለተኛው ፕሮግራም በኢህአዴግና በህወሓት ልሳኖች (ጋዜጣ) ላይ የሚሰሩ ጋዜጠኞችም ዕድሉ ተሰጥቷቸው ኮርሱን በመከታተል ላይ ናቸው። እርዳታ ሰጪው ድርጅት በአንድ ሰው ዘጠኝ ሺህ ዶላር ወጪ አድርጓል ተብሏል።</p>

<p>የተቀሩት ተሰናባች የፓርላማ አባላት በመጪው ዓርብ በታላቁ ቤተመንግሥት የእራት ግብዣ ሊደረግላቸው እንደታቀደም ከቅርብ ምንጮች መረጃ ለማረጋገጥ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 28 ቀን 1992</a></p>

</body>
</html>	
