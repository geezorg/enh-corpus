<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመብራት ችግር አሁን አሳሳቢ ደረጃ ላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመብራት ችግር አሁን አሳሳቢ ደረጃ ላይ ነው</h1>


<p>አዲስ አበባ፦ በዝናብ ውሃ እጥረት ምክንያት ግድቦች በቂ ውኃ የመያዝ ባለመቻላቸው ተብሎ በአዲስ አበባና በአንዳንድ የሀገሪቱ ከተሞችና ገጠሮች በፈረቃ የተደረገው የመብራትና የኃይል ችግር በአጭር ጊዜ ውስጥ ዘላቂ መፍትሔ ሊያገኝ እንደማይችል ጉዳዩ የሚመለከታቸው አብዛኛዎቹ የመንግሥት ባለሥልጣናት ገልጠዋል።</p>

<p>አቶ ኃይሌ አሰግዴ የሥራና ከተማ ልማት ሚኒስትር የኢትዮጵያ ኤሌትሪክ ኃይል ኮርፖሬሽን ማኔጅመንት ቦርድ ሰብሳቢ፣ አቶ ምህረት ደበበና ሌሎችም የኮርፖሬሽኑ ባለሥልጣናት ከትናንት ወዲያ በሒልተን ሆቴል ለሀገር ውስጥ ጋዜጠኞች በሰጡት ጋዜጣዊ መግለጫ ላይ እንዳብራሩት የኃይል ችግር ከውሃ እጥረት ብቻ ሳይሆን በሌሎችም ምክንያት ነው።</p>

<p>ከእነዚህ ውስጥ አንዱ የግድቦች በደለል መሞላት ሲሆን በተለይ የቆቃ ግድብ ባለፉት 30 ዓመታት በዓመት ከ12 እስከ 25 ሚሊዮን ሜትር ኪዮብ አፈር እየገባበት በአሁኑ ወቅት ግድቡ መስጠት የሚገባውን የውሃ መጠን በ36 በመቶ እንዲ እንዲቀንስ አድርጎታል። እንደ አቶ ኃሌ አሰግዴ ገለጣ ቆቃ ማጠራቀም የሚገባው 1680 ሚሊዮን ሜትር ኩብ የውሃ መጠን ሲኦን በደለል በመሞላቱ ምክንያት ግን በአሁኑ ሰዓት 1186 ሚሊዮን ሜትር ኪዮብ ውሃ ብቻ ለመያዝ ተገዷል። ይህን ግድብ የማጎልበት ሥራ እቅድ ተይዞለት የነበረ ቢሆንም 16 ሚሊዮን ብር የሚገመት ንብረት በአሰብ ወደብ ላይ በሻዕቢያ በመዘረፉ እንቅፋት ሊፈጠር ችሏል ተብሏል።</p>

<p>አሁን ቢሆን ደለሉን ለማስጠረግ የሚቻልበት ሁኔታ ካለ ተብሎ የጥናት ጨረታ ወጥቶ ሥራው መጀመሩን የገለጡት አቶ ኃይሌ ግድቡን ለማስጠረግ የሚጠይቀው የገንዘብ መጠን ከመንግሥታቸው አቅም በላይ ሊሆን ስለሚችል ምናልባትም እሱን ከማስጠረግ አዲስ ግድብ ማሠራት ቀላል ሳይሆን እንደማይቀር ተናግረዋል። የግድቡን ደለል ለማስወገድ ከመጣር የቆቃን ከፍታ መጨመር የሚታሰብ አማራጭ ቢሆንም ይህም አቅምን የሚፈታተን ችግር አለበት ተብሏል። ከዚህም መሀከል የአዲስ አበባን አዋሳን አውራ ጎዳና ከፍታ መጨመር በአካባቢ የሚገኙትን መንደሮችና ኢንዱስትሪዎች ማንሳትና መልሶ ሌላ ቦታ ማሥፈር ግድ መሆን መቻሉ የሚጠቀስ መሆኑን ባለሥልጣኑ ገልጠዋል።</p>

<p>ሌላው የኃይል እጥረት ምክንያት በግድብ ውስጥ መግባት የሚገባው ውሃ በበቂ ሁኔታ አለመግባቱ ሲሆን ለዚህም ችግር ላይ የወደቀው የመልካ ዋከና ግድብ ነው። በዚህ ግድብ መግባት የነበረበት 188 ሚሊዮን ኪውቢክ ውሃ ወይንም 25 በመቶ ሳይገባ ቀርቷል በበልግም በዚህ ግድብ ውስጥ መጠራቀም የነበረበት 83 ሚሊዮን ኪውቢክ ውሃ ሳይገባ ቀርቷል። በቆቃ ግድብ ውስጥ በክረምት መግባት የነበረበት ውሃ በበቂ ሁኔታ ቢገባም በልግ ላይ መግባት ከነበረበት ውሃ 37 ሚልዮን ሜትር ኪውብ ሳይገባ ቀርቷል። ይህም በመሆኑ 203 ሜጋ ዋት ኃይል ለተጠቃሚው ማሰራጨት ሲገባ 158 ሜጋ ዋት ብቻ ማሰራጨት ግድ ሆኗል።</p>

<p>ይህን የተፈጠረውን የ45 ሜጋ ዋት የኃይል እጥረት ለማካካስ በፈረቃ የኃይል እደላ ተግባር መጀመሩን ባለሥልጣናቱ ተናግረዋል። ችግሩ ለዘለቄታው ማጥፋት የሚቻልበት ሁኔታ በቅርብ ባይኖርም ቀደም ሲል ስራው የተጀመረው የጢስ አባይና አንድና የጢስ አባይ ሁለት ፕሮጀክት እ.ኤ.አ በነሐሴ 1998 መጠናቀቅ ሲገባው በፋይናንስ ችግር ምክንያት እስከዛሬ ሳይጠናቀቅ መቅረቱ ተብራርቷል።</p>

<p>ማንነቱ ባልተገለፀው የፕሮጀክቱ ኮንትራክተርና በመንግሥት መሐከል የነበረው የፋይናንስ ችግርም በቅርቡ መፍትሔ ማግኘቱን የገለጡት ባለሥልጣናቱ ይህ የጢስ አባይ ፕሮጀክት ከተጠናቀቀ ተጨማሪ 73 ሜጋ ዋት ኃይል ሊያስገኝ እንደሚችል ገልጠዋል። መንግሥት የኃይል ማመንጫዎችንለማጎልበት ከራሱ ካዝና በአጠቃላይ ዘጠኝ መቶ ሚሊዮን ብር የመደበ መሆኑን የገለጡት ባለሥልጣናት የግልገል ግቤን ፕሮጀክትም ለማሳደግ ሁለት መቶ ሃምሳ ሚሊዮን ዶላር ከአለም ባንክና ከአውሮፓ ማህበረሰብ ብድር መገኘቱን አስታውሰዋል።</p>

<p>የኢትዮጵያ ኤሌትሪክ ኃይል ኮርፖሬሽን ባወጣው የፈረቃ አገልግሎት በህበረተሰቡ ላይ በተለያየ ደረጃ ከፍተኛ ችግር እየደረሰና ሃገሪቱ በኢኮኖሚ እየተጎዳች ሕዝቡም በስነ ልቦና ጭምር ጭንቀት ውስጥ እንደገባ በማስመልከት ለባለሥልጣናቱ ጥያቄዎች ቀርብውላቸዋል።</p>

<p>ከእነዚህ መሐከል ሁለቱ የሲሚንቶ ፋብሪካዎች (አዲስ አበባና ሙገር) በቂ ሲሚንቶ ማምረት ባለመቻላቸው በአሁኑ ወቅት የአንድ ቁምጣ ሲሚንቶ ዋጋ 90 ብር ደርሷል። ይህንን ችግር መገንዘባቸውን የገለጡት ባለሥልጣናቱ የሲሚንቶን ችግር ለማረጋጋት በመደረግ ላይ ያለ ጥረት (የጥረቱ ዓይነት አልተገለፀም) መኖሩን ገልጠው ይህ ጥረታቸው ካልተሳካ ግን ገበያው ባለው ሁኔታ ይቀጥላል ብለዋል ሁለቱ የሲሚንቶ ፋብሪካዎች 30 ሺህ ኪሎ ዋት ኃይል በቀን እንደሚፈልጉም ተገልጧል።</p>

<p>በአጠቃላይ በኤሌትሪክ መቋረጥ ምክንያት በህብረተሰቡ ላይ ከፍተኛ ችግር እየተፈጠረ ይገኛል። ንግድ ቤቶች በቀን ማግኘት የሚገባቸው ገቢ እያጡ ናቸው። በወር ውስጥ በእቅድ የያዙትን ገቢ አገኙም አላገኙም የሠራተኛ ደመወዝ የቤት ኪራይ የስልክና የሌሎችም መገናኛ መሣሪያዎች ኪራይ የሥራ ግብር ከመክፈል አይድኑም ችግሩ እየቀጠለ ከሄደ ደግሞ ብዙ አገልግሎት ሰጪና ማምረቻ ድርጅቶች ሠራተኞቻቸውን ወደመቀነስ ይገባሉ። ሌላው ከፍተኛ የትምህርት ተቋማትና የማታ ትምህርት ቤቶች ቀደም ሲልና አሁን በጠፋው መብራት ምክንያት መደበኛ ላልሆኑት ተማሪዎች ሊሰጡ ያቀዱትን ትምህርት በመርሃ ግብራቸው አማካኝነት ማጠናቀቅ አልቻሉም።</p>

<p>ሌሎች እንደዘይት ፋብሪካ ያሉ ማምረቻዎችን ሳምንት ሙሉ ኃይል ሳይቋረጥባቸው መቀመጥ የሚገባቸው ምርቶች አሉ። እነዚህ ምርቶች አንድ ቀን መብራት ሲጠፋባቸው ከአገልግሎት ውጭ ይሆናሉ።</p> 

<p>ነገሮች በዚህ ዓይነት ሁኔታ ቢገኙም ለችግሩ ዘለቄታዊ የሆነ መፍትሔ በአጭር ጊዜ ውስጥ እንደማይገኝ ይልቁንም ሁኔታዎች እየተባባሱ መምጣታቸው እየተገለፀ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 22 ቀን 1992</a></p>

</body>
</html>	
