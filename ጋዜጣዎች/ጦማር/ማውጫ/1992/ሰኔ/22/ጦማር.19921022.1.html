<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድጋሚ ምርጫ ተቃዋሚዎች ውጤት አመጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በድጋሚ ምርጫ ተቃዋሚዎች ውጤት አመጡ</h1>


<p>አዲስ አበባ፦ ግንቦት 6 ቀን 1992 ተደርጎ በነበረው ብሔራዊና ክልላዊ ምርጫ ወቅት ከምርጫው ሕግ ውጪ የሆኑ ተግባራት በመፈፀማቸው ምርጫው በድጋሚ ሰኔ 8 ቀን 1992 እንዲካሄድ ከተደረገባቸው ቦታዎች ውስጥ በሀዲያ ዞን ተቃዋሚ ፓርቲዎች ውጤት ማግኘታቸውን ከሥፍራው ከደረሰን ዘገባ ለማወቅ ተችሏል።</p>

<p>እስከ ትናንት አሥር ሰዓት ድረስ የነበረው ሁኔታ ዛሬ እስካልተለወጠ ድረስ በሀዲያ ዞን ውስጥ የኢትዮጵያ የሰላምና ዴሞክራሲ አማራጭ ኃይሎች ም/ቤት ለሕዝብ ተወካዮች ም/ቤት ያቀረባቸው አራት ተወዳዳሪዎችና የሀዲያ ብሄር ዴሞክራሲያዊ ድርጅት ያቀረባቸው ሶስት ዕጩዎች ተወዳዳሪዎቻቸውን ድል መንሳታቸው ተገልጧል።</p>

<p>በዚህም መሠረት ምርጫው በድጋሚ የተካሄደበት የባዳዋቾ 02 ቀበሌ ሕዝብ ተወካዮች ም/ቤት የተወዳደሩት ዶ/ር በየነ ጴጥሮስ አሸናፊ መሆናቸውና በኮንተብ 01 አቶ ፀጋዬ ላንታሞ በሶሮ 02 አቶ አኔቦ ወ/ጊዮርጊስ ማሸነፋቸው ተገልጿል።</p>

<p>በዶ/ር በየነ ጴጥሮስ የሚመራው የሀዲያ ብሔር ዴሞክራሲያዊ ድርጅት (ሀብዲድ) በሌሞ 02፣03 እና በኮንተብ 02 ለሕዝብ ተወካዮች ም/ቤት ያቀረባቸው ተወዳዳሪዎች በሙሉ ማሸነፋቸውን ለድርጅቱ ቅርብ ከሆኑ ምንጮች የተገኘው መረጃ ያስረዳል። ከዚህም ሌላ አማራጭ ኃይሎች ም/ቤት በከንባታ አላባ ጠንባሮ ዞን በኦሞ ሸለቆ ወረዳ ለሕዝብ ተወካዮች ም/ቤት አባልነት ያቀረባቸው አቶ ለገሠ ሀንቆሬ አሸናፊ ሲሆኑ ግንቦት 6 ቀን 1992 በተደረገው ርጫ አማራጭ ኃይሎችን በመወከል በሌሞ 01 የተወዳደሩት አቶ መኩሪያ ገ/ማርያም አሸናፊ እንደነበሩ ይታወቃል። የ12 ሰዎች ሕይወት በጠፋበት በሀዲያ ምርጫ የተቃዋሚዎች ውጤት መጨበጥ ከተወዳዳሪዎቹ ጥረት ይልቅ የሕዝቡ የፀና ትግል ውጤት መሆኑን ብዙዎች ያምኑበታል። እንደታዛቢዎች አገላለፅ በሀዲያና በሌሎች በደቡብ አካባቢዎች የተደረገው የሕዝብ ትግል ለሌሎች አካባቢዎችም አርአያ የሚሆን ነው።</p>

<p>ድጋሚ ምርጫ በተካሄደባቸው የደቡብ ክልሎች በምርጫው ሂደት ላይ ከበፊቱ ጋር ሲነፃፀር የተደረገ ግልፅ ጫና ባይኖርም ከመብራት አለመኖር ጋር ተደማምሮ ግን በድምፅ ቆጠራ ወቅት የማጭበርበር ሥራዎች መሰረታቸውን ሕዝቡ ለምዝገባ በሚሄድበት ወቅት በተለያዩ ምክንያቶች ማስፈራራት እየተፈፀመበት እንደተፈለገው እንዳይመዘገብ መደረጉን በመግለፅ ተቃዋሚዎች ቅሬታቸውን ያቀርባሉ።</p>

<p>ምርጫው በተካሄደበት ዕለት በአርባ ምንጭ አካባቢ ታዛቢዎች ተደብድበዋል ታስረዋል ተብሏል። ሰኞ ዕለትም በኮንሶ ልዩ ወረዳ ውስጥ ለተቃዋሚ የደቡብ ኢትዮጵያ ሕዝቦች ዴሞክራሲያዊ ኅብረት ድምፅ ሰጥተዋል የተባሉ አቶ ክብሬ ቦራሌ፣ አቶ ግርማ ዴቦ እና አቶ ኤልያስ ኤቾ ይህ ዘገባ ማተሚያ ቤት እስከገባበት ጊዜ ድረስ በፖሊስ ቁጥጥር ሥር ውለዋል።</p>

<p>ባለፈው ምርጫ በአዲስ አበባና በአንዳንድ የክልል ከተሞች በተደረገው የአሸናፊዎች ውጤት በይፋ ከተለጠፈ በኋላ «እንደገና ማጣራት» በሚል ሰበብ ተሸናፊ የሆኑ የገዥው ፓርቲ ሰዎች አሸናፊ እንዲሆኑ የተደረገ ከመሆኑ ጋር በአሁኑ የደቡብ ምርጫም ተመሳሳይ ጨዋታ ሊከናወን ይችላል ተብሎ ይጠበቃል። ከአንዳንድ ምንጮች ለማወቅ እንደተቻለው ደግሞ የድምፁ ብዛት ከማጭበርበር በላይ ብዙ ልዩነት ስላለው ምናልባትም ይቸገሩበት ይሆናልየሚል አስተያየት አለ።</p>

<p>በግንቦት ስድስቱ ምርጫ በቦምብና በእሩምታ ተኩስ ከሰባት በላይ ሰዎች የሞትና የመቁሰል አደጋ እንደደረሰባቸው የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 22 ቀን 1992</a></p>

</body>
</html>	
