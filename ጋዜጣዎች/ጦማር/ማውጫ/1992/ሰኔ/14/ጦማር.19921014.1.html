<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ፓርቲዎች ምስጋና አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚ ፓርቲዎች ምስጋና አቀረቡ</h1>


<p>አዲስ አበባ፦ በ1992 ብሔራዊና ክልላዊ ምርጫ ተሳታፊዎች የነበሩትን ስምንት ተቃዋሚ የፖለቲካ ፓርቲዎችን ያሰባሰበው አስተባባሪ ኮሚቴ ከትናንት ወዲያ ሰኞ በኢየሩሳሌም ሆቴል ባዘጋጀው የምስጋና ማቅረቢያ ፕሮግራም ላይ ድጋፍ ያደረጉለትን ሁሉ አመስግኗል።</p>

<p>ኮሚቴው ባዘጋጀው በዚህ ሥነሥርዓት ላይ ምስጋናውን ያቀረበው ለሲቪል ማህበረሰብ አባላት ለጋዜጠኞችና ለዓለም አቀፍ ማህበረሰብ አባላትና በቀጥታም ሆነ በተዘዋዋሪ መንገድ ለየፓርቲዎቹ ድጋፍ ላደረጉለት ሁሉና እንዲሁም ለመላው የኢትዮጵያ ህዝብ መሆኑን የአስተባባሪ ኮሚቴው ሰብሳቢ ረዳት ፕሮፌሰር መረራ ጉዲና ገልጠዋል።</p>

<p>«ወንበሩን ባናሸንፍም፣ ፖለቲካችን አንድ እርምጃ ወደፊት ገፍቷል» ያሉት አቶ መረራ ጉዲና ተቃዋሚ ፓርቲዎች የተጠበቀውን ውጤት ማግኘት ያልቻሉት የሕዝቡን ድምፅ ተነፍገው ሳይሆን ገዥው ፓርቲ ባሳደረባቸው ግልፅ ጫና መሆኑን ገልጠዋል። ተቃዋሚዎችም ከዘንድሮውን ምርጫ ባገኙት ትምህርት ተነቃቅተው ድክመቶቻቸውን አርመው ለወደፊቱ ትግል ከአሁኑ በጋራና በየድርጅታቸው ማድረግ እንዳለባቸው አሳስበዋል።</p>

<p>በዚህ የምስጋና ሥነሥርዓት ላይ ልዑክ ራስ መንገሻ ሥዩም፣ ልጅ ሚካኤል እምሩና ሌሎች ታዋቂ ኢትዮጵያውያን ከመገኘታቸውም በላይ የኢትዮጵያ የኢኮኖሚ ባለሙያዎች ማህበር፣ የኢትዮጵያ ሰብዓዊ መብቶች ጉባዔ፣ የኢንተር አፍሪካ ግሩፕ፣ የኢትዮጵያ ነፃ ፕሬስ ጋዜጠኞች ማኅበር ተወካዮች፣ እንዲሁም ተቀማጭነታቸው አዲስ አበባ የሆኑ የተለያዩ ሀገሮች ኤምባሲዎች ተገኝተዋል።</p>

<p>የስምንቱ ተቃዋሚ የፖለቲካ ፓርቲዎች አባላት የመላው ዐማራ ሕዝብ ድርጅት፣ የኦሮሞ ብሔራዊ ኮንግረስ፣ የኢትዮጵያውያን ዴሞክራሲያዊ ፓርቲ፣ የጋራ ፖለቲካ መድረክ፣ የኢትዮጵያ ህዝብ ዴሞክራሲያዊ ፓርቲ፣ ብሔራዊ ዴሞክራሲያዊ ኅብረት፣ የየም ብሔረሰብ ዴሞክራሲያዊ ድርጅትና የስልጤ ሕዝብ ዴሞክራሲያዊ አንድነት ፓርቲ ይገኙበታል።</p>

<p>ከእነዚህ ተወዳዳሪ ፓርቲዎች ውስጥ የመላው ዐማራ ህዝብ ድርጅት ለአዲስ አበባ መስተዳድር ም/ቤት 19 አባላቱን ያስመረጠ ሲሆን፣ ለኦሮሚያ ም/ቤት ሁለት ተመርጠውለታል። ለፌዴራል ም/ቤት አንድ ሰው ወንበር ለማሸነፍ ችሏል። የኦሮሞ ብሔራዊ ኮንግረስ ከፌዴራል መንግስት ፓርላማ አንድ መቀመጫ አግኝቷል። የኢትዮጵያውያን ዴሞክራሲያዊ ፓርቲ ለአዲስ አበባ ክልል ምክር ቤት 14 አባላት አስመርጦ በፌዴራል ም/ቤት ሁለት መቀመጫ አግኝቷል። የኢትዮጵያ ሕዝብ ዴሞክራሲያዊ ፓርቲ በወረዳ 23 ለአዲስ አበባ መስተዳድር የአንድ መቀመጫ ባለቤት ለመሆን ችሏል።</p>

<p>በስምንቱ ተቃዋሚ የፖለቲካ ድርጅት ውስጥ ያልገባው የደቡብ ኢትዮጵያ ህዝቦች ዴሞክራሲያዊ ህብረት ድጋሚ ምርጫ የሚካሄድባቸውን ቦታዎች ሳይጨምር ለህዝብ ተወካዮች ም/ቤት መቀመጫዎችን ማግኘቱ ተገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 14 ቀን 1992</a></p>

</body>
</html>	
