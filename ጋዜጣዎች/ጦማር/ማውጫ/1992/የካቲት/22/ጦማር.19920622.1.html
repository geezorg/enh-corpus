<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ ኢትዮጵያ ሕፃናት ታስረዋል ቤቶች ተቃጥለዋል ንብረት ወድሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደቡብ ኢትዮጵያ ሕፃናት ታስረዋል ቤቶች ተቃጥለዋል ንብረት ወድሟል</h1>


<p>አዲስ አበባ፦ በመማሪያ ቋንቋ ሰበብ በወላይታ ተጀምሮ በግብር ክፍያ እና በማዳበሪያ ዕዳ አሰባሰብ ምክንያት ወደ ሀዲያ ተሻግሮ የነበረው የደቡብ ኢትዮጵያ ቀውስ ሰሞኑን ደግሞ ወደ ከምባታ ተሸጋግሮ በአካባቢው የሰፈረው የመንግሥት ፈጥኖ ደራሽ ጦር ነዋሪውን ሕዝብ ጭንቀት ውስጥ መክተቱን ከአካባቢው አምልጠው ለአቤቱታ አዲስ አበባ የገቡ ነዋሪዎችና የዓይን ምስክሮች አረጋገጡ።</p>

<p>በከምባታ አካባቢ በተጀመረው እርምጃ ሰለባ ከሆኑት መካከል «ቃጫ ቢራ» በተሰኘው ወረዳ ነዋሪ የሆኑት አቶ አበራ መነሻ የተባሉ ሰው በ26/05/92 ከቀኑ 4:00 ላይ በታጣቂዎች ተይዘው የት እንደደረሱ አልታወቀም።</p>

<p>በዚሁ በቃጫ ቢራ ወረዳ የደቡብ ኅብረት ሥራ አስፈፃሚ ኮሚቴ ሊቀመንበር አቶ ዘውዴ ገብሬ የጦር መሳሪያ ስላላቸው መሳሪያውን እንዲያስረክቡ ካላስረከቡ ግን እርምጃ እንደሚወሰድባቸው ማስጠንቀቂያ ስለተሰጣቸው የሌላቸውን መሣሪያ (እርሳቸው ሸጨዋለሁ ይላሉ) ከየት አምጥቼ ላስረክብ ብለው 30 ኪሎ ሜትር በእግራቸው ተጉዘው ከአካባቢው አምልጠዋል።</p>

<p>ይሁን እንጅ አባት በማምለጣቸው ብሩክ ዘውዴ የተባለውና የዘጠነኛ ክፍል ተማሪ የሆነው ልጃቸው በአባቱ እግር ወንጀለኛ ተደርጎ ተይዞ እንዲታሰር ሆኗል። በአካባቢው ሕዝቡ ትጥቅ እንዲፈታ ትዕዛዝ ባልተሰጠበት ሁኔታ የተወሰኑ ግለሰቦችን መሣሪያ አምጡ እያሉ ማስጠንቀቅ መንግሥታዊ የሽብር ተግባር ነው የሚሉት የአካባቢው ነዋሪዎች ጨምረው እንደገለፁት ከሆነ በዚሁ በቃጫ ቢራ ወረዳ ስድስት የተቃዋሚ ድርጅት ደጋፊዎች ናቸው የተባሉ ሰዎች ዘመድ ሊጠይቃቸውና ስንቅ ሊያገኙ በማይችሉበት ቦታ በካቴና ታስረው እንደሚገኙ ታውቋል።</p>

<p>ከዚህም ሌላ አቶ ታደገ ባሶሬ፣ አቶ ዮሐንስ ላሞሬ፣ አቶ ዮሐንስ ጎቢዮ፣ አቶ ዘካሪያስ ሀጃሮና አቶ አበበ መንጫሞ የተባሉ ሰዎች ማስጨነቁና ማስፈራራቱ ስለበዛባቸው ቤታቸውን ጥለው ጫካ ውስጥ እንደሚኖሩ የደረሰን ዘገባ ይገልጣል።</p>

<p>በዚህ ሳምንት ብቻ እስከ ትናንት ድረስ በደራሼ ልዩ ወረዳ 36 ዕጩ ተወዳዳሪዎችና ደጋፊዎች እስር ቤት ገብተዋል ተብሏል። አቶ ተወልደ በርሃዕ በሚባሉ በደቡብ የሕወሓት ተወካይ እንደሚመራ የሚነገርለት የታጠቀ የመንግሥት ጦር በሰፈረበት የሀዲያ አካባቢ ደግሞ ለማመን የሚያስቸግርና «እውን ኢትዮጵያዊ መንግሥት ነው?» የሚያሰኝ እርምጃ በመወሰድ ላይ መሆኑን ተመልክቷል።</p>

<p>ከእነዚህም መካከል አቶ ሰለሞን በየነ በተባሉ ሰውና ቤተሰቦቻቸው ላይ የደረሰው የሰብዓዊ መብት ገፈፋ የጭካኔ እርምጃ የሚጠቀስ ሆኖ ተገኝቷል።</p>

<p>በዚህ በሶሮ ወረዳ ልዩ ስሙ ጆቾ በተባለ ቀበሌ ቁጥራቸው 26 በሚደርስ አንድ ቤተሰብ ላይ በተፈፀመው ተግባር እስከ አንድ ዓመት ዕድሜ ያላቸው ሕፃናት ጭምር በለሊት ከቤት እየታፈሱ ተወስደው በማይታወቅ ቦታ እንዲታሰሩ ተደርገዋል ተብሏል።</p>

<p>እንዲሁም 100 ኩንታል የሚደርስ እህል ከነቤቱ እሳት እንዲለቀቅበት መደረጉን ጉዳዩን በቅርበት የሚያውቁ ነዋሪዎች ተናግረዋል።</p>

<p>በዚህም መሠረት በ13/06/92 አቶ ሰለሞን በየነን የሚፈልጉ የመንግሥት ኃይሎች ከሌሊቱ 9:30 መኖሪያ ቤታቸውን ሰብረው ገብተው እቤቱ ውስጥ የነበሩት ዘጠኝ ቤተሰቦች አፍሰው እስር ቤት ጨምረዋቸዋል። እነዚህም፦ ወ/ሮ አስቴር አበራ (ባለቤት)፣ ሳሙኤል ሰለሞን (14 ዓመት)፣ ሰላምነሽ ሰለሞን (11 ዓመት)፣ አድነው ሰለሞን (8 ዓመት) አስፋው ሰለሞን (5 ዓመት)፣ አክሊሉ ሰለሞን (2 ዓመት)፣ ደሳለኝ ሰለሞን (1 ዓመት) ታገሰች ማዴቦ (70 ዓመት) የአቶ ሰለሞን እናት፣ ፀጋዬ በየነ (የተፈላጊው ወንድም) ተይዘው ታስረዋል።</p>

<p>በዚህም ብቻ ሳያበቁ በ16/06/92 ማታ በወረዳው አስተዳዳሪ በቶ ዲላሞ ኦቶሮ ትዕዛዝ ሰጪነትና በቀበሌው ሊቀመንበር አስፈፃሚነት የአካባቢው ሕዝብ ከቤቱ እንዳይወጣ ተከልክሎ የአቶ ሰለሞን በየነ ሁለት መኖሪያ ቤቶች በእሳት እንዲቃጠሉ መደረጋቸውን ቤቱም ውስጥ የነበሩት እንስሳትና እቤት ውስጥ የነበረ 71 ኩንታል የተለያየ እህል ዘር እንዲቃጠሉ መደረጉን የአደጋውን ሰለባዎች የቅርብ ቤተሰብ የጠቀሰው መረጃ ያስረዳል።</p>

<p>በሁለተኛ ደረጃ አቶ አረባ ሥዩም የተባሉትን ሰው ለመያዝ የተሰማራው ጦር የሚፈልጋቸውን ሰው ማግኘት ባለመቻሉ 17 ቤተሰቦችን በማፈስ እስር ቤት ውስጥ ጨምሯቸዋል።</p>

<p>ከአቶ ሰለሞን በየነ ሌላ የአቶ አረባ ስዩምና የአቶ አባይነህ ስዩም ሶስት መኖሪያ ቤቶች ከ30 ኩንታል በላይ እህል በእሳት እንዲጋዩ ተደርገዋል።</p>

<p>ይህ ዘገባ እስከተጠናከረበት እስከ ትናንት ከሰዓት በኋላ ድረስ ከቤታቸው ታፍነው የታፈሱት ሰዎች የት እንዳሉ እንዳልታወቀም ተያይዞ የደረሰን ዘገባ ገልጧል።</p>

<p>ይህንኑ ከፖለቲካ ድርጅት ደጋፊነት ጋር በተያያዘ ሰበብ በዜጐች ላይ እየተወሰደ ያለውን እርምጃ ለማስቆም የሚችል መንግሥታዊ አካል በመጥፋቱ፣ የደቡብ ኢትዮጵያ ሕዝቦች ዴሞክራሲያዊ ኅብረት ብሔራዊ ምርጫ ቦርድ በጉዳዩ ጣልቃ እንዲገባ ጥያቄ አቅርቧል። ብሔራዊ ምርጫ ቦርድም ጉዳዩን እልባት ለመስጠት ፍላጎቱም ሆነ አቅሙ ያለው አይመስልም።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 22 ቀን 1992</a></p>

</body>
</html>	
