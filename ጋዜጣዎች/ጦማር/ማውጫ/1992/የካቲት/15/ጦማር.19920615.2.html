<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጀርመን የተሰበሰቡት ተቃዋሚዎች ውሳኔ አሳለፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጀርመን የተሰበሰቡት ተቃዋሚዎች ውሳኔ አሳለፉ</h1>


<p>ፍራንክፈርት፦ የካቲት 5 እና 6 ቀን 1992 በፍራንክፈርት ከተማ ጉባዔ የተቀመጡት ኢትዮጵያውያን ተቃዋሚ የፖለቲካ ድርጅቶች በተለያዩ ሀገራዊ ጉዳዮች ላይ ውይይት ካደረጉ በኋላ በአራት ክፍል የተጠቃለለ የውሳኔ ሀሳብ በማውጣት መጠናቀቁን የስብሰባው የግንዛቤና ውሳኔ ሰነድ አመልክቷል።</p>

<p>የኢትዮጵያ ተቃዋሚ የፖለቲካ ድርጅቶች ኅብረት (ኢተፖድኅ) አስተባባሪ ኮሚቴና የኅብረቱ የሀገር ውስጥ ቅርንጫፍ ጽ/ቤት ያዘጋጀው ይኸው ጉባዔ የኤርትራ መንግሥት ስላደረገው ወረራ፣ ባዕዳን ኃይሎች ከሻዕቢያ ጀርባ በመሆኑ እያደረጉ ስላሉት ግፊት ጠቅሶ እርምጃውን በጥብቅ የሚያወግዘው መሆኑን አትቷል።</p>

<p>ከዚህም በላይ በአሁኑ ወቅት በኢትዮጵያ ሕዝብ ላይ ያንዣበበው የረሀብ አደጋ በቂ ትኩረት ያልተደረገበት በመሆኑ ችግሩ መባባሱን ገልጦ፣ የሕወሓት/ ኢሕአዴግ መንግሥት ፖሊሲ ለድርቅ ችግሩ መባባስ የበኩሉን ሚና መጫወቱን ገልጧል። የኅብረቱ ውሳኔ መግለጫ አያይዞ እንዳመለከተው ከደቡብ ኢትዮጵያ ክልል በወላይታና ሀዲያ ካድሬዎች የታጠቁ ኃይሎች በህዝቡ ላይ እየፈፀሙ ያሉት በደል እንዲቆም ጠይቋል።</p>

<p>በተቃዋሚ ድርጅቶች መካከል ስለተፈጠረው የአካሄድ ልዩነትም በማንሳት፣ በአማራጭ ኃይሎች ም/ቤት ውስጥ የተከተሰተውን ውዝግብ በመፍታት ሁኔታውን እንደገና መልክ ማስያዝ እንዲችል ኢተፖድኅ የበኩሉን የማቀራረብ ጥረት ለማድረግ ፍላጎት እንዳለው ተገልጧል።</p>

<p>ከኢተፖድኅ እራሱን ያገለለው ደቡብ ኅብረትም ተመልሶ ወደ ኅብረቱ እንዲቀላቀል ሌሎችም ኅብረት ኃይል መሆኑን የሚያምኑ ተቃዋሚ የፖለቲካ ድርጅቶች ኢተፖድኅን እንዲቀላቀሉ ጥሪ አቅርቧል። ኅብረቱ ከዚህም በተጨማሪ «የኢትዮጵያ ሀገራዊ ጉባዔ» (ኢሀጉ) የተባለው ቡድን እንደሲቪክ ተቋምነቱ እንደመሥራት ፈንታ በኢተፖድኅ አባላት መሐከል ጣልቃ በመግባት ኅብረቱን እንዳይፈታተን ማሳሰቢያ ሰጥቷል።</p>

<p>በመካሄድ ላይ ያለውን ምርጫ አስመልክቶም ጉባዔው የሚከተሉትን ውሳኔዎች አስተላልፏል።</p>

<p>1ኛ. ተቃዋሚ ኃይሎች ለብሔራዊ ዕርቅ፣ ለነፃና ርትዓዊ ምርጫ የጀመሩትን ትግል እስከ ግንቦቱም ሆነ ከግንቦትም ባሻገር ቀጣይነት ሊኖረው በሚችል መልኩ እንዲያፋፍሙና እንዲያቀናብሩ፤</p>

<p>2ኛ. ብሔራዊ ውይይትና እርቅን አሻፈረኝ በሚለው የወያኔ/ ኢሕአዴግ ገታራ አቋም ሳቢያ ሀገራችን ለባሰ አለመረጋጋትና የጦርነት ቀውስ ውስጥ እንዳትገባ ገዢው ድርጅት ይህንን ጥሪ በአስቸኳይ እንዲቀበልና ይህ ሳይሆን ቀርቶ ለሚከተለው ማንኛውም ችግር ከተጠያቂነት እንደማያመልጥ እያስገነዘበ ሕዝቡ ትግሉን እንዲያፋፍም ጥሪ እናደርጋለን፤</p>

<p>3ኛ. በግንቦቱ ምርጫ ሳቢያ በዕጩዎችና በደጋፊዎቻቸው ላይ የሚደረገውን የአፈና፣ የግድያ፣ የእስራትና የማዋከብ እርምጃ ሙሉ በሙሉ እንዲቆም በወላይታ፣ በሃድያና በሌሎች አካባቢዎች በመፈጸም ላይ ያሉት የግፍ እርምጃዎች በአስቸኳይ እንዲቆሙ አጥብቀን እናሳስባለን፤</p>

<p>4ኛ. በምርጫው ሳቢያም ሆነ ሰሞኑን በወላይታና በሃድያ በተፈጠረው ችግር ምክንያት በወያኔ/ ኢህአዴግ ካድሬዎች የተፈጸመውን ዕልቂት እያወገዝን በተፈጠረው ችግር ምክንያት የታሰሩ ዜጎች በሙሉ እንዲፈቱ፣ ከሥራቸው የተፈናቀሉ በሙሉ ወደ ሥራቸውና ወደ ሰላማዊ ኑሮአቸው እንዲመለሱ አጥብቀን እንጠይቃለን፤</p>

<p>5ኛ. የፖለቲካና የኅሊና እስረኞች በአስቸኳይ እንዲፈቱና በዘፈቀደ ሕዝብን የማሰርና የማንገላታት ተግባር የሚፈጽሙ የወያኔ/ኢህአዴግ ካድሬዎችም ሆኑ ሌሎች ባለሥልጣናት ለፍርድ እንዲቀርቡ፤</p>

<p>6ኛ. ከአንድ እስከ አምስት የተጠቀሱት ጥያቄዎች ተግባራዊነት በሀገር ውስጥም ሆነ በውጭ ሀገር የጋራ ተቃውሞችና እንቅስቃሴዎች እንዲደረጉ ጥሪ ያደርጋል ብሏል።</p>

<p>በአሁኑ ወቅት በኢትዮጵያ የተከሰተውን ድርቅና ረሀብ አስመልክቶም ጉባዔው የሚከተለውን ውሳኔ አስተላልፏል።</p>

<p>ለዘመናት ሀገራችንና ህዝባችንን ከሚፈታተኑት መሰረታዊ ችግሮች አንዱ የሆነው ድርቅና ረሀብ ዛሬም እንደትላንቱ ለበርካታ ወገኖቻችን እንደቅጠል መርገፍና መሰደድ ምክንያት እየሆነ ነው። ጦርነቱ በሥልጣን ላይ ያለው የወያኔ መግንሥት በሚከተለው የተሳሳተ ፖሊሲ ምክንያት የተረጋጋ ማኅበራዊ ሥርዓት ባለቤት መሆን ያልቻለው ወገን ከቀዬውና ከኑሮው እየተፈናቀለ የችግሩን ሁኔታ የበለጠ አባብሶታል። በሀገራችን የተከሰተው ድርቅ ዱብ ዕዳ ሳይሆን አዝጋሚ ተፈጥሮአዊ ክስተት በመሆኑና በወቅቱ እየተከሰተ ያለውን አስጊ ሁኔታ ለመቆጣጠር የወያኔ/ኢህአዴግ መንግሥት ሊደርስ የሚችለውን አደጋ ለመከላከል እርምጃ ባለመውሰዱ ገበሬው በማዳበሪያ ዕዳ በመያዙ በሬውን ሽጦ ለመክፈል በመገደዱና አምራች የገበሬው ኃይል ወደ ጦር ሜዳ በመወሰዱ ወዘተ... የመሳሰሉት ምክንያት የችግሩን ሁኔታ አባብሶታል። የኢተፖድኅ አስተባባሪ ኮሚቴ የተባበሩት መንግሥታት ይኼንን ችግር ለመቅረፍ በዓለም አቀፍ ደረጃ እየወሰደ ያለውን እርምጃ ከልብ እያደነቀ ጥረቱ አሁንም የበርካታ ወገኖቻችን ሕይወት አደጋላይ ከመውደቁ በፊት ዓለም አቀፉ ኅብረተሰብ ይኼንን እጅግ አሳሳቢ ሁኔታ ለመለወጥ የሚቻለውን እርዳታ እንዲያደርግ ጥሪውን ያቀርባል።</p>

<p>በተጨማሪም የበርካታ ወገኖቻችን ሕይወት ለማትረፍ የሚከተሉት ልዩ ትኩረት እንዲሰጣቸው ኢተፖድህ አጥብቆ አሳስቧል።</p>

<p>ሀ/ በድርቁ የተጎዱ ወገኖች ካለምንም አድልዎ የተገኘው እርዳታ እንዲታደላቸው እንዲደረግ፣</p>

<p>ለ/ ለእርዳታው ማከፋፈልና ማሰራጨት የተለያዩ መንግሥታዊ ያልሆኑ እርዳታ ሰጪ ድርጅቶች እንደልባቸው ተንቀሳቅሰው ካለምንም ተፅዕኖ እርዳታውን ማክፈፋልና ማሰራጨት እንዲችሉ ማስቻል፤</p>

<p>ሐ/ በውጭ ሀገር የሚገኙ ኢትዮጵያውያን የተለያዩ ኮሚቴዎችን በማቋቋም ገንዘብ፣ ቁሳቁሶችን በማሰባሰብ ልዩ ዘመቻ እንዲያካሂዱ፤</p>

<p>መ/ ዓለም አቀፉ ኅብረተሰብ የሚሰጠውን ዕርዳታ ከፍ እንዲያደርግና የሚሰጠውን እርዳታ በኢሕአዴግ ቢሮክራሲያዊ ማነቆ እንዳይወድቅ የተባበሩት መንግሥታት ልዩ ልዩ ተቋሞች በቂ ቁጥጥር እንዲያደርጉ አጥብቀን እንጠይቃለን ብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 15 ቀን 1992</a></p>

</body>
</html>	
