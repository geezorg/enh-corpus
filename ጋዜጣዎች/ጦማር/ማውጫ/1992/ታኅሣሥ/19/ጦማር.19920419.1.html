<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫው ውዝግብና ጫጫታ እየፈጠረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምርጫው ውዝግብና ጫጫታ እየፈጠረ ነው</h1>


<p>አዲስ አበባ፦ የያዝነው ዓመት ግንቦት ወር ውስጥ በሚካሄደው ብሔራዊ ምርጫ ጋር በተያያዘ ሁኔታ ተቃዋሚዎች በእርስ በእርሳቸው መሐከል፣ በተቃዋሚዎችና በገዢው ፓርቲ መሐከል የሚካሄደው ውዝግብና ጫጫታ በየአቅጣጫው በመቀጠል ላይ ይገኛል።</p>

<p>በሀገር ውስጥ ካሉት ተቃዋሚዎች ስብስብ ግንባር ቀደም በሆነው የኢትዮጵያ የሠላምና የዴሞክራሲ አማራጭ ኃይሎች ም/ቤት ውስጥ የተፈጠረው የአመራር መሰነጣጠቅ ብዙ አስተያየቶችን ከማሰንዘሩም በላይ ብዙዎች በተቃዋሚዎች ላይ ሊጥሉ የሚገባውን እምነትና ተስፋ ጥያቄ ውስጥ ያስገባ ጉዳይ መሆኑ የሚታወቅ ነው።</p>

<p>በአማራጭ ኃይሎች ም/ቤት አባላት በአቶ ክፍሌ ጥግነህ እና በዶ/ር በየነ ጴጥሮስ መሀከል የተነሳውን ውዝግብ በማስመልከት የብሔራዊ ምርጫ ቦርድ ጽ/ቤት ለእነ ዶ/ር በየነ ጴጥሮስ መወሰኑ ይታወሳል። ይሁን እንጂ በአቶ ክፍሌ ጥግነህ የሚመራውና በምርጫ ቦርድ ውሳኔ ሕገወጥ የተደረገው ም/ቤት ትናንት ታሕሣስ 18 ቀን 1992 «የኢትዮጵያ የሠላምና ዴሞክራሲ ም/ቤትን ትግል ለገፀበረከትነት ማቅረብ አይቻልም!» ሲል ባወጣው መግለጫ ምርጫ ቦርድ የሰጠውን ውሳኔ በጥብቅ ተቃውመውታል።</p>

<p>ም/ቤቱ «ቦርዱ ያልተጠበቀና ወገናዊ የሆነ ውሳኔ አሳልፏል» ካለ በኋላ «በገዢው ፓርቲ እውነት/ ኢሕአዴግ ሳንባ የሚተነፍሰው የምርጫ ቦርድ ይህንን አቋም እንዲይዝ ምን ገፋፋው? ወገናዊነቱስ ከምን የመነጨ ነው?» ሲል ጠይቆ ፍርዱን ለኢትዮጵያ ሕዝብ ሰጥቻለሁ ካለ በኋላ «...ይህ የቦርዱ ውሳኔ ወይም አቋም በኢትዮጵያ የዴሞክራሲያዊ አማራጭ ኃይሎች (ኢሰዲአኃ) ም/ቤት መሥራች ፓርቲዎች ተቀባይነት የለውም። በመሆኑም መሥራቾቹ በሚመለከተው ሕጋዊ አካል መብታቸውን ለማስከበር የሚንቀሳቀሱ መሆናቸውን እንገልጻለን» ብሏል።</p>

<p>ምርጫ ቦርድ ይህን ውሳኔ ይስጥ እንጂ አሁንም ቢሆን የአማራጭ ኃይሎች ም/ቤትን በቀድሞው ቦታ ላይ ለመመለስ ምንም ኃይል የለውም። በመሆኑም በእነ አቶ ክፍሌ ጥግነህ ወገን ያሉት ፓርቲዎች አንድም በተናጠል አለያም ሌላ ስም ፈጥረው በምርጫ ይሳተፉ እንደሆነ እንጂ ከአሁን በኋላ ከደቡብ ኅብረት ጋር ሠላም ፈጥሮ ይሰራሉ ተብሎ አይጠበቅም የሚል አስተያየት እየተሰነዘረ ይገኛል።</p>

<p>ይህ በዚህ እንዳለ በመካሄድ ላይ ባለው የምርጫ እንቅስቃሴ በተቃዋሚዎች ላይ ቀጥተኛ የሆነ ጫና እየተፈፀመባቸው እንደሚገኝ የተለያዩ የፖለቲካ ድርጅቶች በመግለፅ ላይ ናቸው።</p>

<p>ከእነዚህም መሐል የመላው አማራ ሕዝብ ድርጅት በአዲስ አበባ ከተማ በወረዳ 10 ቀበሌ 17 አንድ ዕጩ ተወዳዳሪው በቀበሌው ሊቀመንበር በአቶ ጉልላት ለማ ስድብ እንደደረሰባቸውና የድጋፍ ፊርማ ሰጭዎችም ላይ ማስፈራራት እንደተደረገበት ገልጦ፣ በባሕር ዳርም በተመሳሳይ ሁኔታ የማስፈራራት እርምጃ በመወሰዱ አንዷ የድርጅቱ ዕጩ ተወዳዳሪ ከምርጫው ራሳቸውን ለማግለል እንደተገደዱ ገልጧል።</p>

<p>በደቡብ ኅብረትም በኩል የህብረቱ በወላይታ ተጠሪ አቶ ተስፋዬ ለንጋና በፀጥታ ኃይሎች ቁጥጥር ሥር ውለው እያለ ባለፈው ሐሙስ ታሕሳስ 13 ቀን 1992 መኖሪያ ቤታቸው ተፈትሾ የተለያዩ ጋዜጦችና የደቡብ ኅብረት የሰሜን ኦሞ ዞን ቅንጫፍ ማኅተም በኤግዚብትነት እንዲያዝ ተደርጓል። የእኚህን የደቡብ ኅብረት ተወካይ የሆኑትንና የሌሎችንም በርካታ እስረኞች የሚመለከተው ልዩ ተዘዋዋሪ ችሎት የተከሳሹን ጉዳይ ለታሕሳስ 26 ቀን 1992 ለማየት ቀጠሮ ይዟል። በወላይታ በተቀሰቀሰው ዓመፅ የታሰሩት ሰዎች በመንግሥት ግልበጣ ሙከራ መከሰሳቸውን ከሥፍራው ከደረሰን ሪፖርት ለማወቅ ተችሏል።</p>

<p>በሌላ በኩል የጋምቤላ ህዝቦች ብሔራዊ ኮንግረስ የምርጫ ቦርድ ከጋምቤላ ክልል የመለመላቸው ዘጠኝ የምርጫ ክልል ኃላፊዎች በሙሉ የጋምቤላ ክልል ገዥ ፓርቲ (የጋምቤላ ህዝቦች ዴሞክራሲያዊ ግንባር) ቀንደኛ ካድሬዎች በመሆናቸው እነዚህ ካድሬዎች በኃላፊነት ከሚመሩት የምርጫ ጣቢያ ፍትሀዊና ዴሞክራሲያዊ አሰራርን አንጠብቅም ብሏል። በጋምቤላ ክልል ዘጠኝ ወረዳዎች የተመደቡት የምርጫ ጣቢያ ኃላፊዎችን ስም ዝርዝር ሳምንት እናቀርባለን።</p>

<p>ከአቤቱታ አቅራቢዎቹ ፓርቲዎች መሐከል አንዱ በተለምዶ አጠራር (ኢዲዮ) ተብሎ የሚታወቀው የኢትዮጵያ ዲሞክራሲያዊ ኅብረት ፓርቲም በትግራይ ክልል በተምቤን የደረሰበትን በደል እንደሚከተለው ገልጿል፦</p>

<p>«የኢትዮጵያ ዲሞክራቲክ ኅብረት ፓርቲ በሀገራችን በ1992 ዓ/ም ለሚደረገው የሕዝብ ተወካዮችና የክልል ም/ቤት እጩ አባሎችን አዘጋጅቶ አባሎቹ የድጋፍ ፊርማ በማሰባሰብ ላይ ባሉበት በአሁኑ ሰዓት በትግራይ ክልል በተምቤል ፓርቲውን ወክለው ለተወካዮች ም/ቤት የቀረቡት አቶ ፍስሐፅዮን ተ/ሃይማኖት የድጋፍ ፊርማ ለማሰባሰብ ሲንቀሳቀሱ የወረዳው ካድሬዎች ሕዝቡን እየሰበሰቡ «ኢ.ዴ.ኅ.ፓ ጠላታችን ነው» በማለት እጩዎቻችን የሕዝቡን የድጋፍ ፊርማ እንዳያገኙ ክፉኛ እንቅፋት ሆነዋል ብሏል። </p>

<p>በረዳት ፕሮፌሰር መረራ ጉዲና የሚመራው የኦሮሞ ብሔራዊ ኮንግረስም ታሕሣስ 11 ቀን 1992 ለብሔራዊ ምርጫ ቦርድ በፃፈው ደብዳቤ እንደገለፀው በምርጫ አፈፃፀም ላይ በመንግሥት በኩል መደረግ ያለባቸው ሁኔታዎች ተቃዋሚዎች ባቀረቡት ጥያቄ መሰረት አለመፈፀሙ በሥራቸው ላይ ከፍተኛ እንቅፋት ከመፍጠሩም በላይ የመንግሥት ካድሬዎች በቀጥታም ሆነ በተዘዋዋሪ ችግር እየፈጠሩባቸው መሆኑን አትቷል። አያይዞም የፊርማ ማሰባሰቢያ ጊዜው ለተጨማሪ አንድ ወር እንዲራዘምለት ጠይቋል። </p>

<p>የድጋፍ ፊርማ ማሰባሰቢያ ጊዜን በተመለከተ የቀረበውን ጥያቄ የብሔራዊ ምርጫ ቦርድ ጽ/ቤት እንደማይቀበለው ጦማር ላቀረበለት ጥያቄ በሰጠው መልስ ገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታሕሳስ 19 ቀን 1992</a></p>

</body>
</html>	
