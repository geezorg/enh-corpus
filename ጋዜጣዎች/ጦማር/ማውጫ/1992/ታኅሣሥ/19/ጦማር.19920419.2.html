<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ የውጪ ንግድ በ15.6% ቀነሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ የውጪ ንግድ በ15.6% ቀነሰ</h1>


<p>አዲስ አበባ፦ ካለፈው የበጀት ዓመት ጋር ሲነፃፀር በዚህ ዓመት የኢትዮጵያ የውጪ ንግድ በ15% ማሽቆልቆሉ ተገለፀ። ይህ የተገለፀው ስድስተኛው «የላኪዎች ዕለት» ባለፈው ቅዳሜ በአዲስ አበባ ሼራተን ሆቴል በተከበረበት ወቅት ንግግር ያሰሙት፣ የኢኮኖሚ ጉዳይ ኃላፊ ም/ጠቅላይ ሚኒስትር ዶ/ር ካሱ ኢላላ ለላኪዎች ባደረጉት ንግግር ላይ ነው። እንደ ም/ጠቅላይ ሚኒስትሩ ገለፃ ማሽቆልቆሉ የተከሰተው የምርት ጥራት ደረጃ በመውረዱና የዓለም ገበያ ዋጋ መቀነስ ነው ተብሏል።</p>

<p>በኢትዮጵያ በከፍተኛ ደረጃ ወደ ውጭ የምትልከውና ጥሩ ገቢ የሚያስገኝላት የቡና ምርት በዚህ ዓመት ለገበያው የቀረበው በ29.3 ከመቶ መውረዱ ለውጭ ንግዱ መቀነስ አስተዋፅኦ አድርጓል ተብሏል። በዚህ ረገድ በአጠቃላይ ለውጭ ገበያ የቀረበው ካለፈው ዓመት ጋር ሲነፃፀር በ15.6% ቀንሶ ሊታይ ችሏል።</p>

<p>የቡና ምርትን ወደውጭ በመላክ ከፍተኛው ድርሻ ይዞ ላለፉት ዓመታት ሲጓዝ የነበረው «የኢትዮጵያ ቡና ላኪ ኢንተርፕራይዝ» በዕቅድ ከያዘው 40ሺ ቶን ለውጭ ገበያ ያቀረበው 16.136 ቶን ብቻ ነው። የግል ቡና ላኪዎች 85% ከመቶ የሚሆነውን አብዛኛውን ድርሻ ሲይዙ በድምሩ 87.287 ቶን ቡና ለዓለም ገበያ አቅርበዋል። 103.2000 ቶ ለመላክ አስበው የነበረ ሲሆን ይህም ካለፈው የበጀት ዓመት ጋር ሲነፃፀር የ8 በመቶ ዕድገት አለው።</p>

<p>ሌሎች ለውጭ ገበያ የሚቀርቡ ምርቶችን በተመለከተ በም/ጠ/ሚኒስትሩ እንደተገለፀው ከሆነ ቆዳና ሌጦ በ52 ከመቶ የቅባት እህሎች ደግሞ በ38.8 ከመቶ ካለፈው የበጀት ዓመት ጋር ሲነፃፀር ቀንሰዋል።</p>

<p>ከሁሉም በበለጠ ለውጭ ገበያ ከሚቀርቡት ምርቶች ከፍተኛ ማሽቆልቆል ያሳየው የአትክልትና ፍራፍሬ ዘርፍ ሲሆን በ65.5 ከመቶ ቀንሷል። በተመሳሳይ ሁኔታም በአበባ ምርት ዘርፍም ካለፈው የበጀት ዓመት ጋር ሲነፃፀር ወርዷል።</p>

<p>በሥነ ሥርዓቱ ላይ ሀገር በቀል ለሆኑ አምራችና ላኢ ድርጅቶች የማበረታቻ ሽልማት ተሰጥቷል። በዚህ የሽልማት ሥነሥርዓት ላይ «ነጃት ኢንተርናሽናል» በቡና ላኪነት ለሦስተኛ ጊዜ በአንደኝነት ተሸላሚ ሆኗል። ሚድሮክ ወርቅ ፕሮጀክት ከማዕድን ዘርፍ ሲሸለም በእንሳስትና ተዋፅዖ ዘርፍ ደግሞ ሃሺም ኑሮ ተሸላሚ ሆነዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታሕሳስ 19 ቀን 1992</a></p>

</body>
</html>	
