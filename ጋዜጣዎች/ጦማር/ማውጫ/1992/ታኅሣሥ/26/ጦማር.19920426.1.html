<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን 15 ኪ.ሜትር ከድንበር እንዲርቁ ታዘዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራውያን 15 ኪ.ሜትር ከድንበር እንዲርቁ ታዘዙ</h1>


<p>አሥመራ፦ በኢትዮጵያና በኤርትራ የድንበር አካባቢዎች ነዋሪ የሆኑ ኤርትራውያን ከዚህ ሳምንት ጀምሮ አሥራ አምስት ኪሎ ሜትር ያህል ከድንበር ርቀው እንዲሰፍሩ የኤርትራ መንግሥት ትዕዛዝ መስጠቱን የዲፕሎማቲክ ምንጮች መግለጣቸው ሲገለፅ ይህንኑ መረጃም የኤርትራ ተቃዋሚዎች ኅብረት ማረጋገጡን አስታውቋል።</p>

<p>የኤርትራ መንግሥት ነዋሪው ለምን ከድንበር እንዲርቅ እንደፈለገ በይፋ ባይገለፅም እንደወታደራዊ ባለሙያዎች ግምገማና ግምት አንድም ውጊያ የመጀመር ፍላጎት አለው፤ ወይንም ደግሞ ነዋሪውን ከወታደራዊ ቀጣናዎች በማራቅ ከሲቪል ሕዝብ ጋር ተቀላቅለው ሊያጠቁኝ ይችላሉ የሚላቸውን ተቃዋሚዎችና የኢትዮጵያ ሰርጎ ገቦች ለመቆጣጠር እንዲያመቸው ነው ተብሏል።</p>

<p>የኤርትራ መንግሥት ከቅርብ ጊዜያት ወዲህ ሠራዊቱ የማጥቃት ልምምድ እያደረገ መሆኑን የገለፁት ወታደራዊ ምንጮች ጨምረው እንዳብራሩት ኢትዮጵያ የሰላም ሀሳቡን አልቀበልም በማለቷ ተጨማሪ ወታደራዊ ጫናዎችን መፍጠር አስፈላጊ ነው፤ ስለዚህም በባድመ ወይም በሌሎች ወታደራዊና ፖለቲካዊ ጠቀሜታ ባላቸው ዒላማዎች ላይ አስቀድሞ ማጥቃት መሰንዘር እንደሚያስፈልግ ሰራዊቱን እየቀሰቀሰው እንደሚገኝ መረጃዎች በመግለፅ ላይ ናቸው።</p>

<p>እንደወታደራዊ ምንጮች ተጨማሪ ገለፃም ሻዕቢያ በአሁኑ ወቅት ማጥቃት ከሚችልባቸው ምክንያቶች መሐከል ኢትዮጵያ በምርጫ ላይ በማተኮሯና መንግሥት በሌሎችም የዝግጅት ሥራዎች በመጠመዱ ነካክቶና ተንኩሶ ወደ ውጊያ የማስገባት ፍላጎት አካል ሊሆን እንደሚችል የተገመቱ አነስተኛ ወታደራዊ ግጭቶች መመዝገባቸውን እነዚሁ ወታደራዊ የመረጃ ምንጮች ገልፀው የከባድ መሳሪያ የተኩስ ልውውጥ ግን ባለማቋረጥ እንደሚደረግ ተናግረዋል። በዚሁ የሻዕቢያ ሠራዊት ተደጋጋሚ ትንኮሳና የወታደራዊ ማረጋገጫዎች የተነሳ ግንባር ያለው የኢትዮጵያ ሠራዊት ከማጥቃት ይልቅ በመከላከል ውጊያ ላይ ትኩረት እያደረገ እንደሆነ ምንጮቹ ይናገራሉ።</p>

<p>ይህ በዚህ እንዳለ ኤርትራና ሱዳን እንደ እ.ኤ.አ ከ1994 ጀምሮ በመሐከላቸው ተፈጥሮ የነበረውን የከረረ አለመግባባት ፈትተው የዲፕሎማሲ ግንኙነታቸውን ለመቀጠል በይፋ ተፈራርመዋል። እንደ ዓለም አቀፍ መገናኛ ብዙሃን ዘገባ ከሆነ በሜጄር ጀኔራል በክሪ ሐሰን ሳልህ የሚመራ አንድ የሱዳን መንግሥት ልዑክ በዚህ ሳምንት በአሥመራ ተገኝተው እንደገና የተከፈተውን የኤርትራ የሱዳን ኤምባሲ ቁልፍን ከሀገሪቱ ባለሥልጣናት ተረክበዋል።</p>

<p>ኤርትራና ሱዳን ከኤምባሲ መክፈት ስምምነታቸው ባሻገር በሁለቱ ሀገሮች ድንበር ላይ ያሉትን ኬላዎች ስለመክፈትና በጥቂት ቀናት ውስጥም የአየር በረራ አገልግሎት ለመጀመር በስምምነት ላይ መድረሳቸው ተገልጿል። ሁለቱ ሀገራት ተጨማሪ ልዩነቶቻቸውንም በመፍታት በመጪው ጥር ወር በአሥመራ ከተማ የሚኒስትሮች የጋራ ኮሚሽን ስብሰባ ለማድረግ ተስማምተዋል።</p>

<p>ሁለቱ ሀገራት ወታደራዊና ፀጥታ ጉዳዮችን የሚከታተል አንድ የጋራ ኮሚቴ ለማቋቋም ተስማምተዋል። ይህ ከተከናወነ በሱዳን የሚገኙትና በኢሕአዴግ የሚደገፉት የሻዕቢያ ተቃዋሚ ኃይሎች እድልም አደጋ እንደሚገጥመው ይገመታል። ምናልባትም ኤርትራና ሱዳን በስምምነት ላይ ደርሰው አንዱ የሌላውን ተቃዋሚ ኃይሎች ኅብረት የሚባለው ፀረ ሻዕቢያ እንቅስቃሴ በአስቸጋሪ ሁኔታ ውስጥ እንዲገባ ማድረጉ የማይቀር መሆኑ ይገመታል።</p>

<p>የሱዳን መንግሥት ከኢሕአዴግ ጋር ሻክሮ የቆየውን ግንኙነት እንደገና በማደስ የአየር በረራ አገልግሎትንና የድንበር አስተዳደር የጋራ ኮሚቴ ማቋቋምንና የንግድ ግንኙነቶች በማካሄድ ጉዳይ ላይ ስምምነት መድረሱ የሚታወቅ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ታሕሳስ 26 ቀን 1992</a></p>

</body>
</html>	
