<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግብፅን ስጋት ገብቷታል፣ ችግርም ተጋርጦባታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ግብፅን ስጋት ገብቷታል፣ ችግርም ተጋርጦባታል</h1>


<p>«ግብፅ ማለት አባይ ነው፣ አባይ ማለት ግብፅ ነው» አባባሉ እንደ ቀጠለ ቢሆንም ምናልባትም እየተቀየረ ነው። ግብፅ የአባይን ወንዝ የመጠቀም ድርሻ ከላይኞቹ የራስጌ ሀገራት ጎረቤቶቿ ጋር ቢኖራትም አሁን ግን ቀድሞ ከነበረው እጅግ በተንሰራፋ ሁኔታ ድርሻ እንዲኖራት ትመኛለች» ሲል አሚ ዶክርሲ ማርከስ የተባለ የዎል እስትሪት ጆርናል ተባባሪ ዘገባ አባይን፣ ግብፅን፣ የራስጌ ሀገሮችንና በዚሁ ዙሪያ የአሜሪካንን ራስ ምታት በስፋት አትቷል።</p>

<p>ሐተታዊ ዘገባው የግብፅን ፍላጎት ከሕዝብ ብዛት መጨመርና ከቦታ ጥበት ጋር፣ የኢትዮጵያንም የኢኮኖሚ መነሳሳትና በወንዞቿ የመጠቀም ፍንጭ የፈጠረውን በክፍል በክፍል ዘርዝሮታል።</p>

<p>ከ85% በላይ የናይል ውኃ የጥቁር አባይ ሲሆን የሚመነጨውም ከኢትዮጵያ ከፍተኛ መሬቶች ነው። የተቀረው ከብሩንዲ ኮረብታዎች የሚፈስ ሲሆን የሱዳንን ሰፊ ረግረጎች አቋርጦ የሚዘልቅ ነው። ይሁን እንጅ ግብፅ የግርጌዎችን ሀገሮች ተጭና የናይልን ውኃ በከፍተኛ ደረጃ ለራሷ ትጠቀማለች። እስከ አሁን ግብፅ ውኃውን በሚመለከተ በአንፃራዊ ሁኔታ የገጠማት ችግር የለም። ምክንያቱም አፍሪካውያኖቹ ጎረቤቶቿ በኢኮኖሚ ድህነት አረንቋ ውስጥ የተዘፈቁና በእርስ በርስ ጦርነቶችና ችግሮች በመወጠራቸው ስለተዳከሙ በገባሮቹ ወንዞች ላይ ግድቦችን በመሥራት መቆጣጠር አይችሉምና ነው።</p>

<p>ይህ ግን እውነት ሆኖ የሚዘልቅ አልሆነም። በኢትዮጵያ የእርስ በርስ ጦርነቱ ካበቃ በኋላ ኢኮኖሚያዊ መነቃቃት አሳይታለች። ሕዝቦቿም ከግብፅ ሕዝብ ቁጥር የሚበልጡና በፍጥነትም በመጨመር ላይ ያሉ ናቸው። የአሜሪካ ሪክላሜሽን ቢሮ ዘገባ እንደሚለው ኢትዮጵያ በግድቦችና በኤሌትሪክ ማመንጫዎች የያዘቻቸው እቅዶች በዓለም አቀፍ የምህንድስና ተቋማት በአዲስ መልክ የተሻሻሉ ሲሆን ሥራዎቹንም የመሥራት ጉጉት አድሯል። የሚሠሩትም ሥራዎች በመቶዎች የሚቆጠሩ በአብዛኛው ለመስኖ የሚሆኑ ትናንሽ ግድቦች ቢሆኑም እነርሱም በግንባታ ላይ በመሆናቸው እንደ ሃይድሮሎጅስቶች (የውኃ ባለሙያዎች) አባባል ወደ አባይ የሚቀላቀለውን የውኃ መጠን ሊቀንሱት ይችላሉ።</p>

<p>ኢትዮጵያ ለምትሰራቸው ግድቦች እርዳታ እንዲደረግላት የግብፅና የአሜሪካ ባለሥልጣናት ይስማማሉ። ይፈልጋሉም። ነገር ግን ይኼን ለራሳቸው ጥቅም የታለመን እርዳታ ለመቀበል ኢትዮጵያ ፈቃደኛ አልሆነችም። እንደ አንድ ምዕራባዊ ዲፕሎማት አባባል «ግብፆች ለራስ የመጠቀም ደረጃቸውን በየዓመቱ የከፋ እንዲሆንባቸው አድርጓል ስለዚህም የከፋ እንዳይሆን ሁለቱ ሀገሮች ሳይዘገዩ የሚያደርጉት ውይይት የበለጠ ጠቃሚ ነው። እንደዚህ ዓይነቱ አመለካከት ግን በሁለቱም በኩል እየዘቀጠ ነው ያለው። «እራሳችንን ማዘጋጀትም መጀመር አለብን» ያሉት ማግዲ ሶቢሄ የሱፍ የተባሉት በአል አህራም የፖለቲካና ስትራቴጂክ ጥናቶች ማዕከል በካይሮ የአባይ ጉዳዮች ተመራማሪ ናቸው። እኝህ ሰው በማያያዝም «ግብፅ ለኢትዮጵያና ለሌሎቹ ብዙ ውኃን ልትሰጥ ነው። እኛም ናይልን ልንጋራ ነው» ብለዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታሕሣስ 12 ቀን 1992</a></p>

</body>
</html>	
