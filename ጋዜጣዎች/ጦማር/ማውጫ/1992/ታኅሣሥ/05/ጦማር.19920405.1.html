<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሰሜን ኦሞ ክልል 500 ያህል ታስረው ዘጠኝ ሰዎች የደረሱበት ጠፍቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሰሜን ኦሞ ክልል 500 ያህል ታስረው ዘጠኝ ሰዎች የደረሱበት ጠፍቷል</h1>


<p>አዲስ አበባ፦ «አዲስ ቋንቋ ብቻ ሳይሆን አዲስ ሕዝብም ጭምር ለመፍጠር የተወሰደ እርምጃን ለመቃወም» የተባለው የተቃውሞ እንቅስቃሴ በወላይታ ሶዶ ከተማና በቦዲቲ አካባቢ ከተቀሰቀሰበት ካለፈው ጥቅምት 28 ቀን 1992 ጀምሮ ይህ ዘገባ እስከተጠናቀረበት እስከ ታሕሣስ 4 ቀን 1992 ጧት ድረስ በሰሜን ኦሞ ክልል ከአምስት መቶ በላይ ሰዎች መታሰራቸውን፣ 126 መምህራን ከአካባቢው እንዲለቁ መደረጉን እንዲሁም ዘጠኝ ሰዎች የደረሱበት አለመታወቁን ከአካባቢው ሕዝብ ተወካዮች ከተገኘ መረጃ ለማወቅ ተችሏል።</p>

<p>በትምህርት ቋንቋ ምክንያት የተነሳው የወላይታ አካባቢ ውዝግብ መነሻው ቋንቋ ይሁን ተቃውሞው በአካባቢው ያለውን ሕዝብ ማንነት አጥፍቶ ሌላ አዲስ ሕዝብ ለመፍጠር የተወሰደውን እርምጃ በመቃወም መሆኑን ነዋሪዎቹ በተለይ ገልጠዋል። እንደ እነዚህ ነዋሪዎች አባባል ኢሕአዴግ ቋንቋን ከመፍጠሩ በፊት አራቱ ብሔረሰቦች ለየብቻቸው የነበራቸውን የልማት ማኅበራት በአንድ ላይ በመጨፍለቅ «የወጋጎዳ ልማት ማኅበር» አሰኝቷል። የዳውሮ ኮንታ ህዝቦች ዲሞክራሲያዊ ድርጅት፣ የጋሞ ጎፋ ህዝቦች ዴሞክራሲያዊ ድርጅትና የወላይታ ህዝቦች ዲሞክራሲያዊ ድርጅትን በአንድ ላይ በማዋሀድ «የወጋጎዳ ሕዝቦች ዴሞክራሲያዊ ድርጅት» የሚል ስም ሰጥቷቸዋል። ይህ ድርጊትም የአካባቢውን ህዝብ ስሜት ሊነካው እንደቻለ ከተገኘው መረጃ ለማወቅ ተችሏል።</p>

<p>ጥቅምት 28 ቀን 1992 በተማሪዎችና በፖሊሶች መሐከል በተነሳ ግጭት ተቋርጦ የነበረው የመማር ማስተማር ሥራ እንዲቀጥል ኅዳር 12 ቀን በሶዶና በቦቺቲ ከተማ በተደረገው ጥሪ መሠረት ኅዳር 13 ቀን 1992 ተማሪዎችና መምህራን ጥሪውን አክብረው በትምህርት ቤት ተገኝተዋል። በዚሁ ዕለት በተደረገው ስብሰባም ከተነሱት ሁለት አንኳር ጥያቄዎች መሐከል፣ በጥቅምት 28ቱ ግጭት የንፁሐን ተማሪዎችንና ወላጆችን ሕይወት ያጠፉ የመንግሥት ታጣቂዎችና ለችግሩ መነሳት ምክንያት የሆኑ ባለሥልጣናት ለፍርድ ይቀረቡ። ትምህርት ቤቶችን ከብበው የሚገኙት የመከላከያ ሠራዊት አባላት ከትምህርት ቤቶች አካባቢ ይራቁ የሚሉ ነበሩ። እነዚህ ጥያቄዎቻቸውም ተቀባይነት ባለማግኘታቸው ስብሰባውን ጥለው እየዘመሩ ወደየመጡበት ሲመለሱ፣ ሶዶ ከተማ ከሚገኘው የወጣት ወንዶች ክርስቲያናዊ ማኅበር (ወወክማ) ግቢ የወጣ ፈጥኖ ደራሽ ጦር በተማሪዎችና በወላጆች ላይ በወሰደው የድብደባ እርምጃ ከ150 በላይ ሰዎች ተጎድተው አንዲት ወጣት ተማሪም በዚሁ ድብደባ ተጎድታ በነጋታው ኅዳር 14 ቀን 1992 ዓ.ም ሕይወቷ ማለፉን የአካባቢው ምንጮች ገልጠዋል።</p>

<p>እንደ አካባቢው ነዋሪዎች አባባል በቋንቋው ጉዳይ ላይ የአካባቢው ባለሥልጣናት ስህተት መፈፀማቸውን ቢያምኑም እነርሱ በሰሩት ስህተት ለፈሰሰው የሰው ደምና ለጠፋው ሕይወት ለፍርድ መቅረብ አለባቸው። እንደገናም የወላይታ ሕዝብ ያነሳው የዞን መስተዳደርነት ጥያቄ ሰላማዊና ሕገ መንግሥታዊ መብት ስለሆነ አስቸኳይ ምላሽ ይሰጠው ብለው እየጠየቁ ናቸው ተብሏል።</p>

<p>አለመግባባቱን አሁን ድረስ እያጓተተው ያለው የሕዝብ ጥያቄ ከላይ የተገለፀው ሲሆን የአካባቢው ባለሥልጣናት ግን ለይምሰል በብዙሃን መገናኛ በቅን ልቦና የተሰራ ስህተት መፈፀማቸውን ቢያምኑም በተግባር ግን የሕዝቡን ጥያቄ ያስተባበሩትን የሀገር ሽማግሌዎች ተጠያቂ እንዲያደርግ ቀስቅሰውት ነበር። ይህ አቀራረብም የሚያዋጣ ባለመሆኑ በሕዝቡ ላይ የኃይል እርምጃ መውሰድ ተጀምሯል ተብሏል። ከታሰሩት 500 ሰዎች መሐከል የ39 ሰዎች ስም ዝርዝር ደርሶናል።</p>

<p>ይህ በዚህ እንዳለ በቦዲቲ የሚገኙ አንድ የአንደኛ ደረጃ፣ አንድ መለስተኛ ሁለተኛ ደርጃ እና የቦዲቲ አጠቃላይ ሁለተኛ ደረጃ ት/ቤቶች ከኅዳር 22 ቀን 1992 ጀምሮ በይፋ መዘጋታቸውን የዳሞት ጋሌ ት/ቤቶች ጽ/ቤት አስታውቋል።</p>

<p>ከዚህም ሌላ 84 የአንደኛ ደረጃ ት/ቤቶች መምህራንና 2 የሁለተኛ ደረጃ መምህራን አካባቢውን ለቅቀው ወደ ሌላ ዞን ያለፈቃዳቸው እንዲዛወሩ ተደርገዋል።</p>

<p>በመጨረሻም ይህ በአካባቢው የተፈጠረው ችግር በሰላማዊና በመግባባት እንዲያልቅ ሳይደረግ ቀርቶ አንዳንድ የመንግሥት ባለሥልጣናትና ካድሬዎች እያሰሙ እንዳሉት ዛቻ በኃይል እርምጃው ከገፉበት በአካባቢው የማያባራ ብጥብጥ ሊፈጠር እንደሚችል የአካባቢው ነዋሪዎች ሥጋታቸውን ገልጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሣስ 5 ቀን 1992</a></p>

</body>
</html>	
