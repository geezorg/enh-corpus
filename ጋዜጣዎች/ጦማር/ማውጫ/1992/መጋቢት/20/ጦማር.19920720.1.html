<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመዐሕድ ጠቅላላ ጉባዔ ዓርብ ይጀመራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመዐሕድ ጠቅላላ ጉባዔ ዓርብ ይጀመራል</h1>


<p>አዲስ አበባ፦ በሟቹ በፕሮፌሰር አሥራት ወልደየስ የተመሰረተው የመላው ዐማራ ሕዝብ ድርጅት ሁለተኛ ጠቅላላ ጉባዔውን የፊታችን ዓርብና ቅዳሜ በኢምፔሪያል ሆቴል የሚያካሂድ መሆኑን የድርጅቱ ምንጮች ገልጠዋል።</p>

<p>ለጠቅላላ ጉባዔው በተያዘለት አጀንዳ መሰረት በአባላቱ ምርጫ ድርጅቱ የሚመራ አዲስ ማዕከላዊ ኮሚቴ ተሰይሞ አዲስ መሪ ይመረጣል ተብሎ እንደሚጠበቅ ምንጮቹ ገልጠው በአዲስ ምርጫ ጉዳይ ላይ ግን ስምምነት ላይ እንደተደረሰ አውስተዋል።</p>

<p>እስከትናንት ድረስ ባለው ሁኔታ ጠቅላላ ምርጫው እንደሚከናወን አብዛኛው የድርጅቱ አባላት የሚጠብቁ ቢሆንም ትናንት ምሽት ወይንም ዛሬ ቀኑን የሚደረገው የአስተባባሪ ኮሚቴው ስብሰባ ቁርጡ ይወሰናል የሚሉ ወገኖች አሉ።</p>

<p>ለድርጅቱ ቅርብ የሆኑ ምንጮች እንደሚሉት አብዛኛው የድርጅቱ አባል የአሁኑ ተጠባባቂ ፕሬዝዳንት ቀኛዝማች ነቅዐጥበብ በቀለ ድርጅቱን ለጥቃት ያጋለጡና ብቃት የሌላቸው በመሆኑ እስከነካቢኔያቸው ከኃላፊነት እንዲነሱ የሚል ሃሳብ አለው ተብሏል።</p>

<p>በሌላ በኩል ደግሞ ድርጅቱ በመላው ሀገሪቷ ከነበራቸው 42 ጽ/ቤት መሀከል ከአራት ያልበለጡት ብቻ ክፍት ሆነው እየሰሩ ባሉበት ሁኔታ የተበታተነውን አባልም በአንድ ላይ መጥራት በማይቻልበት ሁኔታ ጠቅላላ ጉባዔ መጥራትና አዲስ የአመራር አካላትን መምረጥ ተገቢ አይደለም የሚል ሐሳብ ያላቸው እንዳሉ የሚናገሩ አሉ።</p>

<p>ከዚህ ሌላ በውጭ ሀገር ያለው የድርጅቱ ጠንካራ ክንፍ በተለይም የአውሮፓው በቀኛዝማች ትዕዛዝ የመፍረሱ ጉዳይ የውጭውን ኃይል ድጋፍ ማስገኘት የቻለ አይመስልም የሚሉ አሉ።</p>

<p>ከሁሉም በላይ ግን ድርጅቱን እንደገና ሞገስ የሚያለብሰውን መሪ የማግኘቱ ጥያቄ የሁሉም የድርጅቱ አባላት እምነት ነው ተብሏል።</p>

<p>ለመዐሕድ አመራር አባልነት በአሁኑ ሁኔታ ብቁ ሊሆኑ ይችላሉ ተብሎ ከሚታሰቡት መሐከል አቶ አበበ ወንድሜነህ፣ አቶ ወንዳየሁ ካሣ፣ አቶ ዓሊ እንድሪስ፣ አቶ ግርማ ማንተጋፍቶት ፍቃደኝነታቸው አይታወቅ እንጂ የቀድሞው የድርጅቱ ም/ፕሬዝዳንት አቶ ኃይሉ ሻውል ጣት የሚቀሰርባቸው ሰዎች መሆናቸው በተለያዩ ጊዜያት ሲነገር ቆይቷል።</p>

<p>ከእነዚህ ሰዎች መሐከል ምርጫው ይካሄድ ወይንም ለሌላ ጊዜ ተላልፎ የቀኛዝማች ቡድን በአመራሩ ላይ ይቆይ የሚለየው በመጪው ቅዳሜ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 20 ቀን 1992</a></p>

</body>
</html>	
