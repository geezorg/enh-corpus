<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነታምራት ላይኔ ይግባኝ የሌለው ፍርድ ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነታምራት ላይኔ ይግባኝ የሌለው ፍርድ ተፈረደባቸው</h1>


<p>አዲስ አበባ፦ ጥቅምት 14 ቀን 1989 በይፋ ተወንጅለው ላለፉት ሦስት ዓመት ከአራት ወር ገደማ ጉዳያቸው በፍ/ቤት ሲታይ የነበሩት አቶ ታምራት ላይኔ ትናንት መጋቢት 5 ቀን 1992 ከሰዓት በኋላ የክርክራቸው ፍፃሜ የሆነው የ18 ዓመት ፅኑ እስራትና የ15 ሺህ ብር ቅጣት ተወስኖባቸው ቀሪውን የ14 ዓመት ሕይወታቸውን ወደሚገፉበት ወደከርቸሌ እየሳቁ መሄዳቸውን ችሎቱን የተከታተለው የጦማር ሪፖርተር ገልጧል።</p>

<p>ትናንት ለመጨረሻ ውሳኔ በተሰየመው ችሎት በታምራት ላይኔ ላይ የተረጋገጠባቸው ክስ፣ ራስ ወዳድነትና አፍቃሪ ንዋይ መሆን፣የተሰጣቸውን ከፍተኛ የመንግሥት ኃላፊነት ለራሳቸውና ለግብረ አበሮቻቸው ማዋል፣ የመንግሥትን ኃላፊነት በአግባቡ አለመወጣት፣ ሥልጣንን ለግል ጥቅም ማዋል ናቸው።</p>

<p>አቶ ታምራት በዝርዝር ከቀረቡባቸው ክሶች ውስጥ በሶስቱ ጥፋተኛ ሆነው ተገኝተዋል ተብሏል። በዚህም መሰረት ጥፋተኛ ሆነው በተገኙበት ክስ የቅጣቱ ጣሪያ ከ3- 22 ዓመት ተኩልየሚያስፈርድ ቢሆንም በወንጀለኛ መቅጫ ሕግ አንቀፅ 89 መሠረት የ18 ዓመት ፅኑ እስራትና የ15 ሺህ ብር ቅጣት ተወስኖባቸዋል ተብሏል። የገንዘብ ቅጣቱ ሊቀንስ የቻለው አቶ ታምራት የራሳቸው ገንዘብ እንደሌላቸው በመረጋገጡ መሆኑ በውሳኔው ላይ ተነቧል።</p>

<p>ከውሳኔው በኋላ አቶ ታምራት ከችሎት በመውጣት ላይ እንዳሉ የዚህን ዜና ዘጋቢ ጨምሮ ጋዜጠኞች የይግባኝ መብታቸውን አስመልክተው ላቀረቡላቸው ጥያቄ በሰጡት መልስ «ሕገመንግሥቱ ይግባኝ ለመጠየቅ የሚፈቅድ ቢሆንም ይህ ፍ/ቤት ለእኔ አይፈቅድልኝም። ይኼው የሚያሳየው ውሳኔው ፍትሐዊ ያለመሆኑን ነው» ብለዋል አቶ ታምራት።</p>

<p>ከአቶ ታምራት ጋር የተከሰሱት ወ/ሮ ሻዕዲያ ናዲና አቶ ቃሲም 15 ዓመት ከ6 ወር ከሃምሳ ሺህ ብር ጋር ሲፈረድባቸው የወ/ሮ ሻዕዲያ ልጅ ሁሴን አብደላ በሌለበት የ16 ዓመት እስራትና የ50 ሺህ ብር ቅጣት፣ አራተኛ ተከሳሽ ንጉሤ ኃይሉ የ14 ዓመት እስራትና የ60 ሺህ ብር ቅጣት የተወሰነባቸው ሲሆን የአምባሳደር ዱሪ መሀመድ ልጅ ሙኒር ዱሪ የሶስት ዓመት እስራትና የአምስት ሺህ ብር ቅጣት ተወስኖባቸዋል። ሙኒር ዱሪ የሶስት ዓመት ቅጣቱን ማገባደዱ ይታወቃል።</p>

<p>ከዚህም በተጨማሪም ኢትዮጵያ ያለባትን ዕዳ ለመክፈል ተብሎ ከሼህ አላሙዲን የተወሰደባቸው 16 ሚሊዮን ዶላር፣ ቡና በተሸጠበት የተባለው 4.2 ሚሊዮን ዶላር ተመላሽ እንዲሆን ተወስኗል። በእያንዳንዳቸው ላይ የተጣለውም የገንዘብ ቅጣት ከእያንዳንዳቸው የባንክ ሂሳብ ወይም ንብረታቸውን በማስከበር ተመላሽ እንዲሆን ፍ/ቤቱ አዟል። ታምራት ላይኔ የተከሰሱበት ገንዘብ ኢንዶ ስዊስ ባንክ (ስዊዘርላንድ) በመሆኑ እንዴት ወደ ኢትዮጵያ ሊመለስ እንደሚችል ገና የኢትዮጵያ መንግሥትና የስዊዘርላንድ መንግሥት ይነጋገሩበታል ተብሎ ይጠበቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 6 ቀን 1992</a></p>

</body>
</html>	
