<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በኦሮሚያ ክልል የፖለቲካ እስረኛ የለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በኦሮሚያ ክልል የፖለቲካ እስረኛ የለም»</h1>


<p>አዲስ አበባ፦ በኦሮሚያ ክልላዊ መንግሥት ውስጥ ምንም ዓይነት የፖለቲካ እስረኛ እንደሌለና ያለውም እስረኛ «ተጨባጭ ግፍ» የፈፀሙ መሆናቸውን የክልሉ ባለሥልጣናት ባለፈው ቅዳሜ መጋቢት 23 ቀን 1992 ዓ.ም በናዝሬት ከተማ በተዘጋጀው የፖለቲካ ድርጅቶች የክርክር መድረክ ላይ ገልጠዋል።</p>

<p>የኦሮሚያ ክልል ገዢ ፓርቲ ቁንጮ ባለሥልጣን የፌዴራል መንግሥቱ የኢኮኖሚ ትብብር ሚኒስትር አቶ ግርማ ብሩ በድርጅታቸው እጅ በቁጥር የሚታወቁ ከሀገሪቱ አጠቃላይ ሁኔታ አንፃር ሲታይ ግን ብዙ ቁጥር ያለው ነው የማይባል እስረኛ በእጃቸው እንደሚገኝ ገልጠዋል። አቶ ግርማ ብሩ የእስረኞቹን ብዛት መግለፅ ካለመፈለጋቸውም በላይ በእጃቸው ያሉት እስረኞች በምን ጉዳይ እንደታሰሩ ለመግለፅም ፈቃደኛ አልነበሩም።</p>

<p>ነገር ግን የኦሕዴድ ሌላው ቁንጮ ሹምና የክልላዊ መንግሥቱ የፖለቲካ ጉዳይ ኃላፊ አቶ ዓለማየሁ አቶምሳ በክልላቸው በፖለቲካ አመለካከቱ ልዩነት የታሰረ አንድም እስረኛ እንደሌለ ገልጠዋል። እንደአቶ ዓለማየሁ አባባል በፖለቲካ አመለካከቱ የታሰረ ባይኖርም ከፖለቲካ ጋር ተጨባጭ ግፍ የፈፀሙ ሰዎች ታስረዋል። «ከፖለቲካ ጋር ተጨባጭ ግፍ» የሚባለው ነገር በባለስልጣኑ አልተብራራም።</p>

<p>በማያያዝም «በፖለቲካ ልዩነት ሳቢያ ያሰርነው ሰው የለም፤ ወደፊትም አይኖርም» ያሉት እኒሁ ባለሥልጣን «የፖለቲካ ድርጅት አባልም ይሁን ዜጋም ይሁን በሰራው ወንጀል ይጠየቃል። በወንጀለኝነቱ እንዲጠየቅ ደግሞ ማድረግ አለብን። የሕዝቡን መብት ተጋፍቷል ወንጀል ሰርቷል ግፍ ፈፅሟል በዚያ መጠየቅ አለበት» ሲሉ በድጋሚ አፅንዖት ሰጥተውበታል።</p>

<p>በዚሁ የሰብዓዊና ዲሞክራሲያዊ መብት ዙሪያ ጥያቄ የቀረበላቸው የኦሮሚያ ክልላዊ መንግሥት ዋና ፀሀፊ አቶኦ ጫላ ሆርዶፋ በተለይ በቅርቡ በአምቦ ውስጥ በተፈጠረው ግጭት ስለተገደለው ተማሪ ተጠይቀው «ልጁ የሞተው ተማሪዎች እርስ በእርስ ድንጋይ ሲወራወሩ አደጋ ደርሶበት ነው» ብለዋል። ይህም አባባላቸው በአዳራሹ ውስጥ ተሰብስቦ ከነበረው አብዛኛው ተሳታፊ ተቃውሞን ቀስቅሶባቸዋል።</p>

<p>ይህ በዚህ እንዳለ በናዝሬቱ ክርክር ላይ ተካፋይ ከነበሩት ድርጅቶች አንዱ የሆነው የኦሮሞ ብሔራዊ ኮንግረስ ተወካይ ወ/ሮ አልማዝ ሰይፉ የድርጅታቸውን አቋም ሲገልፁ «ጠባችን ከጨቋኞች ከአስመሳዮችና ከአደርባይ መሪዎች ጋር ብቻ ነው» በማለት ፓርቲያቸው ሀገርን ማን ይምራ ሳይሆን ማንም መራ ማን ለሕዝቡ ጥያቄዎች ምን ያህል መልስ ሰጠ? ምን ያህል የሕዝቡን መብት ጠበቀ? የሚለው መሆን እንዳለበት ገልጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 27 ቀን 1992</a></p>

</body>
</html>	
