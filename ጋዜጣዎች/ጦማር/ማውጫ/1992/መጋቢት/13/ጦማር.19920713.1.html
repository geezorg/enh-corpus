<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በርካታ ተማሪዎች ፖሊስ ማሰልጠኛ ውስጥ ታጉረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በርካታ ተማሪዎች ፖሊስ ማሰልጠኛ ውስጥ ታጉረዋል</h1>


<p>አዲስ አበባ፦ በኢትዮጵያ ውስጥ በሕዝብ ብዛታቸውና በቆዳ ስፋታቸው በሚታወቁት በኦሮሚያ፣ በአማራና በደቡባዊ ክልላዊ መስተዳደሮች ውስጥ በዚህ ሳምንት በተለያዩ አቅጣጫዎች ትኩረት የሳቡ እርምጃዎች መፈፀማቸውን ከየአቅጣጫው የደረሱን ዘገባዎች አስረድተዋል።</p>

<p>እንደዘገባዎቹ አገላለፅ በኦሮሚያ በተለያም በአምቦ አካባቢ የተቀሰቀሰው የተማሪዎች እንቅስቃሴ ወደሌላ ምዕራፍ ተሸጋግሮ ተጨማሪ ት/ቤት ተዘግተው ተጨማሪ ተማሪዎች እስር ቤት ገብተዋል።</p>

<p>በአማራ ክልል ደግሞ የክልሉ ቁንጮ ባለሥልጣናት ከሕብ ተወካዮችና ከተቀናቃኝ የፖለቲካ ፓርቲዎች ይፋ ትችት ተሰንዝሮባቸዋል። በተለይም የአማራው ለም መሬቶች ወደ ትግራይ ክልል እንዲሄድ በማድረጋቸው ባለሥልጣናቱ የቀረበባቸውን ክስና ትችት አጣጥለውታል።</p>

<p>በደቡብ ክልል ደግሞ የዜጎች ሕይወት የጠፋበትና በርካታዎች ለእስራት የበቁበት የሀዲያና አካባቢው ሁኔታ ወደፍ/ቤት መቅረቡና በተከሳሽ ላይ የቀረበው ክስ በመንግሥት ግልበጣ ሙከራ መሆኑን የሚያመለክት ዘገባዎች ደርሰዋል።</p>

<p>ኦሮሚያ፦ የካቲት 30 ቀን በምስቲ ከተማ የተቀሰቀሰውና ለተማሪዎች ሞትና መቁሰል እንዲሁም እስራት ምክንያት የሆነው አመፅ፣ በተማሪዎች ተነሳሽነት በመንግሥት ፀጥታ ኃይሎች አባባሽነት ቀጥሎበት፣ ከ8/07/92 ጀምሮ ከግንጪ፣ ከጌዶ፣ ከጀልዱ፣ ከጮቤ እና ከሽኩተ ትምህርት ቤቶች ተዘግተው በጠቅላላው 200 የማያንሱ ተማሪዎች በፖሊስ ቁጥጥር ስር ውለው ከአምቦ ከተማ አምስት ኪሎ ሜትር ርቀት ላይ በሚገኘው በሰንቀሌ ፖሊስ ማሰልጠኛ ወታደራዊ ቅጣት እየተቀጡ መሆኑን ከተማሪዎቹ ቤተሰቦች ከተገኘው መረጃ ለማወቅ ተችሏል።</p>

<p>በተለይም ከአምቦ ከተማ ወደወለጋ መስመር 67 ኪሎ ሜትር ላይ በሚገኘው የጌዶ ሁለተኛ ደረጃ ት/ቤት ተማሪዎች መካከል 150 የሚደርሱ በቀን ተይዘው ሌሊት ተጓጉዘው ሰንቀሌ ማሰልጠኛ ገብተዋል ተብሏል። እንዲሁም ከአዲስ አበባ ወደአምቦ መሥመር ዘጠና ኪሎ ሜትር ላይ ከምትገኘው ከጊንጪ ከተማ ተገንጥሎ በሚሄደውበግንጪሊ ካቺሲ መሥመራ ላይ የሚገኙ ትቤቶች ይህ ዘገባ እስከተጠናከረበት ትናንት ጧት ድረስ እንደተዘጉ ሲሆን ከየት/ቤቶቹ በትንሹ ከ30 የሚያንሱ ተማሪዎች በፖሊስ ተይዘው መታሰራቸውን የተማሪዎቹን ቤተሰቦች ዋቢ ያደረጉ ዘገባዎች ገልጠዋል።</p>

<p>ከዘገባው ለማወቅ እንደተቻለው ለተማሪዎቹ መታሰር ምክንያት የሆነው «የአምቦ ተማሪዎች ያነሱት ጥያቄ ተገቢ ነው፣ የተወሰደባቸውን እርምጃ እንቃወማለን» የሚል አቋም በማንፀባረቃቸው ነው። በተለይ በግንጪ የተነሳው የተማሪዎች ንቅንቄ ላይ ከ1ኛ 6ኛ ክፍል የሚማሩ ዕድሜያቸው ከ6 እስከ 12 የሚደርሱ ህፃናት ሁሉ በብዛት ተካፋይ እንደነበሩ የዐይን ምስርኮችን የጠቀሰው ዘገባ አትቷል።</p>

<p>በአሁኑ ወቅት በአምቦ ከተማ ሃያ ተማሪዎችና ስድስት መምህራን ታስረው ለሁለተኛ ጊዜ ፍ/ቤት ቀርበው የጊዜ ቀጠሮ ተጠይቆባቸዋል። ከስድስቱ መምህራን ሌላ ቀደም ሲል በአምቦ ሲያስተምር የነበረውና የኦነግ አባል ነህ ተብሎ ከአካባቢውና ከሥራው ተባሮ አዲስ አበባ ቆይቶ ረብሻው በተጀመረ ሰሞን አምቦ የነበረው አቶ ወልደየሱስ መንገሻ ተይዞ ታስሯል ተብሏል።</p>

<p>ሐሙስ በ6/07/82 በአምቦ ከተማ ስድስቱም ቀበሌዎች ስብሰባ የተደረገ ሲሆን በተለይ በ05 ቀበሌ በከተማው ሹም በአቶ ሰለሞን ታደሰ የተመራው ስብሰባ ብዙ ጥያቄዎች ተነስተውበታል። በዚህ ስብሰባ ላይ የከተማው ሹም አስተዳደራቸው 50 ተማሪዎችን በቁጥጥር ስር አውሎ 30ዎቹን መልቀቁንና 20 ተማሪዎች ለፍርድ ለማቅረብ መዘጋጀቱን ለተሰብሳቢው ገልጠዋል። እኚሁ ባለሥልጣን ቤተሰብ ልጆቹን ት/ቤት ድረስ ወስዶ በኃላፊነት ለመፈረም እንዲያስመዘግብና ትምህርት እንዲጀመር ቢያሳስቡም ነዋሪው ሕዝብ ጠንካራ ጥያቄዎችን በማንሳቱ የባለሥልጣኑ ትዕዛዝ ተቀባይነት ሊያገኝ አልቻለም።</p>

<p>እንደወላጆች አባባል ለተፈፀመው ድርጊት አደገኛውን እርምጃ የወሰዱት ፖሊሶች በሕዝብ ፊት ቀርበው ይቅርታ እንዲጠይቁ ለሞቱት ደግሞ መንግሥት ካሣ (ጉማ) እንዲከፍል እንዲደረግ ይህ ካልሆነ ግን ለልጆቻችን ሕይወት ምንም ዋስትና ሳይኖረው ወደ ት/ቤት አንልካቸውም የሚል አቋም ወስደዋል። ይህ ዓይነቱ ጥያቄ በሁሉም ቀበሌዎች በመነሳቱ ከየቀበሌው አምስት አምስት ሰዎች ተወካይ ሆነው ተመርጠው የኦሮሚያ ክልል ፕሬዝዳንት መጥተው ሕዝቡን ለማነጋገር ሲሉ ስብሰባው ሳይጀመረው በኦሮሞ ባሕል መሠረት በምርቃት መጀመር ባለበት ስብሰባ ጉዳይ መግባባት ባለመፈጠሩ በተጀመረ ውዝግብ አቶ ኩማ ደመቅሳ ይ ኧካባቢው ሕዝብና ተሠብሳቢውን ተዛልፈውና ዝተው ያለምንም ውሳኔ ስብሰባው ተበትኗል። እንደ አቶ ኩማ አባባል አምቦ የኦነግ ደጋፊ ነው፤ ተማሪው ሲፈልግ ይማር ሳይፈልግ ይተው፣ አስፈላጊም ከሆነም ለአምቦ የተመደበውን የልማት ባጀት ማንሳት ይቻላል። አምቦ ከኦሮሚያ መንግሥስት ብትወጣም ክልሉ አይጎዳም።</p>

<p>በተያያዘ ሁኔታ በጀልዱና ግንጨ መሐከል በ7/07/92 አንድ መኪና ተገልብጦ የሞት አደጋ የደረሰባቸውን ሰዎች አስክሬን አጅቦ ይ ጓዥ በነበረው አንድ ፖሊስ ላይ ያልታወቁ ታጣቂዎች ተኩስ ከፍተው የሜታሮቢ አካባቢ ተወላጅ የሆነውን መኮንን የተባለ ፖሊስ ገድለውታል ተብሏል። በአጠቃላይ በአምቦና አካባቢው ከግንጨ እስከ ጌዶ ባለው 102 ኪሎ ሜትር ውስጥ ት/ቤት ተዘግተዋል። በግንጨ ጀልዱ መስመር ያሉትም እስከትናንት ድረስ ተማሪዎች ትምህርት ትተዋል።</p>


<p>ይህንኑ ጉዳይ አስመልክቶ የኦሮሞ ብሔራዊ ኮንግረስ «ጅራፍ እራሱ ገርፎ እራሱ ይጮኻል» በሚር ርዕስ ሥር የሚከተለውን መግለጫ አውጥቷል።</p>

<p>«ሰሞኑን በአምቦና አካባቢዋ ተማሪዎች ላይ እጅግ በጣም አሰቃቂ እርምጃዎች ተወስዶ አራት ተማሪዎች እንደሞቱ ቁጥራቸው ያልታወቀ ተማሪዎች እንደቆሰሉ፣ በርካታ ተማሪዎች እንደታሰሩና የት እንደደረሱ ያልታወቁ ተማሪዎችም እንዳሉ በአንዳንድ ነፃ ጋዜጦች ተዘግቦ ለሕዝብ ዕይታ እንደበቁ ይታወሳል።</p>

<p>«የኦሮሞ ብሔራዊ ኮንግረስ ይህን በአምቦና አካባቢዋ ተማሪዎች ላይ እየደረሰ ያለውን ሰቆቃ የሚያጣራ ቡድን ወደ አካባቢው ልኮ ስሜታዊ ባልሆነ መንገድ ጉዳዩን አጣርቶ የሚከተለውን አቋም ለመውሰድ ተገዷል።</p>

<p>1ኛ ተማሪዎቹ በሀገራዊ ስሜት ተቀስቅሰው መተከያ የማይገኝላቸው የሀገሪቷ ደንና ይዱር አራዊት ሀብትን እያወደመ ያለውን እሳት ለማጥፋት መፈለጋቸውንና የመንግሥት የትራንስፖርት ድጋፍ እንዲሰጣቸው ሥነ ሥርዓት ባለው መንገድ ለአካባቢው ባለሥልጣናት ጥያቄ ማቅረባቸውን።</p>

<p>2ኛ የአካባቢው ባለሥልጣናት ለተማሪዎቹ ጥያቄ አፋጣኝ መልስ ያለመስጠታቸውን።</p>

<p>3ኛ የአካባቢው ባለሥልጣናት ለጉዳዩ ትኩረት መንፈጋቸው ያልተዋጠላቸው ተማሪዎች ለጥያቄያቸው አፋጣኝ መልስ እንዲሰጣቸው የአካባቢውን ባለሥልጣናት ለመጎትጎት ሰላማዊ ሰልፍ ለማድረግ መሞከራቸው።</p>

<p>4ኛ የአካባቢው ባለሥልጣናት በገታራ አቋማቸው በመግፋት ተማሪዎችን በሥነ ሥርዓት አነጋግሮ ከማረጋጋት ይልቅ በተወካዮቻችሁ በኩል ካልሆነ አናነጋግራችሁም፣ መንግሥት ባጀት የለውም ወዘተ የሚሉ ቢሮክራሲያዊና ግዴለሽ መልሶች መስጠታቸውና ይህም የተማሪዎቹን ቁጣ ቀስቅሶ ወደግጭት እንዳመራ ተገንዝበዋል።</p>

<p>ከዚህም በላይ የአካባቢው ባለሥልጣናት ራሳቸው እንዲፈጠር ባደረጉት ሁከት ተመጣጣኝ ያልሆነ ኃይል በመጠቀም የአራት ተማሪዎች ሕይወት እንዲጠፋ፣ ቁጥራቸው ያልታወቀ ተማሪዎች እንዲቆስሉ፣ በርካታ ተማሪዎችና መምህራን እንዲታሰሩ አድርገግዋል። ቁጥራቸው በውል ያልታወቀ ተማሪዎችም የት እንደደረሱ አልታወቀም። ከሁሉም በላይ እጅግ ዘግናኝ የነበረው ደግሞ ለኢትዮጵያ ባህል እንግዳ በሆነ መንገድ በፀጥታ ኃይሎች ተወሮ በነበረው የአምቦ ሁለተኛ ደረጃ ት/ቤት ቅጥር ግቢ ውስጥ የሞተች የአንዲት ሴት ተማሪ ሬሳ ማንነቷ እስኪጠፋ ድረስ ለበርካታ ቀናት ሬሳዋ ሳይነሳ መቆየቱ ነው።</p>

<p>«የኦሮሞ ብሔራዊ ኮንግረስ ከላይ ከተጠቀሱት እውነታዎች በመነሳት መንግሥት የሚከተሉትን እርምጃዎች በአፋጣኝ እንዲወስድ ያሳስባል።</p>

<p>1ኛ አላስፈላጊ የኃይል እርምጃዎች ተወስደው የአራት ተማሪዎች ሕይወት እንዲጠፋ ትዕዛዝ የሰጡ ባለሥልጣናት ጉዳዩ ተጣርቶ በአስቸኳይ ለፍርድ እንዲቀርቡ፣</p>

<p>2ኛ ለሞቱት ተማሪዎች ቤተሰቦች የደም ካሣ እንዲከፈል፣</p>

<p>3ኛ «ጅራፍ እራሱ ገርፎ እራሱ ይጮኻል» እንዲሉ የአካባቢው የመንግሥት ካድሬዎች ስህተት ለመሸፈን በተማሪዎች ላይ እየተካሄደ ያለው ማሳደድ በአስቸኳይ እንዲቆም፣</p>

<p>4ኛ የታሰሩት ተማሪዎችና መምህራን በአስቸኳይ ተፈትተው ትምህርት እንዲጀምሩ መንግሥት ከሀገር ሽማግሌዎችና ከመምህራን ጋር ሆኖ በአካባቢው መረጋጋትን ለመፍጠር እንዲሰራ።</p>

<p>በዚህ አጋጣሚ የኢሕአዴግ መንግሥት በፖለቲካ ታምኝነት ብቻ በሕዝብ ላይ የለቀቃቸው ካድሬዎቹ በሕዝብ ላይ እሳት እየለኮሱ መልሰው እንዳይጮቱ ተገቢ ቁጥጥር እንዲያደርግባቸው ስናሳስብ የአካባቢው ካድሬዎችም ዛሬም ሆነ ነገ አብረው ከሚኖሩት ሕዝብ ጋር ደም መቃባት እንደማይጠቅማቸው አውቀው ከነዚህ ዓይነቱ ተግባራት እጃቸውን እንዲሰበሰቡ የኦሮሞ ብሔራዊ ኮንግረስ ያሳስባል ብሏል።</p>

<p>አማራ፦ ባለፈው ቅዳሜ መጋቢት 9 ቀን 1992 በአማራ ክልላዊ መንግሥት ርዕሰ ከተማ በባሕር ዳር በግንቦት ወር የሚካሄደውን ምርጫ አስመልክቶ በክልሉ በሚወዳደሩ የፖለቲካ ቡድኖች መሐክል የክርክር ፕሮግራም ተካሂዷል። በዚህ በኢንተር አፍሪካ ግሩፕ በተዘጋጀው ስብሰባ ላይ ተካፋይ የነበሩት የመላው አማራ ህዝብ ድርጅት፣ ኢዲሕፓ (ኢዲዩ) እና የአማራ ክልል ገዢ ፓርቲ ብአዴን ናቸው። በብአዴን በኩል በተከራካሪነት የቀረቡት አራት የማዕከላዊ ኮሚቴ አባላት ናቸው።</p>

<p>በአብዛኛው በዚህ የክርክር ሥነ ሥርዓት ላይ የተነሳው የመሬት ይዞታ፣ ሰብዓዊ መብት፣ የፍትሕ አስተዳደርና ትምህርት ናቸው።</p>

<p>በተለይ የብዙ ጊዜ መነጋገሪያ የሆነው የሁመራና የወልቃይት አካባቢ ከጎንደር ተቆርሶ ወደ ትግራይ መሔድ ጉዳይ በዚህ ስብሰባ ላይም ተነስቶ የአማራ ክልል ባለሥልጣናት መልስ ሊሰጡበት ሞክረዋል።</p>

<p>የብአዴን ማዕከላዊ ኮሚቴ አባል የሆኑት አቶ ወንድወሰን ከበደ እንዳሉት ከሆነ ጥያቄው የመሬት ወይም የሀብት ሳይሆን የሕዝብ ጉዳይ ነው ብለዋል። እንደባለሥልጣኑ አባባል ወልቃይት ወደ ትግራይ የተካለለው በሕዝብ ውሳኔ ነው። ወልቃይት በሕዝብ ውሳኔ ወደትግራይ እንደሄደ ሁሉ አገውም ከትግራይ ወደ አማራ ክልል እንዲመለስ ተደርጓል።</p>

<p>ይኼንኑ መልክ የክልሉ ም/ቤት አቶ ደመቀ መኮንምም አጠናክረው የወልቃይ ጠገዴ ሕዝብ ወስኖ ነው ወደትግራይ የገባው ብለዋል። በሌላ በኩል ደምጎ የክልሉ ባለሥልጣናት መካከል አንዱ ቁንጮና ፈላጭ ቆራጭ ናቸው ይ እሚባሉት አቶ ታደሰ ካሣ «ይህ ትምህክተኝነት፣ ዘረኝነትና ፀረ አንድነት ነው የምንለው» በማለት በንዴት ተናግረዋል። በዚህ የአንድ ቀን ስብሰባ ላይ ለክልሉ ባለስልጣናት በርካታ ፈታኝ ጥያቄዎች የቀረቡ ቢሆንም የጥያቄው መነሳት በራሱ መልዕክት አስተላልፏል ካልተባለ በስተቀር አጥጋቢና እውነትነት ያለው ምላሽ አለመገኘቱን ለማወቅ ተችሏል።</p>

<p>በደቡብ ክልል አሳሳቢ ሆኖ የሰነበተው የሀዲያ ዞን ውስጥ በሚገኙ ወረዳዎች ውስጥ የሚደረገው የእስራትና ግድያ ጉዳይ ነው። በዚህ ዞን እስከአሁን ድረስ አራት ሰዎች በመንግሥት ወታደሮች በተወሰደባቸው እርምጃ ይ እሞቱ ሲሆን ይህንኑ ያህሉም ቆስለዋል። በዚህ የሚቆጠሩ ሰዎችም ታስረዋል።</p>

<p>ከታሰሩት ሰዎች መሀከል የተወሰኑት ክስ እየተመሰረተባቸው ፍ/ቤት መቅረብ ጀምረዋል። ከ27/0692 ጀምሮ ለሀዲያ ዞን ከፍተኛ ፍ/ቤት ከቀረቡት መሀከል በመምህር አኔቦ ወ/ጊዮርጊስ ላይ በ1949 የወጣውን የኢ/ወ/መ/ህ ቁጥር 250 /ሀለ ላይ የተመለከተውን በመተላለፍ ተብሎ በቀረበው ክስ ላይ ተከሳሹ አንድ ሺህ ሰው ሰብስበው በአሁኑ ጊዜ ያለው የኢሕአዴግ መንግሥት የኢትዮጵያን ንብረት በሙሉ ሸጦ ወደ ትግራይ ክልል ወስዷል፣ የኢሕአዴግ መንግሥት የበርበሬ ነጋዴ ነው፤ በሀገር ውስጥ ያለውን ሀብት በሙሉ ሽጦ ለራሱ ጥቅም ተጠቅመዋል በማለት በማሳደም ሕገ መንግሥቱን ለማፍረስ በመሞከር፣ በመንግሥትና በሕገ መንግሥት በተቋቋሙ ባለሥልጣናት ላይ አደጋ በመጣል በሚሠራ ወንጀል ተከሷል» ይላል።</p>

<p>ሌላው ተከሻሽ አቶ ዲናሞ ወዕማንጎ የዞን ትምህርት መምሪያ ሠራተኛ የኢ/ወ/ሠ ሕግ ቁጥር 361/1.2 ላይ የተመለከተውን በመተላለፍ ግብር እንዳይከፍል አነሳስቷል ተብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 13 ቀን 1992</a></p>

</body>
</html>	
