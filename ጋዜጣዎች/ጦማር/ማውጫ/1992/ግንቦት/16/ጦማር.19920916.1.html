<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ በዛላንበሳ፣ ድርድሩ በአዲስ አበባና በአስመራ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጦርነቱ በዛላንበሳ፣ ድርድሩ በአዲስ አበባና በአስመራ ቀጥሏል</h1>


<p>አዲስ አበባ፦ የኢትዮጵያ ጦር ባሬንቱን ከኤርትራ መንግሥት ከቀማ ወዲህ ለቀናት ጋብ ብሎ የነበረው ውጊያ በትናትናው ዕለት ጎሕ ሲቀድ ከ10:30 ሰዓት ላይ በዛላንበሳ እግላ ግንባር ተጀምሮ እየተካሄደ ውሎ፣ እየተካሄደ ማደሩን ከግንባር አካባቢ ከሚደርሱ ዜና ዘገባዎች ለማወቅ ተችሏል። </p>

<p>ውጊያው በዛላንበሳ ግንባር ተፋፍሞ በመቀጠል ባለበት ሁኔታ ውስጥ ውጊያው ቆሞ እንደገና የሰላማዊ ድርድሩ መፍትሔ እንዲቀጥል የአፍሪካ አንድነት ድርጅትና የአውሮፓ ህብረት ልዑካን አሥመራና አዲስ አበባ ላይ ከሁለቱ ሀገሮች ከፍተኛ ባለሥልጣናት ጋር ወሳኝ ነው የተባለለትን ድርድር በማድረግ ላይ ይገኛሉ።</p>

<p>በአዲስ አበባ ጠቅላይ ሚኒስትር መለስ ዜናዊን ያነጋገሩት የወቅቱ የአፍሪካ አንድነት ድርጅት ሊቀመንበር ልዩ መልዕክተኛ አህመድ ኦሀያ ሲሆኑ ልዩ ልዑኩ የአዲስ አበባ ቆይታቸውን ፈፅመው በትናንትናው ዕለት ከኤርትራው ፕሬዝዳንት ኢሳያስ አፈወርቂ ጋር አሥመራ ውስጥ ተመካክረዋል። የልዩ ልዑኩ ተልዕኮ ጦርነቱ ቆሞ ወደሰላማዊ ድርድር የሚገባበትን ምቹ ሁኔታ ለመፍጠር መሆኑ በደፈናው ተገልጧል።</p>

<p>በተመሳሳይ ሁኔታ የአውሮፓ ህብረት ልዩ ልዑክ የሆኑት ኢጣሊያዊው ሪኖ ሴሪ ከአሥመራ ባለሥልጣናት ጋር ያደረጉትን ውይይት ፈፅመው አዲስ አበባ መግባታቸውና ከኢትዮጵያ መንግስት ከፍተኛ ባለሥልጣናት ጋር ተነጋግረው እንደገና ወደአሥመራ መመለሳቸው ታውቋል። ያገኙት ምላሽ በይፋ ባይታወቅም በኢትዮጵያ በኩል ለሰላማዊ መፍትሔ የሚቀርቡ ሀሳቦችንም በማዳመጥ የግንባር ውጊያውን የማካሄድ አማራጭ የተመረጠ መሆኑን ከባለሥልጣናት አንደበትና በጦር ግንባር እየተወሰዱ ካሉ ወታደራዊ እርምጃዎች ለመገንዘብ ይቻላል። እንደ ቅርብ የዲፕሎማቲክ ምንጮች ገለጣ ከሆነ የኤርትራ መንግሥት አስቸኳይ ተኩስ አቁሙን ስምምነት ከምንም በላይ ይፈልገዋል።</p>

<p>በኢትዮጵያ በኩል ደግሞ የኤርትራ ባለሥልጣናት በኃይል ከያዙዋቸው የኢትዮጵያ ግዛቶች ያለምንም ቅድመ ሁኔታ መውጣታቸውን በይፋ ገልጠው በተግባርም ከቦታዎቹ እስካልወጡ ድረስ በማንኛውም አቅጣጫ የሚመጣው የተኩስ አቁም ጥያቄ ተቀባይነት እንደሌለው ቀደም ሲል መገለፁ ይታወሳል።</p>

<p>በሰሞኑ ውጊያዎች ከፍተኛ ሽንፈት የደረሰበት የኤርትራ መንግሥት የበለጠ ውድቀት እንዳይመጣበትና ለዘለቄታውም በሥርዓቱ ላይ ሊያርፍ ከሚችለው ዱላ ለማምለጥ ጦሩን ከፆረና ከዛላንበሳና ከቡሬ ግንባር ወደኋላ ሊስብ ይችላል የሚል ግምት አለ። ይህ ከሆነ ደግሞ የኢትዮጵያ ጦር ባለፉት ቀናት ውስጥ ከገባባቸው የኤርትራ ግዛቶች ያያዘውን ይዞ የማረከውን ማርኮ ለመውጣት የሚገደድበት ሁኔታ ይፈጠራል። ለዚህም ማጠናከሪያ የሚሆነው ጠቅላይ ሚኒስትር መለስ ዜናዊ በትናትናው ዕለት ለአሜሪካ ለአውሮፓና ለእስያ መንግሥታት ዲፕሎማቶች በሰጡት መግለጫ የኤርትራ መንግሥት ከኢትዮጵያ ግዛቶ ለቅቆ የመውጣት ፈቃደኝነት ካሳየ ኢትዮጵያ ኤርትራ ምድር ውስጥ የገባውን ጦሯን ወደቦታው እንደምትመልስ ማረጋገጫ ሰጥተዋል።</p>

<p>በሌላም በኩል ጠቅላይ ሚኒስትሩ ለዲፕሎማቶች የሰጡትን ይህንኑ መግለጫ በመጥቀስ የምዕራባውያን ዜና ዘገባዎች እንዳረጋገጡት ውጊያው እስከዛሬ ረቡዕ ድረስ እንደሚቀጥልና ከዛሬ በኋላ በኤርትራ ግዛቶች ስለማይኖሩ ውጊያው እንደሚቆም ተወስቷል። እንደዲፕሎማቶቹ ገለጣ ከሆነ ዛላንበሳንና አካባቢውን ከኤርትራ ኃይሎች ነፃ ለማውጣት የሚያግዙ ቁልፍ ወታደራዊ መሬቶች በትናትናው ዕለት (ማክሰኞ) በተደረጉት ውጊያዎች መቆጣጠር የተቻለ በመሆኑ ዛላንበሳን ከሁለት ዓመት በኋላ ከኤርትራ መንግሥት እጅ ለመንጠቅ የሚያስችሉ አመቺ ሁኔታዎች ሳይፈጠሩ አልቀረም ተብሏል።</p>

<p>ጠቅላይ ሚኒስትር መለስ ከትናንት ወዲያ ለአፍሪካ ሀገሮች ዲፕሎማቶች በሰጡት ሌላ መግለጫ የተባበሩት መንግሥታት ድርጅት ፀጥታ ም/ቤት አርፎ እንዲቀመጥና የአፍሪካ አንድነት ድርጅት ግን ወደሰላማዊ መፍትሔ ሊያመጣ የሚችለውን ጥረት ሁሉ እንዲያደርግ አሳስበዋል።</p>

<p>ይህ የመለስ አባባል ለችግሩ መፍትሔ የሚገኘው በራሳችን በአፍሪካውያኑ ብቻ ነው የሚል እንደምታ ያለው ቢመስልም የፀጥታ ጥበቃ ም/ቤት በኢትዮጵያ ላይ የጣለውን ማዕቀብ ፍሬ ቢስነት ለመግለፅ የተጠቀሙበት አጋጣሚ ነው የሚሉ ዲፕሎማቶች አሉ።</p>

<p>በአጠቅላይ የኢትዮጵያ መንግሥት አሁን የጀመረው ወታደራዊ የበላይነት ቀጥሎ ኤርትራውያኑ ወራሪዎች በኃይል ተመትተው መውጣታቸውን አምነው እንዲቀበሉ እስከማስገደድ የመሄድ ፍላጎት እንዳለው ታውቋል። ይህ በኃይል የኤርትራን ጦር ከኢትዮጵያ ግዛት የማባረሩ ዕቅድ ከተሳካ ውርደቱ ለሻዕቢያ መንግሥት ብቻ ሳይሆን የኢትዮጵያውያንን አቅም ሲያናንቁና የኢትዮጵያን ሠራዊት ድል አድራጊነት ዋጊ ሲነሱ ለነበሩት ምዕራባውያንም ጭምር እንደሆነ ታዛቢዎች ይናገራሉ።</p>

<p>ይህ በዚህ እንዳለ ሻዕቢያ አሥመራ ከተማን የተቆጣጠረበትን ዘጠነኛ ዓመት በዓል በሚያከብርበት በትናትናው ምሽት በመሀከለኛው የዛላንበሳ ግንባር ፍልሚያ በመግጠም ላይ መሆኑንና ይህምም ፍልሚያውንም ለሕዝብ ሲገልፅ ነበር። በቀጥታ ከአስመራ ይተላለፍ በነበረው በዚህ ዝግጅት ላይ ሶስት የኢትዮጵያ ተዋጊ ጄቶችን መትቶ መጣሉን ይገልፅ ነበር። ይህ ጄት መትቶ የመጣል ዲስኩር ሲነገራቸው ተሰብሳቢው በጩኸት ደስታውን ሲገልፅ ተሰምቷል። የአውሮፕላኖቹ ተመትተው መውደቅ ከኢትዮጵያም በኩል ወይንም በሌላ ነፃ ምንጭ እስከትናንት ምሽት ድረስ ባለመረጋገጡ የድጋፍ መሸመቻ የፕሮፓጋንዳ ዜና ሳይሆን እንዳልቀረ ተገምቷል።</p>

<p>የኢትዮጵያ ጦር በዛላንበሳ ላይ የጀመረው ውጊያ ዛላንበሳን ብቻ በማስለቀቅ የሚወሰን ሳይሆን አስቸጋሪውን የፆረና ግንባርም ለመቆጣጠር የኤርትራ ከተማ ወደሆነችው ሰነዐፈ መግባትን ወታደራዊ ሁኔታው ያስገድዳል። በተለይም ከዛላንበሳ ወደ ሰነዐፈ አውራ ጎዳናውን ተከትሎ ሲኬድ ያሉትን «ፎርቶ ኳድሮ» በመባል የሚታወቁትን ከፍተኛ ወታደራዊ መሬቶች መያዝ ከምንም በላይ አስፈላጊ ይሆናል።</p>

<p>የኢትዮጵያ ጦር ፎርቶ ኳድሮን ከተቆጣጠረ ፆረናን በስተግራው በኩል ቁልቁል ይቆጣጠረዋል። የፎርቶ ኳድሮ መያዝም ሻዕቢያ ከፆረና ግንባር ያለውጊያ ለቅቆ እንዲወጣ አለበለዚያም በጀርባ በኩል ለጥቃት እንዲጋለጥ እንደሚያደርገው ወታደራዊ ተንታኞች ይናገራሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 16 ቀን 1992</a></p>

</body>
</html>	
