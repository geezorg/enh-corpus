<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወሊሶ ሰላም እየራቃት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወሊሶ ሰላም እየራቃት ነው</h1>


<p>አዲስ አበባ፦ ከአዲስ አበባ ጅማ መንገድ 113 ኪ.ሜ ርቀት ላይ የምትገኘዋ የወሊሶ ከተማ ካለፈው ቅዳሜ ምሽት አንስቶ ሰላም እየራቃት ሽብር እየናጣት እንደምትገኝ በስፍራው ተገኝቶ ሁኔታውን የቃኘው የጦማር ሪፖርተር ያጠናከረው ዘገባ አመልክቷል።</p>

<p>ግንቦት 26 ቀን ቅዳሜ ከምሽቱ 6 ሰዓት ላይ የከተማው ፖሊስ ሠራዊት አባል የሆነ ወታደር ኢሳያስ የሚባል በከተማው ሰላማዊ ነዋሪ መሆኑ የሚታወቀው ወጣት ሀብታሙ ጠና ዘመድኩን በሞቢል ነዳጅ ማደያ ነዳጅ ቀድቶ ሲወጣ ለፀጥታ ሥራው መንግስት ባስታጠቀው የክላሽንኮቭ ጠመንጃ ተኩሶ የመግደሉ ድርጊት ነበር በከተማዋ ከቁጥጥር ውጭ ሆኖ የነበረውን ሁካታ ሊፈጥር የቻለው። ሟቹ ወጣት ሀብታሙ በወሊሶ ከተማ በአይሱዙ የመለስተኛ ጭነት መኪና ማሽከርከር ሥራ ላይ ተሰማርቶ እንደሚገኝና በሰላማዊ ነዋሪነቱ ሰርቶ በመኖር ትኩረቱ የሚታወቅ እንደሆነ ለማወቅ ተችሏል።</p>

<p>ከዚህ ቀደም በወሊሶ ከተማ የመዝናኛ ስፍራ ገዳዩ ወታደር ኢሳያስና ሟች ወጣት ሀብታሙ በዕለታው ግጭት ከፀብ ገብተው እንደነበርና ይኸው የቅዳሜ እኩለ ሌሊት ላይ የተፈፀመው ግድያ ከዚሁ ጋር ቂም ተይዞበት በቆየ ከመሆን እንደማያልፍ የብዙዎች ግምት ሆኖ ተገኝቷል።</p>

<p>ከአንዳንድ የከተማው ነዋሪዎች እንደተገኘው መረጃ ከሆነ የዛሬ ዓመት ገደማ አንድ የከተማው ፖሊስ ባልደረባ ሰላማዊ ነዋሪውን ገድሎ ያለምንም ተጠያቂነት ቀርቷል። ገዳዩ ፖሊስ ከዚያው ከነበረበት ሥራ ላይ ተመልሶ ተቀምጧል በዚህ ኢ-ፍትሃዊ ድርጊት የከተማው ነዋሪ ክፉኛ አዝኖ እንዳለ የአሁኑ መደገሙ ህብረተሰቡን ለከባድ ቁጣ አነሳስቶ ከከተማው የፖሊስ ሃይል ጋር ከፍተኛ ግጭት ውስጥ እንዲገባ አድርጎታል።</p>

<p>በመደበኛ የዕለት ተዕለት ሥራው ላይ እንዳለ ከአዲስ አበባ ወደጅማ ለመጓዝ በወሊሶ ከተማ ሞቢል ነዳጅ ማደያ ነዳጅ ሞልቶ ሲወጣ የተገደለውን የዚህ ወጣት ኢ-ሰብዓዊ ድርጊት ግድያ የከተማው ነዋሪ ለማውገዝና በሰላማዊ ሰልፍ ተቃውሞውን ለመግለፅ ፈቃድ ጠይቆ ማግኘት ባለመቻሉ በተፈጠረ ገንፍሎ የወጣው ቁጣ ከትላንት ወዲያ ሰኞ በአንድ ፖሊስ በስለት መወጋት ለሶስት ለሎች ወጣቶች በፖሊስ ጥይት መቁሰል ምክንያት የሆነ ድርጊት አስከትሏል።</p>

<p>ሰኞ ግንቦት 29 ቀን 1992 ከጠዋት ጀምሮ የከተማው ነዋሪ (አብዛኛው ወጣቱ) ሰላማዊ የተቃውሞ ሰልፍ በማድረግ ላይ እንዳሉ በተፈጠረው የቁጣ ስሜት በከተማው የፖሊስ ጽ/ቤትና ጣቢያ ላይ በተወሰደ ጥቃት ፖሊሶች በተኮሱት ጥይት ወጣት ገስጥ ወጣት ማሙሽ እና ወጣት ቦሩ አበራ በተባሉት እጅና እግራቸው ላይ ቆስለው ሀኪም ቤት መግባታቸውን ለማረጋገጥ ተችሏል።</p>

<p>የከተማው ፖሊስ ጣቢያና ጽ/ቤት በድንጋይ በመደብደብ ከፍተኛ ጉዳት ከመድረሱም በላይ በፖሊስ አባላትም ላይ በተወሰደ እርምጃ አደጋ ሊደርስ ችሏል። ይህ ዘጋቢ በነበረበት ጊዜ አንድ የፖሊስ አባል መሞቱ ይነገር እንደነበር ሰምቷል። እርግጠኝነቱን ግን ለማረጋገጥ አልተቻለም። እርምጃውን የፖሊስ ኃይሉ ሊቋቋመው ከማይችልበት ደርሶ በፖሊስ የተለምዶ ስራው ሊቀጥል ባለመቻሉ እያንዳንዱ ፖሊስ ሕይወቱን ለማዳን ተበታትኖ በመሸሽ ከቦታው ተሰውሯል።</p>

<p>ለግማሽ ቀን ያለመደበኛ የፖሊስ ፀጥታ ማስከበር ሥራ ልትቀር ግድ የሆነባት የወሊሶ ከተማ ሁኔታ በዚሁ በረድ እንዳለ ከቀኑ 8 ሰዓት ላይ ከአምቦ እርዳታ ለመስጠት ፈጥኖ ደራሽ ፖሊስ ደርሶ ከተማዋን ዳግመኛ በመሳሪያ ተኩስ አተረማምሰዋታል። ዘጋቢው ለመታዘብ እንደቻለው ከአምቦ የመጣው ፈጥኖ ደራሽ ጦር ወሊሶ ሲደርስ ያን ያህል ተኩስ የሚያስከፍት አመፅ አለመኖሩን ተመልክቷል። ከዚህም በተጨማሪ አልፎ አልፎ በቡድን በቡድን የቆመውን ሰው ለመበተን ተኩስ የሚያስፈልግ አስገዳጅ ሁኔታ ቢፈጠር እንኳን ከሰላማዊ ሙከራ በኋላ ሆኖ ወደ ሰማይ መሆን ሲገባው ያለምንም ሰላማዊ ጥረት ብሎም ወደ ሰው መተኮስ ኃላፊነት የጎደለው ፖሊሳዊ ተግባር መስሎ ታይቷል።</p>

<p>የዚህ ዜና ዘጋቢ ወሊሶ እስከቆየበት ከቀኑ 9 ሰዓት ድረስ አመፁ የረገበ ቢሆንም ከአምቦ የመጣው ፈጥኖ ደራሽ ጦር ማምሻውን የፈፀመውን ተግባር ይህ ዜና ማተሚያ ቤት እስከገባበት ጊዜ ድረስ ለማወቅ ባይቻልም በርካታ ሰዎች ተይዘው ሳይታሰሩና ከአካባቢው ሳይሸሹ እንዳልቀሩ ተገምቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 30 ቀን 1992</a></p>

</body>
</html>	
