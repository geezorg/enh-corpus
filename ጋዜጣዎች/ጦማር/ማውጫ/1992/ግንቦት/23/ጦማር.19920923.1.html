<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢጦጵያ ጦር ከኤርትራ ግዛት እየለቀቀ መውጣት ጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ጦር ከኤርትራ ግዛት እየለቀቀ መውጣት ጀምሯል</h1>


<p>አዲስ አበባ፦ በመቶ ኪሎ ሜትሮች ወደኤርትራ ግዛት ጠልቆ የገባው የኢትዮጵያ ሠራዊት፣ የኤርትራ ሠራዊት ዳግመኛ በኢትዮጵያ ላይ ጥቃት መሰንዘር እንዳይችል ማድረግ እስከሚቻል ድረስ ውጊያውን የመቀጠል ተልዕኮ እንደተሰጠው የኢትዮጵያ ጦር ጠቅላይ ኤታማዦር ሹም ሌተና ጄኔራል ፃድቃን ገብረተንሳይ በገለፁ ማግሥት ወደምዕራብ ኤርትራ ዘልቆ የገባው ሠራዊት ወደኋላ እየተመለሰ መሆኑ እየተገለፀ ይገኛል።</p>

<p>እንደጄኔራል ፃድቃን አባባል ጦሩ በኤርትራ ላይ የተሰጠውን ግዳጅ እስኪያጠናቅቅ ጦሩ ኤርትራ ውስጥ እንዲቆይና ይህንንም ተልዕኮውን እንደፈፀመ የያዛቸውን የኤርትራ መሬቶች ይለቃል የሚል ሲሆን ጠቅላይ ሚኒስትር መለስ ዜናዊ ደግሞ ማክሰኞ ግንቦት 15 ቀን 1992 ለአሜሪካ፣ ለአውሮፓና ለእስያ ዲፕሎማቶች አዲስ አበባ ውስጥ በሰጡት መግለጫ ላይ ሲናገሩ ወደኤርትራ የገባው ጦራቸው በቅርቡ እንደሚወጣ ገልጠው እንደነበር ቢታወቅም ሠራዊቱ ከየት ቦታ እንደሚወጣ በዝርዝር አልተገለጠም።</p>

<p>እስከ አሁን ባለው መረጃ መሠረት ከኦምሀጀር እስከ ተሰነይ፣ ከተከዜና እስከ ባሬንቱ ብሎም እስከ ሳዋ ድረስ ባሉት ቦታዎች ከሃያ በላይ ወታደራዊና ፖለቲካዊ ጠቀሜታ ያላቸው መሬቶች ከኤርትራ መንግሥት ተነጥቀዋል። አሁን የኢትዮጵያ ጦር ከእነዚህ አካባቢዎች ለቆ የሚወጣ ከሆነ ኤርትራውያኑ እንደገና ተመልሰው እንደሚሰፍሩበትና በተለይም በሸንበቆና በኦምሀጀር አካባቢ ባሉት ጠንካራ ምሽጐች ውስጥ የኤርትራ ጦር ተመልሶ ስላለመስፈሩ ምን ማረጋገጫ ሊኖር እንደሚችል በይፋ የተሰጠ ማብራሪያ የለም።</p>

<p>ምዕራባውያን የዜና ምንጮች እንደዘገቡት ኢትዮጵያ ይህንን እርምጃ የወሰደችው በትናትናው ዕለት በአልጀርስ ለተጀመረው የሁለቱ ተፋላሚዎች የተናጠል ውይይት በጎ ፈቃደኝነት ለማሳየት እንደሆነ ዘግበዋል።</p>

<p>የኢትዮጵያ ጦር በይፋ ከኤርትራ መውጣት መጀመር የኤርትራ ባለሥልጣናት ማረጋገጫውንም እየገለፁ ከመሆናቸውም ባሻገር በትናንትናው ዕለት ባወጡት ይፋ መንግሥታዊ መግለጫቸው ሀገራቸውና ሠራዊታቸው ተቃጣብን ያሉትን ወረራ ሙሉ በሙሉ ማክሸፋቸውን ገልጠዋል። «ያደረግነው ውጊያ መሬትን ለመቆጣጠር ሳይሆን፣ ሰብዓዊ ኃይልን ማትረፍ» በሚል ስልት ላይ የተመሰረተ ነበር ያሉት የኤርትራ ባለሥልጣናት በዚህም ስልታቸው ተጠቃሚ መሆናቸውን እንደጀብዱ ቆጥረው ለሠራዊታቸውና ለሕዝባቸው ምስጋናና የደስታ መልዕክት አስተላልፈዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 23 ቀን 1992</a></p>

</body>
</html>	
