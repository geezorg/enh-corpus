<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዋሳ ትምህርት ቤቶች ዛሬም ዝግ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዋሳ ትምህርት ቤቶች ዛሬም ዝግ ናቸው</h1>


<p>ከህዳር 20 ቀን 1993 ጀርሞ 750 ያህል ተማሪዎች በሚማሩበት የአዋሳ መምህራን ኮሌጅ ግቢ በተነሳ የመብት ጥያቄ ተቀጣጥሎ ሕይወት እስከማጥፋትና በርካቶች እስከማቁሰል የተወሰኑትም ለእስር ለመዳረግ የበቃው የአዋሳ ከተማ የተማሪዎች እንቅስቃሴ እስከ ዛሬም ድረስ በከተማ የሚገኙ ትምህርት ቤቶችን እንዳይከፈቱ ማድረጉን ጉዳዩን ከተከታተለው ከጋዜጣው ተባባሪ ዘጋቢ ዝርዝር ዘገባ ከተገኘ መረጃ ለማወቅ ተችሏል።</p>

<p>የምግብ፣ የውሃና የመብራት ችግር እንዳለባቸው በመግለፅ ሕዳር 20 ቀን 1993 ጥያቄያቸው በአግባቡ ለኮሌጁ አስተዳደር በህጋዊ መንገድ አቅርበው ምላሽ ያላገኙት የአዋሳ መምህራን ኮሌጅ ተማሪዎች በ26/3/93 የረሀብትና ትምህርት የማቆም አድማ ማድረጋቸው ይታወሳል።</p>

<p>ከዘገባው ለማወቅ እንደተቻለው የምግብ ጥያቄው የእጥረትና የጥራት ጉዳይ ነው። የውሃ ጉዳይ ደግሞ 750 ለሚሆን ተማሪ የተመደበለት የገላ መታጠቢያ ከሁለት ክፍል እንደማይበልጥና የመፀዳጃ ቤቱም ከሁለት ዳጃፍ በላይ አይደለም። ይህም ብቻ ሳይሆን ወቅቱ ተማሪዎች ለሴምስተር አጋማሽ ፈተና እየተዘጋጁ ባሉበት ወቅት የማታ ተማሪዎች ተምረው እንዲወጡ መብራት እየጠፋባቸው ተቸገሩ። ይህንን ጥያቄ ለሚመለከታቸው የኮሌጁ ባለሥልጣናት ሲያቀርቡ ከሞራልና ከሥነ ምግባር ውጪ በሆነ ሁኔታ «ቅጠል ትበላ ነበር፣ ቅጠል ላይ ትተኛ ነበር። ይኼ አነሰህ ወይ?» የሚል ምላሽ እንደተሰጣቸው ከቅርብ ምንጮች ለማወቅ ተችሏል።</p>

<p>ጥያቄያቸውን ካለመቀበልም በላይ ነውረኛ አባባል በመሰንዘሩም ተማሪዎቹ ተቆጥተው ትምህርት ባቆሙበት በ26/3/93 በአካባቢው ባለሥልጣናት ትዕዛዝ ከቀኑ በ12:00 ሰዓት ላይ ፖሊስ የኮሌጁን ግቢ ወረረ። ተማሪዎቹ ትምህርት መማር የማይፈልጉም ክሆነ ግቢውን ለቅቀው እንዲወጡ ትዕዛዝ ሰጠ። ይህ ትዕዛዝ ለተማሪዎቹ የሚዋጥላቸው አልነበረም «እንዴት ውጡ እንባላለን? ወዴትስ እንሄዳለን?» የሚል ጥያቄ እንዳቀረቡ የተሰጣቸው ምላሽ ዱላ ይሆናል። በግብግቡ መሀከል መውጣት የቻለ ተማሪ ግቢውን ለቅቆ ወጥቶ በገብርኤል ቤተክርስቲያን ተሰብስቦ ያድራል።</p>

<p>በነጋታው በ27/0393 የደረሰባቸውን በደል ለክልሉ ከፍተኛ ባለሥልጣናት ለመግለፅ በመጓዝ ላይ እያሉ ፖሊስ እንዲያግዳቸው ትዕዛዝ ተሰጥቶት አቤቱታቸውን በሰላማዊ መንገድ እንዲያቅርቡ በኃይል በተኗቸው። ይህ ሁሉ ሲሆን ሕዝቡ ይከታተለው ነበር። የሕዝቡ አካል የሆኑና የሁለተኛና የመለስተኛ ሁለተኛ ደረጃ ት/ቤት ተማሪዎች የኮሌጅ ተማሪዎች በመደገፍ ለተቃውሞ ይወጣሉ። በተቆጣው ተማሪና አሰፍስፎ በሚጠብቀው ፖሊስ መሀከል በተፈጠረ ግብግብ ከፍተኛ ጉዳት ለመድረስ ችሏል።</p>

<p>በዚህ የፖሊስ የማጥቃት እርምጃና በተማሪዎች ራስን የመከላከል ተግባር ውስጥ የታጠቀው የመንግሥት ፖሊስ በተማሪዎችና በሰላማዊ ህዝብ ላይ ተኩሷል። በሳንጃና በመሣሪያ ሰደፍም ብዙ ተማሪዎች ጐድቷል ተብሏል። በፖሊስ በኩል በተወሰደው በዚህ የጭካኔ እርምጃ የታቦር ሁለተኛ ደረጃ ት/ቤት የዘጠነኛ ክፍል ተማሪና በአዋሳ ከተማ ከፍተኛ 2 ቀበሌ 03 ነዋሪ የሆነው ተማሪ ጋሻው ይማም በሳንጃ ሆዱን ተወግቶ አንጀቱ ተዘርግፎ ወጥቶ ሆስፒታል እንደደረሰ ለመሞት ችሏል። ስማቸውንና አድራሻቸውን ማግኘት ባይቻልም የተጨማሪ ሁለት ተማሪዎች አስክሬን በታቦር ሁለተኛ ደረጃ ት/ቤት ክፍልና በዚያው ት/ቤት አቅራቢያ በጫካ ውስጥ የሌላ ተማሪ አስክሬን መገኘቱ ይነገራል።</p>

<p>ድርጊቱ ከተፈፀመበት ካለፈው ሐሙስ ጀምሮ እስከ ዛሬ ድረስ በአዋሳ ከተማ ውስጥ የሚገኙ መዋዕለ ህፃናት ጭምር እንደተዘጉ ናቸው። ፀቡ ከበረደ በኋላ የአካባቢው ባለሥልጣናት ህዝቡን ሰብስበው ለማነጋገር መሞከራቸውና ተሰብሳቢውም በተማሪዎቹ ላይ የተወሰደው እርምጃ ሕገ ወጥ መሆኑን መግለፁን ለማወቅ ተችሏል። ይህም ብቻ ሳይሆን የጦር መሳሪያ እየተፈለገ በሰላማዊና ያልታጠቁ ሰዎች ላይ በሚተኮስበት ሁኔታ ውስጥ ለልጆቻችን ሕይወት ዋስትና የለንም በማለት ወላጅ ልጆቹን ወደየትምህርት ቤት ለመላክ ፈቃደኛ አልሆነም። እስከትናንት ከሰዓት ድረስ በርካታ የታጠቁ ኃይሎች በትምህርት ቤቶች አካባቢ ታጥቀው ቁጥጥር በማድረግ ላይ የሚገኙ ሲሆን ይህ ጥብቅ ወታደራዊ ሁኔታም በከተማው ውስጥ የተረጋጋ ሰላም ስለመኖሩ አስተማማኝ ምልክት መሆን አለመቻሉን ከአካባቢው ነዋሪ ለማወቅ ተችሏል።</p>

<p>በብዙዎቹ ቦታዎች ላይ ከካድሬዎች ሲነገር እንደሚሰማው «ፀቡን የፈጠሩት የሀዲያ ተማሪዎች ናቸው፣ ከተማሪዎቹ ጥያቄ በስተጀርባ ደቡብ ኅብረት የተባለው ተቃዋሚ እንዳለ ደርሰንበታል» የሚል ቃል ሲነገር መሰማቱን ዘገባው ያመላክታል። ይህን በብዙዎች ቦታዎች ላይ ተሰብሳቢው በሰጠው ምላሽ «ተቃዋሚ ምግብና ውሃ አቅራቢ አይደለም። ተማሪዎቹ ተገቢና ሕጋዊ ጥያቄያቸውን ያቀረቡት ለመንግሥት ነው። የተማሪዎች ጥያቄ የሥልጣን ሳይሆን የሕይወት ጥያቄ ነው» ማለቱ ተዘግቧል።</p>

<p>ፀቡ ከበረደ በኋላ የተወሰኑ ተማሪዎችን በመሰብሰብ ዳግመኛ ሁከት ቢያነሱ እርምጃ እንደሚወሰድባቸው ፈቅደው እንዲፈርሙ ቢደረግም ከትናንት ወዲያ ጀምሮ ከቤተክርስቲያን ወጥተው መጠለያ ለማግኘት ወደኮሌጁ የተመለሱት 100 ያህል ተማሪዎች በስተቀር አብዛኛው ተማሪ በአካባቢው የለም። በርካቶችም በተለያዩ እስር ቤቶች ታስረዋል ተብሏል። የታሰሩትን ተማሪዎች ቁጥርና የት የት እንደታሰሩ ማግኘት አልተቻለም።</p>

<p>ከትናንት ወዲያ ሰኞ ከቀኑ 7:30 ጀምሮ መምህራን ተጠርተው እስከ ምሽቱ ድረስ ስብሰባ ላይ ነበሩ። የተወያዩበትን ጉዳይና የደረሱበትን ውሳኔ ማወቅ ባይቻልም እስከሚቀጥለው ዓርብ ታህሳስ 6 ቀን 1993 ድረስ ትምህርት እንደማይኖር በይፋ መገለፁን ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሣሥ 4 ቀን 1993</a></p>

</body>
</html>	
