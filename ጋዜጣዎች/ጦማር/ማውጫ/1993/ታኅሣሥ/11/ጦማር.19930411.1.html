<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በኛ መንገድ መሞት እንጂ መግደል የለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በኛ መንገድ መሞት እንጂ መግደል የለም»</h1>


<p>የመላው አማራ ህዝብ ድርጅት (መዐሕድ) ከተመሠረተበት ከጥር 14 ቀን 1984 ወዲህ ከሟቹ ፕሮፌሰር አስራት ወልደየስ በመቀጠል ሁለተኛው የድርጅቱ ፕሬዝዳንት ሆነው የተመረጡት አቶ ኃይሉ ሻውል በድርጅታቸውና በሀገሪቱ ወቅታዊ ሁሌታ ላይ ጋዜጣዊ መግለጫ ከመስጠታቸው ባሻገር ከጦማር ጋዜጣ ጋር ልዩ ቃለ ምልልስ አድርገዋል።</p>

<p>ታህሣሥ 7 ቀን 1993 በመዐሕድ ጽ/ቤት ውስጥ ለሀገር ውስጥና ለውጭ ሀገር ጋዜጠኞች በተሰጠው ጋዜጣዊ መግለጫ ላይ አቶ ኃይሉ ሻውል ከጋዜጠኞች ለቀረቡት ጥያቄዎች መልስ ሰጥተዋል። ጋዜጣዊ መግለጫውን የተከታተለው የጦማር ዘጋቢ የሚከተለውን ዘገባ አጠናቅሯል።</p>

<p>አዲሱ የመዐሕድ ፕሬዝዳንት በሥራና በህክምና ምክንያት ከኢትዮጵያ ውጭ ቆይተው በተመለሱ በሁለተኛው ቀናቸው በሰጡት መግለጫ የእርሳቸውም ሆነ የድርጅታቸው ዓላማ ኢትዮጵያዊነት መሆኑን አበክረው በመግለፅ የዘር ትንተና ለኢትዮጵያ እንዳልበጃት በቅርብ ጊዜ ውስጥ አይተናል በማለት በጋዜጣዊ መግለጫው ላይ ተናግረዋል። እንደ አቶ ኃይሉ አባባል ግንጠላ ለኢትዮጵያ እንዳልበጃት በዜጐቻችን ነፍስ ተመስክሯል።</p>

<p>«አማራ ምንጊዜም ዘር ቆጥሮ አያውቅም፣ ኢትዮጵያዊነትም ሆነ አማራነትም ልዩነት የለውም» ያሉት አቶ ኃይሉ ድርጅታቸው ካለፈው በመማር የተሻለ እንቅስቃሴ በማድረግ ላይ መሆኑን ከሌሎች የፖለቲካ ድርጅቶች ጋርም በትብብር ለመስራት የሚደረገውን ጥረት እንደሚገፋበት እምነታቸውን ገልፀዋል። «መዐሕድ ከኢህአዴግ ሌላ ማን ጠላት አለው?» ተብሎ ከኢትዮጵያ ቴሌቪዥን ለቀረበው ጥያቄም አቶ ኃይሉ ሲመልሱ «ኢህአዴግ ጠላታችን አይደለም፣ክ በአቋም መለያየት እንጂ ተግባብተን ብንሠራ እንዴት ደስ ባለን? ጠላትነት ለኢትዮጵያ ሕዝብ አይጠቅመውም ኢህአዴግን አቋሙን አናምንበትም እንጂ ጠላታችን አይደለም። እኛ የራሳችን ዓላማ አለን። ተቃዋሚ ሳንሆን ለሕዝብ አማራጭ ይዘን ነው የቀረብነው። ተቃራኒ ሳንሆን ሌላ አቋም ያለን ድርጅት ነው» በማለት ፕሬዝዳንቱ ከምክትላቸው ከአቶ ዓሊ እንድሪስ ጋር በጋራ መልሰዋል።</p>

<p>ውጭ ሀገር ቆይተው ሲመለሱ የኢትዮጵያ ሕዝብ ችግር ከሌላው ሀገር ሕዝብ እጅግ የባሰ ስለመሆኑ ከፊቱ ላይ እንደሚነበብ የገለጡት አቶ ኃይሉ ሻውል ድሀው የኢትዮጳ ሕዝብ ከፍሎ ያስተማራቸው ምሁራን የሰው ሀገር አገልጋዮች ለመሆን መገደዳቸውን ተናግረው «አጐብዳጅ ካልሆነ በቀር ኢትዮጵያ ውስጥ መሥራት አልተቻለም» በማለት የተማረው የሰው ኃይል ሀገሩን ለማገልገል አለመቻል ምን ያህል ድህነትን አባባሽ እንደሆነ አበክረው ገልጠዋል።</p>

<p>በአሰብ ጉዳይ ላይ ለተነሳውም ጥያቄ አቶ ኃይሉ ሻውል በሰነዘሩት ትችት ላይ እንደገለጡት «ዛሬ አሥራ አንድ አማራጭ የባሕር በሮ አሉን ተባለ። ሁሉም እኮ ጠላት ነው። የአንዱን ትዕዛዝ ካላከበርን በሚቀጥለው ቀን በር እንደሚዘጋብን የምናውቀው ነገር ነው። ይህንን ሁሉ ልመና ከመሄድ መጀመሪያውን የራሳችን የባሕር በር እንዲኖረን መደራደር አይሻልም ነበር?» ብለው ከጠየቁ በኋላ ስለበርበርና የሱማሌ ወደቦችም አንስተው «ሶማሌ እኮ ኢትዮጵያን ልያዝ ብላ የተነሳች አገር ነች። ዛሬ ድህነት ያዛት እንጅ ቢመቻት አትተኛልንም» ካሉ በኋላ ስላለንበት ጊዜ ባህርይም «ዛሬ የደረስንበት ጊዜ ቀውጢ ነው» ብለውታል።</p>

<p>በሌላ በኩል አቶ ኃይሉ ሻውል ከጦማር ጋዜጣ ዘጋቢ ጋር ባደረጉት ሰፊ ቃለ መጠይቅ ድርጅታቸው በሰላማዊ የፖለቲካ ትግል የሚያምን መሆኑን ለራሱ በትጥቅ ትግል አማራጭ እንደማያምን ተናግረዋል። መዐሕድ የሚከተለው የትግል አቅጣጫ ምን ያህል ሰላማዊ እንደሆነ ለማመልከትም «በእኛ መንገድ መሞት እንጂ መግደል የለም» ብለዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሣሥ 11 ቀን 1993</a></p>

</body>
</html>	
