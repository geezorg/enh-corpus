<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከታሰሩት የኦሮሞ ተማሪዎች 18ቱ ፍርድ ቤት ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከታሰሩት የኦሮሞ ተማሪዎች 18ቱ ፍርድ ቤት ቀረቡ</h1>


<p>ታህሣሥ 12 እና 13 ቀን በአዲስ አበባ ዩኒቨርስቲ ውስጥ ከተቀሰቀሰው ውዝግብ ጋር በተያያዘ መንግሥት በቁጥጥር ሥር ካዋላቸው በርካታ የኦሮሞ ተወላጅ ተማሪዎች መሀከል አሥራ ስምንቱ ባለፈው ማክሰኞ ከሰዓት በኋላ በተያዙ በአምስተኛ ቀናቸው ፍርድ ቤት እንዲቀርቡ መደረጋቸውን በስፍራው የነበረው የጋዜጣው ሪፖርተር ያጠናቀረው ዘገባ አመልክቷል።</p>

<p>ከትግራይ መጥቶ አዲስ አበባ ዩኒቨርስቲ የሶስዮሎጂ ተማሪ የሆነው ጌታቸው ደሳላኝ፣ በደቡባዊ ትግራይ አዋሳኝ የሚገኙ የራያና ቆቦ ኦሮሞዎች በትግሬ፣ በአማራ ተከበው እየኖሩ የማንነታቸው መግለጫ የሆነውን ባህል፣ ወግ፣ ቋንቋ እምነት ይዘው ስለመቆየታቸው የሚያወሳ ወረቀት ማቅረቡና በጹሑፉም ውስጥ «በኦሮሞ» ምትክ «ጋላ» የሚለውን አባባል እየተጠቀመ ማቅረቡ ለውዝግቡ መነሻ ሆኗል።</p>

<p>ለጉዳዩ ቅርበት ካላቸው ተማሪዎች ለመረዳት እንደተቻለው ለውዝግቡ መነሳትና ለጹሑፍ አቅራቢውም መደፋፈር የትምህርት ክፍሉ መምህርና የተማሪው አማካሪ አስተዋፅዖ የጎላ ነው። ጉዳዩን ከመምህሩ ማረጋገጥ ባይቻልም እራሳቸው የኦሮሞ ተማሪዎች መምህሩን እንዳነጋገሩዋቸውና «ጋላ» የሚለው ቃል አንድን ማህበረሰብ ሃይማኖት የለሽነት፣ ጨካኝነት፣ አረመኔነት ለመግለፅ ገዥ መደቦች ሲጠቀሙበት የነበረ በመሆኑ አሁንም ቢሆን የቃሉ አጠቃቀም የንቀት መግለጫ ሆኖ እየታየ ስለሆነ መምህሩ የቃሉን በትምህርት ማዕከሉ ውስጥ በተግባር ላይ መዋል ማበረታታት የለበትም እንዳሉ ለመስማት ተችሏል።</p>

<p>ከዚህ ጥረት አልፎ በመምህሩ መልካም ፈቃድ ጹሑፉ በይፋ መቅረብ በመቻሉ የኦሮሞ ተወላጅ ተማሪዎችን አስቆጥቷል። ሆኖም ግን የተወሰኑ ተማሪዎች ጹሑፉን ያቀረበውን የትግራይ ተማሪ ለማነጋገር ያደረጉት ጥረት በተማሪው ፈቃደኛ አለመሆን ይባስ ብሎም የኦሮሞ ተማሪዎቹን በማመናጨቅና ተጨማሪ ፀያፍ ቃላት በመናገር እንደተነኮሳቸው የሚናገሩ አሉ። በዚህ በተፈጠረ አለመግባባት የትግራዩ ተማሪ ጉሸማ ሲደርስበት ወደዩኒቨርስቲው ጥበቃ ክፍል ሄዶ በትግርኛ ተናግሮ አሥር የኦሮሞ ተማሪዎችን አስይዟል ተብሏል።</p>

<p>በእነዚህ አስር የኦሮሞ ተማሪዎች መያዝ ጉዳይ የተናደዱ ከ300-500 የሚደርሱ የኦሮሞ ተማሪዎች ጥያቄ ያስነሳሉ። አቶ ጀማል የሚባሉ የአድሲ አበባ ፖሊስ ኮሚሽን ም/ኮሚሽነር ተማሪዎቹ ላቀረቡት ጥያቄ ተገቢውን ምላሽ በመስጠት እንደማረጋጋት ፋንታ፣ «የታሰሩት ተማሪዎች የት እንዳሉ አሳያችኋለሁ፣ እዚሁ ጠብቁ» ብለው ከሄዱ በኋላ በዩኒቨርስቲው ጀርባ በጋራዥ በኩል በርካታ ቁጥር ያለው ፈጥኖ ደራሽ ጦር በማዝመት በየመኝታ ክፍላቸው እየገቡ የኦሮሞ ተማሪዎችን ብቻ እየለዩና እየደበደቡ ማስወጥኣት እንደጀመሩ ይነገራል።</p>

<p>በዚሁ የመንግሥት ፖሊስ ሆን ብሎ እንዳባባሰው በሚነገርበት እርምጃ ራሳቸውን ለመከላከልና ተቃውሞአቸውን ለመግለፅ ተማሪዎች በወረወሩት ድንጋይ በሰውና በንብረት ላይ ጉዳት ሊደርስ ችሏል። እንደአንዳንድ ምንጮች እምነት ፖሊስ የዩኒቨርስቲውንም ክብር በመዳፈር ያንን እርምጃ ባይወስድ ኖሮ ችግሩ አይባባስም ነበር።</p>

<p>ማክሰኞ ዕለት ፍርድ ቤት የቀረቡት ተማሪዎች ለፍርድ ቤት ሲያስረዱ ለመስማት እንደተቻለው ከሆነ ፖሊስ የተማሪዎቹን መኝታ ቤት መዝጊያ እየሰበረ በመግባት ከተኙበት አልጋቸው ላይ ለይቶ የወሰዳቸው ተማሪዎች አሉ። የመጨረሻ ዓመት የሕግ ተማሪ የሆነው ቱሊ ባይሳ እንደተናገረው ፖሊሶች የመኝታውን በር ሰብረው ገብተው ከመኝታው ላይ ነው የወሰዱት። የቢዝነስ ኢዱኬሽን ተማሪ የሆነ ቀዲዳ ሰንቶ ለፍርድ ቤት እንደገለፀው የተያዘውና የተደበደበው በመኝታ ክፍሉ ውስጥ እያለ ነው። የቢዝነስ ተማሪ የሆነው ተካ ጎንፋ የደረሰበትን በደል ለፍርድ ቤቱ የገለፀው እያለቀሰ ነበር «ግቢ ውስጥ ቆሜ እያለሁ፣ አንድ የትግራይ ተወላጅ የሆነ ተማሪ 'ይኼም ኦሮሞ ነው' ብሎ አስያዘኝ። እኔ ኦሮሞ የሆንኩት ወድጄ አይደለም» ካለ በኋላ ኦሮሞ በመሆኑ ብቻ እንደወንጀለኛ መቆጠሩ እንዳሳዘነው ገልጧል።</p>

<p>ፖሊስ ያቀረበባቸው ክስ አመፅ በማነሳሳትና ንብረት በማውደም ነው። ለዚህም ክስ እስረኞቹ ተማሪዎች በሰጡት ቃል ንብረት ማውደም በተወረወረ ድንጋይ ከሆነ ድንጋይ ወርዋሪዎቹ ኦሮሞዎች ብቻ እንዳልነበሩ፣ በተለይ የትግራይ ተማሪዎችም ድንጋይ ሲወረውሩ እንደነበርና በኦሮሞነታቸው ብቻ እንደወንጀለኛ ተቆጥረው መያዛቸው ሌሎች ወንጀል ፈፃሚዎች ደግሞ ኦሮሞ ባለመሆናቸው እንደ ንፁህ መቆጠር እንደሌባቸው ገልጠዋል።</p>

<p>ከምሽቱ 5:00 ሰዓት ዩኒቨርስቲ ውስጥ ፖሊስ መግባቱ ሕገወጥ እርምጅ መሆኑን ጉዳዩ በዩኒቨርስቲው ውስጥ ማለቅ ይችል እንደነበረ የገለጡት ተማሪዎች ተይዘው ወደእስር ቤት በመጓጓዝ ላይ በነበሩበት ወቅት የረዳት ኮሚሽነሩ ሹፌር «ጋላ» እያለ ሲሳለቅባቸው እንደነበር ለፍርድ ቤቱ አስረድተዋል። ችሎቱ የረዳት ኮሚሽነሮቹ ሹፌሮች እነማን እንደሆኑ ተለይተው ስለሚታወቁ ይህንን ድርጊት የፈፀመው ሹፌር በአስቸኳይ ተለይቶ ለፍርድ ቤቱ እንዲቀርብ ትዕዛዝ ሰጥቷል።</p>

<p>ከዚህም ሌላ ተማሪዎቹ አምስት ቀን ሙሉ በአዲስ አበባ ፖሊስ ታስረው ሲቆዩ የሌሊት ልብስ እንዳላገኙ፣ በድብደባ ለተጎዳውና ለቆሰለው ሰውነታቸው ሕክምና እንዳልተደረገለት በመናገራቸው ማንኛውም ሰብዓዊ ክብራቸውን የሚነካ ተግባር እንዳይፈፀምባቸው በእስረኝነታቸው ማግኘት የሚገባቸውን መብት ሁሉ ተሟልቶ ሰብዓዊ አያያዝ እንዲደርግላቸው ትዕዛዝ ፍርድ ቤቱ ሰጥቷል።</p>

<p>እስረኞቹ አራዳ የመጀመሪያ ፍርድ ቤት 1ኛ ወንጀል ችሎት የቀረቡት በሁለት መኪና ተጭነው ነው። አንደኛው ቡድን በ8:10 ሰዓት ሁለተኛው በ8:30 ሰዓት ነው የቀረበው። ፋይሉን የያዘው መርማሪና አቶ አበራ የሚባል ሲሆን ሁለቱ ዳኞች አቶ አዳነ ከበደና አቶ ካሣሁን አሰፋ ነበሩ። ፖሊስ ጉዳት ደርሶበታል ያለውን ተማሪ ሳያቀርብ ስሙንም በትክክል ሳያውቅ ባቀረበው ክስና ከአመፅና ከንብረት ጥፋት ጋር በተያያዘ ስለሰነዘረው ውንጀላ ተከሳሽ ተማሪዎች መልስ ከሰጡ በኋላ ፖሊስ የ14 ቀን የጊዜ ቀጠሮ ጠይቆባቸዋል። ይሁን እንጂ ተማሪዎቹ ትምህርት እያመለጣቸው በመሆኑ ፈተናም ሊኖርባቸው ስለሚችል ፖሊስ ምርመራውን አጣርቶ ነገ ዓርብ በ7:30 እንዲያቀርባቸው ፍ/ቤቱ ትዕዛዝ ሰጥቷል።</p>

<p>ተማሪዎቹ በዕድሜያቸው ከ20-25 ዓመት የሚሆናቸው ሲሆኑ በትምህርት ደረጃቸውም ከሶስተኛ እስከ አምስተኛ ዓመት ናቸው። ታስረዋል ከተባሉትና ከ60 ተማሪዎች መሀከል ከደረሰን ዝርዝር ለማወቅ እንደተቻለው 12 የሶስዮሎጂ፣ 19 የአይ ኤል ኤስ፣ 7 የጂኦግራፊ፣ 4 የታሪክ፣ 3 የሕግ፣ 2 የፖለቲካ ሳይንስ፣ 3 የቢዝነስና የሌሎች የትምህርት ዘርፍ ተማሪዎች ይገኙበታል። ፖሊስ በቁጥጥር ሥር ማዋሉን አምኖ በፍርድ ቤቱ ያቀረባቸው 18 ተማሪዎች ናቸው።</p>

<p>ይህ በዚህ እንዳለ የኦሮሞ ብሔራዊ ኮንግረስ (ኦብኮ) የመንግሥት ታጣቂ ኃይሎች በተማሪዎቹ ላይ የወሰዱት እርምጃ አግባብ እንደሌለው በመግለፅ መግለጫ አውጥቷል።</p>

<p>ኦብኮ «የአንድ ሀገር ሕዝብ መብት መከበር የሚረጋገጠው የብሔረሰቦች መብት ሲረጋገጥ ብቻ ነው» በሚል ርዕስ ከትናንት ወዲያ ባወጣው መግለጫ እንደገለጠው «በኦሮሞ ተማሪዎች ላይ የደረሰው ድብደባ፣ እስራትና ማስፈራራት መብትን የጣሰ የኃይል እርምጃ መሆኑን መንግሥት በገለልተኝነት ማጣራትና ማረጋጋት ሲኖርበት የመንግሥት ታጣቂዎች የኦሮሞ ተማሪዎችን ብቻ ለይቶ በማፈስ የዚህ ዓይነቱን ድርጊት መፈፀማቸው አግባብ አይደለም» ብሏል።</p>

<p>የኦሮሞ ሕዝብን ስብዕና የሚያዋርድ ጹሑፍ በይፋ እንዲቀርብ ያደረጉትና ወደከረረ ፀብ እንዲሸጋገር ያደረጉትን የዩኒቨርስቲውን መምህር ድርጊትም የሚያሳዝንና ኃላፊነት የጎደለው መሆኑን የኦብኮ መግለጫ አመልክቷል። በአዲስ አበባ ዩኒቨርስቲ ውስጥ ብቻም ሳይሆን ከቅርብ ጊዜያት ወዲህ በሌሎችም ክልሎች በሚገኙ ዩኒቨርስቲዎች ከፍተኛ ትምህርት ቤቶች፣ ውስጥ የሚነሱ የመብት ጥያቄዎች በአግባቡ መስተናገድ ሲገባቸው ሆን ተብለው ወደማያስፈልግ ብጥብጥ ውስጥ ማስገባቱ አግባብ አለመሆኑን የኦብኮ መግለጫ ጠቅሷል። ችግሩን በታጋሽነት ከሥር መሰረቱ መርምሮ መፍትሔ መስጠት የመንግስትና በየደረጃው ያሉት ኃላፊዎች ኃላፊነት መሆኑን የገለጠው የኦብኮ መግለጫ መንግስት በሁሉም አቅጣጫ የሕዝቡን የተረጋጋ ሕይወት ሊያደፈርስና ሽብርና ብጥብጥን ሊያስከትል የሚችል እርምጃ እየወሰደ ቀውስን ከማባባስ እንዲቆጠብ ጠይቋል።</p>

<p>የኢትዮጵያ ሕገ መንግስት ከሚያዘው የጊዜ ገደብ በላይ አስሮ አቆይቶ ፖሊስ ማክሰኞ ለፍርድ ቤት ካቀረባቸው 18 የኦሮሞ ተማሪዎች ሌላ የተቀሩትና በትምህርት ገበታቸው ላይ የሌሉት የት እንዳሉ ይህ ዘገባ እስከተጠናቀረበት ጊዜ ድረስ መረጃ ለማግኘት አልተቻለም።</p>

<p>ታዛቢዎች እንደሚናገሩ በአሁኑ ወቅት በሀገሪቱ ውስጥ አንፃራዊ መረጋጋት ያለው ከፍተኛ ትምህርት ተቋም መቀሌ የሚገኘው ብቻ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሳስ 19 ቀን 1993</a></p>

</body>
</html>	
