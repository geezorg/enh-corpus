<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎችና ገዥው ፓርቲ ሲከራከሩ ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚዎችና ገዥው ፓርቲ ሲከራከሩ ዋሉ</h1>

<h3 class="align-center">«ተማሪዎች የኢህአዴግን ታሪክ መማር የለባቸውም»- ተቃዋሚዎች</h3>
<h3 class="align-center">«ስለኢህአዴግ ጀግንነት ታሪክ ቢማሩ ምን አለበት» - ወ/ሮ ገነት ዘውዴ</h3>


<p>የካቲት 3 ቀን 1993 ዓ.ም አዲስ አበባ ከተማ በተባበሩት መንግሥታት ድርጅት የስብሰባ አዳራሽ ኢንተር አፍሪካ ግሩፕ የተሰኘው መንግሥታዊ ያሆነ ድርጅት ባዘጋጀው የፖለቲካ ፓርቲዎች ብሔራዊ የክርክር መድረክ ላይ ዓላማዎቻቸውንና አማራጭ አጀንዳዎቻቸውን ለመራጩ ሕዝብ ያቀረቡት ተቃዋሚ ፓርቲዎችና ገዢው ፓርቲ ኢህአዴግ በልዩነቶቻቸውና በአማራጭ ሀሳቦቻቸው ዙሪያ ሲከራከሩና ሂስ ሲሰጣጡ ውለዋል።</p>

<p>በአዲስ አበባ መስተዳደር የሚወዳደሩ መዐሕድ፣ ኢሰዴኃ፣ ኢዴፓ፣ ኢዲሕፓ፣ እና ገዥው ፓርቲ ኢህአዴግ በመጪው አምስት ዓመት በወረዳና በቀበሌ ም/ቤት አባልነት ዕጩዎቻቸው በትምህርትና በጤና አገልግሎት አሰጣጥ ረገድ ሊያከናውኗቸው ያቀዷቸውን ተግባራትና የአፈፃፀም ስልቶች እንዲሁም እያንዳንዱ ፓርቲ ያቀረበው አማራጭ ከሌሎች የሚለይበትንና የሚሻልበትን በዝርዝር ለሕዝቡ አቅርበዋል።</p>

<p>በጤናና በትምህርት ዘርፍ ተቃዋሚ ፓርቲዎች ዝርዝር ክንውኖችን ከማቅረባቸው በፊት እንደመሰረታዊ ችግሩ የተመለከቱት «የሀገሪቱን ኢኮኖሚና ድህነት ነው፤ ሕዝቡ ጥሬ ሣይቆረጥም ክኒን ቢቀርብለት ምን ይጠቅመዋል? ከቆሻሻ ገንዳ ለቅሞ ለሚበላ ሕብረተሰብ ላለባት ሀገር መሠረታዊ ችግር ድህነትን መቅረፍ ነው። ለዚህም መሠረት የሆኑት ወረዳዎችና ቀበሌዎችን የሕዝብ አገልጋይ እንዲሆኑ ማድረግ ነው» የሚለው ነጥብ ተቃዋሚ ፓርቲዎቹ የጋራ ትኩረት የሰጡት ነው።</p>

<p>በጤናው ዘርፍ ለሚከናወኑ ተግባራት ወረዳና ቀበሌ መሠረት በመሆኑ እንደመዐሕድ እምነት በስፍራው የሚቀመጡ የመስተዳደር አካላት የማንኛውም ፖለቲካ ፓርቲ ተላላኪ ሣይሆኑ የሕዝብን የስልጣኔ ባለቤትነት የሚያሳዩ መሆን አለባቸው። ኢዴፓ የጤናውን ጉዳይ ከፖለቲካ መረጋጋት ጋር አያይዞ ነው ያቀረበው በማንኛውም መስክ የፖለቲካ መረጋጋት እንዲፈጠር ህብረተሰቡን ማነሳሳት፣ የጤና ባለሙያዎቹ በሙያቸው ብቻ ተመዝነው ወደሥራ እንዲሰማሩ ማድረግ ይገባል ብሏል። የኢትዮጵያ የሠላምና የዴሞክራሲ አማራጭ ኃይሎች ምክር ቤት የኢትዮጵያ ዴሞክራሲያዊ ሕብረት ፓርቲ (በተለምዶ አጠራር ኢዲዩ) በትምህርትና በጤና ረገድ የየራሳቸውን መርሀ ግብር አቅርበዋል።</p>

<p>ሁሉም ተቃዋሚ ፓርቲዎች የወረዳና የቀበሌ መስተዳደር አካላት ከማንኛውም ፓርቲ ነፃ ሆነው ለሕብረተሰቡ አገልግሎት ይስጡ፣ ባለሙያዎች መመዘን ያለባቸው በሙያቸው ብቃት እንጂ በዘርና በፖለቲካ ታማኝነት መሆን የለበትም፣ ከላይ ወደታች የሚወርዱ ትዕዛዛት ከህብረተሰቡ የሚመነጩና ከታች ወደላይ የሚሄዱ መሆን አለባቸው በሚሉና በመሳሰሉ ጉዳዮች ላይ በጋራ የሚስማሙባቸው መሆኑን ለማወቅ ተችሏል።</p>

<p>ተቃዋሚ ፓርቲዎች በትምህርት ዙሪያ ባቀረቡዋቸው ሀሳቦች መሠረት በተለይ የአንደኛ ደረጃ መምህራን በፖለቲካ ፓርቲዎች ውስጥ እንዲገቡ ይገደዳሉ፣ መምህራን በተማሪዎች መገምገማቸውን በተለይ በዝቅተኛ ክፍሎች ተገቢ አይደለም፣ የትምህርት ፖሊሲውን መምህሩም ሆነ ሕብረተሰቡ አልተቀበለውም፣ መምህራን የሀሳብና የአዕምሮ ነፃነት የላቸውም፣ ትምህርት ቤቶች የካድሬ መመመልመያ መሆን የለባቸውም የሚሉ ነጥቦችን አንስተው የየራሳቸውን የመፍትሔ ሀሳቦችን አብረው አስቀምጠዋል።</p>

<p>ኢህአዴግን ወክለው በውይይቱ ላይ የተገኙት የትምህርት ሚኒስትሯ ወ/ሮ ገነት ዘውዴ ከሌሎች ፓርቲዎች የሚለዩበትንና የሚሻሉበትን አማራጭ ከማቅረብ ይልቅ ተቃዋሚ ፓርቲዎች እንደአማራጭ ሀሳብ ባቀረቡት ጉዳይ ላይ ለውጥ እንደማይኖር ሲያስገነዝቡ ነው የታዩት።</p>

<p>በሌላ በኩልም «ተማሪዎች በትምህርት ቤት የኢህአዴግን ታሪክ እንዲማሩ መደረግ የለባቸውም» ለሚለው የተቃዋሚዎች ሀሳብ ወ/ሮ ገነት እኛ የአሜሪካንን፣ የፈረንሳይን፣ የእንግሊዝን ታሪክ እየተማርን ነው ያለፍነው። አሁን ስለኢህአዴግ ጀግንነት ታሪክ ቢማሩ ምን አለበት? በማለት መልሳቸውን በጥያቄ አቅርበዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 8 ቀን 1993</a></p>

</body>
</html>	
