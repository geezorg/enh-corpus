<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ገበሬው በሬውን ሽጦ ከተማ እየገባ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ገበሬው በሬውን ሽጦ ከተማ እየገባ ነው</h1>


<p>በአማራ ክልላዊ መንግሥት ባለፈው የእርሻ መሬት ድልድል ችግር ምክንያት በባሕርዳርና አካባቢው የሚገኙ ገበሬዎች ኑሮ ስለከበደባቸው በሬዎቻቸውን እየሸጡ ወደከተማ መግባት መጀመራቸውን ገልጠዋል።</p>

<p>አንዳንድ በባሕር ዳር ዙሪያ የሚገኙ አርሶ አደሮች የመሬት ሽንሸና ፖሊሲው ያደረሰባቸውን ተፅዕኖ አስመልክተው ለጦማር ዘጋቢ በሰጡት አስተያየት የሚሰጣቸው መሬት ከቤተሰባቸው ቁጥር ጋር ተመጣጣኝ የሆነ ምርት የሚያመርቱበት ባለመሆኑ በደረሰባቸው የገቢ እጥረት የተነሳ ልጆቻቸውን ማስተማር አቅቷቸው ከትምህርት ቤት እያስቀሩዋቸው መሆኑን ገልጠዋል።</p>

<p>በተለይ እንደአርሶ አደሮቹ ገለጣ ከሆነ የገዥው ፓርቲ አባልና ደጋፊ ያልሆነ ገበሬ የሚደርስበት ተፅዕኖ እጥፍ ነው። በጭንባ ወረዳ አቸፈር ቀበሌ ገበሬ ማኅበር ነዋሪ የሆኑት አቶ አበጀ ብርሌ ለጋዜጣው ዘጋቢ እንደገለጡት በተሰጣቸው አራት ቆዳ መሬት ላይ የሚያመርቱት ምርት ከቤተሰባቸው ጉሮሮ ተርፎ ለሌላ ነገር መዋል ባለመቻሉ ሶስት ልጆቻቸውን ከትምህርት ቤት ማስወጣታቸውን ጠቅሰዋል። ከእነዚህ ልጆቻቸው መሀከል አንደኛው በባሕርዳር የ10ኛ ክፍል ተማሪ ለመሆን ቢበቃም ቤተሰቡ ለመማሪያ መሣሪያ መግዣ የሚሆን ገንዘብና ስንቅ ማቀበል ባለመቻሉ ልጁ ትምህርቱን እንዲተወው ተደርጓል።</p>

<p>አቶ አበጀ እንደሚሉት ከሆነ ከእርሳቸው መሬት ላይ ተቀንሶ ለአምስት አርሶ አደሮች መከፋፈሉንና ድሮ ሃያ ብር ግብር ይከፍሉበት የነበረው ይዞታ አምስት ቦታ ተቀንሶም ግብሩ መቀነስ ሲገባው ከሃያ ብር ወደ 47 ብር ከፍ እንዲልባቸው ሆኗል። የተሰጣቸው መሬትም ለእህል መዝሪያ ስለማይበቃቸውና ከዚያ ላይ የሚገኘው ምርትም ኑሮአቸውን ስለማይደጉምላቸው የምግብ እህል ከመዝራት ፋንታ ባህርዛፍና ጫት እየተከሉ ለመጠቀም ወደመገደድ መሄዳቸውን ተናግረዋል።</p>

<p>ይህ አልሆንለት ያለው ገበሬም የእርሻ በሬ ለስም ይዞ መቀመጡ ጥቅም አልሰጠው በማለቱ በሬዎቹን እየሸጠ ወደከተማ መግባት መጀመሩን ከአርሶ አደሮቹ ለማወቅ ተችሏል። ሌላው ብሶታቸውን የተናገሩት አርሶ አደር አቶ ነጮ ሞትባይኖር ሲሆኑ ነዋሪነታቸው በአቸነፈር ወረዳ በግለስዲያ አንጋጣ ገበሬ ማኅበር ውስጥ ነው። አቶ ነጮ እንደሚሉት የገዥውን ፓርቲ አባላት ባለመምረጣቸው ለአሥራ ሦስት ሰዓታት በእግር ብረት እንዲታሰሩ ተደርገዋል። እንደአርሶ አደሩ አባባል በተለይ በአካባቢው የኢዲዮ ደጋፊ የሆኑ አርሶ አደሮች ዕጣ ተመሳሳይ ከመሆኑም በላይ የበቂ መሬት የምርጥ ዘርና የማዳበሪያ ድጋፍ ከማጣታቸውም በተጨማሪ በማህበራዊ አገልግሎቶች ውስጥ ከህብረተሰቡ ጋር እንዳይቀላቀሉ የተደረጉም እንዳሉ ለጋዜጣው ዘጋቢ በሰጡት ቃል ገልጠዋል።</p>

<p>አቶ ፈንተ ቸኮል የተባሉ ሌላው አርሶ አደር የኢዲዮ አባል ሆነው በመገኘታቸው ብቻ መሬታቸውን መነጠቃቸውን ላለፈው የወረዳ ምክር ቤት አባላት ምርጫ ድጋፍ በማሰባሰብ ላይ ሳሉ ተይዘው መታሰራቸውን ለጋዜጣው ዘጋቢ ተናግረዋል። ይህ በደል እየተፈፀመባቸው የሚገኘው በቀበሌና በወረዳ ሹማምንት በመሆኑ መንግሥት መብታቸውን እንዲያከብርላቸው ግፊት እንዲያደርግ ተማፅኖ አቅርበዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 29 ቀን 1993</a></p>

</body>
</html>	
