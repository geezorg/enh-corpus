<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነዳጅ እጥረቱ ከበፊቱ ችግር ጋር የተያያዘ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የነዳጅ እጥረቱ ከበፊቱ ችግር ጋር የተያያዘ ነው</h1>


<p>ካለፈው ቅዳሜ ጀምሮ በአዲስ አበባ ከተማ ውስጥ የተፈጠረው ድንገተኛ እነዳጅ እጥረት ከወር በፊት ተከስቶ የነበረው የቤንዚንና የናፍታ መቀላቀል ጉዳይ ጋር የተያያዘ ቢሆንም መንግሥት በቅርብ መጠባበቂያ ክምችት እንደሌለው እያወቀ ችግሩ በአጋጣሚና ሳይታወቅ የተፈጠረ ነው ማለቱ የሚያሳዝንና የሚያሳፍር መሆኑን የጋዜጣው ሪፖርተር ያነጋገራቸው ሰዎች ገለፁ።</p>

<p>የመንግሥት ባለሥልጣናት የነዳጅ እጥረቱ የተፈጠረው በጅቡቲው የሞቢል ነዳጅ ማከፋፈያ ላይ ይደረጋል በተባለው ድንገተኛ ጥገና ቢሆንም ቀደም ሲል የገባውና በመቀላቀሉ ምክንያት እንዳይሸጥ የተደረገው የነዳጅ ክምችት ሌላ መጠባበቂያ እንዲቀመጥ አለመደረጉ የመንግሥት ድክመት ነው ተብሏል።</p>

<p>ባለፈው ጊዜ የተፈጠረው የቤንዚንና የናፍታ መቀላቀል ጉዳይ አሁንም ያልተፈታ መሆኑን የገለጡት ምንጮች ምርመራው ከአዲስ አበባ ጀምሮ እስከ ጅቡቲ ወይም ከዚያም ነዳጅ እስከመጣበት ሀገር ድረስ እየተከናወነ መሆኑን ተናግረዋል። በዚያም ሰሞን በመበላሸቱ ምክንያት በዴፖት ውስጥ የተከማቸው ነዳጅም እንዳለ ከጥቅም ውጪ ይደረግ በኋላ ላይ ከገባው ነዳጅ ጋር በትንሽ በትንሹ የተቀላቀለ በሽያጭ ይቅረብ እያነጋገረ ያለ ጉዳይ መሆኑን ለጉዳዩ ቅርብ የሆኑ ምንጮች ይናገራሉ።</p>

<p>በአዲስ አበባ ውስጥ በተለይም ሰኞና ማክሰኞ በተፈጠረው የመጓጓዣ እትረት የተነሳ የተፈጠረው መጨናነቅ የሰው ሕይወት እስከማሳለፍ ያደረሰ ሲሆን ሰኞ ጧት በመስመር ቁጥር 64 ላይ ካዛንቺስ አካባቢ በአንዲት ሴት ላይ የሞት አደጋ መድረሱን የዓይን ምስክሮች ገልጠዋል። ከዚህ ድንገተኛ የነዳጅ እጥረት ጋር በተያያዘ ሁኔታ በታሪፍ የመጫን ተግባር በተለይም በታክሲዎች አካባቢ በይፋ የሚታይ ሲሆን ለአብነትም 0.95 የነበረው ከፒያሳ ካዛንቺስ መስመር በቀን 1.50 ሳንቲም ሲጫን ለማየት ተችሏል።</p>

<p>ይህ በዚህ እንዳለ በአብዛኛው ተጠቃሚና አሽከርካሪ ዘንድ ሲፈራና ሲወራ የነበረው የነዳጅ ዋጋ ጭማሪ በዚህ ሰሞን የማይኖር ቢሆንም በቅርብ ጊዜ ውስጥ ያሻቅባል ከሚባለው የብር የውጭ ምንዛሬ ዋጋ ጋር በተያያዘ በሊትር ከ5.20 እስከ ሰባት ብር መድረሱ እንደማይቀር ለጉዳዩ ቅርበት ካላቸው ምንጮች ከተገኘ መረጃ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ህዳር 27 ቀን 1993</a></p>

</body>
</html>	
