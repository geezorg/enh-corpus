<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>600 የኦሮሚያ ሹሞች ስብሰባ ጥለው ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">600 የኦሮሚያ ሹሞች ስብሰባ ጥለው ወጡ</h1>


<p>የኦሮሞ ህዝቦች ዴሞክራሲያዊ ድርጅት ኦህዴድ ከሐምሌ 17-29 በአዳማ ከተማ ያካሄደውን የድርጅቱን ካድሬዎችና አባላት ጉባዔ ማጠናቀቁን በአቋም መግለጫ ቢያውጅም ቁጥራቸው 600 የሚደርስ የክልሉ መንግሥት ሹሞችና ኤክስፐርቶች በአዳማ ከተማ ቴክኒክ ኮሌጅ አዳራሽ ያደረጉትን ስብሰባ ያለስምምነት ጥለው መውጣታቸውን በስብሰባው ላይ ተካፋይ የነበሩ ሰዎች ለጦማር ጋዜጣ በሰጡት መረጃ አመልክተዋል።</p>

<p>እነዚሁ በክልሉ መንግሥት መስሪያ ቤቶች ውስጥ ከመምሪያ ኃላፊነት ጀምሮ እስከክፍል ኃላፊነት ደረጃ ያሉት ሹሞች ስብሰባውን ጥለው እንዲወጡ ምክንያት የሆናቸው የስብሰባው መሪዎች ስሜታቸውን የሚነካ ንግግር በመናገራቸው ነው ተብሏል። እንደምንጮቹ አባባል ተሰብሳቢዎቹ ለውይይት በቀረበው በአቶ መለስ የተሀድሶ መርሀ ግብር ላይ ጥያቄ አንስተው በሚወያዩበት ወቅት ከሰብሳቢዎቹ ጋር ባለመግባባታቸው «ሀሳቡን የማትቀበሉ ከሆነ እናንተን አባርረን አዲሱን አስተሳሰብ በተቀበሉ ሰዎች እንከተካችኋለን» የሚል ቃል በመንገሩ ነው።</p>

<p>በዚህ የተነሳ «በውሳኔያችሁ መሰረት አዲስ ሰዎችን መተካት ትችላላችሁ እንጂ የማይዋጥልንን ለእንጀራ ብለን አንቀበለውም» ብለው ስብሰባውን ጥለው በመውጣት ወደአዲስ አበባ ተመልሰው ውሳኔ በመጠባበቅ ላይ ናቸው ተብሏል።</p>

<p>በሌላ በኩል በናዝሬት ቀበሌ 10 አዳራሽ የተሰበሰቡት የዞን አስተዳዳሪዎችና ካድሬዎች ስብሰባቸውን የቀጠሉ ሲሆን በአዳማ ማዘጋጃ ቤት ስብሰባ የተቀመጡት ከየዞኑ የተወጣጡ ምሁራንም እያካሄዱ ያሉት ስብሰባ እስከትናንት ድረስ ያልተጠናቀቀ መሆኑን ምንጮቹ ገልጠዋል።</p>

<p>እንዲሁም በዲፕሎማ ደርጃ ያሉና በክልሉ ምክር ቤት መንግሥታዊ መሥሪያ ቤቶች ውስጥ የሚሰሩ ሰራተኞች ከትናንት ጀምሮ በኦሮሚያ ምክር ቤት አዳራሽ ስብሰባ ሲጀምሩ በየዞን ደረጃም በዚህ ሳምንት ሌሎች ስብሰባዎች እንደሚካሄዱ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 1 ቀን 1993</a></p>

</body>
</html>	
