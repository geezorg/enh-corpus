<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኦህዴድ 750 የጉባዔ ተሳታፊዎች ተመርጠዋል፤ ካናዳ የሄደው የእነሒሩት ቡድን አልተመለሰም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለኦህዴድ 750 የጉባዔ ተሳታፊዎች ተመርጠዋል፤ ካናዳ የሄደው የእነሒሩት ቡድን አልተመለሰም</h2>


<p>የኦሮሞ ህዝቦች ዴሞክራሲያዊ ድርጅት (ኦህዴድ) በድርጅቱ ጠቅላላ ጉባዔ ላይ የሚሳተፉ 750 ሰዎችን ለመምረጥ በአዲስ አበባ ከተማ ውስጥ በሚገኙ አሥር ቦታዎች ላይ ቅዳሜና እሁድ መሰብሰቡን ለድርጅቱ ቅርበት ካላቸው ምንጮች የተገኘው መረጃ አመልክቷል።</p>

<p>ስብሰባው የመረጣቸው 650 ሰዎችን ሲሆን 100 ተሳታፊዎች ደግሞ ያለምርጫ የሚያልፍ ወይንም በኦሮሚያ ክልል ሥር ባሉት የከሚሴና የድሬዳዋ አካባቢዎች በቀጥታ የሚወከሉ ናቸው። እነዚህ ምንጮች ስብሰባው 54 አንቀፆች ባሉት የኦህዴድ ፕሮግራምና ሕገ ደንብም ላይ የማሻሻያ ውይይት ማካሄዱን ገልጠዋል። በፕሮግራሙና በሕገ ደንቡ ላይ ስለተደረገው ማሻሻያ ይህ ዘገባ እስከተጠናከረበት ጊዜ ድረስ የተገኘ መረጃ የለም። ኦህዴድ በአሁኑ ወቅት ባለበት ብቃት ያለው የሰው ኃይል ችግር የተነሳ የወር ደመወዛቸው ከሁለት መቶ ብር በላይ ያልሆነ የልማት ሰራተኞችን ሰብስቦ የጉባዔ አባልነት ቁጥር እስካላሟላ ድረስ የሰው ችግር በግልፅ እንዳለበት የሚናገሩ ወገኖች አሉ።</p>

<p>በሌላ በኩል የወይዘሮ አልማዝ መኮ የቅርብ ጓደኛ የሆኑትና በሕዝብ ተወካዮች ምክር ቤት የሴቶች ጉዳይ ቋሚ ኮሚቴ ሰብሳቢ ወይዘሮ ሂሩት ቢራሳ 12 አባላት ያለው ቡድን መርተው ለሥራ ጉብኝት ወደካናዳ ሄደው እስከትናንት ምሽት ድረስ እንዳልተመለሱ ለማወቅ ተችሏል። ወይዘሮ ሂርቱ አዳማ ላይ ተደርጎ በነበረው የድርጅቱ ግምገማ ላይ በሌሉበት በከፍተኛ ሂስ እንደተመቱ በስብሰባው ላይ የነበሩ ምንጮች ገልጠው፣ ይኼው በግመጋ ላይ የተነሳባቸው ነጥብም እርሳቸው ከሄዱበት ሲመለሱ እንደገና እንዲነሳ መወሰኑን ካሉበት ቦታ ሆነው በመጠየቅ እንዳወቁት ይንገራል። የወይዘሮ ሂርት አቋም ለጊዜው ለማወቅ ባይቻልም ወደሀገራቸው ተመልሰው ይመጣሉ ከሚሉት ወገኖች ይልቅ በዚያው ሊቀሩ ይችላሉ የሚሉ ወገኖች የሚሰጡት አስተያየት ጐልቶ እየተሰማ ይገኛል።</p>

<p>ኦህዴድ/ኢህአዴግን በይፋ በመክዳት በውጭ ሀገር ጥገኝነት የጠየቁት አቶ ሀሰን ዓሊ፣ ዮናታን ዲቢሳና አልማዝ መኮ ሌላ የኦሮሚያ ጤና ቢሮ ኃላፊ ዶ/ር ኢብራሂም መሀመድ እና የኦህዴድ አባል ሆነው በአዲስ አበባ መስተዳድር የኤድስ ጽ/ቤት ኃላፊ የሆኑት ዶ/ር ጌታቸው ፍስሐም ለሥራ ጉዳይ ከሀገር እንደወጡ ሳይመለሱ ቀርተዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 15 ቀን 1993</a></p>

</body>
</html>	
