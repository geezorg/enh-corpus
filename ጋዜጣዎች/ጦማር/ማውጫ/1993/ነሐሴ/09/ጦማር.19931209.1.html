<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አልማዝ መኮ ከእነልጃቸው በጃማይካ በኩል ነው የወጡት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አልማዝ መኮ ከእነልጃቸው በጃማይካ በኩል ነው የወጡት</h1>


<p>የኢትዮጵያ ፌዴራላዊ ዴሞክራሲያዊ ሪፐብሊክ መንግሥት የፌዴሬሽን ምክር ቤት አፈጉባዔ ወ/ሮ አልማዝ መኮ ኢህአዴግን በመክዳት ከኦሮሞ ነፃነት ግንባር ጋር መቀላቀላቸውን በይፋ ካስታወቁበት ከነሐሴ 5 ቀን 1993 ማግስት ጀምሮ ከመንግሥት የተሰጣቸው መኪናና የራስ መጠበቂያ የጦር መሳሪያ ቦሌ ከሚገኘው መኖሪያ ቤታቸው ወደኦሮሚያ ምክር ቤት እንዲመለስ ለፖሊሶች ትዕዛዝ ተሰጥቷል።</p>

<p>በጃማይካ በተካሄደው የዓለም አፈጉባዔዎች ስብሰባ ላይ ሃያ አባላት ያሉት የምክር ቤት አባላትን በመምራት ከተካፈሉ በኋላ ወደሰሜን አሜሪካ የተሻገሩት በሕክምና ሰበብ አሜሪካ ውስጥ ውለው ያደሩት ወይዘሮ አልማዝ አሜሪካ እንዲቀሩ ያደረጋቸው ምክንያት የአቶ መለስ ዜናዊ መንግሥት በኦሮሞ ህዝብ ላይ የሚያደርሰው ተፅዕኖ መሆኑን ባሰራጩት ጋዜጣዊ መግለጫ ላይ ቢገልፁም ሌሎች ወገኖች ደግሞ የሚያቀሩባቸው ፖለቲካዊና ማህበራዊ ሰበቦች እንዳሉዋቸው ከተሰበሰቡት መረጃዎች ለማወቅ ተችሏል።</p>

<p>ወ/ሮ አልማዝ በአሁኑ ወቅት ዋሽንግተን በሚገኘው የኦሮሞ ነፃነት ግንባር ጽ/ቤት ተጠልለው በአቶ ሌንጮ ባቲ አጋፋሪነት ለአሜሪካ ድምፅ ራዲዮ ጣቢያና ለተያዩ በአሜሪካ ውስት ላሉ የአካባቢ ሬዲዮኖች መግለጫዎችን በመስጠት ላይ ናቸው። ከዋሽንግተን ባገኘነው መረጃ መሰረት የወይዘሮ አልማዝ የአሜሪካ እንቅስቃሴ ሙሉ በሙሉ በአቶ ሌንጮ ባቲ ቁጥጥር ነው።</p>

<p>ወ/ሮ አልማዝ የመክዳታችውን ዜና ቅዳሜ ነሀሴ 5 ቀን 1993 ከማበራቸው አንድ ቀን በፊት ወደጃማይካ አብራቸው የተጓዘችው ሴት ልጃቸው ወደአሜሪካ የመግቢያ ቪአ ችግር ገጥሟቸው በኢትዮጵያ ውጭ ጉዳይ ሚኒስቴር በተፃፈላቸው የትብብር መጠየቂያ ደብዳቤ መሰረት ከእናቷ ጋር አሜሪካ መግባት መቻሏንም በውጭ ጉዳይ አካባቢ የሚገኙ ምንጮች ከተገኘው መረጃ ለማወቅ ተችሏል።</p>

<p>በፖለቲካ ህይወታቸው ፖለቲካን ከራሳቸው ጥቅም ጋር እንጂ ከሕዝብ ጥቅም ጋር አያይዘው መጠቀምን እንደማይፈልጉ ይነገርባቸዋል። «ከፖለቲካ ሰዎች» ውስጥ አቶ ዮናታን ዲቤሳ (የከዱት የኢህአዴግ ማዕከአላዊ ኮሚቴ አባል)፣ ከአቶ ኩማ ደመቅሳ (የኦሮሚያ ምክር ቤት ፕሬዝዳንት የነበሩት)፣ እንዲሁም በኦሮሚያ የህወሓት ኃላፊ ከነበሩት ከአቶ ሰለሞን ተስፋዬ (ጢሞ) ጋር የቅርብ ትስስር እንደነበራቸው ይነገራል። ከዚህም በአሁኑ ወቅት በተወካዮች ምክር ቤት የሴቶች ጉዳይ ቋሚ ኮሚቴ ሰብሳቢ ከሆኑት ከወይዘሮ ሒሩት ቢራሳ ጋር የቅርብ ጓደኛሞች ነበሩ። ወ/ሮ አልማዝ ከዶ/ር ነጋሶ ጊዳዳ ጋርም የቀረበ የሥራ ግንኙነት እንዳላቸው ይታወቃል። ወ/ሮ አልማዝ ኢህአዴግን እንዲከዱ ያስቻላቸው ፖለቲካዊ ምክንያት ጓደኞቻቸው አንድም ከሥልጣን መወገዳቸው፣ ሁለትም ከሀገር መውጣታቸው ነው። ምንም እንኳን ኢህአዴግ በፌዴሬሽን ምክር ቤት ውስጥ አለኝ ብሎ የሚመካባቸው ቢሆንም ውሎ አድሮ ሊፈነቅላቸው እንደሚችል ገምተዋል።</p>

<p>አልማዝ መኮ መንግሥት በመደበላቸው ሁለት አጃቢዎች ቋሚ ጥበቃ የሚደረግላቸው ሰው ነበሩ። ትናንት ጠዋት ከኦሮሚያ ምክር ቤት ባገኘነው መረጃ የኦሮሚያ ምክር ቤት ጠቅላላ አገልግሎት ኃላፊ በሆኑት በአቶ ኃይሉ ኢራና የታዘዙ የፈጥኖ ደራሽ ፖሊስ አባላት ወደወይዘሮ አልማዝ ቤት ተልከው መንግሥት የሰጣቸውን መኪናና የጦር መሳሪያ እንዲወስዱ ተደርገዋል ተብሏል።</p>

<p>አልማዝ መኮ ለሁለተኛ የሥልጣን ዘመን የተመረጠው የኢህአዴግ ምክር ቤት ሲደራጅ ከፌዴሬሽን ምክር ቤት አፈጉባዔነት ተነስተው የኦሮሚያ ምክር ቤት ፀሐፊ እንዲሆኑ በኦህዴድ በኩል ፍላጎት የነበረ ቢሆንም ኢህአዴግ ፌዴሬሽን ምክር ቤት ውስጥ ሰው እንደሌለው በመግለፁ በአፈ ጉባዔነታቸው እንዲፀኑ ተደርጓል ነው የሚባለው።</p>

<p>አልማዝ መኮ ወደአሜሪካ ከመሄዳቸው በፊት ታመው ወደጦር ኃይሎች ይመላለሱ እንደነበርና ለከፍተኛ ሕክምና ወደውጭ ሀገር ለመሄድ ጠይቀው እንዳልተፈቀደላቸው በቅርብ የሚያውቋቸው ሰዎች ይናገራኡ። አሁን ሊወጡ የቻሉትም በሕክምና ሳይሆን በወርክሾፕ ስም ነው ተብሏል። አልማዝ መኮ ከሀገር በወጡበት ጊዜ አብረዋቸው ል ለቅስቀሳ ወደሰሜን አሜሪካ የሄዱት ጄኔራል ባጫ ደባሌም ከአሜሪካ አልተመለሱም። ጄኔራሉ የሄዱበት በአሜሪካ የሚገኙትን የኦሮሞ ምሁራን የመቀስቀስ ሥራ ባይሳካላቸውም «መታከም አለብኝ» ብለው አሜሪካ ቀርተዋል ተብሏል። ይህ ዘገባ እከተጠናከረበት እስከትናንት ድረስ ስለጄኔራሉ ወደሀገር መመለስ ያገኘነው መረጃ የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 9 ቀን 1993</a></p>

</body>
</html>	
