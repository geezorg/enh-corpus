<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>68 በመቶ የሰራዊቱ አባላት እየተሰናበቱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">68 በመቶ የሰራዊቱ አባላት እየተሰናበቱ ነው</h1>


<p>በአስር ሺዎች የሚቆጠሩ የመከላከያ ሠራዊት አባላት ከሠራዊቱ እየተሰናበቱ ወደየክልላቸው በመመለስ ላይ መገኘታቸውንና በርካታ የሕዝብ ማመላለሻ አውቶብሶችም እነዚህን የመከላካያ ሠራዊት አባላት በማመላለስ ሥራ ላይ መወጠራቸውን የጋዜጣው ዘጋቢ ካሰባሰበው መረጃ ለማወቅ ተችሏል።</p>

<p>ሻዕቢያ ሀገራችንን በወረረበት ወቅት ከፍተኛ ቁጥር ያላቸው የቀድሞ ጦር አባላት ከኢህአዴግ የተቀነሱ ተዋጊ ታጋዮች፣ ከየክልሉ የተመለመሉ ሚሊሺያዎችና በመደበኛነት የተቀጠሩ ወጣቶች መንግሥት ባደረገው ጥሪ መሰረት ሠራዊቱን መቀላቀላቸው ይታወቃል።</p>

<p>በዚህ ቅነሳ የመጀመሪያው ዒላማ ያነጣጠረው በቀድሞ ጦር አባላት በተቋቋመው የ10ኛ ክ/ጦር ላይ ነው። ይህ ክ/ጦር በወታደራዊ አቋሙ ከፍተኛ ወታደራዊ እውቀት የረጅም ጊዜ የውጊያ ልምድ ባላቸው የቀድሞ ጦር አባላት የተደራጀ ነበር። ክፍለጦሩ በራሱ አዛዦች የሚመራ፣ በነበረው ወታደራዊ ሥርዓት የሚታዘዝ፣ በውጊያው ወቅት መቺ ኃይል ሆኖ ለድሉ ከፍተኛውን ድርሻ የተወጣ እንደነበር ተገልጿል። ይሁን እንጂ መንግሥት በዚህ ክፍል ላይ አመኔታ በማጣቱ የ5000 ብር ኩፖን በመስጠት ክፍለ ጦሩ ሙሉ ለሙሉ መበተኑ ታውቋል።</p>

<p>በተጨማሪም በመከላከያ ቁልፍ ቦታዎች ላይ ከተቀመጡ የዘመቻ መኮንኖችና በከፍተኛ ወጪ እንዲማሩ ከተደረጉት አባላት በስተቀር በሌሎች ክፍሎች ያሉ የቀድሞ ጦር አባላት፣ ምልስ ታጋዮች፣ ሚሊሺያዎችና የሥነ ሥርዓት ጉድለት አለባቸው የተባሉ የመደበኛ ሠራዊት አባላትም ድጎማ እየተሰጣቸው በመመለስ ላይ መሆናቸውን ተሰናባቾቹ የሠራዊቱ አባላት ይገልጻሉ። በተያያዘ ዜና ለእረፍት የሚሄዱ የሰራዊቱ አባላት በዚያው ስለሚቀሩ የሠራዊቱ ኃይል የሳሳ መሆኑን የሚገልፁ የሠራዊቱ አባላት በርካታ ናቸው።</p>

<p>ኤርትራና ኢትዮጵያ ከጦርነቱ በኋላ የሰላም ስምምነት ሲፈራረሙ ኢትዮጵያ ከ68% በላይ የሠራዊቷን ቁጥር እንድትቀንስ ከስምምነት ላይ መድረሱን ውስጥ አዋቂ ምንጮች ይናገራሉ። በዚህም ምክንያት በቀድሞው የአየር ወለድ አዛዥ በጄኔራል ተስፋዬ ኃ/ማርያም አማካኝነት ሊቋቋም ታቅዶ የነበረው የጦር ኃይሎች አካዳሚ መሰረዙ ታውቋል። ከዚህ ጋር ተያይዞ ኢትዮጵያ የሠራዊቱን ቅነሳ ያፋጠነችው የጠየቀችውን ብድር ለማግኘት ከዓለም አቀፍ የገንዘብ ማህበራት አሜሪካና ምዕራባውያን ሀገራት ግፊቱ ስላየለባት መሆኑ ይነገራል።</p>

<p>ሀገራችን ከኤርትራ ጋር ባደረገችው ጦርነት ለከፍተኛ ወታደራዊ ወጪ የተዳረገችውና ብዙ መስዋዕትነት የተከፈለው ወረራውን በቅድሚያ መከላከል የሚችል የተደራጀና ጠንካራ መከላከያ ኃይል ያልነበረ መሆኑ የቅርብ ጊዜ ትውስታ ነው። ከዚህም በተጨማሪ ግብፅ በውኃ ጥያቄ የተነሳ ኢትዮጵያን በተለያየ መንገድ ለመጉዳት የማታደርገው ጥረት የለም። ታሪክ እንደሚያሳየን ከዚህ በፊት ግብጾች 16 ጊዜ በኢትዮጵያ ላይ ጦርነት ቀስቅሰው 16 ጊዜም ተሸንፈዋል።</p>

<p>ዛሬ ግብፅ ከሰሜን ኮሪያ ጋር የቦለስቲክ ሚሳይል ግንባታ ውል በመግባቷ አሜሪካኖች እየጮሁ ይገኛሉ። ሀገራችንም በወታደራዊ፣ በሰው ኃይል፣ በኢኮኖሚ ራሷን መገንባት ሲገባት ሰፊ ቅነሳ ማድረጉ አነጋጋሪ ሆኗል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 9 ቀን 1993</a></p>

</body>
</html>	
