<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶክተር ነጋሶ ጊዳዳ አዲስ ፓርቲ ሊመሠርቱ አስበዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዶክተር ነጋሶ ጊዳዳ አዲስ ፓርቲ ሊመሠርቱ አስበዋል</h1>


<p>አዲስ አበባ፡- ሰኔ 15 ቀን 1993 ከኢሕኣዴግ ማዕከላዊ ኮሚቴና ከሥራ አስፈፃሚ ኮሚቴ አባልነት እራሳቸውን ማግለላቸውን አውጀው ስብሰባ ረግጠው የወጡት የኢፌድሪ ፕሬዚዳንት ዶክተር ነጋሶ ጊዳዳ አዲስ የኦሮሞ ፓርቲ ለመመስረት እንቅስቃሴ መጀመራቸውን ቅርበት ካላቸው ምንጮች ከተገኘው መረጃ ለማወቅ ተችሏል።</p>

<p>ለፕሬዚዳንቱ ቅርብ የሆኑ ምንጮች እደገለጡት ዶክተር ነጋሶ ቀድሞ የኦሕዴድ አባላት የነበሩና ለኦሮሞ ሕዝብ ጥቅም በመከራከራቸው ብቻ ከኦሕዴድ አልነት የተባረሩ በገዛ ፈቃዳቸው ድርጅቱን ለቀው የወጡትን በመያዝ አዲስ የኦሮሞ ፓርቲ ሊመሠርቱ አስበዋል።</p>

<p>አንዳንድ ወገኖች እንደሚሉት የዶክተሩ ፓርቲ የሆነው የኦሮሞ ሕዝቦች ዴሞክራሲያዊ ድርጅት(ኦህዴድ) ድርጅታዊ አቋሙ በሙስናና በአባላት መመናመን የተነሳ እየተዳከመ በመምጣቱ ሌላ አዲስ የኦሮሞ ፓርቲ በመፍጠሩ አስፈላጊነት ላይ ከጠቅላይ ሚኒስትር መለስ ዜናዊ ጀምሮ ዕምነት እንዳለ ይነገራል።</p>

<p>ለኦህዴድ ቅርብ የሆኑ ምንጮች እነደሚናገሩት በአሁኑ ወቅት ድርጅታዊ መዋጮ የሚከፍሉትና ድርጅታዊ ግዴታቸውን በአግባቡ የሚወጡት የኦህዴድ አባላት ከ136 የማይበልጡ መሆናቸው የአሁኑ የድርጅተ አመራር ምን ያህል የድርጅቱን ሕልውና አደጋ ላይ እንደጣለው የኢሃዴግ የበላይ መሪዎች መገንዘባቸው ታውቋል።</p>

<p>የኦህዴድ መሪዎች በተለያዩ የሙስና ተግባራት እጃቸውን ከማስገባታቸውም በላይ የክልሉን ፕሬዚዳንት ጨምሮ አብዛኞቹ መሪዋች ኦሮምኛ ተናጋሪዎች እንጂ ኦሮሞዎች ስላልሆኑ ለኦሮሞ ሕዝብ መብት የማይቆረቆሩ ናቸው የሚል ተቃውሞ እየተሰማባቸው እንደሚገኝ ለድርጅቱ ቅርበት ያላቸው ወገኖች ይናገራሉ። በአሁኑ ወቅት በአመራር ይ ያሉት የኦሕዴድ አባላት በአብዛኛው የተበላሽ ስም ያተረፉ በመሆናቸው ከአሁን በኋላ በግምገማ ሂደት በሚቀርብባቸው ድርጅታዊ ሂስ ታርመው ፓርቲውን ጠንካራ ያደርጉታል የሚል እምነት በአብዛኛዎቹ ዘንድ እንደሌለ ምንጮቹ ይገልፃሉ።</p>

<p>በዚህም የተነሳ ለኦሮሞ ሕዝብ መብት ተቆርቋሪ የሆኑ ሰዎች የሚመሩት የኦሮሞ ፓርቲ ቢፈጠር በርካታ ደጋፊዋችን ሊያገኝ እንደሚችል በተለይም በአንዳንድ የኦሕዴድ መሪዎች ላይ ቅሬታ ያላቸው ዶክተር ነጋሶ ጊዳዳ አዲስ ፓርቲ ለመመስረት ቢያስቡ በተለይ በዞኖችና በወረዳዎች አካባቢ በርካታ ደጋፊዎችን ሊያገኙ እንደሚችሉ ይገምታሉ።</p>

<p>ታዛቢዎች እንደሚሉት ፕረዚዳንት ነጋሶ ከአሕዴድ አባልነት ራሳቸውን አግልለው አዲስ ፓርቲ የሚመሠርቱ ከሆነ ሁለት ትላልቅ ፈተናዎች ይጠብቃቸዋል። በአንድ በኩል ዶክተር ነጋሶ ከኢሓዴግ ጋር የሚቀናቀን ፓርቲ የሚመሠርተ ከሆነና ኦህዴድ እንዳለ የሚቀጥል ከሆነ በሌሎች ተቃዋሚ ፖርቲዎች ላይ የሚደርሰው ተፅኖ ሊደርስባቸው ስለሚችል ውጥረት መፍጠሩ የማይቀር ይሆናል። በተለይም የዶክተሩ የኋላ ታሪካቸው የኦሮሞ ነፃነት ግንባር (ኦነግ) የተያያዙ ጉዳዩች እየተነሱ ዶክተሩንም ሆነ ተከታዮቻቸውን እስር ሊያገኛቸው ይችላል የሚል ስጋት መኖሩ አልቀረም።</p>

<p>በሌላ በኩል ደግሞ ዶክተሩ የሚመሠርቱት ፓርቲ አቶ መለስ ከሚመሩት መንግስት ጋር ታማኝነቱን ከጠበቀና ዶክተሩም በሌላ መንገድ ከአቶ መለስ ጋር ያላአቸው ወዳጅነት መልሰው ለማጥበቅ ከሞከሩ ተከታይ ማግኘት ስለማይችሉ የሚመሰርቱት ፓርቲ የስም ብቻ ሆኖ እንዳይቀር ስጋት መኖሩ ይነገራል።</p>


<p class="align-center"><a href="/Gazettas/ZePress/info/ZePress.sera.html">ከዘ ፕሬስ ሰኔ 27 ቀን 1993</a></p>

</body>
</html>
