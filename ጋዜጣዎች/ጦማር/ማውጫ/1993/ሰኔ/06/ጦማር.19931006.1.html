<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ባለቤቴን በማሰር የፖለቲካ እምነቱን መለወጥ አይቻልም» ወ/ሮ ሓዳስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ባለቤቴን በማሰር የፖለቲካ እምነቱን መለወጥ አይቻልም» ወ/ሮ ሓዳስ</h1>


<p>የአቶ ስዬ ባለቤት ወ/ሮ ሓዳስ ዓለሙ የባለቤታቸውን ጉዳይ በማስመልከት በተለይ ለጦማር በሰጡት ቃል «እኔ ሙስናን እጠላለሁ። እዋጋለሁ ወደትግል በ16 ዓመቴ የገባሁት ልበለፅግ አይደለም። ቤተሰቦቼንም ሆነ ዘመዶቼን በገንዘብ አቅም ለማጠንከር አይደለም። እኔ ወደበረሀ የገባሁት በልጅነቴ በህዝብ ላይ ሲደርስ የነበረው የመብት ረገጣና ፍትሀዊ ያልሆኑ አካሄዶችን ለመታገል ነው። ይህ አሁን በባለቤቴ ላይ የተወሰደው እርምጃ ሕገወጥ ነው። እርሱ የተከሰሰበትን ያየህ እንደሆነ ለወንድሞቹ ጥቅም እንዲያገኙ አድርጓል ነው የሚለው ፖሊስ። በዚህም ላይ ፖሊስ ምንም ያቀረበው ማስረጃ ባለመኖሩና እሱም እንደዚህ ዓይነት የግል ጥቅምን የሚያስጠብቅ ስራ የማይሰራ በመሆኑ መረጃ አልተገኘበትም በመሆኑም ፍ/ቤቱ በዋስ እንዲለቀቅ አዘዘ። ዓርብ ዕለት 11:40 ሰዓት ላይ ፖሊስ ጣቢያ በመድረሳችን መዝገብ ቤት ዝግ ነው ብለው ሳይፈታ ቀረ። ዛሬ ይወጣል ብዬ ትንሽ ተስፋ ነበረኝ። ሆኖም ግን ፖሊስ በሚሰጠኝ ምክንያት ተስፋዬ ተሟጦ ወደቤት ሄድኩኝ። ማታውኑ ፖሊስ እገዳ እንደጠየቀና እገዳው እየተፈቀደለት በዜና ሰማሁ።»</p>

<p>«ትናንት ደግሞ ሌላ አዋጅ በም/ቤቱ ፀድቋል። በመሰረቱ ይህ አዋጅ የበለቤቴን የዋስ መብት ሊያስከለክለው አይገባም። በጉልበት እንቀጥል እስካላሉ ድረስ ይህ በጉልበት መቀጠል ደግሞ ከዚህ በፊት ሲሰሩት ከነበሩት ሥራ ተቀጥያ ነው። በዚህ ሁኔታ የህግ የበላይነት የለም። እነዚህ ሰዎች አረንቋ ውስጥ ተዘፍቀዋል። ስለዚህ አልፈርድባቸውም። እና ለጊዜው ችግር ሊደርስብን ይችል ይሆናል። ነገር ግን በሥራችን የማናፍርና ህሊናችን ንፁህና ከህዝብ ውስጥ የወጣን በመሆናችን እንኮራለን ከህዝብ ጋር ነንና አሁን የወጣው አዋጅ ፍ/ቤቶ በነፃነት እንዳይሰሩ ነፃነታቸውን የሚጋፋ ነው። በፍ/ቤቱ ውሳኔና በፍ/ቤቱ ላይ ጣልቃ ተገብቷል። በዚህ ዓይነት ሁኔታ የህግ የበላይነት ሊከበር ስለማይችል ህብረተሰቡ የህግ የበላይነት እንዲከበር በመንግሥት ላይ ጫና መፍጠር እንዳለበት በዚህም ሳቢያ የህግ የበላይነት መከበር ይችላል የሚል ተስፋ አለኝ»</p>

<p>«ህጉ ግልፅ ነው ዋስትናው ተግባራዊ መሆን ነበረበት። እሁድ ዕለት ከባለቤቴ ጋር ተገናኝተን ነበር። እሱ በጣም ጠንካራ ነበር። እኔን ለማጥቃት የተደረገ ነው አለኝ። ይህ ደግሞ የሁላችንም እምነት በመሆኑ አልደነገጥንም ዛሬ ደግሞ ሌላ ህግ ወጣ ይህ ሁሉ ሩጫ እሱ ከእስር እንዳይወጣ የሚደረግ ሩጫ እንጂ የህግ የበላይነትን ለማስፈን አይደለም። በህግ ማሸነፍ ሳይችሉ ህጉንና የዳኞችን ነፃነት የሚፃረር ህግ በማውጣት መብት እየረገጡ ይገኛሉ። እኛ ግን በማንኛውም መልኩ ጠንካሮች በመሆናችን እነርሱም ራሳቸው የሚያውቁን በመሆኑ የሚመጣውን ሁሉ ተቋቁመን እንደምናሸንፍ እርግጠኛ ነኝ። በሕዝብ ውስጥ ያለ አሸናፊነቱ የማይቀር ነው» ብለዋል።</p>

<p>በተያያዘ ዜና ቀደም ሲል የነበሩት የአቶ ስዬ አብርሃ ጠባቂዎች ከአቶ ክንፈ ገበረመድህን ሞት ጋር በተያያዘ ከታሰሩ ወዲህ በአቶ ስዬ መኖሪያ ቤት በር ላይ ለጥበቃ የተመደቡት ዘቦች ትናንት ጠዋት ተቀይረዋል። ቀደም ሲል በአቶ ስዬ በር ላይ የነበሩት ጠባቂዎች ወደግቢው የሚገቡትን ሰዎች ስም እየመዘገቡ ከማስገባት በስተቀር ወደመኖሪያ ቤቱ ግቢ ለመፀዳዳት ካልሆነ በስተቀር አይገቡም ነበር። የአሁኑ ጥበቃ ግን በመኖሪያ ቤቱ ግቢ ውስጥ ገብቶ እንደሰፈረ ሲታወቅ ኧቶ ስዬ ቤተሰቦች «እኛ የመንግሥት ኃላፊዎች አይደለምንም ለምንስ ጥበቃ ይደረግልናል» ብለው ቢጠይቁም «እኛ ታዝዘን ነው» የሚል መልስ ከታጣቂዎቹ ተሰጥቷቸዋል ተብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 6 ቀን 1993</a></p>

</body>
</html>	
