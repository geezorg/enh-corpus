<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለቀድሞ ባለሥልጣናት ከሰማንያ ሚልዮን ብር በላይ ተፈቀደላቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለቀድሞ ባለሥልጣናት ከሰማንያ ሚልዮን ብር በላይ ተፈቀደላቸው</h1>


<p>ከዘጠኝ ዓመታት በላይ በእስር ላይ የሚገኙት የቀድሞ መንግሥት ባለሥልጣናትና በቀይ ሽብር ወንጀለኝነት ተጤርጥረው በእስር ላይ የሚገኙ በርካታ ሰዎች ውዝፍ የጡረታ አበላቸው ከጳጉሜ 4 ቀን 1992 ጀምሮ እንዲከፈላቸው የተወሰነ መሆኑን ለጉዳዩ ቅርብ ከሆኑ ምንጮች ከተገኘው መረጃ ለማወቅ ተችሏል።</p>

<p>የሥርዓቱ ጠቅላይ ሚኒስትር ከነበሩት ከሻምበል ፍቅረሥላሴ ወግደረስ ጀምሮ በዝቅተና የሥልጣን እርከን ላይ ለነበሩት መኮንኖችና ሲቪሎች እንዲከፈል የተወሰነው ውዝፍ ገንዘብ ከሰማኒያ ሚሊዮን ብር በላይ እንደሆነም ምንጮች ገልጠዋል።</p>

<p>ሰዎቹ ያልተከፈላቸው የጡረታ ገንዘብ በአስቸኳይ ተሰርቶ እንዲከፈላቸው መንግሥት ለጡረታና ማህበራዊ ዋስትና ባለሥልጣን በሰጠው ትዕዛዝ መሰረት የክፍያቸው ሒሳብ ተሰርቶ አልቆ እስከ ጳጉሜ 4 ቀን 1992 ድረስ 80 ሚሊዮን 859 ሺህ 794 ብር ከሃምሳ ሳምንቲም ሊከፈል እንደተዘጋጀ ተረጋግጧል። አንዳንድ ለመንግሥት ቅርበት ያላቸው ምንጮች እንደሚናገሩት ከሆነ የጡረታ ባለመብቶቹ በፍርድ መጓተት ምክንያት ለረዥም ጊዜ እንዲታሰሩ ሲደረግ ቀደም ሲል በመንግሥት ሥራ ላይ በነበሩበት ወቅት ከደመወዛቸው ተቆርጦ በመንግሥት እጅ የተጠራቀመው የጡረታ ሒሳብ ታግዶ ቤተሰቦቻቸውንና ልጆቻቸውው በችግር እንዲሰቃዩ መደረጉ ሰብዓዊ መብትን መጋፋት በመሆኑ በዓለም አቀፍ ህብረተሰብ በምዕራባውያን መንግሥታትና ዓለም አቀፍ ተቋማት ግፊት በመፈጠሩ እንጂ የኢህአዴግ መንግሥት ደግነትን የማሳየት ተፈጥሮ እንደአዲስ ተላብሶ አይደለም የሚሉና የሰዎቹ የጡረታ ገንዘባቸውን መከልከል ወትሮም ሕገወጥ ተግባር ነበር የሚሉ አሉ።</p>

<p>ከዚህ የውዝፍ ገንዘብ ክፍያ ውስጥ ሻምበል ፍቅረሥላሴ ወግደረስ 59 ሺህ 62.50፣ ኮሎኔል ደበላ ዲንሳ 50ሺህ 987.16 ሻምበል ማሞ ወልዴ (የማራቶን ጀግና) 33 ሺህ 534.ብር ያገኛሉ።</p>

<p>ይህ በዚህ እንዳለ በቀድሞው ሥርዓት ውስጥ ፖሊሲ አውጭዎች የነበሩ ከፍተኛ ባለሥልጣናት መብታቸው ተጠብቆ የጡረታ አበላቸው ሲለቀቅላቸው በመቶ ሺዎች የሚቆጠሩ የቀድሞ ወታደሮች የፖሊሲ ፈፃሚዎች መሆናቸው እየታወቀ እንደወንጀለኛ ተቆጥረው ከ100 ብር ከማይበልጠው ደመወዛቸው እየተቆረጠ ይከፈል የነበረውን የጡረታ ገንዘባቸውን ተከልክለው መባረራቸውን በሀዘኔታ የሚገልፁ ወገኖች አሉ። እንደነዚህ ወገኖች አባባል የኢህአዴግ መንግሥት ለኢትዮጵያ አንድነትና ሉዓላዊነት ሲሉ በየበረሃው ሲዋደቁ ኖረው በመጨረሻ ላግ ግን በአሳዛኝ ሁኔታ ሌላው ቢቀር ያጠራቀሙትን የጡረታ አበል እንኳን ተነጥቀው የተባረሩትን ወታደሮች ገንዘብ ለራሱ እየተጠቀመ የቀድሞ ባለሥልጣናትን ጡረታ በመልቀቁ መልካም ተግባር የፈፀመ ሊያደርገው አይችልም።</p>

<p>ከዚህ ሌላ በርካታ ቁጥር ያላቸው ሲቪል የመንግሥት ሠራተኞች በመዋቅር ማስተካከያና በሌሎችም ምክንያት ለዓመታት ያጠራቀሙትን የጡረታ ገንዘባቸውን እንዲያገኙ ተደርገው ከሥራቸው መባረራቸውና ቤተሰባቸው በአስቸጋሪ ሁኔታ ውስጥ መግባቱን የሚገልፁ ወገኖች አሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 10 ቀን 1993</a></p>

</body>
</html>	
