<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነስዬ አብርሃ ትናንት ፍ/ቤት ቀረቡ፣ ወንድማቸው በዋስ ተፈቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነስዬ አብርሃ ትናንት ፍ/ቤት ቀረቡ፣ ወንድማቸው በዋስ ተፈቱ</h1>


<p>በሙስና ወንጀል ተጠርጥረው በፖሊስ ቁጥጥር ስር የዋሉት ከፍተኛ የመንግሥትና የፓርቲ ባለሥልጣናት እንዲሁም የንግድ ድርጅት ኃላፊዎች ጉዳይ በትናትናው ዕለት ግንቦት 28 ቀን 1993 ዓ.ም በዋለው ችሎት ጉዳያቸው ቀርቦ ሲታይ ውሏል። የችሎቱን ውሎ የተከታተለው የጦማር ጋዜጣ ዘጋቢ የሚከተለውን አጠናቅሯል።</p>

<p>በችሎቱ ላይ ይቀርባሉ ተብሎ በቀጠሮ ያደረው የቀድሞው የኢህአዴግ ሽግግር መንግሥት የመከላከያ ሚኒስትር የህወሓት የፖለቲ ቢሮና የኢህአዴግ ማዕከላዊ ኮሚቴ አባል የአቶ ስዬ አብርሃ ጉዳይ ትኩረት ስቦ የቆየ ጉዳይ ነው። አቶ ስዬ አብርሃ ባለፈው ዓርብ ግንቦት 24 ቀን 1993 ችሎት ቀርበው በነበረበት ዕለት ፖሊስ በጠየቀው የጊዜ ቀጠሮ መሰረት በሰባት ቀን የጊዜ ቀጠሮ እስር ቤት እንዲቆዩ ፍርድ ቤቱ ማዘዙ ይታወቃል። አቶ ስዬ ትናንት ፍርድ ቤት የቀረቡት ፖሊስ ቤታቸውን በበረበረበት ወቅት በፍርድ ቤት ትዕዛዝ ላይ የተመለከተውን ጉዳይ የማይመለከቱ ንብረቶች እንዲመለስላቸው የሰጠውን ትዕዛዝ ተፈፃሚነት ለማረጋገጥ ነበር።</p>

<p>በዚህም መሰረት ፖሊስ ንብረቶቹን በሙሉ መመለሱን ቢገልፅም ከቤታቸው የተገኘውን የወግ ቁጥሩ 93174 የሆነውን ሽጉጥ አለመመለሱን ለፍርድ ቤት አስረድተው ሽጉጡ ሕጋዊ ፈቃድ ካለው እንደሚመልሳላቸው ገልጧል። ይሁን እንጂ ፖሊስ ቀደም ሲል በጠየቀው የብርበራ ጥያቄ ውስጥ የሽጉጥ ጉዳይ ባለመካተቱና በሽጉጡም የተሰራው ወንጀል መኖሩ ስላልተገለጸ አሁን ሽጉጡ ተመልሶላቸው በዚህ መሳሪያ ወንጀል ተፈጽሞበታል የሚል ከሆነ በሌላ ማዘዣ መያዝ ፍ/ቤቱ ገልጦ መሳሪያውን እንዲመልስላቸው ትዕዛዝ ሰጥቷል።</p>

<p>አቶ ስዬ አብርሃ ለፍ/ቤቱ ቤተሰቦቼ ሊገናኙኝ አልቻሉም ከጠበቃዬ ጋር ልገናኝ አልቻልኩም ከጠበቃዬ ጋር ልገናኝ አልቻልኩም፣ ለፖሊስ ትዕዛዝ ይሰጥልኝ ያሉ ሲሆን ጠበቃቸው በተጨማሪ ደንበኛዬን ፖሊስ ያለአግባብ ወይም ያለፍ/ቤት ትዕዛዝ ቤትህን ልበረብር ስለሆነ እንሂድ በማለት እያስገደዳቸው ስለሆነ ፍ/ቤቱ ይኼንን እንዲያስቆም ጠይቀዋል። ፖሊስም ከዚህ በፊት የፈተሽኩት ፎቁን ብቻ ነው የምድር ቤቱን አልፈተሽኩም በማለት ለፍ/ቤቱ ቢገልጽም ፍ/ቤቱ አቶ ስዬ አብርሃን ፖሊስ አስገድዶአቸው ወደቤታቸው ሄደው ብርበራ ተካሂዶ መሆኑን ሲጠይቃቸው እንዳልሄዱ በመግለጻቸው ድርጊቱ ባልተፈፀመ ነገር ላይ ውሳኔ መስጠት ስለማይቻል በመሆኑ ለሚቀጥለው ሰኔ 1 ቀን 1993 ዓ.ም እንዲቀርቡ አዟል።</p>

<p>አቶ ስዬ አብርሃ ችሎቱን ለቀው ሲወጡ በግቢው ውስጥ የነበሩ ቁጥራቸው በርካታ የሆኑ ሰዎች በጭብጨባ ድጋፋቸውን ሲሰጧቸው እንደነበር ለማየት ተችሏል።</p>

<p>ከአቶ ስዬ ጉዳይ በመቀጠል ችሎቱ የተመለከተው በመተሃራ ስኳር፣ በወንጂ ስኳርና በማዕከል ያለአግባብ በጨረታ እንዲካሄድ አድርጋችኋል ተብለው የተከሰሱ እንዲሁም በኢትዮጵያ ንግድ ባንክ ያለአግባብ በቂ ያልሆነ ማስያዣ በመስጠት ብድር ሰጥተዋል የተባሉትን ሲሆን በባንክ ኃላፊነታቸው በሰጧቸው የብድር ውሳኔዎች አለአግባብ ተሰርተዋል የሚያስብሉ አንዳንድ ማስረጃዎች እንዳሉ ፍንጭ እንዳለ ፍ/ቤቱ ተገንዝቧል ፖሊስ ለጥርጣሬው መነሻ የሚሆኑ ምክንያቶች የሚለው ግለሰቦች ያለአግባብ ብልፅግና እንዲያገኙ ተደርጓል የሚል ስለሆነ ፍ/ቤቱ ፖሊስ ማስረጃውን እንዲያጣራ የ14 ቀን የጊዜ ቀጠሮ ሰጥቷል።</p>

<p>አቶ በለጠ አለማየሁና አቶ ብርሃኑ ጂጆ በስኳር ሽያጭ ላይ ስልጣን እንደሌላቸው ቢገልፁም ሽያጩም እነስሩን የማይመለከት መሆኑን ቢያመለክቱም ሆኖም ግን የፖሊስ ምርመራ መዝገብ እንደሚያመለክተው አሁን ሽያጭን የሚመለከተው አካል ከመቋቋሙ በፊት በሽያጩ ላይ ኃላፊና ውሳኔ ሰጪዎች መሆናቸውን ከምርመራ መዝገቡ መረዳት የተቻለ ስለሆነ ፖሊስ የሚያጣራውን ማስረጃ አጣርቶ እንዲቀርብ የ7 ቀን የጊዜ ቀጠሮ ተሰጥቷል። አቶ ሶፊያን ኢብራሂም ወንጀል ተፈፅሞበታል የተባለው የስኳር ሽያጭ ያላቸውን ሚና ፖሊስ በምንም ማስረጃ በምርመራ ያስረዳው ነገር ባለመኖሩ በ3 ሺህ ብር ዋስ እንዲለቀቁ ተወስኗል። አቶ አስመላሽ አረጋ በሽያጩ ሂደት ወንጀል ተፈፅሟል በማለት ወንጀል መሰራቱን ፍንጭ ያሳየ ስለሆነ የ14 ቀን የጊዜ ቀጠሮ ተጠይቆባቸዋል።</p>

<p>አቶ ብርሃነ ግደይና ወ/ት የሺሃረግ ዘውዴ ፖሊስ ያቀረበውን የምርመራ መዝገብ ፍ/ቤቱ አይቶታል። አቶ ብርሃነ ግደይ ከንግድ ባንክ ባገኙት ብድር ላይ በቂ ማስያዣ ሳይሰጡ ብድር እንደወሰዱ የሚያሳዩ ማስረጃዎች ቀርበዋል። ይህ የተፈፀመው ግለሰቦች ባገኙት ያለአግባብ ጥቅም ምክንያት ነው በማለት ምርመራ መዝገቡ የተገናዘበ ስለሆነ ለተጨማሪ ምርመራ የ7 ቀን የጊዜ ቀጠሮ ተጠይቆባቸዋል። ወ/ት የሺሃረግ ዘውዴን (ጌታ ትሬዲንግ) ደግሞ የመንግሥት ስኳር በጨረታ እንደሚሸጥ እየታወቀ ያለጨረታ የገዙበት ሁኔታ መኖሩ በፖሊስ ተገልጿል። ይህንንም የሚያሳይ ማስረጃ በምርመራ መዝገቡ ተመልክተናል። በዚህ ዙሪያ የተፈፀመ ወንጀል መኖሩና ማስረጃ እንዲያሰባስብ ፍ/ቤቱ የ7 ቀን የጊዜ ቀጠሮ ሰጥቶበታል።</p>

<p>ከነዚህ ተከሳሾች በመቀጠል የስታር ቢዝነስ ግሩፕ የስራ ኃላፊዎች አቶ ምንየለት አጥናፉ፣ አቶ አበባው ደስታ፣ አቶ ወርቁ መግራ፣ አቶ አስናቀ ጀምብሬ፣ አቶ አበባው ገላዬ በችሎቱ የቀረቡ ሲሆን በጠበቆቻቸው በተከሳሽ ጠበቆች ቤት ድርጅቶቻቸው የታሸጉባእውና ስራዎችን ሊሰሩ ባለመቻላቸው ከፍተኛ ኪሳራ በድርጅቱ ላይ የደረሰ መሆኑንና መንግሥትም ማግኘት የሚገባውን ጥቅም ያጣ መሆኑን ፍ/ቤቱ ተረድቶ እነዚህ የሥራ ኃላፊነት የሚሰማቸው አስተዋዮች ለሀገራቸውና ለወገናቸው ከፍተኛ ጥቅም የሚሰጡ በመሆናቸው በዋስ ተለቀው ጉዳያቸውን እንዲከታተሉ ጠይቀዋል። በተጨማሪም አቶ ምንዬለት አጥናፉ መኖሪያ ቤት በፖሊስ ጥበቃ ሥር በመደረጉ በቤተሰቦቻቸው ላይ ከፍተኛ የስነ ልቦና ጫና የተፈጠረባቸው ስለሆነ ፍ/ቤቱ ይንን ከተጠረጠሩበት ጭብጥ ጋር የማይገናኘውን ነገር በመገንዘብ ፖሊስ ከድርጊቱ እንዲቆጠብ ትዕዛዝ እንዲሰጥላቸው ጠይቀዋል።</p>

<p>ከዚህ በተጨማሪ ተከሳሾች ከጠበቆቻቸው ጋር እንዳይገናኙ የሕግ ምክር እንዳንለግሳቸው ከመደረጉም በተጨማሪ በብርበራ ወቅት እንዳንገባ ተደርጓል በማለት ለችሎቱ ገልጸዋል። መርማሪ ፖሊስም በበኩሉ ተጠርጣሪዎች ከጠበቆቻቸው ጋር የመገናኘት መብት አላቸው። ሆኖም ግን ጠበቆች ሊያውቁት የሚገባው ነገር መስሪያ ቤታችን በፕሮግራም የሚመራ ስለሆነ ተጠርጣሪዎቹ ከጠበቆቻቸው ጋር የሚገናኙት ማክሰኞና ዓርብ መሆኑን እንዲያውቁትና ብርበራውንም ስናካሂድ ተጠርጣሪዎቹ ባሉበት የቀበሌ መስተዳደሮች ባሉበት እንዲሁም ሌሎች ታዛቢዎች ባሉበት ስለሆነ የጠበቆች በቦታው መገኘት ጥቅም የሌለው ነው ብሏል። በተጨማሪም ድርጅቱ ያልተሸገና በእንቅስቃሴ ላይ ያለ መሆኑን ገልጿል። ሆኖም ተከሳሾች እንደገለጹት ሱቆቹ ክፍት መሆናቸውን የገለጹ ቢሆንም ንብረቶቹ በቢሮና በመጋዘን ውስጥ ያሉ በመሆናቸው እነዚህ ደግሞ አሁን ከእንቅስቃሴ ውጭ ስለሆኑ ችግሩ እዚህ ላይ ነው ብሏል።</p>

<p>ፍ/ቤቱም ተከሳሾች ከቤተሰቦቻቸውም ሆነ ከጠበቆቻቸው መገናኘት ሕገመንግሥታዊ መብታቸው ነው። ስለዚህ ሕገመንግሥቱ ወደተግባር መለወጥ አለበት ያለ ሲሆን በተጨማሪም ብርበራው ሲካሄድ የተጠርጣሪ ጠበቆች ተገኝተው የምክር አገልግሎት የመስጠት መብት ያላቸው ስለሆነ በብርበራ ወቅት ጠበቆች እንዲገኙ ውሳኔ የሰጠ ሲሆን የድርጅቱን መታሸግ ለግንቦት 30 ቀን 1993 ዓ.ም የቀጠረ ሲሆን ተከሳሾች ለሰኔ ስምንት ቀን 1993 እንዲቀርቡ አዟል።</p>

<p>ሌላው በዚሁ ችሎት የቀረቡት የአቶ ስዬ አብርሃ ወንድም አቶ አስመላሽ አብርሃ ሲሆኑ ፖሊስ ከፕራይቬታይዜሽን ኤጀንሲ ጋር ግንኙነት አላቸው በዚህም ጥቅም አግኝተዋል ቢላቸውም ይህንን የሚያሳይ ማስረጃ ፖሊስ ባለማቅረቡ በአምስት ሺህ ብር ዋስ እንዲለቀቁ ፍ/ቤቱ አዟል። በ24/9/93 በቁጥጥር ስር የዋሉት አቶ ፍፁም ዘአብ አስገዶም ከፕራይቬታይዜሽን ኤጀንሲ ከግምት በታች በሆነ ዋጋ ጣይቱ ሆቴል፣ ጉለሌ ሳሙና፣ ሐረር ማተሚያ ቤትን ገዝተዋል ጥቅምም አግኝተዋል ተብለው ለእስር የተዳረጉ ሲሆን በዚህ በእስር ቆይታቸው ከጠበቆቻቸው ጋር ሳይገናኙ ቃላቸውን እንዲሰጡ የተደረጉ መሆናቸውን ገልፀዋል።</p>

<p>አቶ ፍፁምዘአብ ለፍ/ቤቱ እንዳስረዱት እኔ ንብረቶቹን ገዝቻለሁ፣ የጨረታ ሕጉን ተከትዬ አሸንፌ የገዛሁኝ በመሆኑ ዶክመንቶቹ ሁሉ ፕራይቬታይዜሽን ኤጀንሲ ውስጥ ስለሚገኝና ጨረታውም በግልፅ የተካሄደ መሆኑ እኔን በማሰር የሚገኝ ሰነድ፣ እኔን በመፍታት የሚጠፋ ሰነድ ባለመኖሩ የዋስ መብቴ ተጠብቆልኝ እንድለቀቅ በማለት ፍ/ቤቱን ጠይቀዋል። በተጨማሪም ከተጠረጠሩበት ጉዳይ ጋር ምንም ግንኙነት የሌለው በየዕለቱ የሚታተመው የእንግሊዘኛ ጋዜጣ ዘ ዴይሊ ሞኒተር ቢሮ የታሸገ መሆኑና ሥራውንም እንዳቆመ ገልፀው ፍ/ቤቱ እንዲከፈትላቸው ትዕዛዝ እንዲሰጥ ጠይቀዋል። ፍ/ቤቱም ፖሊስ ተጨማሪ 14 ቀን የምርመራ ጊዜ ቢጠይቅም ፍ/ቤቱ የ7 ቀን የጊዜ ቀጤሮ የሰጠና በፖሊስ ታሽገዋል የተባሉትን ብይን ለመስጠት ለግንቦት 30 ቀን 1993 ቀጠሮ ሰጥቷል።</p>

<p>ከዚህ በተጨማሪም የመስቀል ፍላወርስ ባለቤት አቶ እስክንድር ዮሴፍም በትናትናው ዕለት ፍ/ቤት ቀርበው ፍ/ቤቱ የ7 ቀን የጊዜ ቀጠሮ ሰጥቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 29 ቀን 1993</a></p>

</body>
</html>	
