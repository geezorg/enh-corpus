<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሮፈሰር መስፍንና ዶ/ር ብርሃኑ በይፋ ክስ ተመሰርተባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕሮፈሰር መስፍንና ዶ/ር ብርሃኑ በይፋ ክስ ተመሰርተባቸው</h1>


<p>ሚያዝያ 30 ቀን 1993 በፖሊስ ቁጥጥር ስር የዋሉት ፕሮፌሰር መስፍን ወልደማርያምና ዶ/ር ብርሃኑ ነጋ እጃቸው በተያዘ በሃያ ሁለተኛው ቀን ትናንት ግንቦት 21 ቀን 1993 መንግሥት በይፋ ክስ መስርቶባቸዋል።</p>

<p>ፖሊስ ምሁራንን በቁጥጥር ስር ያዋላቸውና መኖሪያ ቤታቸውን፣ የዶ/ር ብርሃኑ ነጋን ቢሮ እንዲሁም የኢትዮጵያ ሰብዓዊ መብቶች ጉባዔ ቢሮን በመፈተሽ ሰነዶችን ሲሰበስብ የነበረው የአዲስ አበባ ዩኒቨርስቲ ተማሪዎችን ከማነሳሳት ጋር በተያያዘ ጉዳይ መሆኑን በይፋ ቢገልፅም ትናንትና የተመሰረተባቸው ክስ ግን በሕቡዕ ፖለቲካ ድርጅት ስር ተደራጅተው በመገኘታቸው ነው ተብሎ ነው።</p>

<p>ትናንት በፌዴራል ከፍተኛ ፍርድ ቤት አራተኛ ወንጀል ችሎት በምሁራኑ ላይ የቀረበባቸው ክስ የወ/መሕ/ቁ.32 እና 250/ሀ የተመለከተውን በመተላለፍ የተፈፀመ «ወንጀል ነው» በሚል እንደሚከተለው ተዘርዝሯል።</p>

<p>«ተከሳሾች በኢትዮጵያ ፌዴራላዊ ዴሞክራሲያዊ ሪፐብሊክ ሕገ መንግሥት አንቀፅ 31 በሰላማዊና ሕጋዊ ሁኔታ የተደነገገውን የመደራጀት መብት መጠቀም እየቻሉ በሕጋዊ መንግስት በፖለቲካ ፓርቲ ተደራጅቶ መንቀሳቀስ የሚያዋጣ አይደለም በማለት የሕገ መንግሥቱን ሥርዓት በህገወጥ መንገድ ለመለወጥ ራሱን የኢትዮጵያውያን ዴሞክራሲያዊ ሊግ (ኢ.ዴ.ሊ) ብሎ በሚጠራውና በሕቡዕ በሚንቀሳቀስ ሕገወጥ ድርጅት ሥር ተደራጅተው በመገኘታቸው ተከሰዋል» ይላል።</p>

<p>እንደገናም በሁለቱ ተከሳሾች ላይ በአንድነት በሌላ አንቀፅም ሁለተኛ ክስ ተመስርቶባቸዋል። ይኼኛው ክስ ደግሞ «በ1949 ዓ.ም የወጣውን የወ/መ/ሕ/ቁጥር 32/1/ሀ እና 480/ሀ እና ለ የተመለከተውን በመተላለፍ» ብሎ «ወንጀል ነው» ያለውን እንደሚከተለው ዘርዝሮታል።</p>

<p>«ተከሳሾች ለወንጀል ሥራ ግብረአበር በመሆን በአንደኛ ክስ የተመለከተውን ዓላማ ለማሳካት መጋቢት 30 ቀን 1993 ዓ.ም ስለሰብዓዊ መብት እናስተምራለን በሚል የአ.አ ዩኒቨርስቲ ተማሪዎችን በብሔራዊ ሎተሪ አዳራሽ እንዲሰበሰቡ ካደረጉ በኋላ ከያዙት አጀንዳ ውጪ ኢትዮጵያዊነትን የማይቀበልና የመንደር ወይም የጎሣ መብትና ነፃነትን የሚያስቀድሙ ሰዎች ደደቦች ናቸው» እና ልዩ ልዩ ተማሪዎችን በዘር የሚከፋፍሉ ንግግሮችን ከማድረጋቸውም በላይ መብታችሁን ጠይቁ፣ አትፍሩ፣ ደፋር ሁኑ፣ እንዲሁም መብታችሁን ለመጠየቅ የህይወት ዋጋ መክፈል ካለባችሁም ይህንኑ አድርጉ፣ በማለት ተማሪው አለኝ የሚለውን መብት ባለው ሕገመንግሥታዊ ስርዓት መሰረት ከሚያስከብር ይልቅ በኃይልና በሁከት ለማስፈፀም እንዲንቀሳቀስ የሚገፋፉ ንግግሮችንና ገለጻዎችን በማድረጋቸው በፈፀሙት ወንጀል ተከሰዋል» ይላል።</p>

<p>ትናንት በአራተኛ ወንጀል ችሎት የተከፈተውን የክስ ፋይል የተመለከቱት ዳኞች የተከሳሽ ጠበቃ ስለክሱ ያላቸውን አስተያየት ጠይቀዋል። ጠበቃውም ክሱን እንደሚቃወሙትና መቃወማቸውንም በጹሑፍ እንደሚያቀርቡ ገልጠዋል። በተጨማሪም በተከሳሾቹ ላይ የተጠቀሰው አንቀፅ የዋስ መብት የሚያስከለክል ስላልሆነ የዋስ መብታቸው እንዲጠበቅላቸው ፍርድ ቤቱን ጠይቀዋል።</p>

<p>ችሎቱም በዋስትና ጥያቄ ላይ ዓቃቤ ሕግ ያለውን አስተያየት ጠይቆ ዐቃቤ ሕግ በወ/መ/ሕ/ቁጥር 63 መሰረት የዋስትናውን ጥያቄ የሚቃወም መሆኑን በመግለፁ ዳኞች የተከሣሾቹን ጠበቃ የዋስትና መብት ጥያቄና ዐቃቤ ሕግ ያቀረበውን ተቃውሞ ከሕጉ ጋር በማገናዘብ በሶስተኛው ጥያቄ ላይ ብይን ለመስጠትና ተከሳሾች በጠበቃቸው አማካይነት የሚያቀርቡትን የክስ መቃወሚያ ለመስማት ለዓርብ ግንቦት 24 ቀን 1993 ቀጤሮ ይዟል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 22 ቀን 1993</a></p>

</body>
</html>	
