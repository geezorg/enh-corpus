<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፍትህ ሚኒስትሩ የአንድ ወር እስራት ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፍትህ ሚኒስትሩ የአንድ ወር እስራት ተፈረደባቸው</h1>


<p>የኢትዮጵያ ፌዴራላዊ ዴሞክራሲያዊ ሪፐብሊክ መንግስት የፍትህ ሚኒስቴር ሚኒስትር አቶ ወረደወልድ ወልዴ መስሪያ ቤታቸው ለሕግ ታዛዥ ባለመሆኑ ትናንት ግንቦት 21 ቀን 1993 ዓ.ም በፌዴራል የመጀመሪያ ደረጃ ፍ/ቤት ሶስተኛ ፍትሐብሔር ችሎት የአንድ ወር እስራት ተፈርዶባቸዋል።</p>

<p>በሚኒስትሩ ላይ የእስራት ቅጣቱ የተፈረደባቸው ከሕግ አግባብ ውጭ የተያዙትንና ለፍርድ ቤት እንዲቀርቡ ያልተደረጉት የኢትዮጵያውያን ዴሞክራሲያዊ ፓርቲ (ኢዴፓ) የድርጅት ጉዳይ ኃላፊ አቶ ታምራት ታረቀኝን ይዘው እንዲቀርቡ የተሰጣቸውን ትዕዛዝ ባለማክበራቸው ነው።</p>

<p>የሚኒስትሩ ጉዳይ ለችሎት የቀረበው ትናንት ጠዋት አራት ሰዓት ሲሆን በ16/9/93 ሚኒስትሩ አቶ ታምራት ታረቀኝን ይዘው እንዲቀርቡ ትዕዛዝ ቢሰጣቸውም በትዕዛዙ መሰረት ይዘው አለመቅረባቸው በ17/9/93 የአዲስ አበባ ፖሊስ ኮሚሽን ሚኒስትሩን አስሮ ችሎት እንዲያቀርባቸው ትዕዛዝ ቢሰጥም ትዕዛዙ ሳይፈፅም ፍ/ቤት መቅረባቸው ተወስቷል።</p>

<p>ሚኒስትሩን አስሮ እንዲያቀርባቸው ትዕዛዝ የተሰጠው የአዲስ አበባ ፖሊስ ለፍ/ቤቱ ሚኒስትሩን ያላቀረበበት ምክንያት አስረድቷል። እንደፖሊስ አባባል ትዕዛዙ የደረሰው ዘግይቶ መሆኑን ትዕዛዙ ከደረሰው በኋላ ያሉት የዕረፍት ቀናት በመሆናቸው ታሳሪውን ሊያገኛቸው ባለመቻሉ ነው።</p>

<p>ሚኒስትሩ ዓርብ ግንቦት 17 ቀን 1993 የፍርድ ቤቱን ትዕዛዝ አክብረው ያልቀረቡት በዕለቱ በሚኒስትሮች ምክር ቤት ስብሰባ ስለነበረባቸውና በስብሰባው ላይ የሕግ ኮሚቴውን የሚመሩት እርሳቸው በመሆናቸው መሆኑን ገልፀው ፍርድ ቤቱ ተለዋጭ ቀጠሮ ሊሰጥ ይችላል የሚል ግምት አድሮባቸው መሆኑን ገልጠዋል። ሚኒስትሩ ታስረው ፍርድ ቤት ያልቀረቡ እስከሆነ ድረስ ለምን ተፈላጊውን ሰው (አቶ ታምራት ታረቀንን) ይዘው እንዳልቀረቡ ተጠይቀው የፍ/ቤቱ የጹሑፍ ትዕዛዝ እንዳልደረሳቸው ተናግረዋል። በተጨማሪም እርሶ መገኘት የማይችሉ ከሆነ ለምን ተወካይ እንዳላኩ ከፍ/ቤቱ ለተጠየቁት ሲመልሱ መ/ቤቱ በአሁኑ ሰዓት ም/ሚኒስትር የለውም። ሆኖም ግን ስምንት ያህል መምሪያ ኃላፊዎች አሉ። እነርሱም የራሳቸውን ስራዎች የሚሰሩ ናቸው። ነገር ግን እኔ ወደውጭ ሀገር በምሄድበት ጊዜ አንዱን ወክዬ እሄዳለሁ ከዛ ባሻገር የእኔን ስራ አይሰሩም በማለት ለፍ/ቤቱ አስረድተዋል።</p>

<p>የፌዴራል ፖሊስ ኮሚሽን የበላይ ኃላፊዎች እነማን እንደሆኑ ተጣርቶ ይገለፅልኝ በማለት ፍ/ቤቱ ቢያዝም ምላሽ አልተሰጤውም። ለምን? ተብለው ሲጠየቁ ይኼንን ጉዳይ በደብዳቤ አሳውቄአለሁ ብለዋል። ሆኖም ለችሎቱ የደረሰ ባለመሆኑ በቃላቸው የፌዴራል ፖሊስ ኮሚሽን ኮሚሽነት አቶ ጌታቸው አሰፋ እንዲሁም የኮሚሽኑ ልዩ የጽ/ቤት ኃላፊ ኮሎኔል ገዛኸኝ መንግሥቱ (እንደረዳት ኮሚሽነር) መሆናቸውን ገልፀዋል።</p>

<p>በዚሁ ጉዳይ ላይ ፍ/ቤቱ ውሳኔ ለመስጠት በዚሁ ዕለት በ9:00 ሰዓት ላይ በራሳቸው ዋስትና እንዲቀርቡ አዘዘ። በ9:00 ሰዓት ላይ ወደችሎቱ ተከሳሹ ሚኒስቴር ሚኒስትር ወረደወልድ ወልዴ እንዲሁም ችሎቱን የሚከታተሉ በችሎቱ አዳራሽ የተገኙ ሲሆን የዚሁ ችሎት ዳኛ የሆኑት አቶ ወንደወሰን ስንታየሁ ለጊዜው ያልጨረስነው አለ እንጠራችኋለን እደጅ ቆዩ በማለት ከችሎቱ እንዲወጣ አድርገዋል።</p>

<p>በ11:00 ሰዓት ላይ የተሰየመው ችሎት ጠዋት ሚኒስትሩ ያቀረቡት ምክንያት በቂ ሆኖ ያገኘው ባለመሆኑና ይህም የፍ/ቤቱን ትዕዛዝ መጋፋት ስለሆነ እንዲሁም ሚኒስትሩ የሕግ አዋቂ በመሆናቸው ፍ/ቤቱ ይህን በማገናዘብ 442/1ሀ እና ለ መሰረት ጥፋተኛ ሆኖ ያገኛቸው በመሆኑ የፍ/ብ/ሥ ሥ/ሕ/ቁ 481 መሰረት ፍ/ቤቱ የቅጣት ውሳኔ መስጠት ስላለበት የፍትህ ሚኒስትሩ አቶ ወረደወልድ ወልዴ በአንድ ወር እስራት እንዲቀጡ የቅጣት ውሳኔ የሰጠ ሲሆን ከሳሽ አቶ ታምራት ታረቀኝን በ77/2 መሰረት የሚኒስትሮች ም/ቤት የምክር ቤቱ ተጠሪ ግንቦት 23 ይዟቸው እንዲቀርብ ወይንም በእስር ላይ የሚቆዩበት ጉዳይ ካለ ምክንያቱን እንዲገልፅ አዟል።</p>

<p>በዚህ የፍርድ ቤት ትዕዛዝ ሚኒስትሩ ምንም ዓይነት ቅሬታ ያልታየባቸው ሲሆን የሚኒስትሩን ሁኔታ የተከታተሉ አንዳንድ የሕግ ባለሙያዎች ወደፊት የሕግ የበላይነት እየተረጋገጠ እንደሚመጣ ሚኒስትሩ ያሳዩት ስነምግባር ተስፋ ሰጪ ነው ብለዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 22 ቀን 1993</a></p>

</body>
</html>	
