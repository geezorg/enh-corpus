<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእነስዬ ምትክ ምርጫ ታወጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በእነስዬ ምትክ ምርጫ ታወጀ</h1>


<p>አባይ ፀሐዬን ጨምሮ ዘጠኝ የህወሓት ማዕከላዊ ኮሚቴ አባላትና የኢትዮጵያ ፌዴራላዊ ዲሞክራሲያዊ ሪፐብሊክ የሕዝብ ተወካዮች ም/ቤት አባላት በአዋጅ ቁጥር 88/99 አንቀፅ 4 ንዑስ አንቀፅ 2 «የይውረዱልን» ጥያቄ የቀረበ በመሆኑ በምትካቸው የማሟያ ምርጫ ለመካሄድ የብሔራዊ ምርጫ ቦርድ የጊዜ ሰሌዳ አውጥቷል።</p>

<p>ቦርዱ ትናንት ባወጣው የጊዜ ሰሌዳ መሰረት ምርጫው የሚካሄድባቸው ቦታዎች በሐሐይለ/ፈረሰማይ፣ በወርቅ አምባ፣ በማይቀንጠል፣ በአክሱም፣ በዛላንበሳ፣ በማይጨው፣ በኩይሀ፣ በሰለክለካህ እና በመቀሌ ሲሆን «የይውረዱልን» ጥያቄ ቀርቦባቸዋል። የተባሉት የፓርላማ አባላትን አቶ ቢተው በላይ ከፈረሰማይ፣ አቶ ስዬ አብርሃ ከወርቅ አምባ፣ አቶ ዓለም ሰገድ ገ/አምላክ ከማይቅንጠል አቶ ተወልደ ወ/ማርያም ከአክሱም ላዕላይ ማይጨው አቶ አብርሃ ካህሳይ ከኩይሀ አቶ አባይ ፀሐዬ ከስለክላኻ፣ ወ/ር አረጋሽ አዳነ ከመቀሌ፣ አቶ ሰለም ተስፋዬ ኬንደምኽኒ/ማይጨው እና አቶ አውዓሎም ወልዱ ከዛላንበሳ ናቸው።</p>

<p>ከእነዚህ ውስጥ አቶ አባይ ፀሐዬ ግለሂስ አድርገው ወደእነመለስ ቡድን መመለሳቸው የሚታወቅ ሲሆን «የውረዱልን» ጥያቄ ቀርቦባቸዋል ከተባሉት ውስጥ አንዱ ሆነው ቀርበዋል። የምርጫ ቦርድ ባወጥኣው የጊዜ ሰሌዳ መሰረት የሟሟያ ምርጫ ሂደት የሚጀመረው ከሰኔ 1 ቀን 1993 ጀምሮ የድምፅ መስጫው ዕለት ደግሞ ሐምሌ 15 ቀን 1993 ነው ተብሏል። የምርጫው ውጤትም በይፋ የሚገለፅበት ጊዜ ሐምሌ 25 ቀን መሆኑን የምርጫው ቦርድ የጊዜ ሰሌዳ አመልክቷል።</p>

<p>ቦርዱ በዚሁ የጊዜ ሰሌዳ ማስታወቂያ መግለጫው ላይ እንዳመለከተው «በአዋጅ ቁጥር 88/99 አንቀፅ 7 ንዑስ አንቀፅ 2 መሰረት መቀመጫውን ያጣ የቀድሞ ተመራጭ በምርጫ ክልሉ መቀመጫውን ለማሟላት በሚደረገው ምርጫ ተወዳዳሪ ለመሆን ይችላል ይላል። በመሆኑም ቦርዱ የውረዱልን ጥያቀ ያቀረበባቸው መጠቀም የሚችሉ መሆኑን ያሳስባል» ብሏል። በዚህ መሰረት እነስዬ አብርሃ እንደገና ወደምርጫ ከገቡና ምርጫው በነፃነት ከተካሄደ እንደገና ሊያሸንፉ ይችላሉ የሚል ግምት ስላለ፣ የምርጫው ሂደት በውጥረት የተሞላ ሊሆን እንደሚችል ታዛቢዎች ይናገራሉ።</p>

<p>በተያያዘ ዜና የአቶ መለስ ዜናዊ ቡድን በተያያዘ «የማጣራት» ዘመቻ የፓርቲ አባላነትን ከአባልነት የማስወገድ ስራውን እያከናወነ ይገኛል። በዚህ መሰረት የአቶ አለም ሰገድ ገ/አምላክ ባለቤትና የአየር ኃይሉ አዛዥ የጄኔራል አበበ ተ/ሃይማኖት እህት የሆኑት ወ/ሮ ሐመልማል ተ/ሃይማኖት ከካድሬነታቸውና ከህወሓት አባልነታቸው እንዲነሱ ተደርገዋል። በራዲዮ ፋና ውስጥ በጋዜጠኝነት የሚሰሩትና የብሔራዊ ባንክ ባልደረባ የሆኑት ወ/ሮ ሐመልማል አዲስ አበባ ውስጥ በተካሄደው የካድሬዎች ስብሰባ ላይ በእነመለስ ቡድን ላይ የሰላ ሂስ ካቀረቡት ካድሬዎች አንዷ ናቸው ተብሏል።</p>

<p>የማዕከላዊ ኮሚቴ አባላትም ምርጫው ከመካሄዱ በፊት ከፓርቲ አባልነት ይባረሩ አይባረሩ የታወቀ ነገር የለም። ከምርጫው ጊዜ በፊት ከፓርቲው ከተባረሩ በምርጫ እንደገና የመሳተፍ እድላቸው ሊጠበቅ እንደሚችል ታዛቢዎች ይናገራሉ። ጊዜ አግኝተው በግል ለመወዳደር ካልወሰኑ በስተቀር።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 15 ቀን 1993</a></p>

</body>
</html>	
