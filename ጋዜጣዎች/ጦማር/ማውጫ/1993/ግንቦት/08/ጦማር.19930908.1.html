<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የክንፈ ገዳይ የመለስ ደጋፊ መሆናቸው ይነገራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የክንፈ ገዳይ የመለስ ደጋፊ መሆናቸው ይነገራል፤ እነስዬ በቀብር ላይ እንዳይገኙ ታዘዙ</h2>


<p>የአቶ ክንፈ ገ/መድህንን የገደላቸው ሻለቃ በአመለካከቱ ከአቶ መለስ ወገን በመሆኑ ለግድያው እርምጃ የተነሳሱት በግል ጥቅም ጥያቄ እንጂ በመስመር ልዩነት አለመሆኑን የቅርብ ምንጮች ገለጹ።</p>

<p>እንደቅርብ ምንጮች አባባል አቶ ክንፈ በሚመሩት ስብሰባ ላይ ገዳዩ ሻለቃ በተደጋጋሚ ጥያቄዎችን ይጠይቁ እንደነበርና ከጥያቄያቸውም መካከል ሰብሳቢውን አስቆጥቶ የነበረው «እኔ የኢኮኖሚክ ሳይንስ ምሩቅ ነኝ። በሙያዬ የተሰጠኝ ኃላፊነት የለም» የሚል መሆኑንና ሰብሳቢውም «የስብሰባው ዓላማ የግል ጥቅምን መጠየቅ ሳይሆን የጋራ ጉዳ መሆኑን በመናገር ያጣጥሉ ነበር ተብሏል። በተለይ አቶ ክንፈ ከመገደላቸው አንድ ቀን ቀደም ብሎ በነበረው ስብሰባ እኚህ ገዳይ ሻለቃ የኢኮኖሚስትነታቸውን ጥያቄ በማንሳት በአልመዳ ጨርቃ ጨርቅ ወይንም በመስፍን ኢንጂነሪነግ ውስት ተመድበው መሥራት እንደነበረባቸው ይናገሩ ነበር ተብሏል።</p>

<p>እንዲሁም «አሰልቺ ነው» የተባለው የዕለት ውይይት አልቆ ሰብሳቢው አጀንዳውን ሊዘጉ ሲሉ ሻለቃው ጥያቄ ለመጠየቅ እጅ አውጥተው አቶ ክንፈ «ጥያቄውን ልቀበለው?» ብለው ተሰብሳቢውን ሲጠይቁ ተሰብሳቢው በማግረምረሙ የሻለቃውን ጥያቄ ሳይቀበሉ መሄዳቸውን የሚናገሩ አሉ። የሻለቃው ንዴት ከዚህ የተነሳ ካልሆነ በስተቀር ከተቃዋሚዎቹ ከእነስዬ ወገን ሆነው በአቶ ክንፈ ላይ ጥይት አለመተኮሳችውን የሚገልፁ ምንጮች አሉ።</p>

<p>ከሕወሓት የማዕከላዊ ኮሚቴ የተባረሩት የህወሓት ታጋዮች ቅዳሜና እሁድ ቦሌ ከአዋሽ ባንክ ዋና መሥሪያ ቤት አካባቢ በሚገኘው በአቶ ክንፈ መኖሪያ ቤት በመገኘት በለቅሶ ሥነሥርዓት ላይ ተካፋይ እንደነበሩ ተነግሯል። ሆኖም በሰኞው ዕለት በቀብር ሥነ ሥርዓት ላይ እንዳይገኙ መከልከላቸውን ከቡድኑ አባላት ከተገኘው መረጃ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 8 ቀን 1993</a></p>

</body>
</html>	
