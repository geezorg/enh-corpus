<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ አራት ሰው ተገድሏል ስምንት ቆስሏል፤ የዶ/ር በየነ ጴጥሮስ አጐት ልጅ ተገደለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደቡብ አራት ሰው ተገድሏል ስምንት ቆስሏል፤ የዶ/ር በየነ ጴጥሮስ አጐት ልጅ ተገደለ</h1>


<p>ከሚያዝያ 26 ቀን 1993 ምሽት ጀምሮ በደቡብ ኢትዮጵያ ክልል የተለያዩ ዞኖች ውስጥ በተጠናከረ ሁኔታ የተሰማራው ከባድ መስሪያዎችን የታጠቀ የመንግሥት ሠራዊት አራት ሰዎችን ገድሎ ስምንት ሰዎችን ማቁሰሉን ከስፍራው ከደረሰን መረጃ ለማወቅ ተችሏል።</p>

<p>በመረጃው መሰረት ዓርብ ሚያዝያ 26 ቀን 1993 ምሽት ጀምሮ በተለይ ወደሀዲያ ዞን የገባው ኃይል በፈጥኖ ደራሽ በፌዴራል ፖሊስና በመከላከያ ሠራዊት አባላት የተጠናከረ መሆኑ ከመገለፁም በላይ ሠራዊቱ በአካባቢው የገባው ከምሽቱ 4:00 ሰዓት ጀምሮ ነው ተብሏል።</p>

<p>በዚሁ ምሽትም የተቃዋሚው ፓርቲ የደቡብ ኢትዮጵያ ሕዝቦች ዴሞክራሲያዊ ህብረት አባላት መኖሪያ ቤቶችን በሮችና መስኮቶች ሰብሮ በመግባት ሰዎችን መደብደብና ማሰር መጀመሩ ተያይዞ ተገልጧል። ሠራዊቱ የቤት ሰበራውንና የፍተሻውን ተግባር የሚያከናውነው ያለፍርድ ቤት ትእኢዛዝ በመሆኑ ድርጊቱን በተቃወሙ ነዋሪዎች ላይ ጥይት ይተኩስ እንደነበርም ከሥፍራው የደረሰን ሪፖርት አስረድቷል። በዚህም መሰረት አቶ ዓለሙ ቡንጤሶ የተባሉት የዶ/ር በየነ ጴጥሮስ አጐት ልጅ በዚሁ ምሽት በጥይት ተደብድበው ሲገደሉ፣ ሾኔ በተባለችው መግቢያ ላይ ዌራ (ማዞሪያ) ተብሎ በሚጠራው ቀበሌ ገበሬ ማህበር ውስጥ ነዋሪ የሆኑትን አቶ አመቾ ሀምቤቦ፣ አቶ አብርሃም ከበደና አቶ ደምሴ ብልጤሞ የተባሉ አርሶ አደሮችን ይኼው መንግሥት ያሰማራው ኃይል ሕይወታቸውን አጥፍቷል ተብሏል።</p>

<p>በዚሁ የታጠቀ ኃይል በተተኮሰባቸው ጥይት ተመትተው ከቆሰሉት ስምንት ሰዎች መሀከል አቶ ጴጥሮስ አቦ የተባሉት ሰው ክፉኛ በመጐዳታቸው በሞትና በሕይወት መሀከል እንደሚገኙ የደረሰን ዘገባ አያይዞ አስረድቷል። ከዚህም ሌላ በመንግሥት መገናኛ ብዙሃን ጭምር በቁጥጥር ስር መዋላቸው የተገለጠው ሰባት የተቃዋሚው የደቡብ ህብረት ፓርቲ አባላት ከቅዳሜ ሚያዝያ 27/93 ጀምሮ ይህ ዘገባ እስከተጠናቀረበት እስከትናንት ድረስ የት እንዳሉ መታወቅ ካለመቻሉም በላይ ከተያዙት መሀከል አንዱ የሆኑት አቶ መሀሪ ሄርግቾ የባደዋቾ ወረዳ የደቡብ ህብረት ፓርቲ ተጠሪ መሆናቸውም ታውቋል።</p>

<p>ይኼንኑ የእስራት ሁኔታ አስመልክቶ የአንድ ምዕራብ አውሮፓ ሀገር አምባሳደር የአለታ ወንዶ አካባቢ ባለሥልጣናት ሲጠይቁ «ያሰርነው ዘራፊዎችን ነው» የሚል መልስ እንደተሰጣቸው ለማወቅ ተችሏል። ይህንን በደቡብ ክልል የሚካሄደውን የግድያና የእስራት ሁኔታ ለመመልከት በአራት ተከፍሎ በመንቀሳቀስ ላይ ካለው የዲፕሎማቲክ ህብረተሰብ አባላት ቡድን መሀከል አንዱ የሆነው በዚህ ሳምንት መጀመሪያ ላይ በሀዲያ ዞን በሾኔ ከተማ አካባቢ በወታደሮች ተይዞ የፎቶግራፍ ማንሻ መሳሪያውን እንደተቀማ ተነግሯል።</p>

<p>ሐሙስ ሚያዝያ 25 ቀን 1993 በተከፈተው የሕዝብ ተወካዮች ምክር ቤት ስብሰባ ላይ በደቡብ እየተካሄደ ያለው ኢ-ሕገመንግሥታዊ እንቅስቃሴ ውይይት ይደረግበት ዘንድ አጀንዳ እንዲያዝላቸው ዶ/ር በየነ ጴጥሮስ ያቀረቡት ሃሳብ በኢህአዴግ አባላት አብላጫ ድምፅ ውድቅ መደረጉ የሚታወስ ሲሆን በሀዲያ የተጀመረው ወታደራዊ ዘመቻም በማግስቱ ሚያዝያ 26 ቀን 1993 ምሽት ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 1 ቀን 1993</a></p>

</body>
</html>	
