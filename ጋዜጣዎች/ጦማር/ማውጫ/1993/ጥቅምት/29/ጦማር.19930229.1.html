<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመከላከያ የሁለት ዓመት ወጪ ከ11 ቢሊዮን 119 ሚሊዮን ብር በላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመከላከያ የሁለት ዓመት ወጪ ከ11 ቢሊዮን 119 ሚሊዮን ብር በላይ ነው</h1>


<p>በኢህአዴግና በሻዕቢያ መንግሥታት መካከል የተፈጠረው የኢትዮ ኤርትራ ጦርነት ከተጀመረበት ጊዜ ወዲህ በሁለት የባጀት ዓመታት ውስጥ ብቻ የኢትዮጵያ መንግሥት የመከላከያ ባጀት 11 ቢሊዮን 119 ሚሊዮን 69 ሺህ ዘጠኝ መቶ ብር መድረሱን ከመንግሥት የባጀት አዋጅ ሰነድ ለማወቅ ተችሏል።</p>

<p>በኢህአዴግ ዘመን ለመከላከያው ከፍተኛው ባጀት የተመደበለት በ1992 የባጀት ዓመት ሲሆን በባጀት ዓመቱ መጄምሪያ የተፈቀደለት ሁለት ቢሊዮን 512 ሚሊዮን 148 ሺህ 400 ብር ነበር። በኋላ በተለያዩ ጊዜያት ጥያቄ እየቀረበ የሕዝብ ተወካዮች ምክር ቤት ማሻሻያ እያደረገበት ሄዶ በባጀት ዓመቱ መጨረሻ ላይ ለመከላከያ አገልግሎት የዋለው ገንዘብ 6 ቢሊዮን 913 ሚሊዮን 654 ሺህ 300 ብር መሆኑን መረጃዎች ያመለክታሉ።</p>

<p>ባለፈው የባጀት ዓመት ከፍተኛ የባጀት ማስተካከያ ከተደረገላቸው የመካለከያ ክፍሎች መካከል ዋናው ምድር ጦር ሲሆን በባጀት ዓመቱ መጀመሪያ ላይ 2.4 ቢሊዮን ብር ተፈቅዶለት በማስተካከያው ወደ 6.7 ቢሊዮን ብር እንዲጠቀም ተደርጓል። በመከላከያ ሥር ያለው የመሠረታዊ ብረታ ብረትና ኢንጂነሪንግ ኢንዱስትሪ ኤጀንሲ በ1992 የባጀት ዓመት መጀመሪያ ላይ 12 ሚሊዮን 148 ሺህ 400 ብር ያህል ተፈቅዶለት በኋላ የባጀት ማስተካከያ ተደርጐለት የዓመት ወጪው 69 ሚሊዮን 332 ሺህ 500 ብር ሊሆን ችሏል። ከዚህ ውስጥ 59 ሚሊዮን 793 ሺህ 600 ብር ያህል የተጠቀመው ታጠቅ ኢንጂነሪንግ ፋብሪካ ነው።</p>

<p>በዘንድሮም የባጀት ዓመት ሆርማት ኢንጂነሪንግ ኮምፕሌክስ ፕሮጀክት በሚል መጠሪያ ለሚታወቀው የመከላከያ የማምረቻ ተቋም 78 ሚሊዮን 790 ሺህ 900 ብር ተመድቦለታል። ይህ ተቋም በመንግሥቱ ኃይለማሪያም ዘመነ ሥልጣን ቀላል የእግረኛ መሣሪያዎችንና መለዋወጫዎችን የተለያዩ ጥይቶችን እያመረተ ሀገሪቱ ለጠመንጃና ለጥይት ግዥ የምታወጣውን የውጭ ምንዛሪ ለማዳን ተብሎ የተገነባና ኢህአዴግ ሥልጣን ሲይዝ «በሀገሪቱ ሰላም ስለሰፈነ የጦር መሣሪያ ማምረቻ አያስፈልግም» በማለት አፈራርሶት የነበረው መሆኑን ቅርበት ያላቸው ምንጮች ይናገራሉ።</p>

<p>ኢትዮጵያ በ1992 እና በ1993 የባጀት ዓመት ያወጣችው የመከላከያ ወጪ ከሠሀራ በታች ካሉት ድሃ የአፍሪካ ሀገሮች ጋር ሲነፃፀር እጅግ ከፍተኛ መሆኑን የሚናገሩ ወገኖች አክለው እንደሚገልፁት ይህ በይፋ የታወቀው ወጪ በመደበኛ የመንግሥት ባጀት የተመለከተው ነው። ሕዝብ በቀጥታ ለጦርነቱ ያወጣውና ምናልባትም ከካፒታል ባጀት ለመከላከያ ተግባር የዋለውን ላይጨመር ይችላል።</p>

<p>ገንዘብ ሚኒስቴር የ1993 የመከላከያ ባጀት ከ1992 የቀነሰ መሆኑን ገልጾ ለሌሎች የልማት ሥራዎች አመቺ ሁኔታዎች እንዳሉ ተስፋ አድርጓል። መንግሥት በዚህ ዓመት ለመከላከያ ከመደበው ባጀት ላለፈው ዓመት የመከላከያ ዕዳ ክፍያ መኖር ስላለመኖሩና መንግሥት ከብሔራዊ ባንክ የተበደረውና ለወደፊት በረጅም ጊዜ ክፍያ እንዲከፍለው የሚገደደው ገንዘብ ይኑር አይኑር የተገለፀ ነገር የለም።</p>

<p>ይህ በዚህ እንዳለ የባጀት ጉድለትን ለማካካስ ተብሎ ባለፈው ዓመት ተጥሎ የነበረው ሱር ታክስ በ1993 የባጀት ዓመት ሁለተኛ አጋማሽ ላይ እንደሚነሳ ገንዘብ ሚኒስቴር ገልጧል። የሚኒስቴር መሥሪያ ቤቱ በ1993 ባጀት ዓመት የገቢ፣ የመደበኛና ካፒታል ወጪ ዕቅድና የወጪ ባጀት አሸፋፈን መግለጫ ሰነድ ላይ እንዳመለከተው ከገቢ ዕቃዎች የሚሰበሰበው ሱር ታክስ በታህሣሥ 23/1993 ጀምሮ ይነሳል።</p>

<p>ከዚህም ሌላ የ1993 ባጀት የተሰላው በጉምሩክ ቀረጥ 10.0%፣ በኤክሳይዝ ታክስ 2.1%፣ እና በሽያጭ ታክስ 8.1% እንደሚጣል ታስቦ መሆኑንና ቡናን ወደውጭ በመላክ ከሚገኘው የውጭ ምንዛሪ (በብር) 6.5% የቡና ቀረጥ እንደሚሰበሰብ ገንዘብ ሚኒስቴር አስታውቋል።</p>

<p>በዚህ ዓመት የሀገር ውስጥ ጠቅላላ ምርት በገበያ ዋጋ በአማካይ 18.0% እድገት እንደሚሳይ የተገመተ ሲሆን በዘንድሮ ዓመት ከታክስ የሚገኝ ገቢ 25.3%፣ እንደሚያድግና ታክስ ያልሆነ ገቢ ደግሞ 13.9% ይቀንሳል ተብሎ እንደሚታሰብ ሰነዱ አመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 29 ቀን 1993</a></p>

</body>
</html>	
