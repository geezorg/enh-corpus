<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታይፎይድ የባሕር ዳር ዩኒቨርስቲን አዘጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ታይፎይድ የባሕር ዳር ዩኒቨርስቲን አዘጋ</h1>


<p>በባሕር ዳር ዩኒቨርስቲ ከሚማሩት 1070 ተማሪዎች ውስጥ ከግማሽ በላይ የሚሆኑት በታይፎይድ ወረርሽን በመያዛቸው ካለፈው ሳምንት ጀምሮ በዩኒቨርስቲው ትምህርት መቆሙን የጦርማር ሪፖርተር ስለሺ ወልደየስ ከባሕርዳር ከላከው ዘገባ ለማወቅ ተችሏል።</p>

<p>ከዘገባው ለመረዳት እንደተቻለው በበሽታው በተጠቁት ተማሪዎች ትክክለኛ ቁጥር ላይ ጉዳዩ የሚመለከታቸው ኃላፊዎች መግባባት አልቻሉም። የዩኒቨርስቲው ፕሬዝዳንት ዶክተር ሽመልስ ኃይሌ የበሽታው ሰለባ የሆኑት ተማሪዎች ቁጥር 150 ብቻ ነው ሲሉ በአማራ ክልላዊ መንግሥት ጤና ቢሮ የስርቬላንስና የወረርሽኝ ቁጥጥር ኤስክፐርት አቶ አልዓዛር መኮንን የተጠቂ ተማሪዎች ቁጥር 278 መሆኑን ተናግረዋል።</p>

<p>የባሕር ዳር ዩኒቨርስቲ ክሊኒክ ኃላፊ ነርስ ሲስተር በላይነሽ ዓለምነው ለጋዜጣው ሪፖርተር እንደገለጡት ከሆነ በዩኒቨርስቲው ክሊኒክ ምርመራ ከተደረገላቸው ተማሪዎች መካከል 600ዎቹ በበሽታው ተለክፈዋል።</p>

<p>የዩኒቨርስትዊ ተማሪዎች በወረርሽን መጠቃት የጀመሩት ቀደም ብሎ ቢሆንም መንግሥት ጥቅምት 24 ቀን 1993 ወዲህ ነው። የክልሉ ጠና ቢሮ ችግሩ መከሰቱን አስቀድሞ ቢያውቅም አፋጣኝ እርምጃ ባለመውሰዱ ወረርሽኙ አብዛኛውን የዩኒቨርስቲ ተማሪ ለመጉዳትና ትምህርት እንዲያቆሙ እስኪያስገድድ ድረስ መጠበቅ እንዳልነበረበት አንዳንድ ተማሪዎች ለጋዜጣው ሪፖርተር ገልጠውለታል።</p>

<p>ለባሕር ዳር ዩኒቨርስቲ አገልግሎት የሚውለው ውኃ ከሁለት አቅጣጫ የሚገኝ ሲሆን አንዱ 110 ሜትር ጥልቀት ካለው ጉድጓድ ተስቦ ከከተማ ወደዩኒቨርስቲው የሚገባው ውኃ ነው። ከዩኒቨርስቲው ሰዎች ገለጣ ለመረዳት እንደተቻለው ከሆነ በባክቴሪያ የተበከለው ውኃ ከጉድጓድ የሚወጣው ውኃ ነው። ተማሪዎች ትምህርት ከመጀመራቸው በፊት ዝግጅት መደረጉን ጉዳዩ የሚመለከታቸው ኃላፊዎች ይናገሩ እንጂ ውኃው አስፈላጊው ሕክምና ቢደረግለትና ከተዋህሲያን እንዲፀዳ ቢደረግ ኖሮ ይኼ ሁሉ ችግር አይፈጠርም የሚሉ ወገኖች መኖራቸውን ለማወቅ ተችሏል።</p>

<p>ይህ ዘገባ እስከተጠናቀረበት ትናንት ከሰዓት ድረስ በወረርሽኑ በሰው ሕይወት ስለደረሰው የሞት አደጋ የተገኘ መረጃ የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 29 ቀን 1993</a></p>

</body>
</html>	
