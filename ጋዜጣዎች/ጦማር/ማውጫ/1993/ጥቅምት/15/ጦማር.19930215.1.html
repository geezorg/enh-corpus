<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ 30.7 ከመቶ ያህሉ ጋብቻ ያለዕድሜ ይፈፀማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ 30.7 ከመቶ ያህሉ ጋብቻ ያለዕድሜ ይፈፀማል</h1>


<p>ጥቅምት 9 ቀን 1993 ዓ.ም በኢትዮጵያ ወጣቶች ሥነ ተዋልዶ ጠና ሀገር አቀፍ ጉባዔ ቅድመ ዝግጅት ለጋዜጠኞች በተሰራጨው ሰነድ ላይ እንደተገለፀው ከ15 እስከ 19 ዓመት ዕድሜ ውስጥ በመላ ሀገሪቱ ጋብቻ እንደሚከናወን ከመገለፁም በላይ ለጋዜጤኞቹ በተዘጋጀው አኃዛዊ መረጃ እንደሚያመለክተው 35 በመቶ በገጠር 12.5 በመቶ በከተማ በድምሩ 30.7 በመቶ ጋብቻዎች የሚፈፀሙት በለጋ ዕድሜ ውስጥ ነው።</p>

<p>በመረጃው ላይ በዝርዝር እንደሰፈረውም በክልል ደረጃ አማራ 59.7 በመቶ፣ ትግራይ 45 በመቶ፣ ቤንሻንጉል 41.5 በመቶ እንዲሁም ጋምቤላ 38.3 በመቶ ከጠቅላላይ የሀገሪቱ ክልሎች መሪነቱን በመያዝ ያለዕድሜ ጋብቻን የሚፈፅሙ ወጣቶች በብዛት የሚታዩባቸው መሆኑ ተጠቅሷል።</p>

<p>ያለዕድሜ ጋብቻ ሴቶች መውለድን በልጅነት እንዲጀምሩና ብዙ ልጆችን እንዲወልዱ ምቹ ሁኔታ ከመፈጠሩም በላይ ከእርግዝናና ከመውለድ ሁኔታ ጋር ከተያያዙ አደጋዎች የሴት አባላዘር ክፍልና የዓይነ ምድር መውጫ ብልቶች መገናኘት (ፊትሱላ) ለተባለው ችግር በቀላሉ እንዲጋለጡም ያደርጋቸዋል።</p>

<p>በዚህ ምክንይት ለሚከሰቱት ችግሮች ሲባል የተቋቋመውና አገልግሎት በመስጠት ላይ የሚገኘው ፊስቱላ ሆስፒታልም የችግሩን ስፋት በግልጽ የሚያሳይ ነው በዚሁ ሆስፒታል ከሚታከሙት 1210 ሕሙማን በ1997 እ.ኤ.አ የተደረገው ጥናት እንዳመለከተውም 50 በመቶ የሚሆኑት ከ13 እስከ 20 ዓመት ዕድሜ ያላቸው ሲሆኑ 55 በመቶ የሚሆኑት የፊስቱላ ችግር የደረሰባቸው የመጀመሪያው ልጃቸውን ሲወልዱ ስለመሆኑ ጥናቱ አስረድቷል።</p>

<p>በሀገሪቱ ቀድሞ የነበረው የፍትሐብሔር ሕግ ሴት ልጅ በ15 ዓመቷ ወንድ ልጅ በ18 ዓመቱ ጋብቻ እንዲፈፅሙ የሚደነግግ መሆኑ ይታወቃል ሆኖም ግን በ1993 ሥራ ላይ የዋለው የኢትዮጵያ ብሔራዊ ሥነ ሕዝብ ፖሊሲ የሴት ልጅ የጋብቻ ዕድሜ 18 መድረስ እንዳለበት አመልክቷል። ከዚህም በኋላ በቅርቡ የተሻሻለው የቤተሰብ ሕግ የሴትና የወንድ ልጅ በ18 ዓመት እንዲፈፀም የደነገገ መሆኑ የሚታወስ ነው።</p>

<p>በዚህ ሰነድ ላይ ከተነሱት አበይት የወጣት ሴት ልጆች ችግሮች መካከል አንደኛው ውርጃ ሲሆን ይህም ለእናቶች ሞት ቁጥር መጨመር ከፍተኛ አስተዋፅዖ የሚያደርግ ስለመሆኑ ተወስቷል። በአዲስ አበባ በተወሰኑ ሆስፒታሎች በተደረገው ጥናትም በተለያዩ በሽታዎች ከሞቱት እናቶች ውስጥ በውርጃ የሞቱት 52.2 በመቶ እንደነበር ከውርጃ ጋር በተያያዙ ነገሮች የተነሳ ከሞቱት ውስጥ ወደ 40 በመቶው ከ20 ዓመት ዕድሜ በታች የነበራቸው ወጣት ሴቶች ሲሆኑ 33 በመቶ ያህሉ ደግሞ ተማሪዎች ናቸው ተብሏል።</p>

<p>ከጥቅምት 26-30/1993 በባሕር ዳር የሚዘጋጀውንና በወጣቶች ሥነ ተዋልዶ ላይ የሚነጋገረውን ሀገር አቀፍ ኮንፍረንስ ስፖንሰር ያደረገው ተቀማጭነቱ በአሜሪካ ሀገር የሆነው «ፓካርድ ፋውንዴሽን» የተባለ መንግሥታዊ ያልሆነ ድርጅት ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 15 ቀን 1993</a></p>

</body>
</html>	
