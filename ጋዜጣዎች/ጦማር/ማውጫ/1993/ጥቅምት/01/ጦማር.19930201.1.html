<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ፓርቲዎች አዲስ የአፈናና የጭቆና እርምጃ እየተወሰደብን ነው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚ ፓርቲዎች አዲስ የአፈናና የጭቆና እርምጃ እየተወሰደብን ነው አሉ</h1>




<p>የኢህአዴግ መንግሥት ሌላ የአምስት ዓመት አገዛዝ መጀመሩን እየገለጸ ባለበት በአሁኑ ወቅት በሀገሪቱ ውስጥ የሚገኙ ተቃዋሚ ፓርቲዎች አዲስ የአፈናና የጭቆና እርምጃ እየተወሰደባቸው መሆኑን በመግለፅ ለመንግሥት አቤቱታ እያቀረቡ ናቸው።</p>

<p>በዚህም መሠረት የአማራጭ ኃይሎች ምክር ቤትና የደቡብ ኢትዮጵያ ሕዝቦድ ዴሞክራሲያዊ ህብረት በአንድነት መግለጫ ሲያወጡ የመላው ዐማራ ሕዝብ ድርጅት ደግሞ ለጠቅላይ ሚኒስትሩ የአቤቱታ ደብዳቤ አቅርቧል። አማራጭ ኃይሎችና ደቡብ ኅብረት ብሶታቸውንና በዲሞክራሲያዊ ሥርዓቱ ላይ ያላቸውን ሥጋት የገለጡት ከትናንት ወዲያ የተካሄደውን የሕዝብ ተወካዮች እና የፌዴሬሽን ም/ቤቶች የጋራ ስብሰባን አስመልክተው ባሰራጩት መግለጫ ላይ ነው።</p>

<p>በተለይ በቅርቡ በደቡብ ክልል በተካሄደው የክልል ም/ቤቶች ምርጫ ላይ የሚከተለውን አቋማቸውንና ሥጋታቸውን ይፋ አድርገዋል። «ከመስከረም 24 እስከ 26 ቀን 1993 ዓ/ም በተካሄደው የደቡብ ብሔር ብሔረሰቦችና ህዝባዊ ክልላዊ መንግሥት ሸንጐ ለኢህአዴግ/ ደኢሕዴግ የተከናወነው ተግባር ኢህአዴግ ቢሸነፍም ሥልጣን የመልቀቅ ፈቃደኝነት እንደሌለው ተረድተናል። ለዚህም ማስረጃው በምርጫው ውጤት መሰረት ለሀዲያ ዞን ለሥልጣን መብቃታችንን ሲታይ «ያሸነፈ ፓርቲ ስልጣን ይይዛል» ተብሎ ሕገ መንግስቱ (በፌዴራሉም ሆነ በክልሉ) የተደረገውን በማዛነፍ (የጨዋታውን ሕግጋት በመቀይር) ከዚህ ቀደም ተደርጎ የማይታወቀውን የዞን ምክር ቤት ምርጫ እንደወሳኝ ጉዳይ ተወስዶ እስከሚካሄድ ድረስ የዞኑ መስተዳድር ማቋቋም እንደማንችል የኢህአዴግ «ዲሞክራቶች» ወስነው ተነስተዋል። በመሆኑም በግንቦቱ ምርጫ ተወዳድረው የተሸነፉና የሥልጣን ጊዜያቸውን ያበቃላቸው ግለሰቦች የዞኑ ምርጫ በየካቲት/ መጋቢት 1993 ዓ/ም እስከሚካሄድ ድረስ ዞኑን ሊገዙ ወስነዋል። ይህም ሕዝባችን በመረጣቸው የክልል ተወካዮች የመስተዳድር ህገ መንግስታዊ መብት የረገጠ አምባገንነት እርምጃ ነው» ሲሉ አስታውቀዋል።</p>

<p>ከዚህ በተጨማሪ የደቡብ ህብረትና የአማራጭ ኃይሎች በአዲሱ ፓርላማ ውስጥ ትኩረት ሊደረግባቸው ይገባል ያሉዋቸውን አንኳር ጉዳዮች አንስተዋል። የፖለቲካና የህሊና እስረኞች እንዲፈቱ፣ የሰብዓዊና የዲሞክራሲ መብቶች እንዲረጋገጡ፣ በነፃ ሐሳብን የመግለጽና በሀገሪቱ በሙሉ የመንቀሳቀስ መብቶች እንዲከበር የዜጐችን ሰብዓዊ መብት የሚያስከብር የፍትህ ሥርዓት እንዲተካ የሹመት ምደባ በትምህር ብቃት እንዲለካ፣ ፍትሀዊ የበጀት አመዳደብና ተመጣጣኝ የልማት እንቅስቃሴ እንዲደረግ፣ የምርጫ ቦርድ ከፖለቲካ ወገናዊነት ነፃ እንዲሆንና የኢኮኖሚ ተቋማት የሙያና ሲቪክ ማህበራት፣ ነፃ ፕሬሶች ከመንግሥት ተፅዕኖ ነፃ እንዲሆኑ ጠይቀዋል።</p>

<p>በሌላ በኩል የመላው ዐማራ ሕዝብ ድርጅት (መዐሕድ) መስከረም 29 ቀን 1993 ለጠቅላይ ሚኒስትር መለስ ዜናዊ በፃፈው ደብዳቤ እንደገለፀ መንግሥት በአባላቱ ላይ ተደጋጋሚ የሆነ ጫና እያደረገ መሆኑና የኢህአዴግ ካድሬዎች የመዐሕድን ሕልውና የሚፈታተኑ ሕገወጥ ቅስቀሳዎችን በአደባባይ በመለፈፍ መዐሕድን ከህዝብ ለመለየት ጥረት እያደረጉ ነው ሲሉ አስታውቀዋል። ቅስቀሳዎች መካከልም የጦር መሳሪያ እናስታጥቃችኋለን የመዐሕድ አባል እንዳትሆኑ፣ መዐሕድ ያልታወቀ ድርጅት ከመሆኑም በላይ ሊያስጨርሳችሁ በመሆኑ አትጠጉት፣ መዐህድ ሥራ ስለማይሰጣችሁ አትደግፉ፣ ስብሰባ አትሰብሰቡ፣ ሰብዓዊ ዕርዳታ የተላከው ከዐረብ ስለሆነ ለአማራውና ለክርስቲያኑ አይሰጥም የሚሉ እንደሚገኙበት አስታውቀው መዐሕድ በዚህ ደብዳቤው ላይ በሕዝብ ገንዘብ ማታለል ወንጀል ነውም ብሏል። የኢህአዴግ ካድሬዎች በሕዝብ ገንዘብና ቁሳቁስ እየተጠቀሙ ተቃዋሚዎች የመጫኑን ተግባር እንዲያቆሙም ጠይቋል። በተጨማሪም ሌሎችም ሕገወጥ የሆኑ ቅስቀሳዎች በአስቸኳይ እንዲቆሙ ለጠቅላይ ሚኒስትሩ ለሚመለከታቸው የመንግሥት ኃላፊዎች ትዕዛዝ እንዲሰጡም ድርጅቱ በአንክሮ ጠይቋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 1 ቀን 1993</a></p>

</body>
</html>	
