<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሕወሓት ቀውስ ሰበብ የፓርላማው መከፈቻ ቀን ተራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሕወሓት ቀውስ ሰበብ የፓርላማው መከፈቻ ቀን ተራዘመ</h1>


<p>በኢትዮጵያ ፌዴራላዊ ዴሞክራሲያዊ ሕገ መንግሥት ድንጋጌ መሰረት ከመጋቢት 1 ቀን ጀምሮ ለሰላሳ ቀናት እረፍት ላይ የነበሩት የሕዝብ ተወካዮች ምክር ቤት አባላት፣ ከትናንት ወዲያ ሰኞ ጀምሮ ከእረፍት መልስ የመጀመሪያ ስብሰባቸውን ማድረግ ቢኖርባቸውም በሕወሓት ውስጥ በተፈጠረው ቀውስ የተነሳ የኢህአዴግ አባል ድርጅት ተወካዮች ሊገኙ ባለመቻላቸው የምክር ቤቱ ሥራ መጀመሪያ ጊዜ ከመደበኛው ቀን አስር ቀን ወደፊት እንዲገፋ ተደርጓል።</p>

<p>ይህ ውሳኔ የሕገ መንግሥቱን ድንጋጌ መጣል የሚገባው ቢሆን እንኳን አባላት ተሰብስበው ሕጉን ማሻሻል፣ አሳማኝኛ ከአቅም በላይ የሆነ ችግር ቢገጥም እንኳን ሁሉም የምክር ቤቱ አባላት ማወቅ ሲገባቸው የኢህአዴግ አባላት ለሆኑት የምክር ቤት አባላት ብቻ ተነግሮ ለግል ተወዳዳሪዎች፣ ከኢህአዴግ ውጪ ላሉት ፓርቲዎችና ለተቃዋሚ ፓርቲ ተወካዮች ግን አስቀድሞ የተነገራቸው ነገር የለም።</p>

<p>ከአንዳንድ ለጉዳዩ ቅርበት ካላቸው ወገኖች ለማወቅ እንደተቻለው የፓርላማው መክፈቻ ቀን የተራዘመው በአንድ በኩል በመቀሌና በአዲስ አበባ ከተማ እየተካሄደ ባለው የህወሓት ካድሬዎችና በየክልል ምክር ቤቱ ውስጥ ውስጡን በተከታታይ እየተከናወነ ባለው ግምገማ ምክንያት ፋታ በመጥፋቱ ነው ተብሏል። በሌላ በኩል ደግሞ ለኢህአዴግ ምክር ቤት አባላት በተለይ ተነግሯቸዋል እንደሚባለው ከሆነ የፋሲካን በዓል እቤታችሁ ውላችሁ ተመለሱ የሚል መልዕክት በያሉበት ደርሷቸዋል ተብሏል።</p>

<p>ይህ በዚህ እንዳለ በመቀሌ ከተማ ሰኞ ዕለት የተጀመረው የህወሓት ካድሬዎችና የተወካዮች ጉባዔ እጅግ ቢያጥር እስከ አንድ ሳምንት ከረዘመ ደግሞ እስከሁለት ሳምንት ሊራዘም ስለሚችል ምናልባት የህወሓት ተመራጮች በስብሰባው ላይ ካልተገኙ ሚያዝያ 10 ቀን 1993 ይከፈታል የሚባለው ምክር ቤት ለሌላ ጊዜ ሊሸጋገር እንደሚችልም ግምት አለ።</p>

<p>ፓርላማው በሚከፈትበት ጊዜ የሕወሓት ተወካዮች የሆኑና የመንግሥትን ምክር ቤት መቀመጫ የያዙ ሰዎች ጉዳይ በመነጋገሪያነት ሊነሳ እንደሚችልና የአፈንጋጮቹ የህወሓት ምክር ቤት አባላት ከምክር ቤቱ የመነጋገሪያ ጉዳይ አጀንዳ ሆኖ ሊቀርብ እንደሚችል ይጠበቃል። በሕጉ መሰረት አንድ ከምክር ቤት እንዲወጣ የሚደረግ አባላት ከምክር ቤት የማንሳት ውሳኔ ሲተላለፍ ባለጉዳዩ በሥፍራው እንዲገኝ መደረግ አለበት። ሰሞኑን በትግራይ በተደረገው ስብሰባ እነገብሩ አሥራትን ከኃላፊእንት ባስነሳው ጉባዔ ላይ ባለጉዳዮቹ እንዲገኙ ስለመደረጉ የደረሰን መረጃ የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 3 ቀን 1993</a></p>

</body>
</html>	
