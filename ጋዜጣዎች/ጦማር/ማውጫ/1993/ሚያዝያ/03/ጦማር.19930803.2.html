<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ገብሩ አሥራት ከስልጣናቸው የተነሱት ከነሚስታቸው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ገብሩ አሥራት ከስልጣናቸው የተነሱት ከነሚስታቸው ነው</h1>


<p>ከፍተኛ የመንግሥት ስልጣን በእጁ ባደረገው የአቶ መለስ ዜናዊ ቡድን የሚመራው የህወሓት ማዕከላዊ ኮሚቴ ቡድን ተቀናቃኞቹን ከመንግሥትን አከድርጅት ሥልጣን ላይ የማንሳቱን ዘመቻ በመቀጠል የትግራይ ክልል ርዕሰ መስተዳድር የነበሩትን አቶ ገብሩ አስራትን ከነባለቤታቸው ከስልጣናቸው ላይ እንዲነሱ አስደርጓል።</p>

<p>በዚህ የመቀሌ አስቸኳይ ጉባዔ የክልሉ ምክር ቤት አባል የድምፀ ወያኔ ሬዲዮ ኃላፊ የሆኑት አቶ ገብረ መስቀል ኃይሉ ከኃላፊነታቸው እንዲነሱ መደረጉ ተገልጧል። እንዲሁም የትግራይ ክልል ምክር ቤት ሥራ አስፈፃሚ አባል የሆኑትና የክልሉ ፕሬዝዳንት ባለቤት የሆኑት ወ/ሮ የውብማር አሰፋ ከተሰጣቸው ተግባር ውጪ የአፍራሽነት ተግባር ሲፈጽሙ ተገኝተዋል ተብለው ከባለቤታቸው ጋር ተሰናብተዋል።</p>

<p>አቶ ገብሩ አስራት ከነባለቤታቸው ከስልጣናቸው ሲነሱ በጊዜያዊነት ወንበራቸውን የተኩት አቶ ፀጋዬ በርሄ የመለስ ዜናዊ ቀን እጅ እንደሆኑ የሚነገርላቸው የአቶ ስብሃት ነጋ እህት ወ/ሮ ቅዱሳን ነጋ ባለቤት እንደሆኑ መረጃዎች ይገልፃሉ።</p>

<p>በተጨማሪም ከዚህም በአዲስ አበባ ውስጥ ካሉት የህወሓት ማዕከላዊ ኮሚቴ አባል የአቶ ዓለም ሰገድ ገ/አምላክ ባለቤት የሆኑት ወ/ሮ ሐመልማል ተ/ሃይማኖት ከካድሬነት ኃላፊነታቸው እንዲነሱ መደረጉን ወ/ሮ ሐመልማል ከሚሰሩበት ከሬዲዮ ፋና የተገኙ ምንጮች ያስረዳሉ። ከመለስ ቡድን በተቃራኒ የቆሙትን ወገኖች ዘመዶች የማባረሩና ከደረጃ እየቀነሱ የማሰራት ሥራ ቀጥሎ የአየር ኃይሉ አዛዥ የጄ/ል አበበ ተ/ሃይማኖት እህት የሆኑትና በደህንነት መስሪያ ቤት የሚሰሩት ሌላዋ ሴትዮ ከፀሀፊነት ኃላፊነታቸው ተነስተው በመዝገብ ቤት ውስጥ እንዲሰሩ እንደተደረጉ ከመስሪያ ቤታቸው አካባቢ የተገኘው መረጃ ያስረዳል።</p>

<p>የአቶ ዓለም ስገድ ገ/አምላክ ባለቤት ወ/ሮ ሐመልማል በጫካ ትግል ወቅት የራዲዮ ጋዜጠኛ ሆነው ያገለገሉ በአሁኑ ወቅትም በራዲዮ ፋናና በኢትዮጵያ ብሔራዊ ባንክ ውስጥ በኤክስፐርትነት የሚሰሩ የሲቪል ሰርቪስ ምሩቅ የአየር ኃይሉን አዛዥን የጄኔራል አበበ ተ/ሃይማኖት ታናሽ እህት መሆናቸውን ምንጮቹ ገልፀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 3 ቀን 1993</a></p>

</body>
</html>	
