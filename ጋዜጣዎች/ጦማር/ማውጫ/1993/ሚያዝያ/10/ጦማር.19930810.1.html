<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መቀሌ የሞተው ተማሪ አስክሬን ወደሆሮጉድሩ ተሸኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መቀሌ የሞተው ተማሪ አስክሬን ወደሆሮጉድሩ ተሸኘ</h1>


<p>በወለጋ ክፍለ ሀገር በሆሮ ጉድሩ አውራጃ በኪዳ ከረሙ ወረዳ የተወለደውና ዘንድሮ በመቀሌ የቢዝነስ ኮሌጅ የአንደኛ ዓመት ተማሪ የሆነው ስሜ ተረፈ ጐቦቶ አስክሬን ወደትውልድ ቦታው ሆሮ ጉድሩ መሸኘቱን ለተማሪው ቅርብ ከሆኑ ወገኖች ከተገኘው መረጃ ለማወቅ ተችሏል።</p>

<p>ይህ የ19 ዓመት ወጣት የሆነው ተማሪ ስሜ ተረፈ የሞተበት ምክንያት እስካሁን በይፋ ባይታወቅም አስክሬኑ ዓርብ ሚያዝያ 5 ቀን 1993 ከቀኑ 8:30 ላይ ከመቀሌ ከተማ ሰባት ኪሎ ሜትር ርቀት ላይ በሚገኘው ኢላላ በተሰኘው ወንዝ ውስጥ ተጥሎ መገኘቱን ለማወቅ ተችሏል።</p>

<p>ለሟች ተማሪ ቅርብ የሆኑ ምንጮች እንደገለጡት ረቡዕ ሚያዝያ 3 ቀን 1993 በአዲስ አበባ ዩኒቨርስቲ ተማሪዎች ላይ ፖሊሶች የወሰዱት ሕገወጥ የኃይል እርምጃ በመቃወም የመቀሌ ዩኒቨርስቲ ተማሪዎች ሀሙስ ሚያዝያ 4 ቀን 1993 ሰልፍ ሲወጡ ተማሪ ስሜ ተረፈ የጐላ ተሳትፎ ያደርግ ነበር። የዕለቱ ሰልፍ አብቅቶ ተማሪዎች ምሳውን ከበላ በኋላም በተለይ ከቀኑ 7:10 ሰዓት ጀምሮ ሟቹ ተማሪ ባልታወቀ ሁኔታ ከጓደኞቹ ዓይን ተሰወረ። ለወትሮው ከመኝታ ክፍሉና ከጓደኞቹ ርቆ የማይሄደው ይህ ተማሪ በዚያን ቀን ባልተለመደ ሁኔታ በመሰወሩ ጓደኞቹ እየተጨነቁ እያሉ ሌሊት ከምሽቱ 6:00 ሰዓት አካባቢ በሚሆንበት ጊዜ መብራት መጥፋቱን የቅርብ ጓደኞቹ ተናግረዋል።</p>

<p>በመብራቱ መጥፋት ምክንያትም ተማሪውን ለመፈለግ የታሰበው ሁኔታ ሳይሳካ በመቅረቱ በማግስቱ ዓርብ ሚያዝያ 4 ቀን 1993 ሁኔታውን ለፖሊስ አመልክተው በዚያን ዕለት ከቀኑ በ8:30 ሰዓት አስክሬኑ መገኘቱ ተነገረ። የዓይን ምክስሮችን ዋቢ ያደረጉት የሟቹ ተማሪ ጓደኞች እንደሚሉት የሟቹ አስክሬን በተገኘበት ወንዝ አጠገብ ልብሱ ወድቆ ተገኝቷል። በአፍንጫውና በአፉ አካባቢ የደም ምልክት ታይቷል። ከእነሕይወቱ ውሃ ውስጥ ገብቶ እንደሞተ ሰው ሆዱ ያልተነፋ በመሆኑም ተማሪው በውሃ ውስጥ ገብቶ ሊሞት ይችላል ይ እሚል ግምት መፍጠር አለመቻሉንና ይልቁንም ሌላ ቦታ ተገድሎ ወንዝ ውስጥ ሳይጣል አልቀረም የሚለውን ግምት እንዳጠናከረው ለመረዳት ተችሏል።</p>

<p>የተማሪ ስሜ ተረፈ አስክሬን አዲስ አበባ መግባቱ የታወቀው ሰኞ ሚያዝያ 8 ቀን 1993 ከሰዓት በኋላ ሲሆን አስክሬኑ በዳግማዊ ምኒልክ ሆስፒታል ለሁለት ሰዓታት ያህል ምርመራ ከተደረገለት በኋላ ወደኦሮሚያ ፖሊስ ኮሚሽን የተላከ መሆኑ ከመታወቁም በላይ ሰኞ ዕለት ስብሰባው ላይ የነበሩት የአዲስ አበባ ዩኒቨርስቲ ተማሪዎች አቅማቸውን የቻለውን ያህል ገንዘብ በማዋጣት ለአስክሬኑ አሸኛነት የራሳቸውን ድጋፍ ማድረጋቸውን ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 10 ቀን 1993</a></p>

</body>
</html>	
