<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢዴፓው ልደቱ አያሌውና ሌሎች እስረኞች ዛሬም የደረሱበት አልታወቀም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢዴፓው ልደቱ አያሌውና ሌሎች እስረኞች ዛሬም የደረሱበት አልታወቀም</h1>


<p>የዛሬ 15 ቀን ሚያዝያ 10 1993 በአዲስ አበባ ከተማ ውስጥ ከተቀሰቀስው ሁከት ጋር በተያያዘ ፖሊስ በቁጥጥር ስር ያዋላቸው ዜጐች እስከዛሬ ድረስ ለፍርድ ቤት ካለመቅረባቸውም በላይ የኢዴፓ ዋና ፀሐፊ አቶ ልደቱ አያሌውን ጨምሮ ሌሎች እስረኞች የት እንደሚገኙ አለመታወቁ ከእስረኞች ቤተሰቦችና ከሌሎች ምንጮች የተገኙ መረጃዎች በመግለፅ ላይ ናቸው።</p>

<p>የፖሊስ እርምጃ ሰለባ ከሆኑት ፓርቲዎች መሀል አንዱ የሆነው የኢትዮጵያ ዴሞክራሲያዊ ፓርቲ (ኢዴፓ) ሲህን ከታሰሩበት 90 ያህል አባላቱ ውስጥ ቢያንስ ሦስቱ ያህል የማዕከላዊ ኮሚቴ አባላት የት እንዳሉ እንደማይታወቅ ተገልጿል። የፓርቲው ዋና ማዕከላዊ ኮሚቴ ዋና ፀሐፊ አቶ ልደቱ አያለውው በአዲስ አበባ ውስጥ በሚገኙ የተለያዩ ወረዳዎች እንደተዘዋወሩ ከአዲስ አበባም ውጭ ወደሸዋ ሮቢትና ወደዝዋይ እንደተወሰዱ የሚነገር ቢሆንም አንዳንድ ይፋ ያልሆኑ ወገኖች እንደሚናገሩት በማዕከላዊው ምርመራ ማስተባበሪያ ውስጥ ሳይኖር አይቀርም።</p>

<p>የኢዴፓ ማዕከላዊ ኮሚቴ የድርጅት ጉዳይ ኃላፊ አቶ ታምራት ታረቀኝና የፓርቲው ማዕከላዊ ኮሚቴ አባል አቶ ታዲዮስ ታንሱ ይህ ዘገባ እስከተጠናቀረበት እስከትናንት ድረስ ቤተሰቡም ሆነ ድርጅቱ አድራሻቸው የት እንደሆነ አያውቅም። የእነዚህ ሰዎች ሕይወት አደጋ ላይ ሊሆን ስለሚችል ቀይ መስቀል በጉዳዩ ላይ ጣልቃ ገብቶ የእስረኞችን ሕይወት እንዲታደግና የቤተሰቦቻቸውን ጭንቀትም እንዲቀልላቸው ጥያቄ እያቀረቡ ናችው።</p>

<p>በተያያዘ የእስረኞች ዜና በወረዳ 3 ውስጥ የሚገኙ የሚያዝያ 10 ሁከት እስረኞች የተፈፀመባቸውን ኢ-ሕገ መንግሥታዊ በደል በመቃወም የረሃብ አድማ መጀመራቸውን የሚገልፅ ጹሑፍ በትነዋል። ይህ በወረዳ 3 በአደራ እስረኝነት የተቀመጡ ናቸው የሚባሉት እስረኞች «እንዴት ሰው እንደዕቃ በአደራ ይቀመጣል?» በሚል ርዕስ ስር ስምንት የሚሆኑ የመዐሕድና የኢዴፓ አባል የሆኑ እስረኞች የበትኑት ጹሑፍ የሚከተለው ነው፦</p>

<p>«እስከ አሁን ድረስ በጣቢያው ያለምንም ጥያቄ ታግተን እንገኛለን። የጣቢያውንም ኃላፊዎች ስንጠይቅ እኛ የእናንተ ጉዳይ አያገባንም። በአደራ አስቀምጡ ነው የተባልነው የሚሉን ከሳሻችን ማን እንደሆነ ክሳችን ምን እንደሆነ ሳናውቀው የኢትዮጵያ ህገ መንግሥት ከሚያዘው ውጭ ለ15 ቀናት ሕግ ፊት ሳንቀርብ እስካሁን ድረስ ታግተን ቆይተናል። ሁኔታው በዚህ የሚቀጥል ይመስላል። እኛ ለዚህ ሕገወጥ እስር የተዳረግነው በተለይ በቁጥር 1 ላይ የተገለፀው ጋዜጠኛ የፕሬሱን ህግ በመፃረር የፃፍከውን ጹሑፍ አምጣ። እንዲሁም እንደሌሎቻችን ለምን በተቃዋሚ የፖለቲካ ፓርቲ ውስጥ ገባችሁ የረብሻው ዕለት ድርጅታችሁ አሰማርቷችኋል። ይህን አውጡ ነው የምንባለው። ማንኛውም ሰው የመጻፍ፣ የመናገርና የመደራጀት ሕገመንግሥታዊ መብት አለው ተብሎ በተደነገገበት አገር በፖለቲካ እምነታችን ብቻ የምንሰቃየው ለምን ይሆን?</p>

<p>እኛ ታጋቾች ድርጅቶቻችን መንግሥት ፈቅዶላቸው በሕጋዊና ሰላማዊ መንገድ የሚንቀሳቀሱ የፖለቲካ ፓርቲዎች አባል እንጂ ሽብርተኞች አይደለንም። አሁን በእስር ቤት ውስጥ ታፍሰው የታሰሩ በርካታ ወጣቶችና ጎዳና ተዳዳሪዎች ቁጥራቸው በውል ያልታወቀ ወጣቶች ከዚህ ወዳልታወቀ ቦታ የሄዱትን ጭምር በያዘ እጅግ ጠባብ በሆነ እስር ቤት ለከፍተኛ ተዛማች በሽታዎች በተጋለጠ በከፍተኛ ጭንቅንቅ ታስረን የምንገኝ ስለሆነ እገታው እዚህ ላይ አቁሞ ጉዳያችን በፍርድ ቤት እንዲታይልን፣ ከቤተሰቦቻችን ጋር እንድንገናኝ እንዲፈቀድልን፣ ሰብዓዊ መብታችን እንዲከበር በመላው የኢትዮጵያ ህዝብና የሰብዓዊ መብት አስከባሪ ድርጅቶችና የነፃው ፕሬስ አባላት የጣር ጩኸታችንን እንዲያሰሙልን ጥሪያችንን ከእስር ቤት እናስተላልፋለን።</p>

<p>የረሀብ አድማው ከሚያዝያ 23 1993 ጀምሮ መልስ እስክናገኝ ድረስ ቀጥሏል። ይህንን በማድረጋችን የሚደርስብን ግፍ እጅግ የከፋ ነው። ምናልባትም እንደሌሎቹ ወጣቶች ወዳልታወቀ ቦታ በግፍ መጫናችን የማይቀር ነው። በሕግ ስር ሳይሆን በደህንነት ታፍነን የሞት ፍርዳችንን የምንጠብቅ የወረዳ 3 ፖሊስ የፖለቲካ እስረኞች የመንግሥት እስረኞች»</p>

<p>የመንግሥት ድክመት መሸፈኛ መሆናችን ይቁም!!</p>
<p>ሰብዓዊ መብታችን ይከበር!!</p>
<p>ዳኝንት ፍትህ ለተጠሙት!!</p>

<p>ይህ በዚህ እንዳለ ኢዴፓ «ወያኔ (ኢህአዴግ) ተዳክሟል ብለን አንንቀውም፤ ተጠናክሯል ብለን አንፈራውም» በሚል ርዕስ ባወጣው መግለጫ በአፈና ተይዘው የታሰሩና ኢሰብዓዊ በሆነ ሁኔታ በመሰቃየት ላይ ያሉ ከ90 በላይ የኢዴፓ አባላት፣ እንዲሁም የዩኒቨርስቲ ተማሪዎችም ሆኑ ሌሎች ዜጐች ያለምንም ቅድመ ሁኔታ በአስቸኳይ እንዲፈቱ ጠይቋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 24 ቀን 1993</a></p>

</body>
</html>	
