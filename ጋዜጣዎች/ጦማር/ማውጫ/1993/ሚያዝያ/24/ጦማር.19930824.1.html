<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሃምሳ በላይ የሚሆኑ የአ.አ ዩኒቨርስቲ ተማሪዎች በፖሊስ ተወስደዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከሃምሳ በላይ የሚሆኑ የአ.አ ዩኒቨርስቲ ተማሪዎች በፖሊስ ተወስደዋል</h1>


<p>ከትናንት በስቲያ ጠዋት የአ.አ ዩኒቨርስቲ ተማሪዎች ትምህርት ከመጀመራቸው በፊት ምላሽ ሊያገኙ የሚገባቸው ጥያቄዎች መኖራቸውን በስድስት ኪሎ ግቢ ኳስ ሜዳ ተሰብስበው በሚነጋገሩበት ወቅት ጥሰው በገቡ ፖሊሶች ተከበው ከመካከላቸው የተወሰኑት ወዳልታወቀ ስፍራ መወሰዳቸውን በስፍራው የነበሩ የዓይን ምስክሮች ገለፁ።</p>

<p>በዚህ ዕለት የዩኒቨርስቲው ም/ፕሬዝዳንት ዶ/ር ኃይሉ አየለ፣ የአስተዳደርና ልማት ቢሮ ሃላፊው አቶ ኃ/ሥላሴ ወ/ገሪማ ወደተሰበሰቡት ተማሪዎች በመምጣት ዶ/ር ኃይሉ «ጥያቄያችሁን የምናስተናግደው ትምህርት ከጀመራችሁ በኋላ ነው። መሰባሰቡ ለሌላ አደጋ ይጋብዛል» በማለት ተማሪዎቹ እንዲበተኑና ወደክፍል እንዲገቡ ቢናገሩም ተማሪዎቹ «የደረሱበት የማይታወቅ ተማሪዎች ሳይወጡ በግዳጅ የፈረምነው ፎርም ሳይዘረዝ አንማርም» በማለት ስብሰባውን ገፍተውበታል።</p>

<p>ከጥቂት ቆይታ በኋላ ቁጥራቸው እስከ 150 የሚገመቱ ፖሊሶች በዋናው ዩኒቨርስቲው በር በመግባት የተሰበሰቡትን ተማሪዎች ለመክበብ ሲሞክሩ አንዳንዶች በአጥር እየዘለሉ ከግቢው ሲወጡና ወደማርቆስ ቤ/ክ ዘለው ሲገቡ ተስተውሏል። ፖሊሶቹ ተማሪዎች ሰብሰበው «መማር ትፈልጋላችሁ ወይንም አትፈልጉም?» የሚል ጥያቄ ያቀረቡላቸው ሲሆን አብዛኞቹ «መማር እንፈልጋለን ከዛ በፊት ግን ከሚመለከተው አካል ጋር የምንወያይባቸው ጉዳዮች አሉ» የሚል ምላሽ ሰጥተዋል። ፖሊሶቹ በስብሰባው ላይ ተሳታፊ አስተያየት ሰጭና መድረክ መሪ የነበሩትን ወደ19 የሚሆኑ ተማሪዎች መርጠው በማውጣት የተቀሩትን በወረቀት ከተሰጣቸው የተማሪዎች ስም ዝርዝር ጋር መታወቂያቸውን እያስተያዩ ስማቸውን በወረቀቱ ላይ የሌሉትን ለቀዋቸዋል። የያዙት ስም ዝርዝር ከዩኒቨርስቲው የሚባረሩ ተማሪዎችን የያዘ መሆኑን በስፍራው ከነበሩት እማኞች ለመረዳት ተችሏል።</p>

<p>ከዚህ በኋላ 19ኙ ተማሪዎች ሲወሰዱ ሌሎች የተቃውሞ ጩኸትና ለቅሶ በማሰማታቸው ወደ50 የሚጠጉ ተማሪዎች አብረው ተወስደዋል። ተማሪዎቹ ባለፈው ሳምንት የአቋም መግለጫ አውጥተው ለተወካዮች ም/ቤትና ለሌሎች ይመለከቷቸዋል ለሚሏቸው ቢሮዎች ያቀረቡ ሲሆን መሰረታዊ ከሚሏቸው ጥያቄዎች መካከልም በሰንዳፋ ፖሊስ ማሰልጠኛ ታስረው የነበሩ ተማሪዎች ወንጀለኛ ሳይሆኑ እንደወንጀለኛ ተቆጥረው አሻራ ፎቶግራፍና ቪዲዮ የተወሰደ ስለሆነ በአስቸኳይ ይሰረዝላቸው፣ ወክለናቸው የነበሩ ተማሪዎች የደረሱበት ይነገረን ወዘተ የሚሉት ይገኙበታል።</p>

<p>የአ.አ ዩኒቨርስቲ ተማሪዎች ያነሱት የመብት ጥያቄ ምላሽ በማጣቱ ሳቢያ ከሚያዝያ 2/93 ዓ.ም ጀምሮ ትምርህት መቋረጡ የሚታወስ ሲሆን ሰኞ ዕለት ከስድስት ኪሎ የተወሰዱት ተማሪዎች በምን ሁኔታ ላይ እንደሚገኙ በትናትናው ዕለት ያደረግነው ሙከራ እለቱ የሥራ ቀን ካለመሆኑ ጋር ተደማምሮ ውጤት ልናገኝበት አልቻልንም። ትናንት ምሽት ማተሚያ ቤት እስከገባንበት ጊዜ ድረስም ስለእነዚህ ተማሪዎች ከእስር መፈታት ያገኘነው መረጃ የለም። ይሁንና የዩኒቨርስቲውን ሁኔታ ካለፈው ዓርብ እስከ ትናንት ማክሰኞ ድረስ ያለውን እንቃኛለን።</p>

<p>ዓርብ እስከ 12 ሰዓት ድረስ አብዛኛው ተማሪ ፎርሙን ሞልቷል። በዚሁ ቀን ስድስት ኪሎ በሚገኘው ኳስ ሜዳ ተሰብስበው ለተወካዮች ም/ቤት አራት ጥያቄዎችን ያዘለ ደብዳቤ አቀረቡ። ቅዳሜና እሁድ ከክፍለሀገር የመጡና ዘመድ ወይም ማደሪያ ከሌላቸው ተማሪዎች በስተቀር ማንም በግቢው ውስጥ ያደረ፣ የካፌ ምግብም የተመገበ የለም። አብዛኛው ተማሪ ግቢውን ለቅቆ ወጥቷል። አንዳንድ ተማሪዎች እንደሚሉት ካፌውን በቀን 50 የሚደርሱ ተማሪዎችን ብቻ ያስተናግድ ነበር።</p>

<p>ከትምህርት ሚኒስቴር በተሰጠ መግለጫ የከፍተኛ ትምርህት ተቋም ተማሪዎች ሰኞ ትምህርታቸውን ይጀምራሉ ቢልም የአዲስ አበባ ዩኒቨርስቲ ተማሪዎች አንጀርም በሚለው አቋማቸው እንደፀኑ ነበር። «ፎርም የሞላነው አምነንበት ትምህርታችንን ለመቀጠል ሳይሆን በዩኒቨርስቲው ግቢ መውጣትና መግባት እንድንችልና ተሰባስበን አቋማችንን ለማስታወቅ እንዲያመቸን ነው። ፎርሙን ካልሞላን የምንሰባሰብበትና የምንገናኝበት ሁኔታ የጠበበ ስለሚሆን ተማሪው ይበታተናል የሚል ስጋት ስላደረብን ነው» ብለዋል።</p>

<p>ሰኞ ሚያዝያ 22 ቀን 1993 ዓ.ም አራት ኪሎ ዩኒቨርስቲው በርና ግቢው ውስጥ በርካታ ተማሪዎች አሉ። አብዛኛው ተማሪዎች ከጠዋቱ 2 ሰዓት ጀምሮ ሻንጣቸውን እያይዙ ሲወጡ ላያቸው ዩኒቨርስቲው የተዘጋ ነው የሚመስለው። ተማሪዎቹ በሰላም በግቢው ውስጥ እየገቡና እየወጡ እያለ አንዳች ዱብዕዳ 4:15 አካባቢ መጣባቸው። ከ80-120 የሚሆን አድማ በታኝ ፖሊስ ከጆሊ ባር ጋር ከመኪና ወርዶ በሁለት ሰልፍ ወደግቢው እየተመመ ሲገባ ላየው ከመስክ ስልጠና ወደካምፕ የሚመለስ ወታደር ይመስላል። አራት ኪሎ እረጭ አለች። ከሳምሶን ዳቦ ቤት እስከ ዳሸን ቁርስ ቤት ያሉ ቤቶች በጥድፊያ በራቸውን ሲዘጉ የታዩ ሲሆን በየመንገዱ የሚተላለፈው መንገደኛ አሁን ደግሞ ምን አደረጉ? በማለት እራሱን ይዞ ይስተዋል ነበር። «ጀግኖቹ» ለ20 ደቂቃ በግቢው ውስጥ ያለውን ተማሪ ከየዶርምና ከየክበቡ ካስወጡ በኋላ በስህተት እንደገቡ ገለጹና ከግቢው ወጡ። አራት ኪሎ ዩኒቨርስቲ ተማሪዎች ወታደሮቹ ከግቢው ከወጡ በኋላ ተማሪው በፍጥነትና በብዛት ሻንጣውን እየያዘ ከግቢው ሲወጣ ተስተውሏል።</p>

<p>በስድስት ኪሎ ካምፓስ የሚገኘው ተማሪም እንደዚሁ ትምርህት አልጀመረም። አንድ ዓይነት አቋም በሁሉም ተማሪና በሁሉም ግቢ አለ። ትምህርት አንጀምርም የሚል።</p>

<p>በስድስት ኪሎ ካምፓስ ወጥ በሚገኘው ኳስ ሜዳ ቁጥራቸው ከ500-800 የሚሆኑ ተማሪዎች ተቀምጠው ነበር። ለምን ግቢውን ለቀን አንሄድም? የሚል ሀሳብ ተነሳ በአንድ ቃል እንሂድ ከዛም እንደገና ጥያቄያን ተወካዮች ምክር ቤት ከመለሰልን ትምርህት እንቀጥላለን በሚለው ሃሳብ ተስማሙ። በዚሁ ሁኔታ ላይ እያሉ ባላሰቡት መንገድ አድማ በታኝ ፖሊስ ከበባቸው አንማርም፣ ጥያቄያችን ይመለስ የሚለውን በማንሳት ላይ እያሉ ሆኖም በፖሊሶች መከበባቸውናን የፖሊሶቹን ዱላ በማየት ተማሪዎች ያለእምነቱ ከዱላ ብቻ ለመሸሽ ለምን ትምህርት አንጀምርም የሚል ሃሳብ ሰነዘሩ። በዚህ ጊዜ ፖሊሶቹ ግራ ተጋቡ ለምን ተሰበሰባችሁ? የሚል ጥያቄ ከፖሊስ ሲቀርብላቸው በአንድ ድምፅ አልተሰበሰብንም። በድጋሚ ማነው የሚያሳድማችሁ? አላደምንም። ለማንኛውም ተለያዩ ተብለው በኳስ ሜዳው ላይ ለአምስት ተከፍለው እንዲቀመጡና እንዲያጋልጡ ለማድረግ ሙከራ ቢደረግም ተማሪዎቹ ሳያደርጉት ቀሩ። ፖሊስ ከተማሪዎቹ መካከል የፈለገውን ተማሪ መርጦ ይዞ ሄደ። ተማሪዎቹም እሪታና ጫጫታ ዐሙ። እስከመቼ ይሆን በፖሊስ ኃይል ጥበቃ ትምህርት መቀጠል የሚቻለው በማለት እርስ በእርስ ተጠያየቁ። «እኛ ምዝገባ ያደረግነው ለመማር አይደለም። በግቢው ውስጥ ለመግባት ለመውጣት እንዲያመቸን እንጂ፣ ትምህርት ለመጀመር መንፈሰ ጠንካሮች አይደለንም። ለትግል ግን ዝግጁዎች ነን» በማለት ገልፀዋል።</p>

<p>ትናንት ማክሰኞ ሚያዝያ 23 ቀን 1993 የአራት ኪሎ ዩኒቨርስቲ በሮች ለተማሪዎች ክፍት ቢሆኑም በአካባቢው የሚታዩ ተማሪዎች ጥቂት ናቸው። አልፎ አልፎ አንዳንድ ተማሪዎች ሻንጣቸውን ይዘው ሲወጡ ይስተዋላል። አንድ ከባህር ዳር የመጣ የሁለተኛ ዓመት ተማሪ በር ላይ አገኘንና ስለሁኔታው ጠየቅነው። «ትምህርት ከአሁን ወዲያ ይጀመራል ማለት አንደፍርም። አሁን በግቢው ውስጥ የቀረነው ዘመድ የሌለን የክፍለ ሀገር ተማሪዎች ብቻ ነን። ለአብዛኞቻችን ካፌው ክፍት ቢሆንም እዚያ የመመገብ ፍላጎት የለንም» አለን ከተማሪው ጋር እየተነጋገርን ሳለ በግምት ከጠዋቱ 3 ሰዓት አካባቢ አንድ የእስረኞች ማዘዋወሪያ መኪና ወደግቢው አመራ ምን ሊያደርግ ነው የሚታሰሩ ተማሪዎች አሉ እንዴ? አልነው። «አይ አሁንማ ልማድ ሆኖ በግቢው ፖሊሶችን ማየት የተለመደ ነገር ነው። ስለዚህ እኔና መሰል አዲስ አበባ ከተማ ውስጥ ዘመድና መጠለያ የሌለን ተማሪዎች ከነገ ጀምሮ ወደቤተሰቦቻችን ለመመለስ ተስማምተናል። ፍራቻችን ወደመጣንበት ስፍራ ስንመለስ አውቶብስ ተራ ጉዳት እንዳይደርስብን ነው» ሰንዳፋ ታስረህ ነበር ወይ? ቀጣዩ ጥያቄያችን ነበር። ቅድስተ ማርያም ቤ/ክ ተጠልሎ እንደነበርና ሌሎች ተማሪዎች ወደሰንዳፋ ሲወሰዱ እሱን «የቤተክርስቲያናችን ዘማሪ ነው» ብለው ዲያቆናት እንዲያስቀሩትና ዩኒቨርስቲው በተዘጋባቸው ቀናት ደጀ ሰላም እያደረ ወደቤተክርስቲያኗ የሚመጡ ምዕመናን የሚያመጡትን ምግብ ይመገብ እንደነበር ገለጸልን።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 24 ቀን 1993</a></p>

</body>
</html>	
