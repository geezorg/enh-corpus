<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እስረኞች ከአዲስ አበባ ወደአልታወቀ ሥፍራ እየተወሰዱ ናቸው፣ የዩኒቨርስቲ ተማሪዎች የይቅርታ ቅፅ እንዲሞሉ ተጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">እስረኞች ከአዲስ አበባ ወደአልታወቀ ሥፍራ እየተወሰዱ ናቸው፣ የዩኒቨርስቲ ተማሪዎች የይቅርታ ቅፅ እንዲሞሉ ተጠየቁ</h3>


<p>ሚያዝያ 10 ቀን 1993 በአዲስ አበባ ከተማ ውስጥ በተፈጠረው ሁከት ሳቢያ ፖሊስ ይዞ ያሰራቸው የፖለቲካ ድርጅት አባላትና ሌሎችም እስረኦች ከነበሩባቸው የወረዳ ፖሊስ ጣቢያዎች እየተጫኑ ለጊዜው ወዳልታወቀ ሥፍራ እየተወሰዱ መሆናቸውን ከእስረኞቹ ቤተሰብና ከድርጅቶቹ አካባቢ የተገኙ መረጃዎች እያመለከቱ ናቸው። በመረጃው መሰረት በወረዳ 20 ታስረው የነበሩት የኢዴፓ ዋና ፀሐፊ አቶ ልደቱ አያሌውና የድርጅቱ የቅስቀሳና የፕሮፓጋንዳ ጉዳይ ኃላፊ አቶ ሙሼ ሰሙ የሚገኙበት የእስረኞች ቡድን ከትናትን ወዲያ ማምሻውን ተጭኖ የተወሰደ ሲሆን የወረዳው ፖሊስ እስረኞቹን ለዞን ማስረከቡን ከመናገሩ ውጪ ወዴት እንደተወሰዱ አልገለፀም።</p>

<p>እንዲሁም የፓርቲው የድርጅት ጉዳይ ኃላፊ አቶ ታምራት ታረቀኝ ከታሰሩበት ከወረዳ 11 ውስጥ የሚገኙ እስረኞች እሁድ ማታ ተጭነው መወሰዳቸውን ለማወቅ የተቻለ ሲሆን በትናትናው ዕለትም ወረዳ 4 ውስጥ የሚገኙ እስረኞች ሲጫኑ እንደነበር የዓይን ምስክሮች ተናግረዋል። ከኢዴፓ የተገኘው መረጃ እንደሚያስረዳው እስረኞች የት እንደተወሰዱ አይታወቅም። አንዳንድ ወገኖች ምናልባት ወደዝዋይ ተጭነው ይሆናል የሚል ግምት ሲያንፀባርቁ አንዳንዶች ደግሞ ወደሰንዳፍና ወደሸጐሌ የፖሊስ ማሰልጠኛ ካምፖች ሳይወሰዱ እንዳልቀሩ ተናግረዋል። እስከትናንት ምሽት ድረስ በእስር ላይ የሚገኙት የኢዴፓ አባላት ቁጥር 80 መድረሱና እንዲሁም የመዐሕድ 40 መድረሱ ታውቋል።</p>

<p>የፌዴራል ፖሊስ በተፈጠረው ሁከት ውስጥ በአነሳሽነት እንደተሳተፉ በመግለፅ ከወነጀላቸው ፓርቲዎች መካከል አንዱ የመላው አማራ ሕዝብ ድርጅት አንዱ ነው። ይህንኑ የቀረበበትን ውንጀላ መዐሕድ ከማስተባበሉም በላይ ሚያዝያ 12 ቀን 1993 ፓርቲው በጽ/ቤቱ በሰጠው ጋዜጣዊ መግለጫ ላይ ፕሬዝዳንቱ አቶ ኃይሉ ሻውል የመረረ ተቃውሞአቸውን ገልጠዋል።</p>

<p>እንደ አቶ ኃይሉ ሻውል አባባል የተሰነዘረባቸው ክስ ውሸትና ሆን ተብሎ የተቀነባበረ የስም ማጥፋት ዘመቻ ነው። የታሰሩት የመዐሕድ አባላት የተወሰዱት ከመኖሪያ ቤታቸው ነው። ታሳሪዎቹ ሰዎች ባለፈው በየቀበሌና የወረዳ ምርጫ ዕጩ ተወዳዳሪዎች የነበሩና ድርጅቱን በመወከል በታዛቢነት ተመድበው የነበሩ ናቸው። የመዐሕድ አባላትን ከየቤታቸው እየዞሩ የሚያስዙዋቸው ደግሞ በዚያው ምርጫ ላይ ኢህአዴግን በመወከል ሲወዳደሩ የነበሩ ዕጩዎች ናቸው ተብሏል።</p>

<p>መንግሥት ከተገቢው በላይ ኃይል መጠቀሙን ተግባር ውስጥ የሚሰማሩ አባላት እንደሌሉት ሲገልፁ «ለመሆኑ ምን ዓይነት ፓርቲ ነው ከዘራፊ ጋር አብሮ የሚሄድ? ማፊያ መሰልናቸው እንዴ? ማፊያነት እንኳን ለእነሱ ይቀርባል። ደጋፊዎቻችንን ለማሳጣት የተደረገ መሆኑን እናውቃለን። ምክንያቱም እነርሱ ኮሚኒስቶች፣ እኛ ዲሞክራቶች ነን። ልዩነታችን እዚህ ላይ ነው እነርሱ ለነጋዴው ህብረተሰብ ጠላት ናቸው። እኛ ደግሞ ለነጋዴው የቆምን ነው። የራሳችን የፓርቲ ኩባንያ የለንም። ከነጋዴው ጋር የምንወዳደርበት ስለዚህ ነጋዴው ሲፈርስ የእነርሱ ድርጅቶች ብቻ ሜዳ ይዘው ለመጨፈር እንዲመቻቸው የተደረገ ይመስለኛል። የእነርሱ ወገኖች ሱቅ በየቀኑ ይከፍታሉ። የሕዝብ ወገኖች ሱቃቸው ይዘጋል በየቀኑ። ይህ በደንብ የተቀነባበረ ሂደት ነው። ህዝቡን ለማደህየት አዲሱ የቡርዣ ክፍል ለመመስረት በዚያ ቡርዣ ላይ የሚቀመጠው የህወሓት ፓርቲ ድርጅቶችና መሪዎች ናቸው። ይህ የተማሪዎቹ ጉዳይ ይህን ፕሮግራም ያዳከመባቸው ይመስለኛል። ምክንያቱም ሁሉም ብሔረሰብ ሲስማማ ቀውጢ ጊዜ መጣ ማለት ነው።» በማለት አቶ ኃይሉ ሻውል አስተያየታቸውን ሰጥተዋል።</p>

<p>ይህ በእንዲህ እንዳለ ትምህርት ሚኒስቴር ከትናንት ወዲያ በሰጠው መግለጫ መሰረት የአዲስ አበባ ዩኒቨርስቲ ተማሪዎች ሚያዝያ 16 እና 17 1993 ጀምሮ ትምርህት እንዲጀምሩ አሳስቧል። ሚኒስቴሩ በዚህ መግለጫው ከአዲስ አበባ ዩኒቨርስቲ ውጭ ያሉ ትምርህት ያቆሙ የከፍተኛ ትምርህት ተቋማትን ካሉ ትምርህታቸውን እንዲቀጥሉ አዟል። እስካሁን ባለው መረጃ የአዋሳ፣ የመቀሌና የጅማ ዩኒቨርስቲዎችና የጐንደር ጤና ሳይንስ ኮሌጅ ተማሪዎች ትምርህት አቋርጠዋል። እስከትናንትም ድረስ አልተጀመረም። በክልሎች ውስጥ ትምርህት ያቆሙ የሁለተኛ ደረጃ ት/ቤቶች አልፎ አልፎ ትርምህርት የጀመሩ ሲሆን የጐንደር አፄ ፋሲለደስ ትምርህት ተማሪዎች ባለፈው ሚያዝያ 13 ቀን 1993 በዕለተ ቅዳሜ የትምርህት ቤቱን አዳራሽ መስኮቶች በመሰባበር ተቃውሞአቸውን ሲገልፁ ትናንት ከደብረብርሃን በደረሰን መረጃ መሰረት ደግሞ የኃይለማርያም ማሞና የአፄ ዘርዓያዕቆብ ት/ቤት ተማሪዎች ሁከት መፍጠራቸው ተገልጿል።</p>

<p>በአዲስ አበባ ዩኒቨርስቲ የሚማሩ ተማሪዎች መሰባሰብ ጀምረዋል። የጦማር ዘጋቢ ትናትን ተዘዋውሮ የተመለከታቸውን ሁኔታዎች እንደሚከተለው ገልጿል።</p>

<p>በትናንት ማክሰኞ ካለፈው ሳምንት ማክሰኝኦ ይልቅ በአራት ኪሎና በስድስት ኪሎ ዩኒቨርስቲ ደጃፍ ላይ በርከት ያሉ ወጣቶች ይታያሉ። ሆኖም ግን ወጣት ተማሪዎች አንድ ነገር ከነበሩበት ይዘው የመጡ ይመስላሉ። የሚተዋወቁ የሚተዋወቁ በአንድ ቦታ ላይ ሰብሰብ ብለው ሲያወሩ ይስተዋላሉ። እነርሱ የማያውቁት ሰው አጠገባቸው ሲቆም ይበታተናሉ።</p>

<p>ሪፖርተራችን ያነጋገራቸው ተማሪዎች እንደገለፁት ወደሰንዳፋ ፖሊስ ማሰልጠኛ ስንገባ በፖሊሶች ላይ የሚታየው እክልና ቁጭት ነበር። ይህንንም እልካቸውና ቁጭታቸውን በአንድ ዳቦና በስፖርት ተወጡብን። እኛ የመንፈስ ጥንካሬ ስለነበረን ይህን ያህል የተሰማን ነገር የለም። በዚያ ግቢ ውስጥ በእኔ ግምት ከ3000 በላይ የነበርን ይመስለኛል። ተበታትነት ያለን ስለሆነ እነማን እንዳሉና እነማን እንዳልመጡ ለማወቅ አልተቻለም። ሲል አንድ ተማሪ ስድስት ኪሎ ዩኒቨርስቲ ደጃፍ ላይ ነግሮኛል ከመሀከላችን ያልመጡ እንዳሉ እገምታለሁ።</p>

<p>እኔ የአዲስ አበባ ልጅ ነኝ ያለኝ ሌላው ተማሪ ደግሞ ጓደኞቼ የክፍለ ሃገር ልጆች ናቸው እኔ ይነሳናቸውም ጥያቄዎች ትክክል ናቸው ከሚሉት ተማሪዎች አንዱ ነኝ። ለዚህም ነው ማክሰኞ እቤቴ አድሬ ረቡዕ ጠዋት ቅድስት ማርያም ሄጄ ከጓደኞቼ ጋር የተቀላቀልኩት ሃኡንም ቢሆን ጥያቄያችን ሊመለስ ይገባል ወንድሞቻችንን ያጣንበት መስዋዕት የሆንበት ጥያቄ ነውና ሊመለስ ይገባዋል። እኔና ጓደኞቼ አልተመዘገብንም ነገር የመጨረሻው ነው ስላሉ ሁኔታውን እናየዋለን። የታሰሩ ጓደኞቻችን ካልተፈቱ እኔና ሦስቱ ጓደኞቼ ዊዝድሮዋል እንሞላለን የሚል እምነት አለን። ይህ ደግሞ ከቤተሰቦቻችን ድጋፍ አግኝቶልናል ያለው ሌላው ተማሪ ነው።</p>

<p>በተጨማሪም ተማሪዎቹ ትምህርት እንዲጀምሩ የወጣው ክስ ተማሪዎቹ ጥፋተኛ መሆናቸውን አምነው ይቅርታ እንዲጠይቁ የሚያስገድድ መሆኑ ታውቋል። ቅፁ «ሀ. ከሚያዝያ 2-10 ቀን 1993 ተከስቶ በነበረው የዩኒቨርስቲው ተማሪዎች ህገወጥ እንቅስቃሴ ውስጥ በመሳተፌ ጥፋተኛ መሆኔን በማመን በዚህ ሳቢያ በተፈጠረው ሁከት በሰውና በንብረት ላይ በደረሰው ጉዳት ተፀፅቼ ዩኒቨርስቲውን ይቅርታ በመጠየቅ ትርምህት ገበታ እንድመለስ እንዲፈቀድልኝ አመለክታለሁ። ለ. ለወደፊቱም በተማሪነቴ ላቀርበው የሚገባ ጥያቄ ቢኖረኝ በዩኒቨርስቲው ደንብ መሰረት ለሚመለከተው አካል በሥነ ሥርዓት ለማቅረብ መብቴ መሆኑን ተገዝንቤያለሁ። ስለዚህ ከዚህ በኋላ በማናቸውም ህገወጥ ድርጊት ውስጥ ተሳትፌ ብገኝ በዩኒቨርስቲው ደንብና ሥርዓት መሰረት ለሚወሰድብኝ ርምጃ በግል በኃላፊነት የምጠየቅ መሆኑን ተቀብዬ ይህንን መተማመኛ በፊርማዬ አረጋግጨ ሰጥቻለሁ» የሚል ሃሳብ ተካቶበታል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 17 ቀን 1993</a></p>

</body>
</html>	
