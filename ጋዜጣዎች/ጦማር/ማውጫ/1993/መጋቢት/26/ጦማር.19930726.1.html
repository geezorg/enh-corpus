<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወንድማማቾቹ ስዬና አሰፋ አብርሃ ኃላፊነታቸውን ተነጠቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወንድማማቾቹ ስዬና አሰፋ አብርሃ ኃላፊነታቸውን ተነጠቁ</h1>


<p>የሕወሓት ማዕከላዊ ኮሚቴ መሰነጣጥቅን ተከትሎ የተፈጠረ የባለሥልጣናትና የሥራ ኃላፊዎች ሹም ሽር ወደመንግሥት መዋቅርም በመሸጋገር በሚኒስተር ማዕረግ የመንግሥት ላምት ድርጅት ተቆጣጣሪ ባለሥልጣን ኃላፊ የነበሩት አቶ አሰፋ አብርሃ ከስልጣናቸው ተነስተው በምትካቸው አቶ ጌታቸው ገብሬ መተካታቸውን ለማወቅ ተችሏል።</p>

<p>በዶ/ር ካሱ ኢላላ በጠቅላይ ሚኒስትሩ ኢኮኖሚ አማካሪና በምክትል ጠቅላይ ሚኒስትር ፊርማ በቁጥር ጠ80- ሰጠ6-02-34 ለሚኒስትር መስሪያ ቤቶች የተፃፈው ደብዳቤ እንደሚያመለክተው ከትላንት መጋቢት 25 ቀን 1993 ዓ.ም ጀምሮ አቶ አሰፋ አብርሃ ከሥልጣናቸው መነሳታቸው በምትካቸው አቶ ጌታቸው ገብሬ በጊዜያዊ ኃላፊነት እንዲሰሩ መደረጋቸውን ይገልፃል።</p>

<p>አቶ ጌታቸው ገብሬ ከዚህ ቀደም በገንዘብ ሚኒስቴር ምክትል ሚኒስትርነት የሰሩና በአሁኑ ወቅት በጠቅላይ ሚኒስትሩ ጽ/ቤት በዶ/ር ካሱ ኢላላ ስር እየሰሩ ያሉ መሆናቸውን ከቅርብ ምንጮች የተገኘው መረጃ ያመለክታል። አቶ አሰፋ አብርሃ በኃላፊነታቸው ላይ እንደማይገኙ ውስጥ ውስጡን ሲወራ የቆየ ቢሆንም በሕመም ምክንያት በስራቸው ላይ መገኘት እንዳልቻሉ የሚያመለክቱ ወሬዎች አሉ።</p>

<p>አቶ አሰፋ አብርሃ የፕራይቬታይዜሽን ኤጀንሲ የቦርድ ሊቀመንበር በመሆንና የመንግሥት ልማት ድርጅቶች ተቆጣጣሪ ባለሥልጣን ኃላፊ በመሆን ሲሰሩ በነበሩበት ወቅት በሙስና ውስት እጃቸውን ስለማስገባታቸው ተጨባጭነት የሌላቸው ወሬዎች ሲወሩ የነበሩ መሆኑን ከመናገር ውጪ አሁን ከኃላፊነታቸው ሊነሱ የቻሉበት ምክንያት በመባረር ይሁን በገዛ ፍቃዳቸው ይሁን ወይንም በጤንነት ችግር ምክንያት ይሁን የአገኘነው ተጨባጭ ማስረጃ የለም።</p>

<p>የአቶ አሰፋ አብርሃ አማች የሆኑትና በመካለከያ ሚኒስቴር ስር ላለው የመሰረታዊ ብረታ ብረት ኢንደስትሪ ስራ አስኪያጅ የነበሩት አቶ ፀዘዓብ አስገዶም ስራቸውን በፈቃዳቸው በመልቀቅ ወደካናዳ መሄዳቸው በመገናኛ ብዙሃን መገለጹ የሚታወስ ነው።</p>

<p>ከዚህ በፊት የሕወሓት ትልቁን ኩባንያ ይመሩ የነበሩት አቶ ስዬ አብርሃ ተነስተው በምትካቸው የመስፍን ኢንጂነሪነግ የቦርድ ሊቀመንበር አቶ አርከበ ዕቁባይ ምትኩ መተካታቸው ይታወቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 26 ቀን 1993</a></p>

</body>
</html>	
