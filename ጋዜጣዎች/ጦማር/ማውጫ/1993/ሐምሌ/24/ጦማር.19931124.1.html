<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአዴግ ከፍተኛ ካድሬዎች በክልል ከተሞች ተጠቃለው እንዲገቡ ታዘዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢህአዴግ ከፍተኛ ካድሬዎች በክልል ከተሞች ተጠቃለው እንዲገቡ ታዘዙ</h1>


<p>የአራቱም የኢህአዴግ አባል ድርጅት ከፍተኛ ካድሬዎች ከሐምሌ 25 ቀን 1993 ጀምሮ ተጠቃልለው እንዲገቡና በአራት የክልል ከተሞች ውስጥ በሚደረገው ጉባዔ ላይ እንዲገኙ መታዘዛቸውን ለጉዳዩ ቅርበት ካላቸው ምንጮች ከተገኘው መረጃ ለማወቅ ተችሏል።</p>

<p>ህወሓት በመቀሌ፣ ብአዴን በባሕር ዳር፣ ደኢሕዴድ በአዋሳ፣ ኦህዴድ በአዳማ ለሚቀጥሉት አስራ አምስት ቀናት እንደሚያካሂዱ በሚጠበቀው በዚህ ስብሰባ ጉባዔ ላይ ተካፋይ የሚሆኑት የየፓርቲዎች ከፍተኛ ካድሬዎችና የማዕከላዊ ኮሚቴ አባላት ናቸው ተብሏል።</p>

<p>በዚህ ጠቅላላ ጉባዔ ላይ ከየድርጅቶቹ በግምገማ እንዲወገዱ የተደረጉ አባላት የመጨረሻ ውሳኔ የሚሰጣቸው ሲሆን በተጓደሉት የየድርጅቶቹ አባላት ምትክም በእጩነት የቀረቡት የፓርቲው አባላት ለጉባዔው ቀርበው ወደማዕከላዊ ኮሚቴ አባልነት እንዲያድጉ ይደረጋል ተብሏል።</p>

<p>በሌሎች ክልሎች በተለይም በአማራ የሚደረገው ምን ዓይነት ሹምሽር ሊደረግ እንደሚችል ለጊዜው ባይታወቅም በደቡብና በትግራይ ክልል በግምገማና በልዩ ውሳኔ ከኃላፊነታቸው በተነሱ የማዕከላዊ ኮሚቴ አባላትና በመንግስት አስተዳደር ላይ በነበሩ ሰዎች ምትክ የሚፀድቅ ሹመት ሊኖር እንደሚችል ይጠበቃል። ከህወሓት ማዕከላዊ ኮሚቴ በተወገዱት ዘጠኝ አባላት ምትክ በዚህ ሳምንት ውስጥ ይጀመራል ተብሎ በሚጠበቀው ጉባዔ ተተኪዎች በይፋ እንደሚገለፁ ተገምቷል።</p>

<p>እስካሁን ድረስ ባለው መረጃ አቶ ተክሌ ሽፈራው፣ በአምባሳደር አውአሎም ወልዱ ምትክ፣ አቶ ልዑል ኃይለ ወ/ሥላሴ በአቶ ተወልደ ወልደማርያም ምትክ፣ አቶ ዘርዓይ አስገዶም በአቶ አብርሃ ካህሣይ ምትክ፣ የህወሓት ማዕከላዊ ኮሚቴ አባል እንደሚሆኑ ዶ/ር ሰለሞን ዕንቋይና አቶ አሰፋ ማሞም ወደማዕከላዊ ኮሚቴ አባልነት ከፍ እንደሚሉ መታጨታቸውን የመረጃ ምንጮቹ ገልጠዋል። ከዚህ ጉባዔ በኋላም የትግራይ ክልልን በፕሬዝዳንትነት የሚመራው ሰው በይፋ እንደሚሾም የሚናገሩ ወገኖች አሉ።</p>

<p>አሁን ወደህወሓት ማዕከላዊ ኮሚቴነት ከሚመጡት ካድሬዎች መሐከል አቶ ዘርዓይን አስገዶም በ1983 ከህወሓት ማዕከላዊ ኮሚቴ አባልነት ታግደው ቆይተው ከአሥር ዓመት በኋላ ወደማዕከላዊ ኮሚቴ አባልነት እንዲመለሱ ተደርገዋል ተብሏል።</p>

<p>በደቡብ ክልል በኩል በእነአቶ አባተ ኪሾ ምትክ በጐደሉት የማዕከላዊ ኮሚቴ አባላት ምትክ የሚመረጡት ሰዎች እንደሚኖሩ ቢታወቅም እስካሁን ድረስ ግን እነማን በዕጩነት እንደተዘጋጁ ለማወቅ አልተቻለም። የኦሮሚያው ስብሰባ ግን ገና በካድሬዎች ደረጃም ሁነኛ መደምደሚያ ላይ ባለመድረሱ የተጀመረውን ስብሰባ አቋርጦ ወደአጠቃላይ ጉባዔው ይግባ፣ ወይንም አጠቃላዩን ጉባዔ ትቶ በዞኑ ደረጃ እየተካሄደ ባለው ግምገማ ይቀጥል ለጊዜው የታወቀ ነገር የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 24 ቀን 1993</a></p>

</body>
</html>	
