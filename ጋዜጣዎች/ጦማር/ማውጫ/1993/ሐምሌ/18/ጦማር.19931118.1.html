<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቀድሞ የቤንሻንጉል ክልል ም/ፕሬዝዳንት በጥይት ተደበደቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቀድሞ የቤንሻንጉል ክልል ም/ፕሬዝዳንት በጥይት ተደበደቡ</h1>


<p>የቤንሻንጉል ጉሙዝ ብሔራዊ ክልላዊ መንግሥትን ለአምሥት ዓመታት በምክትል ፕሬዝዳንትነት ሲመሩ የነበሩት አቶ አብዱል መሐመድ ኢብራሂም ሐምሌ 9 ቀን 1993 በተቃጣባቸው የመግደል ሙከራ በጥይት መደብደባቸውን ከአሶሳ ያገኘነው መረጃ አመልክቷል።</p>

<p>የበርታ ህዝቦች ዴሞክራሲያዊ ድርጅት የሥራ አስፈፃሚ ኮሚቴ አባልናት የክልሉ መንግሥት ምክር ቤት አባል በሆኑት በአቶ አብዱልመሀሙድ ላይ የግድያ ሙከራው የተደረገው ሐምሌ 9 ቀን 1993 ከምሽቱ 2:00 ሰዓት ላይ ከጓደኞቻቸው ጋር «ግሪን ሆቴል» ተብሎ በሚጠራው የንግድ ቤት ውስጥ ተቀምጠው ሻይ በመጠጣት ላይ እያሉ መሆኑን ለማወቅ ተችሏል።</p>

<p>የደረሰን ሪፖርት ጨምሮ እንደሚያስረዳው ሙከራውን ያደረገው በቤንሻንጉል ክልል ፖሊስ ኮሚሽን የመረጃና ጥናት ኃላፊ የሆነው የሃምሳ አለቃ ኃይላይ አሰግድ ነው። ስለሁኔታው ተጨማሪ መረጃ ለማግኘት አሶሳ ስልክ በመደወል አቶ አብዱል መሐሙድን የዚህ ዜና ዘጋቢ አነጋግሯቸዋል።</p>

<p>«እኔ በመዝናኛ ሥፍራ ተቀምጬ ከጓደኞቼ ጋር እየተጫወትኩ እያለ ከምሽቱ 2:00 ሰዓት ላይ መቶ አለቃ ይልማ ጥላሁንና የሀምሳ ዐቃ ኃይላይ አሰግድ መጡ ወዲያውኑ የሃምሳ አለቃ ኃይላይ አሰግድ ወደእኔ በመምጣት ዛሬ የመጨረሻ ቀንህ ነው አጠናቅቅሃለሁ። እዚህ ሀገር አንተ ካለህ እኛ በሰላም መኖር አንችልም ሲለኝ እኔም እኔ የራሴን ሰላም እንደምፈልግ ሁሉ የሰውን ሰላም አልነሳም። ይህንን ውሳኔህን እንደገና አስብብበት ስለው ለአንተ ጊዜ መስጠት አስፈላጊ አይደልም በማለት ሽጉጡን አውጥቶ ሲተኩስ ሶስት ጥይት በቀኝ እጄ ላይ አረፈ። ወደግንባሬ የተተኮሰው አራት ጥይት ግንባሬን ሳያገኘው የለበስኩትን ጃኬት ኮሌታ እየበጣጠሰ አለፈ። የአጋጣሚ ጉዳይ ሆኖ ወደግንባሬ ከተተኮሰው ጥይት አንዱም አላገኘኝም» ብለዋል።</p>

<p>የሃምሳ አለቃ ኃይላይ እዚያው የተያዘ ሲሆን አንድ ጥይት ተኩሶ መሮጡ የተነገረለት መቶ አለቃ ይልማ ጥላሁን በቤንሻንጉል ጉሙዝ ክልል ፕሬዝዳንት በአቶ ያረጋል አይሸሹም ቤት ውስጥ እንዳለ በማግሥቱ በቁጥጥር ሥር መዋሉም ተገልጧል። ከአንዳንድ ወገኖች እንደተሰማው ተጨማሪ መረጃ በክልሉ ፕሬዝዳንት ቤት የተገኙትን መቶ አለቃ ይልማ ጥላሁንን ለመያዝ የሄዱ ፖሊሶች የፍርድ ቤት ትዕዛዝ እንዲያቀርቡ በፕሬዝዳንቱ ቢጠየቁም ትዕዛዙን ባለመቀበል ፖሊሶቹ ተፈላጊውን የፖሊስ መኮንን በቁጥጥር ሥር እንዲውል አድርገዋል።</p>

<p>ከሁለቱ ሰዎች በተጨማሪ የአስር አለቃ አብርሃም ታምራት የተባለው የክልሉ ፖሊስ ኮሚሽን ባልደረባም ከዚሁ ጉዳይ ጋር በተያያዘ ወህኒ እንዲወርዱ መድረጉ ታውቋል። በተጨማሪም የግድያ ሙከራውን ያደረገውን ግለሰብና ከዚሁ ጉዳይ ጋር ተጠርጥረው የተያዙት አባላቶች «ለከፍተኛ ሕክምና» በሚል ሰበብ ከአካባቢው ለማሸሽ ሙከራ እየተደረገ መሆኑን ምንጮቻችን ከስፍራው ገልፀዋል።</p>

<p>ይህ በዚህ እንዳለ የግድያ ሙከራው መደረጉን ለዜና ሰዎች ሰጥቶ በኢትዮጵያ ሬዲዮ እንዲነገር ያስደረገው የአሶሳ ዞን ፖሊስ ኮሚሽን የህዝብ ግንኙነት ኃላፊ የሃምሳ አለቃ የኔሰው መልኬ ሐምሌ 16 ቀን 1993 «ዜናውን ለምን አስተላለፍክ?» ተብሎ በክልሉ ባለሥልጣናት ትዕዛዝ እንዲታሰር ተደርጓል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 18 ቀን 1993</a></p>

</body>
</html>	
