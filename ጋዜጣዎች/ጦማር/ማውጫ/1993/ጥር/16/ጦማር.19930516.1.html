<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጥምቀት በዓል ላይ በወለንጭቲ አራት ተገድለው አራት ቆሰሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጥምቀት በዓል ላይ በወለንጭቲ አራት ተገድለው አራት ቆሰሉ</h1>


<p>የ1993 የጥምቀትን በዓል አከባበር ጋር በተያያዘ በተለያዩ ቦታዎች በተነሳ ግጭት የሰው ሕይወት መጥፋቱንና በርካታ ዜጐችም መቁሰላቸውን ከየአካባቢው የደረሱ መረጃዎች አመልክተዋል።</p>

<p>ከእነዚህም መካከል ጥር 11 ቀን 1993 በምሥራቅ ሸዋ ዞን በወለንጭቲ አካባቢ ልዩ ስሙ «ፌጦ» ተብሎ በሚጠራው ገበሬ ማኅበር ውስጥ በጥይት የተገደሉት አራት ሰዎችና የቆሰሉት ሌሎች አራት ሰዎች ጉዳይ አንዱ ነው። ይህንን በወለንጭቲ አካባቢ የተፈጠረውን ግጭት አስመልክቶ ለዝግጅት ክፍላችን በደረሰው ጥቆማ በመመሥረት የጦማር ሪፖርተር ኃይለ ማርያም ወደአዳማ ሆስፒታል በመሄድ በግጭቱ ምክንያት የቆሰሉትን ሰዎች ለማነጋገር ችሏል።</p>

<p>ከቁስለኞቹ መረዳት እንደተቻለው በዓሉ በተከበረበት ዕለት ጠዋት ላይ በገበሬ ማኅበሩ ውስጥ በሚገኙ ሱቆችና አንዳንድ መኖሪያ ቤቶች ላይ ወረቀቶች ይለጠፋሉ እነዚህ ወረቀቶች «ዋቃት ቡልና (በእግዚአብሔር እናምናለን)» የሚል መልዕክት ያለበት ነው። በዚህም የተነሳ ወረቀቱን የለጠፉት በአካባቢው ነዋሪ የሆኑ በኦሮሞ ባሕላዊ ሃይማኖት (ዋቄፋታ- በእግዚአብሔር ብቻ ማመን) የሚተዳደሩ የኦሮሞ ተወላጆች ወረቀት መሆኑን መገመት ተችሏል። እነዚያን የተለጣጠፉ ወረቀቶችን ያልወደዱት የኢትዮጵያ ኦሮቶዶክስ ቤተክርስቲያን ካህናት ወረቀቶቹ እንዲነሱ ትዕዛዝ ይሰጣሉ ይሳተፋሉም።</p>

<p>በዚህ እንቅስቃሴ ውስጥም ወረቀቱን «እንገንጥል» በሚሉትና «አትገነጥሉም» በሚሉት መሀከል ፄብ ተነስቶ አንድ ካህን ቢደበደቡም ሁኔታውን በሰላማዊ መንገድ አረጋግቶ በሥፍራው የነበረው የቅዱስ ገብርኤል ታቦት በደማቅ አጀብ ወደማደሪያ ሊመለስ እንደቻለ ምንጮቹ ይጠቅሳሉ። ሁኔታው በዚህ ላይ እንዳለ ማታ 12:00 ሰዓት በሚሆንበት ጊዜ ከወለንጭቲ ከተማ በመኪና ተጭነው ፌጦ ገበሬ ማኅበር የደረሱ ፖሊሶች ያለአንዳች ጥያቄ ባገኙት ሰው ላይ በከፈቱት ተኩስ አራት ሰዎችን ገድለው አራት ሰዎችን አቁስለዋል።</p>

<p>ከፖሊሶች በተተኮሰ ጥይት ከሞቱት ሰዎች መካከል አቶ ተሰማ ጉብሳ (የአሥራ ሁለት ልጆች አባትና ገበሬ፣ አቶ መልካ ነገዎች (የሃያ ዓመት ወጣትና የአንድ የመንገድ ሥራ ድርጅት ሠራተኛ)፣ ወይዘሮ ጊሹ ዘውዱ (የ26 ዓመትና የሦስት ልጆች እናት፣ እመጫት)፣ ተሾመ ደቻሳ (የ13 ዓመት ታዳጊ) ናቸው።</p>

<p>ከዚህ ሌላ ዳሎ ቱሉ ቢራ (የ32 ዓመት ገበሬ)፣ አቶ ቡልቲሞ ቡኖ ኦዳ (የ33 ዓመት ገበሬና የሁለት ልጆች አባት)፣ አቶ ቆቻ ሹሜ (የ34 ዓመት ገበሬና የአንድ ልጅ አባት) እና አቶ ሮባ ኮርማ (የሶስት ልጆች አባትና በግጭቱ በአደኛ ሁኔታ ቆስለው ለሕክምና ወደአዲስ አበባ የተላኩ) ናቸው።</p>

<p>ፖሊስ ለምን በጥይት እርምጃ መውሰድ እንደተገደደ ለመጠየቅ የዞኑን ፖሊስ ጽ/ቤት ኃላፊዎች አግኝቶ ለማነጋገር የተደረገው ጥረት አልተሳካም። በግጭቱ የቆሰሉትም ሆነ አስተያየት የሰጡ ሰዎች እንደሚሉት ፖሊስ ምንም አስገዳጅ ሁኔታ ቢፈጠር ጠመንጃ ባልያዙ ዜጎች ላይ ጥይት መተኮስና ሕይወት ማጥፋት አልነበረበትም።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 16 ቀን 1993</a></p>

</body>
</html>	
