<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚ የፖለቲካ ፓርቲዎች ከፍተኛ ተፅዕኖ ሥር ወድቀዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተቃዋሚ የፖለቲካ ፓርቲዎች ከፍተኛ ተፅዕኖ ሥር ወድቀዋል</h1>


<p>ከየካቲት 18 ቀን 1993 ጀምሮ ይካሄዳል በሚባለው ይወረዳና የቀበሌ ምክር ቤት አባላት ምርጫ ላይ ዕጩዎቻቸውን ያቀረቡት ተቃዋሚ ፓርቲዎች በገዥው ፓርቲ በሚደርስባቸው ተፅዕኖ የተነሳ ከየአቅጣጫው የተቃውሞ ድምፃቸውን በማሰማት ላይ ይገኛሉ።</p>

<p>ከእነዚህም ተቃዋሚ ፓርቲዎች መሀከል የኢትዮጵያውያን ዴሞክራሲያዊ ፓርቲ (ኢዴፓ) እና የመላው አማራ ሕዝብ ድርጅት (መዐሕድ) ትናንትና ከትናንት ወዲያ ባወጡዋቸው ጋዜጣዊ መግለጫዎች እንደገለጡት ህብረተሰቡ በየቀበሌው የተቃዋሚ ፓርቲዎችን ዕጩዎች እንዳይመረጥ ለማድረግ ቀንና ሌሊት በሕይወታቸው ላይ ሊደርስ የሚችል የማስፈራራት ጫና ጭምር እየተካሄደባቸው መሆኑን ገልፀዋል።</p>

<p>መዐሕድ ከትናንት ወዲያ ባወጣው ጋዜጣዊ መግለጫ ላይ እንደገለፄው ካድሬዎችና ሹማምንቱ ከሚያደርጉት ተፅዕኖ ባሻገር «የሕዝብ አንጡራ ሀብት» የሆኑት የመንግሥት መገናኛ ብዙሃን ተቃዋሚ የፖለቲካ ድርጅቶችን ከሕዝብ ለመለየት በታለመው ሴራ ውስጥ ግንባር ቀደም ዘማች ሆነው መሰለፋቸው እንዳስገረመው ገልጧል።</p>

<p>ከዚህም ጋር ተያይዞ መዐሕድ በብሔራዊ ምርጫ ቦርድ በሰሞኑ በመንግስት የወረዳና የቀበሌ መስተዳድር አባላት አቀነባባሪነት በመንግሥት መገናኛ ብዙሃን የተካሄደው ፕሮፓጋንዳ መሠረተ ቢስና ሕገወጥ መሆኑን ለሕዝብ እንዲያሳውቅ ጠይቋል።</p>

<p>ይህ በዚህ እንዳለ ለ1993 የቀበሌ ምርጫ 833፣ ለወረዳ 425 በድምሩ 1258 ዕጩዎችን በአዲስ አበባና በዓለም ገና ወረዳ ያቀረበው ኢዴፓ የደረሰበትን በደል አስመልክቶ ትናንት ማታ በሰሜን ሆቴል ጋዜጣዊ መግለጫ ሰጥቷል።</p>

<p>«አስፈራርቶ መኖር የሚቻለው ፈሪ ሲገኝ ብቻ» መሆኑ በሰፈረበት በዚህ የኢዴፓ ድርጅታዊ መግለጫ ገዢው ፓርቲ የተለያዩና የተለመዱ ግልፅ ሴራዎችን ከመፈፀምም በላይ የራሱን ምልምሎች በተቃዋሚ ፓርቲዎች ውስጥ አስርጐ በማስገባቱ እንቅስቃሴያቸውን ለማደናቀፍ ሲሞክሩ የደረሰባቸውን 67 ምዝገባ ያጠናቀቁ ዕጩዎቹን ከምርጫው ሂደት እንዲገለሉ ማድረጉን ገልጧል።</p>

<p>የደረሱበትን ደባዎች በዝርዝር ያቀረበው ይኼው የኢዴፓ መግለጫ፣ በሕዝብ ሃብት የሚተዳደሩት የመንግሥት መገናኛ ብዙሃን ይባስ ብለው ከገዥው ፓርቲ ጐን በመቆም በኢዴፓ ላይ አፍራሽ ፕሮፓጋንዳ በመንዛት ላይ መገኘታቸውን ገልጧል።</p>

<p>በመጨረሻውም ገዥው ፓርቲ ፀረ ዴሞክራሲ ከሆነው እንቅስቃሴ በመጪዎቹ ሁለት ሳምንታት ውስጥ መታቀብ ካልቻለ ኢዴፓ በዴሞክራሲያዊ ሂደቱ መጨናገፍ ከልብ እያዘነ እራሱን ከምርጫው ሂደት ለማግለል እንደሚገደድ አጥብቆ ማሳሰቡን በጋዜጣዊ መግለጫው ላይ አመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 2 ቀን 1993</a></p>

</body>
</html>	
