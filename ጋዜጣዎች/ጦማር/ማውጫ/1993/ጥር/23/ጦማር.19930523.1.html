<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ አምባሳደሮቿን እያዘዋወረች ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ አምባሳደሮቿን እያዘዋወረች ነው</h1>


<p>የሀገራቸውን ሥዕል ለማሻሻል ጥረት በማድረግ ላይ የሚገኙት የኤርትራ መሪ ኢሳያስ አፈወርቂ ሀገራቸው ከኢትዮጵያ ጋር የሰላም ስምምነት ከፈረመች ወዲህ በተገኘው ፋታ በመጠቀም በውጭ ሀገር ያሉትን ዲፕሎማቶቻቸውን ከቦታ ቦታ በማዘዋወር በዲፕሎማቲክ ዘርፍ የተፈጠረባቸውን ቀዳዳ ለመድፈን በመጣር ላይ ናቸው።</p>

<p>በተባበሩት መንግሥታት ድርጅትና በአሜሪካ በኒውዮርክ ከነበራቸው ሥልጣን ላይ ተነስተው ሰመረ ርዕሶምና ኃይሌ መንቆሪዎስ ወደአስመራ ከተጠሩ ወዲህ በሌሎችም ዲፕሎማቶች ላይ የማዘዋወር ዘመቻው ተጧጡፏል።</p>

<p>ሰመረ ርዕሶም በኢትዮጵያ የኤርትራ አምባሳደር በነበረው በግርማ አስመሮም የተተኩ ሲሆን ከግርማ አስመሮም በፊት በአዲስ አበባ የኤርትራ ጊዜያዊ መንግሥት ተወካይ የነበሩት ኃይሌ መንቆርዮስ፣ በሻዕቢያ የበረሃ ትግል ወቅት የግንባሩ የኤደንና የቤሩት ተወካይ በነበሩትና ሻዕቢያ ሥልጣን ከያዘ በኋላ የውጭ ጉዳይ ምክትል ፀሐፊና የኤርትራ ስደተኞች ኮሚሽን ሊቀመንበር በሆኑት በአህመድ ጣሂር በዱሪ መተካታቸው የሚታወስ ነው።</p>

<p>በቤልጂየም የአውሮፓ ማኅበረሰብ አምባሳደር ሆነው አሁን እየሰሩ ያኡት ወ/ሮ ሀና ስምዖን ኤርትራ መንግሥት ከሆነች ጀምሮ አምባሳደር ወዳልሾመችባት ወደፓሪስ ለመጀመሪያ ጊዜ አምባሳደር ሆነው ተሹመዋል። ወይዘሮዋ በሽፍትነት ወቅት የሕዝባዊ ግንባር ሀርነት ኤርትራ የዋሽንግተን ልዑክ ተወካይ የነበሩ ከመሆናቸውም በላይ ከነፃነታቸው በኋላ የግብርና ሚኒስቴር የውጭ ጉዳይ ሚኒስቴር ቋሚ ፀሐፊ ሆነው ከማገልገላቸውም በላይ ከዚህ ሥልጣናቸው ቀደም ብለው የአካባቢና የውኃ ሚኒስቴር ሆነው አገልግለዋል። የኤርትራ መንግሥት የውጭ ጉዳይ ሚኒስትርነቱ ሥልጣን ከኃይሌ ወ/ትንሳኤ እጅ ተነጥቆ ለዓሊ ሰዒድ አብደላ ከመሰጠቱ በፊት ወንበሩን ወ/ሮ ሐና ስምዖን ይወስዱታል ተብሎ ተጠብቆ እንደነበር ይነገራል። ሐና ስምዖን የኢሳያስ አፈወርቂ መንግሥት በቁጥጥር ሥር ያዋላት ጋዜጠኛ ሩት ስምዖን እህት መሆናቸው ይታወቃል።</p>

<p>ከዚህ ሌላ አቶ ፀጋ ሞገስ የኢጣሊያም አቶ በየነ ርዕሶም በሶማሊያ እንዲሁም አቶ ገብረሥላሴ ዮሴፍ በደቡብ አፍሪካ የኤርትራ አምባሳደሮች ሆነው መታጨታቸውን ዜና ዘገባዎች አመልክተዋል። በደቡብ አፍሪካ አምባሳደርነት የታጩት ገብረሥላሴ ዮሴፍ እ.ኤ.አ በ1997 የፋይናንስ ሚኒስቴር ከመሆናቸው በፊት በኢሳያስ አፈወርቂ ቢሮ የማክሮ ፖሊሲ ክፍል የባጀት ዳይሬክተር ሆነው በጊዜያዊነት ማገልገላቸው አይዘነጋም። ፕሬዝዳንቱ የአምባሳደርነት ስልጣኖችን ቀድሞ የጀብሃ አባል በነበሩትና በኋላ ላይ የአፈወርቂን አስተዳደር ለተቀላቀሉት እያደሉ ሲሆኑ በአውስትራሊያ፣ በሶሪያና ዑጋንዳ የቀድሞ አምባሳደር የነበሩትን ሞሐመድ ኑር አህመድን በቻይና አምባሳደር እንዲሆኑ አድርገው ሾመዋል ተብሏል።</p>

<p>በግብፅ የኤርትራ አምባሳደር የነበሩት መሐመድ ዑመር በኤርትራ ውጭ ጉዳይ መስሪያ ቤት የመካከለኛው ምሥራቅ ዴስክ ኃላፊነት ሲታጩ የግብፅ አምባሳደርነትን ቦታ ደግሞ መሐመድ ኪሩም የተባሉ ሌላው ጀብሃ ወስደዋል። በሊቢያ የኤርትራ አምባሳደር የነበሩት ሰው በአምባሳደርነት ሥልጣናቸው ወደኢራቅ ሲዛወሩ የመካከለኛው ምሥራቅ ዴስክ ኃላፊ የነበሩት ከሥልጣናቸው በመባረራቸው የተነሳ አኩርፈው ካናዳ ጥገኝነት መጠየቃቸው በዜና ምንጮች መገለጹ ይታወሳል።</p>

<p>ኢሳያስ አፈወርቂ በአብዛኛው የቀድሞ የጀብሃ አባላት የነበሩትን ሰዎች (ቆለኞች) ወደከፍተኛ ሥልጣን አምጥተው ቢሾሟቸውም አዲሶቹ ተሿሚዎች በኢሳያስ አፈወርቂና በሌሎች የመንግሥታቸው ባለሥልጣናት መሀከል ያለውን አለመግባባት ቁብ የሚሰጡት አይመስሉም። በአሁኑ ወቅት ኢሳያስ አፈወርቂ ከጴጥሮስ ሰለሞን፣ ከመስፍን ሀጎስና ከሌሎችም አንጋፋ የሻዕቢያ ታጋዮች ጋር አለመግባባት ላይ ቢሆኑም በቅርቡ ወደሥልጣን የመጡት አምባሳደሮችና ሌሎች ባለሥልጣናት ኢሳያስን በማገዝ የቅራኔውን ቀዳዳ የመድፈን ፍላጐት እንደሌላቸው ለኤርትራ መንግሥት ቅርበት ያላቸው ታማኝ ምንጮች የጠቀሱት ዘገባዎች አመልክተዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 23 ቀን 1993</a></p>

</body>
</html>	
