<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምሥራቅ አፍሪካ ከመቼውም በላይ የአሜሪካ ኢላማ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h3><span class="underline">አምስተኛው የፀጥታ አጥኚ ቡድን አዲስ አበባና አሥመራ ገብቷል</span></h3>
<h1 class="align-center">ምሥራቅ አፍሪካ ከመቼውም በላይ የአሜሪካ ኢላማ ሆኗል</h1>


<p><span class="underline">አዲስ አበባ፦</span> ባለፉት ሳምንታት ውሥጥ አዲስ አበባ ከነበረው አራት ዙር የአሜሪካ መንግሥት የኢኮኖሚና የፖለቲካ ቡድን በተጨማሪ ሁለት የአሜሪካ መንግሥት ከፍተኛ የፀጥታ ሠራተኞች ያሉበት ቡድን በምሥራቅ አፍሪካ የፀጥታ ጉዳይ ላይ ከኢትዮጵያ ባለሥልጣናት ጋር ለመምከርና ሱዳንን እንዴት አድርጎ በጋራ ለመቋቋም እንደሚቻል የአካባቢው ሀገሮችን የሚያስተባብር አምስተኛው የአሜሪካ መንግሥት ቡድን በክልሉ ውስጥ ገብቷል።</p>

<p>የፀጥታ ቡድኑ ተግባር አሜሪካ በተደጋጋሚ ሱዳንን በዓለም አቅፍ ሽብርተኞች አስተባባሪነት በምትወነጅላት ክስ ላይ የአካባቢውን መንግሥታት ለማስተባበር እንደሆነ በይፋ ተገልጿል። ከዚህ ጋርም ዲፕሎማሲያዊ
ምንጮች እንደሚሉት ልዑካኑ በአካባቢው ሀገሮች መሐል እየተከሰተ ያለውን አለመግባባት በቀጥታ ጣልቃ ገብቶ ሁኔታዎችን ለማለዘብ የሚያስችል ተጨማሪ ተልዕኮ መያዙን በዚህ ተልዕኮ ሱዳን ከኤርትራ እንዲሁም ከኢትዮጵያ ጋር ባላት ግንኙነት ላይ ትኩረት ሰጥቶ ይነጋገራል ተብሎ ተገምቷል።</p>

<p>የውጭ ጉዳይ ሚኒስትሯም ጨምሮ አንድ ወር ባልሞላ ጊዜ ውስጥ አምስተኛው ከፍተኛ የአሜሪካ ልዑካን ቡድን ኢትዮጵያን መጎብኘቱና በተመሳሳይ ተልዕኮም ወደ ኤርትራ መጓዙ ከቅርብ ጊዜ ወዲህ በኢትዮጵያና በኤርትራ መሐል በተለያዩ ምክንያቶች እየላላ በመጣው የሁለቱ ሀገራት ግንኙነት ላይም በተጨማሪ ሳይመክር እንደማይቀር ተነግሯል።</p>

<p>በተያያዘ ጉዳይም የአሜሪካ የውጭ ጉዳይ መ/ቤት የክሊንተን አስተዳደር በሱዳን ላይ የኢኮኖሚ ማዕቀብ እንዲጣል ከፍተኛ ግፊት እንደሚያደርግ መግለጹን ዋሽንግተን ፖስት የተባለው ጋዜጣ በቅርቡ ዘግቧል። በዚህ የክሊንተን እርምጃ በምድረ አሜሪካ የሚገኝ የሱዳንን መንግሥት ንብረት የሆነ ሁሉ እንዲያዝ ታዟል። ለዚህ የክሊንተን ውሳኔ መሰረት የሆነው ዋሽንግተን በተደጋጋሚ ሱዳን ዓለም አቀፍ አሸባሪዎችን መርዷቷን እንድታቆምና የሰብዐዊ መብት እንድታከብር ያቀረበችውን ጥያቄ አልቀበልም ብላለች የሚል ነው። ይህ የአሜሪካ እርምጃ አሜሪካ ግንኙነቷን ካቋረጠችባቸው ከኢራን፣ በርማና ኩባ ጋር እንደፈረጀቻት ጋዜጣው ጨምሮ ገልጿል።</p>

<p>የውጭ ጉዳይ ሚኒስትሯ ማድሊን ኬ. ኦልብራይት ስለዚህ የክሊንተን ውሳኔም ሲያስረዱ «ሱዳን አሸባሪዎችን መርዳት በመቀጠሏ በጎረቤት ሀገሮችን ሠላምን መረጋጋት በማወኳ እና ከፍተኛ የሰብዐዊ መብት መጣስ በማራመዷ እንደ በርማ ሁሉ ክሊንተን ዲፕሎማሲያዊ ግንኙነቱም ወዲያው ነው ያቋረጡት።» ብለዋል። በሱዳን የአሜሪካ ኤምባሲ ክፍት ቢሆንም በዚያ የሚኖሩ ዲፕሎማቶችን ጨምሮ ካለፈው ዓመት ጀምሮ በፀጥታው አስተማማኝ አለመሆን በሚል እንዲወጡ መደረጋቸው ይታወሳል።</p>

<p>የውጭ ጉዳይ መምሪያው አፈቀላጤ ጄምስ ፒ. ሩቢን በቅርቡ ዲፕሎማቶቹ በቅርቡ እንደሚመለሱ ቢገልጹም መቼ የሚለውን ሣይመልሱ ቀርተዋል። እንደ ሩቢን ግምት በአሁኑ ወቅት የሱዳንና የአሜሪካ ኩባንያዎች በጥምር የሚያከናውኑት ስራ በዓመት ከ70 (ሰባ) ሚሊዮን ዶላር አይበልጥም። ዋነኛ ምርቱም ለከረሜላ፣ ለፍራፍሬ መጠጦች፣ ለኮስሞቲኮችና ለቀለሞች ሥራ በጥሬ ዕቃነት የሚያገለግለው «የዐረብ ሙጫ» የሚባለው የዱር ሙጫ ነው። ይኼው ምርት ለሱዳን በዓመት እስከ 9 ሚሊዩን ዶላር ሲያስገኝ አሜሪካ ደግሞ ወደ ውጭ በመላክ እስከ 20 ሚሊዮን ዶላር የሚደርስ ገቢ ከሱዳን እንደምታገኝ ይታወቃል።</p>

<p>ይህ የዱር ሙጫ በተለይም አማጺው ቡድን በሚንቀሳቀስበት ደቡባዊ ሱዳን ነው። ኦልብራይትም በቅርቡ በአፍሪካ ባደረጉት ጉብኝትም መቀመጫቸው አስመራ ከሆነው ከቀሞው የሱዳን መሪ ከሳዲቅ አልማሀዲና ከደቡብ ሱዳን አንጃ መሪ ጋር ተገናኝተው አዲስ አበባ ውስጥ መምከራቸው መንግሥታቸው ለጉዳዩ የሰጠውን ትኩረት ያሳያል። ይፋ ከሆነ ምንጭ ለማረጋገጥ ባይቻልም ኦልብራይት ሁለቱን የጄኔራል ኦማር አልበሽር ተቃዋሚዎችን ተቀብለው ያነጋገሩት በአዲስ አበባው ሒልተን ሆቴል ነው።</p>

<p>ባለፈው ረቡዕ ታኅሣስ 1 ቀን 1990 ዓ.ም አዲስ አበባ የገቡ የአሜሪካ ሴኔት የውጭ ግንኙነት ኮሚቴ ከፍተኛ ኤክስፐርቶች ሚ/ር ክሪስ ዋክረና ሚ/ር ማይክል ዌስ ፎል ጉብኝትም በዚህ አጀንዳ ላይ ያተኮረ ነው። እንደዚሁ ልዑካን ከአዲስ አበባና ከአስመራ ባለሥልጣናት ጋር ተነጋግረው ሲጨርሱ በሌሎች የአፍሪካ ሀገራትም ተመሳሳይ ጉብኝት እንደሚያደርጉ ከኤምባሲው የተሰራጨው ዜና ቢገልጽም በየትኞች ሀገራት እንደሆነ ግን ከመግለጽ ተቆጥቧል።</p>

<p>ሁለቱ የዓለም አቀፍ ግንኙነት ኤክስፐርቶች ሱዳን ባላት የከፋ አዝማሚያ በአካባቢው ሰላም እንዳይኖር አሸባሪዎን ከመርዳት ጎን የጎረቤት ሀገሮችን ተቃዋሚ ኃይል እንደሆነ አልተብራራም። የሁለቱ ኤክስፐርቶች ተቀዳሚ ዓላማ የአካባቢው ሰላምን ኢትዮጵያም ይህን በተመለከተ የሚጫወተው ሚና ይሁን እንጂ ዓለም አቀፍ ሀገር በቀል ከሆኑ ስደተኞችና ያለመረጋጋት የደረሰባቸው ወገኖች ከሚረዱ መንግሥታዊ ካልሆነ እርዳታ ሰጪ ተቋማት ጋር ይነጋገራሉ ተብሏል። ከዚህ ተዛማጅነት ባላቸው ሌሎች ጉዳዮን የእነዚህ ልዑካን ተከታታይ ጉብኝት በሩዋንዳና በኡጋንዳ ይሆናል ተብሎ ተገምቷል።</p>

<p>ከቅርብ ጊዜ ወዲህም የአቶ መለስ አስተዳደር ከቻይና፣ ከፈረንሣይና ከአንዳንድ የዐረብ መንግሥታት ጋር እየፈጠረ ያለው የንግድና የፖለቲካ ግኝኑነት አሜሪካን ሣያሳስበባት የቀረ አይመስልም የሚሉ አስተያየቶች በርካታ ናአቸው። ምናልባትም በአንዳንዶች ዘንድ ለፀረ አሜሪካ ትግል ይህ ክስተት ይመቻል የሚል ሥጋትን ሣይሳደር እንዳልቀረ ተገምቷል። በተፃራሪው ደግሞ ኢትዮጵያ ከአሜሪካ ከእስራኤል ጋር ግዴታዎችን በገባች ቁጥር ከዐረቦች በኩል የከፋ ቅራኔ ውስጥ ትገባ ይሆናል የሚል ግምት በመኖሩ መንታ መንገድ ላይ የቆመች ሀገር አስመስሏታል።</p>

<p>እንደ ቀዝቃዛው ጦርነት ዘመን ሁሉ የኢትዮጵያና አካባቢዋ ስትራቴጂካዊ ጠቀሜታ ዛሬም ያበቃ አይመስልም። አንዱን መርጦ መጓዝ ወይም ከሁሉም ጋር ስምምነት የመፍጠር ሁኔታ አስቸጋሪ ፈተና የሆነበት ወቅትም ይመስላል። አሜሪካ ሱዳንን ለመቆጣጠር ከጦር መሣሪያ ገበያዋም አኳያ ቢሆንም አንፃራዊ ሠላም ያለባቸውን የቀንዱን ሀገራት የመረጠች ትመስላለች። ሌሎችም ደግሞ በንግድና በተለያየ አጋጣሚ በአካባቢው መቆየት ይፈልጋሉ። አሜሪካ ደግሞ ይህ ጥረት ያሳሰባት ትመስላለች።</p>

<p>ሱዳንን ለመቆጣጠርና አሜሪካ በምትፈልገው መንገድ እንድትጓዝ ለማድረግ ትችል ዘንድ ኢትዮጵያ ኤርትራና ሩዋንዳ ቀዳሚውን ይይዛሉ። በሱዳን አጎራባች በሆኑ በነዚህ ሀገራት በኩል የሚደረገው ጉዞ የተቀላጠፈ እንደሚሆን ዲፕሎማሲያዊ ምንጮች ይገምታሉ። ከዚሁ ጋርም አሜሪካኖቹን ጨምሮ አንዳንድ የአፍሪካ መንግሥታት የአልበሽርን ከሥልጣን መወረድ እንጂ ከጋራንግ ጋር መስማማትን አይፈልጉም። በዚህ ረገድም የኬንያ ዳንኤል አራፕሞይና የደቡብ አፍሪካው ኔልሰን ማንዴላ ጥረት ይጠቀሳል። በሌላ አቅጣጫ ደግሞ የናይሮቢው የዕርቅ ድርድር በሚደረግበት ሰሞን የኢትዮጵያው ጠቅላይ ሚ/ር መለስ ዜናዊ በሱዳን ጠረፍ እስከ ኪካዎ አካባቢ ድረስ ሄደው ከጆን ጋራንግ አንጃ ተወያይተው ተመልሰዋል። ይኼው ውይይትም እንደ አሜሪካኖቹ ሁሉ የአቶ መለስ አስተዳደርም እርቁን አይፈልጉም የሚሉ ታዛቢዎችን አበርክቷል።</p>

<p>የአሜሪካ አስተዳደር በእነዚህ ሀገሮች ላይ ትኩረቱን እንዲያደርግ ያደረገው ሌላው ጉዳይ የሱማሌ እርቅ ጉዳይ ነው። በአሜሪካ የሩቅ መቆጣጠሪያ ይመራል ከሚባለው ኢጋድ ይኼው የሱማሌ እርቅ ጉዳይ እየወጣ መሆን እጅጉን እያሳሰበ መጥቷል። በኢትዮጵያ አስተናጋጅነትና መሪነት በሶደሬ ተካሂዶ ከዚያ በኋላ በቦሳሶ ይካሄዳልተብሎ ሣይሣካ የቀረው በግብፅ በኩል በተደረገው ሙከራ የመሳካት ተስፋ ማሳየቱ የዚህ ጉዳይ እምብርት ነው።</p>

<p>ይኼው በግብፅ መንግሥት የተጠራው የብሔራዊ ዕርቅ ጉባዔ በቅርቡ በሙዝ አብቃይነቷ በምትታወቀውና በደቡብ ሱማሌ ከሞቃዲሾ 100 ኪ.ሜ ገደማ ርቀት ላይ በምትገኘው «መንካ» ላይ ይካሄዳል ተብሎ ይጠበቃል። በዚህ ጉዳይ ውስጥም የዐረብ ሊግ እጅ አለበት እየተባለ መነገሩ አሜሪካንና የእርሱን እጅ በሚጠብቁ መንግሥታት ዘንድ ደስተኛ ስሜትን አልፈጠረም። ይህን አባባል የሚያረጋግጡ ወገኖች እንደሚያብራሩት አሜሪካ የዐረቡን ዓለም ድጋፍ እያጣች መሄዷን ይገልፃሉ። በተለይም ከቅርብ ጊዜ ወዲህ አሜሪካ በኢራቅ ላይ በከፈተችው ዘመቻ ከተለያዩ የዐረብ መንግሥታት የተሰነዘረባትን ተቃውሞን በማስረጃነት ያቀርባሉ።</p>

<p>የአሜሪካ የጥቅም ፍላጎት በሰፊው በሚንፀባረቅበት በዚህ ሰፊ የምሥራቅ አፍሪካ ዘመቻ ተጠቃሚ የሚሆነው የትኛው ወገን ነው የሚለው ብዙ የሚያወያይ ሆኗል። የሱዳኑ የአልበሽር መንግሥት በዚህ መጠነ ሰፊ ዘመቻ ይወርዳል የሚለው ግምት መንግሥቱ ከሌሎች መንግሥታት ካለው ድጋፍ አንፃር የማይገፋ ዳገት ያደርገዋል። ኢትዮጵያን ጨምሮ ሌሎች የአካባቢው ሀገራት ይህንኑ አጋጣሚ በመጠቀም የውስጥ ችግራቸውን ለመቅረፍ የሚያደርጉት ሩጫም ዕጣው ተመሳሳይ እንደሚሆን የሚገምቱ ታዛቢዎች ቁጥር ቀላል አይደለም። ለምሥራቅ አፍሪካ ችግር የአሜሪካ መፍትሔ ወይስ የራሳቸው የአካባቢው ሀገራት አማራጭ የሚለው ገና ዛሬም ትኩረት የተሰጠው አይመስልም።</p>

<p>በአጠቃላይ አስተያየቶች እንደሚያሳዩት አሜሪካ በሱዳን ላይ ያላትን ዐይን ያወጣ ጥላቻ በፈለገችው መንገድ ከግብ ለማድረስ ከግብፅ፣ ከሊቢያ፣ ከቻድና ከኬንያ ይልቅ፣ ኢትዮጵያ፣ ኤርትራ፣ ኮንጎ ሪፐብሊክ፣ ኡጋንዳ፣ ሩዋንዳና ብሩንዲ ይመቻሉ። እነዚህ ሀገሮች ደግሞ ካላቸው የውስጥ ሠላም ማጣት የተነሳ ለአሜሪካ ምቹ ይሆናሉ የሚሉም ወገኖች ብዙ ናቸው። እንደልብ በቁስላቸው እየገባች ታተራምሳለች፣ ፖሊሲዋን ታስፋፋለች፣ የጦር መሣሪያ ሽያጭም ታጧጡፋለች። ይህ ደግሞ ለዘላቂው በአካባቢው ሀገሮች ውስጥ ጠላትን እየፈጠረ አካባቢውን እስከወዲያኛውም ሠላም ከማሳጣት ሌላ የሚፈይደው እንደሌለ ብዙዎች ይስማሙበታል።</p> 


<p class="align-center"><a href="/Gazettas/Tomar/info/Tomar.sera.html">ከጦማር ታህሳስ 8 ቀን 1990</a></p>


</body>
</html>	
