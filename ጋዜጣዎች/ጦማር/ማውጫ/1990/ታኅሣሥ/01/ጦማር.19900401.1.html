<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በአሜሪካዊያን ተጥለቅልቃ ሰነበተች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h2 class="align-center"><span class="underline">መቀሌ ውስጥ የሕወሓት ባለሥልጣናትን አነጋግረዋል</span></h2>
<h1 class="align-center">ኢትዮጵያ በአሜሪካዊያን ተጥለቅልቃ ሰነበተች</h1>


<p>አዲስ አበባ፦ በያዝነው የፈረንጆች ወር ብቻ የውጭ ጉዳይ ሚንስትሯን ጨምሮ ሰባት የሚደርሱ የም/ቤት እና የሕግ መወሰኛ ም/ቤት አባላት የሆኑ ከፍተኛ የአሜሪካ የልዑካን ቡድን አባላት ኢትዮጵያ ውስጥ ተርመስምሰዋል።</p>

<p>ልዑካኑ በተለያዩ የጉብኝት ፕሮግራሞች ወደ ኢትዮጵያ ይምጡ እንጂ ከኤምባሲው የተገኘው መረጃ እንደሚያመለክተው ሁሉም ጠቅላይ ሚኒስትር መለስ ዜናዊን ጨምሮ ከከፍተኛ ባለሥልጣናት ጋር ይነጋገራሉ።</p>

<p>ከካሊፎርኒያ የሪፖብሊካን ፓርቲ እንደራሴ ቶም ካምፔል እና ከኒውጀርሲ የዲሞክራት ፓርቲ እንደራሴ በዶናልድ ፓይን የተመራው የልዑካን ቡድን ከኅዳር 23 እስከ ኅዳር 27 ቀን 1990 ዓ.ም በኢትዮጵያ ጉብኝት አድርጎ ተመልሷል። ከዚህ የልዑካን ቡድን ጋር በአሜሪካ ም/ቤት የዓለም አቀፍ ግንኙነት ኮሚቴ የአፍሪካ ንዑስ ኮሚቴ አባላት የሆኑ ሚ/ር ሴስተር ሙንሰን እና ሚ/ር ቴዎዶር ዳግኔ አብረው መጥተዋል።</p>

<p>ልዑካኑ በክልሎች የልማት፣ የንግድና የኢኮኖሚ ጉዳዮች ላይ እንደተነጋገሩ የተገለፀ ሲሆን ከጠቅላይ ሚኒስትር መለስ በተጨማሪም ከተወካዮች ም/ቤት አፈጉባዔዎች ከኢትዮጵያ ኦርቶዶክስ ቤተክርስቲያንና ከኢትዮጵያ እስልምና ከፍተኛ ጉባዔ መሪዎች ጋር ተነጋግረዋል። ከዚህ በተጨማሪ አዳዲስ ተጀመሩ የሚባሉ የንግድ እንቅስቃሴዎችን ሣይጎበኙ እንዳልቀረ የሚነገር ሲሆን ልዑካኑ ከኢትዮጵያ ጉብኝታቸው ቀጥሎ ኤርትራን፣ ጅቡቲን፣ ኬንያን፣ ታንዛንያን፣ ኮንጎን፣ ግብፅንና የመንን ይጎበኛሉ። </p>

<p>ሌላው የአሜሪካ ልዑክ የሆኑትና የሕግ መወሰኛ ም/ቤት አባል ሴናተር ሮፍ ግራምስ መንግሥታዊ ባልሆነው የአሜሪካው «ወርልድ ቪዥን» አስተባባሪነት በያዝነው ሣምንት ኢትዮጵያን ይጎበኛሉ።</p>

<p>ሴናተሩበጉብኝታቸው ወቅት አቶ ስምዖን መቻሌ የአደጋ መከላከልና ዝግጁነት ኮሚሽን ኮሚሽነርን እና ወርልድ ቪዥን ከአዲስ አበባ ውጭ የሚካሂዳቸውን ፕሮጀክቶች ይጎበኛሉ። ልዑኩ በአምስት ቀናት የኢትዮጵያ ጉብኝታቸው ከመንግሥት ባለሥልጣናትና መንግሥታዊ ካልሆኑ ተቋማት ጋር ተገናኝተው እንደሚነጋገሩ የታወቀ ቢሆንም በዝርዝር ከማን ጋር በምን ጉዳይ ላይ ያተኮረ ውይይት እንደሚያደርጉ አልተገለፀም።</p>

<p>በሌላ በኩል ደግሞ ከኅዳር 28 እስከ ኅዳር 30 ቀን 1990 ዓ.ም የፕሬዝዳንት ክሊንተን ልዩ መልዕክተኛ በመሆን ከኒውዮርክ የዲሞክራት ፓርቲ እንደራሴ የሆኑት ቻርልስ ራንጌል ኢትዮጵያን ጎብኝተዋል።</p>

<p>እንደራሴው ወደ ኢትዮጵያ ያቀኑት ከአፍሪካ መንግሥታት ልዑካን፣ ከግሉ ክፍለ ኢኮኖሚና ከመንግሥት ባለሥልጣናት ጋር ለመነጋገር ነው። በዚህ የኢትዮጵያ ቆይታቸው ጠ/ሚ/ር መለስ ዜናዊን፣ የንግዱ ኅብረተሰብ ተወካዮችን፣ የተወካዮች ም/ቤት አባላትን፣ የአሜሪካንና የኢትዮጵያን የግል ክፍለ ኢኮኖሚ መሪዎችን እንዲሁም ከአፍርካ አንድነት ድርጅት ዋና ፅሐፊ ከዶ/ር ሳሊም አህመድ ሳሊም እና ከአፍሪካ ኢኮኖሚክስ ኮሚሽን ፀሐፊ ዶ/ር ኬዋይ አሞዋኮን አነጋግረዋል።</p>

<p>አሜሪካ በአፍሪካ ልታገኘው በምትሻው ከፍተኛ ጥቅም ላይ እንዳተኮረ በሚነገርለት በዚህ የተለያየ የልዑካን ቡድን ተከታታይ ጉብኝት ኢትዮጵያ የመጀመሪያዋ ሀገር መሆኗ ከተለያየ አቅጣጫ ትችትን እያሰነዘረ ነው። ከእነዚህ የልዑካን ቡድን ውስጥ አንደኛው ጐንደርንና አክሱምን በመጎብኘት በኢትዮጵያ ውስጥ ተስፋ ሰጪ እንቅስቃሴ መኖሩን መስክሮ ተመልሷል ተብሏል።</p>

<p>ይህ ቡድን መቀሌ ውስጥ ከሕወሓት ባለሥልጣናት ጋር ይፋ ያልሆነ ንግግር እንዳደረገ ይነገራል። የንግግሩ ይዘትም በይፋ ባይገለፅም ከቅርብ ጊዜ ወዲህ በሕወሓት ማዕከላዊ ኮሚቴ አባላትና በአቶ መለስ ዜናዊ መካከል እንደተከሰተ በሚነገረው አለመግባባት ላይ እንደሆነ ይደመጣል።</p>

<p>ከአንዳንድ ምንጮች እንደሚነገረው አቶ መለስ ለኤርትራው አገዛዝ ባላቸው የተለየ አመለካከት ከሕወሓት ባለሥልጣናት ጋር ያላቸውን ልዩነት አስፍቶታል።</p>

<p>በዚህም የተነሳ መለስ ከሕወሓት መሪነት ይነሳሉ የሚል ሐሳብ በፈጠረበት ወቅት የመለስን ከአመራሩ መነሳት ያልፈለጉት አሜሪካዊያን አለመግባባቱን ለማለዘብ የሕወሓት ቁንጮ ባለሥልጣናትን ሲያነጋግሩ ሰንብተዋል ተብሏል።</p>

<p>ከትናንት ወዲያ ሰኞ ኅዳር 29 ቀን 1990 ዓ.ም ምሽት አዲስ አበባ የገቡት የአሜሪካው የውጭ ጉዳር ሚ/ር ሚስስ ኦልብራይት አንድ ቀን የሥራ ጉብኝት ለማድረግ ኢትዮጵያ ገብተዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሳስ 1 ቀን 1990</a></p>


</body>
</html>	
