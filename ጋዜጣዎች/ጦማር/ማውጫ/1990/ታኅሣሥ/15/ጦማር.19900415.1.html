<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊያን አትሌቶች በሰው ሀገር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ኢትዮጵያዊያን አትሌቶች በሰው ሀገር</h1>


<p>ኢትዮጵያዊያን አትሌቶች ከኢትዮጵያ ከወጡ በኋላ ሀገር ውስጥ ባለባቸው ውስብስብ ችግር የተነሳ በስደት በውጪ ሀገሮች ለመኖር እየተገደዱ መሆኑ ይታወቃል። አትሌቶቹ በሀገራቸው ውስጥ ኖረው መወዳደርና ከውድድር ዘመን በኋላም ለሕይወታቸው የሚሆን የኑሮ ዋስትና በማጣት ዛሬ በብዙ ሀገሮች ቢበተኑም ሀገራቸውን ወክለው ከመወዳደር አልቦዘኑም።</p>

<p>ከነዚህም መሀከል አመጀመሪያዋ ኢትዮጵያዊት የማራቶን ሯጭና የአፍሪካ ማራቶን ተወዳዳሪ ሴቶች ፋናወጊ የነበረችው አዲስ ገዛኸኝ ትጠቀሳለች። ከዓመታት በፊት በአገር አቋሯጭ የማራቶን ውድድሮች ላይ ገናና ስም የነበረው አትሌት ደመቀ በቀለም ይጠቀሳል። እነዚህ አትሌቶች ዛሬ በሀገራቸው ውስጥ ኖረው ለመወዳደር አልታደሉም። አሁንም በኢትዮጵያዊነት በግላቸው በተለያዩ ደረጃዎች በመወዳደር ውጤት እያስመዘገቡ እንደሚገኙ እየተሰማ ነው። ከዚህም መሀከል አዲስ ገዛኸኝ በቅርቡ ሎዛን ላይ በተደረገው የሴቶች ማራቶን ውድድር ሁለተኛ ደረጃ ፈረንሳይ ላይ አምስተኛ ደረጃን አግኝታለች። ደመቀ በቀለ ደግሞ ፈረንሳይ ላይ በተደረገው የወንዶች ማራቶን ሁለተኛ፣ ጀርመን ላይ ደግሞ አራተኛ ደረጃ አግኝቷል።</p>

<p>አዲስ ገዛኸኝ የመጀመሪያዋ ኢትዮጵያዊት ማራቶኒስት ሆና በ1981 ዓ.ም. የተካሄደው 6ኛው የሻምበል አበበ በቂላ የማራቶን ውድድር ላይ ስትሳተፍ 42.195 ኪ.ሜ ውድድሯን ትጨርሳለች ብሎ ማንም አላሰበም ነበር። ነገር ግን ከወንድ አትሌቶች ጋር በመሰለፍና ከሕዝብ ይሰጣት በነበረው ድጋፍ በመታገዝ ርቀቱን ሮጣ በመጨረስ ለቀጣይ ኢንተርናሽናል ውድድሮች የመጀመሪያ ሴት ኢትዮያዊ ለመሆን በቅታለች።ዛሬ በዓለም ላይ ስሟ ገንኖ ለሚሰማው ለሻለቃ ፋጡማ ሮባ አዲስ ትልቅ አርአያ ነበረች። አዲስ በ1982 ዓ.ም ለመጀመሪያ ጊዜ ለንደን ላይ ስትወዳደር የመጀመሪያውን የኢትዮጵያ አዲስ ሪከርድ አስመዝግባለች። ይችው የመጀመሪያዋ የኦሎምፒክ የማራቶን ሯጭ ኢትይጵያዊት ሴት ተወዳዳሪ በባርሴሎና ኦሎምፒክ ስትወዳደር እንደዚሁ ብቸኛ አፍሪካዊት ማራቶን ሯጭ ነበረች። በሮተርዳም ማራቶን ላይም አዲስ ገዛኸኝ 2.35.04 በመግባት የአፍሪካ ሪከርድ ባለቤት ነበረች።</p>

<p>አዲስ በፈረንሣይ፣ በእንግሊዝ፣ በጀርመን፣ በጃፓን፣ በሆላንድ ማራቶኖች በመሮጥ በዓለም አቀፍ ደረጃ እውቅና ያላት ድንቅ አትሌት ስትሆን፣ በአሁን ሰዓትም በስደት የሀገሯን ስም በማስጠራት ላይ የምትገኝ ኢትዮጵያዊት የማራቶን ሯጭ ነች። አዲስ አባቷ በሕፃንነቷ የሞቱባትና እናቷም በችግር ውስጥ የነበሩ በመሆኗ ያደገችው በወርልድ ቪዥን የእርዳታ ድርጅት ድጋፍ ነው።</p>

<p>ደመቀ በቀለ 5ኛውን የጃንሜዳ ሀገር አቋሯጭ ውድድር ያሸነፈ ጠንካራ አትሌት ነው። ከሀገር ከወጣም በኋላ በሎዛን፣ በጀርመንና በፈረንሣይ በመወዳደር አሁንም ጥሩ ውጤት እያስመዘገበና የኢትዮጵያን ስም እያስጠራ ያለ አትሌት ነው።</p>

<p>ይሁን እንጂ ሁለቱም አትሌቶች በአሁን ሰዓት ወደ ሀገር ቤት በመመለስ ሀገራቸውን በመወከል መወዳደር አልቻሉም። ሀገራቸውን ጥለው እንደኮበለሉት በርካታ ኢትዮጵያዊያን አትሌቶች ሁሉ ተቃዋሚ የፖለቲካዊ አመለካከት አላቸው ተብለው በዓይነ ቁራኛ ሲታዩ እንደነበርና ይኼው ሁኔታ ስጋት ፈጥሮባቸው በሰው ሀገር በስደት ለመኖር ተገድደዋል። በሌላም በኩል ለነርሱ ብቻ ሳይሆን በአሁን ሰዓት በሀገር ውስጥ ላሉት አትሌቶች ሳይቀር በአትሌቲክስ ፌዴሬሽን ያለው አለመግባባትና ማነቶ ትልቅ መሰናክል ሆኗል። ለምሳሌም ከየአሸነፉት ውድድሮች አምስት በመቶ ለፌዴሬሽኑ ገቢ የማድረግ ግዴታና ካለፌዴሬሽኑ ፈቃድ የውጭ ውድድሮችን መሳተፍ አለመቻል ጐልተው ይጠቀሱ የነበሩ ችግሮች መሆናቸው ይታወቃል። ኢትዮጵያውያን ስፖርተኞች በሀገራቸው በሠላም እንዳይኖሩና በውጪ የሚገኙትም ወደ ሀገር በነፃነት እንዳይመለሱ ከፍተኛ ችግሮች አሉባቸው። ይህ በግልፅ ወጥቶ የማይታይ ነገር ግን ውስጥ ውስጡን የአትሌቶቹን ጠንካራ መንፈስ የሚበላው ነቀዝ መቼ እንደሚነቀል አይታወቅም።</p>

<p>ኢትዮጵያን በቀደምትነት በኦሎምፒክ አደባባዮች ስሟን በማስጠራት የሚታወቁት አትሌቶች ሀገርን እየለቀቁ የመኮብለል ጉዳይ ከቀን ወደቀን እየበረከተ መምጣቱ አሳሳቢም አሳፋሪም ጉዳይ ነው። መሐመድ ከድርና ከአትሌቲክስ ተነስቶ ወደማያውቀው ባሕል ስፖርት የተመደበውና የሞስኰ ኦሎምፒክ ባለወርቅ ሜዳሊያ የሆነው ሻምበል ምሩፅ ይፍጠር የወቅቱን የፖለቲካ ሁኔታ በእያንዳንዱ አትሌት ሕይወት ላይ ጠፈጠፍ እያረፈ እያስበረገገው መሆኑን ያሳያል። ይህ ትልቅ ቀውስ ነው። የእነ አዲስ ገዛኸኝና ደመቀ በቀለ ሁኔታም ከዚህ አጠቃላይ ሁኔታ ውጭ አይደለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሳስ 15 ቀን 1990</a></p>


</body>
</html>	
