<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በግንቦት ከፍተኛ የረሀብ ሥጋት አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2> በግንቦት ከፍተኛ የረሀብ ሥጋት አለ</h2>
<h1 class="align-center"> ባለሥልጣናት አውሮፓ ለመሄድ እያሰቡ ነው</h1>

 
<p>አዲስ አበባ፦ ከወራት በፊት ያለወቅቱ የጣለው ዝናብ አንፃራውዊ በሆነ መልኩ የፀሐይ (የድርቅ) አደጋን መቋቋም እንዲቻል ቢጠቅምም ዝናቡ በአሁኑ ወቅት በመቆሙ የፀሐዩ ሁኔታ በዚህ ከቀጠለ በግንቦት ወር አካባቢ ከፍተኛየረሀብ አደጋ ጉዳት ሊያደርስ እንደሚችል ከርዳታ ምንጮች የተገኙ መረጃዎች ያመለክታሉ።</p>

<p>እንደምንጮቹ አገላለፅ መንግሥት ቅድመ ዝግጅት በማድረጉ በኩል የተዘናጋ ከመሆኑም በላይ የለጋሽ ፍላጎት የሚያነሳሳ አቋም እያሳየ አለመሆኑ ችግሩን ይበልጥ እንደሚያባብሰው ይጠበቃል።</p>

<p>ምንም እንኳን የአደጋ መከላከልና ዝጅጉነት ኮሚሽን በአዲስ አበባ ውስጥ የሚገኙ የመንግሥታትና የእርዳታ ለጋሽ ድርጅቶችን ተወካዮች ሰብስቦ የርዳታ ጥያቄ ቢያቀርብም የተገኘው ተጨባጭ ምላሽ ግን ከቁጥር የሚገባ አልሆነም ተብሏል።</p>

<p>በለጋሾቹ ውሳኔ ችግር ከፈጠሩት ነገሮች መሐከል ዋነኛው የመንግሥት በአንድ በኩል የእህል እጥረትን ማውራትና በሌላ በኩል ደግሞ ጥጋብን የመስበክ ጉዳይ እንደሆነ ይነገራል። በቅርቡ የተካሄደው የኢሕአዴግ ሶስተኛ ድርጅታዊ ጉባዔ አስመልክተው የክልል ባለሥልጣናት በመንግሥት መገናኛ ብዙሃን በሰጡዋቸው ማብራሪያዎች (ሁሉም ማለት ይቻላል) ሕዝቡ በምግብ እህል እራሱን እንደቻለ ተናግረዋል።</p>

<p>ይኼና የሌሎችም የመንግሥት ከፍተኛ ባለሥልጣናት የሕዝብ ጥጋብ ወሬ እርዳታ ለጋሾችን ደንታ እንዳሳጣቸው ተነግሯል።</p>

<p>ከዚህ በተጨማሪ ደግሞ የኢትዮጵያ መንግሥት እርዳታ ሰጪዎቹ እርዳታቸውን በገንዘብ እንዲያደርጉና እህልን ከሀገር ውስጥ ለመግዛት እንዲቻለው ፍላጎት በማሳየቱ ብዙዎቹ ሀገሮችና ድርጅቶች ገንዘብን ለመስጠት ፈቃደኞች አልሆኑም። አንዳንድ ለጋሽ ድርጅቶች እህሉን ከሀገር ውስጥ ገዝተው እራሳቸው ለማከፋፈል ፍላጎት ቢኖራቸውም እንኳን አለ የተባለው የገር ውስጥ ምርት የእህል ክምችት የት እንዳለ ለማወቅ አለመቻሉ በእርዳታ ቡድኖች ዘንድ ጥርጣሬ መፍጠሩ በጉልህ ይወሳል።</p>

<p>ይህ በእንዲህ እንዳለ የኢትዮጵያ አደጋ መከላከልና ዝግጁነት ኮሚሽን የልዑካን ቡድን ከየካቲት ወር 1990 መጨረሻ እስከ ሚያዝያ ወር 1990 ባለው ጊዜ ውስጥ ወደ አውሮፓ በመሄድ ከመንግሥታትና ከእርዳታ ለጋሽ ድርጅቶች ጋር ለመነጋገርና ተጨማሪ የእርዳታ ጥያቄ ለማቅረብ እቅድ እንዳላቸው የዲፕሎማቲክ ምንጮች ገልጠዋል። ቡድኑ የትኞቹን ሀገሮች እርዳታ እንደሚጠይቅ ምንጮቹ አላብራሩም።</p>

<p>ከዚህም ሌላ በረመዳን ጾም ፍቺ ሰሞን በአደጋ መከላከልና ዝግጁነት ኮሚሽን ዙሪያ ተሰባስበው የነበሩት የወሎ ገበሬዎች ወደ ሀገራቸው በመንግሥት ተጭነው ሳይመለሱ አልቀረም። ወንድና ሴት ገበሬዎቹ ረሀብ ከሀገራቸው እንዳስወጣቸው ቢናገሩም በተለይም የመርሳ ገበሬዎች በረመዳን ወቅት በብዛት ወደ አዲስ አበባ እንደሚመጡና የሰሞኑ ሁኔታም የተለመደ እንጂ አዲስ ስተት እንዳልሆነ ጉዳዩን በቅርብ የሚያውቀው ምንጮች ይናገራሉ። በመቶዎች የሚቆጠሩ ከመርሳ እንደተነሱ የሚናገሩ የወሎ ገበሬዎች በአዲስ አበባ ከተማ ልዩ ልዩ ቦታዎች በብዛት ተበታትነው እንደነበርና በመንግሥት የእርዳታ ኮሚሽን መ/ቤት ፊትም ተሰባስበው እርዳታ ሲጠይቁ ነበሩ። ወሎ በኢትዮጵያ የድርቅ አደጋ ታሪክ ውስጥ መራራ ትዝታ ያለው አካባቢ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 27 ቀን 1990</a></p>


</body>
</html>	





