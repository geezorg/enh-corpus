<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head> 
 <meta http-equiv="content-type" content="application/xhtml+xml; charset=utf-8"/>
 <title>ፕሮፌሰር አሥራት ስምንተኛ ፎቅ ተኝተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> ፕሮፌሰር አሥራት ስምንተኛ ፎቅ ተኝተዋል</span></h2>
<h1 class="align-center"> በጥቁር አምበሳ ሆስፒታል ውጥረት ሰፍኗል</h1>
<h3> መዐሕድ እሁድ ባሕርዳር ላይ ስብሰባ አለው</h3>
 
<p>አዲስ አበባ፦ የመላው ዐማራ ሕዝብ ድርጅት ፕሬዝዳንት የሆኑት ፕሮፌሰር አስራት ወልደየስ እስር ላይ እያሉ በደረሰባቸው የፀና ሕመም ምክንያት ካለፈው ቅዳሜ ጥር 16/1990 ዓ.ም በጥቁርም አምበሳ ሆስፒታል እንዲተኙ በመደረጉ በሆስፒታሉ ከወትሮው የተለየ ትርምስና ጥብቅ ፍተሻ እየተደረገ መሆኑ ታውቋል። </p>

<p>ፕሮፌሰር አስራት በእስር ላይ ከቆዩ አራተኛ ዓመት ሲሞላቸው በአሁን ሰዓት በጠና ታመው ይገኛሉ። ሕመማቸው የልብ ሕመምና አሁን የበረታባቸው የስኳር በሽታ ሲሆን፤ ይኸውም ሕመም በቂ ሕክምናና ክትትል ባለማግኘቱና ወደ 230 በመድረሱ በቀኝ ዓይናቸው ላይ የማየት ችግር አስከትሎባቸው ይገኛል።</p>

<p>«መግባት ክልክል ነው» የሚል የተለጠፈበት የሆስፒታሉ ስምንተኛ ፎቅ ላይ የተኙት እኚሁ የድርጅቱ መሪ ካሉበት እስር ቤት በአደጋጋሚ ክሊኒክ ቀርበው ያልተሻላቸው በመሆኑ ወደ ምንሊክ ሆስፒታል እንዲወሰዱ ተደርጐ ነበር። ምኒሊክ ሆስፒታል የላካቸው ቢሆንም ያለፈው ሳምንት ሀሙስ ዕለት ጥቁር አምበሳ ሆስፒታል ደርሰው እንዲተኙ በሀኪም ሲወሰን እንዳይተኙ ተከልክለው ወደ እስር ቤት እንዲሄዱ ተደርገው ነበር።</p>

<p>ከ170 ጊዜ በላይ ከእስር ቤት ፍርድ ቤት ሲመላለሱ የከረሙት ፕሮፌሰር አስራት ያለፈው ታህሳስ 24፡1990 ዓ.ም. የነበራቸውን የፍርድ ቤት ቀጠሮ ላይ በስኳር ሕመማቸው ሰበብ በደረሰባቸው የዓይን ሕመም ምክንያት ፍርድ ቤት አልቀረቡም ነበር።</p>

<p>ታህሳስ 14 ቀን 1990 ዓ.ም ለጠቅላይ ሚኒስትር መለስ ዜናዊ ሕመምተኛው በቂ ሕክምና እንዲያገኙ የፃፈው የመላው ዐማራ ሕዝብ ድርጅት ጥቁር አንበሳ ሆስፒታል ተኝተው እንዲታከሙ የተደረገው በጠቅላይ ሚንስትሩ ቀጥታ ትዕዛዝ ነው የሚል እምነት አለው። ድርጅቱ በዚሁ ሳምንት ባወጣውና ለዓለም አቀፍ የሰብአዊ መብት ተሟጋች ድርጅቶች ባሰራጨው መግለጫው ፕሮፌሰር አስራት ወልደየስ ያለበቂ ምክንያት ለረጅም ጊዜ በመታሰራቸው ያለምንም ቅድመ ሁኔታ እንዲፈቱና በአሁኑም ሰዓት ሌላ የተሻለ ሕክምና እንዲያገኙ ጠይቋል።</p>

<p>በሌላም በኩል ድርጅቱ የተመሰረተበት ስድስተኛ ዓመት በዓል የፊታችን እሁድ በባሕርዳር ከተማ እንደሚካሄድ ታውቋል። እንደ ድርጅቱ ኃላፊዎች አገላለፅ በዓሉ እንከን ካልገጠመው እሁድ ዕለት በዛው በባህርዳር ከተማ የሚካሄድ ሲሆን ለዚሁም ሕጋዊውን ፈቃድ አግኝቷል። በዓሉ ከአዲስ አበባ ውጪ ለመጀመሪያ ጊዜ በባሕርዳር እንዲሆን የተወሰነው እንደ ድርጅቱ ኃላፊዎች አገላለፅ በአካባቢው ሕዝብ ጥያቄ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 20 ቀን 1990</a></p>


</body>
</html>	
