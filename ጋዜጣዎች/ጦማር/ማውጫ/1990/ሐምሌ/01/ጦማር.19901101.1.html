<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ተቃዋሚዎቻችን በጌታ ወንድሞቻችን ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center">ዘመቻው ከዛሬ ጀምሮ ይካሄዳል</h3>
<h1 class="align-center">«ተቃዋሚዎቻችን በጌታ ወንድሞቻችን ናቸው»</h1>


<p>አዲስ አበባ፦ «ዘመቻ ፊልጶስ» በሚል መጠሪያ ለ52 ቀናት ያህል ይቆያል ተብሎ በዛሬው ዕለት የሚጀመረው የወንጌልን ማዳረስ ዝግጅት በኢትዮጵያ ኦርቶዶክስ ተዋሕዶ ቤተክርስቲያን ተቃውሞ ቢገጥመውም ከዛሬ ሐምሌ 1 ቀን 1990 ጀምሮ እንደሚካሄድ ታውቋል።</p>

<p>ከዛሬ ሐምሌ 1 ቀን 1990 ዓ/ም ጀምሮ እስከ ነሐሴ 22 ቀን ድረስ ይቆያል የተባለው የ«ዘመቻ ፊልጶስ» እንቅስቃሴ የአዲስ አበባን ከተማ ሙሉ በሙሉ በወንጌል ለመድረስ የታቀደ ዘመቻ እንደሆነ ከአዘጋጆቹ የተበተኑ ወረቀቶች ያስረዳሉ።</p>

<p>ይህ በዚህ እንዳለ «ዘመቻ ፊልጶስ» በሚል ስያሜ እንቅስቃሴውን የጀመረው ቡድን ፀረ ኦርቶዶክስ ዘመቻ ስለሆነ መላው የኢትዮጵያ ኦርቶዶክስ ምዕመናን በዘመቻው ውስጥ እንዳይሳተፉ የኢ/ኦ/ተ/ቤ/ክ ጠቅላይ ቤተክህነት አሳስባለች።</p>

<p>ሰኔ 25 ቀን 1990 በመንበረ ፓትርያርክ ጽ/ቤት የስብሰባ አዳራሽ በተከናወነው በዚህ የተቃውሞ ስብሰባ ላይ እንደተገለፀው ለበርካታ ምዕተ-ዓመታት በአንድነት ጸንቶ የቆየውን የቤተክርስቲያን ስርዓተ ሃይማኖት የሚቃረን እንቅስቃሴ በይፋ መውጣቱ ቤተክርስቲያኗንና ምዕመኑን አሳሳቢ ሁኔታ ላይ እንደጣላቸው ተገልጿል።</p>

<p>በአዲስ አበባ የሚገኙ የአብያተ ክርስቲያናት ተወካዮች፣ የደብር አለቆች፣ መዘምራንና፣ ምዕመናን በተገኙበት በዚህ ስብሰባ ላይ እንደተደመጠው የ«ዘመቻ ፊልጶስ» እንቅስቃሴ ይህን ጊዜ መርጦ ወንጌልን አሰራጫለሁ ማለት ሀገሪቱ ያለችበትን ተጨባጭ ሁኔታ ያላገናዘበ ከመሆኑም በተጨማሪ ለጠላት ምቹ ሁኔታን የሚፈጥር አጋጣሚ እንደሆነ መንግስትና ሕዝብ ሊያውቁት ይገባል ተብሏል። በሌላም በኩል የ«ዘመቻ ፊልጶስ» እንቅስቃሴ ለመግታት ጠቅላይ ቤተክህነት ለሚመለከተው የመንግሥት አካል ተቃውሞዋን እንደምታቀርብ በስብሰባው ወቅት ተገልጿል።</p>

<p>የጋዜጣው ዝግጅት ክፍል የዘመቻ ፊልጶስን አዘጋጅ ወገኖች ለማግኘት ያደረገው ሙከራ ባይሳካም በተጠቀሰው ዘመቻ ተሳታፊ የሆኑ አንድ ስማቸው እንዲገለፅ ያልፈለጉ አንዳንድ ወንጌላውያንን አነጋግሯል። እነዚህ ወንጌላውያን እንደተናገሩት «ዓላማችን ወንጌልን ማዳረስ ነው። በያዝንለት ዕቅድ እንደምናሳካው ጥርጥር ባይኖረንም ተቃውሞ ሊነሳብን እንደሚችል ደግሞ አልዘነጋነውም። ይሁን እንጂ በዚህ ወንጌልን የማዳረስ ዘመቻችን በተቃውሞ የተሰለፉብን ወገኖች በጌታ ወንድሞቻችን ስለሆኑ እነሱ ራሳቸው በእንቅስቃሴያችን ውስጥ ተሳታፊ እንደሚሆኑ እንጠራጠርም» ብለዋል።</p>

<p>ከሌላ አቅጣጫ ከተገኘው መረጃ ለማወቅ እንደተቻለው በኢትዮጵያ ውስጥ ከሚገኙ አሥር ወንጌላውያን አብያተ ክርስቲያናት ውስጥ የኢትዮጵያ ወንጌላዊት ቤተክርስቲያን መካነ ኢየሱስ በዚህ ዘመቻ ውስጥ ተሳታፊ እንደማትሆንና ስለጉዳዩም እንደማታውቅ ከቤተክርስቲያኗ ጽ/ቤት አካባቢ ከተገኘው ምላሽ ለማወቅ ተችሏል።</p>

<p>ቀድሞውንም የአብያተ ክርስቲያናቱ ኅብረት አባል ያልነበረችው የሰባተኛው ቀን አድቬንቲስት ቤተክርስቲያንም በዚህ ዘመቻ ውስጥ ተሳትፎ እንደሌላት ከቤተክርስቲያኒቱ ምዕመናን ማረጋገጥ የተቻለ ሲሆን ይህ አዲሱን የወንጌል ስብከት ዘመቻ የሚያስተባብሩትን ኃላፊዎች አግኝቶ ለማነጋገር አልተቻለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 1 ቀን 1990</a></p>

</body>
</html>
