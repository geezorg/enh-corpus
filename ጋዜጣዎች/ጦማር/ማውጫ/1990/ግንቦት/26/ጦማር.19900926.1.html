<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ አየር ኃይል በኢትዮጵያዊያን አብራሪዎች ይጠቀማል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"> አየር መንገድ ኤርትራዊያን ሠልጣኞችን አግዷል</h2>
<h1 class="align-center"> የኤርትራ አየር ኃይል በኢትዮጵያዊያን አብራሪዎች ይጠቀማል</h1>

 
<p>አዲስ አበባ፦ የኤርትራ መንግሥት አየር ኃይል አዲስ አበባ በሚገኘው የኤርትራ ኤምባሲ አማካይነት ከመሐል ሀገር ተቀጥረው በሄዱ የቀድሞው የኢትዮጵያ አየር ኃይል አብራሪዎች እንደሚጠቀም ለጉዳዩ ቅርበት ካላቸው ምንጮች ከተገኘው መረጃ ለማወቅ ተችሏል።</p>

<p>እንደምንጮቹ መረጃ አገላለፅ ከሆነ የኤርትራ ኤምባሲ ከአብራሪዎቹ ጋር የተደራደረው ለእያንዳንዱ ሰው 3500 ብር ለመክፈል በመስማማት ነው። አብራሪዎቹ ከመቼ ጊዜ ጀምሮ ወደኤርትራ እንደሄዱ በግልፅ ባይታወቅም፣ ባለፈው ሳምንት ኤርትራ ሰባተኛውን የነፃነት ቀኗን ባከበረችበት ዕለት ከሰባት ባላነሱ ተዋጊ ጀቶች የአየር ላይ ትርዒት ያሳዩት እነዚሁ ኢትዮጵያውያን ናቸው ተብሏል። ምንጮቹ ጨምረው እንደገለጡት ኢትዮጵያዊያኑ አብራሪዎች ኤርትራዊያን አብራሪዎች ያሰለጠኑላቸው ቢሆንም « ፎርማቲኦን »በመባል በሚታወቀው የትርዒት በረራ ላይ ሠልጣኞች አደጋ ሊያደርሱ ስለሚችሉ በዚህ ዓይነት በረራ ላይ እንዲሳተፉ አይደረግም። አሥመራ ሄደው ከሚያሠለጥኑት ኢትዮጵያውያን በተጨማሪ በሁለቱ መንግሥታት መሐከል በነበረው ወታደራዊ ስምምነት መሠረት የኢትዮጵያ አየር ኃይልም ኤርትራዊያን አብራሪዎችን ያሰለጥን እንደነበር ይታወቃል። መረጃው ከነፃ ምንጭ የተረጋገጠ ባይሆንም ባለፈው ዓመት በልምምድ ላይ እያሉ ሞጆ ገበያ ላይ በወደቀው አውሮፕላን ውስጥ ከነበሩት ሁለት ሠዎች መካከል ተማሪዋ ሴት እንደነበረችና በዚሁ አደጋም ሕይወቷ እንዳለፈ የሚናገሩ የአየር ኃይል ምንጮች አሉ።</p>

<p>ከዚህም ሌላ ተያይዞ የደረሰን መረጃ እንደሚያመለክተው የኢትዮጵያ አየር ኃይል አንድ ነባር ጀት አብራሪ ሰሞኑን በቁጥጥር ስር መዋሉ ይነገራል። አብራሪው ሻለቃ በዛብህ ጴጥሮስ ከአሁን ቀደም በኤርትራ በውጊያ ላይ እያለ አውሮፕላኑ በሻዕቢያ ፀረ አውሮፕላን መሣሪያ ተመትቶበት በጠላት ይዞታ ሥር ከወደቀ በኋላ በጠላት ተማርኮ፤ ሻዕቢያ ሥልጣን ከያዘና ኢሕአዴግም አዲስ አበባ ከገባ በኋላ ተለቅቆ በመምጣት በኢትዮጵያ አየር ኃይል ውስጥ ሥራ እንደጀመረ መረጃው ያመለክታል። የሻለቃው መታሠር ለግዳጅ ከመሠማራትና ካለመሠማራት ጋር የተያያዘ መሆን አለመሆኑ አልታወቀም። ሻለቃው እስከቅርብ ጊዜ በአየር መንገድ የአየር ኃይል አብራሪዎችን ሲያስተምር እንደነበር ይነገራል።</p>

<p>አየር ኃይሉ በቅርቡ ከሥራ አግዷቸው የነበረውን ነባር አብራሪዎችን የመመለሱን ተገቢ እርምጃ የሚያደንቁ አንዳንድ የአየር ኃይሉ ምንጮች ጨምረው እንደሚሉት፣ የሀገሪቱን ሁኔታ ለማስከበር ሲባል፣ «ዘር ማጥፋት» በሚል ሰበብ የታሠሩት ከፍተኛ አብራሪዎችና መምህራን መፈታት የሚችሉበትን ሁኔታ መንግሥት ማመቻቸት እንዳለበት ሐሳብ ሰጥተዋል።</p>

<p>ይህ በዚህ እንዳለ የኢትዮጵያ አየር መንገድ የነፃ ትምህርት ዕድል ሰጥቷቸው የሚያሰለጥናቸው ኤርትራዊያን ሠልጣኞችን ከሥልጠና ማገዱን ለጉዳዩ ቅርበት ያላቸው ምንጮች ገልጠዋል። የታገዱት ተማሪዎች ቴክኒሺያኖችና አብራሪዎች ከመሆናቸው ውጭ ብዛታቸውን ለማወቅ አልተቻለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 26 ቀን 1990</a></p>


</body>
</html>	
