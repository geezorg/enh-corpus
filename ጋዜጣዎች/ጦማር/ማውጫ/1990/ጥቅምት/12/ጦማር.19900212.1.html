<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብ የሀገር መከላከያ መኪኖች ነጋዴዎችን እየተጋፉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">በአሰብ የሀገር መከላከያ መኪኖች ነጋዴዎችን እየተጋፉ ነው</h1>


<p>አዲስ አበባ፦ «አብዮታዊው ሠራዊት አንቂ፣ አደራጅና አምራች ዜጋ ነው» የሚለውን የደርግ መንግሥት መርህ እንደገና እየደገመ ባለው አዲሱ የሀገር መከላከያ ሚኒስቴር በንግድና በልማት ሥራ የመሣተፍ መመሪያ ተፅዕኖውን በአሰብ ወደብ የጀመረ መሆኑን ለማወቅ ተችሏል።</p>

<p>ቀደም ሲል ለመከላከያ አገልግሎት በስንቅና ትጥቅ ማመላለሻ ተብለው ይሠራባቸው የነበሩት ከባድ የደረቅ ጭነት ማመላለሻ ተሽከርካሪዎች በአሰብ ወደብ ላይ ለሚጫኑ ዕቃዎች ቅድሚያ እየተሰጣቸው ዕቃ እንዲጭኑ በመደረጉ የግለሰብ ነጋዴዎችና የማኅበራት መኪኖች ችግር ላይ መውደቃቸውን ስማቸው እንዲገለፅ ያልፈለጉ የጭነት መኪና ባለቤቶች ገልጠዋል።</p>

<p>እንደ እነዚህ ምንጮች ገለጣ በወደቡ ላይ ያሉትን ዕቃዎች የማያነሱት በመጀመሪያ የመከላከያ መኪኖች ቀጥሎ የትግራይ ልማት ማኅበር ተሽከርካሪዎች ሲሆኑ የግል ነጋዴዎች ጭነት የሚያገኙት ከእነዚህ ወገኖች ከተረፈ ነው ተብሏል።</p>

<p>ከዚህም ሌላ ደብረዘይት የሚገኘው የመሣሪያ መገጣጠምያ ፋብሪካን ሌሎችም በመከላከያ ይዞታ ሥር የሚገኙ አምራች ድርጅቶች እንደልማት ድርጅት ተቆጥረው በሲቭል ሰዎች ቦርድ እንዲተዳደሩ መደረጉን የቅርብ ምንጮች ገልጠዋል። ምንጮቹ የተቋማቱን ዝርዝር ባይገልጡም ደብረ ዘይት የሚገኘው መከላከያ ኮንስትራክሽን፣ ጋፋት ኢንጂነሪንግ ፋብሪካ፣ አዲስ ማሽን ቱል ፋብሪካንና ሌሎችም ድርጅቶች ሊሆኑ እንደሚችሉ ይገመታል።</p>

<p>ሠራዊቱን መልሶ ማቋቋም በሚልና ኑሮውን ለመደጐም በሚል ምክንያት ባለፉት ጊዜያት ውስጥ ብቻ በአዲስ አበባ ከተማ ውስጥ በመከላከያ ይዞታ ሥር የሚገኙ ቦታዎች የክልል 14 መስተዳድር በሊዝ እንዲሸጣቸው ተብሎ የክልሉ ምክር ቤትና መከላከያ ሚኒስቴር የ300 ሚሊዮን ብር የመሬት ሽያጭ ውል መፈራረማቸው የሚታወስ ነው። ይህ በዚህ እንዳለ የሕዝብ ተወካዮች ም/ቤት ጥቅምት 4 ቀን 1990 ባደረገው ስብሰባ በመከላከያ ሚኒስቴር ሥር የሚገኙትን የአገልግሎትና የምርት ተቋማትን ለገቢ ማስገኛ ተግባር እንዲውሉ ማድረግ ስለመቻል ያሳለፈው ውሳኔ አነጋጋሪ ጉዳይ ሆኖአል።</p>

<p>በም/ቤቱ ውሳኔ መሠረት ሀገርንና ሕበመንግሥቱን የመጠበቅ ግዴታ የተጣለበትና በበጀት የሚተዳደረው የሀገር መከላከያ ሚኒስቴር በገበያ ሕግ በንግድና በልማት ሥራ ውስጥ እንዲገባ ማድረግ የሀገሪቱን ሕግ የሚፃረር ተግባር ከመሆኑም ባሻገር የታጠቀ ኃይልና ሲቪል ኅብረተሰብ በምን መንገድ በነፃ ገበያ ሊወዳደር እንደሚችል ግራ ያጋባ ውሳኔ ነው ተብሏል።</p>

<p>ም/ቤቱ ባስተላለፈው በዚህ ውሳኔ ላይ መንግሥት ለሀገር መከላከያ የሚመድበው የአቅም ግንባታ በጀት በቂ ባለመሆኑ ሐሳቡን እንደደገፈው ገልጧል።</p>

<p>በሌላ በኩል ደግሞ ሳምንታዊው ሪፖርተር የአማርኛ ጋዜጣ ባለፈው ሰኞ እትሙ በዚሁ ጉዳይ ዙሪያ ባሰፈረው ርዕሰ አንቀፅ እንደገለፀው ከሆነ የሀገር መከላከያ ሚኒስቴር በጀት ከጊዜ ወደ ጊዜ እያደገ መጥቷል። በዚሁ ጋዜጣ ሐሳብ መሠረት የዘንድሮ ዓመት የመከላከያ በጀት ለጤና ከተመደበው በጀት የላቀ ነው። የሕዝብ ተወካዮች ምክር ቤትን ውሳኔ አጥብቆ የተቸው ይኼ ጋዜጣ አክሎ እንደገለጠው ውሳኔው በገበያ ሕግ ላይ መሳለቅ ነው ብሏል። ምናልባትም የዓመቱ ድንቅ ቀልድ እንደሚመስልም ጋዜጣው በርዕሰ አንቀፁ ጠቅሷል።</p>

<p>ይህ ሙሉ በሙሉ በኢሕአዴግ ጦር የተመሠረተውና በአቶ መለስ ዜናዊ ጠቅላይ አዛዥነት የሚመራው ሠራዊት በንግድና በልማት ተግባር በነፃ ገበያ መሳተፉ ገበያውንና ፖሊቲካውን ኢሕአዴግ ጠቅልሎ እንዲይዘው ከማድረግ ዓላማ የመነጨ ነው በሚል መደምደሚያ ላይ እያደረሰ እንደሚገኝ ከተለያዩ አስተያየት ሰጪዎች ለማወቅ ተችሏል።</p>


<p class="align-center"><a href="/ENH/Archives/Tomar/info/Tomar.sera.html">ከጦማር ጥቅምት 12 ቀን 1990</a></p>


</body>
</html>	
