<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊያን በጂዳ እሥር ቤት እየሞቱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h2 class="align-center"><span class="underline">ኢትዮጵያዊያን በጂዳ እሥር ቤት እየሞቱ ነው</span></h2>

<h1 class="align-center">በጂዳ የኢትዮጵያ ቆንሲላ ምንዛሪ ይነግዳል</h1>

<h2 class="align-center">ኤርትራዊያንና የትግራይ ተወላጆች ይደባደባሉ</h2>


<p>ጂዳ፦ የሳዑዲ ዐረቢያ መንግሥት ያለ መኖሪያ ፍቃድ በሀገሩ ውስጥ የሚገኙ ዜጐችን በኃይል ለማባረር በወሰደው እርምጃ መሠረት አያሌ ኢትዮጵያዊያን በጂዳ እስር ቤትና በየድልድዩ ሥር ሳይቀር በመሠቃየት ላይ እንደሚገኙ ከሥፍራው ከመጡ ኢትዮጵያዊያን ለማወቅ ተችሏል።</p>

<p>ከጂዛን፣ ከሳንታ፣ ከሳቢያ፣ ከአባሀ፣ ከኻምሺ ምሸትና ከመሳሰሉት ለጂዳ ከተማ ቅርብ ከሆኑ ከተሞች የተሰባሰቡት ኢትዮጵያዊያን በቂ ባልሆነ እስር ቤት ውስጥ አምስት መቶ ሆነው እንዲታሠሩ ተደርገዋል። በከፍተኛ ሙቀትና በሕክምና እጦት የተነሳ እስከ ጥቅምት 7 ቀን 1990 ድረስ በአንዱ እስር ቤት ውስጥ ብቻ ሁለት ኢትዮጵያዊያን መሞታቸው ታውቋል።</p>

<p>የሳዑዲ ዐረቢያ መንግሥት ለውጭ ሀገር ዜጐቹ እስከ ሰጠው የመጨረሻ ቀን ድረስ በጂዳ የኢትዮጵያ ቆንሲላ ጽ/ቤት ድንኳን ጥሎ ስደተኞቹን በማስተናገድ ላይ እንደሚገኝ ገልጦ ነበር። ይሁን እንጂ ቆንሲላው ስለ እስረኞቹ ሁኔታ ከመጨነቅ ይልቅ «የብር ምንዛሪ የምትፈልጉ» እያሉ የምንዛሪ ንግድ መያዛቸውን እነዚህ ኢትዮጵያዊያን በምሬት ይገልጣሉ። በዚህም ምክንያት የቆንሲላው ኃላፊ በስደተኞቹ መደብደባቸው ታውቋል።</p>

<p>ስደተኞቹ የሳዑዲ መንግሥት ወደ ሀገራቸው በአስቸኳይ እንዲመልሳቸው የረሀብ አድማ ቢያደርጉም በራሣቸው ላይ ጉዳት ከማድረስ ያለፈ ፋይዳና ውጤት ሊያመጡ አልቻሉም።</p>

<p>ከዚህም ሌላ ኢትይጵያዊያኑ ከየአሠሪዎቻቸው ቤት ወጥተው ወደ እስር ቤት በሚገቡበት ወቅት የሚይዟቸው ንብረቶቻቸውን ግምጃ ቤት እንዲያስገቡ ተደርጓል። ከፍተኛ ግምት ያላቸው እነዚህ ዕቃዎች በግምጃ ቤት ሲገቡ ስደተኞቹ አውሮፕላን አግኝተው ወደ ሀገራቸው ሲመለሱ አውሮፕላን ማረፊያ ድረስ እንደሚሄድላቸው ተነግሯቸው ነበር። ይሁን እንጂ የብዙዎቹ ተመላሾች ዕቃ ሳይጫንላቸው ቀርቷል። ባለንብረቶቹ ዕቃቸውን አየር ማረፊያ ደርሰው ሲጠይቁም፤ በማመናጨቅ በጉልበት አውሮፕላን ውስጥ እንዲገቡ ተደርጐ ንብረታቸውን ጥለው የመጡ አሉ።</p>

<p>በተጨማሪም እስር ቤቱ ባለመብቃቱ አያሌ ኢትይጵያዊያን ሕፃናትና እናቶች በየድልድዩ ሥርና በየበረንዳው ላይ ተዘርግተው እንደሚታዩ እነዚህ የዓይን ምስክሮች ተናግረዋል።</p>

<p>ይህ በዚህ እንዳለ ወደ ሀገራቸው ተመልሰው በብሔራዊ ውትድርና ውስጥ ላለመግባት «ኢትዮጵያዊ ነን» ብለው ከኢትዮጵያዊያኑ ጋር በተቀላቅሉ ኤርትራዊያንና በትግራይ ተወላጆች መሐከል በየጊዜው በሚፈጠረው ድብድብ የተነሣ የሀገሪቱ ፓሊሶች ጣልቃ እየገቡ እስረኛውን በጅምላ እንደ ሚደበድቧቸው ታውቋል።</p>

<p>በተለይ ኤርትራዊያኑ ወጣቶች የኢትዮጵያዊያኑን ቁጥር ባበራከቱበት ሁኔታ ውስጥ ጂዳ የሚገኘው የኤርትራ ኤምባሲ ወኪል በየጊዜው በየማጐሪያ ካምፑ እየተመላለሰ የሀገሩን ዜጎች እየመለመለ በፍጥነት በመርከቦችና በጀልባዎች ወደ ምፅዋ በማጓጓዝ ለሀገሩ መንግሥት ከፍተኛ አገልግሎት ሰጥቷል። የኤርትራው ኤምባሲ ወኪል የኢትዮጵያ ቆንሲላ ፈቃደኛ ከሆነ ኢትዮጵያዊያኑንም እስከ ምፅዋ ማጓጓዝ እንችላለን እያለ ሲናገርም ተሰምቷል። ይሁን እንጂ አያሌ ኤርትራዊያን ለዓመታት ሲመፃደቁባት የነበሩባትን ሀገራቸውንና ዜግነታቸውን ክደው ወደ ኢትዮጵያ እየገቡ ናቸው።</p>

<p>በሌላ በኩል በሳዑዲ የሚኖሩና የኦሮሞ ነፃነት ግንባር ወይም የሌሎች ፀረ ኢሕአዴግ መንግሥት ድርጅት አባላት የሆኑ ኢትዮጵያዊያን ወደ ሀገራቸው ቢመለሱ የሚደርስባቸውን አደጋ በመፍራት ድንበር ጥሰው ወደ የመን ለመግባት ሲሞክሩ በየመን የጠረፍ ጥበቃ አባላት ተይዘዋል። እነዚህ ቁጥራቸው በውል ያልታወቀ ወገኖች በየመን መንግሥት የጠረፍ ጥበቃ ጦር ተደብድበውና ንብረታቸውን ተዘርፈው እንደገና ወደ ሳዑዲ እንዲመለሱ ተደርጓል። ይህ የፖለቲካ ስደተኝነት ዓለም አቀፍ መብታቸውን ያጡት ኢትዮጵያዊያን በኃይል ወደ ኢትዮጵያና ወደ ማይፈልጉት መንግሥት ከተመለሱ የሚጠብቃቸው ምን እንደሆነ ለጊዜው አልታወቀም። የሆነው ሆኖ እነዚህ ወገኖችም እየተንከራተቱ ይገኛሉ።</p>

<p>ከሳዑዲ ዐረቢያ የመባረር ዕጣ ከደረሰባቸው መሐከል የሕንድ፣ የፓኪስታን፣ የግብፅ፣ የባንግላዴሽ... ዜጐች ከፍተኛውን ቁጥር ሲይዙ በጂዳ ብቻ የሚገኙ የኢትዮጵያዊያንና ኤርትራዊያን ቁጥር ከአስር ሺህ እንደማያንስ ይገመታል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 19 ቀን 1990</a></p>


</body>
</html>	
