<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድ ኢትዮጵያዊ መኰንን ካርቱም እስር ቤት እንደሚገኝ ተገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">አንድ ኢትዮጵያዊ መኰንን ካርቱም እስር ቤት እንደሚገኝ ተገለጠ</h1>


<p>ካርቱም፦ አንድ የኢትዮጵያ ጦር ሠራዊት መቶ አለቃ በአሁኑ ወቅት ካርቱም በሚገኘው ኮበር በተሰኘው ትልቁ ወህኒ ቤት ውስጥ እንደሚገኝ ካርቱም ከሚገኙ ኢትዩጵያዊያን ከተገኘ መረጃ ለማወቅ ተችሏል።</p>

<p>መቶ አለቃ ሞላ አባተ መኰንን በሱዳን ባለሥልጣናት ተይዘው እንዲታሠሩ የተደረገው ሱዳን ውስጥ እንደሚንቀሳቀሱ በሚነገርላቸው የኢሕአዴግ ተቃዋሚ ፓርቲዎች መሐከል በተፈጠረ ሽኩቻ ነው ተብሏል።</p>

<p>በተለይም «የኢትዮጵያ ዴሞክራሲያዊ አንድነት አርበኞች ኅብረት» የሚባለውን ድርጅት ለመፍጠር ስድስት ድርጅቶች ባካሄዱት ስብሰባና መጋቢት 28 ቀን 1989 ባወጡት የጋራ መግለጫ መሆኑ ተገልጧል።</p>

<p>ከላይ የተገለጠውን ኅብረት መሥርተዋል ከሚባሉት መሐከል የቀድሞው ጦር አባል የነበሩት ብ/ጀኔራል መለስ አንዱ ሲሆኑ፤ ጀኔራሉ የራሳቸው ባልሆነና ከፋኝ በሚባለው ድርጅት ስም ተሳትፈዋል መባሉ ይታወሳል። በዚህ የግንባር ምስረታ የጄኔራል ኃይሌን ቡድን ወክሎ የተገኘው ይኼው በአሁኑ ሠዓት በካርቱም ወህኒ ቤት የሚገኘው መቶ አለቃ ሞላ አባተ ሲሆን ለመታሠር የበቃውም «የከፋኝ አርበኞች ግንባር» የሚባለው አንጃ መሪ ኮሎኔል እምሩ ወንዴ የድርጅታቸው ማህተም መጥፋቱንና የወሰደባቸውም ይኼው መቶ አለቃ መሆኑን ለሱዳን ፀጥታ ኃይሎች በአቀረቡት አቤቱታ መሠረት ነው።</p>

<p>እንደ ምንጮቹ ገለፃ ከሆነ የኮሎኔል እምሩ ወንዴ «ከፋኝ አርበኞች ግንባር» ተፈጠረ ከተባለው ኅብረት ጋር እንደማይተበበሩና ኅብረቱን ከኮሎኔል መንግሥቱና ከአቶ ካሣ ከበደ ጋር አያይዘው እንደሚያወግዙት በተለያዩ ጊዜያት ከፋኝ ከሚያወጣው መግለጫ ለማወቅ ይቻላል። በአሁኑ ጊዜ ከፋኝ አርበኞች ግንባር «የኢትዮጵያ አንድነት ግንባር» ከሚባለው ድርጅት ጋር ተቀላቅሎ በሰሜን ጐንደር፤ በቤንሻንጉልና በመተከል አካባቢዎች የትጥቅ ትግል በማካሄድ ላይ እንዳለ ይነገራል።</p>

<p>ካርቱም ወህኒ ቤት የታሰሩት መ/አ ሞላ አባተ ግንቦት 8 ቀን 1981 በኮለኔል መንግሥቱ ላይ ተደርጐ በነበረው የመፈንቅለ መንግሥት ሙከራ ተሳታፊ የነበሩና በእስር ላይ ቆይተው ኢሕአዴግ አዲስ አበባ ከገባ በኋላ በኬንያና በጋምጐፋ ጠረፍ የራሳቸውን ኃይል አደራጅተው ከመንግሥት ጦር ጋር ይታገሉ እንደነበር ተገልጧል። መኰንኑ ከጄኔራል ኃይሌ መለስ ጋር የተጣመሩት ኃይላቸውን ለማጠናከርና ድጋፍም ለማግኘት መሆኑን የገለጡት እነዚሁ ምንጮች አክለው እንዳብራሩት መቶ አለቃው በሱዳን በሚገኙ ኢትዮጵያዊያን ስደተኞች ዘንድ ተወዳጅነት ስላላቸውና ስደተኛውም እያደረገ ባለው ከፍተኛ ግፊት የተነሳ በቅርቡ ከእሥር ሊፈቱ ይችላሉ ተብሎ እንደሚጠበቅ ከመረጃው ለማወቅ ተችሏል።</p>

<p>በጦማር አምስተኛ ዓመት ቁጥር 5 ነሐሴ 26 ቀን 1989 ጄኔራል ኃይሌ መለስ ካርቱም በሚገኘው ቤታቸው በቁም እስር ላይ እንደሚገኙና በሱዳን የፀጥታ ኃይሎች እንደሚጠበቁ መገለፁ የሚታወስ ሲሆን ጄኔራሉ ይህ ዘገባ እስከደረሰን እስካለፈው ሳምንት ድረስ በእስር ላይ ይገኛሉ ተብሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 5 ቀን 1990</a></p>


</body>
</html>	
