<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግብፃዊያንና ኤርትራዊያን የኢትዮጵያን ባንዲራ አቃጠሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ግብፃዊያንና ኤርትራዊያን የኢትዮጵያን ባንዲራ አቃጠሉ</h1>


<p>ኢየሩሳሌም፦ የግሪክ ኦርቶዶክስን እምነት ከሚከተሉት ክርስቲያኖች በስተቀር በዓለም ላይ ያሉ በእምነት የተለያዩ ክርስቲያኖችም በኢየሩሳሌምና በአካባቢዋ በሚገኙ ቅዱሳት መካናት የየራሳቸውን ገዳማት መሥርተው አብያተ ክርስቲያናት ሠርተው ይገኛሉ ቀደም ሲል ወደ ኢየሩሳሌም ካህናት ልከው ገዳማትን ከመሠረቱት ክርስቲያኖች መካከል አንዷ የኢትዮጵያ ኦርቶዶክስ ተዋህዶ ቤተ ክርስቲያን ስትሆን ገዳሟ ዴር ሱልጣን ተብሎ የሚታወቀው ነው ። ይህ ገዳም ኢትዮጵያዊቷ ንግሥት ሳባ የሰለሞንን ዝና ሰምታ ወደ ኢየሩሳሌም ከመሄዷ ጋር በተያያዘ ሁኔታ በዴር ሱልጣን ገዳም አካባቢ ኢትዮጵያዊያን አምልኮ እንዲፈፅሙ የተሰጣቸው ቦታ ነው የሚል ታሪክ አለ። ይህን በዘመን ሲለካ ከክርስቶስ ልደት አንድ ሺህ ዓመት ይቀድማል ይባላል።</p>

<p>ይህ የዴር ሱልጣን ገዳም በኢትዮጵያዊያን ንብረትነት ይታወቅ እንጂ የግብፅ ኦርቶዶክስ ቤተክርስቲያን የይገባኛል ጥያቄ በየጊዜው ሲነሳበት ነበር። ይህ የግብፅ ጥያቄ በተለያዩ ምክንያቶች ተዳፍኖ ቆይቶ ካለፉት ጥቂት ዓመታት ወዲህ ግን የግብፅ ጥያቄ እያየለ መጥቷል። ይኼው ውዝግብ ተባብሶ በቅርቡ ደግሞ ሌላ ተቀናቃኝ በገዳሙ ላይ ተፈጥሯል። ኤርትራ።</p>

<p>ሰሞኑን ለጉዳዩ ቅርበት ያላቸው ምንጮች እንደሚናገሩት ቀደም ሲል ኢትዮጵያዊያን ከኤርትራ ነፃነት በኋላ ኤርትራዊያን የሆኑ ካሕናት በገዳሙ ላይ ሁከት ፈጥረው የኢትዮጵያን ባንዲራ እስከማቃጠል ደርሰዋል።</p>

<p>የኤርትራ ኦርቶዶክስ ቤተ ክርስቲያን ከመገንጠል በኋላ የራሷ ጳጳስ ሳይኖራት በኢትዮጵያ ሥር ሆና ቆይታለች። ከቅርብ ዓመትት ወዲህ ግን የግብፅ ጳጳሳትን አስመጥታ በግብፃዊያን ሥር ወድቃለች።</p>

<p>ይህም በመሆኑ የዴር ሱልጣን ገዳም የነበሩት ኤርትራዊያን መነኩሳት «እኛ ኢትዮጵያዊያን ባለመሆናችን በኢትዮጵያ ኦርቶዶክስ ተዋሕዶ ቤተክርስቲያን ሥር አንሆንም በዴር ሱልጣን ያለው ንብረትም ሆነ ገዳሙ እራሱ ተካፍሎ ሊሰጠን ይገባል» የሚል ጥያቄ አንስተዋል። በዚህም ጥያቄ የተነሳ ከኢትዮጵያዊያኑ ጋር እስከ መደባደብ ተደርሷል ተብሏል።</p>

<p>በዚህ ሁከት ውስጥ ቀድሞ የዴር ሱልጣን ገደም የይገባኛል ጥያቄ ስታነሳ የነበረችው በኋላም የኤርትራን ኦርቶዶክስ ቤተ ክርስቲያን በጳጳሷ የምታስመራው የግብፅ ዜጐች ከኤርትራዊያኑ ጎን በመሆን ባንዲራን በማቃጠሉና ኢትዮጵያዊያንን በመደብደቡ ተካፍለው እንደነበር የቅርብ ምንጮቹ ገልጠዋል።</p>

<p>ይህ ኤርትራዊያንና ግብፃዊያንን የፈጠሩት ግንባርና ሁከት በሀገር ውስጥም ሠላም የሌለውን የብፁዕ ወቅዱስ አቡነ ጳውሎስን መንፈሳዊ አመራር ለሌላ ቀውስ ዳርጐታል የሚሉ አሉ።</p>

<p>አቡነ ጳውሎስ በዚሁ አጣዳፊ ችግር ምክንያት አዲስ አበባ ውስጥ ሊካሄድ የነበረውን ስብሰባ ጥለው ወደ እስራኤል ተጉዘዋል። ውጤቱ በምን እንደተቋጨ ይህ ሪፖርት እስከተዘጋጀበት ጊዜ ድረስ በግልፅ አልታወቀም።</p>

<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 26 ቀን 1990</a></p>


</body>
</html>	
