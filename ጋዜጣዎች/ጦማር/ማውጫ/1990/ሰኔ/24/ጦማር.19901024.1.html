<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደ ኢትዮጵያ የሚመጡ ቱሪስቶች ዕቅዳቸውን ሰረዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ወደ ኢትዮጵያ የሚመጡ ቱሪስቶች ዕቅዳቸውን ሰረዙ</h1>
<h2 class="align-center"> የሆቴሎች ገበያ እየቀዘቀዘ ነው</h2>
 
<p>አዲስ አበባ፦ በኢትዮጵያና በኤርትራ መሐከል የተነሳው ጦርነት በፈጠረባቸው ስጋት ወደ ኢትዮጵያ የሚመጡ ሀገር ጎቢኚዎች ቁጥሩ ሙሉ በሙሉ በመቀነሱ ከባለ ሶስት ኮከብ በላይ ደረጃ ያላቸው ሆቴሎች የውጪ እንግዶች ቁጥር በአስደንጋጭ ሁኔታ እያሽቆለቆለ እንደሚገኝ ጦማር ከተለያዩ የግልና የመንግሥት ሆቴሎች ካሰባሰበው መረጃ ለማወቅ ተችሏል።</p>

<p>ከቱሪዝም ኮሚሽን ሕዝብ ግንኙነት ክፍል በመነሳት በተለያዩ የመንግሥትና የግል ከፍተኛ ሆቴሎች በመዘዋወር የሆቴሎቹን ሥራ አስኪያጆች ያነጋገረው የጋዜጣው ሪፖርተር መረጃ እንደጠቆመው፤ በፋክስና በመሰል የመገናኛ ዘዴዎች ከሆቴሎቹ ጋር አስቀድመው በመነጋገር ወደ ሆቴላቸው ሊመጡ የተዋዋሉ ሀገር ጐቢኚዎች የጦርነቱ ቁርጥ እስኪለይለት ወደ ኢትዮጵያ እንደማይመጡ አስታውቀዋል።</p>

<p>ለጎቢኚዎች ወደሰሜኑ የሀገራችን ክፍል መሄዱ ጦርነት ምክንያት ከመሆኑም በተጨማሪ ከጦርነት ቀጠና ውጪ የሚገኘው ደቡብ የሀገሪቱ ክፍልም በሚያዝያ ወር በነበረው ከፍተኛ ያልተጠበቀ ዝናም ምክንያት የድልድዮች መስበርና የመንገዶቹ መበላሸት ከሀገር ውጪ ተጋኖ መነገሩ ሌላው ለቱሪስቶች አለመምጣት ምክንያት ሆኗል ተብሏል።</p>

<p>የሆቴሎቹ ሥራ ወቅትን የተከተለ ሠላምና ቱሪዝምም የማይለያዩ ናቸው የሚሉት እነዚሁ የሆቴል ሥራ አስኪያጆች ቱሪስቶች በብዛት ወደ ሀገር የሚመጡት በበጋ ወቅት መሆኑን ገልፀው፤ የተፈጠረው ሁኔታ ክረምት በመግባቱ ከአለፈ አንዴም የሚመጡትንም ጥቂት ቱሪስቶች ጭራሽ እንዳስቀራቸው ገልፀዋል። ከጦርነቱ በፊትም ወደ ኢትዮጵያ ለጉብኝት የገቡት ቱሪስቶችም ቤተሰቦቻቸው የጦርነቱን ወሬ በመስማት ነጋ ጠባ እየደወሉ ወደ ሀገራቸው እንዲመለሱ ስለሚጨቀጭቋቸው ጉብኝታቸውን በማቋረጥ በጥድፊያ እየተመለሱ እንደሆነ ሥራ አስኪያጆቹ ይናገራሉ።</p>

<p>በተለይ የሆቴሎች የመኝታ ገቢ በቱሪስቶቹ መቅረት ምክንያት በከፍተኛ ሁኔታ እንደቀነሰ የገለፁት የሆቴል ባለቤቶችና የሥራ ኃላፊዎች በመንግሥት በተለይም በቱሪዝም ኮሚሽን በኩል ስለቱሪስቶች ወደ ኢትዮጵያ መምጣት የተሰጠውን ትኩረት አጣጥለዋል። የቱሪዝም ኮሚሽን የጦርነት ቀጠና ተብለው የተሰየሙትን ቦታዎች በሚገባ በማመላከት በተቀረው የሀገሪቱ ክፍሎች ሠላም መኖሩን ለጎቢኚዎች ማሳወቅና ማነቃቃትና ማደፋፈር ነበረበት የሚሉት እነዚሁ ወገኖች መንግሥትም ውጪ በሚገኙ አምባሳደሮች ጦርነቱ የተወሰነ የተወሰነ ቦታ እንደሚካሄድ በሚገባ ማሳወቅ ይኖርበታል ብለዋል።</p>

<p>በቅርቡ የሆቴሎችና ሬስቶራንቶች አሠሪዎች ማኅበር በዋቢ ሸበሌ ሆቴል በመገኘት በተከሰተው ጦርነት ምክንያት አባላቱ መዋጮ እንዲያደርጉ መጠየቁ አግባብነት ያለው ቢሆንም ከዚሁ ጎን የቱሪስቶች ወደ ሀገር አለመግባትና የሥራው መቀዝቀዝ አብሮ አለመነሳት ትኩረቱ ወደ አንድ ወገን ብቻ ያነጣጠረ ነው የሚሉ የሆቴል ሠዎች ጥቂት አይደሉም።</p>

<p>የቱሪዝም ኮሚሽን የሕዝብ ግንኙነት ክፍል ኃላፊ አቶ መኮንን ሽፈራው ለጎቢኚዎቹ ቁጥር መቀነስ ለጊዜው በዳታ የተቀናበረ መረጃ እንደሌላቸውና ሪፖርቱም ለጊዜው አልተሰራም ካሉ በኋላ ከጦርነቱ ቦታ በመራቁ አሁን ድረስ ወደ አክሱም የሚሄዱ ጎቢኚዎች እንዳሉ ተናግረዋል።</p>

<p>የአዲስ አበባ ሒልተንን ጨምሮ እስከ ታችኞቹ የመንደር ሆቴሎች የተጠቃሚው ቁጥር በእጅጉ የቀነሰ መሆኑን ከተሰባሰበው መረጃ ለማወቅ ከመቻሉም ጎን በውጭ እንግዶች ላይ ጥገኛ ያልሆኑት የበታች ሆቴሎች ገበያ የቀነሰው በጦርነቱ መንፈስ ይሁን በመካሄድ ላይ ባለው የዓለም እግር ኳስ ዋንጫ ጨዋታ ይሁን በዝርዝር ለማወቅ አልተቻለም።</p>


<p class="align-center"><a href="/Gazettas/Tomar/info/Tomar.sera.html"> ከጦማር ሰኔ 24 ቀን 1990 ዓ.ም</a></p>

</body>
</html>	





