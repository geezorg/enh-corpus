<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዛላንበሳ ግንባር ውጊያ እንደገና አገረሸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> መሬቱ በማን እጅ ነው ያለው?</span></h2>
<h1 class="align-center"> በዛላንበሳ ግንባር ውጊያ እንደገና አገረሸ</h1>
<h3 class="align-center"> የኢትዮጵያ ኤምባሲ ሠራተኞች ከአሥመራ ተባረሩ</h3>
<h3 class="align-center"> ጀርመን የኤርትራ ኤምባሲዋን ዘጋች</h3>
<h3 class="align-center"> የሱዳን ከባድ መሣሪያ ኤርትራ ደበደበ</h3>
 
<p>አዲስ አበባ፦ ግንቦት 27 ቀን 1990 በግልፅ የተቀሰቀሰው የዛላንበሳ አካባቢ ውጊያ ለሁለት ቀናት ያህል ጋብ ብሎ ከቆየ በኋላ ትላንት ጠዋት መጀመሩን የኤርትራ የውጭ ጉዳይ ሚኒስቴርና የኢትዮጵያ መንግሥት በየበኩላቸው አስታውቀዋል።</p>

<p>የአሁኑ ውጊያ ከመጀመሩ በፊት ዛላአንበሳ በእኔ ቁጥጥር ሥር ነው እያሉ ሁለቱም መንግሥታት ሲገልፁ ነበር። ዛላንበሳ በሻዕቢያ ቁጥጥር ሥር መዋሉ ሳይገለፅ የኢትዮጵያ መንግሥት ባለፈው ሳምንት መጨረሻ ላይ «ተቆጣጥሬዋለሁ» የሚል መግለጫ ማውጣቱ ቦታው በጠላት ተይዞ እንደነበር የሚያመለክት ሆኗል። በሌላ በኩል ትናንት ጧት የኤርትራ ሬዲዮ «ሀሰት ስለተደጋገመ ወደ እውነትነት አይቀየርም» በሚል ርዕስ ባቀረበው ሀተታ «የኢትዮጵያ መንግሥት ባለሥልጣናት ዛላንበሳን ተቆጣጠርን ማለታቸው ውሸት ነው» ካለ በኋላ «ቦታው በቁጥጥሬ ሥር ስለመሆኑ የሮይተር ዜና ወኪል ይመሰክርልኛል» ብሏል።</p>

<p>ይህ በዚህ እንዳለ ትናንት ጧት ከንጋቱ አንድ ሠዓት ላይ የኤርትራ ውጭ ጉዳይ መ/ቤት ባወጣው አስቸኳይ መግለጫ «የኢትዮጵያ ጦር ዛሬ ጧት በዛላንበሳ ላይ ማጥቃት ሰንዝሮብኛል» ብሏል። በትናንትናው ዕለት እንደገና የኢትዮጵያ መንግሥት ውጊያውን አስመልክቶ ባሠራጨው ዜና የሻዕቢያ ጦር ሶስት ጊዜ በዛላንበሳ ላይ ማጥቃት ሰንዝሮ እንደከሸፈበት ገልጧል። ከሁለቱም ወገን የሚሠራጩት ዜናዎችና መግለጫዎች በአንዳቸው እጅ እንዳለ የሚገልፅና እርስ በራሱ የተምታታ ሆኗል። አካባቢው ከሁለቱ ተፋላሚዎች በአንዱ እጅ ይሁን፣ ወይም ከሁለቱ ይዞታ ውጪ የሆነ ወታደራዊ ቀጠና ይሁን ከነፃ ምንጭ የተረጋገጠ ነገር የለም። በትናንትናው ውጊያ በሰው ሕይወት ላይ ስለደረሰው ጉዳት እስከ ትናንት ምሽት 12፡00 ሠዓት ድረስ የተሰጠ መግለጫ አልነበረም። 3150 የሚሆኑ የከተማው ነዋሪዎች ግን ወጥተው በአዲግራትና በአካባቢው መጠለያ ውስጥ እንዳሉ ለማወቅ ተችሏል።</p>

<p>በሌላ ዜና የኤርትራ መንግሥት መገናኛ ብዙሃን ትናንት እንዳስታወቁት በኤርትራ የኢትዮጵያ ኤምባሲ ሠራተኞች ኤርትራን ለቀው እንዲወጡ መወሰኑን ገልጠዋል። ዜናው ስለሚወጡት ኢትዮጵያውያን ብዛት የጊዜ ገደብና ቅድመ ሁኔታ ያብራራው ነገር የለም። ኤርትራ ይህን ዲፕሎማቶችን የማባረር እርምጃ የወሰደችው ኢትዮጵያ 48 ዲፕሎማቶቿን ከነቤተሰቦቻቸው ካበረረች ከ24 ሰዓት በኋላ ነው። ከኢትዮጵያውያኑ ዲፕሎማቶችና ቤተሰቦቻቸው መባረር ቀደም ሲል ለሕይወታቸው የፈሩ 200 ያህል ኢትዮጵያውያን አሥመራን ለቅቀው ወጥተዋል። በአሰብ የሚገኙ ኢትዮጵያውያንንም ንብረታቸውን ዘርፎ ሻዕቢያ እንዳባረራቸው ለመረዳት ተችሏል።</p>

<p>በብዙ ሺህ በላይ የሚሆኑ የተለያዩ ሀገር ዜጐች በአፋጣኝ ከአሥመራ ከወጡ በኋላ ጀርመን የአሥመራ ኤምባሲዋን ለመዝጋት ወስናለች። ጀርመን ይህን እርምጃ የወሰደችው አካባቢው ለዜጐቿ ሕይወት አደገኛ በመሆኑ ነው ብላለች።</p>

<p>የኢትዮጵያ አየር ኃይል በአሥመራ ከተማ አውሮፕላን ማረፊያ ላይ የሚያደርገውን ድብደባ ቅዳሜ ወዲህ እስከ ትናንት ምሽት አለመፈፀሙ የሚታወቅ ሲሆን የኢሳያስ አፈወርቂ ልዩ ረዳት አቶ የማነ ገ/መስቀል ለሮይተር ዜና ወኪል እንደገለጡት ከሆነ የአውሮፕላን ድብደባው በአሥመራ ላይ ሊቀጥል እንደሚችል አምነዋል። ከዚህም ሌላ የኤርትራ ሬዲዮ ትናንት እንደገለፀው የኢትዮጵያ አየር ኃይል አውሮፕላኖች በፈፀሙት ድብደባ ምክንያት ኤርትራ በባሕርም ሆነ በአየር ከተቀረው ዓለም ጋር መቆራረጧን አምነዋል።</p>

<p>በሁለቱም ወገን ለተደረገው የአየር ድብደባ አውሮፕላኖች ወድቀው አብራሪዎች ተማርከዋል። በኢትዮጵያ በኩል ኮ/ል በዛብህ ጴጥሮስ እንደገባ በሻዕቢያ ሲማረኩ በትግራይ ውስጥ ከወደቀው የሻዕቢያ አውሮፕላን ደግሞ ኮ/ል ታደሰ የተባለ አብራሪ ተማርኳል።</p>

<p>«ትግላችን ከቬትናማውያን ጋር ይመስላል» እያሉ ያሉት የኤርትራ ባለሥልጣናት መጀመሪያ ምዕራባዊያን ቀጥሎም ምስራቃውያን ኢትዮጵያን ሲረዷት ነበር። አሁንም ምዕራባዊያን እየረዷት ነው። እኛ ምንም ረዳት የለንም ብለው እያማረሩ ነው።</p>

<p>ከትናንት ወዲያ ጀምሮ በቡርኪናፋሶ ዋና ከተማ ኡጋዱጉ ላይ እየተካሄደ ያለው የአፍሪካ መሪዎች ጉባኤ የኤርትራና የኢትዮጵያን ጉዳይ በአትኩሮ እየተወያየበት ያለ ሲሆን ሁኔታው የአሜሪካንን መንግሥት የአካባቢ ፖሊሲ ያቃወሰ መሆኑን ከማመኑም በላይ የቀይ ባሕር አካባቢ ሀገሮችን ሁኔታም ቀውስ ውስጥ እንደሚከተው ገልጠዋል። ኢሳያስ አፈወርቂ ትናንት ለጋዜጠኞች በሰጡት መግለጫ አሜሪካና ሩዋንዳ ያቀረቡት የአስታራቂነት ሐሳብ ያልተጠና መሆኑን ገልጠው፣ እርሳቸው በግል ከአቶ መለስ ዜናዊ ጋር በግንባር ተገናኝተው ለመነጋገር ፈቃደኛ መሆናቸውን ገልጠዋል።</p>

<p>ይህ በዚህ እንዳለ የሱዳን መንግሥት ከባድ መሣሪያዎች ከአሥራ አምስት ጊዜ በላይ የኤርትራን ግዛት መደብደባቸውን የኤርትራ መገናኛ ብዙሃን ገልጠዋል። መገናኛ ብዙሃኑ የመሳሪያው ድብደባ ያደረሰው አደጋ አለመኖሩን ይግለፁ እንጂ የሱዳን መንግሥት ኢላማ ምን እንደሆነና ትክክለኛው የድብደባ ቦታ የት እንደሆነ አላብራሩም።</p>

<p>መረጃው ከነፃ ምንጭ አይረጋገጥ እንጂ ከጦር ግንባር ውጊያቸውን ትተው የተመለሱ የኤርትራ መንግሥት ወታደሮች በአሥመራ ከተማ ውስጥ ተረሽነዋል ተብሏል።</p>

<p>ባድመ አካባቢ የተረሸኑትን ሶስት ሰዎች ጨምሮ ወረራው ከተጀመረ ወዲህ 50 ያህል ንፁሀን ኢትዮጵያውያን በሻዕቢያ አየር ኃይልና እግረኛ ጦር መገደላቸው ይታወቃል። በእግረኛ ውጊያ ከሁለቱም ወገን ስለሞቱትና ስለቆሰሉት ወታደሮች የታወቀ ነገር የለም።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 3 ቀን 1990</a></p>


</body>
</html>	
