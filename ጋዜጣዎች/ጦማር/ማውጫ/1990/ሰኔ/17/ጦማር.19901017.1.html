<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአየር ኃይል አዛዥ ልዩ ፀሐፊ ወደ ኤርትራ ተባረሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የአየር ኃይል አዛዥ ልዩ ፀሐፊ ወደ ኤርትራ ተባረሩ</h1>
<h2 class="align-center"> ሁለት የጄት አብራሪዎች መጥፋት እያነጋገረ ነው</h2>
 
<p>ደብረዘይት፦ ለሻዕቢያ መንግሥት ሲሠሩና ሲደግፉት የነበሩትን ኤርትራውያን ዜጐች ከየቦታው የማጥራቱና ከሀገር የማባረሩ ዘመቻ በኢትዮጵያ አየር ኃይል ውስጥ ቀጥሎ የአየር ኃይሉን ዋና አዛዥ ልዩ ፀሐፊ ከሰባት ኤርትራውያን ባልደረቦቻቸው ጋር ወደ አሥመራ እንደሸኛቸው ለአየር ኃይሉ ቅርብ ከሆኑ ምንጮች ከተገኘው መረጃ ለማወቅ ተችሏል።</p>

<p>የሀገሪቱ የመከላከያ ኃይል እምብርት ለሆነው ለኢትዮጵያ አየር ኃይል ውስጥ የዋና አዛዡ ልዩ ፀሐፊ ሆነው ላለፉት የኢሕአዴግ መንግሥት ዓመታት ያገለገሉት ወ/ሮ ኮከብ ልጆቻቸውንና ከአየር ኃይል በጡረታ የተገለሉትን ማስተር ቴክኒሻን ባላቸውን ትተው ወደ አሥመራ አየር ኃይል የተሸኑት ከአንዲት አበባ ከተባለች ሌላ ሴት ፀሐፊና መ/አ ፍስሀ ከሚባል የአየር ኃይሉ የእሳት አደጋ መኮንን ጋር ሰባት እራሳቸውን ሆነው ነው ተብሏል። ልዩ ፀሐፊዋ በሀገሪቱ ውስጥ ካሉት ቁልፍ የኃላፊነት ቦታዎች ላይ በቆዩበት ጊዜ የሻዕቢያን መንግሥት በምን ደረጃና በምን ዓይነት ሁኔታ ሲረዱት እንደነበር አልታወቀም።</p>

<p>ይህ በዚህ እንዳለ የኢትዮ-ኤርትራ ጦርነት ከተጀመረ ወዲህ ከደብረዘይት ከተማ ባልታወቀ ምክንያት ስለተሰወሩት ሁለት የአየር ኃይል መኮንንኖች ጉዳይ የተለያየ ወሬዎች በመሠራጨት ላይ ናቸው።</p>

<p>መቶ አለቃ ዳንኤል በየነና መ/አ ተሾመ ተነኮሉ የተባሉት እነዚህ የጄት አብራሪ መኮንኖች ሊጠፉ የቻሉት ታፍነው ተወስደው ነው የሚል ወሬ በአንድ በኩል ሲኖር በሌላ በኩል ደግሞ እራሳቸው ተሠውረዋል የሚል ይሰማል። ያልተረጋገጡ የቅርብ ምንጮች መኮንኖቹ በጠፉበት ዕለት ከቀኑ 11 ሰዓት በሚሆንበት ጊዜ ከአየር ኃይል መኮንኖች ክለብ በዘበኞች ተጠርተው በአንዲት ሴት በምትሽከረከር መኪና ተወስደው ሄደዋል ይላል። በሌላ ደግሞ ከመኝታ ክፍላቸው የት እንደደረሱ ታጡ የሚል አለ። ለሁለቱም ወሬ ማረጋገጫ አልተገኘም።</p>

<p>ሁለቱም መኮንኖች አየር ኃይሉ ካላቸው ብዙ የተዋጊ ጄት አብራሪዎችና አሰልጣኞቹ መሐከል የሚጠቀሱ ሲሆን አንድ መቶኛው የአድዋ በዓል በተከበረበት ጊዜ ከኮለኔል በዛብህ ጴጥሮስና (ዛሬ በሻዕቢያ እጅ ያሉ) ከሻምበል ጥላሁን በዛብህ ጋር በመሆን የአየር ላይ ትርዒት ሲያሳዩ የነበሩ ናቸው ተብሏል። ከሰሞኑ እርግጠኛ ያልሆኑ ምንጮች እንደሚናገሩት ከሆነ አብራሪ መኮንኖቹ አንዴ መተሐራ ሌላ ጊዜ ሻሸመኔ እንዲሁ ሞያሌ ቆሳስለው ተገኝተዋል ተብሎ ከመወራቱ በተጓዳኝ ጦር ኃይሎች ሆስፒታልም ተኝተዋል የሚሉ አሉ። አብራሪዎቹ በሻዕቢያ አባላት ይታፈኑ ወይም በሌላ አካል አለበለዚያም በራሳቸው ፍላጎቱ ይሰወሩ አልታወቀም። ነገር ግን መጥፋታቸው እውነት ሆኖ መወራት ከጀመረ ሰንብቷል።</p>

<p>ከኢትዮጵያ የሚባረሩ ኤርትራውያን ቁጥር ከጊዜ ወደ ጊዜ እየጨመረ በመጣበት በአሁኑ ወቅት በኢሕአዴግ እርምጃ የተበሳጩት የኤርትራ ባለሥልጣናትና መገናኛ ብዙሃኖቻቸው «የወያኔ ሥርዓት» የሚሉትንና የትግራይ ዜጎችን ለይተው በመኮነን ላይ ይገኛሉ።</p>

<p>የኤርትራ ሬዲዮ እስከ ትናንት ጠዋት እንደዘገበው ከሆነ ቀደም ሲል ሰኔ 13 ቀን 1990 ከአምሐጀር በከረን በኩል በ14 አውቶብሶች አሥመራ ከገቡት 800 ኤርትራውያን ሌላ ከትግራይ የተለያዩ አካባቢዎች የተባረሩት 300 ኤርትራውያን ከትናንት ወዲያ አሥመራ መግባታቸውን ገልጠው ከ160 በላይ የሚሆኑት ደግሞ አምሐጀር እንደሚገኙ አስታውቀዋል።</p>

<p>800ዎቹ አሥመራ የገቡበት ዕለት የኤርትራ መንግሥት የሰማዕታት ቀን በሚከበር ዕለት በመሆኑ በዚህ ግጥምጥሞሽ ላይ በመገኘት የሻዕቢያ መሪ ኢሳያስ አፈወርቂ ለተባራሪ ኤርትራውያን አቀባበልና ንግግር አድርገዋል።</p>

<p>ኢሳያስ በዚህ ወቅት ባሰሙት ንግግር ወያኔ ሳናስብ ሳንዘጋጅ ተዘናግተን እያለ ጦርነት ከፈተችብን ነፃነታችንን ተቀዳጅተን ፊታችንን ወደ ልማት በመለስንበት ሰዓት ወያኔ የከፈተችብን ጦርነትና የመሬት ጥያቄ ሕልም አዲስ አልነበረም፤ ተስፋ ያለውና በመግባባት የሚያልቅ መስሎን በትዕግስት ጠበቅናቸው...ሲሉ እዚህ ሀገር መለስ ዜናዊ ስለ ሻዕቢያ የሚናገሩትን ዓይነት ንግግር አድርገዋል።</p>

<p>በአምሐጀር በኩል ከተባረሩት ኤርትራውያን መሐከል አንዳንዶቹ ለሻዕቢያ ሬዲዮ ሲገልጥ እንደተሰማው ከሆነ ያለልብስ ያለውሃ ያለመድኃኒት በአንድ አውቶብስ 65 ሰዎች ተጭነው 24 ሰዓት ያለዕረፍት ተጉዘው መባረራቸው እንደቆጫቸው ገልጠዋል። አንድ ስማቸው ያልተገለጠ 40 ዓመት ኢትዮጵያ ውስጥ ሠራሁ የሚሉና የ83 ዓመት ሽማግሌ ነኝ የሚሉት ግለሰብም በጠመንጃ ተገድደን ወጣን ብለው ተቆጭተው በሠላም የሀገራቸውን መሬት መርገጣቸው እንዳስደሰታቸው አውርተዋል። በሌላ በኩል የሕክምና ቴክኖሎጂን በኢትዮጵያ ውስጥ ያስተዋወቅሁና በኢትዮጵያ ውስጥ ብዙ ንብረት ትቼ ወጣሁ ያሉት የሰባ ዓመት ሰው ደግሞ «ንብረቴን ጥዬ ብመጣም ከሀገሬ አይበልጥብኝም፤ ፕሬዝዳንት ኢሳያስ የሰጡን ተስፋ ያፅናናል ለወያኔ መሪዎች እጃቸውን ይስጣቸው» ሲሉ ተሰምቷል። ኤርትራውያኑ ከኢትዮጵያ ሲባረሩ በትግራይ አድርገው በራማ ይሸኛሉ ከተባለ በኋላ ለምን በሁመራ በኩል እንዲሸኙ እንደተፈለገ አልታወቀም።</p>

<p>በአጠቃላይ የሻዕቢያ መሪዎችና አገልጋዮቻቸው ኢትዮጵያ በወሰደችው እርምጃ የተበሳጩት ያህል አብዛኛው ኢትዮጵያዊ ደግሞ በእርምጃው ተደስቶ ቀሪ እርምጃዎችም እንዲወሰዱ እየጠየቀ መሆኑን ከተሰበሰቡ አስተያየቶች ለማወቅ ተችሏል።</p>

<p>ከእነዚህ አስተያየቶች መሐከል እዚህ የቀሩትም ኤርትራውያን ማንኛውም የውጭ ዜጋ በሚተዳደርበት ሕግ ይተዳደር፤ ኢትዮጵያውያን ነን ብለው ያወጡትን የንግድ ፈቃዳቸውን ተቀምተው እነርሱ በተረባረቡባቸው የሥራ መስኮች ኢትዮጵያውያን እንዲሠማሩ ይደረግ፤ ከቀበሌ ቤት ይውጡ፤ ልጆቻቸውን በመንግሥት ት/ቤት በነፃ አያስተምሩ የሚሉና በአጠቃላይ ሀገርና ዜጋ በሚተዳደርበት ብሔራዊና ዓለም አቀፍ ሕግና ደንብ ሥር ይዋሉ የሚል ይገኝበታል።</p>


<p class="align-center"><a href="/Gazettas/Tomar/info/Tomar.sera.html"> ከጦማር ሰኔ 17 ቀን 1990</a></p>

</body>
</html>	
