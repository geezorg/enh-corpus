<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሰብ የሚገኙ ኢትዮጵያውያን በጎረቤታቸው ይሠለላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሰብ የሚገኙ ኢትዮጵያውያን በጎረቤታቸው ይሠለላሉ</h2>
<h3 class="align-center">ኢትዮጵያውያን ከመሬት በታች እስር ቤት ናቸው</h3>


<p>አሰብ፦ የሁለቱ ሀገሮች የድንበር ግጭት ከተባባሰ በኋላ በሁለቱም ሀገር ዜጐች ላይ የሚደርሰው እንግልት በመቀጠል በአሰብ እንዳይወጡ የተደረጉ ኢትዮጵያውያን ለመፀዳዳት በሚንቀሳቀሱበት ሰዓት ሳይቀር አብረዋቸው በኖሩ ኤርትራውያን እንደሚሰለሉ ሰሞኑን በጅቡቲ አድርገው የገቡ ኢትዮጵያውያን አስታወቁ።</p>

<p>በሻዕቢያ የአመራር አካላት በሚሠጠው መመሪያ መሠረት የኢትዮጵያውያኑ እያንዳንዱ እንቅስቃሴ በጥብቅ ክትትል ስር ነው ያሉት እነዚህ ወደ ሀገር ተመላሾች በአሰብ 30ኛ ካምፕ በመባል በሚታወቀ አካባቢ ሻዕቢያ ከመሬት በታች እስር ቤቶች በማዘጋጀት በርካታ ኢትዮጵያውያንን በማሰር እያሰቃየ እንደሚገኝ ገልፀዋል።</p>

<p>እነዚህ ወገኖች እንዴት እንደተመለሱ ሲገልፁ ቤት ንብረታቸውን በመተው ጅቡቲያውያን ለሚያከራይዋት ጀልባ 290.00 ናቅፋ ለኮቴ 12.00 ናቅፋ ለመውጫ ቪዛ 150.00 ናቅፋ መክፈላቸውን ጠቅሰው በአንድ ጀልባ ተሳፍረው የወጡት ኢትዮጵያውያንም ቁጥርም 80 አዋቂዎችና 13 ሕፃናት በድምሩ 93 መሆናቸውን በአሀዝ አስቀምጠዋል።</p>

<p>ኢትዮጵያውያኑም በአሰብ እንዲወጡ ስለተደረገበት ምክንያት ሲያስረዱ፤ «በቡሬ ግንባር ላለው የኢትዮጵያ ሠራዊት መረጃ ታቀብላላችሁ» ተብሎ በመሠጋቱ መሆኑን ገልፀዋል። እኒሁ የዐይን ምስክሮች ለጦማር በሠጡት ምስክርነት ጀልባ ላይ አብረዋቸው ከወጡ በኋላ አንድ የነዳጅ ድርጅት ሠራተኛና አንድ አስመጪና ላኪ ግለሰብ ከጀልባ እንዲወርዱ ተድርጎ ወደ እስር ቤት መወሰዳቸውን አክለው ገልፀዋል።</p>

<p>በአሰብ የሚገኙ ኢትዮጵያ ኮሚኒቲ ጽ/ቤት ባንዲራውን በማውረድ 20 የሚደርሱ ሠራተኞቹን ይዞ በተመሳሳ ሁኔታ በጅቡቲ በኩል እንዲወጣ ተደርጓል ያሉት እነዚሁ ምንጮች በመጨረሻም አሁንም በአሰብ የሚገኙት ኢትዮጵያውያን አብረዋቸው የሚኖሩት 30ሺ የሚጠጉ ኤርትራውያን ጐረቤቶቻቸው የጎን ውጋት በመሆን የስቃይ ኑሮ እየገፉ ነው ሲሉ በምሬት ይናገራሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 6 ቀን 1990</a></p>

</body>
</html>	
