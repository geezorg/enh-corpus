<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰባ ሁለት አባወራዎች በናዳ አለቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሰባ ሁለት አባወራዎች በናዳ አለቁ</h1>


<p><span class="underline">ቦንጋ፦</span> በደቡብ ምዕራብ ኢትዮጵያ በከፋ ሸካ ዞን በጢሎ ወረዳ በጨታ ገበሬ ማኅበር ውስጥ ከሐምሌ ወር መግቢያ ጀምሮ እየደረሰ ባለው የመሬት መንሸራተትና መናድ ሳቢያ እስከ አለፈው ሳምንት ድረስ ሰባ ሁለት አባወራዎች ከነቤት ንብረታቸው ማለቃቸውን ለማወቅ ተችሏል።</p>

<p>ቦንጋ የሚገኘው የጦማር ተባባሪ ዘጋቢ እንደገለጠው ከሆነ፣ አደጋው እየተስፋፋ ሄዶ በዴቻ ወረዳ፣ በጎባጫራ ቀበሌ ገበሬ ማኅበር ውስጥ ጉዳት ማድረሱ ከመታወቁም ውጪ የአደጋው መጠን ምን ያህል እንደሆነ ለማረጋገጥ አልተቻለም።</p>

<p>ይኼው የመሬት መንሸራተት አደጋ ወደዞኑ ዋና ከተማ ወደ ቦንጋም በመግባት በከተማው 01 ቀበሌ ክልል ልዩ ስሙ «ሰብታ» በተባለው ቦታና በቀበሌ 02 ክልል «980» ተብሎ በሚጠራው ሠፈር በመከሰቱ ነዋሪዎች አካባቢውን ለመልቀቅ መገደዳቸው ተመልክቷል። በተለይ ነሐሴ 12 ቀን 1990 ከምሽቱ 5፡00 ሰዓት በቦንጋ ወህኒ ቤት ላይ አደጋው በመከሰቱ በሁኔታው የተደናገጡት የወህኒ ቤቱ ፖሊሶች በከተፈቱት ተኩስ ከተማው ሲረበሽ አድሯል። በዚህ ምሽት የተፈጥሮ አደጋ የደረሰ ጉዳት አልተመዘገበም። የመንግሥት መገናኛ ብዙሀን የአደጋውን መድረስ ቢገልጡም የጉዳቱን መጠን አሳንሰውታል ተብሏል። እንደ አካባቢው ነዋሪዎች ገለጣ ያለቁት ሰባ አባወራዎች በትንሹ ከሶስት እስከ አምስት ቤተሰብ የሚያስተዳድሩ ሲሆኑ ከጢሎ ወረዳ ብቻ ከሦስት መቶ በላይ ሕዝብ ሳያልቅ እንዳልቀረ ይገመታል። የክልልና የዞን ባለሥልጣናት ብዙውን ጊዜ በሕዝብ ላይ የሚደርሱትን የተፈጥሮና ሰው ሰራሽ አደጋዎች ውጤት አሳንሰው የመግለፅ ልምድ ስላላቸው አደጋው ተጠናክሮ ለቁጥጥር ከማስቸገሩ በፊት የሚመለከታቸው የፌዴራል መንግሥት አካላት ከፍተኛ ትኩረት እንዲያደርጉበት የአካባቢው ነዋሪዎች እየጠየቁ መሆኑን የደረሰን ዘገባ በተጨማሪ አመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 27 ቀን 1990</a></p>

</body>
</html>	
