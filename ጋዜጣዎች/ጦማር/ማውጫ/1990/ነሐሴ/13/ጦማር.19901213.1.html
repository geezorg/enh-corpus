<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዶ/ር ታዬ ጉዳይ መግለጫ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዶ/ር ታዬ ጉዳይ መግለጫ ወጣ</h1>


<p>አዲስ አበባ፦ በአሁኑ ሰዓት በአዲስ አበባ ወህኒ ቤት በእስር ላይ የሚገኙት የኢትዮጵያ መምህራን ማኅበር ፕሬዝዳንትና የፖለቲካ ሳይንስ ምሁር ዶ/ር ታዬ ወልደሰማያት እጃቸው በካቴና ታስሮ እንዲቆዩ በፍ/ቤት መታዘዙ «ኢሰብዓዊና ክብርን የሚያዋርድ ቅጣት» ነው ሲል የኢትዮጵያ ሰብዓዊ መብቶች ጉባኤ ነሐሴ 21 ቀን 1990 ባወጣው ልዩ መግለጫ ቁጥር 21 ላይ አስታወቀ።</p>

<p>ኢሠመጉ ለፕሬዝዳንት ነጋሶ ጊዳዳና ለጠቅላይ ሚኒስትር መለስ እንዲሁም ለዓለም አቅፍ የሰብዓዊ መብት ተከራካሪ ድርጅት ያሠራጨው መግለጫ ከዚህ ቀጥሎ ቀርቧል።</p>

<p>ዶ/ር ታዬ ወልደሰማያት ሐምሌ 21 1990 ዓ.ም ለነበረው ቀጠሮ ፌዴራል ከፍተኛ ፍ/ቤት ሁለተኛ ወንጀል ችሎት ቀርበው እርሳቸውና ሌሎች 5 ሰዎች አብረው የተከሰሱበት ጉዳይ በመጀመሪያ ታይቶ ለመስከረም 5 ቀን 1991 ዓ.ም ተቀጠረ። ከዚህ በኋላ የዶ/ር ታዬ ወልደሰማያት ተከላካይ ጠበቃ «ትላንትና ማረሚያ ቤት ሄጄ ደምበኛዬን ለብቻ እንዳነጋግር ብጠይቅ አልተፈቀደልኝም። ደምበኛዬም ለፍ/ቤቱ የሚያመለክቱት ስለአለ ፍ/ቤት ይስማልኝ» በማለት አመለከቱ። ሰብሳቢ ዳኛው «የእሳቸውን አቤቱታ በየጊዜው መስማት ሰልችቶናል፤ አንሰማም» አሏቸው። በዚህ ጊዜ ዶ/ር ታዬ «የሚፈፀምብኝ በደል ለዚህ ፍ/ቤት ካላመለከትኩ ለማን ላመለክት ነው? እንድታሰር ያዘዘው ይህ ፍ/ቤት ነው። ፍ/ቤቱ ባሰረው እስረኛ ላይ ሕገወጥ ድርጊት ሲፈጸምና በደል ሲደርስ የእስረኛውን አቤቱታ አዳምጦ ርምጃ መውሰድ የለበትም ወይ?» በማለት ፍ/ቤቱን ጠየቁ። ሰብሳቢ ዳኛውም «ጨርሰናል፤ የበደለህን ሰው ልትከስ ትችላለህ፤ ፖሊስ! አስወጣ» ብለው አዘዙና። ፖሊሱ ዶ/ር ታዬን መለሳቸው። ከዚያም ሰብሳቢ ዳኛው «ቁጭ በል! አንተ ክብር አይወድልህም፤ ፖሊስ አስቀምጠው!» ብለው አዘዙና ዶ/ር ታዬ ተቀመጡ።</p>

<p>ከዚህ በኋላ ፍ/ቤቱ የሌሎች ተከሳሾችን ጉዳይ ሲመለከት ቆየ። በመጨረሻም ሰብሳቢ ዳኛዎ ዶ/ር ታዬን «አንተ እንደ ሌሎቹ እስረኞች ጠባይህን አሳምረህ የማትቀመጠው ለምንድነው? ምነው አብረውህ የተከሰሱት እንደ አንተ አቤቱታ አያቀርቡ?» አሏቸው። ዶ/ር ታዬም «እርስዎ ይኼን የሚናገሩት ለመሆኑ የእኔ አቤቱታ ምን እንደሆነ መቼ ሰሙኝና ነው።» ብለው መለሱላቸው። የቀኝ ዳኛው ለጠቁና «ችሎቱ የሚመራበትን ሥነ ሥርዓት ታውቃለህ?» በማለት ጠየቋቸው። ዶ/ር ታዬ «የፈተና ጥያቄ ለመመለስ አልመጣሁም ፍትሕ ይታይልኝ አልኩ እንጂ አላቅራራሁም። አቤቱታ አለኝና ስሙኝ ብሎ ማመልከት ማቅራራት ነው?» ከዙህ በኋላ ፍ/ቤቱ «እጁ በካቴና ይታሰር» ብሎ አዘዘ። ቀጥሎም የዶ/ር ታዬ ሁለት እጆች ተደራርበው በሰንሰለት ታሰሩና ሰንሰለቱ እንዳይፈታ በጋንች ቁልፍ ተቆለፈ። ፍ/ቤቱም ተለዋጭ ትዕዛዝ እስኪሰጥ ድረስ በዚሁ ሁኔታ ይቆይ» በማለት አዝዞ ዶ/ር ታዬ ከችሎት ወጡ።</p>

<p>በዋዜማውም አቶ ደንድር የተባሉ የቀይ ሽብር ተከሳሽ የችሎት ሥነ ሥርዓት አጓድለውል በሚል ፍ/ቤቱ ተመሳሳይ ትዕዛዝ ሰጥቶ እጆቻቸው የፊጥኝ ሲታሰሩ በቴሌቪዥን ለሕዝብ ታይቷል።</p>

<p>ፍ/ቤቱ ክሱ እየተሰማ ባለበት ወቅትም ሆነ መሰማቱ ካበቃ በኋላ በአንድ ተከሳሽ ላይ እንዲህ ዓይነት ቅጣት መወሰን አይገባውም። የወንጀለኛ መቅጫ ሕግ ሥነሥርዓት ቁጥር 127/2/ የሚለው «ተከሳሹ... አደገኛ ለመሆኑ ወይም የኃይል ተግባር የሚፈጽም ለመሆኑ ወይም ለማምለጥ የሚሞክር መሆኑን የሚያረጋጥ በቂ ምክንያት ከሌለ በስተቀር በሰንሰለት አይታሰርም፤» ነው። የወንጀለኛ መቅጫ ሕግ ቁጥር 443/1/ የሚለውም «ማንም ሰው ...በችሎት ላይ ፍ/ቤቱንና ዳኛውን የደፈረ፣ የሰደበ፣ በፍ/ቤቱና በዳኛው ወይም መልካም አካሄድ በማሰናከል ሁከት ያደረገ እንደሆነ እስከስድስት ወር የሚደርስ እስራት ወይም እስከ ሺህ ብር ለመድረስ በሚችል የገንዘብ መቀጦ ይቀጣል» ነው። ዶ/ር ታዬ አቶ ደንድር የፈጸሙት ድርጊት ይህን ድንጋጌ አያሟላም እንጂ የሚያሟላ ቢሆን እንኳን ሊወስንባቸው የሚችለው ቅጣት በዚህ የወንጀለኛ መቅጫ ሕግ የተደነገገው ነው። በወንጀለኛ መቅጫ ሕግ ሥነሥርዓት ቁጥር 127/2/ የተደነገገው ሁኔታም አልተከሰተም። ስለዚህ እጃቸው በሰንሰለት እንዲታሰር ፍ/ቤቱ የሰጠው ትዕዛዝ ሕጋዊ አይደለም።</p>

<p>የሲቪልና የፖለቲካ መብቶች ዓለም አቅፍ ቃል ኪዳን አንቀጽ 7 «በማንኛውም ሰው ላይ ጭካኔ የተሞላበት ወይም ኢሰብአዊ የሆነ ወይም ክብርን የሚያዋርድ ድርጊት ወይም ቅጣት አይፈጸምም» ይላል። የኢፌዴሪ ሕገ መንግሥት አንቀጽ 18/1/ም «ማንኛውም ሰው ጭካኔ ከተሞላበት ኢሰብአዊ ከሆነ ወይም ክብሩን ከሚያዋርድ አያያዝ ወይም ቅጣት የመጠበቅ መብት አለው» በማለት ደንግጓል። ተለዋጭ ትዕዛዝ እስኪሰጥ ድረስ የተከሳሹ እጆች በሰንሰለት ታስረው እንዲቆዩ በማለት ፍ/ቤቱ የወሰነው ቅጣት ኢሰብዓዊና የሰውን ልጅ ክብር የሚያዋርድ ነው። እጆቹ በሰንሰለት የታሰሩበት ሰው ምግቡን ለመመገብ፣ ልብሱንለመቀየርና ለመጸዳዳት አይችልም። ሳይወድ በግድ የሰውን ዕርዳታ ለመለመን ይገደዳል እንደ እንስሳ በመታሰሩ ስብዕናው ይዋረዳል። ስለዚህ እንዲህ ዓይነት ኢሰብዓዊና የሰውን ክብር የሚያዋርድ አያያዝና ቅጣት እንዲቀየርና የዶ/ር ታዬና የአቶ ደንድር እጆች ከእስር እንዲፈቱ ኢሰመጉ ይጠይቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 13 ቀን 1990</a></p>

</body>
</html>	
