<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሴፍቲኔት የተደራጁ ሠራተኞች ችግር አሳሳቢ እየሆነ መጥቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> በሴፍቲኔት የተደራጁ ሠራተኞች ችግር አሳሳቢ እየሆነ መጥቷል</h1>
<h2 class="align-center"> የ«ኖህ» ሠራተኞች ብሶት እያሰሙ ነው።</h2>

 
<p>አዲስ አበባ፦ በማኅበራዊ ደህንነት (ሴፍቲኔት) የተደራጁ ሠራተኞች የአመራርና አሠራር ስላሉባቸው ችግሮች ሠራተኛው ከየአቅጣጫው እሮሮ እያሰማ መሆኑን የጦማር ጋዜጣ ዘጋቢ ከሰበሰበው መረጃ ለማወቅ ተችሏል።</p>

<p>የካቲት 25 ቀን 1990 ታትሞ በወጣው ጦማር ጋዜጣ አምስተኛ ዓመት ቁጥር 3 ላይ «የአዲስ ፋና የንግድና ሆቴሎች አክሲዮን ማኅበር» ሠራተኞችን ብሶት በተመለከተ በዜና አምዳችን ሠፊ ዘገባ መቅረቡ የሚታወስ ሲሆን በዚህም መሰረት ሠራተኛው በማኅበሩ የውስጥ ችግር ላይ ተወያይቶ የእርምት እርምጃ ለመውሰድ የፊታችን እሁድ መጋቢት 27 ቀን 1990 የአክሲዮን ማኅበሩ ጠቅላላ ጉባኤ በዳግማዊ ምኒሊክ አጠቃላይ 2ኛ ደረጃ ት/ቤት የመሰብሰቢያ አዳራ እንደሚያደርግ ከወጣው የስብሰባ ጥሪ ማስታወቂያ ለማወቅ ተችሏል። በተያዘው መረጃ ከስብሰባው አጀንዳ መረዳት እንደተቻለው በዕለቱ የኦዲት፣ የአጣሪ ኮሚቴ ሪፖርቶችና በአዲስ መልክ የቦርድ መራር አባላት ምርጫም እንደሚከናወን ተጠቅሷል። ይህ በዚህ እንዳለ በሠራተኞች በኩል ከፍተኛ ቅሬታና ተቃውሞ ያጋጠመው የቦርድ አመራርና ማኔጅመንት የድርጅቱንና የአመራር አባላትን ስም አግድፋችኋል አምስት የአክሲዮን አባላትን ከሥራ ከደመወዝና ከአክሲዮን አባልነት ያገዱ ሲሆን በሌላ በኩል የጠቅላላ ጉባኤው ሳይወስን የኦዲት ሪፖርት ሳይቀርብ ትርፍና ኪሳራ ሳይታውቅ ቦርዱና ማኔጅመንቱ በራሱ ሥልጣንና ኃላፊነት ለአክሲዮን አባላት ከብር 25 እስከ 50 የሚደርስ የደመወዝ ጭማሪ ማድረጉ ብዙዎቹን ሠራተኞች ያስገረመ ሆኗል ተብሏል። ጭማሪው የተደረገው የድርጅቱን ገቢና ወጪ እዲሁም የማኅበሩን የመንግሥት ዕዳና ታክሶችን ሳያካትት፣ ሠራተኞችንበጊዜያዊ ጥቅም ለመሸንገልና የስብሰባውን መንፈስ ለማለዘብ የተደረገ ከሆነ ግን ለድርጅቱ የወደፊት እርምጃ አደገኛ አካሄድ በመሆኑ ሠራተኛው ሁኔታውን ከሕልውናው አንፃር በጥልቀት ማየት እንዳለበት ሪፖርተራችን ያነጋገራቸው አንዳንድ የማኅበሩ አባላት ሥጋታቸውን ገልጠዋል።</p>

<p>ከአዲሱ አሰሪ ጋር በተቀጣሪነት እንሠራለን ያሉት ከ300 በላይ የሚሆኑ ሠራተኞችም ከአክሲዮን ማህበሩ አባላት እኩል እየሠሩና የደከሙ ከደመወዝ ማስተካከያው ጭማሪ መገለል የአፈፃፀም ድክመት መኖሩን ከማሳየቱ ሌላ እነዚህ ተቀጣሪ ሠራተኞች በሠራተኛ ጉዳይ አዋጅ ቁጥር 42/85 መሠረት በማኅበር የመደራጀት መብት ቢኖራቸውም ቦርዱ ከሠራተኛው ጋር ተደራድሮ የህብረት ስምምነት ለመፈራረም የበላይ አካል ካልፈቀደ አይቻልም በማለት የሠራተኞቹ መብትና ጥቅም እየተረገጠ ይገኛል የሚሉ አሉ። «ሠራተኛው በማኅበር እንዲደራጅ የሚፈቅደው ማነው?» የሚለውና ከአዲሱ አሰሪ ጋር እንቀጥላለን የሚል ምርጫ ያላቸው ሠራተኞች መብትና ማንነት ሕጋዊ ጥበቃው ምን ያህል እንደሆነ በግልፅ የተቀመጠ ነገር አለመኖር ሌላው በሴፍቲኔት ፕሮግራም የተደራጁ ተቋማት የውስጥ ችግር መሆኑ ታውቋል። መጋቢት 27 ቀን ይደረጋል ተብሎ የሚጠበቅው የአዲስ ፋና ሠራተኞች ጠቅላላ ጉባኤ እነዚህንና ሌሎች ጉዳዮችን መርምሮ ውሳኔ እንደሚሰጥ ይጠበቃል።</p>

<p>በተያያዘ ዜና ከችርቻሮ ንግድ ኮርፖሬሽን ከዕርዳታ ማስተባበሪያ ማቋቋሚያ ኮሚሽን ከኢትሆፍ ተወጣጥተው «ኖህ የደረቅ ጭነት ትራንስፖርት አክሲዮን ማኅበር» በሚል መጠሪያ የተደራጁት 1800 የሚሆኑ ሠራተኞች መንግሥት በረጅም ጊዜ ክፍያ ከፈቀደላቸው ለአሥር ሠራተኞች አንድ የጭነት ተሽከርካሪ ስሌት መሠረት 180 ተሽከርካሪዎች ውስጥ 140 ያህሉ ተረክበው እየተንቀሳቀሱ ያሉ ሲሆን እስከ ጥር መጀመሪያ 1990 ድረስ በውጪያዊ ገጽታው ጤናማ ይመስል የነበረው ተቋም ጥር 7 ቀን 1990 በተጠራው የማኅበሩ ጠቅላላ ጉባኤ የቦርዱ አመራር አባላት ላለፈው አንድ ዓመት ያህል በአበል መልክ ይከፈለን የነበረው ብር300 በቂ ባለመሆኑ ይስተካከልልን የሚል ጥያቄ ስብሰባው መጠናቀቂያ ሰዓት ላይ በማቅረባቸው ጉባኤው ለእያንዳንዳቸው ብር 800 ታክሎ በየወሩ ብር 1100 እንዲከፈላቸው ውሳኔ ሰጠ። ይሁን እንጂ ውሳኔው ከመቼ ጀምሮ እንደሆነ በግልፅ ባለመቀመጡ ሰባቱ የቦርዱ አመራር አባላት ወደኋላ የአንድ ዓመት ውዝፍ ሒሳባቸውን አስልተው በእያንዳንዳቸው ስም ልዩነቱን ብር 800*7=67200 ብር ከማኅበሩ ለመውሰድ ቼክ አዘጋጅተው ለፋይናንስ ዋና ክፍል ሲያቀርቡ የፋይናንስ ዋና ክፍል ኃላፊው የአክሲዮን ማኅበሩ አባል በመሆኑ በተቆርቋሪነት ጉባኤው የወሰነው ከጥር 7 ቀን 1990 ጀምሮ እንጂ ወደኋላ የአንድ ዓመት ውዝፍ እንዲከፍላችሁ የወሰነበት ቃለ ጉባኤ አምጡ ሲላቸው ሰባቱ የቦርድ አባላት ተሰባስበው ይከፈላቸው የሚል እራሳቸው ለራሳቸው ያቀረቡትን ሐሳብ የፋይናንስ ዋና ክፍሉም ጥያቄው ሕገወጥ ነው በማለት ክፍያውን በማገዱ ቦርዱ በብስጭት ከሥራ አባሮታል። በዚሁ ሕገወጥ የሆነ እንቅስቃሴ በተነሳው ውዝግብና ንትርክ ሌሎች ሙስና የሰፈነባቸው አሠራሮች መኖራቸው ይፋ እየሆነ መምጣቱ ይነገራል። እነሱም በመኪናዎች ጥገና፣ በመለዋወጫ ግዥ፣ በሥምሪት፣ በሠራተኛው ቅጥር፣ ሒሳብን በወቅቱ ባለመዝጋት የገቢና የወጪ ሁኔታ (የገንዘብ አቋም) በትክክል አለመታወቅ በተመለከተ የተዝረከረከ ሁኔታ መኖሩ ጥቆማዎች መጉረፍ በመጀመራችው ሠራተኞቹ በውዝፍ ክፍያ ስም ለብክነት ሊጋለጥ በነበረው 67000 ብር ጉዳይና በሌሎች ሙስና ይካሄድባቸዋል በተባሉ አሠራሮች ተነጋግሮ የእርምት እርምጃ ለመውሰድ ጠቅላላ ጉባኤ እንዲጠራለት ጠይቆ ነበር። ይሁን እንጂ ቦርዱ ፈቃደኛ ሊሆን ባለመቻሉ ሠራተኛው ብሶቱንና ቅሬታውን ለጠቅላይ ሚኒስቴር ቢሮ የኢኮኖሚ ዘርፍ እንዳደረሰው ቅርበት ያላቸው ምንጮች ይናገራሉ።</p>

<p>የችግሮቹ ዓይነትና መጠን እንደተቋማቱ የሥራ ፀባይ ይለያይ እንጂ በሁሉም በሴፍቲኔት በታቀፉ ድርጅቶች የአሠራር ደንብና ሥርዓት አለመጠናከር ብቃት ያለውና ታማኝ የቦርድ አመራር እጦት፣ የገንዘብና የንብረት አያያዝ ዝርክርክነት፣ ሠራተኛና ቦርድ፣ ቦርድና ማኔጅመንት መካከል ተግባብቶ ተባብሮ ለመሥራት አለመቻል፣ ሙስንና የንግድ ሕጉን ጠንቅቆ አለማወቅ በስፋት እንደሚታዩ ይነገራል። ከፍተኛ የሆነ የሀገር ሀብትና ንብረት ወጪ ሆኖባቸውየተደራጁት እነዚህ ተቋማት በርካታ ሠራተኞችን ያቀፉ እንደመሆናቸው መንግሥት አንዴ አደራጅቻለሁ ራሳቸውን ችለው ይቁሙ በሚል ትኩረት ሊነፍጋቸው እንደማይገባ አስተያየት ለመገንዘብ ተችሏል።</p>

<p>አትራፊና ውጤታማ ሆኖ ለመዝለቅ ሠራተኛው በሙያው የበሰለ ዕውቀትና የሥራ ልምድ ቅን ልቦናና ኃላፊነት የሚሰማቸው ሀቀኛ የቦርድ አባላትን መምረጥና በዚሁ አካል አስኳልነት በቂ ችሎታ ያላቸው የሥራ አመራር አባላትን በመቅጠር ግልፅ የሥራ መመሪያ የሥራ ክፍፍል የተጠሪነት የሥልጣን ወሰንና ተጠያቂነትን ያካተተ ሕግ በማስቀመጥ ረቂቅ ሌቦችንና ዋልጌዎችን መቋቋምና ማስወገድ መቻልም እንደሚገባም ሐሳብ የሚያቀርቡ ሠራተኞች አሉ።</p>

<p>ከዚህ በተጨማሪ ጊዜው የውድድር የሳይንስ የቴክኖሎጂና ኢንፎርሜሽን ዘመን በመሆኑ ራስን ከነዚህ ሁኔታ ጋር አዛምዶ መራመድ በመጀመሪያ ደረጃ ተጠቃሚው ራሱ ሠራተኛው መሆኑን ማወቅ አለበት። ለግል ጥቅምና ብልፅግና የሚሯሯጡትን ደካማ ግለሰቦች ማስወገድ ድጅቱን ከኪሳራ ማዳንና የወደፊት የሠራተኛውን ሕይወት ብሩህ ማድረግ በመሆኑ፣ በሴፍቲኔቱ ተሰግስገው አሳፋሪና አሳዛኝ ተግባር በሚፈፀሙት ሌቦችና ደካሞች ላይ ሠራተኛው ጠንካራ የሆነ ሕጋዊ እርምጃ በአፋጣኝ መውሰድ ካልቻለ ብዙ የተወራለትና የተደከመለት የኢኮኖሚ ማሻሻያ ፕሮግራም አካል የሆነው ሴፍቲኔቱ ዕድገቱ የካሮት እንዳይሆን ሥጋት ያላቸው ሠራተኞች በርካታ ናቸው።</p>

<p class="align-center"><a href="/Gazettas/Tomar/info/Tomar.sera.html">ከጦማር መጋቢት 23 ቀን 1990</a></p>


</body>
</html>	
