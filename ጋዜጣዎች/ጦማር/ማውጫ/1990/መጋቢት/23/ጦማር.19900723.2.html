<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሃያ ሁለት ነዋሪ መላወሻ አጣን ይላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሃያ ሁለት ነዋሪ መላወሻ አጣን ይላል</h1>

 
<p>አዲስ አበባ፦ በአዲስ አበባ ከተማ ሃያ ሁለት ማዞሪያ ተብሎ በሚታወቀው መኖሪያ አካባቢ ከእንግሊዝ ኤምባሲ እስከ ትራፊክ ፓሊስ የሚያወጣው መንገድ ለጥገና ከፈረሰ በኋላ ለረጅም ጊዜ መልሶ ባለመጠገኑ ነዋሪው ችግር ላይ እንዳለ ከአካባቢው ነዋሪዎች መሀከል ለዝግጅት ክፍላችን አስታወቁ።</p>

<p>እንደነዋሪዎቹ አገላለፅ መንገዱ ከሕዳር ወር መጨረሻ ጀምሮ ኮንትራቱን በወሰደው ተቋራጭ ለድጋሚ ዕድሳት መፍረስ የጀመረ ሲሆን ከዛን ጊዜ ጀምሮ እስካሁን «ጥርስ ያላቸው የሚመስሉ ያፈጠጡ ድንጋዮች ሾለው እንደቀሩ» ያስፋልቱ ጉዳት ተትቷል።</p>

<p>ነዋሪዎቹ ድንጋዩ በአግባቡ እንኳን ያልተቀመጠ በመሆኑ በጐማ ለሚቀንቀሳቀሱ የአስክሬን፣ የአምቡላንስና የእሳት አደጋ መኪናዎች አስቸጋሪ እንደሆነ በመግለፅ የመንግሥት ሠራተኞች የሆኑ የአካባቢው ነዋሪዎች ሰርቪሳቸው እንደወትሮው በራቸው ድረስ ስለማይመጣ ለተጨማሪ ትራንስፖርት ወጪ መዳረጋቸውንና የአካባቢው ባለመኪናዎችም መኪናቸውን ከሠፈር ውጪ አቁመው በእግራቸው ለመጓጓዝ መገደዳቸውን ይገልፃሉ።</p>

<p>እነዚሁ ምንጮች ሥራቸው መጓተት እንደዋናነት የሚጠቅሱት አስፋልቱ በሚነሳበት ጊዜ አስፋልት ለመጥረግ በሚችል መኪና (ግሬደር) መጠቀም ሲቻል ብዙውን ክፍል በሰው ኃይል መቆፈሩን ሲሆን የመንግስትንም ቸልታ ሳይጠቅሱ አላለፉም።</p>

<p>ስለጉዳዩ ለማወቅ ወደ ሥፍራው የተጓዘው የጦማር ጋዜጣ ሪፖርተር የአስፋልቱን ሥራ ኮንትራንት የወሰደውን የየማነ ተስፋ ሚካኤል ጠቅላላ ሥራ ተቋሯጭ ተወካይ አነጋግሯል።</p>

<p>እንደተወካዩ አገላለፅ ሥራው የተሰጣቸው ለ160 ቀናት ወይም ለአምስት ወራት ሲሆን አሁን ገና ሶስተኛ ወራቸው ነው። በሚቀሩት ሁለት ወራት «ውኃና እሬንጅ እሳትና ጭድ ነው» እንደሚሉት ተወካይ ገልጾ ክረምቱ ከመግባቱ በፊት ሥራው ተጠናቆ ያልቃል።</p>

<p>ተወካዩ ሥራ የቆመበትን ምክንያት ሲያብራሩ አስፋልቱ የሚሆነውና ለመስራት ከክልል 14 ፕሮጀክት ማስፈፀሚያጋ የተዋዋሉበት 180 በ200 የሚባል ሬንጅ ሀገሪቷ ውስጥ ካሉ አራት አቅራቢ ኩባንያዎች ማለትም ከአጂፕ፣ ሼል ሞቢልና ቶታል ተፈልጐ በመጥፋቱ ነው።</p>

<p>ተፈላጊውን ሬንጅ ተቋራጩ ማግኘት ባለመቻሉ ሥራውን እዲያቆም የተደረገው ከባለ ሥልጣኑ መሥሪያ ቤት በተፃፈ ደብዳቤ እንደሆነ በመግለፅ የጠፋው ሬንጅ በመገኘቱ በሚቀጥለው ሁለት ወራት አስፋልቱ ተጠናቆ ሥራውን ይጀምራል የሚሉት እኚሁ ተወካይ የሥራውን ዋና ዋና ክፍል እየተጠናቀቀ እንዳለ ገልፀአል።</p>

<p>የተቋራጩ ተወካይ ይኼን ያህል የተጋነና ችግር ያለው እንዳልሆነ በመጥቀስ እስካሁንም መኪና መግባት በመቻሉ እንደውም የለበሰው ኰረት እንዲዛነፍና እንዲበታተን በመደረጉ ተቋራጩ ላይ ኪሳራ እንደሚያስከትል ገልፀዋል።</p>

<p>ተቋራጩ ለመስራት የተዋዋሉትና በአሁን ሰዓት ጥገና ላይ የሚገኘው መጋብ መንገድ እርዝመቱ 1 ኪሎ ሜትር ከ638 ሜትር ሲሆን ተጨማሪ ወጪዎችን ሳይጨምር እስከ 1,80,66 ብር የሚደርስ ነው።</p>

<p class="align-center"><a href="/Gazettas/Tomar/info/Tomar.sera.html">ከጦማር መጋቢት 23 ቀን 1990</a></p>


</body>
</html>

