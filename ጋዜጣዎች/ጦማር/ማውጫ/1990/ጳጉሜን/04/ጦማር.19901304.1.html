<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአብያተ ክርስቲያናት መሪዎች መልዕክት አስተላለፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአብያተ ክርስቲያናት መሪዎች መልዕክት አስተላለፉ</h1>
<h2 class="align-center">የሰላም ጸሎት በመቀጠል ላይ እንደሆነ ገለጡ</h2>


<p>አዲስ አበባ፦ በሁለቱ ወንድማማች ሀገራት መካከል የሰፈነው የጦርነት ደመና እንዲጠፋ አብያተ ክርስቲያናት በጸሎት ላይ እንደሚገኙ ሁለት የሃይማኖት አባቶች ገለጡ።</p>

<p>የኢትዮጵያ ካቶሊካዊት ቤተክርስቲያን የአዲስ አበባ ሀገረ ስብከት ረዳት ጳጳስ ብፁዕ አቡነ ብርሃነየሱስ ደምረው ሱራፌል እና የኢትዮጵያ ወንጌላዊት ቤተክርስቲያን መካነ ኢየሱስ ፕሬዝዳንት ቄስ ያደሳ ዳባ በተለይ ለጦማር ጋዜጣ በሰጡት የአዲስ ዓመት ቃለ ምዕዳን እንዳስታወቁት መጪው ጊዜ ለሀገራችን ሰላምና ብልጽግና እንዲመጣ በጸሎት መትጋት አለብን ብለዋል።</p>

<p>ጦርነት አብቅቶ ልማትን በተያያዝንበት በዚህ ወቅት በድንገት የተጀመረው ጦርነት አሳዛኝ እንደሆነ የገለጹት አቡነ ብርሃነየሱስ ደምረው በቃለ ምዕዳናቸው እንዳወሱት ያጣነውን ሰላም በሰላም እንድናመጣው የኢትዮጵያ ሕዝብ ሊጸልይበት እንደሚገባ አጽንኦት ሰጥተው ተናግረዋል።</p>

<p>ካቶሊካዊት ቤተክርስቲያን በሚቀጥለው ዓመት ከያዘቻቸው እቅዶች መሃል በጦርነት ለተፈናቀሉ ወገኖችና ለሌሎችም ኢትዮጵያውያን ችግረኞች የበኩሏን ለመርዳት በመዘግጀት ላይ ነች ያሉት አቡነ ሱራፌል አክለው እንደገለፁት ከሌሎች አብያተ ክርስቲያናት ጋር በመተባበር የምታደርገውን ማኅበራዊ እንቅስቃሴ በስፋት እንደምትቀጥልበት አስረድተዋል።</p>

<p>በሌላ በኩል የኢትዮጵያ ወንጌላዊት ቤተክርስቲያን ፕሬዝዳንት ቄስ ያደሳ ዳባ በአዲሱ ዓመት የመልካም ምኞታቸውን እንደገለፁት ደግሞ፤ እግዚአብሔር ከመሪዎቻችን ጋር ሆኖ ሀገራችንን ሕዝባችንን እንዲጠብቅልን መጸለይ ይኖርብናል ብለዋል።</p>

<p>በእርግጥ ሰላምና እርቅን ለማምጣት የሁለቱን ወገን በጎ ፈቃድ ይጠይቃል። የአንድ ወገን በጎ ፈቃድ ብቻ የተጠበቀውን ውጤት ሊያመጣ አይችልም። ያሉት ቄስ ያደሳ ዳባ በተጨማሪ እንደገለጡት፤ እኔ የምለው ብቻ መፈፀም አለበት ብሎ ወደ ፍጥጫና ግጭት ከመሄድ ነገሮችን በማለዘብ ሀሳቦችን በማቻቻል ሰላምና እርቅን ለማውረድ ጥረት ማድረግ ያስፈልጋል። ያለንበት ሁኔታውም ይህንኑ የሚጠይቅ ይመስለኛል ብለዋል።</p>

<p>በመጨረሻም የሁለቱም አብያተ ክርስቲያናት መሪዎች በቃለ ምዕዳናቸው እንደጠቀሱት አዲሱን ዓመት በአዲስ መንፈስ ተቀብለን ኅብረተሰባችንና ሀገራችንን በአንድነት ለመገንባት እንነሳ። በጸሎትም እንተባበር ሲሉ የመልካም ምኞት መግለጫቸውን አስተላልፈዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጳጉሜ 4 ቀን 1990</a></p>

</body>
</html>	
