<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለት ተቃዋሚዎች አሜሪካ እንዲገቡ ተፈቀደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline">ሰውዬው እዚያ የሉም ይባላል</span></h2>
<h1 class="align-center">ሁለት ተቃዋሚዎች አሜሪካ እንዲገቡ ተፈቀደ</h1>


<p>አዲስ አበባ፦ በኢትዮጵያና ኤርትራ ጦርነት ምክንያት በኢትዮጵያ ወገን በተወሰዱት አንዳንድ እርምጃዎች ላይ የአሜሪካ መንግሥት ተቃውሞ እያሰማ ባለበት በአሁኑ ወቅት፤ ሁለት ታዋቂ የኢሕአዴግ መንግሥት ተቃዋሚ ግለሰቦች፤ ወደ አሜሪካ እንዲገቡ የተፈቀደላቸው መሆኑን ለጉዳዩ ቅርበት ያላቸው ምንጮች ገልጠዋል።</p>

<p>እንደምንጮቹ መረጃ ከሆነ በጎብኚ ቪዛ አሜሪካ እንዲገቡ የተፈቀደላቸው አቶ አብርሃም ያየህና አቶ መሀመድ ገአስ ናቸው። አቶ አብርሃም ያየህ ከካምፓላ እስር ቤት ከተፈቱ ወዲህ በአውሮፓ ውስጥ በፖለቲካ ጥገኝነት የሚኖሩና ተለይቶ የሚታወቅ አባል የሆኑበት ወይም የሚመሩት የፖለቲካ ቡድን የሌላቸው ሰው ናቸው።</p>

<p>እንደ ዜና መረጃው ምንጭች ገለጣ መሀመድ ገአስ የተቃዋሚ የአፋር ንቅናቄ መሪ ናቸው። በዚህ ከተቃዋሚዎች ቪዛ ማግኘት ጋር የአሜሪካ ባለሥልጣናት አሁን ባለው የኢሕአዴግ መንግሥት ላይ እምነት ማሳደር ባለመቻላቸው ተቃዋሚዎችን የማቅረብ ሐሳብ እንዳላቸው ያሳያል ተብሏል። አሜሪካ የምስራቅ አፍሪካ አካባቢ እንዲኖራት የምትፈልገውን የበላይነት በአዲሶቹ መንግሥታት በኤርትራና በኢትዮጵያ አማካይነት ተፈፃሚ ለማድረግ አላማ ቢኖራትም በአሁኑ ወቅት ይህ ስትራቴጂዋ የከሸፈባት ይመስላል።</p>

<p>በተለይም ኢሕአዴግና ሻዕቢያ በራሳቸው ጦርነት ውስጥ ከገቡ ወዲህ ሁለቱን ድርጅቶች ተጠቅማ በሱዳን መንግሥት ላይ የምታሳድረው ተፅዕኖ ለጊዜውም ተገትቷል። </p>

<p>በአሁኑ ሁኔታ ቀይ ባሕር ደግሞ ከኢትዮጵያ ይልቅ ለኤርትራ ስለሚቀርብ፤ አሜሪካ ቀይ ባሕርን መጠቀም ከፈለገች የግድ ከኤርትራ ጋር መወዳጀትና የኤርትራን ጥቅም መጠበቅ ይኖርባታል። ቀይ ባሕር በአክራሪነትና በጥንካሬያቸው የሚፈሩትን ሱዳንና ሳዑዲት ዓረቢያን ከእስራኤል ጋር ሆና በጋራ ለመቆጣጠር ያመቻታል የሚሉ ተንታኞች አሉ።</p>

<p>ለዚህም ማረጋገጫ የሚሆነው በቅርቡ ሱዳን ላይ የተወሰደውን የሚሳኤል ድብደባ በቅርብ ሆነው የመሩትና ያስፈፀሙት የአሜሪካ ጦር ኃይል የማዕከላዊ ዕዝ አዛዥ ባለፈው ሳምንት ምፅዋ ላይ ከኤርትራ የመከላከያ ባለሥልጣናት ጋር ይፋ ያልሆነ ውይይት ማድረጋቸው ነው ተብሏል።</p>

<p>ይህ በዚህ እንዳለ በስደት ዚምባቡዌ የሚገኙት ኮሎኔል መንግሥቱ ኃ/ማሪያም ከቅርብ ጊዜ በተለይም የቀድሞ ቪላቸውን ከቀየሩ ወዲህ በሀራሬ አካባቢ እንደማይታዩና ቀደም ሲል በሱዳን ውስጥ ይታዩ የነበሩ ከእርሳቸው ጋር ጎረቤት አላቸው የሚባሉ ግለሰቦችም ከሱዳን ተሰውረዋል ተብሏል። አቶ ካሳ ከበደ በኬንያና በኡጋንዳ መታየት መጀመራቸው ይታወሳል። </p>


<p class="align-center"><a href="/Gazettas/Tomar/info/Tomar.sera.html">ከጦማር ጳጉሜ 4 ቀን 1990</a></p>

</body>
</html>	
