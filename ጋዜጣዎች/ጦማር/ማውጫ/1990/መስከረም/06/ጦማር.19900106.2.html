<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትምህርት በአፍ ቋንቋ መፍቻ ይሰጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ትምህርት በአፍ ቋንቋ መፍቻ ይሰጣል</h1>
<h2 align="cneter">የሀቀኛ መምህራን ትግል ስኬት ነው</h2>


<p>ላለፉት አምስት ዓመታት በክልል የሥራ ቋንቋ ብቻ ይሰጥ የነበረው መሠታዊ ትምህርት ከ1990 የትምህርት ዘመን ጀምሮ በተለያዩ ክልሎች በአፍ መፍቻ ቋንቋ እንዲሰጥ እየተደረገ ይገኛል።</p>

<p>በተለይም ቀደም ሲል ችግሩ ጎልቶ ይታይበት በነበረው በኦሮሚያ ክልል ውስጥ በዘንድሮ የትምህርት ዘመን በትምህርት አሰጣጡ ላይ ለውጦች እየተደረጉ ይገኛሉ። ባለፉት አምስት ዓመታት በኦሮሚያ ክልል የሚገኙ ወላጆችና መምህራን ጠንካራ ተቃውሞ ሲያቀርቡ ነበር።</p>

<p>ከእነዚህም አካባቢዎች በመሐከል ከአዲስ አበባ ፵፭ ኪሎ ሜትር ርቀት ላይ የምትገኘው የደብረ ዘይት ከተማ የምትጠቀስ ናት። ይኼንኑ አስመልክቶ ከደብረዘይት የደረሰን ዘገባ እንደሚከተለው ተጠናቅሯል።</p>

<p>በደብረ ዘይት ከተማ በ፲ ት/ቤቶች ለአምስት ዓመታት አፍ ባልፈቱበት ቋንቋ ይማሩ የነበሩ ሕፃናት በ፲፱፻፺ የትምህርት ዘመን በአፍ መፍቻና በሚፈልጉት የአማርኛ ቋንቋ ለመማር የሚያስችል የምርጫ እድል ቀርቦላቸዋል። በዚህ ምርጫ ወላጆቻቸውና ተማሪዎቹ የተሳተፉ ሲሆን ወላጆችም ከልጆቻቸው ጋር ፊርማቸውንም እንዲያኖሩ የየት/ቤቱ አስተዳደር አድርጓል። ከ፸ሺህ በላይ የሚሆን ነዋሪ ካላት ደብረዘይት ከተማ ሶስት እጅ አማርኛ የአፍ መፍቻ ቋንቋ እንደሆነ ይታመናል</p>

<p>ባለፉት አምስት ዓመታት ብዙ ሰዎች ልጆቻቸውን ያስተምሩ የነበሩት ከፍተኛ ገንዘብ እየተከፈለባቸው በአማርኛ ትምህርት የሚሰጥባቸው የንግድ ት/ቤቶች ሲሆን ምንም አማራጭ የሌለው የድሀ ልጅ ግን ከቻለ ኦሮምኛ ካልቻለ ደግሞ እቤቱ ቁጭ ብሎ ይቀር እንደነበር የአካባቢው ነዋሪዎች ይናገራሉ።</p>

<p>ሕፃናት ልጆቹ የሚማሩበትን ቋንቋ የመምረጥ ነፃነቱን ያገኘው የደብረ ዘይት ከተማ ነዋሪ ብቻ ሳይሆን በኦሮሚያ ክልል በሚገኙ ከተሞች እንደሆነ ዘገባዎች እያመለከቱ ናቸው። ነሐሴ ፴ ቀን ፲፱፻፹፱ የወጣው አዲስ ዘመን ጋዜጣ እንደዘገበው በምሥራቅ ወለጋ ዞን የነቀምቴ ከተማን ጨምሮ ተማሪዎች አፍ በፈቱበት የአማርኛ ቋንቋ እንዲማሩ መወሰኑን ገልጧል።</p>

<p>ሕፃናት በአፍ መፍቻ ቋንቋቸው መሠረታዊ ትምህርት ማግኘት እንዳለባቸው የተባበሩት መንግሥታት ድርጅት የሰብአዊ መብት ድንጋጌ ላይ ተጠቅሷል።</p>

<p>ይህንኑ መብት ለማስከበርና የትምህርትን ነፃነት ለማስጠበቅ ባለፉት አምስት ዓመታት ውስጥ በተለያዩ የኢትዮጵያ ክልሎች በርካታ መምህራን የክልሉን ቋንቋ አይችሉም የትምህርት ፖሊሲውን ይቃወማሉ ተብለው ከሥራቸው መፈናቀላቸው ይታወሳል። የኢትዮጵያ መምህራን ማኅበር ፕሬዝዳንትና አሁን በወህኒ የሚገኙት ዶክተር ታዬ ወልደሰማያትም ይታገሉላቸው ከነበሩት ዓላማዎች መሀከል አንዱ የሕፃናት በአፍ መፍቻ ቋንቋቸው መማር እንደሚገባቸው ነው።</p>

<p>አንድ የደብረዘይት ከተማ ነዋሪ የሆኑ መምህር ሲናገሩ «መንግሥት ይኼን እርምጃ መውሰዱና ፖሊሲውን ለማስተካከል መወሰኑ ወድዶ ሳይሆን እርምጃው ምን ያህል ከሕዝብ እያራቀው እንደሄደ በማወቁ ነው» ካሉ በኋላ ይህ እርምጃ የሀቀኛ መምህራን ትግል ስኬት መሆኑንም ተናግረዋል </p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 6 ቀን 1990</a></p>


</body>
</html>	
