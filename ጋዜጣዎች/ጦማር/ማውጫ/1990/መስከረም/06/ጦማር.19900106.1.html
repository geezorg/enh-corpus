<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁለት ቁልፍ ጳጳሳት ከኃላፊነታቸው ተነስተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ሁለት ቁልፍ ጳጳሳት ከኃላፊነታቸው ተነስተዋል</h1>
<h2 class="align-center">የትግራይ ሀገረ ስብከት ሊቀ ጳጳሳት በሕዝብ ውሣኔ ተነሱ</h2>

<p>አዲስ አበባ፦ ከእንግዲህ በሚከበሩ የዘመን መለወጫ በዓላት ቀን የአዲስ አበባ ታቦታት እንዲወጡ ትእዛዝ ተሰጥቷል፣ ምዕመናን በየአጥቢያ ሰበካቸው ምሕላ አካሂደዋል፣ በጠቅላይ ቤተ ክህነትም ሹም ሽር ተካሂዷል።</p>

<p>የጋዜጣው ሪፖርተር ሁኔታውን አስመልክቶ የሚከተለውን አጠናቅሯል።</p>

<p>የኢትዮጵያውያን የዘመን መለወጫና ርዕሰ-አውደ ዓመት በመባል የሚታወቀው የቅዱስ ዮሐንስ በዓል የኢትዮጵያ ኦርቶዶክስ ቤተ ክርስትያናት ታቦታቸውን እንዲያወጡ ታዘው ባለፈው መስከረም አንድ ይኼው ተከናውኗል። ከመንበረ ፓትሪያርክ ልዪ ጽ/ቤት በአቡነ ጳውሎስ ትእዛዝ ዘንድሮ የተጀመረውን የታቦታቱ መውጣት አስፈላጊነት ከአሁኑ ብዙ እያነጋገረ ይገኛል።</p>

<p>ለበርካታ ዘመናት በከፍተኛ አማኒያን ቁጥርና በብሔራዊ ሃይማኖትነት የምታታወቀው የኢትዮጵያ ኦርቶዶክስ ቤተ ክርስትያን በውስጧ በተነሱ ችግሮች ምክንያት እየተናጠች ትገኛለች። በተለይም ሰሞኑን የአቡነ ጳውሎስ የየቤተክርስትያን አስተዳዳሪዎችና ሌሎች የሥራ ኃላፊዎችን በማሰባሰብ ያወጡት አዲስ ሕግ ለየትኛውም የቤተ ክርስትያኗ ችግሮች መፍትሔ እንደማያመጣ የሚናገሩ ብዙዎች ናቸው።</p>

<p>«በዘመን መለወጫ ቀን ምዕመናን ባህላዊ በሆነ እምነት ጊዜያቸውን ማሳለፍ ስለሚፈልጉ ወደ ቤተክርስትያናት አይመጡም። ይህንና በዚሁ ቀን ደግሞ ታቦታቱ እንዲወጡ ቢደረግ ሕዝብ ይሰበሰባል» በሚል ሐሳብ ዘንድሮ ታቦታቱ በትእዛዝ እንዲወጡ የመደረጉ ጉዳይ ለምዕመናሙ ከአብያተ ክርስቲያናት መራቅ መፍትሔ አይደለም እየተባለ ነው።</p>

<p>ሕዝብ ለመሰብሰብ ሲባል በትእዛዝ ታቦታትን የማውጣቱ ሁኔታ የሚቃወሙ ወገኖች እንደሚናገሩት «ቀድሞውኑ ዛሬ በኢትዮጵያ ኦርቶዶክስ ቤተክርስቲያን አመራር ላይ የሚታየው ሁኔታ ለሕዝቡ መሸሽ ምክንያት እንደሆነ መታወቁ ይቀድማል» ባይ ናቸው። የአልባሌ እምነት መካሄድንም አስመልክቶ እንደሚነገረውም በክፍተኛ የደመወዝ ደረጃ ላይ የሚገኙ የየሀገረ ስብከቱ መምህራንና ጳጳሳት ዞረው ከማስተማር ይልቅ ፓትርያርኩን በማጀብ ጊዜያቸውን ሲያሳልፉ ይታያል። የዘመን መለወጫን ባሕላዊ እምነት ለመግታትም ታቦታቱን ማውጣት በራሱ መፍትሔ ሳይሆን ወንጌሉ በሕዝቡ ይሰራጭ ዘንድ አዲስ መንገድ ይቀየስ እየተባለ ነው። በኦርቶዶክስ ቤተ ክርስትያን ታሪክ ውስጥ ታቦት በትእዛዝ የወጣበት አንደኛ በማይጨው ጦርነት ጊዜ የተደረገው ሲሆን የአሁኑ ከዚህ ለየት ይላል ተብሎ ተጠቅሷል።</p>

<p>በሌላ በኩል ደግሞ ዘንድሮ በሀገራችን ውስጥ በተከሰተው የአየር መዛባት ምክንያት በአዲስ አበባ በሚገኙ በርካታ የኦርቶዶክስ ምዕመናን በየአጥቢያ ቤተክርስትያናቸው ምሕላ አካሂደዋል። ከጳጉሜም አንድ ቀን ጀምሮ የተካሄከው ይህ ምሕላ የክረምቱ ወራት በመቀነሱ ሳቢያ ሊከሰት የሚችለውን አደጋ በመሥጋት ለፈጣሪያቸው ተማፅኗቸውን አቅርበዋል።</p>

<p>በጦርነት፣ በቸነፈር እና በሌላም የሕዝብና የሀገር መከራ ወቅት የሚደረገው ይህ የምሕላ ሱባዔ የዘንድሮውን ለየት የሚያደርገው በራሱ ሕዝቡ ጥያቄ ምሕላ እንዲያዝ ካህናቱ ስለተጠየቁ ነው ተብሏል።</p>

<p>ይህ በዚህ እንዳለ ለበርካታ ዓመታት በኢትዮጵያ ኦርቶዶክስ ተዋሕዶ ቤተክርስትያን ልማትና ክርስትያናዊ ተራድኦ ኮሚሽን ኮሚሽነር ሆነው ሲሰሩ የቆዩት ዶ/ር ብፁዕ አቡነ ጢሞቲዎስ ከኃላፊነት ቦታቸው የተነሱ መሆናቸውን ለማወቅ ተችሏል። በተመሳሳይ ሁኔታም የትግራይ ሀገረ ስብከት ሊቀ ጳጳስ ሆነው ሲሰሩ የቆዩት አቡነ መቃርዮስም በሀገረ ስብከታቸው ካህናትና ምዕመናን ከቦታው መባረራቸውን ቅርበት ያላቸው ወገኖች ይናገራሉ።</p>

<p>የኦርቶዶክስ ቤተ ክርስቲያን ልማትና ክርስቲያናዊ ተራድኦ ኮሚሽን ኮሚሺነር ሆነው ለበርካታ ዘመናት በኃላፊነት የቆዩት አቡነ ጢሞቲዎስ በምን ምክንያት እንደተነሱ ባይታወቅም አቡነ ጢሞቲዎስ በግል ሀብት ክምችት ሲተቹ የቆዩና አሁንም ከኃላፊነታቸው የተነሱት በዚሁ ምክንያት ሳይሆን እንዳልቀረ ይነገራል</p>

<p>የአቡነ መቃርዮስ ከሀገረ ስብከታቸው መባረር በተመለከተም የአክሡምና የሌሎችም የትግራይ ካህናት በአቡነ ጳውሎስ አስተዳደር ላይ ካላቸው ተቃውሞ አንደኛው የበላይ ኃላፊዎቻቸውን አለመቀበል እንደሆነ ምንጮች ይናገራሉ። አቡነ መቃርዮስ ከዚህ በፊትም በጐጃም ሀገረ ስብከት ሊቀ ጵጵስና ጊዜያቸውም ተባርረው መምጣታቸው ይታወቃል። በአሁኑ ወቅትም የአዲስ አበባ ሀገረ ስብከት ሊቀ ጵጵስና ተሰጥቷቸዋል ተብሏል። በአቡነ ጢሞቲዎስ ምትክ አዲሱ የኢ/ኦ/ተ/ቤ/ክ ልማትና ክርስቲያናዊ ኮሚሽን ኮሚሽኒነር ሆነው የተሾሙት ብፁዕ አቡነ ኒቆዲሞስ ናቸው ተብሏል።</p>

<p>«መርሐ ተዋህዶ» በሚል ስያሜ የሚታወቀው የአቡነ ጳውሎስ አስተዳደርን ተቃዋሚዎች እንቅስቃሴ በተመለከተ ተጫባጭነት የሌላቸው ወሬዎች እየተነዙ መሆናቸውን የማኅበሩ አባላት ተናግረዋል።</p>


<p>«መርሐ ተዋህዶ» በኦርቶዶክስ ቤተ ክርስቲያን ላይ የተለየ ዓላማ ያለው ሳይሆን አቡነ ጳውሎስ በሚከተሉት የተሳሳተ የአስተዳደር ጉዳይ ላይ ርምት እንዲወሰድ የሚታገል ማኅበር ነው። ማኅበሩ ታዋቂ የሃይማኖት አባቶችና የቤተ ክህነት ሠራተኞች ከማሳተፉም በላይ ዘረኝነትን የሚያወግዝ ሠላማዊ ማኅበር ነው። «ጳጳሳት ከስራ ታገዱ፣ የመርሃ ተዋህዶ አባላትም ሊታገዱ ነው» የሚለው ወሬ ተጨባጭነት እንደሌለውም አባላቱ ተናግረዋል</p>

<p class="align-center"><a href="/Gazettas/Tomar/info/Tomar.sera.html">ከጦማር መስከረም 6 ቀን 1990</a></p>


</body>
</html>	
