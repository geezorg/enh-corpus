<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቡኑ ቀለብ እንዳያገኙ ተከለከሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">አቡኑ ቀለብ እንዳያገኙ ተከለከሉ</h1>

<h2 class="align-center">በ፲፮ ድንኳን ፈረሰ በ፲፯ ግብዣ ደፈረሰ</h2>


<p>አዲስ አበባ፦ በኢትዮጵያ ኦርቶክዶክስ ተዋሕዶ ቤተክርስቲያን የሰሜን ሸዋ ሀገረ ስብከት ሊቀ ጳጳስ የሆኑት ብፁዕ አቡነ ገብርኤል ከዘመድ ስንቅ እንዳይደርሳቸው በቤተክርስቲያኒቱ የጥበቃ ኃይል መከልከላቸውን ለጉዳዩ ቅርበት ያላቸው ምንጮች አስታውቀዋል።</p>

<p>ብፁዕ አቡነ ግብርኤል በአቡነ ጳውሎስ አመራር ላይ ሂስ በመሰንዘር ለፓትርያርኩ በፃፉት ደብዳቤ የተነሣ የተቆጡት አቡነ ጳውሎስና በዙሪያቸው ያሉ ጥቂት ጳጳሳት የወሰዱት እርምጃ ይህ ሃይማኖታዊ ያልሆነና ይፋ መብት ረገጣ ነው ተብሏል።</p>

<p>ይህ በዚህ እንዳለ የብፁዕ አቡነ ጢሞቴዎስ የኢትዮጵያ ኦ/ተ/ቤ/ክርስቲያን የልማት ኮሚሽን ኮሚሽነር በአቡነ ጳውሎስ ትዕዛዝ መነሳትና የኮሚሽኑ ቦርድ አባላት መበተን ከየአቅጣጫው ተቃውሞን ቀስቅሷል ተብሏል። ይህን በአቡነ ጳውሎስና በልዩ አማካሪያቸው ናቸው በሚባሉት በእህታቸው ልጅ ውሳኔ ከተወሰደው እርምጃ በልማት ኮሚሽኑ ም/ኮሚሽነር የሆኑት አቶ ፀጋዬ በርሄም ያልተስማሙበት መሆኑን የቅርብ ምንጮች ሲናገሩ ይሰማል።</p>

<p>ከዚህም ሌላ ከልማት ኮምሽን ኮሚሽነርነት ተነስተው የትግራይ ሀገረ ስብከት ሊቀጳጳስ እንዲሆኑ የተሾሙትን የአቡነ ጢሞቴዎስን ሹመት የትግራይ ሀገረ ስብከትና ካሕናት አለመቀበላቸውን የገለፁበት ደብዳቤ ለፓትሪያርኩ መቅረቡ ይነገራል። የልማት ኮሚሽኑ ም/ኮሚሽነር የአቡኑን መነሳትና የቦርዱን መበተን አስቀድመው የሚያውቁት ባለመኖሩ በድርጊቱ ተበሳጭተዋል ተብሏል።</p>

<p>ለልማት ኮሚሽኑ ቅርበት ያላቸው ወገኖች እንደሚሉት ቦርዱ እንዲፈርስ የተደረገውና ኮሚሽነሩም እንዲነሱ የተደረገው ለበለጠ ምዝበራ እንዲያመች ተብሎ ነው። ይህ በዚህ እንዳለ መስከረም ፲፮ ቀን ፲፱፻፺ በደመራ በዓል ላይ የመከላከያ ሠራዊት ሄሊኮፕተር ድንኳን የፈረሰባቸው አቡነ ጳውሎስ የመስከረም ፲፯ ቀን ፲፱፻፺ ግብዣቸውም ሳይሳካ ቀርቷል ተብሏል።</p>

<p>እንደምንጮቹ ገለፃ ከሆነ የመስቀል ዕለት ፓትሪያርኩ በጠቅላይ ቤተክህነት ሊሚኒስትሮች ለአምባሳደሮችና ለታላላቅ ሰዎች ያዘጋጁት የእራት ግብዣ ምግቡ ሊበላ ሲል መብራት በመጥፋቱ አያሌ ሰዎች አጋጣሚውን የእግዚአብሔር ቁጣ ነው ብለውታል። በዕለቱ የጠፋው መብራት እንግዶቹ በጨለማው መውጣት እንደጀመሩ ቢመጣም ግብዣው በሐዘን ድባብ ተውጦ እንደነበር ተገልጧል። አቡነ ጳውሎስ ከቅርብ ጊዜ ወዲህ ጤናቸው ጥሩ ባይሆንም ራሺያዊያን ሐኪሞቻቸው በቅርብ ክትትል እያደረጉላቸው ይገኛሉ ተብሏል።</p>

<p>አቡነ ገብርኤል በአምስት ኪሎ ጠቅላይ ቤተክህነት ግቢ ውስጥ የሚኖሩ ሲሆን ምግብ ግን የሚቀርብላቸው ከውጭ እየተዘጋጀ በዘመዶቻቸው አማካይነት መሆኑን የጠቆሙት ምንጮች እንደገለፁት ምግብ እንዳይገባላቸውና ሰውም እንዲያነጋግራቸው የተከለከለው ከሰኞ መስከረም ፳፮ ቀን ፲፱፻፺ ጀምሮ ነው።</p>

<p>ይህ እርምጃ ከመወሰዱ በፊት አቡነ ገብርኤልን የማገድ ውሳኔ ሶስት አባላት ባሉት አስቸኳይ ልዩ ዲኖዶስ ሊሰጥ ይችላል ተብሎ ይጠበቅ እንደነበር ቅርበት ካላቸው ምንጮች ገልፀው ነበር። ይህ የአሁኑ ስንቅን የመከልከል እርምጃ አቡኑን ከሥራ ከማገድ የበለጠ እርምጃ በመሆኑ የእገዳ ውሳኔው እንደማይቀር ይገመታል።</p>

<p>አቡነ ጳውሎስ የሚከተሉት አመራር ከቤተክርስቲያኒቱ ሕግና ሥርዓት ውጪ የሆነ ነው በማለት በውጭ ሆነው አያሌ ወገኖች ሲተቹ ቆይተዋል። ምዕመናንም በማህበር ተድራጅተው የሀገር ሽማግሌዎችን ልከው አቡነ ጳውሎስን ለማነጋገር ሞክረው ሳይሳካላቸው ቀርቷል። በአሁኑ ወቅት የተወሰኑ የቅዱስ ሲኖዶስ አባላትና በቤተክርስቲያኒቱ ውስጥ ከፍተኛ ኃላፊነት ላይ ያሉ የሃይማኖት አባቶች የተሳተፉበት «መርሐ ተዋሕዶ» የተባለ ቡድን መቋቋሙን ይፋ ካደረገ ወዲህ በቤተክርስቲያኒቱ ውስጥ ይፋ መከፋፈል እንደሚታይ የቅርብ ምንጮች ይናገራሉ።</p>


<p class="align-center"><a href="/Gazettas/Tomar/info/Tomar.sera.html">ከጦማር መስከረም 28 ቀን 1990</a></p>


</body>
</html>	
