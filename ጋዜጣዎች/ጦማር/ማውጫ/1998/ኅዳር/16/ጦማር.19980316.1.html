<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስምንት የኢትዮጵያ መኰንኖች ኤርትራ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ስምንት የኢትዮጵያ መኰንኖች ኤርትራ ገቡ </h2>


<p>«ማእሪብ» የተሰኘውን ዕለታዊ ጋዜጣ በመጥቀስ ዳች ፕሬስ ኤጀንሲ ባለፈው ማክሰኞ ከኢየሩሳሌም በድረገፅ ባሰራጨው ዘገባ እንደገለፀው ለልዩ ወታደራዊ ስልጠና ወደ እስራኤል ከሄዱት 16 ኢትዮጵያዊያን መኰንኖች ውስጥ ስምንቱ አለመመለሳቸው ተዘግቧል። </p>

<p>በኢትዮጵያና በእስራእል መንግሥታት መካከል በተደረገው ስምምነት መሠረት እ.ኤ.አ ባለፈው ኦገስት 3 ቀን 2005 በዘመናዊ ወታደራዊ መሳሪያዎች ላይ ለሦስት ወራት የሚቆይ የአጭር ጊዜ ስልጠና ለመውሰድ ወደ እስራኤል የሄዱት አስራ ስድስቱ መኰንኖች ባለፈው እሁድ ህዳር 18 ቀን 1998 ወደ ሀገራቸው መመለስ በሚገባቸው ቀን በቢንግዩሮን አየር ማረፊያ መገኘት ሲገባቸው፣ ስምንቱ ተገኝተው ስምንቱ ሳይገኙ የቀሩበትን ምክንያት የእስራኤል ፖሊስ ክትትል እያደረገ መቆየቱን የዜና ምንጩ አመልክቷል።</p>

<p>የእስራኤል የሀገር ውስጥ ጉዳይ መሥሪያ ቤት የመኰንኖቹን መሠወር ሰምቶ፣ ድርጊታቸውም ሕገወጥ መሆኑን በመግለፅ የሀገሪቱ የኢሚግሬሽን ፖሊስ እንዲፈልጋቸው ያዘዘ ሲሆን፣ ወታደሮቹ አጭር ጊዜ ቆይታ በእስራኤል ውስጥ ለመቆየት ጠይቀው እንደነበር የዜና ምንጩ አክሎ ገልጧል።</p>

<p>የእስራኤል የሀገር ውስጥ ጉዳይ መሥሪያ ቤት መኰንኖች በፖሊስ ተይዘው ፍርድ ቤት ከመቅረባቸው በፊት ካገኛቸው በቁጥጥር ሥር አውሎ ወደ ሀገራቸው የሚመልሳቸው ከመሆኑም በላይ ከእንግዲህ ለአሥር ዓመታት የእስራኤልን ምድር እንዳይረግጡ የማድረግ ሕጋዊ ሥልጣን አለው።</p>

<p>የዜና ምንጩ እንደገለፀው መኰንኖቹ የያዙት ከዲፕሎማቲክ ፓስፖርት ጋር ተመሳሳይነት ያለው ልዩ ፓስፖርት ነው። ትላንት ጠዋት የእስራኤል ሬድዮ ጠቅሶ በድረገፅ የተስራጨ ዘገባ እንዳመለከተው የተሰወሩት ስምንት መኰንኖች በኤርትራ የፖለቲካ ጥገኝነት እንደተሰጣቸው ታውቋል።</p>

<p>መኰንኖቹ በእስራኤል የኤርትራ ኤምባሲ በመሄድ ጥገኝነት እንዲሰጣቸው ጠይቀው በአምባሳደር ተስፋ ማሪያም መኖሪያ ቤት እንዲቆዩ በማድረግ የሀገሩን መንግሥት ካማከረ በኋላ የፖለቲካ ጥገኝነት ተፈቅዶላቸው በልዩ አውሮፕላን ኤርትራ እንደገቡ ተዘግቧል። ከስምንቱ መኰንኖች ውስጥ ሰባቱ ኤርትራዊ ዘር ያላቸውና ዘመዶቻቸውም ኤርትራ የሚገኙ መሆናቸው መግለፃቸው ተዘግቧል።</p>

<p class="align-center"><a href="/Gazettas/Tomar/info/Tomar.html">ከጦማር ኅዳር 16 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ጦማር/ማውጫ/1998/ኅዳር/16/ጦማር1.160398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
