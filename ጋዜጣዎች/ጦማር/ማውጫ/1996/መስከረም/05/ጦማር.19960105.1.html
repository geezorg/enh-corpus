<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>6000 ስደተኞች ጥገኝነት ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>
<h1 class="align-center">6000 ስደተኞች ጥገኝነት ጠየቁ</h1>


<p>ትናንት መስከረም 4 ቀን 1996 ዓ.ም ከሀገር የመውጫው የጊዜ ገደብ ካበቃ በኋላ በሕጋዊ መንገድ ወደሀገር ባለመግባታችሁ ሀገሬን ለቅቃችሁ መውጣት አለባችሁ ሲል የጅቡቲ መንግሥት ካስገደዳቸው ስደተኞች መካከል ስድስት ሺህ ያህሎቹ የፖለቲካ ጥገኝነት እንዲሰጠን እንፈልጋለን በማለታቸው ወደ ስደተኞች መጠለያ ካምፖች ውስጥ እንዲገቡ የተደረጉ መሆናቸውን የዜና ዘገባዎች አመለከቱ።</p>

<p>እንደጅቡቲ ባለሥልጣናት አገላለፅ እስካሁን ድረስ ሀገሪቱን ለቅቀው እንዲወጡ ትዕዛዝ ከተላለፈባቸውና በሀገሪቱ ውስጥ ሕገወጥ በሆነ መንገድ እየኖሩ ናቸው ከተባሉት 100 ሺህ ያህል የውጭ ዜጎች ውስጥ ወደ 90 በመቶ ያህል የሚደርሱት ሀገሪቱን ለቅቀው ወጥተዋል።</p>

<p>በሕገወጥ መንገድ በሀገሪቱ ውስጥ እየኖሩ ነበሩ የተባሉት የውጭ ዜጐች ሀገሪቷን ለቅቀው እንዲወጡ የተደረገው በጅቡቲ በሚገኙት የምዕራባዊያን ጥቅሞች ላይ የአሸባሪዎች ጥቃት ይፈፅምባቸዋል ብላ እንደምትሰጋ ዩናይትድ ስቴትስ በመግለጿ መሆኑን ተከትሎ በሰነዘረችው ማስጠንቀቂያ የተነሳ ነው ቢባልም ዋሽንግተን ግን ይህ እኔ አላልኩም ስትል ያስተባበለች መሆኗም ተዘግቧል።</p>

<p>አብዛኛዎቹ እነዚሁ ወደሀገራቸው እንዲመለሱ ግዴታ የተጣለባቸው የውጭ ሀገር ዜጐች ወደሀገራቸው የመመለስ ፍላጐት የሌላቸው ናቸው የተባለ ሲሆን በተለይም ወደሶማሊያ የሚመለሱት ሶማሊያዊያን በሶማሊያ ውስጥ እየተካሄደ ያለው የርስበርስ ግጭት እንደሚያስፈራቸው ሲያመለክቱ፤ ወደ ኤርትራ እና ኢትዮጵያ የሚመለሱት ደግሞ በመንግሥቶቻቸው ሊደርስባቸው የሚችለው እርምጃ የሚያሠጋቸው መሆኑን ገልፀዋል ተብሏል።</p>

<p>ሀገሪቱን ለቅቀው ከወጡት የተረፉቱ ስደተኞች በተለያዩ ሥፍራዎች ውስጥ ተሸሽገው ይገኛሉ፤ አሊያም በሀገሪቱ ደቡባዊ ክፍል በሚገኘው አወር አውሳ ካምፕ ውስጥ ተጠልለዋል የተባሉ መሆኑም ተገልጿል።</p>

<p>በእነዚህ የመጠለያ ካምፖች ውስጥ ያለው ሁኔታ በእጅጉ አስከፊ ነው የተባለ ሲሆን ለሁለት ሺህ ስደተኞች መጠለያነት የተዘጋጀውም ሥፍራ የውሃ፤ የምግብ፤ እደላ የማይችልና ከተጠበቀው የሰው ቁጥር በላይ እንዲያስተናግድ መገደዱንም ዘገባዎቹ አስረድተዋል።</p>

<p>በመጠለያ ካምፖቹ ውስጥ ከተጠለሉት የተቀሩት ደግሞ ለመሸሸግ በየአካባቢው የተሰገሰጉ ሲሆን እነዚህ ውደ ሀገራቸው መመለስ ጭራሹኑ የማይሹ ናቸው የተባለ መሆኑን በማስመልከት አሊሙሜን ለሮይተር የዜና ወኪል ሲያስረዳ "ወደሀገራችን በግዴታ እንድንመለስ መደረጋችን በጣም አስጨንቆኛል፤ እኔን የፖለቲካ ጥገኝነት ጠያቂ መሆኔን የሚያስረዳልኝ ምንም ሠነድ (ወረቀት) የለኝም ሆኖም ግን ወደኢትዮጵያ ብመለስ ወዲያውኑ እገደላለሁ" ብሏል።</p>

<p>አሊ ሙሜን ከሚስቱ እና ከአምስት ልጆቹ ጋር በመሆን እዚያው የሚገኝ ሲሆን አሊ ከኢትዮጵያ የኦሮሚያ ክልል መጠነኛ የሆነ የርስ በርስ ጦርነት ከመንግሥት ጋር ከሚካሄድበት አካባቢ በመውጣት የተሰደደ መሆኑን መግለፁንም ዜናው አመልክቷል። ይኸው ስደተኛ በቀን ስድስት ዶላር እየተከፈለው የቀን ሥራ በመሥራት ሲተዳደር የቆየ መሆኑን አያይዞ የዜና ዘገባው ገልጿል።</p>

<p>ከጅቡቲ አጠቃላይ ሕዝብ ውስጥ 15 በመቶ ያህሉ በሕገወጥ መንገድ ወደሀገሪቱ ውስጥ የገቡ የውጭ ሀገር ዜጐች ነበሩ። ጅቡቲ በወደብነቷ በጣም የታወቀች ስትሆን የዩናይትድስቴትስ፤ የፈረንሳይ ወታደሮች ሠፈር በመሆንም ታገለግላለች።</p>

<p>ዩናይትድ ስቴትስ መራሹ የፀረ ሽብር ዘመቻ ጠቅላይ መምሪያ በአፍሪካ ቀንድ እንዲዛወር ሲደረግ ካለፈው የሜይ ወር ወዲህ 1500 የዩናይትድስቴትስ ጦር ሰፍሮበታል። ይኸው የጥምር ሃይሉ የጅቡቲን የአየርና የባህር ክልል እየተቆጣጠረ ሲሆን የጅቡቲ ሠራዊት አባላት ደግሞ ድንበር የሚያቋርጡ ሰዎችን ለመቆጣጠር በድንበር ዙሪያ የሚሠሩ መሆናቸውን አንድ የጅቡቲ ከፍተኛ ባለሥልጣን የፈረንሳይ የዜና ወኪል ለሆነው አዣንስ ፍራንስ ፕሬስ ገልፀዋል ተብሏል።</p>

<p><a href="/Gazettas/Tomar/info/Tomar.sera.html">ከጦማር መስከረም 5 ቀን 1996 ዓ.ም</a></p>

</body>
</html>
