<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ ከ100 ሺህ በላይ ያሉበት የስደተኞች ካምፕ የቦምብ ጥቃት ተሰነዘረበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ ከ100 ሺህ በላይ ያሉበት የስደተኞች ካምፕ የቦምብ ጥቃት ተሰነዘረበት</h2>


<p>ታህሳስ 3 ቀን 1996 በጋምቤላና አካባቢው የተፈጠረውን ግጭት ተከትሎ ከጋምቤላ ከተማ ደቡብ አቅጣጫ 100 ኪሎ ሜትር ርቀት ላይ በሚገኘው ፋኙዶ የስደተኞች ካምፕ ላይ የቦምብ ጥቃት መድረሱን ለጉዳዩ ቅርበት ያላቸውን ምንጮች የጠቀሱ ዘገባዎች አመልክተዋል።</p>

<p>በካምፑ ውስጥ 28000 የሚደርሱ የክልሉ ተወላጆችና 85000 የሚደርሱ የደቡብ ሱዳን ስደተኞች የሚገኙበት ሲሆን በስደተኞች ካምፕ ላይ የተወረወሩት የእጅ ቦምቦች በተባበሩት መንግሥታት የስደተኞች ጉዳይ መስሪያ ቤትና መንግሥታዊ ተቋም በሆነው በስደተኞችና የስደት ተመላሾች ጉዳይ ጽ/ቤቶች ዙሪያ መሆኑ ተገልጿል።</p>

<p>በቦምብ ጥቃቱ ጉዳት መድረሱ ከመዘገቡ ውጪ የጉዳቱ መጠን ምን ያህል እንደሆነ መረጃውን ያሰራጨው የመንግሥታቱ ድርጅት ዜና ወኪል (ኢሪን) ዘገባ ያመለከተው ነገር የለም።</p>

<p>በጋምቤላ ከተማ በተፈፀመው መገዳደል እስከ 60 የሚደርሱ የአኝዋክ ብሔረሰብ ተወላጆች መገዳደላቸው ከተገለፀ በኋላ በአካባቢው የተገኘው የፌዴራል ጉዳዮች ሚኒስቴር ቡድን ባደረገው ምርመራ 56 ከአደጋው ጋር ግንኙነት አላቸው ያላቸውን ሰዎች በቁጥጥሩ ሥር ማዋሉን መንግሥት አስታውቋል። መንግሥት በቁጥጥር ሥር ያዋላቸውን ሰዎች ማንነት በይፋ ያልገለፀ ሲሆን በግጭቱ ወቅት በአንድ ፖሊስ ላይና በቀይ መስቀል ተሽከርካሪ ላይ በነበሩ ስድስት ሰዎች ላይ ተኩስ በመክፈል የተወነጀሉ ሰዎች እንደሚገኙበት የመንግሥት ምንጮችን የጠቀሰውና ከሥፍራውን የተሰራጨው መረጃ አስረድቷል።</p>

<p>ከአካባቢው ምንጮች ከተገኘው መረጃ ለመረዳት እንደተቻለው እስከትናንት ድረስ በጥርጣሬ ተይዘው በመታሰር ላይ የሚገኙት የኦሮሞና አኝዋክ ተወላጆች ናቸው ተብሏል። በዚህ አደጋ ሕይወታቸው ከጠፋው ሰዎች በተጨማሪ ቁጥራቸው በርካታ የሆነ ሰዎች በደረሰባቸው የመቁሰል አደጋ በጋምቤላ ሆስፒታል ተኝተው በመታከም ላይ ሲገኙ ከባድ የመቁሰል ጉዳት የደረሰባቸው ደግሞ ወደመቱ ካርል ሆስፒታል እንደተጓዙ ተገልጿል።</p>

<p>ይህን 400 ያህል ቤቶች የተቃጠሉበትንና ቁጥራቸው በውል ያልታወቀ ሰዎች ሕይወት የተፋበትን ግጭት የቀሰቀሱት የኦሮሞ ነፃነት ግንባርና ሌሎች ተቃዋሚ ኃይሎች መሆናቸውን የፌዴራል ጉዳዮች ሚኒስቴር ሚኒስትር ዴኤታ ዶክተር ገብረአብ በርናባስ ከገለፁ በኋላ የኦሮሞ ነፃነት ግንባር በጉዳዩ ውስጥ እጁ እንደሌለበት በይፋ ገልፀዋል።</p>

<p>ድርጅቱ እ.ኤ.አ ታህሳስ 19 ቀን 2003 ባወጣውና በኤርትራ ራዲዮ በተነበበው መግለጫው ላይ "ኦነግ በጭቁን ህዝቦች ጉዳይ ጣልቃ ገብቶ ሕዝብን ከሕዝብ ጋር የማጋጨት ተልዕኮ የለውም" ካለ በኋላ "ይልቁንስ እልቂቱን የፈፀመው በሲዳማና በቤንች ማጂ ዞን ህዝብ ላይ የተፈፀመውን እልቂት ያከናወነው ወያኔ የጋምቤላውን እልቂት አስተባብሯል" ሲል የኢሕአዴግን መንግስት ከስሷል።</p>

<p>በግጭቱ ምክንያት በጋምቤላ ከተማ ተቋርጦ የነበረው የመንግሥት ሥራ ከትናንት ጀምሮ በይፋ እንደሚቀጥል የተገለጸ ቢሆንም፣ አሁንም ድረስ ከፍተኛ ስጋት በመኖሩ ትናንት ወደ ሥራ ቦታ የሄዱ ሰዎች መሥሪያ ቤታቸው እየደረሱ ወደየቤታቸው ተመልሰዋል። ከአዲስ አበባ ወደጋምቤላ የተጓዘውን የፌዴራል ጉዳዮች ሚኒስቴር የልዑካን ቡድን የሚመሩት የሚኒስቴር መሥሪያ ቤቱ ሚኒስትር ዴኤታ ዶክተር ገብረአብ በርናባስ ናቸው ተብሏል።</p>

<p>በተያያዘ ዜና በኢትዮጵያ ሶማሌ ክልል በኦጋዴን ውስጥ በቀብሪደሃርና አጐራባች አካባቢዎች የተፈጠረውን ቀውስ እልባት ለመስጠት በክልሉ ፍትህ ቢሮ ኃላፊ አቶ ቀለብ አህመድ ጀማ የሚመራ ቡድን ከጅጅጋ ከተማ ተነስቶ ወደቀብሪ ደሀር መጓዙን የጠቀሰው መረጃ አካባቢው በአሁኑ ወቅት በጥብቅ ወታደራዊ ቁጥጥር ሥር የሚገኝ መሆኑን አመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ታህሳስ 13 ቀን 1996</a></p>

</body>
</html>	














