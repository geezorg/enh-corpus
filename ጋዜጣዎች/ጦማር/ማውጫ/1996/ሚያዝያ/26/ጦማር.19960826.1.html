<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የናይል ተፋሰስ ሀገሮች በውኃው መጠቀም እንደሚያቅታቸው ተገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የናይል ተፋሰስ ሀገሮች በውኃው መጠቀም እንደሚያቅታቸው ተገለጸ</h2>


<p>የናይል ተፋሰስ ሀገሮች የናይልን ውሃ በፍትሃዊ ደረጃ ለመጠቀም ቢስማሙም ከአሥሩ አምስቱ ሀገሮች በዓለም ላይ የመጨረሻ ድሃ ከሚባሉ ደረጃ የሚመደቡ ከአሥሩ ሰባቱ በድንበር አካባቢ ግጭት ውስጥ ያሉ በመሆናቸው የተፈለገው ሰላም ሰፍኖ ውኃውን በእኩል ደረጃ ለመጠቀም አይችሉም የሚል ስጋት መኖሩ ተገለጸ።</p>

<p>ሰሜናዊ ዩጋንዳ ዴሞክራቲክ ሪፑብሊክ ኮንጎ ቡሩንዲ ኢትዮጵያ ኤርትራ በድንበር ዙሪያ ግጭት የተጠመዱ ከመሆናቸው በላይ የሕዝቦቻቸው ቁጥር እየጨመረ ነው። በነዚህ ሀገሮች ከ20 ዓመት በኋላ ይኖራል ተብሎ የሚጠበቀው ሕዝብ ቁጥር 600 ሚሊዮን መሆኑ ደቡብ ሱዳን ከሰሜን ሱዳን ጋር የሚያደርጉት ስምምነት ያለመሳካት በናይል ኢኒቬቲቭ ፕሮጀክት መሰረት ውጤት ላይ ለመድረስ እንደሚከብድ ተገልጿል። </p>

<p>ከዚህም ሌላ የየሀገሮቹ መንግሥታት በውኃው አጠቃቀም ዙሪያ ከሕዝብ ጋር ውይይት ያለማድረጋቸው ችግሩን እንደሚያሰፋው ተገልጿል። ይሁን እንጂ የናይል ተፋሰስ ኢንቬቲቭ ውኃ አጠቃቀምን በተመለከተ ሁሉም የተፋሰሱ ሀገሮች ከስምምነት መድረሳቸው የኢንቬቲቭ ዋና ፀሐፊው እየተናገሩ ነው።</p>

<p>አሥሩ የናይል ተፋሰስ ሀገሮች በናይል ተፋሰስ ኢንቬቲቭ አማካይነት የውኃ ሃብቱን ፍትሃዊ በሆነ መንገድ በእኩል ደረጃ ስለመጠቀም የተነደፈው ፕሮጀክትም በዚህ ወር መጨረሻ በሱዳን ውስጥ ይፋ እንደሚደረግ የናይል ተፋሰስ ኢንቬቲቭ ዋና ፀሐፊ መራጂ ሚሱያ ተናግረዋል።</p>

<p>የዩጋንዳዊ የናይል ተፋሰስ ኢንቬቲቭ ዋና ፀሀፊ ይህንን የተናገሩት በ12ኛው የተባበሩት መንግሥታት ኮሚሽን ዘላቂ ልማት ስብሰባ ላይ ከተሳተፉና ለአካባቢው ሀገሮች እርስ በርስ አለመግባባት ምክንያት በሆኑት ችግሮች ዙሪያ ከተነጋገሩ በኋላ በሰጡት መግለጫ ነው። ኃላፊው በመግለጫቸው ከእንገዲህ በናይል ውኃ አጠቃቀም ዙሪያ በተፋሰሱ ሀገሮች መካከል የሚከሰት ግጭት አይኖርም። ሁሉም ሀገሮች በትብብር ፍሬም ወርኩ አማካይነት ውኃውን ለጋራ ማኅበራዊና ኢኮኖሚያዊ ዕድገት ይጠቀማሉ ብለዋል። </p>

<p>ናይል ተፋሰስ ኢንቬቲቭ እ.ኤ.አ 1999 ዳሬሰላም ላይ ባካሄደው ስብሰባ ሁለት ታላላቅ ፕሮግራሞች ተግባራዊ ለማድረግ እንደሚንቀሳቀሱና ለእነዚህም አንዱ ሰርድ ቭዥን ፕሮግራም ሲሆን አላማውም በሀገሮች መካከል መተማመንን መፍጠርና አካባቢውን ለፕሮጀክቱ ተፈፃሚነት ምቹ ማድረግና ሌላ ስትራቴጂክ የተግባር መርሃ ግብር ሲሆን ይህም ፕሮጀክቱ በትክክል ሥራ ላይ ስለሚውልበት ሁኔታ የሚያስረዳ እንደሆነ ታውቋል።</p>

<p>በዚሁ የናይል ተፋሰስ ኢንቬቲቭ ከታቀፉ ፕሮግራሞች መካከል ታንዛኒያ የሃይድሮ ኤሌክትሪክ ኃይል ንግድን እንድታስተባብር የተመደበች ሲሆን ኬንያ በእርሻው ዘርፍ ያለውን እንድትከታተል ሲሰጣት ኢትዮጵያ የውሃ ሀብት ልማትን ግብፅ ሥልጠና አሰጣጥን እንድትከታተልና ከዩጋንዳ ጋር በመተባበር እንድትሰራ መደረጉ ታውቋል።</p>

<p>የናይል ተፋሰስ ኒቬቲቭ ዋና ፀሐፊው አያይዘው የኢንቬቲቩን ሥራ የሚያስተባብር ቢሮ አዲስ አበባና ሩዋንዳ ውስጥ እንደተከፈተና በተፋሰሱ ሀገሮች የሚከሰቱ አለመግባባቶችን ለመፍታት ሀገሮች መረጃዎችን መለዋወጣቸው ጠቃሚ እንደሆነ በማመን መረጃዎችን ለመለዋወጥ ከስምምነት ላይ መድረሳቸውን ገልፀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሚያዝያ 26 ቀን 1996</a></p>

</body>
</html>	
