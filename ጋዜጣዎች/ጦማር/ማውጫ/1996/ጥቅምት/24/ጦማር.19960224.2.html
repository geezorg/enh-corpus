<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራዊው ወታደር ከኢትዮጵያ ወታደር በተከፈተበት ተኩስ ተገደለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራዊው ወታደር ከኢትዮጵያ ወታደር በተከፈተበት ተኩስ ተገደለ</h2>


<p>ኢትዮጵያና ኤርትራ ውጥረት ውስጥ በገቡበት የፀጥታ ቀጣና አንድ የኤርትራ መንግስት ወታደር፣ ከኢትዮጵያ ጦር አባላት ባለፈው ሳምንት የመጨረሻ ቀናት በተተኮሰበት ጥይት ተመትቶ መሞቱን የተባበሩት መንግስታት ድርጅት ዜና ወኪል ባሰራጨው ዘገባ አስታውቋል።</p>

<p>ዘገባው እንደሚለው ኤርትራዊው ወታደር የተገደለው፣ የሠላም አስከባሪው ጦር በሚቆጣጠረው የሠላም ቀጣና ውስጥ በማለፍ የኢትዮጵያ ጦር ይዞታ በሆነው ወረዳ ውስጥ በመግባቱና እንዲቆም ትዕዛዝ ሲሰጠው ፈቃደኛ ሆኖ ባለመገኘቱ ነው።</p>

<p>የተገደለው ወታደር የጦር መሣሪያ ስለመታጠቅ፣ አለመታጠቁ እጅ ለመስጠት አምልጦ በመገስገስ ላይ ያለ ወዶገብ ስለመሆኑ አለመሆኑ፣ እንዲቆም የተሰጠውን ትዕዛዝ ያልተቀበለው ሆን ብሎ ይሆን፣ ጆሮው የማይሰማ የጦር አባል ይሁን አለበለዚያም ያለበቂ መረጃ የሚጓዝ ጠልቆ ገብ የኤርትራ ጦር ቃኚ ይሁን፣ በይፋ የተገለፀ ነገር ባይኖሮም፣ ወታደሩ በሞተበት ቀጣና ቁጥጥር በማድረግ ላይ የሚገኘው የዓለም አቀፍ ሠላም አስከባሪ ኃይል የሕንድ ሻለቃ በጉዳዩ ላይ ምርመራ እያካሄደ መሆኑን ዜናው ገልጧል።</p>

<p>የኤርትራዊው ወታደር መገደል ተከትሎ፣ በኤርትራ በኩል የተሰጠ ይፋ መግለጫ ባይደርሰንም "ኤርትራ አዲስ ጦርነት ልትከፍትብኝ ነው" ስትል ለተባበሩት መንግሥታት ድርጅት ኢትዮጵያ ክስ ማቅረቧና ክሱም በመንግሥታቱ ድርጅት ውድቅ መደረጉ ተያይዞ ተወስቷል።</p>

<p>የድንበር ኮሚሽኑ የሰጠው የመጨረሻ ውሳኔ በኢትዮጵያ ባለሥልጣናት በኩል ውድቅ ከተደረገና የድንበር ኮሚሽኑም ሥራውን ማቆሙን በይፋ ከገለፀ በኋላ የዲፕሎማሲው ጦርነት ከጊዜ ወደጊዜ እየከረረ መሄዱን በመንግሥታቱ ድርጅት ዜና ዘገባ አመልክቷል።</p>

<p>ጠቅላይ ሚኒስትር መለስ ዜናዊ ባለፈው ሳምንት ከመንግሥታቱ ድርጅት ዜና ወኪል ጋር ባደረጉት ቃለ ምልልስ፣ አከራካሪ የሆነችው ባድመና አካባቢዋ በእርሳቸው ጦር ኃይል እጅ ስለምትገኝ፣ እርትራዊያኑ መሬቱን ፍለጋ መጥተው ተኩስ ካልከፈቱ በስተቀር፣ ከኢትዮጵያ ወገን ምንም ጥይት እንደማይተኮስ መናገራቸው መዘገቡ የሚታወስ ነው።</p>

<p>የኤርትራው ወታደር በፀጥታ ቀጣናው ውስጥ ከኢትዮጵያ ጦር አባላት በተተኮሰ ጥይት መሞት ሊያስከትል የሚችለው ውጥረት ከወዲሁ ካለመገመቱ በላይ ወታደሩ የሞተበት ትክክለኛ ቦታ፣ ቀንና ሰዓት በዜናው ላይ አልተብራራም።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 24 ቀን 1996</a></p>

</body>
</html>	














