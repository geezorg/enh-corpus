<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የፓርላማችንን አሠራር በግልፅ እንወቅ" አውደ-ጥናት ሊካሄድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የፓርላማችንን አሠራር በግልፅ እንወቅ" አውደ-ጥናት ሊካሄድ ነው</h2>


<p>ፓርላማው በጉባኤ ላይ ሆኖ የሚንፀባርቀው አጠቃላይ ሁኔታና ልዩ ልዩ የመገናኛ ብዙሃን የሳሉት የፓርላማው ገጽታ ምክር ቤቱ የወከለውን ሕዝብ ጉዳይ ለማከናወን የተቸገር አካል አስመስሎታል። ፓርላማውም ስለሚገኝበት ሁኔታ በግልፅ ለመረጠው ሕዝብ ለማስረዳት ባለመጣሩ በሕዝብ ዘንድ ጥርጣሬንና እምነት የማጣት ነገር ይታያል። ስለዚህም የፓላማው አሠራር በግልፅ መታወቅ እንዲችል የሕዝብ ተወካዮች ምክር ቤት አባላት የሚሳተፉበት የአንድ ቀን አውደ ጥናት ሊካሄድ ነው። አፍሪካዊ ሙከራ ለዴሞክራሲያዊ የዓለም ሥርዓት የተሰኘው መንግሥታዊ ያልሆነ ድርጅት ጥቅምት 20 ቀን 1996 በግዮን ሆቴል ባዘጋጀው የአንድ ቀን አውደ ጥናት፣ የአዋጆች አቀራረብና አፀዳደቅ በፓርላማዊ ሥርዓት፣ የውጡ አዋጆች ሕትመትና በትክክል ሥራ ላይ መዋሉን ፓርላማው የሚቆጣጠርበት ስልት፣ ፓርላማው አስፈፃሚ አካላትን በመቆጣጠር ሕገ መንግሥታዊ ሥልጣኑን በአግባቡ ስለመጠቀሙና የታዩ ውጤቶች፣ የህዝብ ተወካዮች ተልዕኮአቸውን በሕገ መንግሥቱ መንፈስ ለወከላቸው ሕዝብና ከሕሊናቸው ተገዥ ሆነው እየተወጡ ስለመሆናቸውና ስለብቃታቸው፣ የሚስተዋለው የፓርላማ አባላት ምልዓተ ጉባኤ በሕግ አወጣጥ ላይ የሚኖረው እንድምታ እንዴት ይታያል? በሚሉ ርዕሶች የጥናት ወረቀቶች እንደሚቀርቡና ውይይት እንደሚደረግባቸው ታውቋል።</p>

<p>አሙዴአሥ የአውደ ጥናቱን አስፈላጊነት በማስመልከት እንደገለፀው በሕዝቡ ዘንድ በፓርላማው ላይ ጥርጣሬና እምነት የማጣት ነገር ይታያል። ይህ ግልፅ ያልሆነና ያልለየለት ሁኔታ ከቀጠለ መራጩ ህዝብ በ1997 ዓ.ም የሚደረገውን የተወካዮች ምክር ቤት ምርጫ ፋይዳ እንደማይኖረው ልምምድ ይቆጥረዋል። ይህም አንድምታ በአጠቅላይ የዴሞክራሲ ሥርዓት ግንባታ ላይ እምነት እንዲያጣ ምክንያት ከመሆኑም በላይ የመልካም አስተዳደር መንፈስን ነገር የሩቅ ሕልም ያደርገዋል ብሏል።</p>

<p>በውይይቱ ላይ ሁለት የኢሕአዴግ ድርጅት ተወካዮች ከተቃዋሚ ፓርቲና ከግል ተመራጮች ሁለት በድምሩ አራት ተናጋሪዎች ፓርላማው በእስካሁኑ የስምንት ዓመት ዕድሜው፣ በፖለቲካ በማህበራዊ፣ በኢኮኖሚያዊ በባሕላዊ መስኮች ለሀገር ያደረገውን አስተዋፅኦ እንዲገለፁ ይደረጋል። ግልጽ ያልሆኑ ጉዳዮች እንዲጣሩ፣ ለሕዝብ አስተያየት ለጥያቄን ሐሳቦች መንሸራሸር ዕድል እንደሚከፍትና ውይይቱም በዲሲፕሊን የታጀበ ፍሬያማ እንዲሆን የተቻለውን እንደሚያደርግ የአውደ ጥናቱ አዘጋጅ አስታውቋል። </p>

<p>በዚሁ የመንግሥትና የግል መገናኛ ብዙሃን አካላት የከፍተኛ ትምህርት ተቋማት ተወካዮች ታዋቂ ግለሰቦች፣ የዲፕሎማቲክ ማህበረሰብ አባላት፣ የሃይማኖት ተቋማት ወኪሎች የሠራተኛ የሙያ የጾታ የንግዱ ዘርፍ ማህበራት ወኪሎችና እንዲሁም ከሕዝብ መጠነኛ ቁጥር ያለው በሚጋበዝበት አውደ ጥናት ፓርላማው ሉዓላዊና የሕግ አውጪነት፣ ክትትልና ቁጥጥር የማድረግ ሥልጣኑ የበለጠ እንዲጠናከርና ጉልህ (ቪዝቭል) እንዲሆን ለማመቻቸት ታውቋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 17 ቀን 1996</a></p>

</body>
</html>	














