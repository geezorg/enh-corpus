<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሠመጉ ምርጫ አከናወነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሠመጉ ምርጫ አከናወነ</h2>


<p>"የኢትዮጵያ ሠብአዊ መብቶች ጉባዔ (ኢሠመጉ)" በመባል የሚታወቀው መንግሥታዊ ያልሆነ ድርጅት መስከረም 30 ቀን 1996 የአሥራ ሁለተኛ ዓመት የምስረታ ክብረ በዓኡን በሰሜን ሆቴል ማክበሩንና የሥራ አስፈፃሚ ኮሚቴ አባላት ምርጫ ማከናወኑን የድርጅቱ አባላት ለጦማር ጋዜጣ ገልጠዋል።</p>

<p>በጉባኤው ሊቀመንበር በፕሮፌሰር መስፍን ወልደማሪያም የመክፈቻ ንግግር የተከፈተው ጉባኤ፤ በአዲሱ ዋና ፀሐፊ በአቶ ነጋሽ ገሠሠ የቀረበውን የስድስት ወራት የሥራ አፈጻፀም ሪፖርት አዳምጧል። በዋና ፀሀፊው ሪፖርት ላይ እንደተገለፀው ድርጅቱ እንደፈረንጆች አቆጣጠር በ2003 ውስጥ ብቻ የ1. ሚሊዮን ብር እርዳታ ለጋሾች አግኝቷል።</p>

<p>ሪፖርቱ ከቀረበና መጠነኛ ውይይት ከተደረገበት በኋላ ቀደም ሲል በነበሩት የሥራ አስኪያጅ ኮሚቴ አባላት ምትክ አዲስ ምርጫ እንደሚካሄድ ተገልጾ፣ ምርጫውን ለማከናወን እንዲቻል የኢዴአፓ ፕሬዚዳንትና የኢትዮጵያ ዴሞክራሲያዊ ኃይሎች ኅብረት ዋና ፀሐፊ ዶክተር አድማሱ ገበየሁ በአስመራጭነት ከተሰየሙ በኋላ፣ ከጉባኤው ሊቀመንበር ከፕሮፈሰር መስፍን ወልደማሪያም በተሰነዘረው ሐሳብ መሠረት ጉባኤው ቀደም ሲል በስራ ላይ የነበሩትን የሥራ አስኪያጅ ኮሚቴ አባላትን ሹመት ማፅደቁን ምንጮቹ ገልጠዋል።</p>

<p>በኢሠመጉ መተዳደሪያ ደንብ ውስጥ አንድ የሥራ አስኪያጅ ኮሚቴ አባል በራሱ ፍቃድ ከሃላፊነት ካልተነሳ በስተቀር ዕድሜ ልኩን እየተመረጠ አሥራ ሁለት ዓመታት በድርጅቱ ሥራ አስኪያጅነት ቦታ ላይ በተደጋጋሚ የሚመረጡት ሰዎች የተወሰኑ ግለሰቦች መሆናቸው የድርጅቱ አባላት ለጋዜጣው ዘጋቢ በሰጡት አስተያየት ገልጠዋል።</p>

<p>ኢሠመጉ የምስረታ በዓሉን በሚያከብርበት ወቅት ከታዋቂ የሀገሪቱ ዜጐች መሀከል የተወሰኑ ሰዎችን መርጦ በክብር እንግድነት የመጋበዝ ባሕል እንዳለው የገለጡት እነዚህ ምንጮች፣ በዘንድሮው ስብሰባ ላይ በክርብ እንግድነት እንዲገኙ ተጋብዘው የነበሩት የፍትሕ ሚኒስትሩ አቶ ሀርቃ ሀሮዬ በስራ ምክንያት እንደማይገኙ በመግለጻቸው በእሳቸው ምትክ የድርጅቱ መሥራች ጀኔራል በቀለ ነዲ እንዲገኙ ቢጋበዙም ፈቃደኛ ሳይሆኑ ቀርተዋል።</p>

<p>በዘንድሮው ስብሰባ ላይ ከደንቡ ውጪ የክብር እንግዶች ስብሰባውን ሙሉ በሙሉ እንዲካፈሉ መደረጉ ግራ የገባቸው እነዚህ የጉባኤው አባላት ከክብር እንግዳዋ ሌላ አባላት ያልሆኑ ሰዎችም ስብሰባውን እስከመጨረሻው ሲከታተሉ መታዘባችውን ተናግረዋል።</p>

<p>በተያያዘ ሁነታ የኢሠመጉ ሥራ አስኪያጅ ኮሚቴ አባላት ለሥራ ጉዳይ ከአዲስ አበባ ሲወጡ በቀን የብር 250.0 (ሁለት መቶ ሃምሳ ብር) አበል እንዲከፈላቸው በቅርቡ መወሰኑን የገለጡት ምንጮች "ለዴሞክራሳኢያዊ ሥርዓት መኖር፣ ለሕግ የበላይነትና ለሰብአዊ መብቶች መከበር፣ እንታገላለን" የሚሉ፣ በሕዝብ ስም በልመና በሚመጣ ገንዘብ የሚተዳደርን ድርጅት የሚመሩ ከፍተኛ የሥራ ኃላፊዎች በዚህች ድሀ አገር ውስጥ ይህን ያህል ገንዘብ በአንድ ቀን ለመጠቀም መወሰናቸው የድርጅቱ ዓላማዎች እንዳይሳኩ የሚያደርግ ከመሆኑም ባሻገር ውሎ አድሮ ድርጅቱን ከተከበሩ ዓላማዎቹ ጋር ሊያጠፋው ይችላል በማለት ስጋታቸውን ገልጠዋል። ኢሠመጉ በአሁኑ ወቅት መዝግቦ ከያዛቸው ከ800 በላይ መደበኛ አባላት ውስጥ በቅዳሜው ስብሰባ ላይ የተገኙት ጥቂቶቹ ብቻ መሆናቸውን ስማቸውን መግለፅ ያልፈልጉ የጉባኤው ነባር አባላት ለጋዜጣው በሰጡት አስተያየት ላይ ገልፀዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥቅምት 3 ቀን 1996</a></p>

</body>
</html>	














