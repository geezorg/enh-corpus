<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሜጫ ቱለማ መሪዎች እንደገና ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሜጫ ቱለማ መሪዎች እንደገና ታሰሩ</h2>


<p>በፌዴራል ከፍተኛ ፍርድ ቤት አምስተኛ ወንጀል ችሎት በሰጠው የዋስትና መብት ነሐሴ 3 ቀን 1996 ከአዲስ አበባ ወህኒ ቤት የተፈቱት ሦስት የሜጫና ቱለማ መረዳጃና ልማት ማህበር መሪዎችና አንዲት የማኅበሩ ፀሐፊ፣ እንዲሁም አንድ የኢትዮጵያ ቴሌቭዥን ጋዜጠኛ ለአንድ ሳምንት ውጪ ከቆዩ በኋላ ትናንት ነሐሴ 10 ቀን 1996 ተይዘው ማዕከላዊ ምርመራ ማስተባበሪያ ገብተዋል።</p>

<p>የማህበሩ ሊቀመነር አቶ ድሪቢ ደምሴ፣ ምክትል ሊቀመንበሩ አቶ ገመቹ ፈየራና የማህበሩ ሂሳብ ሹም አቶ ስንታየሁ ወርቅነህ ከእስር በተፈቱበት ሳምንት ወደ ማዕከላዊ ምርመራ ሄደው ከበታቸው የተወሰዱባቸው ንብረቶች ስለሚመለሱላቸው ሁኔታውና በእስር ቤት መቆየታቸውን የሚገልፅ ደብዳቤ ስለሚያገኙበት ሁኔታ የምርመራ ማስተባበሪያውን ኃላፊዎች ጠይቀው ነበር።</p>

<p>ይሁንና ማመልከቻ ፅፈው በዚህ ሳምንት እንዲመለሱ ስለተነገራቸው ትናንት ጧት ተይዘው ወደ ማዕከላዊ ሲሄዱ በዚያው እስር ቤት እንዲገቡ ተደርጓል። በሦስቱ የማኅበሩ አመራር አባላት ጋር ታስረው የነብሩት ወይዘሮ አየሉ ኢተፋ ከመኖሪያ ቤታቸው በፖሊሶች ተይዘው መታሰራቸው ታውቋል።</p>

<p>የኢትዮጵያ ቴሌቭዥን ባልደረባ የሆነው ጋዜጠኛ ሽፈራው እንሰርሙ እህቱ በምትሠራበት ቢሮ ውስጥ ቁጭ ብሎ ሳለ ስልክ ተደውሎለት «ወደሥራህ እንድተመለስ መሥሪያ ቤት ትፈለጋለህ» የሚል መልዕክት ደርሶት ወደ መሥሪያ ቤት እየሄደ ሳለ ከመንገድ ላይ ተይዞ መታስሩ ታውቋል።</p>

<p>ፖሊስ ሰዎቹን በድጋሚ ስላሰረበት ምክንያት በይፋ የሰጠው ምክንያት ለጊዘው ባይታወቅም፣ እንደገና በሌላ ምክንያት ፣ እንደሚፊልጋቸው ምክንያት ያቀርባል ተብሎ ይጠበቃል። ቀደም ሲል ከሁለት ወራት በላይ ሰዎቹን በእስር ባቆየበት ጉዳይ ምርመራውን ጨርሶ የምርመራ መዝገቡን ለአቃቤ ሕግ በማቅረቡ ሥልጣን ባለው ፍርድ ቤት ይፋ ክስ እንደተመሠረተባቸውና በአራቱ ሰዎች ላይ የተጠቀሰው አንቀፅ የዋስ መብት የማያስከለክላቸው በመሆኑ ፍርድ ቤት በዋስ እንደፈታቸው ይታወቃል።</p>

<p>የዋስ መብት ተከልክለው በአዲስ አበባ ወህኒ ቤት ከሚገኙት መሀከል አንዱ የሆነው ጋዜጠኛ ደበሳ ዋቅጅራ ባለፈው ሳምንት ረቡዕ ደ ዕለት ከሰዓት በኋላ በዋስ ከእስር ቤት እንደወጣ ለጠበቃውና ለቤተሰቡ ተነግሮ ነበር። ሆኖም ግን በዋስ መውጣቱን የሚገልጽ ማረጋገጫ ወህኒ ቤቱ ለተከሳሹ ጠበቃ ካሳየ በኋላ ተከሳሽ እቤቱ ባለመግባቱ በቤተሰብ ውስጥ ከፍተኛ የሆነ ድንጋጤ ፈጥሮ ነበር።</p>

<p>ይሁንና በማግስቱ ተከሳሽን ከወህኒ ቤት የወሰዱት የምርመራ ማስተባበሪያ ፖሊሶች መሆናቸው ከታወቀ በኋላ እንደገና ወደከርቸሌ እንደመለሱት የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 11 ቀን 1996</a></p>

</body>
</html>	
