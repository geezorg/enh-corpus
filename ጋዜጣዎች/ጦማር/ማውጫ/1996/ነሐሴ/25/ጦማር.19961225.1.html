<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በረከት ስምኦንና ፀጋዬ ማሞ ከተቃዋሚዎች ጋር ለመደራደር ተወከሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በረከት ስምኦንና ፀጋዬ ማሞ ከተቃዋሚዎች ጋር ለመደራደር ተወከሉ</h2>


<p>በምርጫ ጉዳዮች ላይ ከኢሕአዴግ ጋር ለመደራደር የኢትዮጵያ ዲሞክራሲያዊ ኃይሎች ኅብረት ባቀረበው ጥያቄ መሰረት ገዢው ፓርቲ ለድርድር ፍቃደኛ መሆኑን ነሐሴ 18 ቀን1996 በቁጥር ኢህ/0019/96 ለኅብረቱ በፃፈው ደብዳቤ ጠይቋል።</p>

<p>ይኼው በተቃዋሚ ኃይሎች ሁለተኛ ጠቅላላ ጉባኤ ዋዜማ የተላከው የኢሕአዴግ ደብዳቤ ገዢውን ፓርቲ በመወከል አቶ በረከት ስምኦን የማስታወቂያ ሚኒስትርና የኢሕአዴግ ሥራ አስፈፃሚ ኮሚቴ አባል፣ አቶ ፀጋዬ ማሞ የደቡብ ኢትዮጵያ ሕዝቦች ክልል ምክር ቤት ፀሐፊና የኢሕአዴግ ሥራ አስፈፃሚ ኮሚቴ አባል እንደተወከሉ ተገልጿል።«የኢትዮጵያ ሕዝቦች አብዮታዊ ዴሞክራሲያዊ ግንባር (ኢሕአዴግ) በሀገራችን የፖለቲካ ፓርቲዎች መካከል በሚያስማሙ ጉዳዮች ላይ በጋራ እየሰሩ በሚለያዩ ጉዳዮች ላይ ደግሞ ልዩነትን በጠረጴዛ ዙሪያና በሕዝብ ድምፅ የመፍታት ባህል እንዲጐለብት የሚጥር እንደመሆኑ መጠን በምርጫ ጥያቄ ላይ ለመወያየት ጥሪ ማቅረባችሁን እንደአበረታች ጅምር ይቀበለዋል። ይህ ባህል በጅምር እንዳይቀር ይልቁንም ተጠናክሮ እንዲቀጥል እያሳሰብን ባቀረባችሁት የውይይት ጥያቄ መሰረት በማንኛውም ጊዜ ተገናኝተን ለመወያየት ዝግጁዎች መሆናችንን እናስታውቃለን። በዚህ ውይይት ላይ ኢሕአዴግን ወክለው የሚቀርቡት፦</p>

<p>አቶ በረከት ስምኦን (የኢሕአዴግ ሥራ አስፈፃሚ ኮሚቴ አባል) 2. አቶ ፀጋዬ ማሞ (የኢሕአዴግ ስራ አስፈፃሚ ኮሚቴ አባል) ሲሆኑ በዚህ አጋጣሚ ሁለቱ የአመራር አባላት ኢሕአዴግን በመወከል ምርጫ ነክ ጉዳዮችን እንዲያስፈጽሙ የተመደቡ በመሆኑ በምርጫ ጉዳዮች ላይ ከኢሕአደግ ጋር መነጋገር በምትፈልጉበት ጊዜ በቀጥታ ተገናኝተው እንዲያወያዩ የተወከሉ መሆናቸውን በአክብሮት እንገልፃለን» በማለት ኢሕአዴግ በተቃዋሚዎች ያቀረበው ደብዳቤ ባለፈው ቅዳሜ በአሜሪካ ሜሪላንድ በተከፈተው የተቃዋሚዎች ስብሰባ ላይ ቀርቦ ድጋፍ ማግኘቱንም ከሥፍራው ከደረሰን ዘገባ ለማወቅ ተችሏል።</p>


<p class="align-center"><a href="/Gazettas/Tomar/info/Tomar.sera.html">ከጦማር ነሐሴ 25 ቀን 1996</a></p>

</body>
</html>	
