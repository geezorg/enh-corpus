<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጀርመን መሪ 650 ሚሊዮን ዩሮ ለመለገስ ቃል ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጀርመን መሪ 650 ሚሊዮን ዩሮ ለመለገስ ቃል ገቡ</h2>


<p>በአራት የአፍሪካ ሀገሮች ጉብኝት ለማድረግ ከትናንት ወዲያ ምሽት አዲስ አበባ የገቡት የጀርመኑ መራሔ መንግሥት ገርሃርድ ሽሩደር፣ በኢትዮጵያና በጋና ለሚደራጀው የአህጉሪቱ የሰላም አስጠባቂ ኃይል ማሰልጠኛ ማዕከል ግንባታ የሚውል የገንዘብ ድጋፍ ለመስጠት ቃል ገብተዋል።</p>

<p>«እናንተ እያደረጋችሁ ካላችሁ ዴሞክራሲያዊ ሕብረተሰብን የመገንባት ጥረት ጀርመን በሁሉም መስክ ልትረዳችሁ ፍቃደኛ ነች የሰው ኃይልን በማሰልጠን፣ በቴክኒክ ተሀግዞ እንዲሁም የዲሞክራሲ አካል የሆነውን ነፃ ፕሬስን በመገንባት ረገድ ታግዛችኋለች» ሲሉ ሽሩደር ከኢትዮጵያው ጠቅላይ ሚኒስትር ጋር ከመነጋገራቸው አስቀድመው ለዜና ሰዎች አስረድተዋል።</p>

<p>በአፍሪካ ሕብረት ጽ/ቤት አዳራሽ ለአፍሪካ ዲፕሎማቶች ሽሩደር በሰጡት ቃል ጀርመን አፍሪካ አካባቢያዊ መረዳዳትን ለማስፋፋት በምታደርጋቸው ተነሳሽነቶች የምትረዳቸው መሆኗን አመልክተው ሀገራቸው ለሠላምና ለልማት አህጉሪቱ የምታደርገውን ጥረት ትደግፋለች ሲሉ አረጋግጠውላቸዋል።</p>

<p>«ጀርመን በአክራ የሚቋቋመውን የኮፊ አናንን ዓለም አቀፍ የሰላም ጥበቃ መሰልጠኛ ማዕከል በገንዘብ እና በቴክኒክ ትረዳለች። ጀርመን በተጨማሪም ወታደሮቹን በማሠልጠን እንዲሁም ሲቪል ባለሙያ የሠራዊት አባላትን በማሰልጠን በምዕራብ አፍሪካ የሰላም ማስከበር ተግባር ላይ መሰማራት እንዲችሉ ታሰለጥናለች» ብለዋል።</p>

<p>ጀርመን 650 ሚሊዮን ዩሮ ለሰላም አስጠባቂው ተልዕኮ እንዲውልና የግንኙነት ድርን ለማሻሻል እንዲውል ትረዳለች ሲሉ ገልፀዋል። ሽሩደር አያይዘውም ለአፍሪካ ልማት አዲስ ተነሳሽነት (ኘፓድ) የአፍሪካዊያን ሐሳብ የመሆኑን ያህል አህጉሪቱን ከፍተኛ መዋዕለ ነዋይ እንዲኖራትና ለመልካም አስተዳደርን ዴሞክራሲያዊ መስፈን የሚረዳት በመሆኑ እናግዛለን በማለት አስረድተዋል።</p>

<p>በኢትዮጵያና በኤርትራ መካከል ያለው ውጥረትና ያለመግባባት ሊፈታ እንደሚችል ያላቸውን እምነት ገልፀዋል። የኢትዮጵያ የሰላም ልዑክ በብሩንዲ እየተወጣ ያለውን የሰላም ማስከበር ተግባር የሚያደንቁ መሆናቸውን ያስረዱት የጀርመኑ ቻንስለር የኢትዮጵያ መንግስት በኢትዮጵያና ኤትራ መካከል ያለውን ውዝግብ በሰላም እንዲቋጭ ያደርጋል በማለት ያላቸውን እምነት ገልፀዋል።</p>

<p>«የድንበር አካላዩን ኮሚሲዮን ውሳኔ በተግባር እንዲውል ለማድረግ የኢትዮጵያ መንግሥት ሕዝቡን በማሳመኑ ረገድ ያሉበትን ችግሮች እና እንገነዘባለን" ያሉት ሽሩደር «እኛ የኮሚሽኑን ውሳኔ የመጨረሻና ተፈጻሚ መሆን ያለበት መሆኑን በተመለከተ ትኩረታችን ያው ነው» ብለዋል።</p>

<p>«ምንም እንኳን ውሳኔው «የማይታጠፍና የመጨረሻ» ነው ከሕጋዊነት አንጻር ብንልም ሠላም የሚመጣው በድርድርና በጋራ ይሁንታ ነው» ካሉ በኋላ «ግጭቱ በሰላም እንዲያበቃ ለማድረግ ጀርመንና የአውሮፓው ማኅበረሰብ ከሁለቱም ሀገሮች ጋር በጋራ ይሰራሉ» ብለዋል።</p>

<p>«ሠላምን ለማምጣትና ፀረ-ሰላም የሆኑ እንቅስቃሴዎች እንዳይባባሱ ለማድረግ ውይይት የሚያስፈልግ ስለመሆኑ ከቻንስለሩ ጋር ተስማምተንበታል በማለትም መለስ አስረግጠዋል።</p>

<p>ይህ አይነቱ ፍላጐት በኢትዮጵያ በኩል ስለመኖሩ ቀድሞውንም ቢሆን እየተገለፀ ያለ ቢሆንም ኤርትራ ግን ለውይይት የቀረበለትን ጥያቄ ኢትዮጵያ የድንበር ኮሚሲዮኑን ውሳኔ አላስከበረችም በማለት ውድቅ ስታደርግ ቆይታለች።</p>

<p>መለስ እና ሽሩደር በየሀገሮቻቸው ዜጎቻቸው ለሚያፈሱት መዋዕለ ነዋይ ዋስትናን ለመስጠት ተስማምተው ተፈራርመዋል።</p>

<p>ይህ በዚህ እንዳለ፣ የጀመርመኑ መሪ በኢትዮጵያ ያደረጉት «ጉብኝት ለኢትዮጵያ ሕዝብ ጥቅም የለውም» በማለት የተቃዋሚ ፓርቲ አባላት ገልጸዋል። ጋዜጣው አስተያየት እንዲሰጡ የጠየቃቸው አንድ የተቃዋሚ ድርጅት መሪ፣ «የጀርመን መንግሥት ስለኤርትራ ጉዳይ አጀንዳ ይዞ ሲናገር በኢትዮጵያ ውስጥ ስላለው የዴሞክራታይዜሽን ሂደት መጠየቁና መረዳት ነበረበት። በዛሬይቱ ኢትዮጵያ በኢሮሚያና በጋምቤላ ያለው ችግር በነፃ ጋዜጦች ማኅበር ላይ የተወሰደው የአፈና እርምጃ ትልቁ ፀረ ዲሞክራሲ እርምጃ ሆኖ ሳለ፣ የጀርመኑ መሪ፣ በጀርመን የተማሩ ኢትዮጵያዊያን ብቻ በሸራተን ሆቴል ተሰብስበው መጋበዛቸው፣ ጉብኝቱ ለኢትዮጵያ ሕዝብ አንዳችም ፋይዳ የሌለው መሆኑ ይገልፃል» ብለዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 11 ቀን 1996</a></p>

</body>
</html>	














