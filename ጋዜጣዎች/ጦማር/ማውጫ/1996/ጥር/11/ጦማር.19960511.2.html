<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዩኒቨርስቲ ውስጥ ፀብ ተፈጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዩኒቨርስቲ ውስጥ ፀብ ተፈጠረ</h2>


<p>እሁድ ጥር 9 ቀን 1996 በአዲስ አበባ ዩኒቨርስቲ ዋናው ግቢ (ስድስት ኪሎ) ውስጥ ተማሪዎች በቀሰቀሱት ፀብ በንብረት ላይ ጉዳት መድረሱ ታውቋል።</p>

<p>ከዩኒቨርስቲ ምንጮቻችን ለማወቅ እንደተቻለው ፀቡ የተፈጠረው የኦሮሞ ሕዝቦች ዴሞክራሲ ድርጅት (ኦሕዴድ) ደጋፊ በሆኑትና በተቃራኒው ወገን በቆሙት በዩኒቨርስቲው የሚገኙ የኦሮሞ ተወላጅ ተማሪዎች መሃከል ነው። </p>

<p>ከመረጃው ለመረዳት እንደተቻለው፣ ኦሕዴድ ደጋፊዎቹን በልደት አዳራሽ ሰብስቦ የራሱንም የሙዚቃ ባንድ ለማቆም የፈለገበት ምክንያት በዩኒቨርስቲው ውስጥ፣ የኦሮሞ ተማሪዎችን የባሕልና የታሪክ ክበብ የማቋቋም ሐሳቡን ተግባራዊ ለማድረግ ነው ተብሏል።</p>

<p>የባሕልና የታሪክ ክበቡን ከማቋቋም ጐን ለጐንም፣ የኦሮሚያ ዋና ከተማን ከአዲስ አበባ ወደ ናዝሬት በማዛወሩ ጉዳይ ዙሪያ፣ በዩኒቨርስቲው ውስጥ የሚገኙ ደጋፊዎቻቸውን፣ ከውጭም ጥሪ ያደረጉላቸውን ሰዎች ይኸው የድጋፍ መግለጫ ለማውጣት ሲሞክሩ፣ ይህንኑ ተግባራቸውን የሚቃወሙ ሌሎች የኦሮሞ ልጆች የባሕል ዝግጅቱ በሚደረግበት አዳራሽ ላይ የድንጋይ ናዳ ከማወረዳቸውም በላይ ከአዳራሹ ውጪ በቆሙት የኦሕዴድ እንግዶችና የኦሕዴድ የሙዚቃ ባንድ መኪኖች ላይ አደጋ አድርሰዋል ተብሏል።</p>

<p>እስከትናንት ምሽት ድረስ ከዚህ ጉዳይ ጋር በተያያዘ በርካታ ተማሪውቾ በፖሊስ የታይዙ ሲሆን ቁጥራቸው በውል ያልታወቀ የኦሮሞ ተማሪዎችም እስራቱን በመፍራት ግቢውን ለቀው መውጣታቸው ተነግሯል። በፖሊስ ስለተያዙት ተማሪዎች ጉዳይ የዩኒቨርስቲው የተማሪዎች ዲን ዶ/ር ይስሐቅ ወርቁ በተማሪዎች ተጠይቀው «መንግሥት ሁኔታውን እያጣራ ነው» የሚል መልስ መስጠታቸውንም አንዳንድ ተማሪዎች ለዝግጅት ክፍላችን ገልፀዋል። እንደተማሪዎቹ መረጃ ከሆነ በቁጥጥር ስር የዋሉት ተማሪዎች የተወሰዱት ከመኝታ ክፍሎቻቸው ውስጥ ሲሆን በአሁኑ ወቅትም በአዲስ አበባ ፓሊስ እስር ቤት ውስጥ ይገኛሉ ተብሎ ይገመታል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 11 ቀን 1996</a></p>

</body>
</html>	














