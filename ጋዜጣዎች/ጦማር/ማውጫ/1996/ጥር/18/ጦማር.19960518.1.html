<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሰብ ወደብ ተፈናቃይ ሠራተኞች አቤቱታ ከ13 ዓመታት በኋላም እልባት አላገኘም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሰብ ወደብ ተፈናቃይ ሠራተኞች አቤቱታ ከ13 ዓመታት በኋላም እልባት አላገኘም</h2>


<p>የደርግ መንግሥትን መውደቅ ተከትሎ በአሰብ ወደብ ይሰሩ የነበሩ ኢትዮጵያውያን ሠራተኞች በሰኔ 1983 ዓ.ም ጀምሮ ያለአግባብ ተሰናብተናል በማለት የሥራ ክርክር ችሎት መስርተውት የነበረው የዘጠኝ ሚሊዮን ብር ጥያቄ እስካሁን እልባት አለማግኘቱ ታወቀ።</p>

<p>የቀድሞው የባህር ትራንዚት ባለሥልጣን ሠራተኞች የሻዕቢያ መንግሥት የ1983 ዓ.ም መጨረሻ ላይ በኢትዮጵያዊነታቸው እንዳባረራቸው የሚታወስ ሲሆን፣ አለአግባብ ከስራ በመባረራቸው እና የቀረባቸውን ጥቅማ ጥቅም ፍርድ ቤት ክስ መስርተው ላለፉት ሰባት ዓመታት እየተሟገቱ ይገኛሉ። በቁጥር 810 የሚሆኑት እነኝህ ሰራተኞች፤ የቀድሞው የፈረሰውን የባህር ትራንዚት ባለሥልጣን ቀጣሪያቸውን በሕግ የተካውን የገንዘብ ሚኒስትር ላይ ክስ መስርተው በተዋካያቸው አማካኝነት ሲንቀሳቀሱ ቆይተዋል።</p>

<p>ከኤርትራ ጉዳይ ጋር በተያያዙጉዳዮች ሥልጣን ተሰጥቶት በነበረው የቅሬታ ሰሚ ኮሚቴ ጉዳያቸው ሲታይ ቆይቶ በ1984 ዓ.ም የስራ ማጣት ካሳ፣ ደመወዝ፣ በገንዘብ የተለወጠ የዓመት እረፍት፣ እንዲሁም የተለያዩ ጥቅማ ጥቅሞች እንዲከፈላቸው ተወስኖ ነበር። ይሁንና ይህንን ውሳኔ ለማስፈፀም ወደ ፍ/ቤት አቤቱታ በሚቀርብበት ወቅት በወቅቱ የነበረው ፍ/ቤት ውሳኔው በኮሚቴ እንጂ በፍ/ቤት የተሰጠ ውሳኔ ባለመሆኑ ለማስፈጸም እንደማይችል ገልጾ ከሳሾቹን ባዶ እጃቸውን አሰናብቷቸዋል።</p>

<p>ይህንን በመቃወም የተፈናቀሉት ሰራተኞች ተወካይ ላለፉት ሰባት ዓመታት በተለያዩ ፍ/ቤቶች ሙግት ገጥመው ሲከራከሩ ቆይተዋል። እንደክሱ ዝርዝር፣ ተፈናቃይ ሠራተኞች ያልተከፈላቸውን ደመወዝ ፣ የስንብት አበል፣ የትርፍ ጊዜ ክፍያና የተለያዩ ጥቅማ ጥቅሞች በብር የተሰላ 8,001.00 ብር ከገንዘብ ሚኒስትር ይፈለጋል። ሆኖም በስራ ክርክር ችሎቶች እና በፌዴራል የመጀመሪያ ደረጃ ፍ/ቤቶች በተሰጠው ውሳኔ መሠረት ክሱን የመሰረተው ተወካይ የ810 ሰዎችን ውክልና በአግባቡ እና ሕጉ በሚያዘው መሰረት ባለሟሟላታቸው ክሱ ውድቅ ሊሆን ችሏል። ነገር ግን ባለፈው ሳምንት የፌዴራል ከፍተኛ ፍ/ቤቱም ተውካዩ ሕጋዊ ውክልና እንዳላቸው በማረጋገጥ ክሱን ሊቀጥሉ እንደሚችሉ አመላክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር ጥር 18 ቀን 1996</a></p>

</body>
</html>	
