<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠንካራ ተቃውሞ ባለበት የፕሬስ ሕግ ረቂቅ ላይ ነገ ውይይት ይጀመራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠንካራ ተቃውሞ ባለበት የፕሬስ ሕግ ረቂቅ ላይ ነገ ውይይት ይጀመራል</h2>


<p>«ተሻሻለ» ተብሎ በድጋሚ ለውይይት የቀረበው የፕሬስ ረቂቅ ሕግ ከነገ ጀምሮ ለሦስት ተከታታይ ቀናት ውይይት እንደሚደረግበት አስቀድሞ የተገለፀ ሲሆን፣ በውይይቱ ላይ የተወሰኑ ጋዜጠኞች ብቻ እንዲካፈሉ ማስታወቂያ ሚኒስቴር በማዘዙ እርምጃው ከወዲሁ ተቃውሞ ገጥሞታል።</p>

<p>የኢሕአዴግ ማስታወቂያ ሚኒስቴር ባለሥልጣናት ለብቻቸው ባዘጋጁት ረቂቅ ሕግ ላይ እንዲወያዩ ጥሪ ላደረጉላቸው ጋዜጠኞች ጥሪው የታደለው በተለጣፊው «የጋዜጠኞች ማኅበር» አማካይነት እንዲሆን መደረጉም መላው የነፃው ጋዜጦች ላልተቀበለው ማኅበር እውቅና ለመስጠት ተብሎ የተደረገ መሆኑ ታውቋል።</p>

<p>አሳታሚዎችና የሀገር ውስጥ ጋዜጠኞች ሌሎች ባለሙያዎች እንዲሁም ዓለም አቀፍ ድርጅቶች ተቃውሞአቸውን በማሰማት ላይ ይገኛሉ። የዓለም አቀፍ ፕሬስ ኢንስቲትዩት በያዝነው ወር ከኦስትሪያ (ቬና) ባሰራጨው መግለጫ የኢትዮጵያ መንግስት ከሚዲያ ጋር የሚኖረው ግንኙነት ወሳኝ መንገድ ላይ ይገኛል ብሏል።</p>

<p>አንደኛው በሀገሪቱ በሚገኙ የግል ሚዲያዎችና ጋዜጠኞች ላይ በፕሬስ ሕጉ መሰረት ከፍተኛ ቁጥጥር የሚደረግበት ሁኔታ መፍጠር ሲሆን ሌላኛው በሀገሪቱ ሐሳብን በነፃነት የመግለጽ መብት የሚከበርበት፣ ዴሞክራሲያዊ መግለጫዎች በትክክል ተግባራዊ የሚሆኑበት፣ ሁኔታ ከሚዲያዎች ጋር በመተባበር በብቃት እንዲሰሩ ማድረግ መሆናቸው ዓለም አቀፉ የፕሬስ ተቋም ጠቅሷል።</p>

<p>በሀገር ውስጥ የሚገኙ ጋዜጠኞችና አሳታሚዎች ተቃውሞአቸውን እየገለፁ ሲሆን የኢነጋማ ፕሬዚዳንት አቶ ክፍሌ ሙላት «ህዝብ መክሮበትና አግባብ ያላቸው ባለሙያዎች አስተያየታቸውን ሳይሰጡበት ላለፉት 12 ዓመታት ሥራ ላይ በዋለው የፕሬስ ሕግ ቁጥር 34 85 እና ከ42 ዓመታት በፊት በወጣው የፍትሐ ብሔርና ወንጀለኛ መቅጫ ሕጐች የነፃ ፕሬስ አባላት ሲደቁሱ ሲንገላቱ ሲታሰሩና ከአቅማቸው በላይ የሆነ የገንዘብ መቀጫ ሲጣልባቸው ቆይተዋል። የነፃው ፕሬስ አባላት ይህንን ሁሉ ተቋቁመው ሕልውናቸውን ማስከበር ቢችሉም ዳግመኛ የማይንሰራሩበት ሁኔታ ለመደፍጠርና ከኢትዮጵያ ሕዝብ ለመነጠል የህዝቡንም ተፈጥሮአዊና ሕገ መንሥታዊ መብት ለመንጠቅ በመንግሥት በኩል የተጀመረው እጅግ አሳዛኝና አሳፋሪ እቅድ ከመቼውም ጊዜ ይበልጥ ዛሬ ለአደባባይ እየበቃ እንደሆነ ገልፀዋል።</p>

<p>ይህም እውነታ የፕሬስ ሕግ ረቂቅ ባለቤት የሆነው ማስታወቂያ ሚኒስቴር ኢነጋማና አባላቱን በማግለል አካሂዳለሁ በሚለው ውይይት ተረጋግጦአል ብለዋል ከ14-16 ቀን 1996 ዓ.ም በግዮን ሆቴል ይካሄዳል በተባለው በዚህ አፋኝና ጨቋኝ ረቂቅ በሀገሪቱ የፕሬስ ነፃነትን ጨርሶ የሚያጨልም መሆኑን መላው የነፃው ፕሬስ ማኅበረሰብ የሚያምንበት ሲሆን ገዥው ፓርቲ በማኅበር ያደራጃቸውንና ሁለገብ ድጋፍ እያደረገላቸው በቡድኖች ደግሞይህንን አሳፋሪ ሕግ በሕዝብ ላይ ለመጫን ከኢህአዴግ ጐን ቆመው እየሰሩ መሆናቸውን ለጉዳዩ ቅርበት ካላቸው ምንጮች የተገኙ መረጃዎች አመልክተዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 13 ቀን 1996</a></p>

</body>
</html>	
