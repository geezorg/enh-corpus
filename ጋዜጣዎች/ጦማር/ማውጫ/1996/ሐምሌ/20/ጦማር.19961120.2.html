<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስድስት ዓለም አቀፍ ተቋማት የኢትዮጵያን የፕሬስ ሕግ ረቂቅ ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስድስት ዓለም አቀፍ ተቋማት የኢትዮጵያን የፕሬስ ሕግ ረቂቅ ተቃወሙ</h2>


<p>በዓለም ላይ ለሐሳብ ነፃነት የሚታገሉ ስድስት ድርጅቶች በጋራ ባወጡትና ለኢሕአዴግ መንግሥት ማስታወቂያ ሚኒስቴር በፃፉት ደብዳቤ፣ በዓለም አቀፍ ደረጃ የተቀመጡት ሐሳብን በነፃነት የመግለፅ መብቶችን ያላካተተው አዲሱ የኢትዮጵያ ፕሬስ ሕግ ረቂቅ በስራ ላይ እንዳይውል አሳስበዋል።</p>

<p>አንቀፅ (አርቲክል) 19፣ የደቡባዊ አፍሪካ ሚዲያ ተቋም፣ የምዕራብ አፍሪካ ሚዲያ ፋውንዴሽን፣ የሚዲያ መብት አጀንዳ፣ የጋዜጠኞች ተከላካይ ኮሚቴ (ሲፒጄ)፣ በዓለም አቀፍ የጋዜጠኞች ፌዴሬሽን፣ በጋራ በፃፉት ደብዳቤ ለሦስተኛ ጊዜ ለውይይት የቀረበው ረቂቅ የፕሬስ ሕግ ጋዜጠኞች በነፃነት እንዳይሰሩና የፕሬስ ድርጅቶች ፈቃድ ማውጣትና ምዝገባን በሚመመለከት መንግሥት ጠንካራ ቁጥጥር እንዲያደርግ የሚፈቅድ መሆኑን እንደተረዱ አመልክተዋል።</p>

<p>ረቂቅ ሕጉ የጋዜጠኞችን መረጃ በማግኘት መብት ላይ ያለውን ገደብ፣ በኢዲቶሪያል ነፃነት ላይ የተቀመጠውን ገደብና መንግሥት የፕሬስ ካውንስል ላቋቁም ማለቱ ጨምሮ ያለውን የሕጉን አፋኝና አሳሪ ክፍሎች ዘርዝሮ ተቃውሞውን ገልጿል። በማያያዝም ውይይቱ በቀጣይነት በስፋት ተካሂዶ የሁሉንም ስምምነት ባገኘ መልኩ በዓለም አቀፍ ደረጃ የተቀመጡ ሀሳብን በነፃነት የመግለጽ መብቶች ያካተተ እንዲሆን አሳስቧል።</p>

<p>በተያያዘ ሁኔታ የአይፌክስ ስድስት አባላትና የሲፒጂ የፕሬስ ነፃነት ተከራካሪ አምስት አባላት በፕሬስ ሕጉ ረቂቅ ላይ ያላቸውን ተቃውሞ አሰምተዋል። ለጉዳዩ ቅርበት ካላቸው ምንጮች ለማወቅ እንደተቻለው የዓለም አቀፉ ቡድን ተወካዮች የፊታችን ነሐሴ ወር ወደኢትዮጵያ በመምጣት በፕሬስ ህጉ ረቂቅ ላይ ከመንግሥት ጋር ለመነጋገር ቀጠሮ ይዘዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 20 ቀን 1996</a></p>

</body>
</html>	
