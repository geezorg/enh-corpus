<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሴቶች ቡድን ዘጠኝ ለባዶ አሸንፎ አለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ሴቶች ቡድን ዘጠኝ ለባዶ አሸንፎ አለፈ</h2>


<p>ደቡብ አፍሪካ በሚካሄደው አራተኛው የአፍሪካ ሴቶች የእግር ኳስ ሻምፒዮና ለማለፍ በማታሪያ ውድድር ላይ የሚገኘው የኢትዮጵያ ብሔራዊ የሴቶች ቡድን የማላዊ አቻውን ዘጠኝ ለባዶ በሆነ አጠቃላይ ውጤት በማሸነፍ ለሁለተኛ ጊዜ በሻምፒዮናው ውድድር ላይ ተካፋይ መሆኑን ለማረጋገጥ ተችሏል።</p>

<p>የኢትዮጵያ ሴቶች ብሔራዊ ቡድን ባለፈው አሥራ አምስት ቀን ወደ ማላዊ ተጉዞ የማላዊን ቡድን በገዛ ሜዳው አራት ለባዶ አሸንፎ ሲመለስ በአዲስ አበባ ላይ የሚያደርጉት የመልስ ጨዋታ እንደማይከብዳቸው ተገምቶ ነበር። እንደተገመተውም ባለፈው እሑድ ሴቶቻችን በፍፁም የጨዋታ ብልጫ አምስት ለባዶ በሆነ ሰፊ ውጤት ለማሸነፍ ችለዋል።</p>

<p>ለኢትዮጵያ ሴቶች ብሔራዊ ቡድን ሦስት ግቦችን በማስቆጠር ሃትሪክ የሠራችው አሥራ አንድ ቁጥሯ ብርቱኳን ገብረክርስቶስ ስትሆን ይህች ተጫዋች ከአስራ አምስት ቀን በፊት ብላንታየር ላይ ተደርጐ በነበረው ጨዋታም ከአራቱ ግቦች ሁለቱን ያስቆጠረች ምርጥ ተጫዋች ናት። የአዲስ አባ ላይ ሁለትን ግቦች ያስቆጠሩት ሄለን አሰፋና አዲስ ፈለቀ ናቸው።</p>

<p>በዚህ ውጤት መሠረት የኢትዮጵያ ቡድን ከ2004 የፈረንጆች ዓመት ማለቂያ አካባቢ በደቡብ አፍሪካ ሴቶች የእግር ኳስ ውድድር አላፊ ለመሆን ተችሏል። በዚህ ውድድር ላይ በዓለም ዋንጫ የተሳተፉ የአፍሪካ የሴቶች ቡድን አባላት እነጋናና ናይጄሪያ እንዲሁም ደቡብ አፍሪካን የመሳሰሉ ጠንካራ ተጫዋቾች ያሏቸው ሀገሮች ስለሚሳተፉ የኢትዮጵያ ሴት ብሔራዊ ቡድን በውድድሩ ላይ ጥሩ ተፎካካፊ ሆኖ ለመቅረብ ከወዲሁ ከፍተኛ ዝግጅት ያስፈልገዋል።</p>

<p>ቡድኑ እስከአሁን ላስገኘው ውጤትም ሆነ ለወደፊቱ ውጤታማነቱ ሕዝቡና መንግሥትም ያልተቆጠበ ድጋፍ እንደሚያደጉለት ይጠበቃል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 20 ቀን 1996</a></p>

</body>
</html>	
