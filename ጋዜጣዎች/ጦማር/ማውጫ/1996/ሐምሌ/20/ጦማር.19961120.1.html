<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሠፈራውን ዓለም አቀፍን ተቋማትን ማሳሰቡ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሠፈራውን ዓለም አቀፍን ተቋማትን ማሳሰቡ ተገለፀ</h2>


<p>በድርቅ ምክንያት ለከፋ ችግር የተዳረጉትን ኢትዮጵያዊያን በሰፈራ መርሃ ግብር ከአንዱ ቦታ አንስቶ ሌላ ቦታ ላይ ማስፈር የሰዎችን ሕይወት ከሞትና ረሃብ ማዳን እንዳልቻለ እና ዓለም አቀፍ ለጋሾችም እነዚህ በረሃብና ሰቆቃ ውስጥ ያሉትን ኢትዮጵያዊያንን ለማዳን በሚሊዮን የሚቆጠር ዶላር ማፍሰሱን ሊቀጥል እንዳልቻለ የዓለም ባንክ መግለፁ ተዘገበ። የኢትዮጵያ መንግሥት 350,000 የሚደርሱ ዜጐችን በሠፈራ መርሃ ግብር ወደ ተለያዩ የሀገሪቱ ክፍሎች ለመውሰድ አቅዶ 250,000 ካሰፈረ ከአንድ ዓመት በኋላ ሰፋሪዎቹን በምግብም ሆነ በጤና አስፈላጊውን ድጋፍ መስጠት ባለመቻሉ እና ሰፋሪዎቹ በረሃብ፣ በወባ እና ሌሎች በሽታዎች በማለቃቸው የሰፋሪዎቹ ሕይወት ለማዳን ዓለም አቀፍ ለጋሾችን መጠየቁን የዓለም ባንክን ዋቢ በማድረግ ፎርቹን ሳምንታዊ እንግሊዝኛ ጋዜጣ ዘግቧል። </p>

<p>በበሽታና ረሃብ ምክንያት ብዙዎቹ ሰፋሪዎች ልጆቻቸውን እንዳጡ ያመለከተው ዘገባ በልቲ ወደተባለው የሰፈራ ጣቢያ በተቅማጥና በወባ በሽታ ልጆቻቸውን ያጡ ቤተሰቦችን በስም የጠቀሰ የዓለም ባንክ የአጥኚዎች ቡድን ሪፖርት መኖሩን አረጋግጧል። ሪፖርቱ በሌሎች የሰፈራ ጣቢያዎች ተመሳሳይ ችግሮች እንደሚታዩ ማመልከቱን ዘገባው አክሎ ገልጧል።</p>

<p>በዘንድሮም ዓመት የዝናብ ሁኔት ትንሽ የተሻለ ቢመስልም ቢያንስ ሰባት ሚሊዮን የሀገሪቱ ሕዝብ በከፍተኛ የረሃብ አደጋ ውስጥ እንዳለ በመንግሥትና በለጋሽ ተቋማት መገለፁ የሚታወቅ ነው።</p>

<p>በሀገሪቱ በጣም በአስከፊ ሁኔታ በመንሰራፋት ላይ ያለውና ማቆሚያ ያልተገኘለት ይህ የረሃብ ችግር በለጋሽ ሀገሮች ዕርዳታ ሊገታ እንደማይችል ዩኒሴፍ፣ የዓለም ባንክና የዓለም ምግብ ፕሮግራም ገልጸው፣ የኢትዮጵያ መንግሥት ችግሩን ለመግታትና ለማስቀረት አዲስ የልማት መርሃ ግብሮችን በመቅረጽ የሀገሪቱን ዜጋ ከእልቂት ማዳን ኃላፊነት እንዳለባት ጠቅሰዋል። በነፍስ ወከፍ ለሰፋሪዎቹ የሚከፋፈለው የስንዴ ዱቄት ለቅምሻ እንጂ ለምግብነት የሚውል እንዳልሆነ የገለጸው ዘገባ፣ በዚህ ችግር የሞቱት በርካታ መሆናቸውንም መጠቆሙ ታውቋል።</p>

<p>«እኛ መሬት አልምተን ራሳችንን በምግብ ለመቻል ከፍተኛ ጥረት እናደርጋለን። ሆኖም ግን በወባ በሽታ ምክንያት መንቀሳቀስ አልቻልንም። ሳንበላ መሥራት አልቻልንም። ገንዘብ ያላቸውና ራሳቸውን የቻሉ ተመልሰው ሄደዋል። እዚህ የቀረው ምንም ገንዘብ የሌለው ብቻ ነው» በማለት ማሪያ ሁሴን የምትባል ሰፋሪ መናገሯን የዓለም ባንክ አጥኚዎች ቡድን ሪፖርት ማመልከቱንም ዘገባው ገልጿል።</p>

<p>በፌዴራልና በክልል የሚገኙ የመንግሥት ባለሥልጣናት ሰፋሪዎቹ የሰፈሩበትን ቦታ አልምተው ከጥር ወር ጀምሮ በምግብ ራሳቸውን እንደቻሉ በመገናኛ ብዙሃን እየገለፁ ቢገኙም በሀገሪቱ የሚንቀሳቀሱ ግብረሠናይ ድርጅቶች፣ የዓለም ምግብ ፕሮግራም፣ የተባበሩት መንግስታትና ድንበር የለሽ ስደተኞች ሠፈራው ዜጐችን ቀውስ ውስጥ እንደከተታቸው በየፊናቸው ገልጠዋል።</p>

<p> የዓለም ባንክ መርማሪዎች ቡድን በሀገሪቱ የሚገኙትን አራት የሠፈራ ጣቢያዎች በጐበኙበት ወቅት፣ ሰፋሪዎች ከፍተኛ የምግብ እጥረት እንዳጋጠማቸው ማረጋገጡን የሚያመለክተው ዘገባ፦ በኦሮሚያ ክልል በሰፈራ መርሀ ግብር ወደሌላ ቦታ ከተወሰዱት አብዛኛዎቹ ወደየቀየአቸው እንደተመለሱ 19 የሚሆኑ የሰፈራ ጣቢያዎች ከፍተኛ የምግብ እጥረት ችግር እንደነበረባቸው መረጋገጡን አመልክቷል። ከአንድ የሠፈራ ጣቢያ ብቻ 40 የሚደርሱ ህፃናት የምግብ እጦት ሕይወታቸውን እንዳጡ የገለፀው የዓለም ባንክ ቡድን፣ 17 የሚሆኑ ደግሞ በተቅማጥ እንዳለቁ ጠቁሟል። በሁሉም የሰፈራ ጣቢያ የወባ ወረርሽኝ እንደሚስተዋልም ይፋ አድርጓል።</p>

<p>በተባበሩት መንግሥታት በኢትዮጵያ የሰብአዊ ጉዳይ ሥራ አስኪያጅ የሆኑት ሚስተር ፖል ሄርበርት እንደተናገሩት የኢትዮጵያ መንግሥት ከሠፈራው ፕሮግራም በኋላ ይመጣሉ ተብሎ የሚታሰቡትን ችግሮች ለመቋቋም አስፈላጊውን ቅድመ ሁኔታ ሳያደርግ በመቅረቱ ችግሩ እንደተፈጠረ መናገራቸውንም ዘገባው አመልክቷል።</p>

<p>«የኢትዮጵያ መንግሥት ለህፃናት የማይገቡ ምግቦችን ለህፃናት ይሰጣል፣ ወባና ሌሎች በሽታዎች በሚቀሰቀሱበት ቦታዎች ሠፍረዋል» ሲሉ ሚስተር ፖል ቅሬታቸውን መግለፃቸውን ዘገባው ገልጾ፣ መንግሥት ከሚናገረው በተቃራኒ ሠፋሪዎቹ ያለበት ሁኔታ በጣም አሳዛኝና አስቸጋሪ መሆኑ በሌሎችም ገለልተኛ ወገኖች መረጋገጡን አመልክቷል።</p>

<p>የኢፌዴሪ ጠቅላይ ሚኒስትር መለስ ዜናዊ የ1996 የሥራ አፈፃፀም ሪፖርት ለፓርላማ ባቀረቡበት ወቅት፣ የሠፈራ መርሀ ግብሩ በውጭ ኃይሎች ያልተደገፈ መሆኑን መግለፃቸው የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ሐምሌ 20 ቀን 1996</a></p>

</body>
</html>	
