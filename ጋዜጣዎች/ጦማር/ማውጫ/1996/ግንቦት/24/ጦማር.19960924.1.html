<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች የተሳካ ስብሰባ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች የተሳካ ስብሰባ አደረጉ</h2>


<p>የኢትዮጵያ ዴሞክራሲያዊ ኃይሎች ኅብረት አባል ድርጅቶች እሑድ ግንቦት 22 ቀን 1996 በአዲስ አበባ ከተማ መስቀል አደባባይ የጠሩት ሕዝባዊ ስብሰባ በተሳካ ሁኔታ መፈፀሙን የስብሰባው አዘጋጆች ለጋዜጣው በሰጡት አስተያየት ገልጠዋል።</p>

<p>በርካታ ቁጥር ያለው የአዲስ አበባ ከተማና የአካባቢው ነዋሪዎች የተሳተፉበት ሕዝባዊ ስብሰባ ለማስተዋወቅ በአዲስ አበባ ከተማ ውስጥ ለአራት ተከታታይ ቀናት አራት መኪኖችን በማሰማራት በቀን ለአሥር ሰዓታት ያህል የማነቃቃት ሥራ መሠራቱን፣ ሦስት መቶ ሺህ በራሪ ወረቀቶች ታትመው መሰራጨታቸውን፣ ሦስት ሺህ ፖስተሮች ታትመው ከተማው ውስጥ መለጠፋቸውን አዘጋጆቹ ገልጠዋል።</p>

<p>የስብሰባው አዘጋጆች በመስቀል አደባባይ የወጣው ሰው አንድ መቶ ሺህ እንደሚደርስ ከመግለፃቸውም በላይ በተደረጉት ቅስቀሳዎች አማካይነት ሦስት አራተኛ የሚሆነው የአዲስ አበባ ከተማ ነዋሪ ድርጅቶቹ ያስተላለፉዋቸውን መልዕክቶች መስማት እንደቻለና በገጠር የሚኖረው ኢትዮጵያዊም በራዲዮ አካማይነት እንቅስቃሴያቸውን በበቂ ሁኔታ መገንዘብ ስለቻሉ፣ መልእክታቸው በሚሊዮን በሚቆጠሩ ኢትዮጵያን ዘንድ መድረስ መቻሉን ገልጠዋል።</p>

<p>የኢሕአዴግ መንግሥት ሥልጣን ከያዘበት ጊዜ ጀምሮ በተቃዋሚዎች የተጠራውና ሰፊ የመገናኛ ብዙሃን ሽፋን ያገኘው ስብሰባ ባለፈው እሑድ የተካሄደው ስብሰባ መሆኑን ታዛቢዎች ተናግረዋል።</p>

<p>በተቃውሞ ሕዝባዊ ስብሰባ ላይ ንግግር እንዲያደርጉ ፕሮግራም ከተያዘላቸው መካከል አንዱ አቶ ክፍሌ ሙላት አንዱ ሲሆኑ አቶ ክፍሌ በሀገሪቱ ሐሳብን በነፃነት ስለመግለፅ በሕገመንግሥቱ ላይ የተረጋገጡ መብቶችን መንግሥት በኃይል እየረገጠ መሆኑን ጠቅሰዋል። የኢሕአዴግ መንግሥት ያዘጋጀው አዲሱ የፕሬስ ሕግ ጨቋኝና አፋኝ መሆኑን በንግግራቸው ተችተውታል። ነፃና ፍትሐዊ ምርጫ ሊኖርና ዴሞክራሲያዊ ሥርዓት ሊሰፍን የሚችለው ሐሳብን በነፃነት የመግለጽ መብት በትክክል ሲረጋገጥ መሆኑን አቶ ክፍሌ አመልክተዋል።</p>

<p>የኢመማ ፕሬዚዳንት ዶ/ር ታዬ ወልደ ሰማያት በሥራ ምክንያት ከሀገር ውጭ በመሄዳቸውና በግንባር ተገኝተው ንግግር ባያደርጉም መልእክታቸውን በንባብ ተሰምቷል። በአሁኑ ጊዜ በሀገሪቱ ሠራተኞች ላይ እየደረሰ ያለውን ሁኔታና አዲሱን የሠራተኛ አዋጅ በመቃወም ንግግር ያደርጋሉ የተባላቱ የኢሠማኮ ፕሬዚዳንት አቶ አማረ ዓለማየሁ ሳይገኙ መቅረታቸው ብዙዎችን ሠራተኞች ቅር አሰኝቷል። እንዲሁም የአዲስ አበባ ምክር ቤት ም/ፕሬዚዳንት ንግግር እንዲያደርጉ ፕሮግራም ተይዞላቸው ሳይገኙ ቀርተዋል።</p>

<p>የኢትዮጵያ ዴሞክራሲያዊ ኃይሎች ኅብረት የወቅቱ ሊቀመንበር ዶ/ር መረራ ጉዲና ለጋዜጣው እንደገለጡት፣ የኅብረቱ አባል ድርጅቶች በአዲስ አበባው ስብሰባ ላይ ያሳዩትን ርብርብ በማጠናከር አቅም በፈቀደ መጠን በተለያዩ ክልል ከተሞችም ተመሳሳይ ሕዝባዊ ስብሰባዎችን በማድረግ ኅብረተሰቡ በተለይም መጪው ምርጫና ነፃና ፍትሐዊ በሆነ መንገድ እንዲከናወን የበኩሉን ሚና እንዲጫወት እንደሚያስተባብሩ ገልጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ግንቦት 24 ቀን 1996</a></p>

</body>
</html>	
