<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመከላከያ መኪና አደጋ አደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመከላከያ መኪና አደጋ አደረሰ</h2>


<p>ቅዳሜ ሰኔ 5 ቀን 1996 ዓ.ም በተለምዶ ሽሮ ሜዳ ተብሎ በሚጠራው አካባቢ አንድ የሰሌዳ ቁጥሩ 3-03760 የሆነ የመከላከያ ሚኒስቴር ኦራል መኪና ያደረሰው አሰቃቂ አደጋ የሞቱ ሰዎች ቁጥር እስካሁን በትክክል አለመታወቁንና በዚሁ አደጋ ሞተው ለአስክሬን ምርመራ ምኒልክ ሆስፒታል የገቡ ሰዎች አስክሬን ምርመራ ከተለመደው ውጭ ለመክፈል መገደዳቸውን የሟች ቤተሰብ አባላት በተለይ ለጦማር ጋዜጣ ዘጋቢ በሰጡት አስተያየት ገልጠዋል። በግምት ከቀኑ 7፡30 ከእንጦጦ ወደ ስድስት ኪሎ አቅጣጫ በመጓዝ ላይ የነበረው ኦራል መኪና ሽሮ ሜዳ ከሚገኘው እንጦጦ አምባ ትምህርት ቤት አካባቢ ጀምሮ በመንገዱ ላይ ያገኘውን ሰውም ሆነ ሌላ ነገር እየጨፈላለቀ እሰክ ሽሮ ሜዳ መካነ ኢየሱስ ቤተክርስቲያን ደርሶ ከግንብ ጋር ተጋጭቶ እስከ ቆመበት ድረስ ያቆሰለውም ሆነ የገደለው ሰው ቁጥር በትክልል እንደማይታወቅ ነው የአካባቢው የዓይን ምስክሮችና አንዳንድ የሟች ቤተሰቦች የገለጹት።</p>

<p>ሰዎችን ጭኖ ወደ ስድስት ኪሎ አቅጣጫ ይበር የነበረው መኪና እንጦጦ አምባ ትምህርት ቤት በራፍ አካባቢ አራት ሰዎችን ገድሎ ሌሎችን አቁስሏል። ከዚያም ወረድ ብሎ ከስድስት ኪሎ ወደ ሽሮ ሜዳ በመብረር ላይ የነበረች ቀይ አቶሞቢል በመግጨት በውስጧ የነበሩ ሰዎች ወዲያውኑ እንደሞቱ ታውቋል። በመንግሥት መገናኛ ብዙሃን እንደተገለፀው ግን በመኪናው ውስጥ ከነበሩት ውስጥ አንዱ ብቻ ነው የሞተው። መኪናዋን እንደገጨ አቅጣጫውን በመቀየር ከግምብ ጋር ተጋጭቶ መቆሙን የዓይን እማኞች ገልፀዋል። ግምቡን ገጭቶ የቆመበት አካባቢ ግምቡን ተጠግተው የተሰሩ አነስተኛ አምስት የብረት ሱቆች ከጥቅም ውጭ እንደሆኑ በውስጡ የነበሩ ሰዎችም እንደሞቱ ታውቋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 08 ቀን 1996</a></p>

</body>
</html>	
