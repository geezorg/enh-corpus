<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ በየቀኑ ሰው ይሞታል፤ ይቆስላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ በየቀኑ ሰው ይሞታል፤ ይቆስላል</h2>


<p>ከቅርብ ጊዜ ወዲህ ፀጥታ እየራቀው በሄደው በጋምቤላ ክልል የፌዴራል መንግስት በመከላከያ ኃይልና በፌዴራል ፖሊስ አማካይነት ጣልቃ ቢገባም የአካባቢውን ፀጥታ ማረጋገጥ አለመቻሉን ከአካባቢው ነዋሪዎች የተገኙ መረጃዎች ለማረጋገጥ ተችሏል።</p>

<p>ከነዋሪዎቹ የተገኙ መረጃዎች እንደሚያመለክቱት በተለይ ማታ ማታ በደገኞች ላይ እየተወሰደ ያለው ጥቃት ከጊዜ ወደ ጊዜ እየተባባሰ ይገኛል። ባለፈው ሳምንት «አዲስ ሠፈር» ተብሎ በሚጠራው አካባቢ በሌሊት ገብተው ተኩስ የከፈቱ የአኝዋክ ታጣቂዎች ሦስት ሰዎችን ከገደሉ በኋላ ወደመሃል ከተማ በመዝለቅ ባለፈው ዓርብ ምሽትም በጀጀቤ ወንዝ አካባቢ በሁለት ሰዎች ላይ አደጋ አድርሰዋል ተብሏል።</p>

<p>ባለፈው ዓርብ በመሀል ጋምቤላ ጀጀቤ አካባቢ በጥይት የተመቱት ሁለት ሰዎች «ደገኞች» የሚባሉት የመሀል ሀገር ሰዎች መሆናቸው የታወቀ ሲሆን ሰዎቹ በዚሁ በደረሰባችው አደጋ ምክንያት ይሙቱ ይትረፉ የታወቀ ነገር አለመኖሩን ምንጮቹ ገልጠዋል።</p>

<p>የዓርቡን አደጋ ያደረሱት ሰዎች በቁጥጥር ሥር መዋላቸውን በአካባቢው የተሰማራው የፀጥታ ኃይል ምንጮች ቢናገሩም፣ ከጊዜ ወደ ጊዜ ካልታወቀ ቦታና ካልታወቀ ሰው ከሚተኮስባቸው ጥይት የተነሳ በስጋት ላይ የወደቁት የመሀል ሰዎች የፀጥታ ኃይሉ የሚናገረውን ነገር ለማመን እንደሚቸገሩ ይናገራሉ።</p>

<p>በጋምቤላ የሚኖሩ የመሀል ሀገር ተወላጆች (ደገኞች) እንደሚሉት በአካባቢው የሚገኘው የፌዴራል መንግሥት ፀጥታ ኃይል ሕልውናቸውን ለማስከበር አለመቻሉም፣ ወይንም ከጥቃት ሊያስጥላቸው ፈቃደኛ አይደለም።</p>

<p>የመንግሥት መገናኛ ብዙሃን ሰሞኑን በተከታታይ ስለጋምቤላ በሚያቀርቡት ዘገባ ውስጥ የጋምቤላ ማረሚያ ቤት ኃላፊ ከሥልጣናቸው እንዲነሱ የተደረገውም በእስር ላይ የነበሩ ሁለት ሰዎች እንዲያመልጡ በማድረጋቸው መሆኑን ጠቅሶ የፖሊስ ባለሥልጣኑ እርምጃ በክልሉ አስተማማኝ ሠላምን ለማስፈን የሚደረገውን ጥረት የሚቃረን ነው ብሎታል።</p>

<p>በሌላ ዜናም «የጋምቤላ ፖሊስ አባላት ከመሀከላቸው የሚገኙትንና ለፀረ ሠላም ኃይሎች መሣሪያ የሚሆኑትን እንደሚያጋልጡ ወሰኑ» የሚል ዘገባ በመንግሥት መገናኛ ብዙሃን መሠራጨቱና ከዚህ ከፀጥታ ጋር በተያያዘ የክልሉ ፖሊስና ማረሚያ ቤት አባላት ሁለተኛ ዙር «የተሃድሶ ኮንፍራንስ» የተባለውን ጉባኤ ለመቀመጥ መገደዳቸው ተገልጧል።</p>

<p>በየጊዜው ጥቃት እየደረሰባቸው የሚገኘው ወገኖች እንደሚናገሩት ጥቃቱን እያደረሱ ያሉት ከጫካ የሚመጡ ወገኖች ሳይሆኑ እዚያው ከተማ ውስጥ በመንግሥት ኃላፊነት ላይ የነበሩ ፖሊሶችና በተለያዩ የመንግስት ሥልታን ላይ የሚገኙ የታጠቁ ሰዎችን ሳይሆኑ እንዳልቀረ በግልፅ በመናገር ላይ እንደሚገኙ ምንጮቻችን ገልጠዋል።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 16 ቀን 1996</a></p>

</body>
</html>	
