<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መድህን፦ ከኢዴአፓና ከመኢአድ ጋር ለመቀላቀል ይፈልጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መድህን፦ ከኢዴአፓና ከመኢአድ ጋር ለመቀላቀል ይፈልጋል</h2>


<p>«የኢትዮጵያ መድህን ዴሞክራሲያዊ ፓርቲ» ተብሎ የሚጠራው ተቃዋሚ የፖለቲካ ድርጅት ከኢዴአፓና መኢአድ ጋር ውህደትና ኅብረት ለመፍጠር ጥረት እያደረገ መሆኑን የፓርቲው ሊቀመንበር ዶክተር ሞገስ ገብረማርያም ገለጡ።</p>

<p>ዶክተሩ በተለይ ለጦማር ጋዜጣ በሰጡት ቃለምልልስ ላይ እንደገለጡት፣ ፓርቲያቸው ከኢዴአፓና ከመኢአድ ጋር ለመዋሃድ ቢያስብም፣ የመኢአድና የኢዴአፓ የውህደት ጥረት በመክሸፉ በሁለቱ መሀከል ርቀት ተፈጥሯል። ይህንን ችግር በመፍታትና ውህደቱን ለማፋጠን መድህን ከፓርቲዎቹ ጋር በመሆን መፍትሔ እየፈለገ ይገኛል።</p>

<p>ከኢትዮጵያ ዴሞክራሲያዊ ኃይሎች ኅብረት ጋር ለምን እንዳልተቀላቀሉ የተጠየቁትን ዶክተር ሞገስ፣ ከአሁን ቀደም በፓሪስ አንድና ሁለት፣ በኢትዮጵያ ዴሞክራሲያዊ ኃይሎች ቅንጅት (አዴኃቅ) በኢትዮጵያ ተቃዋሚ ፖለቲካዊ ድርጅቶች ኅብረት (ኢተፓድህ) የተደረጉት ኅብረቶች ስለፈረሱበት ምክንያት ጥናት ተደርጐ ሳይታወቅ ሌላ ሕብረት ውስጥ መግባት አስፈላጊ መሆኑን ፓርቲያቸው እንዳላመኑበት ተናግረዋል።</p>

<p>ወደፊት ኅብረት ካስፈለገ ሙሉ ቅንነትና የሥልጣን ሽኩቻ የሌለበት ሊሆን እንደሚገባ የተናገሩት የመድህን ሊቀመንበር፣ እስከአሁን የተደረጉት ሕብረት የመፍጠር ሙከራዎችን የሚያጠና ኮሚሽን ካልተቋቋመ በስተቀር ከመሬት ተነስቶ በዘፈቀደ ሌላ ኅብረት ማቋቋም ሕዝቡ የሰለቸው ይመስለናል ብለዋል።</p>

<p>ለጉዳዩ ቅርበት ያላቸው ወገኖች እንደሚናገሩት መድህን ከመኢአድ ይልቅ ከኢዴአፓ ጋር ለመቀላቀል በቅርበት እየሠራ ይገኛል። እነዚሁ ወገኖች እንደሚሉት መድህንና ኢዴአፓ ከተዋሃዱ በኋላ ከመኢአድ ጋር ተጀምሮ የነበረውን ጥረት በመቀጠል ቢቻል ወደ ድህነት ካልተቻለም በሕብረት አብሮ የመሥራት ፍላጐት እየተንፀባረቀ ይገኛል። በአቶ ኃይሉ ሻውል የሚመራው የመላው ኢትዮጵያ አንድነት ድርጅት (መኢአድ) የኢትዮጵያ ዴሞክራሲያዊ ኃይሎች ኅብረት አባልነት እንቅስቃሴ ራሱን በይፋ አግልሏል።</p>

<p>ሌላው የመድህን አንጃ በኅብረቱ ውስጥ ይገኛል። የዶክተር ሞገስ መድህንና መኢአድ የኅብረቱ አባል ባለመሆናቸው የአቋም መቀራረብ አላቸው። በተለምዶ «ኢዲዩ» ተብሎ የሚጠራው ድርጅት ለሁለት ተከፍሏል። በራስ መንገሻ ስዩም የሚመራው አንጃ ከኢዴአፓ ጋር በመዋሃድ ራሱን ሲያኮስም፣ ይህንን እርምጃ የሚቃወሙት ደግሞ «ኢዲዩ ተሀድሶ» በሚል በአሜሪካ ራሳቸው አደራጅተው ዋሽንግተን ውስጥ የተመሰረተው የአሥራ አምስቱ ተቃዋሚዎች ኅብረት አንዱ ነው።</p>

<p>ይህ ፓርቲ በቅርቡ ከስሙ ውስጥ «ተሃድሶ» የሚለውን በማውጣት «ኢዲዩ» ሆኖ፣ ዋና ፅሕፈት ቤቱንም በሀገር ውስጥ አድርጐ፣ የተቃዋሚዎች ኅብረት አባል ሆኖ ለመመዝገብ ጥያቄ እያቀረበ መሆኑ ይሰማል። የ«ኢዲዩ» ጥያቄ ተቀባይነት አግኝቶ የኅብረቱ አባል ከሆነ ኢዴአፓ ደስተኛ ላይሆን ይችላል።</p>

<p>ምናልባትም በዚህ የተነሣ ኢዴአፓ ከኅብረቱ ጋር የበለጠ መቃቃር ውስጥ ከገባ ከኅብረቱም ጥሎ ሊወጣ እንደሚችል የሚገምቱ ወገኖች አሉ። ኢዴአፓ ከኅብረቱ ከወጣ ከመድህንና ከመኢአድ ጋር በውህደት ወይንም በኅብረት የጋራ ግንባር ወደመፍጠር ሊሄድ እንደሚችል ይገመታል።</p>

<p>የኅብረቱ አመራር በዶክተር በየነ ጴጥሮስና በዶክተር መረራ ጉዲና መሀከል በየስድስት ወሩ እንዲመላለስ መደረጉን በመቃወም ኢዴአፓ የዋና ፀሐፊነቱን ኃላፊነት በገዛ ፈቃዱ መተው የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር ሰኔ 01 ቀን 1996</a></p>

</body>
</html>	
