<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ እንደገና እልቂት ተፈፀመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ እንደገና እልቂት ተፈፀመ</h2>


<p>በጋምቤላ ክልል የተፈጠረው ግጭት ተባብሶ በዚህ ሳምንት ውስጥ በሁለት የተለያዩ ቦታዎች በተፈፀመ ጥቃት ከሃምሳ ሰዎች በላይ ማለቃቸውን ከአካባቢው ከደረሰን ዜና ለማወቅ ተችሏል።</p>

<p>የአካባቢው ምንጮች ለጦማር ጋዜጣ እንደገለጹት የካቲት 9 ቀን 1996 ከጋምቤላ ከተማ በስተደቡብ ሃያ ኪሎ ሜትር ላይ ጃዌ ተብሎ በሚታወቀው ቦታ ላይ 27 ሰዎችን ጭኖ ከፋኝዶ ወደጋምቤላ ከተማ ሲጓዝ በነበረው አይሱዙ መኪና ላይ በተፈፀመ ጥቃት ሦስት ኑዌሮችና ሁለት የመከላከያ ሠራዊት አባላት እዚያው ሲሞቱ በፅኑ የቆሰለው አንድ የመከላከያ አባል ሆስፒታል ከገባ በኋላ ሕይወቱ ማለፉን የሆስፒታል ምንጮችን የጠቀሱት መረጃዎች አመልክተዋል።</p>

<p>ይህ አደጋ በተፈፀመ በሁለተኛው ቀን ከጋምቤላ ከተማ 45 ኪሎ ሜትር ርቀት ላይ በሚገኘው በአዲስ ከተማ አካባቢ በሚገኘው ዕቃቸውን ጭነው ከአካባቢው ለመውጣት የሚፈልጉ ሠራተኞችም ከሻንጣቸው በስተቀር ሌላ የቤት እቃ ይዘው እንዳይወጡ በኬላ ላይ እንደሚከለከሉም ተገልጧል።</p>

<p>በጋምቤላ ከተማ ውስጥ በተፈጠረው አለመረጋጋት ምክንያት ዘረፋና ሌብነት እየተስፋፋ መሄዱን አካባቢውን ለቅቀው የወጡ አንዳንድ ሠራተኞች ለጋዜጣው ከሰጡት አስተያየት ለማወቅ ተችሏል።</p>

<p>የዓይን ምስክሮች እንደሚሉት በሥፍራው የሚገኘው የመከላከያ ሠራዊት እንዳይተኩስ ትዕዛዝ ስለተሰጠው ጥቃት እያደረሱ ባሉት ኃይሎች ላይ እርምጃ መውሰድ አቁሟል።</p>

<p>ታህሳስ 3 ቀን 1996 በጋምቤላ ከተማ ውስጥ በተፈጠረው ግጭት አደጋውን ያባባሰው የመከላከያ ሠራዊት መሆኑ ተገልጾ የተለያዩ ተቃውሞዎች ሲቀርቡበት እንደነበር ይታወቃል።</p>

<p>ይህ በዚህ እንዳለ በጋምቤላ አካባቢ ያለማቋረጥ የቀጠለው የእርስ በርስ ግጭት የአሜሪካ መንግሥትን ያሳሰበው መሆኑ፣ የአሜሪካ መንግስት ባወጣው መግለጫ መገለጡ ታውቋል መግለጫው በመቀጠልም፦ የኢትዮጵያ መንግሥት ሁኔታውን በግልፅነት፣ ገለልተኛ በሆነ መንገድ በተለይ በንፁሐን ዜጐች ላይ ጉዳት ያደረሱ የመከላከያ አባላት እንዲያጣራ ጥሪ ያቀርባል። መንግስት ኃላፊነቱን ግልጽነትና ገለልተኛ በሆነ መንገድ ማጣራት ከቻለ በአካባቢው የተፈጠረው ውጥረት በቀላሉ መፍትሔ ሊያገኝ እንደሚችል ያምናል" ብሏል።</p>

<p>የአሜሪካ መንግሥት ከጉዳዩ አሳሳቢነት በመነሳት ከእንግዲህ የትኛውም ወገን በአካባቢው ዘላቂ ሠላም በሚሰፍንበትና ችግሩ ከሥር መሰረቱ መፍትሄ በሚያገኝበት ሁኔታ ላይ ትኩረት ሰጥቶ መስራት እንዳለበትና ጣልቃ ገብነት እንዳይኖር በጥብቅ ማሳሰቡን በአሜሪካ መንግሥት ምክትል ቃል አቀባይ በአዳም ኢሪሊ አማካይነት የወጣው መግለጫ አመልክቷል።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 16 ቀን 1996</a></p>

</body>
</html>	














