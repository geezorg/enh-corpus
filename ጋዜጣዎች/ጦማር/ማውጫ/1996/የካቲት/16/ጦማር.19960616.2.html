<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንድ ሺህ የአባወራዎች መጠለያ በዶዘር ፈረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንድ ሺህ የአባወራዎች መጠለያ በዶዘር ፈረሰ</h2>


<p>በ1983 በነበረው ጦርነት ምክንያት ከኤርትራ ተፈናቅለው በአዲስ አበባ ከተማ በቆሬ መጠለያ ቁጥር አንድ፣ ሁለትና ሦስት ውስጥ የተጠለሉ አንድ ሺህ አባወራዎች መንግሥት መኖሪያቸውን በዶዘር ማፍርሱ እንዳሳዘናቸው ለጋዜጣው ዝግጅት ክፍል በሰጡት ቃል ገልጠዋል።</p>

<p>እርምጃው የተወሰደባቸው ተፈናቃዮች እንደገለጡት ከ1984 ጀምሮ በመጠለያው ውስጥ ከሰፈሩበት ጊዜ ጀምሮ እስከ 1988 ድረስ እርዳታ ሲደረግላቸው ቆይቷል። እስከ 1989 መጨረሻ ድረስም በምግብ ለሥራ መረሃ ግብር ጉልበታቸውን እየሸጡ እህል ሲያገኙ ቆይተዋል። እንደዚያም ቢሆን ለሰባት ወራት የሰሩበት ምንም ክፍያ ሳይሰጣቸው መበተናቸውን ተፈናቃዮቹ ገልጠዋል።</p>

<p>ሚስቶቻችን በሰው ቤት ሠራተኛነት እየሰሩ ወንዶቹ የቀን ሥራ እየሰራን እስካሁን መቆየታቸውን የገለፁት ተፈናቃዮቹ የካቲ 8 ቀን 1996 የመንግሥት ባለሥልጣናት ስብሰባ ጠርተው ሁሉም ወደስብሰባ አዳራሽ ከገባ በኋላ በማንና እንዴት እንደተነሳ በማይታወቅ መልኩ ሦስት ሴቶች በእሳት እንዲቃጠሉ ተደርጓል። የእሳቱን መነሳት የሰማ ተሰብሳቢ መጯጯህ ሲጀምር አስተዳደሩ ስብሰባው የማይፈልግ ካለ ጥሎ መውጣት ይችላል ከማለቱም በላይ በአካባቢው ሦስት የፖሊስ አባላት የነበሩ ቢሆንም እሳቱን ለማጥፋት ሰዎች ሲረባረቡ ፖሊስ ይከለክል ነበር ብለዋል።</p>

<p>ከዚህም በኋላ ከየካቲት 11 ቀን 1996 እስከ የካቲት 13 ቀን 1996 እስከቅ ቀኑ 11 ሰዓት ድረስ ቦታውን ለአስተዳደሩ አስረክቡ በ16/6/96 የሦስት ሺህ ብር ገንዘብ አሰጣጥ ፓኬጅ ይከናወናል። ከዚህ ቀን ካለፈ ተጠያቂ አይደለም የሚል በማስታወቂያ በአካባቢው ከመለጠፉ በፊት የካቲት 9 ቀ1996 ነፋስ ስልክ ላፍቶ ክፍለ ከተማ የቀበሌ 02 አስተዳደር ተፈናቃዮች በመሰብሰብ "መንግሥት የሚሰጣችሁን መቀበል አለባችሁ። ቦታውን ልቀቁ ተብላችኋል። ሌላ ጥያቄ የምታነሱ ከሆነ በአደገኛ ቦዘኔ ስም ትታሰራላችሁ። ስለዚህ መብት የላችሁም የሚል ማስፈራሪያና ዛቻ የተቀላቀለበት መመሪያ ሰጥተዋል" ይላሉ ተፈናቃዮቹ። </p>

<p>ከቅዳሜ የካቲት 13 ቀን 1996 ዓ.ም ጀምሮ አካባቢው በፖሊስ ጥበቃ ሥር መሆኑንና ምንም ጥያቄ ማንሳት እንደማይችሉ የገለጡት ተፈናቃዮቹ የፕላስቲክ ቤቶችን የሚያፈርስ ዶዘርም ተመድቦ ቤታቸው እንዳፈረሰባቸው ገልጠዋል። ከዚህ በፊት ሦስት ሺውን ብር ለመውሰድ ፈርሙ ሲሉ ቀበሌ ጠርተው "ለቅቄ ለመውጣት ወድጄ ፈርሜያለሁ የሚል ደብዳቤ ላይ በግዴታ አስፈርመውናል" ሲሉም ተፈናቃዮች ተናግረዋል።</p>

<p>ሁለተና ዜጋ ሆነን ከምንታይበት ኤርትራ በአግባቡ ወደሀገራችን በአለም አቀፍ ሕግ መሰረት ሸኝቶናል። እዚያ ሆነን እንዲዚህ ዓይነት በደል ቢደርስብን ኖሮ አይቆጨንም። እዚህ ግን በሀገራችን የዜግነት መብታችን ተረግጦ እንደሁለተኛ ዜጋ ስንቆጠር በጣም ያሳዝናል" ሲሉ ተፈናቃዮች በምሬት ገልፀዋል።</p>

<p>በቆሬ መጠለያ ጣቢያ ቁጥር አንድ፣ ሁለትና ሦስት በድምሩ አንድ ሺህ አባወራዎች እንደሚገኙና በእያንዳንዳችን ሥር በአማካይ እስከ አምስት የቤተሰብ አባል መኖሩን፣ በአጠቃላይም አምስት ሺህ የቤተሰብ አባል ሜዳ ላይ እንዲወድቁ እንደተፈረደባቸውና ያ ሁሉ ሰው ያለው አማራጭ የጐዳና ተዳዳሪ መሆን ብቻ መሆኑን ተፈናቃዮቹ በምሬት ገልፀዋል።</p>

<p>በተለያዩ ጊዜያት በአዲስ አበባ ከተማ ውስጥ የሰፈሩ የኤርትራ ተፈናቃዮች ከመጠለያዎቻቸው በኃይል እንዲወጡ መደረጉና አንዳንዱም መጠለያ በእሳት እንዲቃጠል መደረጉ መዘገቡ የሚታወስ ነው።</p>


<p class="align-center"><a href="/Gazettas/Tomar/info/Tomar.sera.html">ከጦማር የካቲት 16 ቀን 1996</a></p>

</body>
</html>	














