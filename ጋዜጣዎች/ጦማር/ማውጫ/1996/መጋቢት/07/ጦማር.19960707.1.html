<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ ከሃያ በላይ ሰዎች ከአንድ መኪና ጋር ነደዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ ከሃያ በላይ ሰዎች ከአንድ መኪና ጋር ነደዱ</h2>


<p>ከጊዜ ወደ ጊዜ መረጋጋት እየራቀውና የሰው ሕይወት እየተቀጠፈበት በሚገኘው በጋምቤላ ክልል ባለፈው ዓርብ መጋቢት 3 ቀን 1996 በአንድ የጭነት መኪና ላይ ተሳፍረው ከጋምቤላ ወደ ደምቢዶሎ ይጓዙ በነበሩ ሠላማዊ ሰዎች ላይ በተሰነዘረ የደፈጣ ጥቃት ከሃያ በላይ ሰዎች ተገደሉ።</p>

<p>ከጋምቤላ ተነስቶ ወደደምቢዶሎ ሲጓዝ በነበረውና የአቶ ኦሊቃ አባጨፌ ንብረት በሆነው ዶጅ የጭነት መኪና ተሳፍረው ወደደምቢዶሎ ሲጓዙ ከነበሩትና አደጋው ከደረሰባቸው መሀከል ዘጠኙ ባለፈው ቅዳሜ መጋቢት 4 ቀን 1996 ደምቢዶሎ ከተማ በተለያዩ ቦታዎች ተቀብረዋል።</p>

<p>ደምቢዶሎ ከተማ ከተቀበሩት መሀከል አቶ በፈቃዱ ፊዳ፣ ወይዘሮ መሰለች ብርሃኑ፣ የመኪናው አሽከርካሪና ባለቤት አቶ ኦሊቃ አባጨፌ ከእነረዳታቸው፣ ወዶ ቀና የተባለ ተማሪና ሁለት ሠፋሪዎች የሚጠቀሱ ሲሆን ወይዘሮ መሰለች ብርሃኑ የተገደለችው ከሁለት ልጆቿ ጋር ነው ተብሏል።</p>

<p>አንዲት ለጊዜው ስሜን ማግኘት ያልተቻለ ነፍሰጡር ሴትም ሆዷን በስለት ተቀድዳ በአሰቃቂ ሁኔታ የተገደለች ሲሆን፣ ድንቄ የተባለች ነርስ ተመሳሳይ የጭካኔ ግድያ ተፈጽሞባት ከተገደለች በኋላ ከደምቢዶሎ ከተማ ወጣ ብሎ በሚገኘው ሸበል በተባለው ቦታ እንደተቀበሩ ታውቋል።</p>

<p>ይህ በደምቢዶሎ በኩል የተገኘ መረጃ ሲሆን፣ በጋምቤላ በኩል ከተገኘው መረጃ ደግሞ ዓርብ ዕለት የአሥራ ስድስት ሰዎች አስክሬን ጋምቤላ ከተማ መግባቱን የሆስፒታል ምንጮችን በመጥቀስ አመልክተዋል።</p>

<p>በአደጋው በትክክል ያለቀውን ሰው ቁጥር ማግኘት ባይቻልም በትንሹ ከሃያ እስከ ሠላሳ የሚደርሱ ሰዎች ሳያልቁ አልቀረም።</p>

<p>ከቅርብ ጊዜ ወዲህ የመሀል አገር ተወላጅ በሆኑ ንፁሐን ዜጐች፣ ነፍሰ ጡር እናቶችና ሕፃናት ላይ የሚፈፀመው ግድያ ዓላማው ምን እንደሆነ ባይታወቅም፣ በፌዴራል ጉዳዮች ሚኒስቴር ሥር የሚታዘዘው የፌዴራል ፖሊስ በጋምቤላ ከተማ ውስጥ የሚገኙትን ተወላጅ ያልሆኑ ሰዎች እየሰበሰበ በማሰር ላይ እንደሚገኝ የገለጡት ወገኖች፣ የአካባቢው ተወላጅ ያልሆነው ሰው በሕገወጥ ታጣቂዎችም እየተገደለ፣ በመንግስት ኃይልም እየታሰረ በሁለት በኩል የጥቃት ሰለባ የሆነበት ምክንያት እንዳልገባቸው በመግለፅ ላይ መሆናቸውን ከሥፍራው የደረሰን ሪፖርት ጨምሮ ገልጧል።</p>


<p class="align-center"><a href="/Gazettas/Tomar/info/Tomar.sera.html">ከጦማር መጋቢት 7 ቀን 1996</a></p>

</body>
</html>	














