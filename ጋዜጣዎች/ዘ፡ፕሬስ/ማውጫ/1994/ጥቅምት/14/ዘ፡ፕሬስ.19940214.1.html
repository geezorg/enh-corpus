<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፍተኛ ባለሥልጣናትና ባለሀብቶች የሚሳተፉበት የእግር ኳስ ውድድር ተዘጋጀ፤ «ጠ/ሚ መለስና ሼህ አላሙዲን ይጋጠማሉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከፍተኛ ባለሥልጣናትና ባለሀብቶች የሚሳተፉበት የእግር ኳስ ውድድር ተዘጋጀ፤ «ጠ/ሚ መለስና ሼህ አላሙዲን ይጋጠማሉ»</h2>


<p>ላለፉት ሰባት ዓመታት ታዳጊ ህፃናትን በእግር ኳስ በማሰልጠን በታላላቅ ክለቦች ውስጥ እንዲጫወቱ ያደረገው ወጣቱ አሰልጣኝ ኤልያስ እንዳለ በሀገራችን በዓይነቱ ልዩ የሆነ የእግር ኳስ ውድድር በከፍተኛ የመንግሥት ባለሥልጣናትና በባለሀብቶች መካከል ለማካሄድ ዝግጅት እያደረገ እንደሆነ አስታወቀ።</p>

<p>የኤልያስ የህፃናት እግር ኳስ ማሰልጠኛ ፕሮጀክት ኃላፊ ወጣት ኤልያስ እንዳለ ከዝግጅት ክፍላችን ጋር ባደረገው ቃለ ምልልስ እንደገለፀው በኤች አይ ቪ ኤድስ ሳቢያ ወላጅ አልባ የሆኑ ህፃናትን ለመርዳት ታስቦ በተዘጋጀው በዚህ ታላቅ የእግር ኳስ ውድድር ላይ ጠቅላይ ሚኒስትር መለስ ዜናዊን ጨምሮ ታላላቅ የሀገሪቱ ባለሥልጣናትና ባለሀብቶች የሚሳተፉበት ሁኔታ እንደተመቻቸ ገልጿል።</p>

<p>እስካሁን ድረስ በውድድሩ ላይ የመሳተፍ ፈቃደኝነታቸው በፊርማቸው ከገለፁት ባለሥልጣናት መካከል የውኃ ሀብት ሚኒስትሩ አቶ ሽፈራው ጃርሶ፣ የወጣቶች የባህልና የስፖርት ምክትል ሚኒስትሩ አቶ መላኩ ጴጥሮስና የአዲስ አበባ ስፖርት ኮሚሽን ኮሚሽነር አቶ ዘሪሁን ቢያድግልኝ የሚገኙበት ሲሆን አቶ ስዩም መስፍን፣ ዶ/ር ተቀዳ ዓለሙ፣ አቶ ዳዊት ዮሐንስ፣ ዶ/ር ጴጥሮስ ኦላንዶ፣ አቶ ግርማ ብሩ፣ አቶ አሰፋ በቀለ በባለሥልጣናቱ ወገን እንዲሳተፉ ተጠይቀው ቀና ምላሽ መስጠታቸውን አመልክቷል።</p>

<p>ጠቅላይ ሚ/ር መለስ ዜናዊን በተመለከተ ጥያቄው ቀርቦላቸው ሃሳቡን እንደደገፉ የገለፀው ወጣት ኤልያስ በቅርቡ ምላሽ እንደሚሰጡበት መናገራቸውን አስረድቷል።</p>

<p>በባለሀብቱ ወገን በዚህ ታሪካዊ ውድድር ላይ ለመካፈል በግንባር ቀደምትነት ፈቃደኝነታቸውን የገለፁት ሼህ ማህሙድ አላሙዲን ሲሆን ዶ/ር ፍስሃ እሸቱ፣ አቶ ክቡር ገና፣ አቶ ኤልያስ አመልጋ (የሮያል ክራውን ባለቤት) እንዲሁም አቶ ታደለ ይድነቃቸው ይገኙበታል። ሼህ አላሙዲን በውድድሩ ላይ እንዲሳተፉ ጥያቄ ሲቀርብላቸው ፍፁም ደስተኛ እንደነበሩ የገለፀው ኤልያስ «ከኢትዮጵያ ውጭ ብሆን እንኳን በዕለቱ በግል አውሮፕላን በፍጥነት እመጣለሁ» ማለታቸውን ተናግሯል። ሼህ አላሙዲን የቡድኑ አምበል ሆነው የመጫወት ፍላጎት እንዳለባቸውም ታውቋል።</p>

<p>ከውድድሩ ከ2 ሚሊዮን ብር በላይ ከስፖንሰር አድራጊ ድርጅቶችና ከስታዲየም መግቢያ ትኬት ይገኛል የሚል እምነት እንዳለ የገለፀው ወጣት ኤልያስ ውድድሩን በኢትዮጵያ ቴሌቪዥን በቀጥታ ለማስተላለፍም ታቅዷል።</p>

<p>የተስፋ ጎህ ኢትዮጵያ ማኅበር ይህንን ሀሳብ በመደገፍ ደብዳቤ የፃፈለት ሲሆን በዚህ ታላቅ ዝግጅት ላይ በመሳተፍ ረዳት አልባ ህፃናትን ለመርዳት ህብረተሰቡ እንዲሳተፍ ጥሪ ቀርቧል። በውድድሩ ላይ የሚሳተፉ ግለሰቦች ምዝገባ እየተካሄደ እንደሆነ የገለፀው ወጣት ኤልያስ ልምምዳቸውን ከአንድ ወር በኋላ በተለያየ ሜዳ እንደሚጀምሩ አመልክቷል።</p>

<p>የስታዲየም መግቢያን በተመለከተ ከ1000 ብር እስከ 50 ብር ሊሆን እንደሚችል የተጠቆመ ሲሆን ውድድሩ የሚካሄድበትን ዕለት ወደፊት በሚዲያ እንደሚገለፅ ተመልክቷል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ጥቅምት 14 ቀን 1994</a></p>

</body>
</html>	














