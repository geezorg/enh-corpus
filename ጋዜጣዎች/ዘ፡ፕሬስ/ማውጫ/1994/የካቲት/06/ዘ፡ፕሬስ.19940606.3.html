<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ቅርስ በእንግሊዝ 200 ሺህ ፓውንድ ይሸጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ቅርስ በእንግሊዝ 200 ሺህ ፓውንድ ይሸጣል</h1>


<p>ኢትዮጵያውያን ቅርሶች በእንግሊዝ ገበያ እስከ 200 ሺህ ፓውንድ እየተሸጡ መሆኑን በእንግሊዝ የኢትዮጵያ አምባሳደር ፍሰሀ አዱኛ ገለፁ። አምባሳደር ፍሰሀ ለዘፕሬስ እንደገለፁት በእንግሊዝ ታላላቅ ሙዚየሞች ውስጥ ከሚገኙት የኢትዮጵያ ታሪካዊ ቅርሶች በተጨማሪ በግለሰቦችና በነጋዴዎች እጅ የሚገኙ በርካታ ቅርሶች አሉ።</p>

<p>ፅላቶች፣ የብራና መፅሐፎች እና የወርቅ ተክሊሎችን ጨምሮ የተለያዩ የኢትዮጵያ ሃይማኖታዊ፣ ባህላዊና ታሪካዊ ቅርሶች በተለያዩ የአውሮፓ ሀገሮች ይገኛሉ። እንደ አምባሳደሩ ገለፃ በተለይ በግለሰቦችና በነጋዴዎች እጅ የሚገኙት ኢትዮጵያውያን ቅርሶች የተለየ ገበያ ተፈጥሮላቸው ለሽያጭ እየቀረቡ ነው። በዚህም መሠረት አንድ የብራና መፅሐፍ እስከ 200 ሺህ የእንግሊዝ ፓውንድ በመሸጥ ላይ ይገኛል።</p>

<p>አምባሳደር ፍሰሀ አዱኛ በተለያዩ ታላላቅ ሙዚየሞች ውስጥ የሚገኙትን ቅርሶቻችንን ቁጥርና ያሉበትን ሁኔታ የማጠራት ሥራ በመሠራት ላይ መሆኑን ጠቅሰው በየግለሰቦች ቤት የሚገኙትን ግን ለይቶ ለማጥናት አስቸጋሪ መሆኑን ገልፀዋል።</p>

<p>በስኮትላንዳዊው ቄስ ሪቨረንድ ማክሊክ ጥቆማ መሠረት ወደ ሀገር ቤት የተመለሰውን ታቦት የማስመለሱ ሂደት በራሱ የተለያዩ ፈተናዎች ገጥመውት እንደነበር አምባሳደሩ ጠቁመው ቅርሶቹን የያዙት ሀገሮች እንደራሳቸው አድርገው የተቀበሏቸው በመሆኑ ኢትዮጵያዊነታቸውን አሳምኖ ለማስመለስ ሁሉም ኢትዮጵያዊ ጥረት እንዲያደርግ ጠይቀዋል።</p>

<p>የፕሮፌሰር ሪቻርድ ፓንክረስ እና የፕሮፌሠር እንድሪያስ እሸቴን ጥረት ጨምሮ የኢትዮጵያን ቅርሶች ለማስመለስ የሚሠሩ አፍሮማትን የመሳሰሉ ድርጅቶች መኖራቸውን የጠቆሙት አምባሳደሩ መንግሥት፣ ኤምባሲዎች፣ የኢትዮጵያ ኮሚኒዩኒቲና ቤተክህነት በጋራ ጥረታቸውን እንዲቀጥሉ አሳስበዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ የካቲት 6 ቀን 1994</a></p>

</body>
</html>	














