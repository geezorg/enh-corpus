<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የፋይናንስ መመሪያ መጓደልና የጨረታ ህግ መጣስ የነጋዴው ጥፋት አይደለም»ንጉሴ ኃይሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የፋይናንስ መመሪያ መጓደልና የጨረታ ህግ መጣስ የነጋዴው ጥፋት አይደለም»ንጉሴ ኃይሉ</h1>


<p>የፌዴራል የሥነ ምግባርና የፀረ ሙስና ኮሚሽን ክሱን ለማቅረብ ሥልጣን የሌለው ስለሆነ ክሱ ውድቅ ሊደረግ ይገባል ሲሉ አቶ ንጉሴ ኃይሉ ትናንት አስታወቁ።</p>

<p>በነአቶ አባተ ኪሾ የክስ መዝገብ ላይ ሦስተኛው ተከሣሽ የሆኑት አቶ ንጉሴ ኃይሉ ይህንን ያስታወቁት የፌዴራል ሥነ ምግባርና ፀረ ሙስና ኮሚሽን ጥቅምት 14 ቀን 1994 ዓ.ም በፃፈው ማመልከቻ ላቀረበው ክስ ትናንት መልስ በሰጡበት ባለ 17 ገጽ የመከላከያ የፅሁፍ መግለጫ ነው።</p>

<p>አቶ ንጉሴ የፌደራል የሥነ ምግባር እና የፀረ -ሙስና ኮሚሽንን ለማቋቋም በወጣው አዋጅ ቁጥር 235/1993 አንቀጽ 7(4) መሠረት ኮሚሽኑ ክልሎችን በሚመለከት የወንጀል ክስ ማቅረብ የሚችለው ፌዴራል መንግሥቱ ለክልሎች ከሚሰጠው ድጐማ ጋር በተያያዘ የሙስና ወንጀል ተፈፅሟል ብሎ ሲጠረጥር ብቻ እንደሆነ አስረድተዋል።</p>

<p>ከሳሽ በተከሳሾች ላይ ክስ ያቀረበው የልዩ ወንጀለኛ መቅጫ አዋጅ ቁጥር 214/17 አንቀፅ 23/(1) (ለ)ን በመተላለፍ ወንጀል ፈፅመዋል በማለት ያሉት አቶ ንጉሴ ይሁን እንጂ በዚህ ህግ መሠረት የሚቀርበውን ክስ ይህ ፍርድ ቤት ተመልክቶ እንዲወስን በህግ ስልጣን እንዳልተሠጠው አስረድተዋል።</p>

<p>የፌዴራል ፍ/ቤቶች የዳኝነት ስልጣን የተደነገገው በፌዴራል ፍርድ ቤቶች ማቋቋሚያ አዋጅ ቁጥር 25/1988 ሲሆን በዚህ አዋጅ መሠረት ፍርድ ቤቱ ሥልጣን ያለው በአዲስ አበባና በድሬዳዋ ከተማ ውስጥ በሚነሱና በሥራ ላይ ባሉ ሌሎች የወንጀል ጉዳዮች ላይ ብቻ መሆኑን አቶ ንጉሴ አመልክተዋል።</p>

<p>በተጨማሪም እኔ ከ1ኛ (አቶ አባተ ኪሾ) እና 2ኛ (አቶ ቢተው በላይ) ተከሳሾች ጋር መከሰሴ አግባብ የሌለውና የሚጐዳኝ ነው ብለዋል።</p>

<p>አቶ ንጉሴ የነጋዴ እንጂ የመንግሥት ሥልጣን እንዳልነበራቸው ጠቁመው ከሣሽ እንዳቀረበው አላግባብ በሥልጣን ለመገልገል ባለሥልጣን መሆንእንደሚያስፈልግ ተናግረዋል።</p>

<p>በመሆኑም ሥልጣን የሌለው ሊያደርግ የሚችለው ሥልጣን ያለው ሰው እንዲጠቅመው መማለጃ መስጠት ብቻ ነው።</p>

<p>የአቶ ንጉሴ አክለው እንዳስረዱት የመንግስት የጨረታ ደንብ መጣስና የፋይናንስ የመመሪያ መጓደል እንደኔ ዓይነቱን ነጋዴ በፍፁም የሚመለከት አይደለም ብለዋል። የደንቡና መመሪያው መጣስ መንግሥት ሹሞ የሚያሠራቸውን ሰዎች ብቻ እንጂ ደንቡና መመሪያው መኖሩን እንኳን የማያውቀውን እንደኔ ያለ ተራ ዜጋ በወንጀል የሚያስከስስ አለመሆኑ መታወቅ አለበት ብለዋል።</p>

<p>የተከሳሽን የመከላከያ የፅሁፍ መግለጫ የተመለከተው የፌዴራሱ ከፍተኛ ፍርድ ቤት የአንደኛ ወንጀል ችሎት መርምሮ መልስ ለመስጠት ለሐሙስ መጋቢት 5 ቀን 1994 ዓ.ም ቀጠሮ ሰጥቷል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ የካቲት 20 ቀን 1994</a></p>

</body>
</html>	














