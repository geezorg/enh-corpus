<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የስደተኞች ኮሚሽነር ባለስልጣናት በኢትዮጵያዊያን ስደተኞች ላይ ግፍ ፈፅመዋል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የስደተኞች ኮሚሽነር ባለስልጣናት በኢትዮጵያዊያን ስደተኞች ላይ ግፍ ፈፅመዋል"</h1>


<p>የተመድ የስደተኞች ኮሚሽነር በናይሮቢ ያሉት ባለሥልጣናቱ በሙስና የተዘፈቁና የስደተኞችን ጥቅም የሚፃረሩ ተግባራትን ሲፈፅሙ የቆዩ መሆናቸውን ማመኑን የኢትዮጵያ የፖለቲካ እስረኞች አንድነት ኮሚቴ አስታወቀ።</p>

<p>ባለሥልጣናቱ የስደተኞችን ጥቅም ተፃራሪ በሆነ መልኩ ሙስና ሲፈፅሙ መቆየታቸውን የኢትዮጵያ የፖለቲካ እስረኞች አንድነት ኮሚቴ ከዓመት በላይ አቤቱታ ሲያቀርብ እንደነበር ጠቅሶ ነበር ግን ኮሚሽኑ በተለይም በኬንያ፣ በሱዳን እና በጅቡቲ የሚገኙት ባለሥልጣናቱ ከኢህአዴግ ጋር በልዩ ጥቅም ተሳስረው የሚፈጽሙት ደባ ሲክድ እንደነበር አስታውሷል።</p>

<p>በኬንያ የሚገኙት ባለሥልጣናት ስደተኞችን በሦስተኛ ሀገር ለማስፈር በሺህ የሚቆጠር ዶላር ከስደተኞች ይቀበሉ ነበር ያለው የኮሚቴው መግለጫ በዚህ ህገ-ወጥ ተግባር ላይ የተሠማሩ ሰዎች በአሁኑ ወቅት ተከሰው ጉዳያቸው እየታየ መሆኑን ገልጿል። እንደ ኬንያ ሁሉ በሱዳንና በጅቡቲ የሚገኙ የኮሚሽኑ ባለስልጣናት የስደተኞችን መብት ከማስጠብቅ ይልቅ ከኢህአዴግ ጋር በጥቅም በመተሳሰር የማስፈራራትና ወደ አገራችው የመላክ ሥራ ሲፈፅሙ ቆይተዋል ካለ በኋላም በቅርቡም ወደ ኬንያና ጅቡቲ የተሰደዱት የኢዲስ አበባ ዩኒቨርሲቲ ተማሪዎች ዕጣ ፈንታ አደጋ ላይ መውደቁንም አመልክቷል። አያይዞም ኢህአዴግ ጃተኒ አሊ እና አፈወርቅ አለምሰገድን በቅጥረኛ ለማስገደል ወደ ናይሮቢ በላከበት ወቅት ኮሚሽኑ ይህን ህገ ውጥ ተግባር ለመቃወም አለመድፈሩን አብራርቷል።</p>

<p>ኮሚቴው በሺህ የሚቆጠሩ የኢትዮጵያ ስደተኞች ከሱዳን እንዲወጡ ማድረግ ሌላኛው የተመድ ስደተኞች ኮሚሽን የህገ ወጥነት ተግባር ማሳያ ነው በማለት ከአንድ ወር በፊት የኢትዮጵያ ስደተኞች በካርቱም ዙሪያ በሠፈሩበት ወቅት ወደ እስር ቤት ሲወረወሩ ኮሚሽኑ ድምፁም አላሰማም ሲል ወቅሷል።</p>

<p>በሌላ በኩል የክርስትና ሃይማኖት ሰብካችኋል የሚል ክስ በሳዑዲ አረቢያ የታሠሩ ኢትዮጵያዊያን እንደሚገረፉና እንደሚደበደቡ የኢትዮጵያ የፖለቲካ እስረኞች አንድነት ኮሚቴ አስታውቋል።</p>

<p>ኮሚቴው እንደሚለው የእስረኞቹን ችግር አስመልክቶ ወደ ሀገሪቱ ለሄዱ የኢህአዴግ መልዕክተኞች አቤቱታ ያቀረቡ ቢሆንም ምንም ዓይነት እርዳታ አላገኙም። ይሁን እንጂ የዓለም አቀፉን ተቃውሞ ተከትሎ ጥቂት እስረኞች እንደተለቀቁና ከሀገሪቱ እንደተባረሩ ተገልጿል። በጣም የሚያሳዝነው ኢትዮጵያዊያኑ ወደ ሀገራቸው ሊመለሱ ባረፉበት አዳራሽ ሳይቀር ይደበደቡ ነበር ብሏል - መግለጫው። ተያይዞ እንደተገለፀው በሺህ የሚቆጠሩትን እስረኞች አጨናንቆ ከያዘው 11 ነጥብ 5 በ3 ሜትር ከሆነው እስር ቤት እስረኞች ቀንና ማታ እየተወሰዱ ይገረፋሉ።</p>

<p>ከነዚህም መካከል ትንሳኤ ግዛቸው፣ ባህሩ መንግሥቱ እና ገበየሁ ተፈራ የሚባሉ ግለሰቦች እንደሚገኙ ተገልጿል።</p>

<p>በሳዑዲ አረቢያ በ2001 ብቻ በቤት ሠራተኝነት የተቀጠሩ 17 ወጣቶች ኢትዮጵያውያን ሴቶች አካላቸው በአሲድ እንዲበላሽ የተደረገ መሆኑን የገለፀው መግለጫ ከፍተኛ የሆነ ድብደባም ተፈፅሞባቸዋል ብሏል።</p>

<p>በመጨረሻም መግለጫው የደረሰባቸውን ችግር ያመለከቱ ሴቶች ከሀገሪቱ የመባረር ዕጣ የደረሰባቸው ሲሆን በባለስልጣናትም የአስገድዶ መድፈር ተግባር ተፈፅሞባቸዋል በማለት አጠቃሏል።</p>


<p class="align-center"><a href="/Gazettas/ZePress/info/ZePress.sera.html">
ከዘፕሬስ የካቲት 20 ቀን 1994</a></p>

</body>
</html>	














