<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባህር በር ለማግኘት የፖለቲካ ትግሉ መቀጠል አለበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የባህር በር ለማግኘት የፖለቲካ ትግሉ መቀጠል አለበት</h1>


<p>ፓርላማው በህዝብ የተመረጠ ቢሆንም ከሀገር ሉዓላዊነት ጋር የተያያዘ የአልጀርሱ ስምምነት ከመፅደቁ በፊት የፓርላማው የበላይ የሆነው ህዝብ ሊጠየቅ ይገባው ነበር ተባለ።</p>

<p>ይህንን ያሉት የካቲት 3/1994 ዓ.ም በአዲስ አበባ መስቀል አደባባይ የአልጀርሱን ስምምነት ለመቃወምና የኢትዮጵያ የባህር በር ባሌበትነት ጥያቄ ምላሽ እንዲያገኝ ለመጠየቅ ከወጣው ህዝብ መካከል አንዱ የነበሩት አቶ ክቡር ገና ናቸው። አቶ ክቡር በአዲስ አበባ ውስጥ በንግድ ሥራ ላይ የተሰማሩ ሲሆን የኢትዮጵያ እና የአዲስ አበባ ንግድ ምክር ቤቶች ፕሬዚዳንት ሆነውም ሠርተዋል።</p>

<p>ፓርማላው የአልጀርሱን ስምምነት ተቀብሎ ቢያፀድቀውም በፓርላማው ውስጥ የሚንፀባረቀው አብላጫውን ወንበር ያገኘው ፓርቲ አስተሳሰብ በመሆኑ ውሳኔው የህዝብ ድምፅ ነው ማለት ያስቸግራል ያሉት አቶ ክብር የባህር በር ጥያቄው የህዝብ ስለሆነ ምላሽ ሲሰጥበት የሚገባውም በህዝብ ነው ሲሉ ተቃውሟቸውን ገልፀዋል።</p>

<p>ኢትዮጵያ ቀደም ሲል የነበራትን የባህር በር ከማጣቷ ባሻገር በኢኮኖሚ እቅዷ ውስጥ ኤክስፖርትን ያካተተች ከመሆኗ አንፃር የባህር በር ሳይኖራት ካቀደችበት መድረሱ የሚከብድ ነው ያሉት አቶ ክቡር ሀገሪቱ የነበራትን የባህር በር ለማስመለስ ጥያቄው እንደገና መቅረቡ ተገቢ መሆኑን አስታውቀዋል። አያይዘውም በአሁኑ ወቅት ሀገሪቱ ለገጠማት የባህር በር ችግር መንስኤው ያለ ህዝብ ተሳትፎ ይተላለፈው የመንግሥት ውሳኔ ነው ብለዋል።</p>

<p>የባህር በር ጥያቄ ሲነሳ ሁኔታውን ከጦርነት ጋር ስለሚያያይዙት ወገኖች አቶ ክብር በሰጡት አስተያየት የቻይናንና የታይዋንን ሁኔታ እንደምሣሌ አንስተው ምንም እንኳን የቻይና መንግሥት የታይዋንን ነፃነት ያልተቀበለው ቢሆንም በመካከላቸው ጦርነት አለመኖሩንና የቻይና መንግሥት ጥያቄውን ለማስመለስ የፖለቲካ ትግል እያደረገ መሆኑን በማስታወስ ኢትዮጵያውያንም ይህንኑ መስመር መከተል እንዳለባቸው አመልክተዋል።</p>

<p>«የአሰብ ጥያቄ አልፎበታል» በሚለው ድምዳሜ የማይስማሙት አቶ ክቡር የአንድን አገር ጉዳይ አልፎበታል ማለት አስቸጋሪ መሆኑን ገልፀው በአንድ ወቅት አንድ ቡድን ወይም የፖለቲካ ፓርቲ አልፎበታል ቢለው እንኳ በሌላ ወቅት ሊነሳ እንደሚችል ተናግረዋል።</p>

<p>አያይዘውም የአሰብን ጉዳይ ባለፉት 10 ዓመታት በተደረጉ ውሳኔዎች ብቻ አልቆለታል ማለት እንደሚያስቸግራቸውና ወደፊትም ጥያቄው ይቀጥላል የሚል ግምት እንዳላቸው አስረድተዋል።</p>

<p>አቶ ክቡር በተለይ የአልጀርሱን ስምምነት የተከተለውን የዘሄጉን ዳኝነት በሚመለከት የኢትዮጵያ መንግሥት በብዙ መስዋዕትነት የተገኘውን ድል አሳልፎ የሰጠበት ነው ያሉ ሲሆን ኢትዮጵያ በጦርነቱ ካሸነፈች በኋላ እንደገና ሦስተኛ አካል ይዳኘኝ ማለቷ አግባብ አለመሆኑን ተናግረዋል።</p>

<p>በመጨረሻም አቶ ክቡር የኢትዮጵያ መንግሥት የያዝነውንና የእኛ ነው የምንለውን ቦታ እንኳን ማስጨበጥና ማስያዝ ያልቻለ ስለሆነ የአልጀርሱ ስምምነት ላይ ከባድ ስህተት ተፈፅሟል ካሉ በኋላ ያንን ስህተት ማረም ከተቻለ የማረሚያ ጊዜው አሁን ነው ብለዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ የካቲት 13 ቀን 1994</a></p>

</body>
</html>	














