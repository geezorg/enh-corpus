<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተመድ ባህር የለሽ ሀገር ሊያደርገን እየሸረበ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተመድ ባህር የለሽ ሀገር ሊያደርገን እየሸረበ ነው</h1>


<p>ተመድ በዘሄግ ከሚገኘው የዓለም አቀፉ ፍርድ ቤት ጋር በመመሳጠር ጣሊያን በቅኝ ግዛት ስትጠቀምበት የቆየችውን የ1900፣ የ1902 እና የ1908 የድንበር ስምምነቶችን ተግባራዊ ለማድረግ ሽር ጉድ እያለ ነው ሲል መድኅን ከሰሰ።</p>

<p>የኢትዮጵያ መድኅን ዲሞክራሲያዊ ፓርቲ ሠሞኑን ከኮፊ አናን በፃፈው ደብዳቤ እንዳመለከተው ዲሴምበር 12/2000 መለስና ዜናዊና ኢሳይያስ አፈወርቂ በአልጄሪያ የተፈራረሙት ውል የኢትዮጵያ ህዝብ ምንም ዓይነት አስተያየት ያልሰጠበት ነው ካለ በኋላ በ1936 ኢትዮጵያን በኃይል የወረረችው ጣሊያን ተግባሯ የሊግ ኦፍ ኔሽንን ድንጋጌዎች የጣሰ ለመሆኑ ታሪክና ህግ ያረጋግጡታል በማለት ተቃውሞውን ገልጿል።በ1947 የሠላም ስምምነት ሲደረግ ጣሊያን የድንበር ባለቤትነቷን ለመተው እንዲሁም ጥያቄ በማያስነሳ መልኩ እንዲፈፀም መፈረሟንም አስታውሷል።</p>

<p>ይሁን እንጂ ዘ-ሄግ የሚገኘው የግልግል ዳኝነት ችሎት በድብቅ የቅኝ ግዛት ካርታ በመሥራትና ህገ ወጥ የድንበር ማካለሉን ዕውን በማድረግ ኢትዮጵያ ከ70 በላይ የሚደርሱ ደሴቶች አጥታ ባህር የለሽ ሀገር እንድትሆን እያደረገ ነው ብሏል።</p>

<p>መግለጫው ፓርቲው እስካሁን ለኮፊ አናን ስድስት የተቃውሞ ደብዳቤዎችን መፃፉን የሚገልፅ ሲሆን እ.ኤ.አ በ1992 የተፃፈው የመጀመሪያ ደብዳቤ ተመድ ህገ ወጥና ኢ-ሰብአዊ በሆነ ሁኔታ ኤርትራ እንድትገነጠል መፍቀዱን የሚገልፅ እንደነበር አስታውሷል። ተግባሩም በ1950 በውሳኔ ቁጥር ጝኣኦር 39ኦቭ መሠረት ኤርትራ በኢትዮጵያ ሥር እንድትተዳደር የተደነገገውን ውሳኔ የሚሽር መሆኑ ተመልክቷል።</p>

<p>መድኅን እ.ኤ.አ በ1993 በኤርትራ የተካሄደው ህዝበ ውሳኔም ወደ አንድ ወገን ያደላና ሚዛናዊ ያልሆነ ነበር ብሏል። ይህንንም ሲተነትን የኤርትራ ተቃዋሚ የፖለቲካ ድርጅቶች አማራጭ ያልታየ ሲሆን ኢትዮጵያውያኖችም በተመረጡ ድምፅ መስጫ ቦታዎች በጫና መሳተፋቸውን ገልጿል። አያይዞም «ብዙኃኑ አዎንታዊ ምላሽ ስለሰጠ ውጤት ተገኝቷል» ይባል እንጂ በድምፅ መስጫ ጣቢያዎች የተካሄደው የመታዘብ ሥራ ደካማ እንደነበርና አፋኞችን ጨምሮ የሁሉም ኤርትራውያን ፍላጎት ተከትቷል ማለት እንደማይቻል አስታውቋል።</p>

<p>የ1947ቱ የፓሪስ የሠላም ስምምነት በማጣቀስ የቀይ ባህር ጠረፎች (የዳህላክና የሀኒሽ ደሴቶችን ጨምሮ) በተለይም የኢትዮጵያ አፋሮች የሚኖሩበት አካባቢ በተፈጥሮም ሆነ በታሪክ የኢትዮጵያ ህጋዊ የጠረፍ ግዛቶች ናቸው ያለው መድኅን ሁሌም ተከብረው የሚኖሩ ሀብቶች ነበሩ ካለ በኋላ ነገር ግን አምባገነኑ መንግሥቱ ኃይለማርያም ሲወድቅ ሁለቱ አሸናፊዎች በህገ ወጥ መንገድ መጠቀማቸውን ተገልጿል።</p>

<p>ኢሳይያስ ድፍን ኤርትራንና የኢትዮጵያን የቀይ ባሕር ጠረፎች መውሰዳቸውንና የሀኒሽ አልኰብራ ደሴቶችንም ከየመን ጋር በፈጠሩት አምባጓሮ ማጣታቸውን የገለፀው መድኅን መንግሥቱ ኃይለማርያም በህገ ወጥ መንገድ ጀቡቲን አሳልፈው ሠጥተዋል ብሏል። መግለጫው አክሎም የማይጣሱ የሉዓላዊነት መግለጫዎችን ያጣችው ኢትዮጵያ በቀጣይነት ታሪካዊ ወንዞቿን ላላማጣቷ ማረጋገጫ አይገኝም ብሏል። በመሆኑም መንግስቱ፣ መለስና ኢሳይያስ በፈፀሙት የሰብዓዊ መብት ወንጀል እንደዮጎዝላቪያና ሩዋንዳ ባለሥልጣናት ለፍርድ እንዲቀርቡ ጥያቄ አቅርቧል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ የካቲት 13 ቀን 1994</a></p>

</body>
</html>	














