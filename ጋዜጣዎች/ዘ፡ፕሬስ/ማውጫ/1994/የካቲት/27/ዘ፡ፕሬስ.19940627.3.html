<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አቃቤ ህግ ማስረጃ ከሌለው ተከሳሾች በእስራት መንገላታት የለባቸውም" የነአቶ ጥላሁን አባይ ጠበቆች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"አቃቤ ህግ ማስረጃ ከሌለው ተከሳሾች በእስራት መንገላታት የለባቸውም" የነአቶ ጥላሁን አባይ ጠበቆች</h2>


<p>የፌዴራሉ ሥነ-ምግባርና ፀረ-ሙስና ኮሚሽን አቃቤ ህግ በሙስና ክስ ተጠርጥረው ጉዳያቸው መሠማት የጀመረውን 54 ተከሳሾች ዋስትና በሚከለክለው አንቀጽ እንዲያዙ ካደረገ በኋላ ገና ማስረጃዬን አላጠናቀኩም ብሎ ማንገላታቱ የሕገ መንግሥቱን ድንጋጌና የተከሳሾችን ሰብዓዊ መብት መጣስነው ሲሉ ጠበቆች ተቃወሙ።</p>

<p>የፌዴራሉ ሥነ ምግባርና ፀረ-ሙስና ኮሚሽን አቃቤ ሕግ በነአቶ ጥላሁን አባይ ክስ ላይ የፅሁፍ መግለጫ እንዲያቀርብ ከፌዴራሉ ከፍተኛ ፍርድ ቤት አንደኛ ወንጀል ችሎት ለትላንት ቀጠሮ የተያዘ ቢሆምን አቃቤ ሕግ ሥራው እንዳልተጠናቀቀ ገልጿል።በዚህም የተከሳሾቹን ጉዳይ የሚመለከተው የኢንስፔክሽን ሪፖርት ከ5ሺህ ገፅ በላይ በመሆኑና ከእንግሊዘኛ ወደአማርኛ ለመተርጎም ሠፊ ጊዜ በመጠየቁ ለትንላንት ቀጠሮ እንዳልደረሰለት ለፍርድ ቤቱ አሰርድቷል። አቃቤ ህግ የትርጉም ሥራውን ለማፋጠን እየሞከረ መሆኑ ጠቅሶ ጉዳዩ ከአቅም በላይ ሆኖ እንጂ በእንዝላልነት ወይም ተከሳሾቹን ለማጉላላት ታስቦ አለመሆኑ እንዲታወቅለት ተናግሯል።</p>

<p>ሆኖም የተከሳሾቹ ጠበቆች ሃሳቡን በመቃወም ለፍርድ ቤቱ አቤቱታቸውን አሠምተዋል። አቃቤ ህግ ማስረጃ ከሌለው ተከሳሾቹ በእስራት መንገላታት የለባቸውም ያሉት ጠበቆች ማስረጃውን በስፋት አጠናክሮ ክሱ ከእንደገና እስኪከፈት ድርስ ሊለቀቁ እንደሚገባ አመልክተዋል።</p>

<p>በህገ መንግሥቱ አንቀፅ 20 መሠረት የተከሳሾች ጉዳይ በተፋጠነ ሁኔታ እንደሚታይ ጠበቆቹ አስታውሰው ኢትዮጵያ የተመድን ሰብዓዊ መብቶች መቀበሏም ግምት ውስጥ መግባት እንደነበረበት ተናግረዋል። በተጨማሪም አቃቤ ሕግ ለምርመራ ሥራ ብሎ ጉዳዩን ለ6 ወር ካጓተተ በኋላ አሁንም ማስረጃዬን አላጠናቀኩም ማለቱ አግባብ እንዳልሆነ አስረድተዋል።</p>

<p>የሙስና ጉዳይ ዋስትና የለውም ሲባል የተከሳሾች የፍርድ ሂደት በተፋጠነ ሁኔታ እንደሚታይ ታሳቢ ተደርጎ ነው ያሉት ጠበቆቹ አሁን የሚታየው ሥራ ተጣጥሞ መቅረብ እንደነበረበት አስረድተዋል።</p>

<p>በሌላ በኩል የ54ኛው ተከሳሽ ብርሃን አሠፋ ጠበቃ የመንግሥት መገናኛ ብዙኃን ደንበኛዬ ያልተከሰሰበትን ወንጀል በመጥቀስ ስም አጥፍተዋል በሚል ያቀረቡት አቤቱታም ታይቶ ነበር። የኢትዮጵያ ዜና አገልግሎት ሪፖርተር አቶ ፀሐይ ግደይ ለፍርድ ቤት እንደተናገሩት ዜናው በስህተት ሊሠራ የቻለው አቃቤ ህግ የሰጣቸው የክስ ቻርጅ እርማት ያልተደረገበት በመሆኑ እንጂ ግለሰቦችን ሆን ብሎ ለመጉዳት አልነበረም ብለዋል። ስህተት መሆኑን ያወቅሁት ዜናው ከተሠራጨ በኋላ ነው ያሉት አቶ ፀሃይ አቃቤ ሕግ በክስ ቻርጁ ላይ እርማት መስጠቱንም አላወቅሁም ነበር ብለዋል።</p>

<p>ከዚህ ሌላም ከዚህ በፊት ያልቀረቡት 31ኛ ተከሳሽ አቶ ገ/እግዚአብሔር ወልዱ እና 38ኛው ተከሳሽ አብርሃም አረጋዊ ፍርድ ቤት ቀርበው የክሱ ቻርጅ ተነቦላቸዋል።</p>

<p>ግራ ቀኙን ሲያዳምጥ የቆየው የፌዴራሉ ከፍተኛ ፍርድ ቤት አንደኛ ወንጀል ችሎት አቃቤ ህግ የተከሳሾችን ማስረጃ አጠናቅቆ መቅረብ እንደነበረበት በአፅንኦት ገልጿል። መጋቢት 24 ቀን 1994 ዓ.ም በሚውለው ቀጣዩ ቀጠሮ ሥራዎቹን በሙሉ አጠናቅቆ መቅረብ እንዳለበት የታዘዘ ሲሆን የኢትዮጵያ ዜና አገልግሎት ሪፖርተርም ስህተቱን የሚያሳይ ማረሚያ እንዲያወጣ ታዟል። በትላንት ዕለት የቀረቡት አዲስ ተከሳሾች ያቀረቡት የዋስትና ጥያቄ ውድቅ የሆነ ሲሆን እንደሌሎቹ ወህኒ ቤት ሆነው እንዲከራከሩ ተነግሯቸዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ የካቲት 27 ቀን 1994</a></p>

</body>
</html>	














