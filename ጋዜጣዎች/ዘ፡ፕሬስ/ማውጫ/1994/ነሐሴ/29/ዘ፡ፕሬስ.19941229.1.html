<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምርጫ ቦርድ ሰሞኑን ለመኢአድ እና መዐሕድ ውዝግብ ውሣኔ እንደሚሰጥ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምርጫ ቦርድ ሰሞኑን ለመኢአድ እና መዐሕድ ውዝግብ ውሣኔ እንደሚሰጥ አስታወቀ</h1>


<p>የመላው አማራ ህዝብ ድርጅት (መዐሕድ) ከብሔራዊ ፓርቲነት ወደ የሕብረብሔር ፓርቲነት መሸጋገሩን ይፋ ካደረገ በኋላ የስም ለውጡን ከተቃወሙ ወገኖች ጋር የተፈጠረውን ውዝግብ በተመለከተ የመጨረሻ ውሣኔ ጳጉሜ 1 ቀን 1994 ዓ/ም ውሣኔ እንደሚሰጥ ብሔራዊ ምርጫ ቦርድ ጽ/ቤት አስታወቀ።</p>

<p>በቦርዱ የምርጫ ኤክስፐርት የሆኑት አቶ መኮንን ወንድሙ ትላንት በተለይ ለዘፕሬስ እንደገለፁት መዐሕድ የሚለው ስያሜ ተሠርዞ በመኢአድ ይተካ በማለት መኢአድ ለቦርዱ ጥያቄ ያቀረበ ሲሆን አንዳንድ የመዐህድ አባላት ደግሞ መጠሪያችን ሊለወጥ አይገባም በሚል ለቦርዱ ጥያቄ አቅርበዋል ብለዋል።</p>

<p>ቦርዱ ሁለቱም አካላት ያቀረቡትን የማመልከቻ ይዘት መርምሮ ውሳኔ ለመስጠት አጀንዳ ይዟል ያሉት የምርጫ ባለሙያው እስከ አሁን በቦርዱ በኩል ለየትኛውም ወገን ምንም ዓይነት ምላሽ አለመሰጠቱን ጠቁመዋል።</p>

<p>መዐሕድ ጥያቄውን ሲያቀርብ ህጋዊ ሁኔታዎች አላሟላም ነበር ወይ? ተብለው የተጠየቁት አቶ መኮንን የፖለቲካ ድርጅቱ ያሉትን ጥያቄዎች ማቅረብ እንደሚችል እና ቦርዱ መርምሮ ውሳኔ ለመስጠት ሥልጣኑ ያለው በመሆኑ ይህንኑ ተግባራዊ እያደረገ እንደሚገኝ ተናግረዋል።</p>

<p>በአሁኑ ሰዓት ሕጋዊነቱ የማነው? ተብለው የተጠየቁት ባለሙያው የሁለቱንም አካላት አቤቱታ ተቀብለን ካጣራን በኋላ ሰሞኑን በውሣኔ የሚገለፅ ስለሆነ የቦርዱን ውሳኔ በትዕግሥት መጠባበቁ ይሻላል ሲሉ አስረድተዋል።</p>

<p>መዐሕድ ቀድሞ ራሴን አፍርሻለሁ ብሎ ከመጣ መኢአድም ገና ህጋዊ ፍቃድ ካልተሰጠው ሁለቱም በሕጋዊነት ተመዝግበዋል ለማለት ይቻላል ወይ? የተባሉት አቶ መኮንን "መጀመሪያ ድርጅቱ ሲመሠረት ሕጋዊ ሆኖ ነው የተመሠረተው። ስም መቀየር ይችላሉ። ልዩነቱ የተፈጠረው አቀያየሩ ላይ ነው። በመሆኑም ልዩነታቸውን ተነጋግረው እስከሚወስኑ ድረስ ሕጋዊ ሰነዱ በቂያቸው ነው። ሌላ ሕጋዊ ሰነድ እና ማረጋገጫ አያስፈልግም" ሲሉ መልስ ሰጥተዋል።</p>

<p>የኢትዮጵያ ብሔራዊ ምርጫ ቦርድ ሁለቱንም ወገኖች በነፃነት እያስተናገድን ነው ያሉት የምርጫ ባለሙያው አባላቶቻቸው የቦርዱን ውሳኔ በትዕግሥት እንዲጠባበቁ አሳስበዋል።</p>

<p>መዐሕድ ነሀሴ 5 ቀን 1994 ዓ/ም ከብሔራዊ ፓርቲነት ወደ ህብረ ብሄር ፓርቲነት እንዲለወጥ የድርጅቱ ብሔራዊ ጉባኤ በወሰነው መሠረት የመላው ኢትዮጵያ አንድነት ድርጅት የሚል መጠሪያ መቀየሩን አስታውቋል። ይህንኑ ተከትሎ የመዐሕድ ምክትል ፕሬዚዳንት አቶ ዓሊ እንድሪስ እና ሌሎቹ አባላት ውሣኔውን በመቃወም መንቀሳቀሳቸው ይታወሳል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 29 ቀን 1994</a></p>

</body>
</html>	














