<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በኢህአዴግና በተቃዋሚዎች መካከል የሚደረገው ውይይት ውጤት የለሽ ነው" ጠ/ሚ/ር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በኢህአዴግና በተቃዋሚዎች መካከል የሚደረገው ውይይት ውጤት የለሽ ነው" ጠ/ሚ/ር መለስ ዜናዊ</h2>


<p>በኢህአዴግና በተቃዋሚ ፓርቲዎች መካከል የሚደረገው ውይይት ውጤት የሌለው መሆኑን ጠቅላይ ሚኒስትር መለስ ዜናዊ ሲያስረዱ ኢዴፓ ምክትል ሊቀመንበር ዶ/ር ኃይሉ አርአያ ይህንን አባባል ተቃውመውታል።</p>

<p>ጠቅላይ ሚኒስትር መለስ ዜናዊ ሰሞኑን ባደረጉት ቃለ ምልልስ እንደተናገሩት በአሁኑ ጊዜ ተቃዋሚ ፓርቲዎች በኢህአዴግ ፖሊሲ ላይ አማራጭ ፖሊሲ ለማቅረብ የማይገደዱ መሆናቸው የሚሠማቸው በመሆኑ በእኛና በተቃዋሚዎች ድርጅቶች መካከል ያለው ንግግር በደንቆሮዎች መካከል እንደሚደረግ ንግግር ያህል ነው ብለዋል። ተቃዋሚ ፓርቲዎች አማራጭ ፖሊሲዎችን ማቅረብ የነሱ ተግባር አለመሆኑን እየተናገሩ ነው ያሉት አቶ መለስ የነርሱ ተግባር ዝም ብሎ መተቸት ነው ብለዋል።</p>

<p>አቶ መለስ ኢህአዴግ ከተቃዋሚ ፓርቲዎች ጋር የነደፈውን ፖሊሲ በማስመልከት አራት አብይ ጉዳዮችንም ገልጸዋል። "በመጀመሪያ ደረጃ ተቃዋሚ ድርጅቶች በዲሞክራሲ ሂደት ውስጥ አዎንታዊ ሚና እንደሚጫወቱ እናምናለን። በሁለተኛ ደረጃ በሀገራችን ጠንካራ ድርጅቶች እንዲኖሩ እንመኛለን። በሦስተኛ ደረጃ ተቃዋሚ ድርጅቶች በአዎንታዊ ተቃውሟቸው ለኢትዮጵያ ገንቢ ሚና እንዲኖራቸው እንፈልጋለን። በአራተኛ ደረጃ ሁሉም ፓርቲ የራሱ የሆነ ፖሊሲ ቢኖረውም በጋራ ጉዳዮች ላይ አብረን እንሠራለን በዚህረገድም በፓርላማ ውስጥ እኛና ተቃዋሚ ፓርቲዎች የንግግርና የክርክር መድረክ አለን"</p>

<p>ወደፊት ተቃዋሚ ድርጅቶች የጋራ በሆኑ ጉዳዮች ላይ አብረውን እንደሚሠሩና የተሻለ ፖሊሲም እንደሚኖራቸው ተስፋ አደርጋለሁ ያሉት ጠ/ሚኒስትሩ በአሁኑ ወቅት ግን በፓርላማ ሆነ በኢህአዴግ ፓሊሲዎች ላይ በሚደረጉ ውይይቶች ጠንካራ ውጤት ሊንፀባረቅ እንዳልቻለ አስረድተዋል።</p>


<p>ዶ/ር ኃይሉ ተቃዋሚ ድርጅቶች አማራጭ አያቀርቡም የሚለውንም የመለስ ስሞታ አስተባብለዋል። ተቃዋሚ ድርጅቶች በማንኛውም ስብሰባ ላይ ሳይሰለቹ አስተያየታቸውን እንደሚሠነዝሩ በተለይም በመሬት፣ በጎሣ ፌዴራሊዝም፣ በኢንቨስትመንትና በትምህርት ፖሊሲ ላይ አማራጭ ሀሳቦችን እያቀረቡ መሆኑን ተናግረዋል።</p>

<p>ኢዴፓ ዕድሜው ሁለት አመት ተኩል ከመሆኑ አኳያ ሰፊና ውስብስብ መርሃ ግብር ለመሥራት ጊዜ ይጠይቃል ያሉት ዶ/ር ኃይሉ እንደዛም ሆኖ መርሃግብር ለማውጣት በዝግጅት ላይ መሆናቸውን አስረድተዋል። መርሃ ግብሩምየሚቀርበው ለመለስና ለቡድኑ ወይም ለፓርላማ ለህዝብ ነው ብለዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 1 ቀን 1994</a></p>

</body>
</html>	














