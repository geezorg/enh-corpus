<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>17 ሺህ ተፈናቃዮች መጠለያችንን ከመልቀቅ ሞትን እንመርጣለን አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">17 ሺህ ተፈናቃዮች መጠለያችንን ከመልቀቅ ሞትን እንመርጣለን አሉ</h1>


<p>በ1993 ዓ.ም በኤርትራ መንግሥት ከኤርትራ የተባረሩ እና በአዲስ አበባ በሚገኙ 17 የመጠለያ ጣቢያዎች ውስጥ የነበሩ ተፈናቃዮች ክልሉ በቂ ማቋቋሚያ ሳያሟላልንና ራሳችንን ሳያስችለን ከነበርንበት መጠለያ በድንገት እንድንወጣ ቢያዘንም ላለመውጣት ወስነናል ሲሉ ተፈናቃዮች ተናገሩ።</p>

<p>ተፈናቃዮቹ ትናንት ጠዋት በዳግማዊ ምኒልክ ትምህርት ቤት አዳራሽ ከኤርትራ የተፈናቀሉበትን 11ኛ ዓመት ምክንያት በማድረግ እንደገለፁት በአሁኑ ወቅት የአዲስ አበባ መስተዳድር ምክር ቤት ሊወሰድባቸው ባቀደው እርምጃ ላይ ለመወያየት እና ችግራቸውን ለማስረዳት ስብሰባ ቢጠሩም አንድም መንግሥታዊ አካል በቦታው ሣይገኝ ቀርቷል።</p>

<p>በደርግ ውድቀት ማግስት ከተፈናቀሉት መካከል 654 ጓደኞቻቸው መሞታቸውን፣ 31 ተፈናቃዮች ደግሞ ለአዕምሮ ህመም መጋለጣቸውን፣ 207 ህፃናት ወላጅ አልባ መሆናቸውን 67 ወገኖች ደግሞ የአልጋ ቁራኛ ሆነው መቅረታቸውን የተፈናቃዮቹ ተወካይ ገልፀዋል።</p>

<p>መንግሥት ችግራችንን ተገንዞ ፍትሐዊ ውሳኔ እንዲሰጠን በሠላማዊ መንገድ አስፈቅደን በጠራነው ስብሰባ ላይ ተወካዩን ባለመላክ ንቀቱን አሳይቶናል ያሉት ተፈናቃዮቹ "እኔ አለሁላችሁ ቁልፍ ነኝ፣ ቧንቧ ነኝ ምረጡኝ" እንዳላለን ሁሉ ለምርጫው ቅስቀሳ በነፍስ ወከፍ 150 ብር እየከፈለን ሲጠቀምብን ቆይቶ ሥልጣኑን ከጨበጠ በኋላ አላውቅላችሁም ማለቱ አሳዝኖናል ብለዋል።</p>

<p>የአዲስ አበባ መስተዳድር ለ11 ዓመታት ከኖርንበት መጠለያ በድንገት እንድንወጣ እያስገደደን ነው ያሉት እነዚሁ ተፈናቃዮች ክልሉ እየወሰደ ያለው እርምጃ ፍትሐዊ ባለመሆኑ በፍፁም ከአዳራሹ ወጥተን ለመከራ ህይወት መዳረግ ስለማንፈቅድ ሞትን እንመርጣለን፤ በመጠለያችንም እንዳለን የሚወሰድብንን እርምጃ በፀጋ ለመቀበል ዝግጁ ነን ሲሉ ተናግረዋል።</p>

<p>የሚደርስብን በደል ከቀን ወደ ቀን እየጨመረ መጥቷል ያሉት አንዲት አስተያየት ሰጪ የኢህአዴግ መንግሥት ከ11 ዓመት በፊት በነበረው ጦርነት ምክንያትየወታደር ቤተሰቦች ስለነበርን ብቻ እየተበቀለን ነው ሲሉ ተናግረዋል።</p>

<p>ክልሉ እስከ መስከረም 10 ቀን 1995 ዓ.ም ያለ ምንም ቅድመ ሁኔታ ያላችሁበትን መጠለያ ልቀቁ የሚል ውሳኔ ማሳለፉ በእኛ ላይ ያለውን ጠላትነት ያላስመሰከረ ነው ብለዋል።</p>

<p>የአዲስ አበባ መስተዳድር እኛን በጠላትነት በመፈረጅ እያንገላታን ከመሆኑም ሌላ ለሰባት ወራት በምግብ ለሥራ ዘመቻ ሲያሠራን ቆይቶ ክፍያውን መከልከሉ አንሶት አንገታችንን ደፍተን ከምንኖርበት ጎጆ ሊያፈናቅለን በማቀድ ፎርም ካልሞላችሁ እያለ በማስገደድ ላይ ይገኛል ሲሉ አማርረዋል።</p>

<p>የአዲስ አበባ መስተዳድር ማኅበራዊ ዘርፍ በተጠራበት ስብሰባ ላይ ሳይገኝ ቀርቶ የመንግሥት መገናኛ ብዙኃኑም እንዳይገኙ አድርጓል ያሉት እነዚሁ ተፈናቃዮች መላው የኢትዮጵያ ህዝብ እና የፌዴራሉ መንግሥት ወገናዊነታቸውን እንዲያሳዩ እንጠይቃለን ብለዋል።</p>

<p>ተፈናቃዮቹ አያይዘውም የክልሉ መንግሥት የሚወስደውን አስተዳደራዊ እርምጃ በተረጋጋ እና ለዘለቄታው ልማት በሚያመች መልኩ እንዲሆን ጠይቀው ጂቲዜድ እና ሌሎች ግብረ ሰናይ ድርጅቶችም የዕርዳታ እጃቸውን እንዲዘረጉላቸው በድጋሚ ጠይቀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 22 ቀን 1994</a></p>

</body>
</html>	
















