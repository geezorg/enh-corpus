<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለፕሬዚዳንቱ አዲስ መኖሪያ ቤትና ጽ/ቤት ሊገነባ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለፕሬዚዳንቱ አዲስ መኖሪያ ቤትና ጽ/ቤት ሊገነባ ነው</h1>


<p>ለኢትዮጵያ ርዕሰ ብሔር አዲስ መኖሪያ ቤትና ቢሮ መንግሥት ሊገነባ ሲሆን አሁን ለፕሬዚዳንቱ በመኖሪያነትና በቢሮ ጽ/ቤትነት በማገልገል ላይ የሚገኘው የብሔራዊ ቤተ መንግሥት ወደ ሙዚየምነት የሚቀየር መሆኑን ፎርቹን ጋዜጣ በሰሞኑ ዕትሙ ዘግቧል።</p>

<p>በ1948 ዓ.ም የተገነባው ብሔራዊ ቤተመንግሥት ወደ ሙዚየምነት ሲቀየር የኢትዮጵያን ነገስታት ቅርሶች ሕዝቡ እንዲጎበኝ ሙዚየሙ ለሕዝብ ክፍት ይደረጋል ተብሏል።</p>

<p>የቤተ መንግሥቶች አስተዳደር ኃላፊ የሆኑት ብርጋዴር ጄነራል ፍሬሰንበት አምዴ ለፎርቹን እንደገለፁት ይህንን ዕቅድ ተግባራዊ ለማድረግ ከተለያዩ የመንግሥት አካላትና ግለሰቦችን ያካተተ አንድ ኮሚቴ ተቋቁሞ እየተንቀሳቀሰ ሲሆን ጥናቱ ከአንድ የኢጣሊያ አርክቴክ ጋር በጋራ የተጠና ሲሆን ለሙዚየሙ የሚያስፈልገው ወጪ ከ80 ሚሊየን ብር በላይ ተገምቷል።</p>

<p>ለአዲሱ ፕሬዚዳንት መኖሪያና ጽ/ቤትን ለመገንባት የሚያስችለው ጥናት ከሁለት ዓመት በፊት የተጠናቀቀ ቢሆንም ቅድሚያ ሊሰጣቸው የሚገቡ ጉዳዮች በማጋጠማቸው ዕቅዱ ተቋርጦ እንደነበረ የብሔራዊ ቤተመንግሥት አስተዳደር ጽ/ቤት ኃላፊ የሆኑት አቶ ብርሃኑ ጀምበሬ ገልፀው በጀቱ በአሁኑ የበጀት ዓመት ተላልፏል ብለዋል።</p>

<p>በተያያዘ ዜናም የምኒልክ እና የዮሐንስ ቤተመንግሥቶችን ለማደስ እንዲቻል ከተለያዩ የውጭ አገር አማካሪ ድርጅቶች ጋር የቤተ መንግሥቶች አስተዳደር ጽ/ቤት እየተነጋገረ የሚገኝ ሲሆን ለሥራው መንግሥት አምስት መቶ ሺህ ብር ባጀት ይዟል።</p>

<p>እንደ ቤተ መንግሥት አስተዳዳሪ ከሆነ ጥናቱ እንደተጠናቀቀ የዕድሳት ግንባታው ወዲያው ይጀመራል። ለዚህም ሲባል ከቀድሞው የኢኮኖሚ ልማትና ትብብር ሚኒስቴር ከሥራና ማኅበራዊ ጉዳይ ሚኒስቴር፣ ከከተማ ልማት ሚኒስቴርና ከቅርስ ጥበቃ ባለሥልጣን እንዲሁም ከቤተመንግሥት አስተዳደር ጽ/ቤት የተውጣጡ ባለሥልጣናትን ያቀፈ አንድ ኮሚቴ ተቋቁሞ ጥናት አካሄዷል።</p>

<p>115 ዓመት የዕድሜ ባለፀጋ የሆኑት እነዚህኑ ቤተመንግሥቶች ለማደስ ለዕድሳቱ አማካሪ ለመቅጠር በ1993 ዓ.ም ጨረታ ወጥቶ የነበረ ቢሆንም አንድም የአገር ውስጥ ድርጅት በጨረታው ሳይካፈል መቅረቱ የቤተመንግሥቱ የኢንጂነሪንግ ክፍል ኃላፊ አቶ ጌታቸው አርአያ ገልፀዋል። ነገር ግን በውጭ የሚገኙ ኤምባሲዎች ባደረጉት ጥረት ፍላጎት ያላቸው ሶስት የውጭ ድርጅቶች ተገኝተዋል። ከእነዚህም መካከል የአውስትራሊያ ድርጅት የሆነውና ፋክት ፋይንደር ተብሎ የሚጠራው ድርጅቶ ባለሙያዎችን በመላክ ቤተመንግሥቶቹን የጎበኘ ሲሆን የተቀሩት የካናዳና የጀርመን ድርጅቶች አስፈላጊው ሰነድ ተልኮላቸዋል። ድርጅቶቹ በተጨማሪ በዛ ያሉ የዲዛይን የታሪክና የፎቶ ሰነዶችን እንዲላክላቸው ጥያቄ ማቅረባቸውንም አቶ ጌታቸው ጨምረው ገልፀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 15 ቀን 1994</a></p>

</body>
</html>	














