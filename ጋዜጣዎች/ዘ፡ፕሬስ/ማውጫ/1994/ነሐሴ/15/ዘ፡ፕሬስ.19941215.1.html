<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በዩኒቨርሲቲው ላይ ያለኝን ጥላቻ አንስቼያለሁ" ጠ/ሚ/ር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"በዩኒቨርሲቲው ላይ ያለኝን ጥላቻ አንስቼያለሁ" ጠ/ሚ/ር መለስ ዜናዊ</h1>


<p>በአዲስ አበባ ዩኒቨርስቲ ላይ የነበረኝ የከረመ ጥላቻ በዚህ ስብሰባ እንደተወገደና እንደተራገፈ አምናለሁ ሲሉ ጠቅላይ ሚኒስትር መለስ ዜናዊ ተናገሩ። የዩኒቨርስቲው ሴኔትም ንግግሩን አስከትሎ ፈጥነን ወደ ተግባር መግባት እንድንችል የደሞዝ ጭማሪው ዝግጅት ይፋጠንልን ሲል ጠየቀ።</p>

<p>በአዲስ አበባ ዩኒቨርስቲ መምህራንና በጠቅላይ ሚኒስትር መለስ መካከል ለ18 ቀናት በጠቅላይ ሚስትሩ ጽ/ቤት አዳራሽ ሲካሄድ የነበረው ስብሰባ መዝጊያ ላይ አቶ መለስ ባሰሙት ንግግር የኢሠፓ መፈንጫ ሆኖ የቆየው እና በወቅቱ የነበሩ ተማሪዎች ለዘመቻ ከወጡበት ወቅት ጀምሮ የተበላሸውና በውስጤ ስለዩኒቨርስቲው ያለኝ መጥፎ አመለካከት በዚህ ስብሰባ ተወግዷል ብለዋል። አክለውም በስብሰባው አንድ በጣም ትልቅ የመንፈስ እርካታ እንዳገኘሁ ለመግለፅ እወዳለሁ ሲሉ ተናግረዋል።</p>

<p>በተደረገው ስብሰባ በርካታ ጉዳዮች ላይ የጋራ አመለካከት ይዘናል ያሉት አቶ መለስ በአመለካከት ደረጃ የጨበጥነውን አቋም ሥርዓት ባለውና በተደራጀ መልኩ አብረን መሥራት እንፈልጋለን ሲሉ ተናግረዋል።</p>

<p>አቶ መለስ አያይዘውም "በብዙ ጉዳያችን የጋራ አቋም ይዘናል ባንይዝም ይህን ያህል ትልቅ ጥፋት አይደለም። በሠላም መነጋገር እስከተቻለ ድረስ። መለያየት ማለት መጠላላት ማለት አይደለም። ስለዚህ በቀጣይ ብንስማማም ብንጠላላም አብረን እንሠራለን የሚል እምነት አለኝ" ብለዋል።</p>

<p>ጠቅላይ ሚኒስትር መለስ ዜናዊ ሙያዊ ብቃት ዙሪያ አስተያየት እንዲሰጡን በዘፕሬስ ሪፖርተር ከተጠየቁ ተሳታፊዎች መካከል የአዲስ አበባ ዩኒቨርስቲ ሶሺዮሎጂ ዲፓርትመንት አንትሮፖሊጂስት የሆኑት ዶክተር ገመቹ መገርሣ ከጠቅላይ ሚኒስትሩ ጋር በግንባር የተገናኙት ለመጀመሪያ ጊዜ እንደሆነ ከገለፁ በኋላ "በሳል ሰው (ማቱረድ) ነው" ሲሉ ተናግረዋል።</p>

<p>ዶክተር ገመቹ አክለውም ሲመልሱ "/ሐ ኢስ ኤሽቸልለንት/ እጅግ በጣም ጐበዝ ነው። እዚህ ዩኒቨርስቲ ፕሮፌሰር ነኝ የሚሉ ሁሉ ቢጨፈለቁ አንድ የመለስን ያህል ጭንቅላት መውጣቱን እጠራጠራለሁ" ሲሉ ገልፀዋል።</p>

<p>ሌሎች በስብሰባው የታደሙ እና ለቃለ ምልልስ ፈቃደኝነታቸውን የጠየቅናቸው ተሣታፊዎች ከህክምና ፋካሊቲ መምጣታቸውን ገልፀው በእስከ ዛሬው ስብሰባ ተሣትፎ ያላደረግነው የሙያ ሥነ-ምግባራችን እንድንሠራ እንጂ እንድናወራ ስለማይፈቅድልን ነው ብለዋል።</p>

<p>በስብሰባው ወቅት ጠቅላይ ሚኒስትር መለስ የዩኒቨርስቲው ተማሪዎች የደርግን መንግስት ደግፈው ወደ ትጥቅ ትግሉ ለመቀላቀል እስከመወሰን የደረሱት ከአስተዳደሩ እስከ ተማሪው ድረስ የኢሠፓ የደህነት መዋቅር የተተበተበ በመሆኑ ነው ካሉ በኋላ በአጠቃላይ የኢሠፓ መፈንጫ ነበር በሚል ለሰጡት አስተያየት ዶ/ር ፈቀደ አበባ የተባሉ ተሳታፊ ሲመልሱ የደርግ ኢሠፓ መፈንጫ የነበረው ዩኒቨርስቲ በአሁኑ ወቅት የኢህአዴግም መፈንጫ እንዲሆን አልመኝም በማለት ተናግረዋል።</p>

<p>ለዚህ አስተያየት መልስ የሰጡት አቶ መለስ ዩኒቨርሲቲው የኢህአዴግ መፈንጫ መሆን ከሌለበት የመዐህድም መፈንጫ በአጠቃላይ የማኛውም ፖለቲካ ድርጅት መፈንጫ መሆን የለበትም። ነገር ግን ለህገ መንግስቱ ተገዢ የሆነ ዜጋ በማፍራት ሥራ ላይ ብቻ መሠማራት አለበት ሲሉ አስረድተዋል።</p>

<p>ጠቅላይ ሚኒስትር መለስ የመዝጊያውን ንግግር አድርገው እንደጨረሱ ከአዳራሹ በአጃቢ ተከበው ሊወጡ ሲሉ የዩኒቨርስቲው ሴኔት አባላት በድምፅ ማጉያ ከፍ ባለ ድምፅ አንድ መልዕክት አስተላለፉ። "አቶ መለስ የመምህራኖች ደመወዝ ጭማሪ ጉዳይ ከወዲሁ እንዲያስቡበትና በፍጥነት ጭማሪው የሚደረግበትን ሁኔታ እንዲያፋጥኑ እናሳስባለን።" መምህራኑም ጥያቄውን መደገፋቸውን በከፍተኛ ጭብጨባ ገልፀዋል።</p>

<p>አቶ መለስ ንግግራቸውን ቀድመው የጨረሱ በመሆኑ እና ጥያቄው የቀረበላቸው በመውጣት ላይ እንዳሉ ስለነበረ ጥያቄውን ቢሰሙትም ምላሽ ሳይሰጡ ወጥተው ሄደዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 15 ቀን 1994</a></p>

</body>
</html>	














