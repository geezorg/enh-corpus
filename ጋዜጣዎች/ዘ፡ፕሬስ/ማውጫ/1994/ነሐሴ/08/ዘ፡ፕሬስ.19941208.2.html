<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ የሰብአዊ መብቶች ከፍተኛ ኮሚሽነር ኤርትራን አወደሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተመድ የሰብአዊ መብቶች ከፍተኛ ኮሚሽነር ኤርትራን አወደሰ</h2>


<p>በኤርትራ ተይዘው የነበሩ 15 የጦር እስረኛ ኢትዮጵያዊያንን ኤርትራ ሐምሌ 26 ቀን 1994 ዓ.ም መልቀቋ "አዎንታዊ የሆነ እርምጃ ነው" ሲሉ የተባበሩት መንግሥታት ድርጅት የሰብዓዊ መብቶች ከፍተኛ ኮሚሽን ኮሚሽነርአወድሰውታል።</p>

<p>የተመድ ዜና አውታር የሆነው ኢሪን (እርእኝ) ከናይኖቢ ነሐሴ 6 ቀን ባሠራጨው ዜናው የተባበሩት መንግሥታት ድርጅት የሰብአዊ መብቶች ከፍተኛ ኮሚሽነር ሚስሜሪ ሮቢንሰን ኤርትራ የጦር እስረኞችን መልቀቅ መጀመሯ በኢትዮጵያ እና በኤርትራ መካከል የሚኖረውን ሠላም ለማጠናከር "አዎንታዊ እርምጃ ነው" ብለውታል ሲል ገልጧል።</p>

<p>"የጦር እስረኞች መልቀቅ አስመልክቶ የነበረው ሒደት ከተገታ በኋላ አሁን ይህ መጀመሩ አዎንታዊ የሆነ መሻሻል የታየበት ነው" ሲሉ ኮሚሽነሯ አስረድተዋል ሲል ዜናው አመልክቷል።</p>

<p>ወ/ሮ ሮቢንሰን ይኸው ሁኔታ በሁለቱም መንግሥታት በኩል እንደሚቀጥል ተሥፋ ያላቸው መሆኑን ጠቅሰው "በእጅጉ መሻሻል" ሊታይ የሚችልበት ሁኔታ እንደሚሆንና በሠላም አብሮ ለመኖርና ለመረዳዳት ሁለቱም ሀገሮች የመረጡ መሆናቸውንም የሚያረጋግጥ በጎ ምልክት ነው ብለውታል።</p>

<p>15ቱ ኤርትራ የለቀቃቸው ኢትዮጵያውያን የጦር እስረኞች በመረብ ድልድይ በኩል ሲለቀቁ በሥፍራው የነበረው የተባበሩት መንግሥታት ኢትዮ-ኤርትራ የሠላም አስከባሪ ኃይል ተልዕኮ (አንሚ) የሰብአዊ መብቶች ጥበቃ ቢሮ ሥነ-ሥርዓቱን የተከታተለ ሲሆን የዓለም አቀፍ ቀይ መስቀል ኮሚቴምተገኝቶ ነበር ተብሏል።</p>

<p>ይህ በእንዲህ እንዳለ ከኤርትራ ወህኒ ቤት አምልጦ የመጣውን የአሥመራ ዩኒቨርስቲ ተማሪዎች ፕሬዚዳንት በመገናኛ ብዙኃን ያሳወቀው የኢትዮጵያ መንግሥት ከኤርትራ ተለቅቀው ወደ ሀገራቸው ተመልሰዋል ስለተባሉት ስለእነዚሁ የጦር ምርኮኞች ያለው ነገር የለም።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 8 ቀን 1994</a></p>

</body>
</html>	














