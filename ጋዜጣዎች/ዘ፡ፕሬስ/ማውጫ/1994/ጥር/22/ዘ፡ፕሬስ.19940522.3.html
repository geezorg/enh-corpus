<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ምን ዓይነት ፍርድ እንደሚሠጠኝ አውቀዋለሁ» አቶ ቢተው በላይ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ምን ዓይነት ፍርድ እንደሚሠጠኝ አውቀዋለሁ» አቶ ቢተው በላይ</h1>


<p>የፌዴራሉ ከፍተኛ ፍርድ ቤት አንደኛ ወንጀል ችሎት በአጃቢ ፍትህ ሚኒስቴር ሄደው ማስረጃቸውን እንዲያመጡ የፈቀደላቸው ሦስተኛ ተከሳሽ አቶ ንጉሴ ኃይሉ ከሚኒስቴር መሥሪያ ቤት ምንም ዓይነት ማስረጃ ሊያገኙ አለመቻላቸውን አስታወቁ።</p>

<p>የፌዴራሉ የሥነ ምግባርና የፀረ-ሙስና ኮሚሽን አቃቤ ሕግ በሙስና ክስ ከመሠረታባቸው ውስጥ ሦስተኛው ተከሳሽ አቶ ንጉሴ ኃይሉ ትላንት ለፍርድ ቤቱ እንደተናገሩት የፍትህ ሚኒስቴር ከአቶ ታምራት ላይኔ ጉዳይ ውጪ የእሳቸውን የተመለከተ ማስረጃ የለኝም ስላለኝ የራሴን ባለ 15 ገፅ መቃወሚያ አቅርቤያለሁ ብለዋል። ወንጀል ምርመራ ማስተባባሪያ ተወካይ ጥር 7/1994 ለፍርድ ቤቱ የአቶ ንጉሴ ማስረጃዎች እኛ ጋር ሳይሆን ፍትህ ሚኒስቴር ነው የሚገኘው ማለታቸው የሚታወስ ሲሆን አቶ ንጉሴም ይሄንኑ ለፍርድ ቤቱ አስገንዝበዋል።</p>

<p>የትናንቱን የአቶ ንጉሴ መቃወሚያ ጨምሮ በአሁኑ ወቅት ሁሉም ተከሳሾች የመከላከያ ማስረጃቸውን ለፍርድ ቤቱ ማቅረባቸው ተገልጿል። ይሁን እንጂ ፍርድ ቤቱ የሁሉንም ፅሁፎች ተመልክቶ ለመወሰን እንዲችል ለየካቲት 5/94 ቀጠሮ መያዝ የግድ መሆኑን አስታውቋል።</p>

<p>ይህ በእንዲህ እንዳለ ቀጠሮ ከተሠጠ በኋላ ሁለተኛው ተከሳሽ አቶ ቢተው በላይ ሀሳብ እንዳቀርብ ይፈቀድልኝ በማለት አቤቱታቸውን አሠምተዋል። ስምንት ወር ሙሉ በቀጠሮ ብቻ እመላለሳለሁ ብዬ አልገምትኩም ነበር ያሉት አቶ ቢተው የፍርድ ሂደቱ አጥሮ ትክክለኛ ፍርድ እንዲሰጠኝ እጠይቃለሁ ብለዋል። በርግጥ ምን ዓይነት ፍርድ እንደሚሰጠኝ አውቀዋለሁ ያሉት አቶ ቢተው የሚሠጠውንም ፍርድ በፀጋ እንደሚቀበሉ ተናግረዋል። እንደሳቸው አስተያየት የተወሰነውን የፍርድ ዓመት ተቀብለው በወደፊት ሕይወታቸውና ሥራቸው አረፍ ብለው ማሠብ ይፈልጋሉ። አቶ ቢተው የተሠጠውን ፍርድ እቀበላለሁ ይበሉ እንጂ እኔ ንፁህ ነኝም ብለዋል ለፍርድ ቤቱ።</p>

<p>የፌዴራሉ ከፍተኛ ፍ/ቤት የአንደኛ ወንጀል ችሎት አስተያየታቸውን ከሠማ በኋላ መልስ ሰጥቷቸዋል በሰጣቸው ምላሽ ፍ/ቤቱ እርስዎ የሚሰጠውን ፍርድ ከወዲሁ ቢያውቁትም እኛ ግን ገና አናውቀውም ብሏል። ይህን የሚወስነው የፍርዱ ሂደትና የሚቀርቡት ሠነዶችም ተገናዝበው መሆኑም አመልክቷል።</p>

<p>በሌላ በኩል ታህሳስ 30/94 የኢትዮጵያ ንግድ ባንክ ፕሬዚዳንት አቶ ጥላሁን አባይን ጨምሮ 54 የመንግሥት ባለሥልጣናትና ነጋዴዎች በተከሰሱበት ወቅት ያልቀረቡት 16ኛው ተከሳሻ አቶ ዓለማየሁ ዘገየ ትናንት በዚህ ችሎት ቀርበዋል።</p>

<p>16ኛው ተከሳሽ የቀረበባቸው ክስ ከሌሎች 25 ተከሳሾች ጋር በሚና ትሬዲግ ኃላፊነቱ የተወሰነ የግል ማህበር ስም 190 ሚሊዮን 218 ሺህ 700 ብር ከኢትዮጵያ ንግድ ባንክ አንዋር መስጊድ ቅርንጫፍ አላግባብ እንዲወሰድ ፈቅደዋል የሚል ነው።</p>

<p>ተከሳሹ ከኢትዮጵያ ንግድ ባንክ በ1985 ዓ.ም በጡረታ መውጣታቸውን ጠቅሰው የተዘረዘሩት ልዩ ልዩ ብድሮች ሲሰጡ በቦታው አለመኖራቸውን ተናግረዋል። ከዚህ አንፃር ክሱ እንደማያስጠይቃቸውና የዋስ መብታቸው ተከብሮ እንዲከራከሩ ፍርድ ቤቱን ጠይቀዋል። አቃቤ ህግ ግን የቀረበባቸው ክስ የሙስና ወንጀል በመሆኑ የዋስትና መብታቸው እንዳይከበር ለፍርድ ቤቱ አመልክቷል። ጉዳዮን የተመለከተው ፍርድ ቤትም ለ16ኛው ተከሳሽ አቶ ዓለማየሁ ዘገየ የዋስተና መብት እንደማይፈቀድ በማዘዙ ወህኒ ቤት ተልከዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ጥር 22 ቀን 1994</a></p>

</body>
</html>	














