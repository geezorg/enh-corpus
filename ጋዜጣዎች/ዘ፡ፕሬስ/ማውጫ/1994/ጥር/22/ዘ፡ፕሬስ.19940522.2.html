<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የገቢዎች ሚኒስቴር መመሪያ ታገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የገቢዎች ሚኒስቴር መመሪያ ታገደ</h1>


<p>ካለፈው ታህሳስ ወር ጀምሮ ሥራ ላይ የዋለውና « በልዩ ልዩ ምክንያት ውጭ አገር ቆይተው የሚመለሱ ኢትዮጵያውያን የግል መገልገያ ዕቃዎች በፍርንኮ ቫሉታ ከቀረጥ ነፃና ቀረጥ ተከፍሎባቸው ስለሚገቡበት ሁኔታ ተሻሻሎ የወጣ መመሪያ» በሚል ስያሜ በገቢዎች ሚኒስትር በክቡር አቶ ጌታቸው በላይ ፊርማ የፀደቀው መመሪያ ተግባራዊ ሊሆን አለመቻሉን ምንጮቻችን አስታወቁ። የጉምሩክ ቀረጥ ማስከፈያ ደንብ ቁጥር 122/85 ለማሻሻል በወጣው የሚኒስትሮች ምክር ቤት ደንብ ቁጥር 6/88 አንቀፅ 2 መሠረት የጉምሩክ የዕቃ ቀረጥ ሥርዓትና ተመን ሁለተኛ መደብ አንቀፅ ለንዑስ አንቀፅ 2 (ለ) እደተሻሻለ በልዩ ልዩ ምክንያት ውጭ ቆይተው የሚመለሱ ኢትዮጵያውያን ከቀረጥ ነፃ የሚያስገቧቸውን የግል መገልገያ ዕቃዎች ዝርዝር የፌዴራል መንግሥት የገቢዎች ቦርድ እንደሚያወጣ የተደነገገና ይህም ለገቢዎች ሚኒስቴር መሥሪያ ቤት የተላለፈ መሆኑን፣ እንዲሁም ያለውጭ ምንዛሪ ክፍያ ወደ ሀገር ውስጥ ስለሚገቡ የሚኒስትሮች ምክር ቤት ደንብ ቁጥር 8/88 አንቀፅ 2 ንዑስ አንቀፅ 4 በተለያዩ ምክንያቶች ውጭ አገር ቆይተው የሚመለሱ ኢትዮጵያውያን ለራሳቸውና ለቤተሰቦቻቸው ይዘዋቸው የሚመጡት የግል መገልገያ ዕቃዎች የፌዴራል መንግሥት የገቢዎች ቦርድ የሚያወጣው መመሪያ መሠረት ያለውጭ ምንዛሪ ክፍያ ማስገባት እንደሚችሉ የተፈቀደና ይህም ለገቢዎች ሚኒስቴር መሥሪያ ቤት የተላላፈ በመሆኑ የሚሉትን መርሆዎች መሠረት በማድረግ ከአንድ ወር በፊት የወጣው ይኸው መመሪያ ለጥቂት ሳምንታት ብቻ በሥራ ላይ ከዋለ በኋላ በድንገት እንዲታገድ መደረጉን ለማወቅ ችለናል።</p>

<p>በአሁኑ ወቅት በርካታ በውጭ ሀገሮች የቆዩ ኢትዮጵያውያን በመመሪያው መሠረት ከቀረጥ ነፃ ሊያስገቡ የሚችሏቸውን ዕቃዎች ማስጫናቸውን የገለፁት የዘፕሬስ ምንጮች ይሁን እንጂ በመመሪያው ድንገተኛ መታገድ ምክንያት ለከፍተኛ ችግር መጋለጣቸውን ጠቁመዋል።</p>

<p>እነዚህ ለችግር መጋለጣቸው የተጠቆመው ኢትዮጵያውያን የግል አውቶሞቢልን ጨምሮ የተለያዩ የቤት ውስጥ መገልገያ ዕቃዎችን ከያሉባቸው ሀገሮች አስጭነው ወደ ሀገራቸው ለማስገባት የተፈጠረውን ዕድል ለመጠቀም የሞከሩ ሲሆን ሆኖም መመሪያው ብዙም ሳይቆይ እንዲቆም በመደረጉ ላልታቀደ ከፍተኛ ወጪ መጋለጣቸውን የገለፁት ምንጮቻችን አዲስ አበባ ከደረሰ በኋላ በጉምሩክ ባለሥልጣን ከተያዘው የተመላሽ ኢትዮጵያውያኑ ንብረት በተጨማሪ ከፍተኛ ግምት ያላቸው እቃዎች ጅቡቲ ወደብ ላይ እንደሚገኙ አመልክተዋል። ይኸው የገቢዎች ሚኒስቴር ያለጊዜ ገደብ ያወጣውና ተግባራዊ ሊሆን ያልቻለው መመሪያ በኢትዮጵያውያን ላይ ባስከተለው ችግር ምክንያት የአብዛኛዎቹ ንብረት በጉምሩክ ባለሥልጣን ወይም በጅቡቲ የወደብ አገልግሎት ተቋም የመወረስ ዕጣ እንደሚገጥመው ምንጮቻችን ጠቁመው መንግሥት ይህንኑ ከግንዛቤ ውስጥ በማስገባት አፋጣኝ መፍትሔ ካልፈለገ የሚከተለው ኪሳራ በተጨማሪ ለዓመታት የባዕዳን ሀገሮች ያፈሩትን ሀብት ከሚያጡት ዜጎቹ ጋርም ያቃቅረዋል ብለዋል።</p>

<p>ይህንኑ ጉዳይ ለመከታተል ለጉምሩክ ባለሥልጣን ባቀረብነው ጥይቄ ጉዳዩ የሚመለከተው የገቢዎች ሚኒስቴርን በመሆኑ ምላሽ ለመስጠት አንችልም የተባልን ሲሆን ከገቢዎች ሚኒስቴር ኦፌሺያል መረጃ ለማግኘት ያደረግነው ሙከራም ቢሆን አልተሳካም።</p>

<p>ይሁን እንጂ ለሚኒስቴር መሥሪያ ቤቱ ቅርበት ያላቸው ምንጮቻችን ችግሩ የተፈጠረው መመሪያው ከመውጣቱ በፊት ያልታሰበበት የማይመስል ሁኔታ በመከሰቱ እንደሆነ ገልፀዋል። ምንም እንኳን መመሪያው ያነጣጣረው በተለያዩ ምክንያቶች በውጭ ሀገር ቆይተው ወደ ሀገራቸው ለመመለስ የሚፈልጉትን ኢትዮጵያውያን ቢሆንም መመሪያው የማይመለከታቸው ግለሰቦች ተጠቃሚ የመሆን እንቅስቃሴ በመጀመራቸው ማስተካከያ ማሰፈለጉን የጠቆሙት ምንጮቻችን የመመሪያው መታገድም ከዚሁ ጋር የሚያያዝ መሆኑን ተናግረዋል።</p>

<p>በተለይም የመመሪያው ምድብ ሦስት እና አራት ለተፈጠረው ችግር እንደዋነኛ መንስኤ ሊሆኑ መቻላቸውን የገለፁት ምንጮቻችን በቅርቡ በመመሪያው አሠራር ላይ ግድፈት ይፈጥራሉ የተባሉ ችግሮችን ለመቅረፍ በሚያስችል መንገድ ማስተካከያ ተደርጎ መመሪያው ወደ ሥራ የሚመለስበት ሁኔታ እየተመቻቸ እንደሆነ አመልክተዋል።</p>

<p>ገቢዎች ሚኒስቴር አውጥቶት የነበረው ይኸው መመሪያ በውጭ ሀገሮች ለሚኖሩ ኢትዮጵያዊያን በኤምባሲዎች በኩል በመገለፁ አብዛኛዎቹ እስከአሁን ዕቃዎቻቸውን ወደ ሀገር ውስጥ እያላኩ መሆኑን የጠቆሙት ምንጮቻችን መመሪያው ሲታገድ ግን በተመሣሣይ መልኩ አለመገለፁን አስታውቀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ጥር 22 ቀን 1994</a></p>

</body>
</html>	














