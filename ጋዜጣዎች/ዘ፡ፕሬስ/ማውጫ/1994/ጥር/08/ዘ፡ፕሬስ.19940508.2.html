<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአባት ኪሾና የቢተው በላይ ጠበቆች መከላከያቸውን እንዳያነቡ ተከለከሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአባት ኪሾና የቢተው በላይ ጠበቆች መከላከያቸውን እንዳያነቡ ተከለከሉ</h2>


<p>የአቶ አባተ ኪሾና የአቶ ቢተው በላይ ጠበቆች የደንበኞቻቸው የመከላከያ ማስረጃ ጭብጥ የሚያሳየው ባለ 13 ገፅ ሰነድ በንባብ እንዲሠማ ጥያቄ አቅርበው ውድቅ ሆነባቸው።</p>

<p>በሙስና ክስ የተመሠረተባቸው የአቶ አባተ ኪሾን ጉዳይ የተመለከተው የከፍተኛው ፍርድ ቤት አንደኛ ወንጀል ችሎት የፅሁፉን መግለጫ በአሁኑ ደረጃ በንባብ ማሠማት አስፈላጊ ባለመሆኑ ከመዝገቡ ጋር እንዲያያዝ ማድረግ በቂ ነው ብሏል።</p>

<p>ከመዝገቡ ጋር ማያያዝ ብቻ በቂ አይደለም የሚል ጥያቄ ያነሱት ጠበቆች የወንጀል ሥነ-ሥርዓት ህጉ በንባብ እንድናሰማ ስለሚፈቅድ ጥያቄያችን ውድቅ ሊሆን አይገባም የሚል መከራከሪያ ሃሣብ አንስተዋል። ይሄኔ የመሃል ዳኛው «የትኛው አንቀፅ ነው በንባብ ይሠማል የሚለው» በማለት ጠበቃውን ጠየቁ። ጠበቃው የተሠጣቸውን የወንጀለኛ መቅጫ ህግ አገላብጠው መልስ ሰጡ «በተለይ ቁጥር 142/2 ተከሳሽ ወይም ጠበቃው ስለመከላከያው አጭር መገለጫ ይሠጣል ይላል። ይህ ደግሞ ብዙ ጊዜ ተሠርቶበታል።»</p>

<p>የአቶ ቢተው ጠበቃም የክርክሩን ሃሳብ ያጠናክራል ብለው የገመቱትን ነጥብ አነሡ «ከዚህ በተጨማሪ እንዚህ ለመታዘብ የሚመጣው ችሎቱ ሲከራከር ማየትና መስማት አለብን። ይህ ሲሆን ነው የፍርዱን ሂደትን መታዘብ የሚችለው» በማለት።</p>

<p>የመሃል ዳኛው ክስ እንደሚነበብ፤ ማስረጃ ነክ የሆነ ጉዳዮች ግን አስፈላጊ ሲሆን ብቻ እንደሚነበቡ በመግለፅ አሁን የቀረበው የፅሁፍ ማስረጃም በአሁኑ ደረጃ እንደማይቀርብ አስረድተው ነገሩን ቋጩ። ሁለተኛው ጠበቃ ባነሱት ሃሳብም ፍርድ ቤቱ በድብቅ እንደማይሠራ ለዚህም የችሎቱ ሂደቶች በግልፅና ተቀርፀው ጭምር እንደሚካሄዱ ተናግረዋል።</p>

<p>ይህ በእንዲህ እንዳለ የወንጀል ምርመራ ማስተባበሪያ ተወካይ በሦስተኛው ተከሳሽ አቶ ንጉሴ ብርሃኔ ሠነድ ላይ መልስ ሠጥተዋል። አቶ ንጉሴ በምርመራ ማስተባበሪያ ሠንዶች ቢኖሩኝም ሊሠጡኝ አልቻሉም በማለታቸው ነበር ተወካዩ ቀርበው እንዲያስረዱ የተደረገው። ተወካዩ አቶ ንጉሴ አሉኝ የሚሏችወን ማስረጃዎች የቀድሞው የፍትህ ምክትል ሚኒስትር አቶ መስፍን ግርማ ተረክበው ስለወሠዷቸው በቢሯቸው እንደሚገኙ አስረድተዋል። ይሁን እንጂ አቶ ንጉሴ የተወካዩን ምላሽ ተቃውመዋል። እንደሳቸው አስተያየት በአቶ መስፍን እጅ የሚኖሩት ሠነዶች ከአቶ ታምራት ላይኔ ጉዳይ ጋር የተያያዙ ናቸው። የሳቸው ማስረጃዎች ግን በምርመራ ማስተባበሪያ ለመገኘታቸው ክስ በተመሠረተባቸው ጊዜ ፖሊስ ቃል መስጠቱን አስታውሰዋል።</p>

<p>ግራ ቀኙን የተመለከተው ፍርድ ቤት ሁለት ብይኖችን በመስጠት ሥራውን አጠናቋል። የመጀመሪያው የአቶ አባተን እና የአቶ ቢተው ጠበቆች ያቀረቡት የፅሁፍ መግለጫን ይዘቱን ተመልክቶ ውሳኔ ለመስጠት ሲሆን ሁለተኛው አቶ ንጉሴ ብርሃኔ በአጃቢ ፍትህ ሚኒስቴር በመሄድ ማስረጃዎቻቸውን እንድያመጡ ነው። ፍትህ ሚኒስቴርም ተከሳሹ የሚፈልገውን ማስረጃ አዘጋጅቶ እንዲቀርብ ታዟል። ቀጣዩ ቀጠሮ ጥር 21/1994 ዓ.ም ሆኗል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ጥር 8 ቀን 1994</a></p>

</body>
</html>	














