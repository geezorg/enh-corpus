<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ይግባኝ ማለት ፈልጌ ነበር» ታምራት ላይኔ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ይግባኝ ማለት ፈልጌ ነበር» ታምራት ላይኔ</h1>


<p>የፌዴራል የሥነ-ምግባር የፀረ-ሙስና ኮሚሽን እነ አቶ አሰፋ አብርሃን ጠቅላይ ፍርድ ቤት በትናንትናው ዕለት አቅርቧል።</p>

<p>6 ኪሎ በሚገኘው ጠቅላይ ፍርድ ቤት እስከ ቀኑ 7:46 ሠዓት ድረስ የፍርድ ሂደቱ አልተጀመረም ነበር። መግቢያ በር አካባቢ ቁጥራቸው አስር የሚሆኑ ሰዎች ጉዳዩን አፍጠው ለመከታተል ተዘጋጅተዋል።</p>

<p>ከቀኑ 7:56 ሲል ፍርዱን የሚከታተሉት ወደ ውስጥ እንዲገቡ ተደረገ። ጠቅላይ ፍርድ ቤት አዳራሽ ውስጥ 20 ያህል የተከሳሽ ቤተሰቦችና ሌሎች ሰዎች ተገኝተው ነበር። ወደ አዳራሽ መግቢያ በር አካባቢ እነ አቶ ታምራት ላይኔ ከመኪና ሲወርዱ ማየት የሚፈልጉ ጥቂት ጋዜጠኞች ቢጠጉም «ሂዱ ከዚህ ምን ትሠራላችሁ? » ተብለው በፀጥታ ኃይሎች ተባረሩ። ጋዜጠኞቹ በዚህ ወቅት ወደ አዳራሹ ገቡ።</p>

<p>ከቀኑ 8:32 ተከሳሾች ወደ ሳጥን ገቡ። አቶ ስዬ አብርሃ መጀመሪያ ታዩ። ከዚያ አቶ ታምራት ዘለቁ። እንዲህ እንዲህ እያሉ 9 ተከሳሾች እየተዘጋጀላቸው ወንበሮች ላይ ተቀመጡ።</p>

<p>ከቀኑ 8:35 ሲሆን ከሳሽ የፌዴራል የሥነ-ምግባርና የፀረ-ሙስና ኮሚሽን አቃቤ ሕግ የ12 ተከሳሾችን ስም ዝርዝር ለቤቱ በንባብ አሰሙ። ከ12ቱ ተከሳሾች መካከል ትንኒት አብርሃ፤ ካህሳይ አባይና ዶ/ር አብዲ አደም በዕለቱ ያልቀረቡ ሲሆን ቀሪዎቹ ግን ቀርበዋል።</p>

<p>ካሥሽ አቃቤ ሕጉ ባቀረቡት ገለፃ 1ኛ ተከሳሽ አቶ አሰፋ አብረሃ ሐጎስ በሚኒስትር ማዕረግ የልማት ድርጅቶች ተቆጣጣሪ ባለሥልጣን የኢትዮጵያ ንግድ ባንክ የሥራ አመራር ቦርድ ሊቀመንበር ሆነው ይሰሩ በነበረበት ወቅት ወንድማቸው ለሆኑት አቶ ምህረት-አብ አብርሃ ሕገ-ወጥ ጥቅም አላግባብ እንዲገኙ በማሰብ ልዩ ልዩ የብድር አገልግሎቶችን ከንግድ ባንኩ ያገኙ ዘንድ በተለያዩ ጊዜያት በስልክ ትዕዛዝ መስጠታቸውን ተናግረዋል።</p>

<p>አንደኛና ሁለተኛ ተከሳሾች አቶ አሰፋ አብርሃና አቶ በሻህ አዝምቴ የጉለሌ ሣሙና ፋብሪካን ከመንግሥት ይዞታ ወደ ግል ንብረት ለማዛወር በወጣው ጨረታ ላይ ሁለት ተወዳዳሪዎች ስለመቅረባቸው፣ አቃቤ ሕግ ዮሐንስ ወ/ገብርኤል ገልፀው በተለያዩ የኢኮኖሚ መስፈርቶች ከተወዳዳሪዎች መካከል አቶ ዱጉማ ሁንዴ እና አቶ ጌቱ ገለቴ በአንድ ላይ በመሆን ያቀረቡት ዋጋ ተመራጭነት ያለው ሆኖ መገኘቱን አመልክተዋል።</p>

<p>አቃቤ ሕጉ አክለውም ከላይ የተጠቀሱት ግለሰቦች የጨረታው አሸናፊ መሆናቸው ተረጋግጦ ውሳኔ የተሰጠ እንደሆነ ተናግረው ውሳኔ ከተሰጠ በኋላም ተከሳሾቹ 12ኛ ተከሳሽን አቶ ፍፁም ዘአብ አስገዶም ሕገ-ወጥ ጥቅም እንዲያገኙ በማሰብ በጨረታ ኮሚቴ አሸናፊ ተብለው የተወሰኑትን በመሰረዝ የፋብሪካው ሽያጭ ለአቶ ፍፁም ዘአብ አስገዶም መከናወኑን ምስክሮች በዝርዝር እንደሚያስረዱ አመልክተዋል።</p>

<p>አቃቤ ሕግ ቀደም ሲል በተሰጠው ትዕዛዝ መሠርት ያሻሻለውን የክስ አቤቱታ በ7 ገፅ አቅርቦ አጠናቋል።</p>

<p>ክሱ ቀርቦ ካለቀ በኋላ አቶ አሰፋ አብርሃ እጃቸውን አወጡ። እንደተናደዱ ፊታቸውን ከማየት ማወቅ ይቻላል። ወዲያው ከታላቅ ወንድማቸው ከስዬ ጋር ማውራት ጀመሩ። የአቶ አሰፋ መላ ትኩረት ወደ ዳኛው ነበር።</p>

<p>ሁለት ጠበቆች አቶ ስዬ ወዳሉበት ሣጥን ሄዱ። ከዚያም በሹክሹክታ ማውራት ጀመሩ። በዚህ ወቅት መሃል ዳኛው «አጠር አድርጉልን» አለ። አቶ ስዬ ወደ ታናሽ ወንድማቸው ቀረብ ብለው ነበር። ተመልሰው ወደ ቦታቸው ሄዱ። ጠበቆቹ ወደ መቀመጫው አቀኑ።</p>

<p>9:05 ሰዓት ሲል አቶ አሰፋ ከተቀመጡበት ተነሱ። ዳኛው በዚህ ጊዜ «ይታገሱ» አሏቸው። አቶ አሰፋ በዕለቱ «ይህንን አጥር ዘለልክ ብባል ይሻላል አለአግባብ እና በሕገ ወጥ መንገድ ከሚባልብኝ» ሲሉ ሁኔታውን ለመሃል ዳኛው ለማስረዳት ሞከሩ።</p>

<p>9:06 ሰዓት ሲል አቶ ታምራት እጃቸውን አወጡ። የክሱ ማሻሸያ በፅሁፍ እንዲደርሳቸው ጠየቁ። እንዲደርሳቸው ተደረገ። አቶ ታምራት አሁንም «ይግባኝ ማለት ፈልጌ ነበር። ፍርድ ቤቱ በዚህ በኩል የሚተባበረኝ ነገር ካለ?» በማለት ጥያቄ አስከተለ። «ይሄ ለሬጅስተራር የሚያቀርቡት ነው» የሚል ምላሽ ከመሃል ዳኛው ተሰጣቸው።</p>

<p>ችሎቱ ለጥር 14 ቀን 1994 ዓ.ም ቀነ-ቀጠሮ በመስጠት ውሎውን ያጠናቀቀ ሲሆን ተከሳሾች በነጭ ሚኒባስ የፖሊስ መኪና ተሳፍረው ሲሄዱ ቤተሰቦቻቸውን እየተሰናበቱ ነበር።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ጥር 1 ቀን 1994</a></p>

</body>
</html>	














