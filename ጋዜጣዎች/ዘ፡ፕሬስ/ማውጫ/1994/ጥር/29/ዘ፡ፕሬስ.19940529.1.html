<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአልጀርስ ስምምነት ሳቢያ ኢትዮጵያ አባይን እንዳታጣ ስጋት አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአልጀርስ ስምምነት ሳቢያ ኢትዮጵያ አባይን እንዳታጣ ስጋት አለ</h1>


<p>ከሁለት ዓመታት በላይ የፈጀው የኢትዮ-ኤርትራ የድንበር ግጭት በኢትዮጵያ ወታደራዊ ድል አድራጊነት ከተጠናቀቀ በኋላ ዘለቄታዊ መፍትሔ ያመጣል ተብሎ የተፈረመው የአልጀርሱ ስምምነት በአባይ ወንዝ ላይ ኢትዮጵያ ያላትን ባለቤትነት ለአደጋ ያጋልጠዋል ተባለ።</p>

<p>የኢትዮጵያውያን ዴሞክራሲያዊ ፓርቲ (ኢዴፓ) የፊታችን እሁድ የካቲት 3 ቀን 1994 ዓ.ም ከጠዋቱ 3:00 ሰዓት ጀምሮ በመስቀል አደባባይ የጠራውን ሕዝባዊ ስብሰባ አስመልክቶ በሰጠው ጋዜጣዊ መግለጫ ስምምነቱ በጊዜ ካልተቀጨ እንደ አሰብ ሁሉ አባይንም በፈቃደኝነት አሳልፎ የመስጠት ያህል ነው ብሏል።</p>

<p>በታህሣሥ 1993 ዓ.ም የአልጀሪያ ዋና ከተማ አልጀርስ ላይ የተፈረመው የኢትዮ-ኤርትራ የሠላም ስምምነት በዋነኝነት መሠረት ያደረገው በ1900፣በ1902 እና በ1908 የኢትዮጵያና የጣሊያን መንግሥታት የተፈራረሟቸው የቅኝ ግዛት ውሎችን በመሆኑ የኢትዮጵያን ጥቅሞች አሳልፎ ይሰጣል ያለው የኢዴፓ መግለጫ መንግሥት ይህንን እያወቀ ስምምነቱን መፈረም ለሀገሪቱ ያለውን የተቆርቋሪነት ስሜት ጥያቄ ውስጥ ያስገባዋል።</p>

<p>በተጨማሪም የአልጀርሱ ስምምነት ያጣቀሳቸው ውሎች በኢትዮጵያና በጣሊያን መንግሥታት መካከል የተደረጉት በመሆናቸው የሻዕቢያ መንግሥት ሊደራደርባቸው አይችልም፤ ውሎቹ የጣሊያን መንግሥት አስገዳጅነት የተፈፀሙ በመሆናቸው እና በእኩል ጥቅም የተደረጉ ባለመሆናቸው በዓለም አቀፍ ሕግ ተቀባይነት አይኖራቸውም እንዲሁም በ1928 ዓ.ም የጣሊያን ወረራ ምክንያት የተጣሱና እ.አ.አ በ1947 ጣሊያን ከሁለተኛ የዓለም ጦርነት አሸናፊዎች (አሜሪካ፣ እንግሊዝና ሩሲያ) ጋር በገባችው የሰላም ስምምነት ኤርትራን በግዛትነት እንደማትጠይቅ በገባችው ቃል መሠረት የተሰረዙ በመሆናቸው ሞተው የተቀበሩ ያህል ናቸው ብለዋል።</p>

<p>በመግለጫው ላይ ከጋዜጠኞች ለተነሱ ጥያቄዎች ምላሽ የሰጡት የኢዴፓ ከፍተኛ ባለሥልጣናት ይሁን እንጂ የኢትዮጵያ መንግሥት የዓለም አቀፉ ማህበረሰብ ፊት ለነዚህ ዘመን ለሻራቸው ውሎች ተገዢ ነኝ ካለ ኢትዮጵያ በ1902 ፖለቲካዊ ውል የፈረመችው ከጣሊያን ጋር ብቻ አልነበረም ያሉ ሲሆን በዚሁ መሠረት ያኔ ለተፈረሙ ውሎች ሁሉ ተገዢነቷን ታረጋግጣለች ብለዋል።</p>

<p>ወያኔ/ኢህአዴግ በገዛ እጁ ሞት ውሎች ከመቃብር እየቀሰቀሰ ኢትዮጵያ በቅኝ ገዢዎች ተገድዳ የፈረመቻቸውን ስምምነቶች ህጋዊ መሠረት እያስያዘችው ነው ያሉት ኢዴፓዎች በተለይ አፄ- ምኒልክ ከእንግሊዝ መንግሥት ጋር በ1902 የተፈራረሙት ስምምነት ዋነኛ የስጋት ምንጭ መሆኑን ገልፀዋል።</p>

<p>የቀድሞ የግብፅና የሱዳን ቅኝ ገዢ እንግሊዝ ጋር የተፈረመው ስምምነት ኢትዮጵያ ግብፅና ሱድንን ሳታማክር በአባይ ወንዝ ላይ ምንም ዓይነት ሥራ መሥራት እንደማትችል የሚደነግግ ሲሆን ኢህአዴግ በ1902 በተፈረሙ ውሎች አሰብን ከሰጠ በቀጣይነት የአባይም ጉዳይ ጥያቄ ውስጥ መሆኑን ከወዲሁ መገንዘብ ያስፈልጋል ብለዋል የኢዴፓ ከፍተኛ ባለሥልጣናት።</p>

<p>በዚሁ ጋዜጣዊ መግለጫ ወቅት ለተነሱ ሌሎች ጥያቄዎች ምላሽ የሰጡት ባለሥልጣናቱ ከ1950 ዓ.ም የተባበሩት መንግሥታት ኤርትራ ከእናት ሀገሯ ከኢትዮጵያ ጋር በፌዴሬሽን እንድትቀላቀል ሲወስንና በ1962 ዓ.ም የኤርትራ ህዝብ ወኪሎች በሰጡት ውሳኔ መሠረት ፌዴሬሽኑ ፈረሶ አህዳዊ መንግሥት ሲመሠረት የኤርትራ ጉዳይ ሙሉ በሙሉ የኢትዮጵያ የውስጥ ጉዳይ በመሆኑ ምክንያት የአልጀርሱ ስምምነት ያጣቀሳቸው ውሎች በሙሉ ህጋዊ መሠረት የላቸውም ሲሉ አስረድተዋል። የቀድሞው መንግሥት በኤርትራ ጉዳይ ላይ ከህዝቡ ይልቅ ለመሬቱ ይዋጋ እንደነበር ላስታወሰው ጥያቄ በተሰጠው ምላሽ ደግሞ የኢዴፓ ትኩረት ህዝቡን ከመሬቱ ጋር ወደ ኢትዮጵያ ማምጣት ላይ መሆን ተገልጿል።</p>

<p>ኢዴፓ ይህንኑ አቋሙን ይዞ የካቲት 3/1994 ዓ.ም በመስቀል አደባባይ ህዝባዊ ስብሰባ ለማካሄድ በጀመረው ቅስቀሳ ላይ አሁንም እንደቀጠለ ነው።</p>



<p class="align-center"><a href="/Gazettas/ZePress/info/ZePress.sera.html">ከዘፕሬስ ጥር 29 ቀን 1994</a></p>

</body>
</html>	














