<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአቪዬሽን ባለሙያዎች ሥራ እየለቀቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአቪዬሽን ባለሙያዎች ሥራ እየለቀቁ ነው</h1>


<p>በቅርቡ የህዝብ ተወካዮች ምክር ቤት የኢትዮጵያ ሲቪል አቪየሽን ባለሥልጣን እና የኤርፖርት አስተዳደርን በመነጣጠል ሁለት አካል የሚያደርገውን ረቂቅ አዋጅ ካፀደቀ ወዲህ የተለያዩ ሙያ ያላቸው ነባር ሠራተኞች ጥቅማችንን እናጣለን በሚል ሥጋት መሥሪያ ቤቱን እየለቀቁ እንደሆነ ተገለፀ።</p>

<p>ፓርላማው አንዱ የነበረውን መሥሪያ ቤት በንግድ ሕግ እንዲተዳደር ሌላውን በመንግሥት ሠራተኞች አስተዳደር ህግ እንዲተዳደር ማድረጉ ጥቅማችንን የሚያሳጣ ነው ሲሉ ከቆዩት ሠራተኞች መካከል አሥሩ ሰሞኑን ሥራቸውን መልቀቃቸውን እና ሌሎችም ቅድመ ዝግጅት እያደረጉ እንደሚገኙ የውስጥ አዋቂ ምንጮች ገልፀዋል።</p>

<p>በመሥሪያ ቤቱ የክፍፍሉ ዜና ከተሰማ ወዲህ ከ40 በላይ ሠራተኞች መሥሪያ ቤቱን እንደለቀቁ የጠቀሰው ይሄው ምንጭ ብዙዎቹ የሚለቁት የሚከፈላቸው ደሞዝ አነስተኛ በመሆኑ እና ጥቅማ ጥቅሙም ከሌላው አገር ጋር ሲነፃፀር እጅግ የወረደ በመሆኑ እንደሆነ አስረድተዋል።</p>

<p>ቀደም ሲል ከሚሠራው ሥር ጋር እና ከገቢው ጋር የሚመጥን ደመወዝ አይከፈለንም ሲሉ የነበሩት ሠራተኞቹ ሰሞኑን የተወሰደው የፓርላማ ውሳኔ አስደንግጧቸው የተሻለ ኑሮ ፍለጋ ለመሠደድ እየተዘጋጁ እንደሚገኙ አስረድተዋል።</p>

<p>ሠራተኞቹ የሚለቁት ጡረታ ልውጣ፣ ችግር አለብኝ፣ በሚሉ ማሳሰቢያዎች እንደሆነ ምንጮች ገልጸው በተለያዩ አጋጣሚ የውጭ ዕድል የሚያገኙትም ሣይመለሱ በዚያው ይቀራሉ በማለት ይህ ሁኔታ አሁን እጅግ መባባሱን ነው የጠቀሱት።</p>

<p>ከሚለቁት ሠራተኞች መካከል ከ25 እስከ 30 ዓመት አገሪቷ በአቪየሽን መስክ ከሌሎች አገሮች ጋር እንዳትወዳደር ሊያደርጋት እንደሚችል ስጋትእንዳደረባቸው ተናግረዋል።</p>

<p>በመስኩ አገሪቱ ያስተማረቻቸው ሠራተኞች በደሞዝ እስኬል ማነስ እና በአያያዝ ጉድለት ሥራቸውን ለቀው ወደ ተሻለ አገር እንደሚሠደዱ እና መሥሪያ ቤቱንም አማራጭ በማጣት ብቻ የሚሠሩበት እንደሆነ የውስጥ አዋቂ ምንጮቹ ጥቆማ ያስረዳል።</p>

<p>በተመሣሣይ ሙያ በሌሎች አገሮች እስከ 5 ሺህ ዶላር በወር ለሠራተኛ የሚከፈል ሲሆን በአገራችን ደግሞ ከ130 ዶላር እንደማይበልጥ ሠራተኞቹ በተለያየ ጊዜ እየገለፁ ሲያማርሩ የቆዩ ሲሆን በመንግሥት ሠራተኛ አስተዳደር እስኬል ደመወዝ መክፈል ከተጀመረ ጥቅማቸውን በከፍተኛ ደረጃ ስለሚቀንሰው ነው ስጋት የፈጠረባቸው ተብሏል።</p>

<p>የሲቪል አቪየሽን ባለሥልጣን መሠረታዊ የሠራተኛ ማኅበር ሊቀመንበር አቶ ተረፈ ያዴታ በቅርቡ በተወካዮች ምክር ቤት ተገኝተው ክፍፍሉ የሠራተኛውን ፍልሰት ሊያስከትል እንደሚችል ጠቅሰው የሠራተኞች ጥቅማ ጥቅሞች እንዳይሸራረፉ እንዲደረግ እና መሥሪያ ቤቱም ለሁለት እንዳይከፈል አሳስበው እንደነበር ይታወሳል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሰኔ 19 ቀን 1994</a></p>

</body>
</html>	














