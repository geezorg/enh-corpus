<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ በጎዳና ተዳዳሪዎች ላይ የሚደርሰውን "ኢ-ሰብዓዊ " ድርጊት አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሰመጉ በጎዳና ተዳዳሪዎች ላይ የሚደርሰውን "ኢ-ሰብዓዊ " ድርጊት አወገዘ</h2>


<p>የኢትዮጵያ ሰብዓዊ መብቶች ጉባዔ- ኢሰመጉ በልዩ ልዩ ምክንያት ለጎዳና ተዳዳሪነት ሕይወት በተዳረጉ ሕፃናት፣ ወጣቶችና አረጋዊያን ወገኖች ላይ እየደረሰ ያለውን ኢ-ሰብአዊ ድርጊት አወገዘ።</p>

<p>ኢሰመጉ "በጎዳና ተዳዳሪዎች ላይ እየተፈፀመ ያለው የሰብአዊ መብት ረገጣ ይቁም!" በሚል ርዕስ ከትላንት በስቲያ ባወጣው 52ኛ ልዩ መግለጫ ላይ እንዳመለከተው በተለይ ከደርግ ውድቀት በኋላ የሰፈነው የጎሣ ፖለቲካና ያልተሳካ የኢኮኖሚ ፖሊስ ባስከተለው መፈናቀል፣ ስደትና የኑሮ ዋስትና ማጣት ምክንያት እጅግ በጣም ብዙ ዜጎች ለጎዳና ተዳዳሪነት ሕይወት ተዳርገዋል። በመንግሥት በኩልም ችግሩን ለመቀረፍ የተወሰደ በቂ የመፍትሔ እርምጃ ሆነ ቅድመ ዝግጅት ባለመኖሩ የተነሣ ለጎዳና ተዳዳሪነት የተዳረገው ሕዝብ ቁጥር በአስፈሪ ሁኔታ እየጨመረ መጥቷል ብሏል መግለጫው። </p>

<p>ኢሰመጉ በጎዳና ተዳዳሪዎች ላይ የሚደርሰው ኢ-ሰብአዊ ድርጊት በማውገዝ በሚያዝያ ወር 1988 እና በሚያዝያ 1993 ዓ.ም የተለያዩ መግለጫዎችን ማውጣቱን አስታውሶ ድርጊቱ ግን አለመታረሙ እንዳሳሰበው ገልጿል።</p>

<p>በአዲስ አበባ ከተማ በተለያዩ ሥፍራዎች በጎዳና ላይ ወድቀውና በየበረንዳው የሚኖሩ ጎዳና ተዳዳሪዎች ከሰኔ 4 ቀን 1994 ዓ.ም ጀምሮ በፌዴራል ፖሊስ ልዩ ጥበቃ ኃይል እየታፈሱ ወደ ጫካ መጣላቸውን የኢሰመጉ መግለጫ አመልክቷል። መግለጫው አያይዞም ከከተማ ውጭ ተወስደው ከተጣሉት የጎዳና ተዳዳሪዎች መካከል አብዛኛዎቹ በመስቀል አደባባይ ከተተከለው ስኪሪን የሚተላለፈውን የ17ኛ የዓለም ዋንጫ ተመልክተው ወደ ማደሪያቸው ሲሄዱ የተያዙ ናቸው። ከፊሎቹ ደግሞ በስታዲየም ዙሪያ በማደሪያቸው ተሰባስበው ያገኙትን ትርፍራፊ በመመገብ ላይ እንደነበሩ ነው።</p>

<p>አወሳሰዳቸውን በተመለከተ የኢሰመጉ መግለጫ እንዲህ ይላል። "200 የሚጠጉ የጎዳና ተዳዳሪዎችን ሰኔ 4 ቀን 1994 ዓ.ም በማፈስ በሁለት የፖሊስ መኪናዎች ላይ በመጫን ከአዲስ አበባ ከተማ 55 ኪሎ ሜትር ርቀት ላይ በሚገኝ ልዩ ስሙ "ጎርፉ" በሚባል ገበሬ ማኅበር ጫካ ውስጥ ከሌሊቱ 7:00 ሠዓት ላይ ወስደው ጥለዋቸዋል። የተጣሉትም ከ11-65 ዓመት የዕድሜ ክልል ውስጥ የሚገኙ ሲሆን ከእነዚህ ውስጥ ዓይነሥውራን፣ ነፍሰ ጡር ሴቶች፣ በእንፋቅቅና በክራች የሚሄዱ አካለ ስንኩላንና በኢህአዴግ መከላከያ ሠራዊት ውስጥ አገልግለው የተሰናበቱ ወታደሮች ይገኙባቸውል።</p>

<p>ይህ ድርጊት የሃገሪቱን ሕገ መንግሥት እና ዓለም አቀፍ ሕጎች የጣሰ ኢ-ሰብዓዊ ድርጊት ነው ያለው የኢሰመጉ መግለጫ የጎዳና ተዳዳሪዎቹ ለመብቶቻቸው መረገጥ በፖሊሶች የተሰጧቸውን ሦስት ምክንያቶች ዘርዝሯል። በዚሁ መሠረት የመንግሥት ባለሥልጣናት የሚገኙባት ከተማ ስለሆነች እናንተን ማየት የለባቸውም፣ የውጭ አገር ዲፕሎማቶች ሲዘዋወሩ እየለመናችሁ መንግሥትን አሰድባችኋል ከተማዋን በማቆሸሽ የመንግሥትን መልካም ስም አጉድፋችኋል የሚሉ ናቸው።</p>

<p>መንግሥት በሕገ መንግሥቱ የሠፈሩትን የሰው ልጆች መብቶችና አገራችን ኢትዮጵያ የሕግ ሥርዓት አካል አድርጋ የተቀበለቻቸውን ዓለም አቀፋዊና አህጉራዊ የሰብዓዊ መብቶች ድንጋጌዎች እንዲያከብርና የሰዎችን በተለይም ደግሞ በኢኮኖሚ ሆነ በተለያዩ ማኅበራዊና ፖለቲካዊ ምክንያቶችለችግር የተጋለጡትን ዜጎች መብቶችና መሠረታዊ ነፃነቶች ከሚጥሱ ተግባራት መፈፀም እንዲቆጠብ ኢሰመጉ ጠይቋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሰኔ 26 ቀን 1994</a></p>

</body>
</html>	














