<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>17ሺህ ተፈናቃዮች በአራት ኪሎ ጐዳና ላይ ይፈሣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">17ሺህ ተፈናቃዮች በአራት ኪሎ ጐዳና ላይ ይፈሣሉ</h1>


<p>በ1983 ዓ.ም ከኤርትራ ተፈናቅለው በ17 መጠለያዎች ውስጥ ለአሥራ አንድ ዓመታት የኖሩት አሥራ ሰባት ሺህ የሚደርሱ ከኤርትራ የተፈናቀሉ ኢትዮጵያዊያን ለመቋቋሚያ አንድ ሺህ ብር ብቻ ተከፍሏቸው እስከ ሰኔ 10 ቀን 1994ዓ.ም ድረስ መጠለያቸውን ለቀው እንዲወጡ በድንገት የተወሰነባቸው መሆኑን ለዘፕሬስ ገለጡ።</p>

<p>አቶ ብሩክ ጌታቸው ከኤርትራ የተፈናቀሉ ኢትዮጵያዊያን ሥራ አስፈፃሚ ኮሚቴ አባልና የውጭ ግንኙነት መምሪያ ኃላፊ "በደብዳቤ ቁጥር መ56 850/1/ጥር 29 ቀን 1984 ዓ.ም በተሰጠ ትዕዛዝ መሠረት በአዲስ አበባ ከተማ በተለያዩ ወረዳዎች ውስጥ ባሉት በአሥራ ሰባት ቦታዎች ላይ መጠለያ ተሰጥቶን እንድንኖር በተፈቀደልን መሰረት ለአሥራ አንድ ዓመታት ብንቆይምያለንበትን መጠለያ በአስቸኳይ ለቀን እንድንወጣ ተወስኖብናል" ብለዋል።</p>

<p>አያይዘውም "በተለምዶ ልደታ፣ መሣለሚያ፣ እንቁላል ፋብሪካ፣ ሽሮ ሜዳ፣ ሣንፎርድ፣ አዋሬ፣ ኮልፌ፣ ቃሊቲ እና ሳሪስ በመባል በሚጠሩ አካባቢዎች ባሉ መጠለያ ጣቢያዎች ውስጥ የቆየነው 17 ሺህ የምንሆን ተፈናቃዮች ከተሰጠው የጊዜ ገደብ በፊት ከትናንት ሰኔ 3 ቀን 1994 ዓ.ም ጀምሮ መጠለያውን ለቀን እንድንወጣ በፖሊስና በልዩ አፍራሽ ግብረ ኃይል ዛቻና ማስፈራሪያ፣ እንዲሁም ድብደባ እየተካሄደብን ነው" ሲሉ ገልጠዋል።</p>

<p>አቶ ብሩክ "በዚህ መሠረት ጉዳዩን ለጠቅላይ ሚኒስቴር ጽ/ቤት ለማሳወቅ ሙከራ ብናደግም ጽሕፈት ቤቱ ሁኔታውን እንደማያውቀው ገልጾ ወደ ፌዴራል ጉዳዮች ሚኒስቴር እንድናመለክት መርቶናል። ይመለከተዋል የተባለው የሚኒስቴር መሥሪያ ቤትም ጉዳያችንን ለመመልከት ፈቃደኛ ባለመሆኑ ጉዳዩን መልሰን ለጠቅላይ ሚኒስቴር ቢሮ እና በጠቅላይ ሚኒስትር ቢሮ ለሴቶች ጉዳይ ዘርፍ አመልክተናል" በማለት ተናግረዋል።</p>

<p>መጠለያውን እንድንለቅ የተጣለብን ግዳጅ ከቀጠና ምንም አማራጭ ከመንግሥት ካላገኘን በዛሬው ዕለት በአሥራ ሰባቱም መጠለያ ጣቢያ ውስጥ ያለነው ተፈናቃዮች ተሰባስበን አራት ኪሎ በሚገኘው የመንግሥት ጽ/ቤት አጥር ስር በመፍለስ አቤት ለማለት ተዘጋጅተናል ሲሉ አቶ ብሩክ ገልጠዋል።</p>

<p>የኤርትራ ተፈናቃዮችን ለማቋቋም ባለፉት አሥር ዓመታት ውስጥ የጀርመን መንግሥት በስማችን ዕርዳታ ሲሰጥ የቆየ ቢሆንም እስካዛሬ ለተፈናቃዩ ጠብ የሚል ነገር አልተገኘም ያሉት አቶ ብሩክ በዕርዳታና መልሶ በማቋቋም በኩል የውጭ ግንኙነትና ልማት ትብብር ቢሮ ኃላፊነት ያለበት ሆኖ ሣለ የተፈናቃዮቹን ፍላጎት ባላጣጠመ መልኩ ለእያንዳንዱ ተፈናቃይ የአንድ ሺህ ብር መቋቋሚያ እንሰጣለን በማለት በስማችን የሚገባውን ዕርዳታ ነፍጎናል በማለት ተፈናቃዮቹን አስመልክተው አስረድተዋል።</p>

<p>የተፈናቃዩቹ ተወካይ የሆኑት አቶ ብሩክ "በመሆኑም በ1990 ዓ.ም የተፈናቀሉ እና በ1983 የተፈናቀልነውን ኢትዮጵያዊያን የበኩር ልጅና የእንጀራ ልጅ አድርጎ እየተመለከተን ያለው የአዲስ አበባ መስተዳድር በሚሰጠው የመቋቋሚያ ክፍያ እንኳን እየለየን ይገኛል" በማለት አክለዋል።</p>

<p>"ይህም ሳይበቃን ለአሥራ አንድ ዓመታት ከኖርንበት መጠለያ እንድንወጣ የተላለፈብን ትዕዛዝ አሳዛኝና ሰብዓዊ መብትን የነካ ሲሆን ሰኔ 3 ቀን 1994 ዓ.ም መጠለያውን ለቀው እንድንወጣ ከተገደድነው ተፈናቃዮች ውስጥ ሁለት ሴቶች በብስጭት ተሰቅለው ለመሞት ሙከራ አድርገው በወረዳ 13 ፖሊስ ጽሕፈት ቤት ከተወሰዱ በኋላ ምሽት አንድ ሰዓት ላይ የተለቀቁ ሲሆን በተመሳሳይ ሁኔታ እንዴት ሴትም መርዝ ጠጥታ ሆስፒታል ገብታለች" ሲሉም ተናግረዋል።</p>

<p>ይህንንም ሁኔታ የኤርትራ ተፈናቃዮች ሥራ አስፈፃሚ ኮሚቴ ለኢትዮጵያ ሰብዓዊ መብቶች ጉባዔ ጽህፈት ቤት ለማሳወቅ በቁጥር ኤተኮ 55/129/94 በ3/10/94 ደብዳቤ ፅፏል ያሉት አቶ ብሩክ የአዲስ አበባ መስተዳደር በአሁኑ ወቅት ልዩ ማር ውስጡ እሬት በሆነና ህጋዊ ተፈናቃዩን ሙሉ በሙሉ ያላካተተን መርሐ ግብር በመንደፍ በመጠለያ ውስጥ እናትና አባት ያጡ ወላጅ አልባ ህፃናቶች፣ ጧሪ ቀባሪ የሌላቸው የዕድሜ አረጋውያኖችን የት ማረፍ እንደሚገባቸው እንኳን ሳያጠና አሥራ አንድ ዓመታት ከኖሩበት መጠለያ እስከ ሰኔ 10/1994 ዓ.ም ድረስ ለቀው በመውጣት የጎዳና ተዳዳሪ እንዲሆኑ ወስኖባቸዋል የሚል ደብዳቤ የፃፈ ሲሆን የኢትዮጵያ ሰብዓዊ መብቶች ጉባዔ ጽሕፈት ቤትም ይህንን ግፍና በደል ለመንግሥትና ለሚመለከታቸው ክፍሎች እንዲያሳውቅልን በማለት ያመለከቱ ስለመሆናቸውም መረዳት ተችሏል።</p>

<p>ተፈናቃዮቹ ትናንት ሰኔ 4 ቀን 1994 ጠዋት የፌዴራል ጉዳዮች ሚኒስቴር መሥሪያ ቤት ድረስ የሄዱ ቢሆንም የፌዴራል ጉዳዮች ሚኒስትር አቶ አባይ ፀሐዬ ከኢትዮጵያ ውጪ በመሆናቸው አቤቱታቸውን ሊያቀርቡላቸው አልቻሉም።</p>

<p>አቶ ብርሃኑ ታምራት የፌዴራል ጉዳዮች ሚኒስትር ዴኤታንም ሙሉ ቀን ስብሰባ ላይ በመሆናቸው ሊያነጋግሯቸው ያልቻሉ መሆኑን ተያይዞ የደረሰን ዜና ያመለክታል። በእኛ በኩል ጉዳዮን በተመለከተ የሕዝብ ግንኙነት ኃላፊውን በመጠየቅ ለመረዳት ብንሞክርም ቀብር ሄደዋል የሚል ምላሽ ተሰጥቶናል።</p>

<p>በተጨማሪ የአዲስ አበባ መስተዳድር የውጭ ግንኙነት ልማት ቢሮ ተወካይ አቶ ንጉሤ ደርሶን ስለጉዳዩ ለማነጋገር ሞክረን በሲቪል ሰርቪስ ጉዳይ ላይ በሚመክረው ስብሰባ ላይ መሆናቸው ተገልጾልናል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሰኔ 5 ቀን 1994</a></p>

</body>
</html>	














