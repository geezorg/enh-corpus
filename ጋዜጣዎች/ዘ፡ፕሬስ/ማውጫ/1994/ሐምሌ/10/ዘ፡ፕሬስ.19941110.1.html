<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመለስን ሽልማት የፖለቲካ ድርጅቶች ተሳለቁበት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመለስን ሽልማት የፖለቲካ ድርጅቶች ተሳለቁበት</h1>


<p>ጠቅላይ ሚኒስተር መለስ ዜናዊ ከዓለም አቀፍ የሠላም ሽልማት ሰጪ ም/ቤት በክብር ማዕረግ የዓለም የሠላም ተሸላሚ መሆናቸውን በአገሪቱ የሚገኙ ተቃዋሚ የፖለቲካ ፓርቲዎች ክፉኛ ኮነኑት።</p>

<p>የአቶ መለስ መሸለም የዓለም አቀፉ ማኅበረሰብ በኢትዮጵያ ስላለው ወቅታዊ የልማት፣ የፖለቲካ መረጋጋት ሁኔታ በቂ መረጃ እንደሌለው ያሳየ ነው ያሉት የፖለቲካ ድርጅቶቹ ሽልማቱ በኢትዮጵያ ህዝብ እንደማላገጥ ይቆጠራል ብለዋል።</p>

<p>የኦሮሞ ብሄራዊ ኮንግረስ የፖለቲካ ጉዳይ ኃላፊ ወ/ሮ አልማዝ ሰይፉ በተለይ ለዘፕሬስ እንደገለፁት ኢህአዴግ በአገሪቱ ሠላምና መረጋጋት እንደሌለ አምኖ ስርዓት ለማስያዝ እየተወያየ በሚገኝበት በአሁኑ ወቅት እንደተሳካለት ጀግና ተደርጎ መሸለሙ አስገራሚ ነው።</p>

<p>አቶ መለስ የኢትዮ-ኤርትራ ግጭት በሠላም እንዲፈታ የወሰዱት አቅጣጫ ከኢትዮጵያ ህዝብ ፍላጎት እና ታሪካዊ እውነታ ጋር ያልተገናዘበ እንደሆነ እየታወቀ እና አበቃለት የተባለውም ስምምነት አስመልክቶ እርስ በርሱ የሚጋጭ መግለጫ በሚሰጥበት ይህ ወቅት ለሽልማት የሚያበቃ አልነበረም ብለዋል።</p>

<p>ኢህአዴግ ሳይሰማበት ቀርቶ ማብራሪያ የጠየቀበት የሄጉ ውሳኔ ውድቅ በተደረገበት በአሁኑ ወቅት ጠቅላይ ሚኒስትሩ "የኢትዮ-ኤርትራ ጉዳይ ጦርነት እልባት እንዲያገኝ ባደረጉት ከፍተኛ ጥረት" ተብለው የሠላም ተሸላሚ መሆናቸው ኦብኮ ይቃወመዋል ብለዋል።</p>

<p>ሌላው የሶማሌን ብሔራዊ እርቅ እንዲመጣ በሙሉ ልብ እንዲካሄድ ከፍተኛ እገዛ አድርገዋል መባሉ በራሳቸው አገር ከብሔራዊ እርቅን አጣጥለው ለሌላው ጥረዋል በሚል መሸለማቸውን ወ/ሮ አልማዝ ተቃውመዋል።</p>

<p>ብሔራዊ ዕርቅን ከሥልጣን ጥያቄ ጋር በማያያዝ ሽሽትን መርጠው በጎረቤታችን ጉዳይ ለሽልማት መብቃታቸው "የራሷ አሮባት የሰው ታማስላለች" ብቻም ሣይሆን ሽልማቱ በራሱ ባለውለታው ማነው? የሚል ጥያቄ እንድናነሳ ይገፋፋናል ሲሉ ኮንነዋል። ወ/ሮ አልማዝ አያይዘውም ሶማሌዎቹ ኢትዮጵያ ችግር እየፈጠረች ነው በማለት ሲወቅስ እንደነበር አስታውሰዋል።</p>

<p>አቶ መለስ የኢትዮጵያ ህዝብ በሚያውቀው ሠላም መሸለማቸውን ኦብኮ ይቃወማል ያሉት ወ/ሮ አልማዝ ሽልማቱ የኢትዮጵያ ህዝብን የሚያስደስት ትክክለኛ ቢሆን ኖሮ ህዝቡ እንደ አትሌቲክስ ድል ሁሉ በአደባባይ ወጥቶ ደስታውን በገለፀ ነበር ብለዋል።</p>

<p>የደቡብ ኢትዮጵያ ህዝቦች ዲሞክራሲያዊ ህብረት ሊቀመንበር ዶክተር በየነ ጴጥሮስ በአገሪቷ ውስጥ ሠላም እንደሌለ እየታወቀ እና መንግሥትም በርካታ ዜጎችን በአዛዡ በመለስ አማካይነት ማስጨፍጨፉ እየታወቀ መሸለሙ ተገቢ አይደለም ብለዋል።</p>

<p>በሺዎች የሚቆጠሩ የሸኮ መዥንገር የሲዳማ የሀዲያ እና የኦሮሚያ ህዝቦች በሰበብ አስባቡ እየተጨፈጨፉ ባሉበት ወቅት አቶ መለስን መሸለም በርቱ ተበራቱ እንደማለት ይቆጠራል ያሉት ዶ/ር በየነ የእነዚህ በሺዎች የሚቆጠሩ ዜጎች ደም ይጮሃል ብለዋል።</p>

<p>የመራጩ ምክር ቤት መመዘኛ ምን እንደሆነ በውል እንደማያውቁ ሊቀመንበሩ ተናግረው አቶ መለስ ከመመረጣቸው በፊት በአገሪቱ ስላለው የመረጋጋት እና በእሳቸው መንግሥት ስለተፈፀመው ጭፍጨፋ መራጩ ክፍል መረጃ ማግኘት ነበረበት ብለዋል።</p>

<p>የኢትዮጵያ ዴሞክራሲያዊ ፓርቲ /ኢዴፓ/ ምክትል ሊቀመንበር ዶ/ር ኃይሉ አርአያ በበኩላቸው ሽልማቱ ቀልድ እና ፌዝ ነው በማለት አጣጥለውታል።</p>

<p>በአለም አቀፉ ማኅበረሰብ ጠቅላይ ሚኒስትሩ እየወሰዱ ባሉት እርምጃዎች ላይ በቂ ግንዛቤ እንደሌለው ያስመሰከረ ተግባር ነው ሲሉ ዶ/ር ኃይሉ ገልፀዋል። አያይዘውም በህዝባችን ላይ እየደረሰ ያለው በደል ግልፅ ያለመደረጉ የሚያመለክት ነው ካሉ በኋላ ኢዴፓ ሽልማቱን እንደ ፌዝ እና ቀልድ ይቆጥረዋል ብለዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሐምሌ 10 ቀን 1994</a></p>

</body>
</html>	














