<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ አየር ማረፊያ ምዝበራ ተፈፅሟል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዲስ አበባ አየር ማረፊያ ምዝበራ ተፈፅሟል</h1>


<p>በኢትዮጵያ ሲቪል አቪዬሽን ባለሥልጣን ሥር በሚተዳደረው የቦሌ ዓለም አቀፍ አየር ማረፊያ በመኪና እድሳት ስም ከ200 ሺህ ብር በላይ የሆነ የመንግሥት ገንዘብ ዘረፋ የተፈፀመ መሆኑን በማስረጃ በማስደገፍ የዘፕሬስ ምንጮች አመለከቱ።</p>

<p>ስማችን ቢጠቀስ ለጥቃት እንጋለጣለን ያሉት እነዚሁ ጥቆማ ሰጪዎች እንዳመለከቱት የማኔጅመንቱ አካላት እነዚህን በመቶ ሺዎች የሚቆጠሩ ገንዘቦች የሚመዘብሩት ከላይ እስከታች በዘረጉት ልዩ የምዝበራ ሰንሰለት እየታገዙ ነው።</p>

<p>የኢትዮጵያ ሲቪል አቪዬሽን ባለሥልጣን ገና ሲቋቋም ጀምሮ የራሱ የመኪና መጠገኛ ጋራዥ እና ከፍተኛ ልምድ ያላቸው ባለሙያዎች ቢኖሩትም የሥራ ኃላፊዎቹ ጋራዥ በመሣሪያ እንዲጠናከር በማድረግ እና የድርጅቱ መካኒኮችን "ከአቅማችን በላይ ስለሆነ ውጭ ይታደስልን" ብላችሁ ፍረሙ እያሉ በማስገደድ ጭምር በውስጥ የተሠራ መኪና ውጭ እንደተሠራ በማስመሰልበአንድ ቀን ማለትም በ15/8/94 ዓ.ም ብቻ 151 ሺህ 304 ከ22 ሣንቲም ወጪ በማድረግ ከጋራዡ ጋር በፈጠሩት ሽርክና እንደተቀራመቱት አመልክተዋል።</p>

<p>ማንኛውም የመኪና ጎማ ፍሬን ሸራ ማሰለጠፍ እጅግ ቢበዛ ከሁለት ሺህ ብር በላይ አይፈጅም ያሉት እነዚሁ ተቆጣጣሪዎች ባለፈው ሚያዚያ 9 ቀን 1994 ዓ.ም የሠሌዳ ቁጥር 426832 አዲስ አበባ የሆነን ተሽከርካሪ አራት እግር ፍሬን ሸራ ለማስለጠፍ ማያዚያ 8 ቀን 1994 ዓ.ም 17 ሺህ 985 ከ90 ሣንቲም በቼክ ቁጥርኤጘ2101770 ወጪ ተደርጐ ተበልቷል ሲሉ አጋልጠዋል።</p>

<p>ድርጅቱ እንደመጠቀሚያ አድርጎ የሚገለገልበት የፊንፊኔ የከባድ እናየቀላል መኪናዎች የኢንዱስትሪ ማሸኖች ጋራዥ በሰጠው ደረሰኝ ላይ "አጠቃላይ በመለዋወጫና የእጅ ዋጋ ተቀብለናል" የሚል አጭር ዓረፍተ ነገር የተለወጠው ዕቃ ምን እንደሆነ ሳይገልፅ እና የዕቃውን ዋጋ ሳይጠቅስ እንዲሁም የእጅ ዋጋ ምን ያህል እንደሆነ ነጥሎ ለማሳየት ያልተፈለገው ለዚሁ ምዝበራ እንዲያመች በማሰብ እንደሆነ ተብራርቷል።</p>

<p>"የኤርፖርት ማኔጅመንት የራሱ ጋራዥ በቁሳቁስ እንዲጠናከር አይፈልግም" ያሉት እነዚሁ ሠራተኞች ይህንንም ያደረገው በዚሁ እያሳበበ በውጭጋራዦች የሚያደርገውን ዘረፋ ለማቀላጠፍ ስለሚያመቸው እንደሆነ ተናግረዋል።</p>

<p>አንድ መኪና በውጭ ጋራዥ ተጠግኖ ሲመጣ አሮጌው /ተለዋጩ/ ዕቃ ተመላሽ መደረግ አለበት ያሉት የሂሳብ ክፍል ባልድረቦቹ ባለፈው ሚያዚያ 15 ቀን 1994 ዓ.ም ሠሌዳ ቁጥር 413475 የሆነ ተሽከርካሪ ኮምፕሬሰሩ ሳይለወጥ ቀለም ብቻ ትቀብቶ 21 ሺህ 802 ብር ከዘርፉ በኋላ እንደተቀየረ በማስመሰል ሲቀርብላቸው በደረሳቸው ጥቆማ መሠረት ቅያሬውን መልሱ በማለታቸው ከፍተኛ ዛቻና ማስፈራሪያ እንደተፈፀመባቸው እና እስከአሁንም ተለውጧል የተባለው ኮምፕሬሰር ገቢ እንዳልሆነ አስረድተዋል።</p>

<p>በዚህ ዓይነት መልኩ መሥሪያ ቤቱ ቀድሞ በሥራ አስኪያጅነት ላይ በነበሩት እና የአሁኑ የኤርፖርት አስተዳዳሪዎች እንዲሁም ባሰባሰቧቸው ቅጥረኞቻቸው አማካኝነት የመንግስት እና የሕዝብ ገንዘብ እየተመዘበረ ነው ሲሉ በምሬት ተናግረዋል።</p>

<p>በጋራዥ የሚሠሩ መካኒኮች አንድም ቀን በሠሩት ሥራ ተመስግነው እንደማያውቁ ያስረዱት አንዲት ባልደረባ እነሱ በሠሩት ሥራ መኪኖቹ ውጭ እንደተጠገኑ እየተደረገ ሪፖርት ስለሚቀርብ ሞራላቸው ክፉኛ ተጎድቷል ስትል አስረድታለች።</p>

<p>መኪኖቹ በውጭ ጋራዥ እንደታደሱ ተደርጎ ወጪ የሚኖነው ገንዘብ ቢሸቱእንኳ የማያወጡትን ያህል ነው ካሉ በኋላ ከመቶ ሃያ ሺህ ብር በላይ ለጥገና ወጪ አደረግን ከሚሉ ለምን አዲስ አልገዙም ነበር ሲሉ ጠይቀዋል።</p>

<p>ጋራዡን በማቴሪያል ለማጠናከር ከ150 ሺህ ብር በላይ እንደማይጠይቅ ሌላው አስረጂ ተናግረው ለአንድ መኪና ጥገና ይህን ያህል ሲጠየቅ ወጪ ከማድረግ ጋራዡን ማጠናከር ይቀል እንደነበር አስረድተዋል።</p>

<p>ሌላው ለማሳየት የቀረበው የታርጋ ቁጥር ኮድ 4 4-05274 የጥንት ሞዴል ቶዮታ መኪና ቢሸጥ እንኳ 10 ሺህ ብር የማያወጣ ሲሆን በውስጥ ጋራዥ መካኒኮች ቢጠገንም በቀጥታ ወደ ሌላ ጋራዥ በመውሰድ ያለምንም ጥያቄ 34 ሺህ ብር ለጥገና ተብሎ መበላቱን አንድ የደህንነት ክፍል ባልደረባ ለዘፕሬስ አስረድተዋል።</p>

<p>በዚህ የመመዝበሪያ መንገድ ባለፈው ሚያዝያ ወር ብቻ በሰነድ የተረጋገጠው ከ200 ሺህ ብር በላይ መዘረፉን እነዚሁ የዘፕሬስ ምንጮች ተናግረዋል።</p>

<p>በጉዳዩ ላይ የአዲስ አበባ ቦሌ ዓለም አቀፍ ኤርፖርት አስተዳዳሪ አቶ ገብርኤላ ቪታሎን ለማነጋገር ፈቃደኝነታቸውን ብንጠይቃቸውም የአለቃቸው የዳሬክተር ጄኔራሉ ፈቃድ እንደሚያስፈልግ በመግለፅቸው እና ዳይሬክተሩንም የህዝብ ግንኙነት ከፍሉንም ለማነጋገር ያደረግነው ተደጋጋሚ ሙከራ "ቢሮ ውስጥ የሉም! ወጣ ብለዋል" በሚል የፀሐፊ ምላሽ ምክንያት ሊሳካ አልቻለም።</p>


<p class="align-center"><a href="/Gazettas/Zepress/info/Zepress.sera.html">ከዘፕሬስ ሐምሌ 3 ቀን 1994</a></p>

</body>
</html>	














