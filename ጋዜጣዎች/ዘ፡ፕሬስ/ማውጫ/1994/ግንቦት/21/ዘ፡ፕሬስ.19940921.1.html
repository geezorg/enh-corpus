<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዛላንበሳና በአፋር ወረዳ የፈንጂ ጠረጋ እየተካሄደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዛላንበሳና በአፋር ወረዳ የፈንጂ ጠረጋ እየተካሄደ ነው</h2>


<p>በኢትዮ-ኤርትራ ጦርነት ምክንያት ተቀብረው የነበሩ ፀረ-ሰውና ፀረ-ተሽከርካሪ ፈንጂዎችን እንዲያፀዱ ሁለት ፈንጂ አምካኝ ቡድኖች ወደ ዛላንበሳ እና አፋር ወረዳዎች መላካቸው ተገለፀ።</p>

<p>የኢትዮጵያ ፈንጂ አምካኝ ጽህፈት ቤት ለዘፕሬስ እንዳስታወቀው 150 አባላትን የያዙ ሁለት የፈንጂ አምካኝ መሀንዲሶች ከአንድ ሣምንት በፊት ወደ ዛላንበሳና አፋር ወረዳ መላካቸውን የጽህፈት ቤቱ ምክትል ዳይሬክተር አቶ እፃይ ገ/ሥላሴ አስታውቀዋል።</p>

<p>በኢትዮ-ኤርትራ ጦርነት አስጊ የፈንጂ ቀጠናዎች የሚባሉት እገላ፣ ከመረብ ጀምሮ አሰብ፣ ኢሮብ፣ አሊቴና ድረስ ያለው አካባቢ ሲሆን በነዚህ ቦታዎች በርካታ ፈንጂዎች መቀበራቸውን ምክትል ዳይሬክተር ተናግረዋል።</p>

<p>በመሆኑም የመጀመሪያው ቡድን በተጠቀሱት አካባቢዎች የፈንጂ ጠረጋውን እያካሄደ የሚገኝ ሲሆን ከአንድ ወር በኋላ ተመሳሳይ ኃይል ያላቸው ፈንጂ አምካኝ ባለሙያዎችን ወደ ቡሬና ባድመ ለመላክ ጽህፈት ቤቱ በዝግጅት ላይ እንደሚገኝ ዳይሬክተሩ ገልፀዋል።</p>

<p>በትግራይ ክልልና ሜዳማ በሆኑ ጦርነት የተካሄደባቸው አካባቢዎች ላይ በአብዛኛው የተቀበሩት ቦምቦች ፓምዝ የሚባሉ አደገኛ ፈንጂዎች ሲሆኑ ጽሕፈት ቤቱ በአሁኑ ሰዓት ለመመርመሪያ ለሚጠቀምባቸው መሣሪያዎች አዳጋች የሆኑ ፀረ-ታንክና ፀረ-ሰው ፈንጂዎች ናቸው በማለቱ አቶ እፃይ አስረድተዋል።</p>

<p>በመሆኑም ጦርነቱ በተካሄደባቸው አካባቢዎች እስከአሁን ግማሽ ሚሊዮን ፈንጂዎችን አፅድተናል ያሉት አቶ እፃይ በቀጣይነት በሰለጠኑ ውሾች አማካይነት የለቀማ ሥራ ለማከናወን እቅድ መያዙን ጠቅሰዋል።</p>

<p>በሀገሪቱ ውስጥ ለሚደረገው የፈንጂ ማምከን ሥራ ከዓለም ባንክ 30 ሚሊዮን ዶላር ብድር መገኘቱን የጠቀሱት እኚሁ ኃላፊ የተባባሩት መንግሥታት የልማት ፕሮግራም /ኡኝዽጵ/ እንዲሁም ሮክ የሚባል የአሜሪካ መንግስት የልማት ድርጅት በጠቅላላው 5 ሚሊዮን ዶላር የሚያወጡ የፈንጂ ማምከኛ ቁሳቁሶችን እንደሰጧቸው አስረድተዋል።</p>

<p>በሌላ በኩልም ጦርነት በተካሄደባቸው ቀጠናዎች ውጭ በሶማሊያ ድንበር አካባቢ እንዲሁም በሰሜን ከወልዲያ ጀምሮ እስከተከዜ ወንዝ እንዲሁም ትግራይና አሶሳን ጨምሮ ፈንጂ አለባቸው ተብለው የሚጠቀሱ ቦታዎች ሲሆኑ በሰሜን ሸዋ መገመት ከሚያስቸግራቸው በላይ ችግሩ አሳሳቢ የሆነበት አካባቢ መሆኑን ዳይሬክተሩ ገልፀዋል።</p>

<p>አቶ እፃይ እንዳሉት አንድ ፈንጂ ለማፅዳት እስከ 300 ዶላር ወጪ የሚያስፈልግ ሲሆን ከዚህ ጋርም የህይወት መስዋእትነትን አልፎ አልፎ ስለሚጠይቅ ዋጋውንና የሚከፈለውን የህይወት መስዋእትነት ለመቀነስ ጽህፈት ቤቱ ከፍተኛ እንቅስቃሴ እያደረገ ይገኛል ብለዋል።</p>


<p class="align-center"><a href="/Gazettas/ZePress/info/ZePress.sera.html"> ከዘፕሬስ ግንቦት 21 ቀን 1994</a></p>

</body>
</html>	














