<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዋሳው ብጥብጥ ወደ ወላይታ ተዛምቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዋሳው ብጥብጥ ወደ ወላይታ ተዛምቷል</h1>


<p>የደቡብ ክልል ምክር ቤት በሲዳማ ዞን ሥር ትተዳደር የነበረችውን የአዋሳ ከተማ ልዩ ዞን ሆና እንድተዳደር እና የዞኑ ዋና ከተማ አዋሳ መሆኑ ቀርቶ "ጨኮ" እንዲሆን ባቀረበው ሃሣብ ምክንያት በተቀሰቀሰ ሁከት በአዋሳ አካባቢና በወላይታ ከ35 በላይ ሰዎች መሞታቸውን የዘፕሬስ ምንጮች ገለጹ። የደቡብ ኢትዮጵያ ሕዝቦች ዴሞክራሲያዊ ህብረት ሊቀመንበር ዶ/ር በየነ ጴጥሮስ ሕዝቡ ሕጉ በሚያቅደው መሠረት ለአዋሳ ማዘጋጃ ቤት የሠላማዊ ሠልፍ ፈቃድ ጠይቆ መልስ አለማግኘቱን ለዘፕሬስ ተናግረዋል። </p>

<p>ቀደም ሲል በአቶ አባተ ኪሾ ከሥልጣን መውረድ ለሁለት የተሰነጠቀው የሲዳማ ህዝቦች ዲሞክራሲያዊ ድርጅት (ሲህዴድ) በአንድ ዓመት ጊዜ ውስጥ በአዋሳ ከተማ አስተዳደር የይገባኛል ጥያቄ ከመግባባት ባለመድረሱ ለሁለት ተከፍሏል።</p>

<p>የክልሉ ሥራ አስፈፃሚ ጥናቱን አካሄዶ የመወሰኑ ሥልጣን ሙሉ በሙሉ ለዞኑ ምክር ቤት ማቅረቡን ምንጫችን ጠቁሞ የሲዳማ መስተዳድር አባላት ግን መወሰን ተስኗቸው እርስ በርስ መከፋፈላቸውንናበተሰጠውም የድምፅ ብልጫ "ጩኮ" የዞኑ ዋና ከተማ ትሁን የሚለው ሃሳብ አብላጫ ድምፅ በማግኘቱ ውህዳብይ (አነስተኛ ድምፅ ያለው ወገን) ሁከት እና ብጥብጥ ለማስነሣት እንደተሯሯጡና ተግባራዊ እንዳደረጉት አብራርቷል።</p>

<p>ክልሉ ለአስተዳደር እንዲመቸው አዋሳ ልዩ ዞን እንድትሆን የጠየቀው እና በአንዳንድ የሲህዴድ አባላት ተቃውሞ የገጠመው የዞኑ ከተማ ጩኮ የመሆን ጉዳይ ተከትሎ በእነዚሁ ግለሰቦች በተደረገ "የአዋሳ ልትሸጥ ነው" ቅስቀሳ በርካታ ቁጥር ያላቸውን የገጠር ነዋሪዎች አነሳስቶ ከተማዋንበኃይል ለመቆጣጠር የተደረገው ሙከራ በፈጥኖ ደራሽ ፖሊሶችና በመከላከያ ሠራዊት ጥረት የከሸፈ ሲሆን በተደረገው የተኩስ ልውውጥም 18 ሰዎች መሞታቸውንና ከ35 በላይ ሰዎች መቁሰላቸውን እንዲሁም በርካታ ቁጥር ያላቸው ሰዎች መታሠራቸውን ምንጫችን አመልክቷል።</p>

<p>ይህንኑ ተከትሎ አንዳንድ የአዋሳ ነዋሪ የሆኑና ከሲዳማ ሕዝቦች ዲሞራሲያዊ ድርጅት አባልነት የተባረሩ ግለሰቦች የክልሉ ፕሬዚዳንት የወላይታ ተወላጅ በመሆናቸው ብቻ በከተማዋ ነዋሪ የሆኑ የብሔረሰቡ አባላትን ከከተማዋ ለቀው እንዲወጡ በመጠየቅ ማስፈራሪያና ዛቻ እያደረሱባቸውእንደሚገኙ ቅርበት ያላቸው ምንጮቻችን አስረድተዋል።</p>

<p>ይሄው የአፍቃሪ አባተ ኮሾ ግለሰቦች ነው የተባለለት ድርጊት በክልሉበሥልጣኔያቸው እና በታሪካዊ ትስስራቸው ሻል ያሉትንና በርካታ ቁርኝትያላቸውን የወላይታንና የሲዳማን ህዝቦች እንዳያጋጭ መስጋታቸውን የከተማዋ ነዋሪዎች አስረድተዋል።</p>

<p>እንቅስቃሴውን ተከትሎ ከገጠር አካባቢዎች ተሰባስበው ወደ ከተማ ለሰልፍ ያመሩ የነበሩ በርካታ ቁጥር ያላቸው ወጣቶች ሎቄ በሚባል አካባቢከመከላከያ ሠራዊት ጋር መጋጨታቸውና በዚሁም ግጭት የውህዳኑ ቡድን ብቻ ሣይሆን የአዋሳ ከተማን ለቆ ወደ "ጩኮ" ለመሄድ ያልፈቀዱ የመንግሥትሠራተኞች ሣይሣተፉበት እንዳልቀሩ ከደረሰን ጥቆማ ለመረዳት ተችሏል።</p>

<p>ይህ በእንዲህ እንዳለ የሲዳማንና ወላይታ ዞንን በሚያገናኘው "የዘላንጨወቀር" በተባለ አካባቢ በመሬት የይገባኛል ጥያቄ ሳቢያ መጠነኛ ግጭቶች መነሣታቸውን ምንጮቻችን ገልፀዋል።</p>

<p>በአገራችን ያሉት ክልሎች ማለትም የአማራ፣ የኦሮሚያ የትግራይ እና የሌሎችም ክልሎች ዋና ከተማዎች በልዩ ዞንነት በክልሉ የበላይ ጠባቂነት እንዲተዳደሩ እንደተደረገ ይታወቃል።</p>

<p>በክልሉ ብጥብጡን ተከትሎ በደረሰው አደጋና ግጭት ከመንግስት ወገን ሁለት ፖሊሶች መሞታቸውን የመንግስት መገናኛ ብዙኃን ከገለጹት በተጨማሪ ስለደረሰው ጉዳት ለጊዜው ባይታወቅም ሌሎች ሟቾች የሲህዴድ አፈንጋጮችና ደጋፊዎች ናቸው ተብሏል።</p>

<p>አርብ ዕለት ጠዋት በአዋሳ አካባቢ የነበረው ግጭት በመከላከያ ሠራዊቱ ቁጥጥር ስር ከወደቀ በኋላ የሲዳማ እና የወላይታ ዞን አዋሳኝ ቀበሌዎች ዛላንጫ ወቀረ /ሁምቦ/ አካባቢ 17 ሰዎች ከሲዳማ ተቀጥረው በመጡ ነፍሰ ገዳዮች መገደላቸውን ከወላይት ያገኘነው ዘገባ ያስረዳል። በዚሁ ከወላይታ ሁምቦ ከተማ 50 ኪሎ ሜትር ርቀት ላይ በተፈጸመ ግድያ የሞቱት 17 የወላይታ ሠላማዊ ነዋሪዎች ሲሆኑ ከገዳዩ ቡድን ደግሞ ሁለቱ መሞታቸውንና 3 በአካባቢ ሚሊሻዎችና ፖሊሶች ቁጥጥር ሥር መዋላቸውን ይሄው ዘገባ አመልክቷል።</p>

<p>ውሳኔውን ተከትሎ ባለፈው ረቡዕ ከሲዳማ የመጡ ታጣቂዎች 3 ሰው ገድለው እና ለጊዜው ቁጥር ያልታወቀ ከብት ዘርፈው ከተመለሱ በኋላ ባለፈው አርብ ግንቦት 16/1994 ዓ.ም ምሽት ላይ ተደራጅተው በከባድ መሣሪያ እና በቦምብ በመታገዝ የወላይታ ዞን አዋሳኝ ቀበሌ የሆነችውን የዛላንጨው ቀሪ ቀበሌ ህዝብ በሙሉ በተከፈተ ተኩስ እና በተወረወረ ቦንብ በማጥቃት 6 ሰዎችን በቤታቸው እንዳሉ ከነከብቶቻቸው አርብ ሌሊት ለቅዳሜ አጥቢያ አቃጥለዋል ካሉ በኋላ በነጋታውም ቅዳሜ ጠዋት የ17 ሰዎች አስክሬን ሶኮ በሚገኘው ኦቶና ሆስፒታል ለምርመራ መወሰዱን አንድ ወላይታ የዞን ሥራ አስፈፃሚ አባል ለዘፕሬስ ገልፀዋል።</p>

<p>ምንም እንኳን ደሌ በሚባል የሲዳማ ዞን ወረዳ እና በወላይታው ሁምቦ ወረዳ የድንበር ይገባኛል ጥያቄ በተለያየ ወቅት ሲነሣ የቆየ ቢሆንም እንዲህ አይነት ዕልቂት ሲደርስ የመጀመሪያው ነው ተብሏል። ይሄንኑ የሕዝብ እልቂት ሸሽተው የአባያ እርሻ ልማትን ተሻግረው ወደ አርባ ምንጭ መንገድ የተፈናቀሉ በሺዎች የሚቆጠሩ ነዋሪዎች እንደሆኑ እና ዞኑም ዕርዳታ ለማቅረብ እየሞከረ እንደሚገኝ ለመረዳት ተችሏል።</p>

<p>በሁለቱ ዞኖች መካከል በተፈጠረው ችግር ቀደም ሲል የወላይታ አካባቢነዋሪዎች ያላቸውን ትጥቅ እንዲፈቱ የተደረገ ሲሆን በሲዳማ በኩል በደርግ ጊዜ የሸመቱትን ትጥቅ እንደታጠቁ እንደሚገኙ ሌሎች የዘፕሬስ ምንጮች ገልፀዋል።</p>

<p>የሲዳማ በደረሰው ግጭት ላይ ከርቀት የሚተኮስ ከባድ መሣሪያ የነበረበትና የተደገፈ ስለመሆኑ የገለፀው ምንጫችን የመሳሪያ ፈንጂ አካል በሆነው ፍንጣሪ ወደ መቶ የሚጠጋ ሰው ሳይጎዳ እንዳልቀረ ገልጿል።</p>

<p>የደቡብ ኢትዮጵያ ሕዝቦች ዴሞክራሲያዊ ህብረት ሊቀመንበር ዶ/ር በየነ ጴጥሮስ በበኩላቸው "መንግስት የሲዳማ ዞን መስተዳድር ማዕከል ከአዋሳ እንዲወጣ ያሳለፈውን ውሣኔ የሲዳማ ሕዝብ ላለፉት ዓመታት ሲቃወም ቆይቷል ካሉ በኋላ ተቃውሞውን ችላ በማለት በቅርቡ አዋሳ ቻርተርድ ከተማ ሆና በፌዴራል አስተዳደር ሥር በመሆን የደቡብ ክልላዊ መንግስት ማዕከል ይሆናል" የሚለው ውሣኔ ተፈፃሚ ለማድረግ ወሰን። ለሲዳማ ዞን መስተዳድርም አዋሳን ለቅቆ እንዲወጣ ትዕዛዝ ተሰጠው ብለዋል።</p>

<p>ትእዛዙን በመቃወም የሲዳማ ሕዝብ ሠላማዊ ሰልፍ ለማድረግ ለአዋሳ ማዘጋጃ ቤት ጥያቄ አቅርቦ መልስ መነፈጉንና ግንቦት 16 ቀን 1994 ሕዝቡ ተሰልፎ ወደ አዋሳ ሲያመራ የመንግስት ታጣቂ ኃይሎች ተኩስ እንደተከፈተበት ዶ/ሩ ተናግረዋል። በዚህ ግጭት እስከ አለፈው ሰኞ ድረስ የ32 አርሶአደሮች አስከሬን መገኘቱን፣ በከፍተኛ ደረጃ የቆሰሉት በይርጋዓለም ሆስፒታል፣ በአዋሳ ጤና ጣቢያና በየገበሬው ቤት እንደሚገኙ ለማወቅ መቻሉን አስታውቀዋል። እንደ ዶ/ር በየነ ገለፃ ከሆነ በጠቅላላው የሞተው ሰው ብዛት ከ200 በላይ እንደሚሆንና የቆሰሉትም በመቶዎች እንደሚቆጠሩ ከአከባቢው የደረሳቸው መረጃ ያመለክታል። በአዋሳ ከደረሰው ሌላ በወላይታና በሲዳማ አዋሳኝ በሆነው ብላቴ ወይም አበላ አካባቢ በተከስተው ሌላ ግጭት 8 አርሶ አደሮች እንደተገደሉ መረጃው ደርሶናል ያሉት ዶ/ር በየነ ፖሊሶች ተገድለዋል የሚባለው በሕዝቡ ሣይሆን በመንግስት ሠራዊትበተተኮሰ ጥይት ነው ብለዋል። ምክንያቱም የተገደሉት ፖሊሶች የሲዳማ ተወላጅ የሆኑና የሰልፈኛውን ሕዝብ ለማረጋጋት ሕዝብ ውስጥ የተደባለቁናቸው ሲሉ ተናግረዋል።</p>

<p>ሰኞ ከሰዓት በኋላ ከአዋሳ ዘግይቶ የደረሰን ዜና እንደሚያስረዳው። ከ500 በላይ የሲዳማ አገር ሽማግሌዎች በሲዳማ አዳራሽ ባካሄዱት ስብሰባአጥፊዎች የሆኑ ከኢህአዴግ /ሲህዴድ/ የተባረሩ፣ የፖለቲካና የተለያዩ ጥቅሞችን ያጡና ለሰው ነፍስ መጥፋትና ለደረሰው የአካል መጉደል ተጠያቂ እንደሆኑ በማስረዳት ከያሉበት ተለቅመው ለፍርድ እንዲቀርቡ የሲዳማ አገር ሽማግሌዎች ጠይቀዋል።</p>

<p>"ኢህአዴግ ለሲዳማ ሕዝብ መጥፎ አልነበረም ስለሆነም ነገሩን በሠላማዊ መንገድ እንፍታው ስንል ጠይቀን ነበር ያሉት የአገር ሽማግሌዎች በሠላም ለመጨረስ ሃሣብ በማቅረባችን አገር ሸጣችሁ የበላችሁ ሽማግሌዎች ተብለን ተሰድበናል" ሲሉ በስብሰባው ላይ መናገራቸውን የዘፕሬስ ምንጮች አስረድተዋል።</p>

<p>ሰኞ በ4:00 የተጀመረው የሲዳማ አገር ሽማግሌዎች ስብሰባ የተጠናቀቀው ለግድያው መንስኤ የሆኑ ቡድኖችን በማውገዝ እና ለፍርድ እንዲቀርቡ በመጠየቅ ነበር።</p>

<p>የአዋሳ ከተማ የፀጥታ ሁኔታ አስተማማኝ ሲሆን ርዕስ መስተዳድሩ እና ሌሎች ከፍተኛ የፖለቲካና የመንግስት ሥልጣን ያላቸው ባለሥልጣናት የግል ጠባቂዎች ከአዲስ አበባ በመጡ የልዩ ጥበቃ ፖሊስ አባላት መተካታቸውን ይሄው ምንጭ ዘግቧል።</p>

<p>በአሁኑ ወቅት በአዋሳ መጠጥ ቤቶች እና ጭፈራ ቤቶች እንደወትሯቸው በነፃነት እንቅስቃሴዎች ባይታዩም ከተማዋ መትረየስ በተደቀነባቸው ፓትሮሎች ጥበቃ ሥር በመሆኗ ይህ ነው የሚባል አስጊ ነገር እንደሌለ ይሄው ምንጭ ከስፍራው ገልጿል።</p>

<p>በወላይታ አካባቢም ችግር የነበረባቸውን ቦታዎች የመከላከያ ሠራዊት የተቆጣጠረ መሆኑም ለማወቅ ተችሏል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ግንቦት 21 ቀን 1994</a></p>

</body>
</html>	














