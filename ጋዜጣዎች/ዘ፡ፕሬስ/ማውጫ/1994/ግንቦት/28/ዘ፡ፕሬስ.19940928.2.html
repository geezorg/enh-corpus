<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ3 ሺህ በላይ ሰዎች ተፈናቅለዋል አመዝኮ አስቸኳይ ዕርዳታ ልኬያለሁ ይላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከ3 ሺህ በላይ ሰዎች ተፈናቅለዋል አመዝኮ አስቸኳይ ዕርዳታ ልኬያለሁ ይላል</h1>


<p>በአዋሳ ከተማ የአስተዳደር ይገባኛል ጥያቄ ሳቢያ የተከሰተን ግጭት ተከትሎ በወላይታ እና በሲዳማ ዞን አካባቢ ተነስቶ የነበረውን ግጭትና ሁከት ለመሸሽ ከሁለቱም ዞኖችና አጎራባች ወረዳዎች ከ3 ሺህ በላይ ሰዎች ለመፈናቀል መገደዳቸው ተገለፀ። አደጋ መከላከልና ዝግጁነት ኮሚሽን(አመዝኮ) በበኩሉ አስፈላጊውን የዕለት ዕርዳታ ወደ ሥፍራው ልኬአለሁ ብሏል።</p>

<p>ግንቦት 16 ቀን 1994 ዓ.ም በአዋሳ አቅራቢያ በምትገኘው ሎቄ መንደር የተከሰተውን ግጭት ተከትሎ በወላይታና ሲዳማ ዞን አካባቢ ከሁለቱ ዞኖች ነዋሪዎች የተፈናቀሉ ሲሆን አንደኛው የሌላኛውን ወገን ድንገተኛ ጥቃት በመስጋት እንደሆነም ቅርበት ያላቸው ምንጮች አስረድተዋል።</p>

<p>በተከሰተው ግጭት የሞቱት የወላይታ ዞን ነዋሪዎች ቁጥር 23 የደረሰ ሲሆን ባለፈው ሀሙስ በሁለቱ ድንበሮች የሰፈረውን ሠራዊት አምልጠው ወደ ሲዳማ ዞን በመግባት ማንነታቸው ያልታወቁ ታጣቂዎች 6 የሲዳማ ነዋሪዎችን መግደላቸው ለተፈናቃዮቹ ቁጥር መበራከት አስተዋፅኦ ማበርከቱንና የዚሁ ዓይነት ተደጋጋሚ ጥቃት ሊያደርሱ ይችላሉ የሚባሉትን በቁጥጥር ስር ለማዋል እና ሠላምን ለማስፈን ሲባል የወላይታ ዞን ሊቀመንበርአቶ ፍሬው አልታዬ በአፋጣኝ የአካባቢውን ሚሊሻ በመመልመል ማስታጠቃቸውን ይሄው ምንጭ ዘግቧል።</p>

<p>ቀደም ሲል የሲዳማ ዞን በርካታ የጦር መሣሪያ የነበረበት እና ህዝቡም ያላስረከቡበት ሲሆን ወላይታ አካባቢ በመሄድ የታጠቁትን መሣሪያ ለመንግሥት ማስረከባቸውን ያስታወሰው ይሄው ምንጭ የአሁኖቹ የወላይታ አዋሳኝ ዞን ነዋሪ ታጣቂዎች ቁጥር መበራከት የእልቂቱን መጠን እንደሚቀንሰው ተገልጿል።</p>

<p>ይህንን ወቅታዊ ሁኔታ በመስጋት በርካታ ቁጥር ያላቸው የሁለቱም አካባቢ አቅመ ደካማ ነዋሪዎች የተፈናቀሉ ሲሆኑ የክልሉ አደጋ መከላከል እና ዝግጁነት ኮሚሽን የፌዴራል አመዝኮን በጠየቀው መሠረት ለተፈናቀሉወገኖች የዕለት አስቸኳይ ዕርዳታ እንዲሆን በማለት 2 ሺህ 243 ኩንታል እህል፣ 75 ኩንታል አልሚ ምግብ፣ 80 ጥቅል የፕላስቲክ መጠለያ እና 2 ሺህ 650 ብርድ ልብሶችን በአፋጣኝ መላኩን አስታውቋል።</p>

<p>ከተላከው 2 ሺህ 243 ኩንታል እህል ውስጥ 1 ሺህ 683 ኩንታል በላይ በቦታው መድረሱንና ቀሪውም በመጓጓዝ ላይ እንደሚገኝ የኮሚሽኑ ህዝብ ግንኙነት ቡድን መሪ አቶ ሲሳይ ታደሰ ለዘፕሬስ አስታውቀዋል።</p>

<p>ይሄው የተላከው እርዳታ ከሁለቱ ዞኖች ለተፈናቀሉ ወገኖች እንዲከፋፈል አቶ ሲሳይ አስረድተው ኮሚሽኑ ከክልሉ አመዝኮ ላቀረበው ጥያቄ የተሰጠው ምላሽ አጥጋቢ ነው ብለዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ግንቦት 28 ቀን 1994</a></p>

</body>
</html>	














