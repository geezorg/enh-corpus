<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ልደቱ ኢዴፓን በአውሮፓ ተክለው ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ልደቱ ኢዴፓን በአውሮፓ ተክለው ተመለሱ</h1>


<p>በአውሮፓ የሥራ ጉብኝት ያደረጉት አቶ ልደቱ አያሌው ባለፈው ሳምንት አዲስ አበባ ተመልሰዋል።</p>

<p>በእንግሊዝ፣ ጀርመን፣ ሲዊድን፣ ኖርዌይ፣ ኦስትሪያና በመካከለኛው ምስራቅ እስራኤል በመዘዋወር ፓርቲያቸውን በዚያ ከሚኖሩ ኢትዮጵያውያን ጋር ሲያስተዋውቁ የቆዩት አቶ ልደቱ ጉዟቸው ከእቅድ በላይ ውጤታማ እንደነበር ለዘፕሬስ ገልፀዋል።</p>

<p>አቶ ልደቱ ከአዲስ አበባ ሲነሱ ከፓርቲያቸው የተሠጣቸው ኃላፊነት በሦስት አጀንዳዎች ዙሪያ የሚያወያዩ ስብሰባዎችን እንዲያካሄዱ ሲሆን አጀንዳዎቹ የኢዴፓና ዓላማዎች በስፋት ማስተዋወቅ፣ ፓርቲው በአሁኑ ወቅት ያለበትን እንቅስቃሴ ማስገንዘብና የሀገሪቱን ተጨባጭ ሁኔታ ማብራራት ነበሩ።</p>

<p>በእንግሊዝ ለንደን፣ በጀርመን ፍራንክፈርት፣ በርሊንና ኖረንበርግ፣ በስዊድን ስቶክሆልም፣ በኖርዌይ ኦስሎና በርገን፣ በኦስትሪያ ቬና፣ እንዲሁም በእስራኤል ኢየሩሳሌም በነዚሁ አጀንዳዎች ዙሪያ ስብሰባ ያካሄዱት አቶ ልደቱ በፈረንሳይና ሆላንድ ከሚኖሩ ኢትዮጵያውያንም ተጨማሪ ግብዣ ቢደርሳቸውም በጊዜ መጣበብ ምክንያት ሊቀበሉት አለመቻላቸውን አስረድተዋል።</p>

<p>በውጭ ሀገሮች ያሉ ኢትዮጵያውያን የሀገራቸውን ፖለቲካዊ እንቅስቃሴዎች የማወቅ ፍላጎት እንዳላቸው የገለፁት አቶ ልደቱ የእሳቸውን ጉብኝትም ይህንኑ መሠረት ያደረገ መሆኑን ተናግረዋል።</p>

<p>አቶ ልደቱ በጉብኝታቸው ወቅት በየሀገሮቹ ከሚገኙት የውጭ ጉዳይ ቢሮዎች የአፍሪካ ኢትዮጵያ ጉዳዮች አማካሪዎች ጋር መነጋገራቸውን እንዲሁም ኖርዌይ በርገን ውስጥ የሚገኝ ሚካኤል ክርስቲያንሰን የተባለ የሰብዓዊ መብቶች ተሟጋች ኢንስቲትዩት ባደረገላቸው ግብዣ በርካታ የሰብዓዊ መብት ጉዳዮች ምሁራን በተገኙበት ውይይት መሳተፋቸውን ገልፀዋል።</p>

<p>ይህ ተቋም ከዚህ ቀደም በኢትዮጵያ የምርጫ ጉዳይ ላይ መግለጫ አውጥቶ እንደነበር አሁንም በኢትዮጵያ ላይ ልዩ ትኩረት እንዳለው አቶ ልደቱ ጠቁመዋል።</p>

<p>ሌላው እዚያው በርገን የሚገኘው ኤግል ራፍቶ የተባለው የሰብዓዊ መብቶች ጉባዔም በአቶ ልደቱ ቆይታ ከተካተቱት ትውውቆች አንዱ ነበር። በተጨማሪም በየሀገሮቹ የሚሠሩት የኢትዮጵውያን ማኅበረሰብ የሬዲዮ ጣቢያዎች ከአቶ ልደቱ ጋር ቃለ ምልልስ ማድረጋቸውን ለማወቅ ችለናል።</p>

<p>በመጨረሻም ኢዴፓ በአውሮፓ ጠንካራ መሠረት እየጣለ መሆኑን ለዚህም በተካሄዱት ስብሰባዎች ኢዴፓና ኅብረተሰቡን የሚያገናኙ ድጋፍ ሰጪ ኮሚቴዎች ማዋቀራቸውን የአባላት እንቅስቃሴዎችም መጀመራቸውን አቶ ልደቱ ለዘፕሬስ በሰጡት መረጃ አስረድተዋል።</p>

<p>በቀጣዩ ሳምንት ዕትማችን ከአቶ ልደቱ ጋር ሠፋ ያለ ውይይት የሚኖረን ሲሆን በአውሮፓ የኢትዮጵያ ፖለቲካ የት ደርሷል? ወጣቱ ፖለቲከኛ ተስፋ የሚቆርጡት መቼ ነው? ሌሎችም ጥያቄዎችን እናነሳለን።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ታህሣሥ 3 ቀን 1994</a></p>

</body>
</html>	














