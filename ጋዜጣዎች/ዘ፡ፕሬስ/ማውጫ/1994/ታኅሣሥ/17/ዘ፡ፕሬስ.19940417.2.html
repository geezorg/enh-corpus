<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዋልታና የልሣኖች ጉዳይ እያነጋገረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዋልታና የልሣኖች ጉዳይ እያነጋገረ ነው</h1>


<p>የኢትዮጵያ ዜና አገልግሎት ድርጅት ተጠባባቂ ዋና ሥራ አስኪያጅ አቶ ሃዱሽ ካሣ ከቦታቸው ሊነሱ መሆኑን ለመንግሥት መገናኛ ብዙኃን ቅርበት ያላቸው ምንጮች ገለፁ።</p>

<p>አቶ ሃዱሽ አሁን ያሉበትን ቦታ የያዙት ቀደም ሲል በድርጅቱ ውስጥ ይሠሩበት ከነበረበት የዋና ክፍል ኃላፊነት ቦታ ተዛውረው በወቅቱ የነበሩት የድርጅቱ ሥራ አስኪያጅ በኢትዮ-ኤርትራ ግጭት ምክንያት ከመንግሥት መሥሪያ ቤት ኃላፊነት ከተነሱ በኋላ ነው።</p>

<p>አቶ ሃዱሽ ከአንጋፋው የሚዲያ ድርጅት መሪነት እንዲነሱ የተደረገበት ምክንያት በውል ባይታወቅም ውስጥ ውስጡን ከአቅም ማነስ ጋር በተያያዘ ተገምገመው እንደሆነ የሚነገር ሲሆን ከሕወሓት ማዕከላዊ ኮሚቴ ጋር የሚያገናኟቸው ደግሞ በአቶ ዓለምሰገድ የተሾሙ መሆናቸውን በእማኝነት ያቀርባሉ።</p>

<p>አቶ ሃዱሽን የሚተኳቸው ማን እንደሆኑ ለጊዜው በይፋ አይነገር እንጂ የዋልታ ኢንፎርሜሽን ማዕከሉ ምክትል ዋና ሥራ አስኪያጅ አቶ ነጋሽ ተክሉ ሳይሆኑ እንደማይቀሩ በስፋት ቢናፈስም አሁን ካሉት የመንግሥት መገናኛ ብዙኃን በተለይም ከሬዲዮና ቴሌቪዥን ድርጅት አካባቢ ካሉት ኃላፊዎችም አንደኛው ሊሆን እንደሚችሉ አልፎ አልፎ ይደመጣል።</p>

<p>ይህ በእንዲህ እንዳለም የኢሕአዴግ መራሹ ዋልታ ኢንፎርሜሽን ማዕከል እና የኢሕአዴግ ድርጅቶች ልሣኖች የወደፊት ዕጣ ፈንታ ጉዳይም በፓርቲው ውስጥ እያነጋገረ መሆኑ ይወራል።</p>

<p>ዋልታን በተመለከተ ማዕከሉ ይፋዊ የሆነውን የመንግሥት ዜና አገልግሎት ድርጅት ሥራ ሙሉ በሙሉ እየተጋፋና የገዢውን ፓርቲ ከለላም ስላለው መረጃ ለማግኘት ዕድሉ የሰፋ በመሆኑ በብዙ አጋጣሚዎች መንግሥታዊውን የዜና አውታር እንደሸፈነው ታምኖበታል።</p>

<p>ይህ በመሆኑ ዋልታ የኢንፎርሜሽን ማዕከል ይዘጋ፤ ወይም የኢትዮጵያ ዜና አገልግሎት ድርጅትን የዕለት ተዕለት ሥራ በማይጋፋ መልኩ ይቀጥል፤ ወይም ወደሌሎች የመገናኛ ብዙኃን ኢዜአን ጨምሮ ይታጠፍ በሚሉ አማራጮች ላይ ውይይት እየተካሄደ መሆኑ ታውቋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ታኅሣሥ 17 ቀን 1994</a></p>

</body>
</html>	














