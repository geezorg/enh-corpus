<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዋልታ ለየለት - ይቀጥላል ልሣኖች ዛሬ አራት ኪሎ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዋልታ ለየለት - ይቀጥላል ልሣኖች ዛሬ አራት ኪሎ ገቡ</h1>


<p>ዋልታ ኢንፎርሜሽን ማዕከል በነበረው አሠራሩ ይቀጥል ወይስ ይፍረስ በሚል ጥያቄ ሲደርግ የነበረው ንግግር ባለፈው ሣምንት ውስጥ እልባት አግኝቶ ማዕከሉ ባለው አደረጃጀት እንዲቀጥል ተወሰን።</p>

<p>የማዕከሉ መቀጠል የተወሰነው በደፈናው «በበላይ አካል» በሚል ቢሆንም የኢህአዴግ የድርጅቶችን ልሣኖች ዕጣ ፈንታ ጭምር አካቶ ሲመክር በነበረው የኢህአዴግ ማዕከላዊ ኮሚቴ እንደሆነ ምንጮች ጠቁመዋል።</p>

<p>የዋልታ በነበረበት ሁኔታ መቀጠል ሲወሰን ይፋዊ የሆነውን የመንግሥት የዜና አገልግሎት (ኢዜአ)ን ሥራዎች በማይጋፋ ሁኔታ እንዲሆን ነው ቢባልም እንደማንኛውም የግል ሚዲያ ገበያው ውስጥ ተጋፍቶ መረጃን አሽትቶ የመሥራት መቡትን የሚጋፋው እንደማይኖር ተገልጿል።</p>

<p>ከኢትዮጵያ ዜና አገልግሎት የሥራ ክልል ውጪ ሲባል በዝርዝርና በግል የተቀመጡ ጉዳዮች ካለመኖራቸው ጎን እስከአሁን ያለውና ወደፊትም የሚቀጥለው የገዢው ፓርቲ ሽፋን ማዕከሉ የነበረውን ተፅዕኖ የአሁኑ ውሳኔ እንደማይቀንሰው ታዛቢዎች ይናገራሉ።</p>

<p>ዋልታ ኢንፎርሜሽን ማዕከል በመደበኛነት ከሚሠራው መረጃ የማሰባሰብና የማሠራጨት ሥራው በተጨማሪ በተለይ የገቢ ማስገኛ ፕሮጀክቶች መድረኮችን እንደሚያዘጋጅ የሚታወቅ ሲሆን በእነዚህ መድረኮች ማኅበራዊና ሌሎችም ጉዳዮች እያነሣ ማወያየቱን እንዲቀጥል መወሰኑም ታውቋል።</p>

<p>ይህ በእንድህ እንዳለም ዋልታ በዋልታነቱ ከመቀጠሉ ጎን የደመውዝ ጭማሪ ማድረጉም ታውቋል።</p>

<p>የደመውዝ ጭማሪው ቀደም ሲልም ለማድረግ ታስቦ የነበረ ቢሆንም ጥናቱ እንዲተጠናቀቀ የሕወሓት መከፋፈልና የኢህአዴግ የውስጥ ችግር በመፈጠሩ ተንጠልጥሎ እንደቆየና አሁን ጉዳዩን ሊይዘው ይችላል የሚባል ባለቤት በመገኘቱ ተግባራዊ መድረጉን የዘፕሬስ ምንጮች ገልፀዋል። ዋልታ ኢንፎርሜሽን ማዕከል በአጠቃላይ 80 የሚሆኑ ሠራተኞች አሉት።</p>

<p>በሌላም በኩል በኢህአዴግ ድርጅቶች ልሣኖች የወደፊት ዕጣ ፈንታ ላይ ማዕከላዊ ኮሚቴው ሲመክር የሰነበት ሲሆን ከዛሬ ጀምሮ ሁሉም ልሣኖች የኢህአዴግ ጽ/ቤት ወደሚገኝበት ወደ አራት ኪሎ ሕንፃ ተጠቃለው እንዲገቡ መደረጉ ታውቋል።</p>

<p>በሬዲዮ ፋና ቅጥር ግቢ ውስጥ የቆዩትን አብዮታዊ ዲሞክራሲ፣ ማህቶትና ኦሮሚያ ጋዜጦችን ጨምሮ የግንባሩ ልሣኖች በሙሉ ወደ ኢህአዴግ ጽ/ቤት እንዲገቡ የተደረገው የተማከለና የተቀናጀ አሠራር እንዲኖራቸው በሚል መሆኑን ምንጮቹ ገልፀዋል።</p>

<p>በአሁኑ ወቅት ሬዲዮ ፋና የሚገኝበትን ቅጥር ግቢ ጣቢያው ከኪራይ ቤቶች እንደገዛው የሚታወቅ ሲሆን ቀደም ሲል ዋልታን ጨምሮ ሌሎቹ በግቢ ውስጥ ያሉ የግንባሩ ድርጅቶች እንዲወጡ ሲጠይቅ ነበር።</p>

<p>ዛሬ የአድራሻ ለውጥ ያደረጉት የድርጅቶቹ ልሣኖች ተጠሪነታቸው በቅርቡ የማስታወቂያ ሚኒስትር ሆነው ለተሾሙት የኢህአዴግ የፕሮፓጋንዳ ኃላፊ አቶ በረከት ስምዖን ነው።</p>

<p>ኢህአዴግ በበላይነት በሚቆጣጠርባቸው ክልሎችም የየክልሉ የማስታወቂያ ቢሮ ኃላፊ ሆነው የተሾሙት በየድርጅቶቻቸው የፕሮፓጋንዳ ኃላፊ የሆኑ ሰዎች መሆናቸው ይታወቃል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ታህሳስ 24 ቀን 1994</a></p>

</body>
</html>	














