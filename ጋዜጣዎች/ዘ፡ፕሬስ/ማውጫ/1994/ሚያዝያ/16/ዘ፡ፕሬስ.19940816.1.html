<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የሄጉ ውሳኔ ምንም አዲስ ነገር የለውም ፤ ወያኔ ተደናግጧል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የሄጉ ውሳኔ ምንም አዲስ ነገር የለውም ፤ ወያኔ ተደናግጧል"</h1>


<p>"ወያኔ ተፈረደልኝ የሚላቸው ባድመ፣ ዛላንበሳ፣ ኢሮብ፣ ዓሊተናና ባዳ እና ሌሎች ቦታዎች የኢትዮጵያ አካል የነበሩና በደማቸው አስከብረናቸው በእጃችን የሚገኙ ስለሆኑ አዲስ የተገኘ ድል የለም" ሲሉ ሦስት የተቃዋሚ ድርጅቶች ከትላንት በስቲያ ባወጡት የጋራ መግለጫ አስታወቁ።</p>

<p>የኢትዮጵያ የሠላምና ዴሞክራሲ አማራጭ ኃይሎች ም/ቤት (ኢሠዴአኃ)፣ የመላው አማራ ሕዝብ ድርጅት (መዐሕድ)፣ የኦሮሞ ብሄራዊ ኮንግረስ (ኦብኮ) ባወጡት የጋራ መግለጫ ላይ እንደጠቆሙት ወያኔ የባድመንና የሌሎችምቀጣናቸው ባለቤትነታችን በሕግ መረጋገጡን እንደ አዲስ ድል አጋንኖ በማውራት ዋናውን የባህር በር ባለቤትነታችንና የኢትዮጵያ አፋር ህዝብ የዜግነት ጥያቄ ለማዳፈን እየተሯሯጠ ነው።</p>

<p>መግለጫው አክሎም የወያኔ ውድቀት ላይ ያነጣጠረውን የህዝብ ትግል ለማቀዝቀዝና ኢትዮጵያን የባህር በር ባለቤትነት ጥያቄ ለማዘናጋት ከሄጉየዳኝነት አካል ውሳኔ የኢትዮጵያ ድል እንዳገኘች ተደርጎ ህዝብን ግራ የሚያገቡ እርስ በርሳቸው የሚጋጩ መግለጫዎች በወያኔና በሻዕቢያ መሪዎች እየተሰጡ ናቸው ብሏል።</p>

<p>የኢትዮጵያን የአሰብ ወደብ ባለቤትነት መብት መጠየቅ፣ በኢትዮጵያናበኤርትራ መካከል የአልጀርሱ ስምምነት በተሻሩ ውሎች ላይ መመስረቱን ለህዝብ በተጨባጭ ማስረዳትና በድንበር መካለሉ የአፋርና የሌሎች ህዝቦች የዜግነት መብት መከበር እንዳለበት መከራከሩ ወደ ጦርነት የሚወስድ ቅስቀሳ ሆኗል። የገዢው ፓርቲ መሪዎች በተደጋጋሚ ለተቃዋሚ ድርጅቶች የሚሰጡት ማስጠንቀቂያ የሠላማዊ ትግሉ መፋፋምና የህዝብ ተቃውሞ ሊያስከትልባቸው የሚቻለውን ውድቀት ከመፍራት የመነጨ የገዢዎቻችንን መደናገጥ የፈጠረው ውጤት ነው ሲሉ ፓርቲዎቹ አመልክተዋል።</p>

<p>በተያያዘ ዜና የብሔራዊ ዴሞክራሲያዊ ህብረት (ብዴህ) ከትላንት በስቲያ ባወጣው መግለጫ የሄጉ ፍርድ ቤት የህዝብ ውክልና በሌላቸው መንግሥታት የቀረበለትን የድንበር ጉዳይ ተመልክቶ የሰጠው ውሳኔ ተቀባይነት የሌለው አደጋን የሚጋብዝ ነው።</p>

<p>እንደ ፓርቲው እምነት ከሆነ የሄጉ ውሳኔ ተነስቶ ጉዳዩ ለኢትዮጵያናለኤርትራ ሕዝቦች ህዝበ ውሳኔ ሊቀርብ ይገባል።</p>

<p>"ወያኔ/ኢህአዴግ በጎሣ ፓለቲካ የቅኝ አገዛዝ ፍልስፍና መርህ ላይ ተመስርቶ ኢትዮጵያን ለመከፋፈል የሚቻለውን ሁሉ እያደረገ ነው። ወያኔ /ኢህአዴግ ለኤርትራ የመገንጠል አጀንዳ ግብ መምታት ሲባል ከጥቂት ተከታዮቹ ጋር በህገ - መንግሥቱ አንቀጽ 39ኝን አፅድቆ ለኢትዮጵያ አንድነትና ሊዓላዊነት ሳይሆን ለመበታተኗ እየሠራ ነው" ሲል ከሷል።</p>

<p>መግለጫው አያይዘው ሰሞኑን ኤርትራን በማስገንጠሉ ሂደት በዓለም አቀፍ ፍርድ ቤት ሲያስወስኑ አባሎቻችንን በወረዳ 8 ቀበሌ 02 የሚገኙት አቶ መንገሻ ስሜነህ እና አቶ ሳሳሁልህ ከበደ ያለ አንዳች ጥፋት አስሯቸዋል ካለ በኋላ ትጥቅን በሠላማዊ ትግል ማሸነፍ ብዙ መስዋዕትነትን ይጠይቃል። ቢሆንም ግን ሀቅና እውነት በምንም መጋረጃ ሊሸፈን አይችልም፤ ብሏል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሚያዝያ 16 ቀን1994</a></p>

</body>
</html>	














