<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዩም ሶማሌዎቹን እያደራደሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስዩም ሶማሌዎቹን እያደራደሩ ነው</h1>


<p>የኢትዮጵያ መንግሥት በፑንትላንድ ፓርላማ ውስጥ የተፈጠረውን አለመግባባት ለማስወገድ ሰሞኑን እየጣረ መሆኑንና እስከትላንት ድረስም በውጪ ጉዳይ ሚኒስትር አቶ ስዩም መስፍን አደራዳሪነት ለማስታረቅ እየተሞከረ እንደነበር ተገለጸ።</p>

<p>የተቀናቃኙ ወገኖች ችግር ከስምንት ወራት በፊት ፑንትላንድን በፕሬዚዳንትነት ሲመሩ በቆዩ በአብዱላሂ ዮሱፍ እና በአሁኑ ፕሬዚዳንት ጃማ አሊ ጃማ መካከል በተፈጠረው አለመግባባት ምክንያት መሆኑ ታውቋል።</p>

<p>የቀድሞው ፕሬዚዳንት አብዱላሂ ዮሴፍ የሥልጣን ጊዜያቸው ካበቃ በኋላ ለሌላ ሦስት ዓመት ሥልጣን ላይ ለመቆየት አስበው የነበረ ቢሆንም በቅርቡ በተደረገ ሁለተኛው ምርጫ የአሁኑ ፕሬዚዳንት ጃማ አሊ ጃማ ተመርጠው በሥልጣን ላይ እንደሚገኙ ይታወቃል።</p>

<p>የፑንቱላንድ ራስ ገዝ አስተዳደር ሕገ መንግሥታዊ ሥልጣን እንደተሰጣቸው የሚናገሩ የአሁኑ ፕሬዚዳንት ጃማ አሊ ጃማ በተቃናቃኛቸው አብዱላሂ ዩሴፍ የኃይል ጥቃት የተሰነዘረባቸው ስመሆኑም እያሳሰቡ ነው።</p>

<p>ሁለቱን ወገኖች ኢትዮጵያ በይፋ መድረክ አገናኝታ ለማደራደር ጥረት እያደረገች ቢሆንም ወገኖቹ የየራሳቸውን ቅድመ ሁኔታዎች በማስቀመጥ እያንዳንዳቸው ቅድመ ሁኔታዎቻቸው ካልተከበሩላቸው ከሌላኛው ወገን ጋር ላለመገናኘት እየተናገሩ ሲያስቸግሩ ቆይተዋል።</p>

<p>ትናንት ይጠናቀቃል ተብሎ ሲጠበቅ የነበረው ኢትዮጵያ የያዘችው የማስታረቅ ጥረት ካልተሳካ ወደ ፓርላማው አባላት ቅራኔና መከፋፈል ያመራው ውጥረት ወደ አስጊ ሁኔታ ሊሸጋገር እንደሚችል ያላቸውን ሥጋት አንዳንድ ለጉዳዩ ቅርበት ያላቸው ክፍሎች እየገለጹ ነው።</p>

<p>ምንም እንኳን ሁለቱ መሪዎች በይፋ ተገናኝተው ለመነጋገር ፍቃደኛ አለመሆናቸውን በየግላቸው ቢናገሩም ባረፉበት በአዲስ አበባ ሒልተን ሆቴል በአንድ ጠረጴዛ ተቀምጠው ሲመገቡና እንደጓደኛም ሲያወሩ መታየታቸውእንዳስገረማቸው ታዛቢዎች ተናግረዋል።</p>

<p>ሁለቱ ወገኖች ያቀረቧቸውን ቅድመ ሁኔታዎች እና የትናንትናውን ውይይት ውጤት ለሕትመት እስከገባንበት ጊዜ ድረስ ማወቅ አልተቻለም።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሚያዝያ 23 ቀን 1994</a></p>

</body>
</html>	














