<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ጅቡቲ የፖለቲካ ችግር የለባቸውም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ጅቡቲ የፖለቲካ ችግር የለባቸውም</h1>


<p>በኢትዮጵያ እና ጂቡቲ መካከል ያለውን ኢኮኖሚያዊ ትስስር የሚጎዳ የፖለቲካ ችግር አለመኖሩን አቶ ግርማ ብሩ የንግድና ኢንዱስትሪ ሚኒስትር ገለፁ።</p>

<p>ሚኒስትሩ ከትላንት በስቲያ በጽ/ቤታቸው የኢትዮ-ጂቡቲን የወደብ አጠቃቀም ስምምነት በተመለከተ በሰጡት መግለጫ ላይ ከጋዜጠኞች ለቀረበላቸው ጥያቄ እንደገለፁት ኢትዮጵያና ጅቡቲ በራሳቸው ፖለቲካዊ ጉዳይ ተጋጭተው አያውቁም ብለዋል። ሁለቱ ሀገሮች በተለይ በሶማሊያ ችግር አፈታት ላይ መጠነኛ ልዩነቶች እንደነበሯቸው ጠቅሰው ጅቡቲ ከኤርትራ ጋር ባላት ግንኙነት ምንም ጥያቄ አለመኖሩንና ከዚህም የሚነሳ ጠብ ይኖራል ተብሎ እንደማይጠበቅ በመግለፅ ፖለቲካዊ ሁኔታው ኢኮኖሚውን የሚያውክበት አቅም የለውም ብለዋል።</p>

<p>ሰሞኑን በጅቡቲ መስመር የተከሰተው የጎሣ ግጭት ምክንያት የትራፊክ መስተጓጎል መታየቱና በዚህም የነዳጅ እጥረት ሥጋት በመሀል ሀገር የመታየቱን ሁኔታ በሚመለከት ለቀረበላቸው ጥያቄ ሲመልሱ ግጭቱ ቀደም ሲልም አልፎ አልፎ የነበረ መሆኑን ጠቅሰው አሽከርካሪዎቹ ለደህንነታቸው በመሥጋታቸው ምክንያት በፓትሮል ታጅበው እንዲንቀሳቀሱ የተደረገበት ሁኔታ መኖሩን ተናግረዋል። በመሆኑም ችግሩን በዘላቂነት ለመፍታት ተከታታይ ጥረቶች እየተደረጉ መሆናቸውን አመልክተዋል።</p>

<p>በጅቡቲ ወደብ ውስጥ ከአዲስ አበባ የሚሄዱ ከባድ መኪኖች ላይ እየተገጠሙ ወደ መሃል ሃገር የሚገቡት የኮንትሮባንድ ጎማዎችን ጉዳይ በተመለከተ ሁለቱ መንግሥታት ተወያይተው በደረሱበት ውሣኔ መሠረት በአሁኑ ሰዓት በወደቡ ውስጥ ችግሩ መወገዱን ከአቶ ግርማ ገልፃ ለመረዳት ተችሏል።</p>

<p>የደረቅ ወደብ አጠቃቀምን አስመልክቶም በጅቡቲ በኩል የኢትዮጵያ ሞኖፖሊ ያጠናክራል የሚል ሥጋት ተፈጥሮ እንደነበር ሚኒስትሩ አስታውሰው ሆኖም በአሁኑ ሰዓት የጅቡቲን ጥቅም በማይጎዳ መልኩ ሥራ ላይ ለማዋል በመሠረተ ሃሳብ ደረጃ ስምምነት ላይ ተደርሷል ብለዋል።</p>

<p>የአሰብ ወደብን አጠቃቀም በሚመለከት በአሁኑ ሰዓት ምንም መናገር እንደማይችል ያመለከቱት አቶ ግርማ ሆኖም በታሪክ ኢትዮጵያ የማትጠቀምበት ወደብ ነው ለማለት አይቻልም ብለዋል። በአልጀርሱ ስምምነት መሠረት ኖርማላይዜሽን ውስጥ ከመገባቱ በፊት ቅድመ ሁኔታዎችን በማጥናት የኢትዮጵያ ጥቅም ባስጠበቀ መልኩ ወደፊት በወደቡ መጠቅም የሚቻልበት ዕድል እንዳለም ጠቆም አድርገዋል።</p>

<p>የንግድና ኢንዱስትሪ ሚኒስትሩ ከመጋቢት 30 እስከ ሚያዝያ 5 ቀን 1994ዓ.ም ከቆየው ውይይት በኋላ በኢትዮጵያና በጅቡቲ መካከል የተፈጠረው አዲስ ስምምነት የኢትዮጵያን የወደብ አጠቃቀም ወደ አስተማማኝ ደረጃ እንደሚያሳድገው አስታውቀዋል።</p>

<p>ቀደም ሲል አልፎ አልፎ በወደብ አጠቃቀም በኩል የአፈፃፀም ችግሮች ይታዩ እንደነበር ሚኒስትሩ ጠቁመው እነዚህን ችግሮች ለመፍታት 41 አንቀጾችና 8 ክፍሎች ያሉት ስምምነት ተፈርሟል ብለዋል። ስምምነቱ ለሕዝብተወካዮች ምክር ቤት ቀርቦ እንደፀደቀ ወደ ተግባር እንደሚገባም አመልክተዋል።</p>

<p>በአዲሱ ስምምነት መሠረት በጅቡቲ የሚተላለፉ ዕቃዎች ከአገልግሎት በስተቀር ታክስ አይከፈልባቸውም፣ ኢትዮጵያ በወደቡ ነፃ ቀጠና የመጠቀም መብት የሚያጎናፅፍ፣ በአጋጣሚ የማያስማማ ሁኔታ ቢፈጠር ዕቃ መወረስ አይችልም፤ አለመግባባቶችንም በግልግል ለመፍታት በሚያስችል መልኩ ይፈታል ብለዋል። አያይዘውም የወደብ አገልግሎት እና የታሪፍ ለውጦች ሲኖሩ ከ60 ቀናት በፊት ለኢትዮጵያ የማሳወቅ ግዴታ የተፈረመ ሲሆን፣ ወደብ ላይ ዕቃዎች የማቆያ ጊዜ 180 ቀንት ብቻ ሲሆንበተጨማሪም የመቻቻያ ጊዜ ለገቢ ዕቃዎች 30 ቀናት፣ ለወጪ ደግሞ 60 ቀናት ጊዜ መስጠቱን አስታውቀዋል። በዕቃዎች እንቅስቃሴ የንብረት፣ የሹፌሮች ደህንነት፣ በጅቡቲ የሚሠሩ ኢትዮጵያዊያንና ቤተሰቦቻቸው ሁኔታ በስምምነቱ ውስጥ መካተቱንም ጨምረው አስታውቀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሚያዚያ 9 ቀን 1994</a></p>

</body>
</html>	














