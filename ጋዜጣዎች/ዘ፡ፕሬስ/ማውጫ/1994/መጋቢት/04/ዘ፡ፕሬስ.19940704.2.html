<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለቀረጥ ሥርዓቱ ተፈፃሚነት ቢሮክራሲው እንዲሻሻል ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለቀረጥ ሥርዓቱ ተፈፃሚነት ቢሮክራሲው እንዲሻሻል ተጠየቀ</h1>


<p>መንግሥት የወጪ ንግዱን ለማበረታታት ከመጋቢት 2 ቀን 1994 ዓ.ም ጀምሮ በሥራ ላይ ያዋለው የቀረጥ ማበረታቻ ሥርዓት ንግዱን የሚያነቃቃ ቢሆንም አስፈፃሚ አካላት በየደረጃው የተጣለባቸውን ኃላፊነት በአግባቡ መወጣታቸውን መከታተል እንደሚያስፈልግ አንድ በኤክስፖርት ሥራ ላይ የተሠማሩ ባለሀብት ጠየቁ።</p>

<p>ባለሀብቱ ለዘፕሬስ እንዳስታወቁት ባለፉት አሥር ዓመታት በግልፅ በታየው የአስፈፃሚ አካላት ድክመት፣ ቅንነት ማጣት እና ቢሮክራሲ ምክንያት በርካታ ዋጋ የነበራቸው የመንግሥት ፖሊሲዎች እስከመሻር ወይም የሌሉ ያህል እስከመቆጠር የደረሱበት ሁኔታ መኖሩን አስታውሰው ችግሩን በመቅረፍ ረገድ መንግሥት የረባ እርምጃ ሲወስድ አለመታየቱ የባለሀብቱን ተስፋ ከፍተኛ ሁኔታ ያሟጠጠ እንደነበር አስታውሰዋል።</p>

<p>የኢንቨስትመንት ፖሊሲው ጥቂት ማስተካከያ ቢያስፈልገውም ጥሩ ነበር ያሉት አስተያየት ሰጪው ነገር ግን በቅንጅት መሥራት የሚገባቸው አካላት ማለትም፣ ቴሌ፣ መብራት ኃይል፣ ውሃና ፍሳሽ፣ መንገድ እና የመሣሠሉት ባለሀብቱን ለከፍተኛ እንግልት እና ተጨማሪ ወጪ በመዳረጋቸው አዳዲስ ኢንቨስትመንት ለመሳብ የሚደረገውን ጥረት አጨልሞታል ብለዋል።</p>

<p>እንደባለሀብቱ ገለፃ በኢንቨስትመንት ፖሊሲው ለምሣሌ በአዲስ አበባ ከተማ ኮሌጅ ለሚያቋቋም ባለሀብት መሬት በነፃ እንደሚያገኝ ቢደነገግም በተግባር ግን መሬት ለማግኘት ለበርካታ ዓመታት የመስተዳድሩን ደጅ መጥናት የግድ መሆኑን በምሣሌነት ጠቅሰዋል።</p>

<p>አሁንም ለቀረጥ ማበረታቻ ሥርዓቱ ተፈፃሚነት ንግድና ኢንዱስትሪ ሚኒስቴር፣ ኢኮኖሚና ገንዘብ ሚኒስቴርና፣ የጉምሩክ ባለስልጣን ከቢሮክራሲ የፀዳ አሥራር እንዲዘረጉ ባለሀብቱ ጠይቀዋል።</p>

<p>በተያያዘ ዜና መንግሥት የወጪ ንግድን ለማበረታታት ሥራ ላይ ያዋለው የቀረጥ ማበረታቻ ሥርዓት የሚደገፍ መልካም እርምጃ ይሁን እንጂ የኢንዱስትሪ ምርቶች ወጪ ንግድ ድርሻ አነስተኛ መሆን አሳሳቢ ነው ሲሉ አንዳንድ አስተያየት ሰጪዎች አመልክተዋል።</p>

<p>የኢትዮጵያ የወጪ ምርቶች ከ85 ከመቶ በላይ በግብርና ምርቶች ላይ የተመሠረተ ነው ያሉት እነዚሁ አስተያየት ሰጪዎች የሀገሪቱ የኤክስፖርት ገበያ እንደ ቡና ያሉ የግብርና የወጪ ምርቶች ላይ በማተኮሩ ብቻ በዓለም የዋጋ መዋዥቅ ምክንያት በደረሰው ኪሣራ በከፍተኛ ሁኔታ ተጎጂ እንድንሆን አድርጎናል ብለዋል።</p>

<p>መንግሥት ደረጃ በደረጃ የሚወስዳቸው አንዳንድ እርምጃዎች ከወጪ ንግድ የሚገኘውን የውጪ ምንዛሪ ለማሳደግ ጉልህ ድርሻ ቢኖራቸውም ግብርና ከኢንዱስትሪ ጋር ተደጋጋፊ ሆኖ በፖሊሲ የሚመራበት ሁኔታ በአስቸኳይ ካልተፈጠረ በስተቀር ከዘርፉ በቀላሉ ለመጠቀም አዳጋች እንደሚሆን ተጠቁሟል።</p>

<p>ኤክስፖርት መሪ የሆኑ በጥራትና በብዛት ማምረት የሚችሉ ኢንዱስትሪዎች ባለቤት ባለመሆናችን ምክንያት የአውሮፓ ኅብረት እና የአሜሪካ መንግሥት ለታዳጊ ሀገሮች የሰጡትን ከታሪፍና ከኮታ ነፃ ምርቶች አስገብቶ የመሸጥ ዕድል ሙሉ በሙሉ ተጠቃሚ አለመሆናችን በእጅጉ ሊቆጨን ይገባል ያሉት አስተያየት ሰጪዎቹ ችግራችንን በአጭር ጊዜ ውስጥ ለመፍታት መንግሥትና ባለሀብቱ ከምንጊዜውም በላይ ተቀራርቦ መሥራት ይጠበቅባቸዋል ብለዋል።</p>

<p>በኢትዮጵያ አጠቃላይ ኢኮኖሚ ውስጥ የግብርናው ዘርፍ ከአጠቃላይ የሀገር ውስጥ ምርት 50 በመቶ ያህሉንና የውጪ ንግዱን 85 በመቶ የያዘ ሲሆን ኢንዱስትሪው ደግሞ ከጠቅላላ ምርት 12 በመቶ ድርሻ እና 9 በመቶ የወጪ ንግድ ድርሻ የያዘ መሆኑ ይታወቃል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መጋቢት 4 ቀን 1994</a></p>

</body>
</html>	














