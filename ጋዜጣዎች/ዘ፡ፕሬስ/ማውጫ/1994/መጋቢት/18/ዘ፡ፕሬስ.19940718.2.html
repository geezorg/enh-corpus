<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሠማኮ የአዲስ አበባ ሠማጉ ቢሮን ወቀሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሠማኮ የአዲስ አበባ ሠማጉ ቢሮን ወቀሰ</h1>


<p>የኢትዮጵያ ሠራተኞች ማኅበራት ኮንፌዴሬሽን (ኢሠማኮ) ሰሞኑን ያካሄደውን 10ኛ መደበኛ ስብሰባ አስመልክቶ ባወጣው ባለስድስት ነጥብ የአቋም መግለጫ የአዲስ አበባ ከተማ መስተዳድር ሠራተኛና ማኅበራዊ ጉዳይ ቢሮን ወቀሰ።</p>

<p>ኢሠማኮ የሥራ ክርክር ችሎቶችና የአሠሪና ሠራተኛ ጉዳይ ወሣኝ ቦርዶች ቁጥር እንዲጨመርና እንዲጠናከር እየጠየቀና በመሠረተ ሃሳብ ደረጃ ስምምነት እያለ ቢሮው ይህን በሚቃረን መልኩ ከአሠሪና ሠራተኛ ጉዳይ ወሳኝ ቦርድ ሁለት ችሎቶችን በትኗል።</p>

<p>የመስተዳድሩ ሠራተኛና ማኅበራዊ ጉዳይ ቢሮ ኢሠማኮ በማያውቀው ሁኔታ በወሰደው በዚሁ እርምጃ ምክንያት የፍርድ ባለመብቶች አፈፃፀሙ በእንጥልጥል እንዲቀርባቸው፣ ፍትሕ ለማግኘት ለዓመታት የተንገላቱ ሠራተኞች ጉዳይም እንዲጓተት ሆንዋል ሲል ኮንፌደሬሽኑ ወቀሳውን ሰንዝሯል። </p>

<p>በመሆኑም መስተዳድሩ ከኢሠማኮ ዕውቅና ውጭ ያገዳቸው ሁለት የአሠሪና ሠራተኛ ጉዳይ ወሣኝ ቦርድ ችሎቶች ባስቸኳይ ሥራቸውን እንዲጀምሩ እንዲደረግ መግለጫው ጠቅሶ የሠራተኛው ወኪሎችም የሥራ ዘመንአቸው ባለመጠናቀቁ እንዲነሱ የተደረገበት ምክንያት እንዲብራራ ለቀረበ ጥያቄ መልስ አለመስጠቱ አግባብ ስላልሆነ ሥራቸውን እንዲቀጥሉ ጠይቋል።</p>

<p>የኢሠማኮ የአቋም መግለጫ አያይዞም የሠራተኛና ማኅበራዊ ጉዳይ ምክትል ሚኒስትር የሚመሩት ፎረም የሠራተኛውን ጉዳይ እየተከታተለ ያስገኘው ፋይዳ የለም ካለ በኋላ ሌላው ቀርቶ በሥሩ የሚገኘው የአዲስ አበባ መስተዳድር ሠራተኛና ማኅበራዊ ጉዳይ ቢሮ የሚታይበትን ድክመት ማረም አልቻለም ሲል ወቀሳ ሰንዝሯል።</p>

<p>ኢሠማኮ ከዚህ በፊት በተደጋጋሚ ላቀረባቸው ጥያቄዎች የተገኙት ምላሾች በቂ ባለመሆናቸው ከሁለት ወራት ባልበለጠ ጊዜ ውስጥ ሠላማዊ ሰልፍ እንዲካሄድ ወስኗል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መጋቢት 18 ቀን 1994</a></p>

</body>
</html>	














