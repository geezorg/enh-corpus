<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የቀረበብኝ ክስ ሁሉ በሀሰት የተቀነባበረ ነው" አቶ አሰፋ አብርሃ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የቀረበብኝ ክስ ሁሉ በሀሰት የተቀነባበረ ነው" አቶ አሰፋ አብርሃ</h1>


<p>የፌዴራል ሥነ- ምግባርና ፀረ ሙስና ኮሚሽን አቃቤ ሕግ የመሠረተብኝ ክስ በሙሉ በሀሰት የተቀነባበሩ ናቸው። የፌዴራሉ ጠቅላይ ፍርድ ቤትም የኔን ክስ የማየት ሥልጣን የለኝም ብሎ በነፃ ሊያሠናብተኝ ይገባል ሲሉ አቶ አሠፋ አብርሃ አመለከቱ።</p>

<p>በነአቶ አሠፋ አብርሃ የክስ መዝገብ ላይ ለሁለተኛ ጊዜ የተከሳሾች መግለጫ መስማት ለጀመረው የፌዴራሉ ጠቅላይ ፍርድ ቤት አቶ አሠፋ አብርሃ ትላንት እንደገለፁት ክሱ በውሸት ላይ የተመሠረተ ከመሆኑም በላይ የተጣለ ደንብ ስለሌለ አንዳችም የሚያስጠይቀኝ ጉዳይ የለም ብለዋል። የደብረዘይት ዱቄት ፋብሪካ በ8 ሚሊዮን ብር የተሸጠው የ11 ኛውን ተከሳሽ ሕገ-ወጥ ጥቅም ለማስከበር ነው የሚለውን የአቃቤ ሕግ ክስ ሀሰት ነውያሉት አቶ አሠፋ ፋብሪካውን የሸጠው የጠቅላይ ሚኒስትር ጽህፈት ቤት እንጂ እሳቸውን አለመሆኑ አስረድተዋል። ይኸው ፋብሪካ ስንዴ መፍጨቱ እየታወቀ በቆሎ ብቻ እንደሚሠራ አድርገው አቅርበዋል የሚለውን ክስ በተመለከተ ተከሳሹ ባቄላም ሌላው ቢቀር ድንጋይ ሁሉ ይፈጫል ሲሉ መልሰዋል። የፋብሪካ ሠራተኞች በራሳቸው ተነሳሽነት ስንዴ እንዲፈጭ ያደረጉትን ሥራ ግምት ውስጥ አላስገቡም የሚለውን ክስ በተመለከተ አቶ አሠፋ ይህ አዲስ ግኝት አይደለም ሲሉ አጣጥለውታል። በበቆሎ ወፍጮ ውስጥ ስንዴ መፍጨት እንደሚችል ዓለም ያውቀዋል ሲሉም ተናግረዋል።</p>

<p>አቶ አሠፋ የኢትዮጵያ ንግድ ባንክ ሥራ አስኪያጅ አቶ ጥላሁን አባዬን በስልክ ጫና ፈጥረው ሕገ-ወጥ ብድር እንዲሰጥ አድርገዋል የሚለውንምክስ አጣጥለውታል። የባንክ የብድር አሠራር ብቻ ባለሙያዎች የሚሳተፉበትና የኮሚቴ ሥራ ነው ያሉት አቶ አሠፋ በዚህ ውስብስ ሂደት አልፎ በውልየሚቋጭ በመሆኑ በስልክ የማዘዝ ስልጣን ፈፅሞ ሊኖረኝ አይችልም ብለዋል።</p>

<p>የሀረር ማተሚያ ቤት ሽያጭ የሚደረግበት ጊዜ የኢትዮጵያ ኦርቶዶክስ ቤተክርስቲያን የይገባኛል ጥያቄ እያቀረበች ሽያጩ እንዲከናወን አድርገዋል የሚለውም ሌላው ክስ ነበር። እኛ የይገባኛል ጥያቄውን እየመረመርን ነበር ያሉት አቶ አሠፋ ነገር ግን ከጠቅላይ ሚኒስትር ጽሕፈት ቤት "ሥራ ነው ቀልድ የያዛችሁት ለምን ቶሎ አታስረክቡም" በመባላችን ነው በፍጥነት የሠራነው ብለዋል። የማተሚያ ቤቱ ጨረታ እስከ 3 ወር እንዲቆይ ህግ-ወጥ አሠራር ፈፅመዋል ለሚለውም ክስም የጨረታው ደንብ የሚያዘው120 ቀናት እንደነበር አስታውሰው ውል የተፈረመው ግን በ110ኛ ቀን በመሆኑ የክሱን ሀሰትን የሚያሳይ ነው ብለዋል።</p>

<p>የጣይቱ ሆቴል ሽያጭ ሲከናወን በሀገር ቅርስነት የተመዘገቡ 505 ቁሳቁሶችን ሰነድ ውስጥ አላካተቱም ለሚለው ክስም ምላሽ ሰጥተዋል። በቅርስነት የተመዘገበው ሆቴሉ እንጂ ሹካና ማንኪያው ሁሉ አይደለም ያሉት አቶ አሠፋ እያንዳንዱ ንብረት ተቆጥሮ ሽያጩ መከናወኑን አስረድተዋል። በመሆኑም ሠነዱ ውስጥ አልተካተተም የሚለው ክስ ሀሰት ነው ያሉት አቶ አሠፋ ገዢውን ቅርሱን በሚገባ መልኩ መያዝ እንዳለበት የሚታወቅ ጉዳይ ነው ብለዋል።</p>

<p>በሌላ በኩል የፌዴራሉ ጠቅላይ ፍርድ ቤት የሚመለከተው የሕዝብ ተወካዮችን ፤ ሚኒስትሮችን፤ ዳኞችንና ባለሥልጣናት ነው ያሉት አቶ አሠፋ አንድ ሚኒስትርም ሆነ የተወካዮች ምክር ቤት አባል ስላሆንኩ ፍርድ ቤቱየኔን ጉዳይ ማየት አይገባውም ብለዋል። በመንግስት የልማት ድርጅቶች ተቆጣጣሪ መሥሪያ ቤት የቦርድ አባል መሆን ባለስልጣን ለመባል አያበቃም ካሉ በኋላ በህግ ባልተቋቋመው መሥሪያ ቤት ውስጥም በህግ የተሰጠኝ መብት አልነበረም ሲሉ ተናግረዋል። በመሆኑም ፍርድ ቤቱ ክሱን ለማየት ስልጣን ስለሌለው በነጻ እንዲያሰናብታቸው ጠይቀዋል።</p>

<p>ፍርድ ቤቱ ስልጣን የሌለው መሆኑን ለማስረዳት የተጠቀሙበት ሁለተኛው አጀንዳ የተሻሻለ ልዩ የወንጀለኛ መቅጫ ህግ ነበር። መደበኛ ፍርድ ቤቶች በአዋጅ ቁጥር 40/85 መሠረት ይህን መሠል ክስ የሚያዩበት ሥልጣናቸውን አጥተዋል ያሉት አቶ አሠፋ ጉዳዩን ማየት ያለባቸው ልዩ ፍርድ ቤቶች ብቻ በመሆናቸው በወንጀለኛ መቅጫ ሕግ አንቀፅ 110 መሠረት በነፃ ልሠናበት ይገባኛል ብለዋል።</p>

<p>አቶ አሠፋ 42 ገፅ የሚደርሰውን የመከላከያ የፅሁፍ መግለጫ የሚያሰሙበት ወቅት አቃቤ ሕግ ቅሬታ አቅርቦ ነበር። ችሎቱ የፖለቲካ አተካሮ መድረክ መግለጫ መሆን የለበትም ያለው አቃቤ ሕግ በፅሑፍ የቀረበውን ብቻ እንዲያነቡ ጠይቋል። ሆኖም ፍርድ ቤቱ ጥያቄውን አልተቀበለውም። የአቶ አሠፋን ቀሪ የመከላከያ የፅሁፍ መግለጫ ለመሥማት ለመጋቢት 16 ቀጠሮ ተይዟል።</p>


<p class="align-center"><a href="/Gazettas/ZePress/info/ZePress.sera.html"> ከዘፕሬስ መጋቢት 11 ቀን 1994</a></p>

</body>
</html>	














