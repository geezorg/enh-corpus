<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተፈናቃዮች መጠለያቸውን እንዲለቅቁ ታዘዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተፈናቃዮች መጠለያቸውን እንዲለቅቁ ታዘዙ</h1>


<p>በአዲስ አበባ ከተማ በ1983 ዓ.ም ከኤርትራ ተፈናቅለው የሰፈሩ ኢትዮጵያውያን ዜጐች በስቃይ የምንኖርበትን የመጠለያ ካምፕ ለቅቀን እንድንወጣ የመጨረሻ ማስጠንቀቂያ ለሁላችንም ተሰጥቶናል ሲሉ በየካ ክ/ከተማ ቀበሌ 10 ውስጥ የሚገኙ ተፈናቃዮች ለዘፕሬስ ገለፁ።</p>

<p>ተፈናቃዮቹ ሚያዚያ 20 ቀን 1995 ዓ.ም የአዲስ አበባ ከተማ መስተዳድር የማኅበራዊና ሲቪል ጉዳዮች ቢሮ በጠራው ስብሰባ ተገኝተው ከመንግሥት ባላሰብነውና ባልጠበቅነው ሁኔታ የመኖሪያ ካምፑን እስከ ግንቦት 6 ቀን 1995 ዓ.ም ለቅቃችሁ እንድትወጡ የሚል ትዕዛዝ ደርሶናል ብለዋል።</p>

<p>እንደ ነዋሪዎቹ ገለፃ መንግሥት እንድንቋቋም ያዘጋጀልንን ዕቅድ ባንጠላውም የመቋቋሚያ ስልቱ ግን በዜጐች ላይ የመቀለድ ያህል ሆኖ አግኝተነዋል ሲሉ አስረድተዋል።</p>

<p>ከዚህ በፊት ከነበረው ባልተሻለ ሁኔታ የአሁኑም መስተዳድር የተፈናቃዩን ቅድሚያ ችግር ባለመገንዘብ በ2750 ብር የመቋቋሚያ ገንዘብ ችግራችንን እቀርፋለሁ ብሉ መነሳቱን ኢትዮጵያውያን ዜጐች በሙሉ እንዲያውቁልን እንፈልጋለን ብለዋል።</p>

<p>ተፈናቃዮች አያይዘውም አዲሱ የከተማው መስተዳድር አዲስ ባወጣው መመሪያ የተፈናቃዮችን ሕይወት እንለውጣለን የሚል አካሄድ ቢኖረውም በተግባር የሚያሳየው ግን ተፈናቃዮችን ለዳግም መፈናቀል የሚዳርግና ቤተሰቦቻቸውንም ለጐዳና ሕይወት ብሎም በአጠቃላይ እነዚህኑ ዜጐች ወዳልተፈለገ ተግባር የሚገፋ ነው ሲሉ በምሬት ተናግረዋል።</p>

<p>ለዚሁ ሁሉ መንገላታትና ስቃይ ተጠያቂው የአዲስ አበባ መስተዳድር ነው ያሉት አንድ ግለሰብ ከዚህ በፊት በ9 ሚሊዮን ብር ወጪ የጀርመን መንግሥት ቴክኒካል ተራድኦ ድርጅት ለተፈናቃዮች ቤት ለመሥራት ቢፈልግም መስተዳድሩ ቦታ የመስጠት ፈቃደኝነቱን ሳይገልፅ በመቅረቱ ካለመኖሪያ ቀርተናል ያሉት እኝሁ ተፈናቃዮቹን ወክለው የገለፁት ግለሰብ በዚህም ሳይበቃ ናህልማድ የተሰኘ በጐ አድራጊ ድርጅት ለተመሳሳይ ተግባር መንግሥትን ቦታ ቢጠይቅም ሳይሳካለት ቀርቷል ብለዋል።</p>

<p>በቅርቡ እንኳን በኢትዮ-ኤርትራ ጦርነት የተፈናቀሉ ዜጐች ዛሬ ከእኛ በተሻለ ሁኔታ መንግሥት የመኖሪያ ቦታ እየሰጣቸው መሆኑንና ለመቋቋሚያም ከፍ ያለ ገንዘብ መስጠቱ ለዜጐች ያለውን ክብር ጥያቄ ላይ ይጥለዋል በማለት ገልፀው ይህም እንጠቅማችኋለን፣ ለችግራችሁ መፍትሄ እንሰጣለን ብለውን የመረጥናቸው ግለሰቦች ለእኛ ምንም ያህል ፍቅር እንደሌላቸው ተረድተናል ሲሉ ተናግረዋል።</p>


<p>በአሁኑ ጊዜ በየካ ክ/ከተማ በሚገኘው የተፈናቃዮች መጠለያ ካምፕ ከ110 በላይ አባወራዎች የሚኖሩ ሲሆን በሌሎችም የከተማዋ የተፈናቃይ ካምፖች በሆኑት ልደታ፣ መሳለሚያ፣ እንቁላል ፋብሪካ፣ ሽሮ ሜዳ፣ ሳንፎርድ፣ አዋሬ፣ ኮልፌ፣ ቃሊቲና በቅርቡም መኖሪያቸው የተቃጠለባቸው እና ሳሪስ ለነበሩት ተፈናቃዮች ስቃያቸውን መንግሥት ተረድቶና አዝኖ ዘላቂ መፍትሔ እንዲሰጣቸው ጠይቀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሚያዚያ 22 ቀን 1995</a></p>

</body>
</html>	














