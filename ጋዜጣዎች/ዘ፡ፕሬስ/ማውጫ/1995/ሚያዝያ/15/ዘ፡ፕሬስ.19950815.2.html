<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዋጁ በወጣ በ12ኛው ቀን የተጠባባቂ ጦር አባላቱ ተመረቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዋጁ በወጣ በ12ኛው ቀን የተጠባባቂ ጦር አባላቱ ተመረቁ</h2>


<p>የመጀመሪያዎቹን የኢትዮጵያ ብሔራዊ ጦር አባላት ምልምል ሠልጣኞች ሚያዝያ 13 ቀን የመከላከያ ሚኒስቴር ማስመረቁን ሲያስታውቅ የብሔራዊ ጦሩን ለማደራጀት የኢፌዴሪ የሕዝብ ተወካዮች ምክር ቤት አዋጁን ያፀደቀው ደግሞ ሠልጣኞቹ ከመመረቃቸው 12 ቀናት አስቀድሞ ብቻ በመሆኑ የማደራጀቱ ፍጥነት ግርምታን ፈጥሮብናል ሲሉ አንዳንድ ወገኖች ለዘፕሬስ ገለፁ።</p>

<p>የኢትዮጵያ መንግሥትና ሕዝብ የወቅቱ ዋነኛ ትኩረት ድህነትና ኋላቀርነትን በማስወገድ የበለፀገች ዴሞክራሲያዊት ሀገር መገንባት መሆኑን የኢትዮጵያ ፌዴራላዊ ዴሞክራሲያዊ ሪፐብሊክ መንግሥት የሀገር መከላከያ ሚኒስቴር ማስታወቁን የገለፀው የሚያዚያ 14 ቀን 1995 ዓ.ም የአዲስ ዘመን ጋዜጣ ዕትም አያይዞም ሚኒስትሩ ሜጀር ጄኔራል አባዱላ ገመዳ ይህን የገለፁት የኢፌዴሪ መንግሥት የሀገር መከላከያ ሠራዊታችንን በመለስተኛ ፕሮፌሽናል ሰፊ የተጠባባቂ ኃይል ለማደራጀት ያወጣውን የረጅም ጊዜ እቅድ ተግባራዊ ለማድረግ የተካሄደው ሥልጠና ያጠናቀቁ አባላት ከትናንት በስቲያ በተመረቁበት ወቅት ባደረጉት ንግግር ነው ብሏል።</p>

<p>ይህ በእንዲህ እንዳለ የብሔራዊ ጦር ተጠባባቂ ኃይሉን ለማደራጀት የኢፌዴሪ የሕዝብ ተወካዮች ምክር ቤት "የብሔራዊ ተጠባባቂ ጦር ማደራጃና ማስተባበሪያ ጽ/ቤት ማቋቋሚያ" አዋጅን ያፀደቀው መጋቢት 30 ቀን 1995 ዓ.ም መሆኑና የመጀመሪያዎቹም ሠልጣኞች በ12 ቀናት ጊዜ ውስጥ መመረቃቸው አንድም ከአዋጁ ቀድሞ የማደራጀቱ ሥራ ተሠርቷል አሊያም በ12 ቀናት ጊዜ ውስጥ የተደራጀው የተጠባባቂ ጦር ኃይል አልሠለጠነም ያሰኛል ሲሉ አንዳንድ ወገኖች መገረማቸውን ገልፀዋል።</p>

<p>በዚህች ሀገር አንዳንድ አስደናቂ የሆኑ ተግባራት ሲፈፀሙ ማስተዋል የተለመደ ነው ያሉት እነዚሁ "ተገርመናል" የሚሉት ወገኖች እንዲህ አይነት ሠፊ የሆነ አደረጃጀትን፣ ሎጀስቲክንና ሌሎች ተዛማጅነት ያላቸውን ነገሮች የሚጠይቅ ተግባር በማጠናቀቅ የመጀመሪያው ዙር ሥልጠና አብቅቶ ምልምሎቹ ተመረቁ፣ በእነዚህ አጭር ቀናት ውስጥ ሠፊ የሆኑት ዝርዝር ሥራዎችም ተከናወኑ ተብሎ ቢነገረን ማመን ያዳግተናል ሲሉም ተሰምተዋል።</p>

<p>የሕዝብ ተወካዮች ምክር ቤት "የይስሙላ" ሆኖብናል የሚሉት እነዚሁ ወገኖች ይኸው ምክር ቤት ለብዙ ነገሮች እንግዳ እየሆነ መምጣቱን ማረጋገጥም አስችሎናል ብለዋል።</p>

<p>አያይዘውም ይህ ምክር ቤት በሀገር አቀፍ ጉዳዮች ላይ የመወሰን አቅሙ እየተዳከመ መምጣቱም በጉልህ እየታየ ነው ካሉ በኋላ አንዳንድ የምክር ቤት አባላት "የሀገሪቱ የበላይ አካል ፓርላማው ነው። በፓርላማው መወሰን የሚገባቸው የሀገሪቱ ጉዳዮች በአስፈፃሚ አካላት መወሰን የለባቸውም። ጥቅሙንና ጉዳቱን ቀድሞ ማየትና መወሰን ያለበት ፓርላማው ነው። በኢራቅ ጦርነት ጊዜ አሜሪካ የአየር ክልላችንን እንድትጠቀምበት አስፈፃሚው አካል ወስኗል። እያንዳንዳችን የፓርላማው አባላት እንደማንኛውም ዜጋ በዜና ማሰራጫዎች ነው የሰማነው" በማለት በጋዜጦች ላይ የሰጡትን ቃለ ምልልስና ያሰሙትን ቅሬታ ለማመሳከሪያነት ተጠቅመዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሚያዚያ 15 ቀን 1995</a></p>

</body>
</html>	














