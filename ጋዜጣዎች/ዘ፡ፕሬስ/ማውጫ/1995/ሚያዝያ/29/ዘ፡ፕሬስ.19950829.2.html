<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢመማ አማራጭ ፖሊሲ ሊያቀርብ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢመማ አማራጭ ፖሊሲ ሊያቀርብ ነው</h1>


<p>ነባሩ የኢትዮጵያ መምህራን ማህበር የፊታችን ሰኔ በሚያካሂደው ኮንፈንስ የራሱን አማራጭ የትምህርት ፖሊሲ ይፋ እንደሚያደርግና በኮንፈረንሱ ላይ ጠቅላይ ሚኒስትር መለስ ተገኝተው አሁን በሚሠራበት የትምህርት ፖሊሲ ላይ ያላቸውን አቋም ግልፅ ያደርጋሉ ተብሎ እንደሚጠበቅ ሰሞኑን በአውሮፓ ቆይታ አድርገው የተመለሱት ዶ/ር ታዬ ወ/ሰማያት ገለፁ።</p>

<p>የእንግሊዝ መምህራን ማህበር ባደረገላቸው ግብዣ መሠረት በማህበሩ ስብሰባ ላይ በክብር እንግድነት የተገኙትና እግረ መንገዳቸውን ኔዘርላንድስና ጀርመን ከተለያዩ የሙያ ማህበራትና ሲቪክ ድርጅቶች ጋር ተገናኝተው የተመለሱት ዶ/ር ታዬ እንደገለፁት አንድ ሺ አምስት መቶ የሚሆኑ የእንግሊዝ መምህራን ተወካዮች በተገኙበት ስለኢትዮጵያ ትምህርት ፖሊሲና ስላለበት ሁኔታ ገለፃ አድርገዋል። የእንግሊዝ መምህራን ማህበር ላደረገላቸው የሞራል ድጋፍ ምስጋና ያቀረቡ ሲሆን ወደፊትም የእንግሊዝ መምህራን ማህበር ድጋፉን እንደሚቀጥል መግለፁን ዶ/ር ታዬ ተናግረዋል።</p>

<p>የዓለም መምህራን ማህበር ፅ/ቤት በሚገኝበት ብራስልስ ተገኝተው ኢመማ ከአዲስ አበባ ውጭ ቅርንጫፍ ፅ/ቤት ለመክፈት አቅዶ የገጠመውን ችግር በማስረዳት ለቢሮ ቁሳቁሶች መግዣና የኮምፕዩተር ድጋፍ ጠይቀው ቀና ምላሽ እንዳገኙ አስረድተዋል። ለዚሁ የሚረዱ ልዩ ልዩ ፕሮጀክቶች እንዲያዘጋጁ መጠየቃቸውን ዶ/ር ታዬ ጨምረው ገልፀዋል።</p>

<p>በአውሮፓ የሃያ ቀን ቆይታቸው ከዓለም የህግ ባለሙያዎች ማህበር ጋር በኢትዮጵያ ስላለው ሰብዓዊ መብት አያያዝ ሁኔታ ውይይት ማድረጋቸውን ዶ/ር ታዬ ገልፀዋል። በእንግሊዝ ሀገር በተዘጋጀ ፀረ-ዘረኝነት ኮንፈረንስ ላይ ተገኝተው ስለኢትዮጵያ ሁኔታ ማስረዳታቸውንም አክለው ገልፀዋል።</p>

<p>ኢመማ ሰኔ ላይ በሚያቀርበው የትምህርት ፖሊሲ አማራጭ ላይ ጠቅላይ ሚኒስትር መለስ ዜናዊ ተገኝተው ንግግር እንደሚያደርጉና አቋማቸውንም በግልጽ እንደሚያስረዱ የእንግሊዝ መምህራን ማህበር ተወካይ መግለፃቸውን ዶ/ር ታዬ ተናግረዋል።</p>

<p>በዚሁ የሰኔ መምህራን ኮንፈረንስ ዋና ዓላማ ትምህርት ለሁሉምና አማራጭ የትምህርት ፖሊሲያቸውን ይፋ ማድረግ መሆኑን ዶ/ር ታየ ገልፀዋል። በተለይም በአሁኑ ጊዜ ትምህርት ከመንግሥት እጅ እየወጣ ወደግል ባለሀብት መግባቱ ትምህርትን በነፃ በማዳረስ በኩል የሚያስከትለውን አደጋ በሚመለከት ውይይት ይደረጋል ብለዋል። በውይይቱ ላይም የመንግሥት ባለሥልጣናት፣ ተማሪዎች፣ ወላጆችና የሙያው አባት የሆኑ መምህራን ሰፊ ተሳትፎ እንደሚያደርጉ ዶ/ር ታዬ ተናግረዋል።</p>

<p>የሰኔው ኮንፈረንስ በእንግሊዝና በኔዘርላንድስ ኤምባሲዎች እንዲሁም በሁለቱ ሀገሮች መምህራን ማህበራት የገንዘብ ድጋፍ እንደሚያዘጋጅ ዶ/ር ታዬ አስታውቀዋል።</p>

<p>የእንግሊዝ መምህራን ማህበር የእንግሊዝ መንግሥት በኢራቅ ጦርነት መሳተፉን ማውገዙን ዶ/ር ታዬ ገልፀዋል። በመጨረሻም አዲስ የተመረጡት የእንግሊዝ መምህራን ማህበር ፕሬዚዳንት ለኢመማ አስፈላጊውን ድጋፍ ሁኑ እንደሚያደርጉ መናገራቸውን ዶ/ር ታዬ ገልፀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሚያዚያ 29 ቀን 1995</a></p>

</body>
</html>	














