<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እስክንድር ቦጎስያን ሞቶ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እስክንድር ቦጎስያን ሞቶ ተገኘ</h1>


<p>ታዋቂው ኢትዮጵያዊ የሥነ-ጥበብ ሰው አሌክሳንደር እስክንድር (ስኩንደር) ቦጎስያን ከትናንት በስትያ (ዕሁድ) ዋሽንግተን ዲሲ ውስጥ በሚገኘው መኖሪያ ቤቱ ውስጥ በ66 ዓመት ዕድሜው ሞቶ ተገኘ።</p>

<p>እንክንድር ቦጎስያን በዋሽንግተን ስሚዝሶንያን የአፍሪካ ጥበብ ብሔራዊ ሙዚየም (ጽሚትህሶኒአንስ ኛቲኦናል ሙሰኡም ኦፍ ኣፍሪቻን ኣርት) ውስጥ ባለፈው ዐርብ በተከፈተና እስከመጪው ጥቅምት ወር ድረስ በሚቆይ በውጪ ሀገር የሚኖሩ አሥር ኢትዮጵያውያን ባሉበት ዓለም አቀፍ ኤግዚቪሽን ላይ ሥራዎቹ አሣይቶ እንደነበር ታውቋል።</p>

<p>እስክንድር ቦጎስያን በሐዋርድ ዩኒቨርሲቲ አስተማሪ ሲሆን ከሥነ-ጥበቡ የትዕይንት መድረክ ረዘም ላለ ጊዜ ጠፍቶ ከቆየ በኋላ በአሁኑ ኤግዚቪሽን ላይ ብቅ ማለቱ ብዙዎችን አስደስቶ እንደነበር ተወርቷል።</p>

<p>የአፍሪካ ዘመናዊ ሥነ-ጥበብ ፋናወጊ የሆነው እስክንድር ቦጎስያን የሞተበት ምክንያት ለጊዜው በግልፅ ባይታወቅም በኢግዚቪሽኑ ምክንያት ደስታቸውን ሊገልፁለት የተወሰኑ ባልንጀሮቹ ወደቤቱ በሄዱበት ወቅት ወለል ላይ ያለትንፋሽ ወድቆ እንዳገኙትና ይህንኑም ለፖሊስ አመልክተው ወደ ሆስፒታል ከተወሰደ በኋላ የሀዋርድ ዩኒቨርሲቲ ሆስፒታል ህይወቱ ማለፉን ማረጋገጡ ተገልጿል።</p>

<p>እስክንድር ቦጎስያን ቀደም ሲልም ብስጭት ይታይበት እንደነበርና በቅርብ ዓመታት ይታመምም እንደነበር በቅርብ የሚያውቁት ሰዎች ተናግረዋል።</p>

<p>ሰዐሊ እስክንድር ቦጎስያን ዓለም አቀፍ ዕውቅና ካላቸውና አፍሪካ አሏት ከሚባሉ ሰዐሊያን መካከል የነበረ ሲሆን ኒውዮርክ በሚገኘው የዘመናዊ ጥበብ ሙዚየም /ሙሰኡም ኦፍ ሞደርን ኣርት/ ውስጥ ሥራዎቻቸው ከተሰቀሉላቸው እጅግ በጣም ጥቂት አፍሪካዊያን የመጀመሪያውና አንዱ ነው።</p>

<p>በርካታ ኢትዮጵያዊያን የዘመናዊ ስዕል ተከታዮች ያሉት እስክንድር ቦጎስያን በ1950ዎቹ መጨረሻና በ60ዎቹ መጀመሪያ በአዲስ አበባ የሥነ ጥበብ ት/ቤት ያስተማረ ሲሆን በዘመናዊ ስዕል ከሜትር አርቲስ አፈወርቅ ተክሌ እና ከገብረክርስቶስ ደስታ ቀጥሎ የቀዳማዊ ኃይለሥላሴ የሽልማት ድርጅት ሦስተኛው ተሸላሚ እንደሆነ ይታወቃል።</p>

<p>በ1929 ዓ.ም በአዲስ አበባ ከተማ የተወለደው አሌክሳንደር እስክንድር (ስኩንደር) ጎስያን በ17 ዓመት ዕድሜው ከቀዳማዊ ኃይለ ሥላሴ በተሰጠው ስኮላርሺፕ ወደ ለንደን ተጉዞ በቅዱስ ማርቲን የሥነ-ጥበብ ት/ቤት ከተማረና በዚያው ለተጨማሪ ዘጠኝ ዓመታት ከቆየ በኋላ ወደ ፓሪስ ሄዶ አካዴሚ ዶ ላ ግራንድ ሾሚዬ እና ኤኮል ሱፔሪዮር ዴ ቦዝ አር በተማሪነትና በአስተማሪነት ቆይቷል።</p>

<p>እ.ኤ.አ በ1963 ዓ.ም ለፓሪስ የዘመናዊ ሥነ-ጥበብ ሙዚየም ሥራውን በመሸጥ የመጀመሪያው ኢትዮጵያዊ ለመሆን በቅቷል።</p>

<p>በ1966 እ.ኤ.አ ወደሀገሩ ተመልሶ ለሦስት ዓመታት ያህል ከቆየ በኋላ በአትላንታ ዩኒቨርሲቲ ተጋብዞ በዚያው ሬዚድነት አርቲስት ሆኖ ከቆየ በኋላ በአትላንታ የጥቁሮች ጥበብ ማዕከል (ኣትላንታ ጨንተር ፎር ብላችክ ኣርት) ውስጥም በስዕልና በአፍሪካዊ ንድፍ (ጳኢንቲንግ አንድ ኣፍሪቻን ደሲግን) ሬዚደንት ኢንስትራክትተር እንደነበር ታሪኩ ይናገራል።</p>

<p>በ1974 እ.ኤ.አ በሀዋርድ ዩኒቨርስቲ እንዲያስተምር ተጠይቆ እስከ 2000 ዓ.ም የሠራ ሲሆን ከዚያ በኋላ ባሉት ዓመታትም ሕይወቱ እስካለፈችበት ጊዜ ድረስ ሙሉ ሰዓቱን ለስዕል ሥራው አውሎ እንደነበር ለማወቅ ተችሏል።</p>

<p>እስክንድር ቦጎስያን ኢትዮጵያ ውስጥ በቆየበት እጅግ አጭር የሆነ የሦስት ዓመታት ዕድሜ ውስጥ አንድ የሰዓሊዎች ትውልድን መፍጠር የቻለ ታላቅ ሰዓሊ መሆኑን ብዙዎች ይናገራሉ።</p>

<p>እስክንድር ጎስያንን በቅርብ ከሚያውቁት ሰዎች መካከል ያነጋገርነውና የቅርብ ጓደኛው የሆነው የሥነ-ጥበብ ሰው ዮሐንስ ገዳሙ "ይህንን ታላቅ ዓለም አቀፍ ዕውቅና ያለውን ሰው ማጣት ታላቅ ኃዘን ነው፤ እስክንድር ብዙዎች ሊሆኑ የሚፈልጉት ግን በእጅጉ የሚያስቸግረው - ውስጡም፣ ነፍሱም፣ ሁለመናው ስዕል የሆነ በእርግጥ ለስዕል የተፈጠረ ሰው ነበር" ብሏል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሚያዚያ 29 ቀን 1995</a></p>

</body>
</html>	














