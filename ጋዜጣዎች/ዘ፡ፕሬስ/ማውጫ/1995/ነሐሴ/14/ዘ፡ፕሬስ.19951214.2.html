<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኢትዮጵያ መኮንኖች ይቅርታ ጠይቀዋል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የኢትዮጵያ መኮንኖች ይቅርታ ጠይቀዋል"</h2>


<p>ሰሞኑን በተባበሩ መንግሥታት የኢትዮጵያና የኤርትራ ልዑክ (አንሚ) እና በኢትዮጵያ መካከል የተነሳውን ውዝግብ አስመልክቶ የኢትዮጵያ መኮንኖች ይፋዊ ባልሆነ መንገድ ይቅርታ መጠየቃቸውን የብሪታኒያ ዜና ማሠራጫ አስታወቀ።</p>

<p>የቢቢሲው ዘጋቢ ማርቲን ፕሎት በጻፈው ዘገባ ላይ መኮንኖቹ ይቅርታ ቢጠይቁም የመንግሥታቱ ድርጅት ግን ለጉዳዩ አጽንኦት ሰጥቶ እያየው መሆኑን አስፍሯል።</p>

<p>በዚሁ የቢቢሲ ዘገባ ላይ እስከአሁን በነበረው ሁኔታ የሁለቱም ወገኖች ወታደራዊ ኃይሎች ከፍተኛ ዲሲፕሊን ያሳዩ መሆኑ የተገለፀ ሲሆን ሆኖም ግን ውጥረቱ በድንበር አካባቢ እየከረረ መምጣቱ ተነግሯል።</p>

<p>የባድመ ቀበሌ ለኤርትራ በመወሰኑ ኢትዮጵያ እጅግ ደስተኛ እንዳልሆነች የገለፀው የማርቲን ፕሎት ዘገባ የድንበር አካላዩ ኮሚሽን ሥራውን ይጀምርበታል የተባለው ኦክቶበር 1 ቀን እየቀረበ ሲመጣ ጠቅላይ ሚኒስትር መለስ ዜናዊ ከፖለቲካ ተቀናቃኞቻቸው ግፊት እየተደረገባቸው መሆኑን አመልክቷል።</p>

<p>በኢትዮጵያና በአንሚ መካከል ውዝግቡ የተነሣው የኢትዮጵያ ወታደሮች ወደ ጊዜያዊ የፀጥታ ጥበቃ ቀጣናው ዘልቀው (የቀጣናውን ወሰን ጥሰው) ገብተዋል በሚል እንደነበር ይታወሳል።</p>

<p>የኢትዮጵያ ማስታወቂያ ሚኒስቴር ለጉዳዩ በሰጠው መልስ ወደሥፍራው የሄዱት የኢትዮጵያ ወታደሮች ያልታጠቁና ኳስ ለመጫወት የተሻለ ምቹነት ያለው ሜዳ ለመፈለግ እንደነበር ቢጠቅስም የአንሚ ቃል አቀባይ ግን ወታደሮቹ የታጠቁ እንደነበር አመልክተዋል።</p>

<p>የማስታወቂያ ሚኒስቴር ቃል አቀባይ በበኩሉ የሰላም አስከባሪው ልዑክ ከዚህ ለከበዱ ጉዳዮች ትኩረት መስጠት ሲገባው ይህንን አጋጣሚ እንደ ውጥረት ማባባሻ እየተጠቀመበት እንደሆነ አመልክቷል።</p>

<p>በቢቢሲ ዘገባ መሠረት ይፋዊ ባልሆነ መንገድ ይቅርታ ጠይቀዋል የተባሉት መኮንኖች እነማን እንደሆኑና ይቅርታውን የጠየቁት በምን ሁኔታ እንደሆነ የተገለፀ ነገር የለም።</p>

<p>እንደ ቢቢሲ ዘገባ ወታደሮቹ ኤርትራ ግዛት ውስጥ የሚገኘውን ጊዜያዊ ቀጣና ኳስ ለመጫወት ሦስት ጊዜ ዘልቀው የገቡ ሲሆን የተኩስ አቋሙን ስምምነት የሚቆጣጠሩት የመንግሥታቱ ድርጅት ሠራተኞች እንዲወጡ ደጋግመው ቢጠይቋቸውም ጨዋታቸውን ሳይጨርሱ ለመውጣት ፈቃደኛ ሳይሆኑ ቀርተዋል ብሏል።</p>

<p>የአንድ ሺህ ኪሎ ሜትር ርዝመት ባለው የፀጥታ ቀጣናው ወሰን ላይ 4000 የሚሆኑ የተባበሩት መንግሥታት ወታደሮች እንደሚገኙ ታውቋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 14 ቀን 1995</a></p>

</body>
</html>	














