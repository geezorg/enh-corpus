<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነዳጅ አከፋፋይ ድርጅቶች ከሱዳን የሚመጣው ነዳጅ ለተጨማሪ ወጪ ዳርጐናል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የነዳጅ አከፋፋይ ድርጅቶች ከሱዳን የሚመጣው ነዳጅ ለተጨማሪ ወጪ ዳርጐናል አሉ</h2>


<p>የሀገር ውስጥ ነዳጅ አከፋፋይ ድርጅቶች ከሱዳን የሚመጣው ነዳጅ ለተጨማሪ ወጪ ዳርጎናል ሲሉ ለመንግስት ተቃውሟቸውን ገለፁ።</p>

<p>ለንግድና ኢንዱስትሪ ሚኒስቴር ሚኒስትር ዴኤታ ለአቶ ፋንታዬ ቢፍቱ ሐምሌ 18 ቀን 1995 ዓ.ም ሼል፣ ቶታልና ሞቢል በጋራ በላኩት የተቃውሞ ደብዳቤ እንዳስታወቁት ላለፉት ሦስት ወራት ከሱዳን አንድ ዓይነት ምርት /ቤንዚን/ ብቻ ማስመጣታቸው ወጫቸውን በከፍተኛ ሁኔታ ያናረባቸው መሆኑን ገልፀዋል።</p>

<p>ቅሬታቸውን በገለፁበት ደብዳቤ መሰረት ከስድስት ወራት በፊት የተለያዩ የነዳጅ ምርቶች በአንድ ጊዜ በከባድ መኪና ከነተሳቢው ጀቡቲ ያስመጡ ነበር።</p>

<p>ከባለፈው የካቲት ወር ጀምሮ መንግሥት ቤንዚን ብቻ ከሱዳን ሲያስመጣ የተቀርቱን የነዳጅ ዘይት ዓይነቶች ግን በጅቡቲ በኩል ሲያስመጣ ቆይቷል።</p>

<p>መንግሥት ከሱዳን ብቻ ቤንዚን ለማስመጣት መወሰኑን ተከትሎ እነዚሁ ነዳጅ አከፋፋይ ድርጅቶች ቤንዚንን ብቻ ለይቶ ከሱዳን ለማስመጣት ከባድ መኪናዎቻቸውን ወደ ሱዳን እንዲያሰማሩ የተገደዱ መሆናቸውን ገልፀዋል።</p>

<p>ኩባንያዎቹ በተጨማሪም እንዳስገነዘቡት በኢትዮጵያ ነዳጅ ድርጅት በጐንደር የተሠራው ዴፖ አደረጃጀቱ ያልተሟላ ስለሆነ ችግራቸውን ያባባሰባቸው መሆኑን ጠቁመዋል።</p>

<p>የተባለውን ችግር ያመኑት እና ስማቸው እንዲጠቀስ ያልፈለጉት አንድ የንግድና ኢንዱስትሪ ከፍተኛ ባለሥልጣን እንዳሉት መንግሥት ድርጅቶቹ ያለባቸውን ችግር በፅሞና ተመልክቶ የመፍትሄ ሀሳብ እንደሚያቀርብ ገልፀዋል።</p>

<p>ባለሥልጣኑ ጨምረውም እንዳሉት መንግስት የተባለውን ችግር ለማቃለል ጉዳዩ በቀጥታ ከሚመለከታቸው ከመንገድ ትራንስፖርት ባለሥልጣን ከኢትዮጵያ ነዳጅ ድርጅት እና ከማደያ ባለንብረቶች ጋር ለመነጋገርና የመፍትሄ ሀሳብ ለመስጠት አቅዷል።</p>

<p>ከሚኒስቴር መሥሪያ ቤቱ በተገኘው መረጃ መሠረት ኢትዮጵያ በየዓመቱ 667 ሚሊዮን ሊትር ነዳጅ ስትጠቀም ከዚህ ውስጥ 75 በመቶ ያህሉ አዲስ አበባ ከተማ ውስጥ ብቻ ለፍጆቻ ይውላል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 14 ቀን 1995</a></p>

</body>
</html>	














