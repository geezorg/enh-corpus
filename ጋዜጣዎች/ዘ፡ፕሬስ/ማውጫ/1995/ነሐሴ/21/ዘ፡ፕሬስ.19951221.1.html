<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሁለት ወገን የሰላማዊ ሰልፍ ሊካሄድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሁለት ወገን የሰላማዊ ሰልፍ ሊካሄድ ነው</h2>


<p>በቅርቡ በአሜሪካ በተካሄደው ሁሉን አቀፍ የተቃዋሚ ፓርቲዎች ጉባኤ የተመሠረተው የኢትዮጵያ ዴሞክራሲያዊ ኃይሎች ኅብረት (ኢዴኃኅ) የሕብረቱን ምሥረታና የወደፊት የትግል አቅጣጫ አስመልክቶ ሰላማዊ ሰልፍ በአሜሪካ ውስጥ እንዲካሄድ ጥሪ ያስተላልፋል ተብሎ በሚጠበቅበት በአሁኑ ወቅት እነ ጎሹ ወልዴ እና ሌሎች በሕብረቱ ውስጥ ያልተካተቱት ወገኖች የሔጉን የድንበር ውሳኔ በተመለከተ የተቃውሞ ሰላማዊ ሰልፍ በቅርቡ ለማካሄድ ጥሪ እያስተላለፉ መሆናቸውን ምንጫችን ከአሜሪካ ዘግቧል።</p>

<p>በአሜሪካ ውስጥ ከሐምሌ 19 እስከ ሐምሌ 26 ቀን 1995 ዓ.ም ሲካሄድ ቆይቶ ሕብረት በመመሥረት የተጠናቀቀው ጉባኤ ያስተላለፋቸውን ውሳኔዎች ለመግለፅ የሕብረቱ አመራር አባላት በቡድን ተከፋፍለው በተለያዩ የአሜሪካ ግዛቶች ለሚገኙት ኢትዮጵያዊያን እያስረዱ መሆናቸውንም ምንጫችን አመልክቷል።</p>

<p>የሕብረቱ አመራር አባላት በቶርንቶ ካናዳ፣ ሲያትል እና በሌሎች ግዛቶች እየተዘዋወሩ መሆናቸውን የገለፀው ምንጫን በየሄዱባቸው ሥፍራዎች እስከአሁን በአሜሪካ ግዛቶች ውስጥ ነዋሪ በሆኑ ኢትዮጵያዊያን ለተቃዋሚ የፖለቲካ ፓርቲዎች ሲሰጥ ከነበረው ድጋፍ ሁሉ በዓይነቱ የተለየ ድጋፍና ማበረታቻ እየተሰጣቸው ስለመሆኑ ጠቁሟል።</p>

<p>ከአመራር አባላቱ መካከል የሕብረቱ ፕሬዚዳንት ዶ/ር በየነ ጴጥሮስ፣ ዶ/ር መራራ ጉዲና እና አቶ መርሻ ዮሴፍ በአትላንታ የተካሄደውን የቅስቀሳ ስብሰባ ሲመሩ የቆዩ መሆናቸውን ምንጩ ገልጾ እነ አቶ አረጋዊ በርሔ እና ሌሎች የአመራሩን አባላት ያካተቱት ቡድኖች ደግሞ በተለያዩ ግዛቶች እየተንቀሳቀሱ የሚገኙ መሆናቸውንም አስረድቷል።</p>

<p>በተያያዘውም እነዚሁ የቅስቀሳ ስብሰባዎች በተያዘላቸው የጊዜ ሰንጠረዥ መሠረት ከተጠናቀቁ በኋላ በአሜሪካ ውስጥ እስካሁን ታይቶ የማይታወቅ እና እጅግ መጠነ ብዙ የሆኑ የሰላማዊ ሰልፍ ተሳታፊዎችን አደባባይ ሊያስወጣ የሚችል ሰላማዊ ሰልፍ ሕብረቱ ይጠራል ተብሎ ይጠበቃል።</p>

<p>ይህ በእንዲህ እንዳለ በሕብረቱ ምስረታ ጉባኤ ያልተሳተፉትና የሕብረቱ አባል ያልሆኑት እነ ኮሎኔል ጎሹ ወልዴ፣ ንጉሴ ወልደማርያም፣ መ/አ ምርጫው እና ሌሎች ወገኖች ደግሞ በሔግ ተሰይሞ የነበረው የድንበር ገላጋይ ኮሚሽን የሰጠውን ውሳኔ በተለይም የባድመን ወደ ኤርትራ ግዛት ውስጥ መካለል በመቃወም በቅርብ ቀን ውስጥ ሰላማዊ ሰልፍ ለማካሄድ ጥሪ በማስተላለፍ ላይ የሚገኙ መሆናቸውንም ምንጫችን ከዋሽንግተን ገልጿል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ነሐሴ 21 ቀን 1995</a></p>

</body>
</html>	














