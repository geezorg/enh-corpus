<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በ"ኢትዮጵያዊነት ድምፅ" ሬዲዮ ጣቢያ በስብሰባው ላይ ቅስቀሳ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በ"ኢትዮጵያዊነት ድምፅ" ሬዲዮ ጣቢያ በስብሰባው ላይ ቅስቀሳ ይካሄዳል</h2>


<p>ከሐምሌ 19 ቀን እስከ ሐምሌ 23 ቀን 1995 ዓ.ም በአሜሪካ እንደሚካሄድ የተነገረለት የሁሉም ተቃዋሚ ፓርቲዎች ኮንፈረንስን የማደናቀፍ ዘመቻ እየተካሄደ ነው ሲሉ በአሜሪካ ያሉት ምንጮቻችን አመለከቱ።</p>

<p>የሁሉም ፓርቲዎች ኮንፈረንስ ተብሎ የሚጠራውና ከ13 በላይ የሆኑ በሀገ ውስጥ እና ከሀገር ውጪ የሚንቀሳቀሱ የገዥውን ፓርቲ ኢሕአዴግን ፖለቲካዊ አመራር የሚቃወሙ ፓርቲዎችንና የፖለቲካ ድርጅቶችን እንዲሁም የሲቪክ ማህበራት አባላትን በማሳተፍ በሀገሪቱ አጠቃላይ ሁኔታዎች ላይ እንደሚመክርና ውሳኔውም እንደሚያስተላልፍ የሚጠበቀው ይኸው መድረክ በተያዘለት የጊዜ ሠንጠረዥ መሠረት ከመካሄዱ አስቀድሞ ስኬታማ እንዳይሆን የሚያደርጉ ዘመቻዎች እየተካሄዱበት ነው ሲሉ ምንጮቻችን አብራርተዋል።</p>

<p>ምንጮቻችን እንዳስረዱት ከዋሽንግተን የሚሠራጨው የ"ኢትዮጵያዊነት ድምፅ" ሬዲዮ ጣቢያ ይህን ስብሰባ የኢሕአፓ አቋም የሚንፀባረቅበት ከመሆኑም በላይ የሌሎቹን ተሣትፎ የሚያንኳስስ ነው እያለ በመግለጽ ወደስብሰባው የሚሄዱትን ሁሉ ይህን ከግምት ውስጥ እንዲያስገቡት አሊያም በስብሰባው እንዳይካፈሉ ቅስቀሳ እያካሄደ ነው ብለዋል።</p>

<p>ይኸው "የኢትዮጵያዊነት ድምፅ" የተሰኘው ሬዲዮ ጣቢያ በእነማን እንደሚተዳደርና የማንን ፍላጐት እንደሚያራምድ ምንጮቻችን ባይገልፁም የኢህአፓን አካሄድ በፅኑ የሚፃረር ስለመሆኑ ግን አልሸሸጉም።</p>

<p>ፊታችን ካለው ቅዳሜ አንስቶ በሀገሪቱ ዝርዝር ጉዳዮች ላይ ይመክራል የተባለው ኮንፈረንስ ምናልባትም ከእነዚህ ቀደም ከተካሄዱት የተቃዋሚ ፓርቲዎች ሕብረት እና ቅንጅት በተለየ ብዙዎቹን ተቃዋሚዎች ወደመተማመን ሊያቃርባቸው ይችላል ሲሉ አንዳንድ ወገኖች እየገለፁ ባሉበት ሁኔታ ከመድኅን በአንጃነት የወጣው እና የእነ ኮሎኔል ጐሹ ወልዴ ነው እየተባለ የሚጠራው ሌላው መድኅን ያልተጠራበት በመሆኑ ስብሰባውን የማጨናገፍ ዘመቻም በእነርሱ በኩል እየተካሄደበት ስለመሆኑ ምንጮቹ ያላቸውን ግምት አያይዘው ጠቅሰዋል።</p>

<p>ከዚህ ጋር በማያያዝ በግለሰብ ደረጃም ቢሆን አንዳንዶች ስብሰባውን ለማጨናገፍ ተግተዋል ያሉት ምንጮች ሮም ያሉትንና ዶክተር ዓለም እሸቴ የተባሉትን አንትሮፖሎጂስት በኢንተርኔት የሚያሰራጩትን ጽሁፎቻቸውን እንደዋቢ በማንሳት የዘመቻው አባሪ እንደሆኑ አያይዘው ጠቅሰዋል። በተመሳሳይም በደርግ ዘመነ ሥልጣን የኢሠፓ ወታደራዊ ካድሬ ነበሩ የተባሉትና አሁን በኢትዮጵያዊነት ድምፅ ላይ በሬዲዮ ጋዜጠኝነት እየሠሩ የሚገኙት አቶ ምርጫው ስንሻው እንዲሁም ቀድሞ የኢትዮጵያ ዴሞክራቶች ቅንጅት (ኢዴቅ) አባል የነበሩት አቶ መሸሻ አሁን የአዲሱ የመድኅን አንጃ ደጋፊ በመሆናቸው የዚህ ዘመቻ አባሪ ሳይሆኑ አይቀሩም ሲሉ አክለዋል።</p>

<p>በሀገር ውስጥ በሰላማዊ መንገድ ከሚንቀሳቀሱት የተቃዋሚ ፖለቲካ ፓርቲዎች ውስጥ የኮንፈረንሱ ታዳሚ የሆኑት ልዑኮቻቸውን ወደአሜሪካ እየላኩ የሚገኙ መሆናቸውም ታውቋል።</p>

<p>የኢዴአፓ ከፍተኛ አመራር አባላትም ካለፈው ሰሞን አንስቶ በአሜሪካ አንዳንድ ግዛቶች ውስጥ ስብሰባዎችን እያካሄዱ መሆናቸውን ተገልጿል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሐምሌ 9 ቀን 1995</a></p>

</body>
</html>	














