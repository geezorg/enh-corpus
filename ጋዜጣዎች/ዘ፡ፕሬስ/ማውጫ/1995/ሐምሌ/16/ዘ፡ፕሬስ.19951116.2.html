<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለሱዳን እጅ መንሻ የምታቀርብበት ምክንያት አይኖርም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ለሱዳን እጅ መንሻ የምታቀርብበት ምክንያት አይኖርም</h2>


<p>የኢትዮጵያ ፌዴራላዊ ዴሞክራሲያዊ መንግሥት ለወደፊቱ ትውልድ የጠብ መነሻ እንዳይሆን፣ ከጐረቤቶቻችን ጋር የሚያጣሉን እንዳይሆኑ፣ ሰላማችንን እንዳያደፈርሱብን እንዲሁም ሀብታችንንና ሕይወታችንን ለጦርነት እንዳናውል በሚል ክፍት ስምምነቶችን ካሁኑ ማድረግ ይኖርብናል በማለት ከሱዳን ጋር የጀመረው የድንበር ማካለል ሥራ ከባድመና ከኢሮብ የባሰ አደጋ ሊያስከትል ይችላል ሲሉ ፕሮፌሰር መስፍን ወልደማርያም አስታወቁ።</p>

<p>የውጭ ጉዳይ ሚኒስትር ስዩም መስፍን የ1995 ዓ.ምን የውጭ ጉዳይ አፈፃፀም ሪፖርት በቅርቡ ባቀረቡበት ወቅት፣ ከሱዳን ጋር የሚደረገው የድንበር ማካለል ስምምነት ዓለም አቀፍ ሕጐችን ተከትሎ በቅኝ ግዛት ውሎች እንደሚካሄድ ገልጠዋል። ይሁን እንጂ በውጭ ጉዳይ ሚኒስትሩ የተሰጠው ማብራሪያ ሙያዊ ያልሆነና ለአደጋ የተጋለጠ ነው ሲሉ ፕሮፌሰር መስፍን ተናግረዋል።</p>

<p>ፕሮፌሰሩ የሱዳንንና የኢትዮጵያን ድንበር አስመልክተው በሰጡት ሙያዊ ማብራሪያ፣ በሁለቱ ሀገሮች መካከል በአፄ ኃ/ስላሴ ዘመነ መንግሥት የተደረሰው ስምምነት በነበረው ምክር ቤት ተቀባይነት በማጣቱና ትልቅ ረብሻን በማስነሳቱ የኢትዮጵያ ሕዝብ ሳይቀበለው መቅረቱን ጠቅሰዋል።</p>

<p>በደርግ አገዛዥ የአገዛዝ ዓመታትም፣ በእርሳቸው ሰብሳቢነት በተለያዩ የሙያ መስኮች የተሰማሩ የዩኒቨርሲቲ ምህራኖች ባደረጉት ጥናት፣የውጭ ጉዳይ ሚኒስትሩ በማብራሪያቸው ከጠቀሱት የጉዊን መስመር ውጪ የቢሮክራሲው የጥናት ኮሚቴ ለኢትዮጵያ አዲስና ጠቃሚ መረጃ ማግኘቱን አስታውሰዋል።</p>

<p>ስለሆነም በኮሚቴው የተገኘው ይህ መረጃ ሁለቱ ሀገሮች የቅኝ ግዛት ውሎችን መሠረት በማድረግ እ.ኤ.አ በ1972 የደረሱበት "የጉዊን ላይን ስምምነት"ን የሚሽርና ለኢትዮጵያ ጠቃሚ መሬት የሚሰጥ ነው ሲሉ ፕሮፌሰር መስፍን አስገንዝበዋል።</p>

<p>የሱዳንን ጊዜያዊ ወዳጅነት ለማግኘት ኢትዮጵያ እጅ መንሻ የምታቀርብበት ምክንያት የለም፤ የሚሉት እኝሁ ምሁር፣ ሱዳን ጊዜና ዕድል እየጠበቀች የድንበር ጉዳይ የምታነሳበት ምክንያት ግልፅ አይደለም፤ በኤርትራ በኩል በስህተትም ይሁን ሆን ተብሎ በተደረገው ድርጊት የሀገሪቱ ቁስል ሳይሽር ሌላ ቁስል በሱዳን በኩል የተጨመረ እንደሆነ ደግሞ ከባድ አደጋን ሊያስከትል የሚችል ነው በማለት ፕሮፌሰሩ አስረግጠዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሐምሌ 16 ቀን 1995</a></p>

</body>
</html>	














