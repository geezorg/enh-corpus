<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእነጐሹ መድኅን ኢሕአፓን ይወነጅላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእነጐሹ መድኅን ኢሕአፓን ይወነጅላል</h2>


<p>ፊታችን ካለው ቅዳሜ ሐምሌ 19 ቀን 1995 ዓ.ም ጀምሮ በተከታታይ ለአራት ቀናት በዋሽንግተን ዲሲ እንደሚካሄድ የሚጠበቀው የሁሉም ፓርቲዎች ኮንፍረንስ በእነ ጐሹ ወልዴ መድህን ፓርቲ እና በጥቂት ግለሰቦች እየተጥላላ ነው፤ የማጥላላቱ ዘመቻም በተለይ ያነጣጠረው በኢሕአፓ ላይ ነው ሲሉ ታዛቢዎችን ዋቢ በማድረግ ምንጮች ከዋሽንግተን ገለፁ።</p>

<p>በዚሁ ከ15 ያላነሱ የገዥው ፓርቲ ኢሕአዴግ አመራር ተቃዋሚ የፖለቲካ ፓርቲዎች፣ ድርጅቶችና የሲቪክ ማኅበረሠብ አባላት ይገኙበታል በተባለው ኮንፍረንስ ላይ ለመካፈል ከሀገር ውስጥ ትዴኢ፣ ኢዴአፓ እና አብኮ ወደሥፍራው የተጓዙ መሆናቸው ሲገለፅ ከሀገር ውጪ ያሉ ሌሎች ተቃዋሚ የፖለቲካ ፓርቲዎችም ስብሰባውን ለመካፈል በዝግጅት ላይ መሆናቸው እየተነገረ ነው።</p>

<p>በሀገሪቱ ውስጥ በሥልጣን ላይ ያለውን የገዥ ፓርቲ ከሥልጣን ለማባረር የተባበረ ቅንጅትን መፍጠር የሚያስችል ሥልት ይቀይሳል ብሎም ከዚህ ቀደም ባልታየ መልኩ ተቃዋሚዎችን ወደኅብረት ያቃርባቸዋል ተብሎ የሚጠበቀውን ይህን ኮንፈረንስ የሚያጥላሉ ወገኖች እየበረከቱ ናቸው ያሉት ምንጮች አንዳንድ ታዛቢዎች ይኸው የማጥላላትና የማናናቅ ዘመቻ አንድም ለገዥው ፓርቲ እጃቸውን ለመስጠት በተዘጋጁ እንዲሁም በስልጣን መናቆር የተነሳ በተፈጠረው የፓርቲዎች አንጃ መስመራቸው በሀገር ውስጥ በሥልጣን ላይ ካለው የገዥ ፓርቲ ጋር ያስተካከሉ ግለሰቦች ናቸው የሚሉ ስለመሆናቸው ምንጮች አመልክተዋል።</p>

<p>በአብዛኛው ስብሰባውን የማቀናጀት ተግባርን የተወጡት የኢሕአፓ አመራር አባላት በመሆናቸው ስብሰባው የኢሕአፓን ፍላጐት የሚያሳካ ነው እያሉ በተለያዩ መንገዶች እንዲሁም ከዋሽንግተን በሚሠራጩት "የአንዲት ኢትዮጵያ" እና "ኢትዮጵያዊነት" በተሠኙት ሬዲዮ ጣቢያዎች የሚያጥላሉት የመድኅን አንጃ በመሆን የተገነጠሉት ግለሰቦች እና እነ አቶ አሰፋ ጨቦን የመሳሰሉት ናቸው ሲሉም ምንጮቹ የታዛቢዎቹን አባባሎች ተንተርሰው ጠቅሰዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሐምሌ 16 ቀን 1995</a></p>

</body>
</html>	














