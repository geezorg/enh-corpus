<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በተያዘው ዓመት ከ44 ሺ በላይ ሰፋሪዎች በፍላጐት ሰፍረዋል"ጠ/ሚ መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በተያዘው ዓመት ከ44 ሺ በላይ ሰፋሪዎች በፍላጐት ሰፍረዋል" ጠ/ሚ መለስ ዜናዊ</h2>


<p>ጠቅላይ ሚኒስትር መለስ ዜናዊ በኢትዮጵያ የተከሰተው የረሃብ አደጋ ለመቋቋምና የምግብ ዋስትናን ለማረጋገጥ ሕዝብን ማስፈር አንዱ አካል የመሆኑን ያህል የእስካሁን የሰፈራ ፕሮግራም የተሳካና በፍላጐት የተከናወነ ነው ቢሉትም፤ የገጠር ልማት ፖሊሲውን ያልተከተለ ተግባር ነው በማለት የማኅበራዊ ጥናቶች መድረክ ዳይሬክተር አቶ ደሳለኝ ራህመቶ አጣጥለውታል።</p>

<p>ጠ/ሚኒስትሩ ባለፈው ዓርብ ለሕዝብ ተወካዮች ም/ቤት ባቀረቡት የ1995 ዓ.ም የሥራ አፈፃፀም ሪፖርት፣ ሰፈራን አስመልክተው በተያዘው ዓመት ከ44 ሺህ በላይ አባወራዎች በፍላጐታቸው መስፈራቸውንና ለሚቀጥሉት ሦስት ዓመታትም ከ400 ሺህ በላይ አባወራዎች በጠቅላላው 2. ሚሊዮን የሚሆን ሕዝብ በተለያዩ የሀገሪቱ ክፍሎች እንደሚሰፍር አስታውቀዋል።</p>

<p>ይሁን እንጂ የደርግን የሰፈራ ፕሮግራም የሚተቸው የኢትዮጵያ ገጠር ልማት ፖሊሲ፣ በበጐ ፈቃደኝነት ላይ ያልተመሠረተ የተጠቃሚ ተሳትፎን ያላካተተ ሰፈራን ቢከለክልም፤ መንግሥት ግን እያደረገ ያለው በደርግ ጊዜ የነበረውን ቅጅ ነው ሲሉ አቶ ደሳለኝ ገልፀዋል።</p>

<p>መንግሥት በአሁኑ ወቅት ለሰፈራ ፕሮግራም የመረጣቸው አካባቢዎች የደርግ መንግሥት ለተመሳሳይ ተግባር የተጠቀመባቸው ናቸው ያሉት አቶ ደሳለኝ ከተጠቂው ሕዝብ ፍላጐት ውጭ የሚደረገው ሰፈራ የምግብ ዋስትናን ያረጋግጣል የሚለው እምነትና በቂ መሬት አለ ብሎ ሰፊ የሰፈራ ፕሮግራም መዘርጋት የደርግንና የአሁኑ መንግሥት በሰፈራ ላይ ያላቸውን አካሄድ ተመሳሳይነት ጠቋሚ መሆኑን አቶ ደሳለኝ አስረድተዋል።</p>

<p>አቶ ደሳለኝ ራህመቶ ከለጋሽ ድርጅቶች የተገኙትን መረጃዎች ጠቅሰው ሰፈራው የተጀመረው ካለምንም በቂ ዝግጅት፣ አርሶ አደሩን ለሰፈራው እንዲመዘገብ ሀሰተኛ ቃል በመግባት እና ከፍላጐት ውጭ መሆኑን ጠቁመዋል።</p>

<p>በአሁኑ ወቅት እየተካሄደ ያለው የሰፈራ ፕሮግራም ከመሠረታዊ ፍላጐት ጉድለቶች የተነሳ በወባ ወረርሽኝ፣ የንፁህ ውሃ እጦት፣ የምግብ አቅርቦት እጥረትና የማረሻ መገልገያና ቁሳቁሶች የመሬት በበቂ ሁኔታ አለመዳረስ የተነሳም እንዳይሳካ ሆኗል ሲሉ አቶ ደሳለኝ ራህመቶ አመላክተዋል።</p>

<p>ጠቅላይ ሚኒስትር መለስ ዜናዊ በቅርቡ የምግብ ዋስትና ፕሮግራም፣ በክልሎች የሚካሄድ ሰፈራን አስመልክቶ በተካሄደ ዓውደ ጥናት ላይ ሁኔታዎች አሁን ባለው ሁኔታ ከቀጠሉ በመቶ ሺዎች የሚቆጠሩ ዜጐች በየዓመቱ ከሞት ጋር መፋጠጣቸው የግድ ነው ማለታቸው ይታወሳል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሐምሌ 2 ቀን 1995</a></p>

</body>
</html>	














