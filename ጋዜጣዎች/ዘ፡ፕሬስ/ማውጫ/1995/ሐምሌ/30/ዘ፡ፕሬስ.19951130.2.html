<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ዘላቂ ሰላምን በሱዳን ለማስፈን መንግሥቴ ድጋፉን ይለግሳል" ጠቅላይ ሚኒስትር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ዘላቂ ሰላምን በሱዳን ለማስፈን መንግሥቴ ድጋፉን ይለግሳል" ጠቅላይ ሚኒስትር መለስ ዜናዊ</h2>


<p>የኢትዮጵያ ጠቅላይ ሚኒስትር መለስ ዜናዊ በሱዳን ዘላቂ ሰላምን ለማስፈን የሚደረጉትን ጥረቶች መንግሥቴ ይደግፋል ማለታቸው ተዘገበ።</p>

<p>ጠቅላይ ሚኒስትር መለስ የመንግሥታቸውን ድጋፍ አስመልክተው የገለፁት ትናንት የምሥራቅ አፍሪካ በይነ መንግሥታት ልዑካን በሱዳን የሰላም ጉዳይ ላይ በመከሩበት ወቅት ነው ተብሏል።</p>

<p>መለስ በውይይቱ ላይ የሱዳን መንግሥት እና የሱዳን ሕዝቦች ነፃነት ሠራዊት ይህ የሰላም ውይይት ያስፈልጋቸዋል። ሁለቱም ወገኖች በኢጋድ ሥር ዘላቂ የሆነውን ሰላም ለማምጣት ለሚደረገው ጥረት አስተዋጾ ማድረግም ይጠበቅባቸዋል ማለታቸው ተገልጿል።</p>

<p>የሰላም ድርድሩ እውን ይሆን ዘንድ ሁለቱም ወገኖች ረዥም ርቀት ተጉዘዋል፤ ይህም ሂደቱን ያፋጥነዋል። ወደ ውሳኔ የሚያደርሰውም ይኸው ሰላማዊ የሆነው ጥረታቸው እንጂ ጦርነት አይደለም ሲሉ መለስ መግለፃቸውን በኬንያ የኢትዮጵያ አምባሳደር የሆኑትና ውይይቱን የተካፈሉትን ልዑካን እያቻቻሉ ያሉት አምባሳደር ሙራድ ሙሳ የጠቅላይ ሚኒስትሩን አባባል በመጥቀስ የተናገሩ መሆናቸው ተመልክቷል።</p>

<p>ከምሥራቅ አፍሪካ በይነ መንግሥታት የሱዳናዊያኑን ሰላም ለማስገኘት የሚካሄደውን ድርድር የሚሸመግሉት ከኢትዮጵያ፣ ዑጋንዳ፣ ኤርትራ፣ ኬንያ እና ጅቡቲ የተውጣጡ ልዑካኖች ሲሆኑ ኬንያ የሊቀመንበርነቱን ሥፍራም የተሰጣት መሆኑ ይታወቃል።</p>

<p>እነዚሁ የሁለቱም ወገኖች ተደራዳሪ ልዑካን በሱዳን ዘላቂ ሰላምን ለማስፈን ካለፈው የፈረንጆቹ ዓመት ኦክቶበር ወር አንስቶ ጥረቶቻቸውን እያደረጉ መሆናቸውን ለመለስ በማስረገጥ አስረድተዋቸዋል ተብሏል።</p>

<p>ልዑካኖቹ አያይዘውም የኢጋድ አባል ሀገራት የሰላም ሂደቱን ሰነድ በተመለከተ ያለውን ችግር አስወግደውላቸው መፍትሄ እንዲያበጁላቸው የጠየቁ መሆናቸውም ተብራርቷል።</p>

<p>በዚህም መሠረት ልዑካኖቹ ያቀረቡትን ጥያቄ የኢትዮጵያው ጠቅላይ ሚኒስትር መለስ ዜናዊ እና የዑጋንዳው ፕሬዚዳንት ዩዌሪ ሙሴቬኔ የሚመልሱላቸው ስለመሆኑ ያረጋገጡላቸው ሲሆን ለተመሳሳይ ይሁንታ እና ድጋፍ ልዑካኑ ወደኤርትራ እና ኬንያም እንደሚዘልቁ ተጠቅሷል።</p>

<p>ይኸው የሰላም ሒደት ከኦውገስት 11 ቀን ጀምሮ የሚቀጥል መሆኑና በዚህም ለ20 ዓመት የዘለቀው ግጭት በዘላቂ ሰላም እንደሚቋጭ የኢጋድ ሸምጋይ ልዑካን ቡድን መሪ የኬንያው አምባሳደር ሌፍተናንት ጀኔራል አይ.ኬ.ሱም ቤይዎ ለጋዜጠኞች ማስረዳታቸው ተዘግቧል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሐምሌ 30 ቀን 1995</a></p>

</body>
</html>	














