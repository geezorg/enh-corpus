<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጅቡቲ የሚኖሩ ኢትዮጵያዊያን በስቃይ ላይ ናቸው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጅቡቲ የሚኖሩ ኢትዮጵያዊያን በስቃይ ላይ ናቸው ተባለ</h2>


<p>የጅቡቲው ፕሬዚዳንት ኢስማኤል ዑመር ጊሌ በጅቡቲ ቴሌቪዥን ኢትዮጵያዊያን ዜጎች በ45 ቀናት ውስጥ ሀገሪቷን ለቀው ካልወጡ ለሚደርስባቸው ችግር መንግሥታቸው ተጠያቂ እንደማይሆን ያስተላለፉትን መልዕክት ተከትሎ ጅቡቲ ውስጥ በሚኖሩ ኢትዮጵያዊያን ዜጐች ላይ ኢ-ሰብአዊ ድርጊትና የንብረት ዘረፋ እየተካሄደ ነው ሲሉ ከጅቡቲ ተባርረው የመጡ የችግሩ ሰለባዎች ተናገሩ።</p>

<p>በአደጋ መከላከልና ዝግጁነት ኮሚሽን በር ላይ እርዳታ በመጠየቅ ላይ የነበሩት እነዚሁ በርካታ ሰዎች እንደገለፁት ኢትዮጵያዊያኑ ከፍተኛ ሙቀት ባለው እስር ቤት ውስጥ እየተሰቃዩ ነው፤ የሚመገቡትም ለአንድ ቀን በውሃ የተቀቀለ ሩዝ ብቻ ነው ሲሉ አስረድተዋል።</p>

<p>ከተፈናቃዮች ውስጥ ያነጋገርናቸው ሙሴ ጌታሁንና ግርማ ጥላሁን የተባሉት ግለሰቦች በጅቡቲ ባሉት ኢትዮጵያዊያን ዜጎች ላይ እየደረሰ ስላለው ችግር ሲያብራሩ "ከሁለት ወር በፊት "በርሂባ" በተባለች መንደር አንድ የጅቡቲ ዜግነት ያለው ግለሰብ ሞቶ በመገኘቱ፣ የገደሉት ሀበሾች ናቸው በማለት ከፍተኛ ድብደባና የንብረት ዘረፋ ተደርጐብናል፤ በእስር ቤት ከተሰቃየን በኋላ ንብረታችን ተዘርፎ ድሬዳዋ ላይ እንድንራገፍ ተደርገናል፤ አሁንም እዚያ በሚገኙ ወንድሞቻችንና እህቶቻችን ላይ ችግሩ እንደቀጠለባቸው ነው" ብለዋል።</p>

<p>ጅቡቲ ውስጥ በኢትዮጵያዊያኑ ላይ ከፍተኛ ተፅዕኖ እየተደረገ ነው ያሉት እነዚሁ ተፈናቃዮች እየደረሱ ላሉ ኢ-ሰብአዊ ለሆኑ ግፍና መከራዎች ጅቡቲ የሚገኘው የኢትዮጵያ ኤምባሲ የሰጠን ምላሽ የለም ብለዋል። ኤምባሲው በኢትዮጵያ ዜጐች ላይ እየደረሰ ነው ያሉትን ስቃይ "እያወቀ ጆሮ ዳባ ልበስ ማለቱ" በጣም እንዳሳዘናቸው ንብረታችንን ተዘርፈናል ድብደባ ደርሶብናል የሚሉት እነዚሁ ተፈናቃዮች ለዘፕሬስ ገልፀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሐምሌ 30 ቀን 1995</a></p>

</body>
</html>	














