<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ስምን የመቀያየር ባህርይ ጊዜው ያለፈበት አባዜ ነው" አስተያየት ሰጪዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ስምን የመቀያየር ባህርይ ጊዜው ያለፈበት አባዜ ነው" አስተያየት ሰጪዎች</h2>


<p>በቅርቡ ኢሕአዴግ ሕብረ ብሔራዊ ፓርቲ በመሆን ራሱን ለሁለት ይሰነጥቃል በሚል በሚሠራጨው ጉምጉምታ ላይ አስተያየት የሰጡና ስማቸው እንዳይገለፅ የፈለጉ ወገኖች "የኢሕአዴግ ስምን የመቀያየር ባህርይ ጊዜው ያለፈበት የማጭበርበሪያ ሥልት ነው" ሲሉ ተናግረዋል።</p>

<p>እነዚሁ ወገኖች "ካለፉት ሀያ ዓመታት ጀምሮ በትጥቅ ትግሉ ወቅት እና ከዚያም ወዲህ ብሔር ብሔረሰቦችን መሠረት ያደረጉ የጐሳ ድርጅቶችን እንደ አሸን ፈልፍሎ ሥልጣኑን ያደላደለው ኢሕአዴግ አሁን ሊያደርገው ያቀደው የስም ለውጥ ፍፁም የይዘትና የአይነት ለውጥን የማያመጣ፤ የይስሙላ የሆነና ሕዝቦችን በማደናገር መንበረ-ሥልጣኑን ለማቆየት ሲል ተግባራዊ ሊያደርገው ያቀደው ዘዴ እንጂ በሀገሪቱ ውስጥ ፋይዳ ያለው የፖለቲካ፣ የኢኮኖሚና ማኅበራዊ መሻሻልን ሊያመጣ የሚችል፤ ኢትዮጵያዊነትን መሰረት ያደረገ፣ ለሕዝቦቿና ለሀገሪቱ ብሔራዊ እና የዜጐች ጥቅሞች የሚያስብ፣ ራሱን የሚያስገዛ የፖለቲከኞች ስብስብን ለመፍጠር በሚል የተዘጋጀ ሊሆን አይችልም" ብለዋል።</p>

<p>"በደርግ የመጀመሪያዎቹ የሥልጣን ዓመታት በአብዛኛው ወደ ጫካ የገቡ ወጣቶችን አሰባስቦ ከማኅበር ብሔር ገስገስቲ ትግራይ /ማብገት/ አንስቶ ተጋድሎ ሓርነት ሕዝቡ ትግራይ /ተሓሕት/ ብሎም ሕዝባዊ ወያኔ ሐርነት ትግራይ /ሕወሓት/ እያለ ለሁለት አሥርት ዓመታት ስሙን በመቀያየር የዘለቀው የዛሬው የኢሕአዴግ አስኳል ድርጅት ሕወሃት የስም ለውጥ አባዜ የተፀናወተው ድርጅት ነው" ሲሉም አመላክተዋል።</p>

<p>"ይኸው ዛሬ በትረ ሥልጣኑን በመዳፉ አድርጐ በሀገሪቱ ውስጥ በምኒሊክ ቤተመንግሥት የተኮፈሠው ወያኔ - ኢሕአዴግ ግንባሩን መሥርተዋል ያላቸውንና በሥሩ ያሰባሰባቸውን ጐሳን መሠረት ያደረጉ ስብስቦቹን ያከናነባቸውን የስም ግስጋሴዎች እርቃናቸውን በማስቀረት መልኩን በስም ለመቀየር አስቧል" ሲሉ ገልፀዋል።</p>

<p>"ወያኔ - ኢሕአዴግ የዲሞክራሲን ሸማ የተጐናፀፈ በማስመሰል ሀገሪቱን ወዳሻው አቅጣጫ እየመራ ሲያላትማት ከቆየ በኋላ የተጠቀመበት ሥልት የማያዋጣ መሆኑን በመገንዘቡ በአዲስ ሥዕል ራሱን በአሳሳች መልኩ ለማቅረብ ደፋ ቀና እያለ ይገኛል" ሲሉም በቅርቡ ግንባሩ ራሱን ወደሕበረ ብሔራዊ ፓርቲነት የመቀየር አዝማሚያ እንዳለው እየተነገረ ያለውን ጉምጉምታ ጠቋቁምዋል።</p>

<p>አንድ የኢሕአዴግ የማዕከላዊ ምክር ቤት የፅሕፈት ቤት ኃላፊ በአንድ የግል ጋዜጣ ላይ የሠጡትን አስተያየት አስመልክተው ኃሳባቸውን የገለፁት አንድ አስተያየት ሰጪ በበኩላቸው "በጐሳ ፈረስ መጋለብ አላዋጣ ያለው ኢሕአዴግ ዛሬ ይህን ስልት እንደአማራጭ መያዙ የተመረኮዘው ሰባር ከዘራ ደግፎ ሊያቆመው የሚችልበትን አቅም ስላሳጣው ነው" ብለዋል።</p>

<p>ይህ በኢንዲህ እንዳለ ኢሕአዴግ ወደሕብረ ብሔር ፓርቲነት ስለመሸጋገሩና አደረጃጀቱም አንድም ፓርቲውን ለሁለት በመክፈል እንደ ዩናይትድ ስቴትስ ፓርቲዎች ዲሞክራት እና ሪፐብሊካን የመሆን ፍላጐት ያለው ስለመሆኑ አሊያም በአንድ ወጥ የሕብረ ብሔር ፓርቲነት ስም በአስተዳደር እርከኖች ከቀበሌ ጀምሮ እንደ ኢሠፓ ወደላይ አስተዳደራዊ መዋቅሮችን ተከትሎ የመደራጀት ዕቅድ እንዳለው እየተነገረ መሆኑን ያመለከቱት አስተያየት ሰጪዎች "የሕወሃት በፓርቲነት የመቀጠል ብቃት ጊዜው ያለፈበት በመሆኑ ከመጪው አጠቃላይ ምርጫ ቀደም ብሎ ይህንኑ የማድረግ ፍላጐቱን ሳያሳካ አይቀርም" ብለዋል።</p>

<p>በሌላ በኩል ደግሞ ይህ ይፋ ባይሆንም ኢሕአዴግ ያደርገዋል እየተባለ የሚሰማው ነገር እውነት ከሆነ ቢዘገይም ተገቢ የሆነ እርምጃ ነው የሚል ሃሣብ ያላቸውም ወገኖች ሃሣባቸውን ሰጥተዋል።</p>

<p>እነዚህ አስተያየት ሰጪዎች እንደሚሉት ኢሕአዴግ ከዚሁ ሁሉ ዓመት በኋላ ይህንን ለውጥ በራሱ ተፈጥሮ ላይ ካደረገ እውነትም ለሌሎችም ለውጦች ተዘጋጅቷል ማለት እንደሚያስደፍርና ዛሬ ለኢትዮጵያ የሚበጃት ብቸኛው መንገድ በጎሣ የመናጨት ሳይሆን ወደአኃዳዊነት መሄድ ነው ብለው በዚህም ኢሕአዴግ ሊደገፍ እንደሚገባው ተናግረዋል።</p>

<p>ሌሎች አስተያየት ሰጪዎች እንደሚሉት ደግሞ ዛሬ ዛሬ ኢሕአዴግ እየያዘ ያለው ፖለቲካ ማዕከላዊ መንግሥቱን ማጠናከር፣ ኅብረ ብሔራዊነትን የማራመድ አዝማሚያ፣ በሶሲዮ ኢኮኖሚው መስክ ደግሞ የሠፈራና የመንደር ምሥረታ ወዘተ መሆኑ፤ ቀድሞም ደርግ ያራምደው የነበረውን ስለሆነ ኢሕአዴግ ዛሬ ወደዚህ ሊመጣ ያ ሁሉ ደም መፋሰስ ለምን አስፈለጎ ነበር? ላለፉት ለባከኑት ዓመታትስ ተጠያቂው ማን ሊሆን ነው? ሲሉ ይጠይቃሉ።</p>

<p>በሌላ አስተያየት ደግሞ ኢሕአዴግ ዛሬ ወደያዘው ሥልጣን መጥቻለሁ እንደሚለው በርግጥም የወጣው በሕዝብ ምርጫ ከሆነ፤ እንዲህ እንዲህ ዓይነቶቹን የፕሮግራም ወይም የተፈጥሮ ለውጥ የሚያመጣ ከሆነ አንድም በቅድሚያ ሥልጣኑን ለቅቆ እንደገና መወዳደር ወይም ደግሞ መረጠን ከሚለው ሕዝብ ለቀረው ጊዜ የመተማመኛ ድምፅ መጠየቅ አለበት የሚሉም አሉ።</p>


<p>የብሔር ብሔረሰቦችና ሕዝቦች የራስን ዕድል በራስ የመወሰን መብት መከበሩ ለኢትዮጵያ ብቸኛው መንገድ ነው የሚሉት አስተያየት ሰጪዎች ደግሞ እንደሚባለው ኢሕአዴግ ወደኅበረብሔራዊነት የሚሄድና የዛሬውን ፌዴራላዊ አወቃቀር ለመቀየር የሚያስብ ከሆነ እንደክህደት እንደሚቆጥሩትና አደጋ ያለው አካሄድ ነው ብለው እንደሚያምኑም ተናግረዋል።</p>

<p>" አለመታደል ሆኖ ቋሚ ተቃዋሚዎች በዝተውብናል" የሚሉ አስተያየት ሰጪዎች በበኩላቸው ኢሕአዴግን ትናንት በጎሠኝነትና በዘረኝነት ሲያወግዙትና በአደባባይ ሲረግሙት የነበሩ ኃይሎች ዛሬ ያውም ገና በአዋጅ ባልተነገረው ጉዳይ ሕብረብሔራዊ ሊሆን ነው፤ ፌዴራሊዝምን ሊያጠፋ ነው እያሉ ማውገዛቸው የሚያሳዝን ነው ብለዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሰኔ 11 ቀን 1995</a></p>

</body>
</html>	














