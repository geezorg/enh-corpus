<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የህንፃዎችን የተወሰኑ ክፍሎች ነጥሎ መሸጥ የሚቻልበት ረቂቅ አዋጅ ፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የህንፃዎችን የተወሰኑ ክፍሎች ነጥሎ መሸጥ የሚቻልበት ረቂቅ አዋጅ ፀደቀ</h2>


<p>የህንፃዎችን የተወሰኑ ክፍሎች ነጥሎ መሸጥ ስለሚቻልበት ሁኔታ ዝርዝር ድንጋጌዎችን በያዘው ረቂቅ አዋጅ ላይ አርብ ሰኔ 20 ቀን 1995 የመከረው የሚኒስትሮች ም/ቤት ረቂቁን ማፅደቁን ምንጮች ገለፁ።</p>

<p>በአብዛኛው ዓለም የሚሠራበትና በኢትዮጵያ ግን ከአፄ ኃይለሥላሴ ዘመነ መንግሥት ወዲህ ቀርቶ የነበረውን የሕንፃዎችን ከፊል ክፍሎች ለይቶ ለመሸጥ ገዥና ሻጭ ሊከተሉት ስለሚገባው ደንብ የሚደነግገውን ቾንዶሚኒኡም ሎው ም/ቤቱ አፅድቆ ወስኗል።</p>

<p>የቾንዶሚኒኡም ሎው (የህንፃዎችን የተወሰኑ ክፍሎች ለይቶ የመሸጥ) ድንጋጌ ብዙ ዝርዝር ሁኔታዎች ሊኖሩት የሚገባ መሆኑን የገለፁት አንድ የሕግ ባለሙያ ከዚህ ቀደም እንዲህ ዓይነት ጉዳዮች ሲዳኙ የቆዩት በፍትሐብሄር ሕግ ውስጥ በሠፈረውና "የጋራ ንብረትን ስለመሸጥ" በሚል በተቀመጠው ድንጋጌ እንደነበር አውስተዋል።</p>

<p>"ወለሉ ከሌላ ሰው ጣሪያ ጋር አልያም የጎን ግድግዳው ከሌላኛው ተጎራባች ጋር የተያያዘ ክፍልን ለመሸጥ የግድ የሁለቱም ሰዎች ይሁንታ ያስፈልጋ ወይ? የሚለው ብዙ ጊዜ በፍ/ቤቶች አሠራር የሚያከራክር ሆኖ ቆይቷል" ያሉት ሙያተኛ አሁን ም/ቤቱ ያፀደቀውን ረቂቅ በዝርዝር ባያውቁትም መፍትሔ የሚሰጥ ይሆናል ብለው እንደሚገምቱ አስረድተዋል። "አዋጁ በውጭው ዓለም በሚሠራበት መልኩ የተረቀቀ ከሆነ የእነዚህን ሀገር የቤት እጥረት ይቀርፋል የሚል እምነት አለኝ" ያሉት የኢትዮጵያ ሲቪል ኢንጂነሮች ማኅበር ፕሬዚዳንት ሽፈራው ብዙነህ "በተለይም ባንኮች በእንዲህ አይነት ህንፃን ሠርቶ አንዱን ፎቅ ወይም ክፍል በመሸጥ ንግድ ቢሰማሩ እነሱም አትራፊ ይሆናሉ ሰውም የቤት ባለቤት ይሆናል" ሲሉ አስረድተዋል።</p>

<p>"የአዋጁን ዝርዝር ባለማየቴ ይሄ ቢጨመር ወይም ቢቀነስ ለማለት ባልችልም በውጭው ዓለም በጊዜ ገደብ ሁሉ ለሁለት ዓመት፣ ለአንድ ዓመት የህንፃውን ክፍል መሸጥ የተለመደ ቢዝነስ ነው" ያሉት አቶ ሽፈራው "ለባንኮችም ችግርን የማያስከትልባቸው ቢዝነስ ነው" ብለውታል።</p>

<p>በቀድሞው የኃይለሥላሴ መንግሥት ዘመን በተባበሩት መንግሥታት ድርጅት የአፍሪካ የኢኮኖሚ ልማት ትብብር፣ ኮሚሽን ቅጥር ጎን የሚገኘው ሳልኮስት ህንፃ በከፊል ክፍሎቹን ይሸጥ እንደነበር ያስታወሱት የኢትዮጵያ ሥራ ተቋራጮች ማህበር ፕሬዚዳንት ኮሎኔል ኢንጂኒየር እምልአሉ ወረደ በበኩላቸው ክልከላው ስለመኖሩ ባያውቁም በተለይ ግን እንዲህ ያለው አዋጅ የመተማመንን መንፈስ የሚያጠናክር በመሆኑ በሪልስቴት የተሰማሩ ባለሀብቶች ብዙ እንዲሠሩና እንዲሸጡ የሚያደርጋቸ መሆኑን አውስተዋል።</p>

<p>"ለተለያዩ አሠሪዎች ህንፃ እየሠሩ ከማስረከብ ይልቅ ሰው አቅሙ የፈቀደውን ያህል መግዛት እንዲችል ህንፃ እየሠሩ መሸጡ የተሻለና አዋጭ ንግድ ነው የሚል ዕምነት አለን" ሲሉ የገለፁት የአኮር ኮንስትራክሽን ኃላፊነቱ የተወሰነ የግል ካምፓኒ ዋና ባለንብረትና ሥራ አስኪያጅ አወጣኸኝ ኪሮስ ኩባንያቸው አስቀድሞም በእንዲህ ያለው ቢዝነስ ለመሠማራት አስቦ እንደነበር አስረድተዋል።</p>

<p>"ይሁንና አሁንም ህንፃዎቹ ሠርቶ በከፊል መሸጡ ንግድ ላይ ይህ አዋጅ ተግባራዊ መሆን ከጀመረ ማግስት ጀምሮ ነው የምገባው" ብለዋል አቶ አወጣኸኝ።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሰኔ 25 ቀን 1995</a></p>

</body>
</html>	














