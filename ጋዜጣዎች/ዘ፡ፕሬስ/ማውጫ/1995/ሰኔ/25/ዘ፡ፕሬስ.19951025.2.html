<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓ በቅልቅሉ ማግስት አፈናው በርትቶብኛል አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓ በቅልቅሉ ማግስት አፈናው በርትቶብኛል አለ</h2>


<p>የኢትዮጵያ ዴሞክራሲያዊ አንድነት ፓርቲ /ኢዴአፓ/ የስራ አስፈፃሚ ኮሚቴ አባልና የድርጅቱ ጉዳይ ኃላፊ የሆኑት የአቶ ክፍሌ ጥግነህ አባተ የግል ድርጅት ቢሮ ሰኔ 22 ቀን 1995 ዓ.ም እሁድ ሌሊት ላይ ማንነታቸው ባልታወቁ ሰዎች ሲበረበር ማደሩን ከድርጅቱ የወጣው መግለጫ ጠቆመ።</p>

<p>በስቴዲየም ዙሪያ በሳህለ ስላሴ ሕንፃ ውስጥ የሚገኘው የአቶ ክፍሌ ጥግነህ አባተ የግል ቢሮ ዋና በሩ በተመሳሳይ ቁልፍ ቀሪዎቹ ሁለት የውስጥ በሮች ደግሞ በመሠርሠሪያ ተሰብረው በቢሮው ውስጥ የሚገኙ የተለያዩ መዛግብቶችና መረጃዎች ከፋይሊንግ ካቢኔቱ፣ ከየጠረጴዛዎቹ ኪሶች ወጥተውና ከየመደርደሪያ ላይ ወደ መሬት እንዲበታተኑ ተደርጎ ብርበራ ተካሂዶባቸዋል ሲል መግለጫ አስታውቋል።</p>

<p>በቢሮው ውስጥ የሚገኙና ከፍተኛ ዋጋ የሚያወጡ ዴስክቶች ኮምፒዮተሮች፣ ላብቶፕ እና ኮሚፒዩተሮች፣ ፋክስ ማሽንና የተለያዩ ውድ ዕቃዎች በነበሩበት ቦታ እንዳሉ ሆነው መገኘታቸውን ግን መግለጫው አውስቷል።</p>

<p>መግለጫው ጨምሮ እንደገለፀው ውድ ዕቃዎችን ለመስረቅ ሳይሆን በመዛግብት ላይ የተደረገው ብርበራ ጉዳዩን ከዘረፋ ተግባር ያለፈ ዓላማ ያለው ስለሚያደርገው ድርጊቱ በግለሰቡና በፓርቲው ላይ ስጋት አሳድሯል ብሏል።</p>

<p>ይህ በእንዲህ እንዳለ በደቡብ ክልል በማሻ ወረዳ የኢዴአፓ አባላት መኖሪያ ቤት በመንግሥት ታጣቂዎች እየታሸገና ድንገተኛ ፍተሻም እየተካሄደ መሆኑን እና በአባላቱም ላይ ከፍተኛ የማስፈራራትና ለአጭር ጊዜ አስሮ የመፍታት ሁኔታ እንደተጀመረ መግለጫው አውስቷል።</p>

<p>በጐጃም ክልልም በተለያዩ ወረዳዎች የሚገኙ የኢዴአፓ አባላት ላይም በተመሣሣይ ሁኔታ ከሥራ የማባረር፣ የማሰርና የመደብደብ፣ የአፈና እርምጃ በዘመቻ መልክ ጀምሮባቸዋል ሲል ገልጿል። ይህንንም ተከትሎ ፓርቲው የሚፈፀምበትን በደል በዝርዝር አጥንቶ አቤቱታውን በቅርብ ጊዜ ለሚመለከተው አካል ለማሳወቅ ዝግጅት እያደረገ መሆኑን በመግለጫው ጠቁሟል።</p>

<p>በመጨረሻም ኢዴአፓ ሰኔ 22 ቀን 1995 ዓ.ም በመቀሌ ከተማ ሕዝባዊ ስብሰባ ለማካሄድ ከአንድ ሺህ ብር በላይ ወጪ አድርጐ ከተዘጋጀ በኋላ በቂ ባልሆነ ምክንያት ስብሰባውን እንዳይካሄድ የተከለከ ስለመሆኑም መግለጫው አውስቷል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ሰኔ 25 ቀን 1995</a></p>

</body>
</html>	














