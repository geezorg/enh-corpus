<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተፈናቃዮችና መንግሥት በከፊል ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተፈናቃዮችና መንግሥት በከፊል ተስማሙ</h1>


<p>ከኤርትራ የተፈናቀሉ ወገኖችን መንግሥት ለማቋቋም ያቀደበትን ዝርዝር አፈፃፀም ለተፈናቃዮች ለማሳወቅ ትላንት በሚኒሊክ ት/ቤት አዳራሽ በጠራው ስብሰባ መንግስት ተፈናቃዮች ለመጀመሪያ ጊዜ ከጥቂት ልዩነቶች በስተቀር ከመግባባት ደረሱ።</p>

<p>ተፈናቃዮች በአወያይነት ከአዲስ አበባ መስተዳድር ማህበራዊ ዘርፍ የተወከሉ ግለሰቦች አቶ አሊ አብዶ እና አቶ አባይ ፀሃዬ ያነጋግሩን የሚል ጥያቄ ቢያቀርቡም ከኛ የተለየ መልስ ሊሰጧችሁ አይችሉም ሲሉ ምላሽ ሰጥተዋቸዋል።</p>

<p>የአዲስ አበባ መስተዳር ለአንዴና ለመጨረሻ ጊዜ የተፈናቀለውን ለዘለቄታ ለማቋቋም በመደበው 12 ሚሊዮን 642 ሺህ 902 ብር ወጪ ከኤርትራ በ1983 መጨረሻ ላይ የተፈናቀሉ 39 ሺህ 609 አባውራዎች ለማቋቋም በጠራው በዚህ ስብሰባ ላይ የፌዴራል ጉዳዮች ተወካይ የአዲስ አበባ መስተዳድር ማህበራዊ ዘርፍ እና የውጭ ግንኙነትና ልማት ትብብር ቢሮ (ውግልት) ኃላፊዎች ከተፈናቃዩ ጋር ለግማሽ ቀን በመሰብሰብ የማቋቋሚያውን ፕሮግራም ተንትነዋል። በስብሰባው ላይ ተፈናቃዮቹ በእንባ ምልጃ እንዲሁም በአክብሮትና በልመና ተወካዮቹን የተማፀኑ ሲሆን ከኤርትራ ተፈናቅለው በነበሩበት 12 ዓመታት ውስጥ የነበረባቸውን ችግሮች በዝርዝር አስረድተዋል።</p>

<p>በስብሰባው መግቢያ ላይ በመንግስት ተወካዮችና በተፈናቃዩ መካከል ያለመግባባት ስሜት ተፈጥሮ የነበረ ቢሆንም አንዳንድ ተፈናቃዮች ስመ እግዚአብሔርን በመጥራት ተሰብሳቢው ስነ-ስርአት እንዲይዝ የተማፀኑ ሲሆን መንግስት ለመጀመሪያ ጊዜ የተፈናቃዩን ብሶት ለመስማት በመቀመጡ እድሉ እንዳያመልጣቸው በማሳሰብ ስብሰባው ወደ መደማመጥ ለመሸጋገር ችሏል።</p>

<p>በስብሰባው ላይ ተፈናቃዮች በዋንኛነት ያነሷቸው በርካታ ጉዳዮች ቢኖሩም ካሉበት መጠለያ ከወጡ በኋላ በቀጣይነት በህይወታቸው ላይ ሊደርስ ይችላል የሚሉትን አደጋዎች ተናግረዋል።</p>

<p>ተፈናቃዮቹ ካነሷቸው ጥያቄዎች ውስጥ የመኖሪያ ቤት መስሪያ ቦታ፣ ለ7 ወራት የሰሩበት የምግብ ለሥራ አግባብ ያለው የክፍያ ጥያቄ፣ የተመደበላቸው የመቋቋሚያ ገንዘብ እና የዜግነት ጥያቄ፣ የተማሪዎች ጉዳይና የመሳሰሉት አንገብጋቢ ችግሮቻቸውን አንስተዋል።</p>

<p>ከዚህ ሌላ ጂ.ቲዜድ የተሰኘ የጀርመን መንግስት በጐ አድራጐት ድርጅት ለተፈናቃዮች የመደበው የመቋቋሚያ ቁሳቁስ በነፃ በስማቸው በመምጣቱ የውጭ ግንኙነትና ልማት ትብብር ቢሮ ያለምንም ቅድመ ሁኔታ ለተፈናቃዩ መስጠት ሲገባው በገንዘብ ተምኖ መቋቋሚያ ውስጥ ታሳቢ ማድረግ አይገባውም ነበር ሲሉ ተፈናቃዮቹ አስተያየታቸውን ሰጥተዋል።</p>

<p>ከዚህ በተጨማሪ ይኸው በጐ አድራጐት ድርጅት ለተፈናቃዩ የረዳውን እርዳታ በስልጠና እና አግባብ በሌለው የእርዳታ አሰጣጥ ውግልት ቢሮ አሰናክሎብናል ሲሉ ብሶታቸውን ገልፀዋል።</p>

<p>በቀጣይነት ተፈናቃዮቹ በስብሰባው ላይ በተገኙት የመንግሥት ተወካዮች እንደ አማራጭ ያቀረቧቸው ሀሳቦች ላይ እንደገለፁት መንግሥት ከመጠለያ ካስወጣን ባዶ ቦታ ይሰጠንና በጐ አድራጐት ድርጅቶች ቤት እንዲሰሩልን እንማፀናለን በማለት አስተያየት የሰጡ ሲሆን ይህም የማይቻል ከሆነ ባዶ መጋዘኖች ተፈልገው ተፈናቃዩ በተመጣጠነ ዋጋ ኪራይ እየከፈለ የሚኖርበት ሁኔታ ይመቻች በማለት ጠይቀዋል።</p>

<p>ስብሰባውን ለመምራት መንግስትን ወክለው የመጡት የአዲስ አበባ መስተዳድር ማህበራዊ ዘርፍ አባል ወ/ሮ ስመኝ ውቤ የመኖሪያ ቤትና ቦታ ጥያቄን አስመልክተው የቤትና የቦታ ችግር የተፈናቃዩ ጥያቄ ብቻ ሳይሆን ግማሽ የሚሆን የአዲስ አበባ ነዋሪ ጥያቄ በመሆኑ መስተዳድሩ ለዚህ ሁሉ ተፈናቃይ ቤት መስራትም ሆነ ቦታ መምራት አይችልም በማለት መልስ ሰጥተዋል።</p>

<p>ሆኖም መንግስት የተፈናቃዮቹን ችግር ግምት ውስጥ በማስገባቱ ከመደበው የመቋቋሚያ ገንዘብ ውስጥ ወደ 1 ነጥብ 6 ሚሊዮን ብር የሚሆን ለስድስት ወር የቤት ኪራይ በየወሩ 150 ብር ለመስጠት አስቧል በማለት ተናግረዋል።</p>

<p>በዚሁ የቦታና የቤት ጥያቄ ላይ የፌዴራል ጉዳዮች ተወካይ እንደተናገሩት መሬት ለተፈናቃዮቹ ለመስጠት የሚያስችል ፖሊስ ባለመኖሩ መንግስት ጉዳዩን ለማስፈፀም አቅም የለውም። በቀበሌ መስተዳደር ስር የሚገኙትንም ቤቶች ቢሆን በአዲስ አበባ መስተዳድር ህግ መሰረት ቤት ይሰጣል እንጂ ለተፈናቃዮች ብቻ የተለየ ህግ ማውጣት አይችልም በማለት መልስ ሰጥተዋል። </p>

<p>ከመኖሪያ ቤት ጥያቄ ሌላ ተፈናቃዩ አምርቶ መንግሥት የጠየቀው "ለ7 ወር የሰራንበት የምግብ ለስራ ክፍያ ይከፈለን" የሚል ሲሆን ለዚሁም ተወካዮቹ ቀደም ሲል ለተወሰነ ክፍያ መፈፀሙን ጠቅሰው የቀረውን ሒሳብ በመመርመር ክፍያው የሚፈፀምበት ሁኔታ ይመቻቻል ያሉ ሲሆን እስካሁን ያልተከፈለበት ምክንያትም ክፍያው በአደጋ መከላከልና ዝግጁነት ኮሚሽን በኩል የሚከፈል ሲሆን በነበሩት ተፈጥሯዊ አደጋ ምክንያት ለባሰባቸው ወገኖች በመሸጋገሩ ነው ሲሉ መልሰዋል።</p>

<p>ሆኖም ይሄን ክፍያ የአዲስ አበባ መስተዳድር እንዲፈፅም ከበጀቱ ላይ 1 ነጥብ 2 ሚሊዮን ብር በመመደቡ በቅርቡ ክፍያው እንደሚፈፀም ኃላፊዎቹ አረጋግጠዋል።</p>

<p>ከዚህ ባሻገር ተፈናቃዮቹ በመቋቋሚያ ጉዳይ ቀደም ሲል መንግስት 375 ብር ብቻ እንዲሰጥ መወሰኑን ስህተት መሆኑን አምነው ክፍያው ወደ 2 ሺህ 720 ብር እንዲያድግ ማድረጉ የሚያስመሰግን ሲሆን አፈፃፀም ላይ ችግር ሊፈጠር ስለሚችል ስጋት ይኖራል ሲሉ ተፈናቃዮቹ አሳስበዋል።</p>

<p>ስለጉዳዩ መልስ የሰጡት የአዲስ አበባ ማህበራዊ ዘርፍ አባል ወ/ሮ ስመኝ ውቤ የመቋቋሚያ ክፍያ ምንም ገቢ የሌላቸው ብር 2 ሺህ 720 ብር የሚከፈላቸው ሲሆን ብር 50-105 ብር የሚያገኙ ሰራተኞች ደግሞ ግማሽ ክፍያ እና ከ105 በላይ ያለ አንድ አራተኛ ብር ይከፈላቸዋል ሲሉ ተናግረዋል።</p>

<p>"በደም ኤርትራ ሆነው ከኢትዮጵያ ጋር የተዋለዱ የመቋቋሚያው ክፍያ አይገባቸውም በማለት የውግልት ቢሮ ይናገራል በሚል ለተነሳ ጥያቄ ሀሰት መሆኑ ተገልጿል። በኤርትራ የሪፈረንደም ምንጫ የተሳተፉ መሆናቸውን ኢምግሬሽን ካላረጋገጠ በቀር የመቋቋሚያ ክፍያ ይፈፀምላቸዋል" በማለት ገልፀዋል።</p>

<p>ይህ መንግስት ለተፈናቃዩ መቋቋም ከመቼውም ጊዜ በላይ ትኩረት መስጠቱ አስደስቶናል ያሉት አንድ ተፈናቃይ በመፈናቀል ሂደት ውስጥ ቀደም ሲል ፖሊስ ድብደባ የፈፀመ በመሆኑ በአሁኑ የመፈናቀል ሁኔታ ተፈናቃዮ በፖሊስ እንዳይደበደብ መመሪያ የተላለፍልን በማለት ለመንግስት ተወካዮች ጥያቄ አቅርበዋል።</p>

<p>ሌላው በሁሉም የመጠለያ ጣቢያ ውስጥ ከ8 ሺህ በላይ የሚሆኑ ተማሪዎች በመኖራቸው ሂደቱ ውስጥ ከት/ቤት ወደ ቤት በሚደረገው ዝውውር ውስጥ ችግር እንዳይገጥማቸው ለትምህርት ሚኒስቴር ማሳሰቢያ ይሰጥልን በማለት ተናግረዋል።</p>

<p>በ1994 ለማቋቋም ከታቀደው 883 አባወራዎች መካከል 384 ያህሉን መንግስት አቋቋሜያለሁ ያለ ሲሆን በያዝነው አመት ከጥቅምት 5 እስከ 30 ቀሪዎች 424 አባወራዎች ለማቋቋም ማቀዱን አስታውቋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መስከረም 29 ቀን 1995</a></p>

</body>
</html>	














