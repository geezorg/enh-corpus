<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከቀረጥ ነፃ ስለሚገቡ ዕቃዎች ማሻሻያ እንዲዘገይ ተደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከቀረጥ ነፃ ስለሚገቡ ዕቃዎች ማሻሻያ እንዲዘገይ ተደረገ</h1>


<p>የገቢዎች ሚኒስቴር ከቀረጥ ነፃ ስለሚገቡ ዕቃዎች አስመልክቶ ሊያወጣ ያዘጋጀውን መመሪያ ሊያዘገየው መሆኑ ታወቀ። ሚኒስቴር መሥሪያ ቤቱ በውጪ ሀገር ሲኖሩ የነበሩ ኢትዮጵያኖች ወደ ሀገራቸው ሲመለሱ የመገልገያ መሣሪያዎቻቸውን ከቀረጥ ነፃ እንዲያስገቡ የሚፈቅደውን መመሪያ ለማሻሻል በዝግጅት ላይ የነበረ ቢሆንም የውጪ ጉዳይ ሚኒስቴር በማሻሻያው ላይ ያለውን ቅሬታ በመግለፁ አዲስ መመሪያ የሚወጣበት ጊዜ ላልተወሰነ ጊዜ ተራዝሟል።</p>

<p>የሁለቱ ሚኒስቴር መሥሪያ ቤት ባለሥልጣናት ባለፈው ሣምንት ባካሄዱት ስብሰባ ውጪ ጉዳይ ሚኒስትር ስዩም መስፍን መመሪያው ኢትዮጵያዊያኖች ወደ ሃገራቸው እንዳይመለሱ የሚያደርግ ነው ሲሉ ቅሬታቸውን ለገቢዎች ሚኒስትር ለአቶ ጌታቸው በላይ መግለፃቸውን ምንጮች ለፎርቹን ጋዜጣ ገልፀዋል።</p>

<p>ለአሥር ወራት በፊት የወጣው መመሪያ በውጪ ሃገር ለአምስት ዓመት እና ከዚያ በላይ የኖሩ ኢትዮጵያኖች መኪናቸውን እና ሌሎች የመገልገያ ቁሳቁሳቸውን ከቀረጥ ነፃ እንዲያስገቡ የሚፈቅድ ሲሆን የሚኒስቴር መሥሪያ ቤቱ ይህን የጊዜ ገደብ ወደ አሥር ዓመት ከፍ የማድረግ ዕቅድ ነበረው። አዲሱ መመሪያ ከቀረጥ ነፃ የሚገቡ መኪኖች ከአምስት ያልበለጠ መቀመጫ እና የሞተር ጉልበታቸው ከ200 ሲሲ ያልበለጠ እንዲሆን የሚገድብ ነው። በተጨማሪም ከቀረጥ ነፃ የሚገቡ መኪኖች በውክልና ለሌላ ግለሰብ እንዳይተላለፍ መመሪያው ያዛል።</p>

<p>የገቢዎች ሚኒስቴር መመሪያውን ለማሻሻል ያስፈለገበት ምክንያት ከቀረጥ ነፃ የማስገባት መብት የተሰጣቸው ግለሰቦች ዕድሉን አላግባብ አሳልፈው ለሌሎች ሰዎች በመስጠታቸው መሆኑን ገልጿል።</p>

<p>ይሁን እንጂ በጉዳዩ ላይ ከገቢዎች ሚኒስቴር እና ከጉምሩክ ባለሥልጣናት ጋር የመከሩት የውጪ ጉዳይ ዲፕሎማቶች ችግሩ ሊፈጠር የቻለው መመሪያውን በአግባቡ ተግባራዊ ባለማድረጉ ነው ብለዋል።</p>

<p>ስማቸው እንዳይጠቀስ የፈለጉ አንድ ከፍተኛ ዲፕሎማት ሚኒስቴር መሥሪያ ቤቱ በጉዳዩ ላይ ከገቢዎች ሚኒስቴር ባለሥልጣናት ጋር የሚወያዩ ተወካዮችን በመላክ አቋሙን በግልፅ ማስቀመጡን ተናግረዋል።</p>

<p>"በእርግጥ ግለሰቦችን በመመሪያው አላግባብ ተጠቅመዋል ያሉት ዲፕሎማት መመሪያውን በተባለው መንገድ ማሻሻል ግን የዜጎችን መብት ከመንካት በስተቀር ሁኔታውን አያስቀረውም" ብለዋል።</p>

<p>አቶ ጌታቸው በላይ አዲሱን መመሪያ ባለፈው ሳምንት ማፅደቅ የነበረባቸው ቢሆንም ከውጪ ጉዳይ ሚኒስቴር ጋር በተፈጠረው ልዩነት ምክንያት መመሪያው የሚወጣበት ጊዜ መራዘሙን ምንጮች ገልፀዋል። ሚኒስትሩ አቶ ስዩም መስፍንን ለማሳመን እየጣሩ መሆኑን ለጉዳዩ ቅርበት ያላቸው ምንጮች ተናግረዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መስከረም 15 ቀን 1995</a></p>

</body>
</html>	














