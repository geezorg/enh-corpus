<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ድርቅ አስደንጋጭና አሳሳቢ መሆኑን ፋኦ ገለጸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ድርቅ አስደንጋጭና አሳሳቢ መሆኑን ፋኦ ገለጸ</h1>


<p>በኢትዮጵያ በርካታ ክልሎች ከጊዜ ወደ ጊዜ እየተስፋፋ የመጣው ድርቅ አስደንጋጭ እየሆነ ነው ሲል የዓለም ምግብ ድርጅት (ፋኦ) አስታወቁ። ስድስት የአስቸኳይ ጊዜ ፕሮጀክቶች እንዲነደፉም የ1.9 ሚሊዮን ዶላር ጥያቄ አቅርቧል።</p>

<p>የተባበሩት መንግሥታት ድርጅት የምግብና የእርሻ ድርጅት ሰሞኑን ባወጣው መግለጫ እንዳስታወቀው በኢትዮጵያ በርካታ እንሰሳት እየሞቱ በመሆኑና ውሃና የግጦሽ መሬት ፍለጋ የሚጓዘው ህዝብ ቁጥር መጨመሩን በማየት ስድስት ፕሮጀክቶችን ለመቅረጽ 1.9 ሚሊዮን ዶላር (16.5 ሚሊዮን ብር) እንዲፈቀድለት ጥያቄ አቅርቧል።</p>

<p>በአፋርና በሶማሊያ ክልል ያለው የእንሰሳት ሐብት አያያዝና ጥበቃ ከደረጃ የወረደ ነው ያለው ፋኦ ለከብቶች ተጨማሪ መኖ ለማቅረብ፣ በክሎቹ ያለውን የላም ቁጥርን አሳድጎ 30 ሺህ የሚደርሱ ከብት አርቢዎችን ተጠቃሚ ለማድረግ እቅድ መወጠኑን ገልጿል።</p>

<p>በአብዛኛው የትግራይ ክልልም በድርቁ ሳቢያ በርካታ የቤት እንሰሳት እየሞቱ ብቻ ሳይሆን የእንሰሳት በሽታም በከፍተኛ ፍጥነት እየተዛመተ መሆኑን ገልጿል። በመሆኑም ወደ አካባቢው መድሃኒቶችንና ክትባቶችን ገዝቶ ለማጓጓዝና ለማሠራጨት በዚህም ወደ 5 ሺህ የሚደርሱ ድሃ ገበሬዎችን ተጠቃሚ ማድረግ ሌላው የፕሮጄክት አካል መሆኑን አስረድቷል።</p>

<p>የፋኦ ሌላኛው ዕቅድ በከፍተኛ ደረጃ በድርቅ የተጠቁ ገበሬዎች በቶሎ የሚደርሰውን የስኳር ድንች ምርት አምራች እንዲሆኑ ማስቻል ነው። ዝናብ በሚዘገይበት ወቅት በተለይም ከጥቅምት እስከ ህዳር ባለው ጊዜ ውስጥ አምርቶ ለመጠቀም በማስቻሉ ረገድ ከፍተኛ ጥቅም ይኖረዋል በተባለው ፕሮጀክት ተጠቃሚ እንዲሆኑ የታሰቡት 50 ሺህ ገበሬዎች ናቸው። የመስኖ ሥራን ተግባራዊ በማድረግ የአትልክትና ፍራፍሬ ምርት ላይ የሚሠማሩ 20 ሺህ ድሃ ገበሬዎችም የሌላኛው ፕሮጀክት ተጠቃሚ ይሆናሉ ተብሏል።</p>

<p>ሌሎች የተባበሩት መንግሥታት ድርጅት ኤጄንሲዎችም በትግራይ ክልል በአነስተኛ የመስኖ ሥራ ላይ የተሠማሩ ገበሬዎችን ለማገዝ 250 በእጅ፣ 100 በሞተር የሚሠሩ የውሃ መሳቢያ ፓምፖችን ለማቅረብ ዕቅድ መያዛቸው ተጠቁሟል። ይህ ተግባር ምርትን ለማሳደግና የምግብ ዋስትናን ለማጠናከር የሚረዳ ሲሆን በድርቁ የተጠቁ 5 ሺህ ገበሬዎች ተጠቃሚ ይሆኑበታል ተብሏል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መስከረም 15 ቀን 1995</a></p>

</body>
</html>	
