<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፖለቲካ ፓርቲዎች ግንባር እንዲፈጥሩ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፖለቲካ ፓርቲዎች ግንባር እንዲፈጥሩ ተጠየቀ</h1>


<p>በታሪክ ታይቶ ከማይታወቅ የፖለቲካና የኢኮኖሚ ማጥ ውስጥ የተዘፈቀችው ኢትዮጵያ ለማዳን የተባበረ ጥረት ያስፈልጋል ሲሉ በካናድ ቶሮንቶ ስብሰባ ያካሄዱ የተቃዋሚ ፖለቲካ ፓርቲዎች አስታወቁ።</p>

<p>መስከረም 18/1995 በካናዳ ቶሮንቶ ስብሰባውን ያካሄደው የሁሉም ፓርቲዎች ኮንፈረንስ "11 ዓመታት ያስቆጠረው የመለስ ዜናዊ አገዛዝ በመላው ሀገሪቱ ላይ አጥፊና አዋኪ አገዛዙን አስፍኗል ካለ በኋላ ክፉኛ የተጎዳችው እቺ ሀገር ጭራሹኑ የተበጣጠሰች መንግሥታት እንዳትሆን ለማድረግ ሁሉም ኢትዮጵያዊ የሚቻለውን ማድረግ ይኖርበታል" ብሏል።</p>

<p>በዚሁ ስብሰባ ላይ ንግግር ያደረጉት የኢትዮጵያ ሕዝባዊ አብዮታዊ ፓርቲ (ኢሕአፓ) ቀደምት አባልና አመራር አቶ ዮሴፍ መርሻ እና የደቡብ ኢትዮጵያ ሕዝቦች ዴሞክራቲክ ሕብረት አመራር አባል አቶ ከድር መሀመድ የኢትዮጵያ ሕዝብ ጠላት የሆነውን አገዛዝ ለማስወገድ የኢትዮጵያ ተቃዋሚ ፖለቲካ ፓርቲዎች የሆኑና በሀገር ውስጥና ሆነ በውጪ ያሉት በሙሉ ሕብረትን /ግንባርን/ በመፍጠር መታገል እንዳለባቸው ጠቁመው ከዚህ ውጭ ምንም አማራጭ የሌለው ነው ማለታቸው ተገልጿል።</p>

<p>በዚሁ "የሁሉም ፓርቲዎች ኮንፍረንስ" እየተባለ በሚጠራው ስብሰባ ጥላ ሥር የሚገኙት ሌሎች ስምንት ፓርቲዎች የሠላምና ዲሞክራሲ አማራጭ ኃይሎች፣ የኦሮሞ ብሔራዊ ኮንግረስ፣ ለብሔራዊ ዲሞክራሲ የትግራይ ሕብረት፣ የጋምቤላ ሕዝብ ፌዴራል ዲሞክራቲክ አንድነት ፓርቲ፣ የመላው ኢትዮጵያ ሶሻሊስት ንቅናቄ፣ በተሀድሶ የኢትዮጵያዊያን ዲሞክራቲክ ህብረት እና የሁሉም ኢትዮጵያዊያን ህብረት ፓርቲ ናቸው። በኪንግስ ኮሌጅ የቶሮንቶ ዩኒቨርሲቲ ካምፓስ በተካሄደው በዚሁ ስብሰባ ላይ የኢትዮጵያዊያን ዲሞክራቲክ ፓርቲ ባለመገኘቱ በስብሰባው ላይ የተገኙት ተሳታፊዎች ጥያቄ ሆኖ ነበር ተብሏል።</p>

<p>ለዚሁ ጥያቄ መልስ የሰጡት አቶ መርሻ ዮሴፍ "ኢዴፓ ሳይገኝ የቀረው አልተጋበዝኩም በማለቱ ቢሆንም እኛ ግን የሚቻለንን ሁሉ አድርገናል ብለዋል።"</p>

<p>አቶ መርሻ ዮሴፍ "የሁሉም ፓርቲዎች ኮንፈንስ" ሁለት ዓላማዎች ያሉት መሆኑን አብራርተዋል። ዓላማዎቹ የአጭርና የረዥም ጊዜ ናቸው ያለው የዜና ምንጭ የመጀመሪያው የተቃዋሚዎቹን ፓርቲዎች ሕብረት እውን ማድረግ ሲሆን ሁለተኛው ከአዲስ አበባው አገዛዝ ጋር እንዴት መሥራት እንደሚቻል ማወቅ ነው ተብሏል።</p>

<p>"ግዛታችንን አሳልፎ ለጠላታችን ከሰጠው አገዛዝ ጋር አብሮ እንዴት መሳሳት እንደሚቻል ማሰባችሁና ለመሥራትም ፍቃደኝነታችሁን ማሳየታችሁ እንዳለ ሆኖ በኢትዮጵያ ሉዓላዊነት ላይ ያላችሁ አቋም እንዴት ነው? ግልጽ አድርጉልኝ" በሚል ለቀረበላቸው ጥያቄም አቶ መርሻ ዮሴፍ "ለጥያቄያችሁ እናንተ እንደፈለጋችሁም ምላሽ አይሰጥም ወደፊት የፖለቲካ ሥልጣኑን ስንጨብጥ አቋማችንን ግልፅ እናደርግላችኋለን" በማለት የመለሱላቸው መሆኑንም ዜናው አስረድቷል።</p>

<p>ይህ በእንዲህ እንዳለ የአፋር አብዮታዊ ዲሞክራዊ አንድነት ግንባር (አርዱፍ) ከሌሎች ተቃዋሚ ፖለቲካ ፓርቲዎች ጋር በመሆን የመለስን አገዛዝ በማቻቻል እንዲታገል ከዩናይትድ ስቴትስ የቀረበለትን ጥያቄ ሳይቀበለው እንደቀረ ዜናው ገልጿል።</p>

<p>አርዱፍ ጥያቄውን ሳይቀበለው የቀረው የአፋር ግዛት የነበረው መላው ቀይ ባህር በኢትዮጵያ ውስጥ በሥልጣን ላይ በተቀመጡ የኤርትራ ቅጥረኞች (ወኪሎች) አማካኝነት የተሰጠ በመሆኑ ከአገዛዙ ጋር ሊያሠራው የሚችል የጋራ መሠረት ሊኖረው ባለመቻሉ ነው ተብሏል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መስከረም 22 ቀን 1995</a></p>

</body>
</html>	














