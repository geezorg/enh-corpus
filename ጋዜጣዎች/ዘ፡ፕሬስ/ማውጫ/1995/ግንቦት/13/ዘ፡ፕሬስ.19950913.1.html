<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕዝብና ቤት ቆጠራ ሥራ ዝግጅት ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሕዝብና ቤት ቆጠራ ሥራ ዝግጅት ተጀመረ</h1>


<p>የሕዝብና ቤት ቆጠራ ኮሚሽን በ1997 ዓ.ም ለሚካሄደው የሦስተኛ ዙር የሕዝብና የቤት ቆጠራ ዋነኛና ተቀዳሚ ተግባር የሆነውን የቆጠራ ካርታ ሥራ ለመጀመር ዝግጅቱን ማጠናቀቁን አስታወቀ።</p>

<p>የኮሚሽኑ የማስታወቂያና የህዝብ ግንኙነት ኃላፊ ወ/ሮ ውድአላት ገዳሙ ትናንት ዲአፍሪክ ሆቴል በሰጡት ጋዜጣዊ መግለጫ የዚህ የቆጠራ ካርታ አስፈላጊነት ምን እንደሆነ ሲያስረዱ "ማንኛውም ሰው እና ቤት በሙሉ እንደሚቆጠርና የቆጠራ ሂደቱን የሚያከናውኑ ባለሙያዎችም በተሠራላቸው የቆጠራ ካርታ መሠረት እየተመሩ ሥራቸውን በተቀናጀ መልኩ እንደሚያካሂዱ" አመልክተዋል።</p>

<p>ይህንን የቆጠራና የመቁጠሪያ ካርታ ለመሥራት እንዲያስችል ኮሚሽኑ በየካቲት ወር 1995 ዓ.ም በብሔራዊ ደረጃ ለአንድ ወር ያህል የቆየ የአሠልጣኞች ሥልጠና እንዳካሄደና በእነዚሁም ባለሙያዎች አማካኝነት አዲስ አበባን ጨምሮ በመላው ሀገሪቱ በሚገኙ 25 /ሃያ አምስት/ የማዕከላዊ ስታስቲክ ባለሥልጣን ቅርንጫፍ ጽ/ቤቶች አስተባባሪነት ላለፉት ሁለት ወራት 1000 /አንድ ሺህ/ የሚደርሱ የረዳት ካርታ ሠራተኞችና ተቆጣጣሪዎችን አሰልጥኖ እንዳስመረቀም ተገልጿል።</p>

<p>እንደ ወ/ሮ ውድአላት ገለፃ ከመጪው ግንቦት 15 ቀን 1995 ዓ.ም ጀምሮ እነዚህ ሠልጣኞች በመላው ሀገሪቱ የሚሰማሩ ሲሆን ለ3ኛው ዙር የሕዝብና ቤት ቆጠራ መከናወን አብይ ተግባር የሆነውን የቆጠራ ካርታ መሥራት እንደሚጀምሩም ታውቋል፤ ስለዚህ መላው ህዝብ፣ የመንግሥት አካላትና ድርጅቶች፤ ግለሰቦችና በተለይም በየደረጃው የሚገኙ የመስተዳድር አካላት ለዚህ ከፍተኛ ተግባር ተገቢውን ድጋፍና እገዛ ማድረግ እንዳለባቸው እና በተለይም የዞን፣ የወረዳ፣የከተማና የገጠር ቀበሌ መስተዳድሮች በየክልላቸው ለሚሰማሩ የቆጠራ ካርታ ሠራተኞችና መረጃ ሰብሳቢዎች መንገድ በመምራትም ሆነ በሌሎች ተግባራት የቅርብ ድጋፍ በማድረግ ባለሙያዎቹ ትክክለኛ መረጃ እንዲያገኙ ትብብር እንዲያደርጉላቸው በመግለጫው አመልክተዋል።</p>

<p>በኢትዮጵያ የመጀመሪያው እና የሁለተኛው የሕዝብና ቤት ቆጠራ በ1976 እና በ1987 ዓ.ም እንደተካሄደ አይዘነጋም።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ግንቦት 13 ቀን 1995</a></p>

</body>
</html>	














