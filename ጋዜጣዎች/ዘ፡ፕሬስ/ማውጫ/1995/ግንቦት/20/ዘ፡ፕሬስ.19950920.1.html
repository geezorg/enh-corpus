<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዛሬ መለስ ብሔራዊ የውጭ ፀጥታ ፖሊሲ ክርክርን ይመራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዛሬ መለስ ብሔራዊ የውጭ ፀጥታ ፖሊሲ ክርክርን ይመራሉ</h2>


<p>በኢትዮጵያ ዘመናዊ የመንግሥት አስተዳደር ታሪክ ለመጀመሪያ ጊዜ በብሔራዊና በውጭ ፀጥታ ፖሊሲ ላይ መንግሥት በግልጽ ክርክር እንደሚያካሂድ ታወቀ።</p>

<p>ምንጮች ለፎርቹን እንዳስታወቁት ይህን በዛሬው ዕለት ይካሄዳል ተብሎ የሚጠበቀውን ክርክር ጠቅላይ ሚኒስትር መለስ ዜናዊ ይመሩታል የተባለ ሲሆን ሚኒስትሮች፣ ምክትልና ዴኤታ ሚኒስትሮች፣ ከፍተኛ የመንግሥት ባለሥልጣናት ፣ኮሚሽነሮች፣ አምባሳደሮችና ዲፕሎማቶች ይገኙበታል ተብሎም ይጠበቃል።</p>

<p>ግንቦት 20 ኢህአዴግ አዲስ አበባን የተቆጣጠረበት ዕለት በመሆኑም በክርክሩ ላይ ለመሳተፍ አምባሳደሮች ከተለያዩ ክፍለ ዓለማት እዚህ አዲስ አበባ ገብተዋል ተብሏል። እነሱም አምባሳደር ብርሐኔ ክፍለ ክርስቶስ ከአውሮፓ፣ አምባሳደር አዲስ ዓለም ባሌማ ከእስያ እና አምባሳደር ካሳሁን አየለ ከሰሜን አሜሪካ ናቸው።</p>

<p>የውጭ ጉዳይ ሚኒስቴር አንድ ከፍተኛ ባለሥልጣን እንደሚሉት ከሆነ ክርክሩ የሚካሄደው ሚኒስቴር መሥሪያ ቤታቸው ከዛሬ ስድስት ወር በፊት ባቀረበው ባለ 50 ገጽ ጥናት ላይ ነው።</p>

<p>ባለሥልጣኑ "በዚህ ወረቀት የውጭ ፖሊሲያችንን ጠንካራና ደካማ ጐኖች ልንነቅስ ችለናል" ብለዋል።</p>

<p>አንድ ሌላ ሚኒስትር እንደሚሉት ደግሞ ይህ ወረቀት አሁን በሀገር ውጥ የሚታየውን የኢትዮጵያን የውጭ ፖሊሲ ነጸብራቅ የሚያስቀምጥ ነው።</p>

<p>ሥር የሰደደና ጥኑ ድህነት፣ በዴሞክራታይዜሽን ሂደት የተከሰቱ ችግሮች እና ብሔራዊ እርቅ አለመኖር የሚሉት በስብሰባው ላይ የሚነሱ ዋና ዋና ጉዳዮች ሲሆኑ እነዚህም የኢትዮጵያ የውጭ ፖሊሲ ምን መምሰል እንዳለበት በግልጽ የሚያስቀምጡ እንደሆኑም ኃላፊው አስታውቀዋል።</p>

<p>"እና ድሃዎች ነን" ሲሉ አጽንኦት የሰጡት የውጭ ጉዳይ ባለሥልጣን "ይህ የውስጥ ችግራችንን መገንዘብ የምንጀምርበት ነው። ይህንን ሐቅ የምንቀበልበትና የብሔራዊ ክብራችንን በጐና ጥሩ ጐን የምንመረምርበት ወኔ ያሻናልም" ብለዋል።</p>

<p>መንግሥታዊ የሆኑ ምንጮች እንደሚሉት ይህ አስተዳደሩ ከመንግሥት በግልጽ መለየት እንዳለበት የሚገፋፋው ወረቀት ከሦስት ወራት በላይ በበርካታ ከፍተኛ መንግሥታዊ ባለሥልጣናት ዘንድ ሲዞር ነበር።</p>

<p>አንዱ ሚኒስትር ወረቀቱን "በዚህ መንግስት ሆነ ተብሎ የተሠራ ቁምነገር ካላቸው ወረቀቶች መካከል አንዱ ሊሆን እንደሚችል ያገኘሁት ወረቀት ነው" ብለውታል ሲል ፎርቹን ዘግቧል።</p>

<p>ለስብሰባው የመጡት አንድ ዲፕሎማት በበኩላቸው የውጭ ፖሊሲውን የሚመለከተው ወረቀት ቅድሚያ ትኩረት የሰጠው ለጐረቤት ሀገሮች ነው። በዚህም ጅቡቲ፣ ኤርትራ፣ ሱዳን፣ ኬንያና ሶማሊያ በወረቀቱ ሰፊ ሽፋን ተሰጥቷቸዋል። ግብጽ ግን ስለመካከለኛው ምሥራቅ በሚያወሳው የወረቀቱ አካል ላይ የስድስት ገጽ ሽፋን ብቻ ነው ያገኘችው።</p>

<p>"እኛ የልዩነቶቻችንን መሠረትና ምክንያት በደንብ ለመመርመር ሞክረናል" ያሉት ባለሥልጣን በሌላ ወገን ወረቀቱ ሌሎች ሀገሮችንም በእኩል ለመዳሰስ ጥሯል ሲሉ ይፋ አድርገዋል።</p>

<p>እነዚህ ምንጮች እንደሚሉት የባህረ ሰላጤው መንግሥታት፣ የእስያ ሀገሮች በተለይም ቻይና፣ የአውሮፓ ሕብረት፣ ምሥራቅ አውሮፓ በተለይም ሩሲያ እና ከሰሜን አሜሪካ ዩናይትድ ስቴትስ በወረቀቱ ትኩረት የተሰጣቸው ናቸው ተብሏል።</p>

<p>"በግሎባላይዜሽን የሚኖረን ሥፍራ በስብሰባው ወቅት በሚገባ ይመረመራል" ሲሉም ኃላፊው አክለው አስታውቀዋል።</p>

<p>እነዚሁ መንግሥታዊ ምንጮች እንዳስታወቁት ወረቀቱ ከዚህ ሣምንት ስብሰባ በኋላ ለሕዝብ ውይይት ይፋ እንደሚሆን ያመለከቱ ሲሆን ነገር ግን በምን መልኩ ነው የሚለው ገና ይፋ የሚሆን ጉዳይ ነው ሲል ፎርቹን አመልክቷል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ግንቦት 20 ቀን 1995</a></p>

</body>
</html>	














