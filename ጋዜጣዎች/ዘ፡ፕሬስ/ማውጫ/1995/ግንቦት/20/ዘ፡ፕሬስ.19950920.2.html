<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሌ ክልል የዚያድባሬ መንግሥት ባለሥልጣናት የነበሩ እየተለቀሙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሌ ክልል የዚያድባሬ መንግሥት ባለሥልጣናት የነበሩ እየተለቀሙ ነው</h2>


<p>በሶማሌ ክልል በቅርቡ ከተካሄደው ሹም ሽር ወዲህ በሶማሊያው የቀድሞ ፕሬዚዳንት ዚያድ ባሬ ዘመነ- ሥልጣን በደህንነት፣ በመከላከያ እና በውጭ ጉዳይ መሥሪያ ቤቶች ውስጥ አገልግሎት ሲሰጡ የነበሩና የኢትዮጵያ ሶማሌዎች ነን በሚል በክልሉ ውስጥ እስከ ከፍተኛዎቹ የክልሉ መንግሥት ሥልጣን እርከኖች ደርሰው የነበሩ አንዳንድ ሰዎች በቁጥጥር ሥር እየዋሉ ስለመሆናቸው በአካባቢው የሚገኙ ምንጮች ገለፁ።</p>

<p>እነዚህ አሁን በቁጥጥር ሥር እየዋሉ ይገኛሉ የተባሉት ሰዎች ባለፉት ዓመታት በክልሉ ውስጥ በተለያዩ የሥልጣን እርከኖች ተሰግስገው የነበሩና ከቅርብ ጊዜ ወዲህ በተካሄደው ግምገማ ከሥልጣናቸው እንዲለቅቁ የተደረጉ መሆናቸውን ምንጮቹ አመልክተዋል።</p>

<p>ከዚሁ ጋር በተያያዘ በአሸባሪነት ከተፈረጀውና እስላማዊ ጽንፈኛ ነው ከሚባለው አል-ኢትሀድ ጋር ግንኙነት የነበራቸው ናቸው የተባሉ በአፍርዴር፣ ፊቅ እና ዋርደር በዞን መስተዳድር በኃላፊነት የቆዩ ሰዎችም በቁጥጥር ሥር እየዋሉ መሆናቸውን ምንጮቻችን ዘግበዋል።</p>

<p>ይህ በእንዲህ እንዳለም በክልሉ ከተካሄደው ሹም ሽር በኋላ በቀድሞዎቹ ባለሥልጣናት ማለትም የዚያድ ባሬ መንግሥት የሥልጣን አካላት በነበሩትና በክልሉ ውስጥ በሥልጣን በቆዩት ሰዎች ያለአግባብ ታስረው የነበሩና ኢትዮጵያዊ ስሜትን በማሳየታቸው በእስር ጊዜያቸውን ያሳለፉ ሰዎች በአዲሶቹ የክልሉ አመራር አባላት እየተለቀቁ መሆናቸውም ተሰምቷል።</p>

<p>በአዲሱ የክልሉ መስተዳድር የሥልጣን ባለቤት ከሆኑት መካከል ከአል-ኢትሀድ ጋር ግንኙነት ያላቸውን ሰዎች ያጋለጡና በራሳቸው ላይም ግለሒስ በማካሄዳቸው ወደሥልጣን የመጡም ይገኙበታል ሲል ምንጫችን ጠቅሷል።</p>

<p>በክልሉ እነዚሁ የቀድሞ ባለሥልጣናት ኢትዮጵያዊ ሳይሆን ሶማሊያዊ ስሜትን በሰፋ መልኩ እያስፋፋ የነበሩ ከመሆናቸውም በላይ የሱማሌ ተወላጅ ባለሆነው የክልሉ ነዋሪ ላይ በደል ሲፈጽሙ የነበሩ ናቸው ያሉት ምንጮች አሁንም ቢሆን አንዳንድ የክልሉ ፖሊስ አባላት ንብረቱን የሠረቀበት የሱማሌ ተወላጅ የሌላ ክልል ተወላጅ የሆነ በሌብነት ቢያስይዘው ተበዳዩን ራሱን እንደሌባ እየቆጠሩ ያጐሳቁሉታል ሲሉ ገልፀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ግንቦት 20 ቀን 1995</a></p>

</body>
</html>	














