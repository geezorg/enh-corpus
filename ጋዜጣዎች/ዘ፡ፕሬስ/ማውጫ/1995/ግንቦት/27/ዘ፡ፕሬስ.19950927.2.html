<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በሥልጣን ለመቆየት የተደረገ እርምጃ ነው" ተቃዋሚዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በሥልጣን ለመቆየት የተደረገ እርምጃ ነው" ተቃዋሚዎች</h2>


<p>ኢህአዴግ የተለያዩ ድርጅቶችን ካቀፈ ግንባርነት ወደ አንድ የፖለቲካ ድርጅት ለመቀየር በሂደት ላይ መሆኑን አስመልክቶ ተቃዋሚ የፖለቲካ ፓርቲዎችና አንድ የፖለቲካ ተንታኝ አስተያየታቸውን ሰጥተዋል።</p>

<p>የአማራጭ ኃይሎች ሊቀመንበር ዶ/ር በየነ ጴጥሮስ "በኢህአዴግ ስር የተሰባሰቡት ፓርቲዎች ቀድሞውንም ቢሆን ኢህአዴግ እንደሚያመቸው አድርጎ የፈጠራቸው እንጂ እንደፓርቲ የራሣቸው አቋም የሌላቸው ናቸው" ካሉ በኋላ ፕሮግራማቸውም ኢህአዴግ በሚፈልገው መንገድ ያዘጋጀው በመሆኑ ይህንን ግልፅ ለማድረግ እየተወሰደ ያለ እርምጃ ነው ሲል ገልፀዋል።</p>

<p>ኢህአዴግ ወደ አንድ ድርጅት ለመለወጥ በሂደት ላይ መሆኑ መገለፁ ብዙም አያስገርመንም ያሉት ዶ/ር በየነ፤ ፓርቲዎቹ በህዝቡ ፈቃድ የተመሠረቱ ስላልነበሩ ሂደቱ የብሔር ብሔረሰቦችን መብት ከማስከበር አኳያ የሚፈይደው ምንም ነገር አይኖርም ብለዋል።</p>

<p>ዶ/ር በየነ ኢህአዴግ ለእያንዳንዱ ክልላዊ ፓርቲ የበላይ ጠባቂ ሲያኖር መቆየቱን ጠቅሰው ሁሉንም ፓርቲዎች ወደ አንድ ድርጅት ለማጠቃለል ያቀደውም በጥቅም እርስ በርስ የሚሻኮቱትን አባል ፓርቲዎች በቀላሉ ለመቆጣጠር በማሰብ ነው ብለው እንደሚያምኑ ተናግረዋል።</p>

<p>የኢትዮጵያ ዴሞክራሲያዊ ፓርቲ (ኢዴፓ) ዋና ፀሐፊ አቶ ልደቱ አያሌው ሁኔታው ኢህአዴግ ከነበረው ህዝቦችን በጎሣና በቋንቋ የማደራጀት ዓላማ የተለየና ህዝቦችን በቋንቋና በጎሣ ማደራጀት ለኢህአዴግ ሕልውና ያለውን አደጋ ከመገንዘብ የመነጨ ሊሆን እንደሚችል ጥርጣሬያቸውን በመግለጽ አስተያየታቸውን ጀምረዋል።</p>

<p>ይሁን እንጂ ውሳኔው ለህዝቡ የሚጠቅም አዲስ አደረጃጀት ለመፍጠር ከማሰብ ያልመነጨ መሆኑን አቶ ልደቱ ጠቁመው እስካሁን በመጣበት አካሄድ መቀጠል ባለመቻሉ ኢህአዴግ በውስጡ ያሉ ፓርቲዎችን በመቆጣጠር ዕድሜውን ለማርዘም አዲስ ስልት እየነደፈ መሆኑን እንደሚይሳይ ገልፀዋል።</p>

<p>"ውሳኔው የሰዎችን በቋንቋና በጎሣ መሰባሰብ ለሚቃወመው ኢዴፓ ትልቅ ድል ነው" ያሉት አቶ ልደቱ ኢህአዴግ የአገሪቱን ችግሮች ለመፍታት ያጋጠመው ፈተና ከተለያዩ ወገኖች የደረሰበት ጫናና ውስጣዊ ችግሮቹ ለውሣኔው መንስኤዎች ናቸው ብለዋል።</p>

<p>በተመሣሣይ የኦሮሞ ብሔራዊ ኮንግረስ (አብኮ) አመራር ወ/ሮ አልማዝ ሰይፉ በሰጡት አስተያየት በኢህአዴግ ስር የነበሩት ፓርቲዎች በተለያየ ብሔረሰብ ስም ቢጠሩም የስያሜ ነፃነት ኖሯቸው የሚንቀሳቀሱ እንዳልነበሩ ገልፀው ሕወሃት በራሱ ውስጥ በተፈጠረው ቀውስ መነሻነት የተለየ ህልውና ያልነበራቸውን ድርጅቶች ይዞ ለፈለገው ዓላማ በአንድ ዓላማ እንዲመሩ ለማድረግ ያለውን ፍላጎት ያሣያል ብለዋል።</p>

<p>ኢህአዴግ ወደ አገር አቀፍ ድርጅትነት ለመቀየር በሂደት ላይ ነው መባሉን አስመልክቶ አቶ ዮሴፍ ተስፋዬ የተባሉ የፖለቲካ ተንታኝ በሰጡት አስተያየት ኢህአዴግን ወደ አንድ ድርጅት የመለወጡ ሂደት ከመሠረተዊ የፖለቲካ ግንዛቤ አቅጣጫ መለወጥ ጋር መያያዥ ያለመያያዙ በግልፅ ያለመተንተኑን ገልፀው በአንድ ወቅት ኢህአዴግ በብሔር መደራጀት የግድ ነው ብሎ ያምን እንደነበርና በብሔር የተመሠረቱ ፓርቲዎችን በስሩ አቅፎ መቆየቱን አስታውሰዋል።</p>

<p>ጠቅላይ ሚኒስትር መለስ ዜናዊ ከኢህአዴግ ልሣን አብዮታዊ ዴሞክራሲ መጽሔት ጋር በቅርቡ ባደረጉት ቃለ ምልልስ ኢህአዴግን በአንድ የፓርቲ ፕሮግራም ወደሚመራ የፖለቲካ ድርጅትነት ለመቀየር መታቀዱንና በተግባርም አንዳንድ እርምጃዎች መወሰዳቸውን መጥቀሣቸው ይታወሳል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ግንቦት 27 ቀን 1995</a></p>

</body>
</html>	














