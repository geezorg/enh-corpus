<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዚያድ ባሬ ኮሎኔል የነበሩት የሶማሌ ክልል አፈጉባዔ ሊባረሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዚያድ ባሬ ኮሎኔል የነበሩት የሶማሌ ክልል አፈጉባዔ ሊባረሩ ነው</h2>


<p>በነገው ዕለት የሶማሌ ክልል ምክር ቤት ስብሰባ እንደሚቀመጥና አንዳንድ በመሐመድ ዚያድ ባሬ መንግሥት ዘመን በሶማሊያ የመንግሥት መዋቅሮች ውስጥ የሠሩ ሰዎችን እንደሚያስወግድ ተገለፀ።</p>

<p>በነገው ስብሰባ ከሥልጣናቸው ይነሣሉ ተብሎ ከሚታሰቡት መካከል የክልሉ ምክር ቤት አፈ ጉባዔ አብዱልከሪም ከሊሌ እና ምክትል አፈጉባዔው የሚገኙበት ሲሆን አፈጉባዔው የቀድሞው የሶማሊያ መንግሥት ልዩ ከፍተኛ ፍ/ቤት ዳኛና የዚያድ ባሬ ጦር ኮሎኔል የነበሩ መሆናቸው ታውቋል።</p>

<p>በቅርቡ በፌዴራል ጉዳዮች ሚኒስቴር ተደርጎ በነበረ ግምገማ ቀደም ባሉ ዓመታት በሶማሊያ መንግሥት የደህንነትና የውጪ ጉዳይ መዋቅሮች ውስጥ ሲያገለግሎ የነበሩ ግለሰቦች ከማንኛውም የኢትዮጵያ መንግሥታዊና ክልላዊ ሥልጣንና ኃላፊነቶች እንዲነሱ በመርህ ደረጃ ስምምነት ላይ ተደርሶ እንደነበር መገለጹ አይዘነጋም።</p>

<p>በዚህ መሠረትም ሕዝቡ በከፍተኛ ደረጃ ሲያማርርባቸው የነበሩት የጅጅጋ ከተማ ማዘጋጃ ቤት ሹም በዚያድ ባሬ ዘመን በከፍተኛ ዲፕሎማት ደረጃ ሶማሊያን ወክለው በኢራቅ ያገለገሉ ግለሰብ የነበሩ ሲሆን ባለፈው ሣምንት ውስጥ ከጅጅጋ ማዘጋጃ ቤት ሹምነት መባረራቸውን የጅጅጋ ምንጮቻችን አመልክተዋል።</p>

<p>የሶማሌ ክልል ከበጀት አጠቃቀም ችግር ጀምሮ አጠቃላይ መረጋጋት የራቀው ክልል መሆኑን ነዋሪዎች የሚናገሩ ሲሆን የጅጅጋና የሌሎችም አካባቢዎች ሰዎች በአሠራሩ ላይ ያላቸውን ቅሬታና ብሶት በየወቅቱ እንደሚያሰሙ ይታወቃል። </p>

<p>በመሆኑም የአሁኑ እርምጃ ቢዘገይም ተገቢና አበረታች ነው ያሉት ምንጮቻችን ለውጡ ሥር ይዞ ውጤታማ እንዲሆን ከዚህ ዘሎ የሄደ መሠረታዊ ሥራ እንደሚያስፈልግ ያሳስባሉ።</p>

<p>በማስረጃነት የሚያነሱት ከእነዚህ ይባረራሉ ከሚባሉት ሰዎች ውጪ በሚቀጥለው የክልሉ ም/ቤትና ከፍተኛ መስተዳድር አካል ውስጥ በሁለት ቡድኖች የመከፋፈል ሂደት እንዳለ ይጠቁማሉ። ክፍፍሉም በዲሞክራሲያዊ አንድነት በህዝብ ተጠቃሚነትና ፍትሐዊነት (የክልሉ ዋነኛ ችግሮች የሆኑት) በማስፈን ዙሪያ ሳይሆን የሥልጣን ተጠቃሚነትንና ጎጣዊ ቡድናዊነትን የተንተራሰ መሆኑ ለውጡን ከቀለም ቅብ ያልዘለቀ ያደርገዋል ይላሉ።</p>

<p>ክፍፍሎቹ በአንድ ወገን በአሁኑ ፕሬዚዳንት አብዱረሺድ ዱለኒ እና አምባሳደር ማሕመድ ድሪር ዙሪያ ሲሆን ሌላኛው ደግሞ አቶ ጀሚል፣ አቶ አብዲዱቅ እና አቶ ሃሙ የሚባሉ የክልሉ አመራት አካሎች ዙሪያ ያጠነጠነ እንደሆነ ጠቋሚ ፍንጮች እንዳሉ ምንጮቻችን አያይዘው ጠቁመዋል።</p>

<p>ይህ ሁሉ ሆኖ ከላይ ከጠቀስነው በተጨማሪ የክልሉ ተወላጅ የሆኑ ኢትዮጵያዊ ሶማሌዎች እና ለዴሞክራሲ አንድነት እና ለተጨባጭ ለውጥ የቆሙ ወገኖች በእነዚህ ግብግቦች የተዋጡ መሆናቸው ሂደቱን አጠያያቂ ከማድረጉም በላይ የማዕከላዊው መንግሥትና ገዢው ፓርቲ የበለጠ ትኩረት እና አስፈላጊ ከሆነም የሀገር ጉዳይ ነውና ሕገመንግሥቱን ባልጣሰ መንገድ ቀጥተኛ ጣልቃ ገብነት የሚጠበቅባቸው መሆኑን አስተያየት ሰጪዎቹ ተናግረዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ግንቦት 6 ቀን 1995</a></p>

</body>
</html>	














