<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማና መያድ የጋራ ፎረም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፓርላማና መያድ የጋራ ፎረም</h1>


<p>በሀገራችን የሚገኙ መንግሥታዊ ያልሆኑ ድርጅቶች በተደራጀ መልክ የሚያደርጉት እንቅስቃሴ ባለመኖሩ በርካታ ችግር እንደሚገጥማቸው እና የመብት ጥያቄም በማንሳታቸው እንግልት እና ጭቆና እንደሚደርስባቸው አንድ ጥናት አመለከተ።</p>

<p>ሰሞኑን በህዝብ ተወካዮች ምክር ቤቱ "የሲቪል ማህበረሰብና ድርጅቶች (ጭ.ጽ.ኦ) እንቅስቃሴያቸውና ከፓርላማ ጋር ያላቸው ግንኙነት" በሚል ርዕስ በተካሄደ አውደጥናት ላይ ጥናታዊ ፅሑፍ ያቀረቡት የምክር ቤቱ የአቅም ግንባታ ቡድን መሪ አቶ ጌታቸው ስጦታው እንዳመለከቱት ማኅበራቱ በሀገራችን ረጅም ዓመት ዕድሜ ቢኖራቸውም በተደራጀ መልክ የተንቀሳቀሱበት ሁኔታ የለም ብለዋል።</p>

<p>በአፍሪካ ያሉ መንግሥታዊ ያልሆኑ ድርጅቶች ችግር ከሌሎች ሀገሮች የተለየ ውስብስ ነው ያሉት አቶ ጌታቸው በፋይናንስ ረገድም የውጭውን እጅ ጠብቀው የሚተዳደሩ በመሆናቸው በመንግሥታቱ በኩል እንቅስቃሴአቸው ፖለቲካዊ የሚሆንበት አጋጣሚ የበዛ እንደሆነ አመልክተው ከዚህም የተነሳ ከፍተኛ ተፅእኖ ይደርስባቸዋል ብለዋል።</p>

<p>መንግሥት የመ.ያ.ድ ሥራን የሚያዳክም እንቅስቃሴ አለው የሚሉት ፅሑፍ አቅራቢው ድርጅቶቹ እንዲመዘገቡ በማድረግ ሂደት ያለው መዘግየትና ማጉላላትን ለአብነት ጠቅሰዋል።</p>

<p>ለምዝገባ የሚያበቃ ሁኔታ ከተሟላ በኋላ ፈቃድ ሳይሰጥ ለረጅም ጊዜ ይቆያል፣ ለጋሽ ሀገሮች ከሲቪክ ማኅበራቱ ግንኙነት ካላቸው ከመንግሥት ጋር በጋራ እንዲሠሩ ጫና ይደረጋል፣ ይህም የተሳታፊነትን ሚና ያጠባል በማለት አስተያየት ሰጪዎች መናገራቸውን ፅሁፍ አቅራቢው አመልክተዋል።</p>

<p>በመንግሥት በኩል በእርዳታ እና በማኅበራዊ ግልጋሎት ስም ከቀረጥ ነጻ የመሆን አዝማሚያ ፍላጎትና ጥቅም በማግኘት ድርጅቶቹ ይታማሉ ከፍተኛ ደመወዝ በመክፈል፣ በርካታ ዘመናዊ ተሽከርካሪ እንዲሁም ቁሳቁስ ላይ መዋዕለ ነዋይ በማፍሰስ ለልማት የሚውለውን ፋይናስ ውስጥ ያደርጉታል፣ አንዳንዶቹ እንደ ፖለቲካ ግንባር በመሆን ይንቀሳቀሳሉ፤ ይህም ህዝብ በመንግሥት ላይ ያለውን አመኔታ ሊሸረሽር ይችላል የሚል ስሞታ እንደሚያስነሳ ጠቁመዋል።</p>

<p>ሲቪክ ማህበራት በሀገር እድገት ላይ ከፍተኛ ሚና እንደሚጫወቱ ጥናት አቅራቢው ጠቁመው ድርጅቶቹ እንዲጠናከሩና በተሻለ ሁኔታ እንዲሠሩ ለማድረግ የፓርላማና መ.ያ.ድ የጋራ ፎረም በመመሥረት ተባብረው መሥራት እንዳለባቸው አመላክተዋል። በስብሰባውም ማጠቃለያ ላይ ሁለቱ አካላት የጋራ ፎረም ለማቋቋም ወስነዋል።</p>

<p>በኢትዮጵያ ተመዝግበው የሚታወቁ ከ450 በላይ መንግሥታዊ ያልሆኑ ድርጅቶች ሲኖሩ የምዝገባ መስፈርቱን የሚያሟሉ ነገር ግን በኅብረተሰቡ የዕለት ተዕለት እንቅስቃሴ ውስጥ የማይናቅ ሚና በመጫወት ላይ የሚገኙ እጅግ በርካታ ማኅበራት መኖራቸው ተገልጿል።</p>

<p>በኢትዮጵያ ተመዝግበው የሚታወቁ ከ450 በላይ መንግሥታዊ ያልሆኑ ድርጅቶች ሲኖሩ የምዝገባ መስፈርቱን የሚያሟሉ ነገር ግን በህብረተሰቡ የዕለት ተዕለት እንቅስቃሴ ውስጥ የማይናቅ ሚና በመጫወት ላይ የሚገኙ እጅግ በርካታ ማኅበራት መኖራቸው ተገልጿል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ግንቦት 6 ቀን 1995</a></p>

</body>
</html>	














