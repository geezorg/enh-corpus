<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ደኢህዴግ ህብረብሔር ሊሆን ነው ሃያ ድርጅቶች ይዋሃዳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ደኢህዴግ ህብረብሔር ሊሆን ነው ሃያ ድርጅቶች ይዋሃዳሉ</h2>


<p>ከሃያ የማያንሱ የደቡብ ፓለቲካ ድርጅቶች የጋራ ግንባር የነበረው የደቡብ ኢትዮጵያ ህዝቦች ዴሞክራሲያዊ ግንባር (ደኢህዴግ) በአባል ድርጅቶች መካከል ያለው ፕሮግራም አንድ አይነት በመሆኑ ብሔራዊ አደረጃጀቶች እንዲኖሩ ለማድረግ በዳግም ተሃድሶው ወቅት በአጠቃላይ አቅጣጫ ከስምምነት ላይ የተደረሰ ስለመሆኑ የግንባሩ ሊቀመንበር ገለፁ።</p>

<p>የደኢህዴግ ሊቀመንበር እና የደቡብ ክልል ርዕሰ መስተዳድር አቶ ኃይለማርያም ደሳለኝ ከዘፕሬስ ጋዜጣ ጋር ባደረጉት ቃለምልልስ እንደገለፁት ደኢህዴግ ህብረ ብሔራዊ ግንባር የሚሆነው ሰፊ ጥናቶች ተካሂደው እያንዳንዱ አባል ተወያይቶበት በአብዛኛው አባል ዘንድ ተቀባይነት ከተገኘ በኃላ ነው።</p>

<p>አቶ ኃይለማርያም እንዳሉት ግንባሩን ህብረ ብሔራዊ ለማድረግ ሁለት ሀሣቦች ያሉ ሲሆን አንደኛው አጋር ድርጅቶቹ በሙሉ የሚዋሃዱበት እና ሌላው ደግሞ ድርጅቶች አራት እና አምስት እየሆኑ የሚቀናጁበት ይሆናል።</p>

<p>ሃያ የፖለቲካ ድርጅቶች አንድ ግንባር ሆነው መቀጠላቸው እንደሚያስቸግር ፕሬዚዳንቱ አመልክተው እያንዳንዱን ውስጡን ለመፈተሽ እና ለማጥራት አስቸጋሪ በመሆኑ ማዋሃዱ አማራጭ የሌለው ሆኖ ተገኝቷል ሲሉ አስረድተዋል።</p>

<p>ቀደም ሲል ደኢህዴግ ሲከተላቸው የነበሩ አቅጣጫዎች አንዱ ሌላውን ለማጥራት አመቺ አልነበረም ያሉት አቶ ኃይለማርያም አሁን በተደረገው ዳግም ተሃድሶ በአጠቃላይ አቅጣጫ ደረጃ ከውሳኔ ላይ ሊደርስበት የቻለ መሆኑን ተናግረው ይህ ተግባራዊ ከሆነ በክልሉ ሊከሰቱ የነበሩ ግጭቶች ለማስወገድ እንዲሁም በስልጣን መባለግን ለመከላከል ይረዳል የሚል እምነት እንዳላቸው አስረድተዋል።</p>

<p>በክልሉ በተደጋጋሚ እየተከሰቱ ስለነበሩት የእርስ በእርስ ግጭቶች ምክንያትና ምንነት የተጠየቁት ፕሬዚዳንቱ በክልሉ የተከሰቱት ግጭቶች በአካባቢው ያሉት አመራሮች ከህዝብ ጥቅም ይልቅ ለግል ጥቅም የቆሙ በመሆናቸው የፈጠሩ በመሆኑ ጉዳያቸው ተጣርቶ ለህግ በመቅረብ ላይ መሆናቸውን ተናግረዋል።</p>

<p>በክልሉ አለ ስለሚባለው የፍትህና የስርአት አልበኝነት የተጠየቁት አቶ ኃይለማርያም በክልሉ 90 ከመቶ በሰብአዊ መብት አያያዝ ላይ ችግሮች እንዳሉ በዳግም ተሃድሶ ወቅት የታመነበትና የተደረሰበት ሲሆን በተወሰኑ የክልሉ እና የሲዳማ ዞን ፖሊስ አባላት ላይ እርምጃዎች መወሰዳቸውን አስረድተው በቀጣይም በፍትህ ስርአቱ ዙሪያ የተጠናከሩ የማጥራት ስራዎች ባሉት በሁሉም ዞኖች እንደሚካሄድ አስረድተዋል። </p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ኅዳር 11 ቀን 1995</a></p>

</body>
</html>	














