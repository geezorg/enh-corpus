<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ መስተዳድር ሹማምንት በሙስና ሊከሰሱ ይችላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ መስተዳድር ሹማምንት በሙስና ሊከሰሱ ይችላሉ</h1>


<p>በሙስና የሚጠረጠሩ የአዲስ አበባ መስተዳድር ሹማምንቶች ሙስና መፈፀማቸው በመረጃ ከተደገፈ ሊከሰሱ ይችላሉ ሲል የስነ ምግባርና ፀረ ሙስና ኮሚሽን አስታወቀ።</p>

<p>የኮሚሽኑ አንድ ከፍተኛ የሥራ ኃላፊ ለዘፕሬስ እንዳስታወቁት አንዳንድ የመስተዳድሩ ኃላፊዎች ከፍተኛ ሙስና መፈፀማቸውን በወሰዱት ሂስና ግለሂስ ቢያምኑም ወንጀለኛ ናቸው ወይም አይደሉም ለማለት አስቸጋሪ መሆኑን ጠቅሰዋል።</p>

<p>ከአዲስ አበባ ከተማ መስተዳድር በተለይ በሙስና የሚጠረጠሩ የሥራ ኃላፊዎችን ጉዳይ ኮሚሽኑ በአንክሮ የሚከታተለው መሆኑን ኃላፊው ጠቁመው ጥርጣሬውን በመረጃ መደገፍ በተቻለበት በማናቸውም ጊዜ ክስ እንደሚመሠረት ተናግረዋል።</p>

<p>የኮሚሽኑ ኃላፊነት በመንግሥት መስሪያ ቤቶችና የልማት ድርጅቶች ውስጥ የሚፈፀሙ ከፍተኛ ሙስናዎችን በማጣራት ለህግ ማቅረብ ነው ያሉት እኚህ ኃላፊ ባለፈው አመት ብቻ በአስራ አምስት የመንግሥትና የልማት ድርጅቶች ውስጥ ከሚሽኑ ባደረገው ምርመራ የስምንቱን አጣርቶ አራቱ ተጨማሪ ምርመራ እየተደረገባቸው መሆኑን ገልፀዋል።</p>

<p>በአሁኑ ሰዓት በሀገሪቷ ውስጥ በሚሊዮን የሚቆጠር የህዝብና የመንግሥት ገንዘብ እየተመዘበረ በመሆኑ በተያዘው አመት ሙስናን ለመዋጋት ኮሚሽኑ በሰው ኃይል ራሱን በማጠናከር ለህብረተሰቡ በቴሌቪዥንና በሬዲዮትምህርት በመስጠት ላይ እንደሚገኝ ገልፀው በእንቅስቃሴው ላይም ስላለው ሁኔታ ከህብረተሰብ ጥሩ ምስጋና በማግኘት ላይ እንደሚገኝ አስረድተዋል።</p>

<p>ሙስናን ለመዋጋት ኮሚሽኑ እያደረጋቸው ከሚገኙት እንቅስቃሴዎች መካከል በየትምህትር ቤቱ የስነ ምግባር ክበባት ለማቋቋም በመንቀሳቀስ ላይ እንደሚገኝ የገለፁት ኃላፊው በአዋጅ ቁጥር 235/93 መሰረት በ167 የመንግሥት መስሪያ ቤቶች እንዲሁም የልማት ድርጅቶች ጨምሮ የስነ ምግባር መኮንኖች ተመርጠው ስልጠና አግኝተው ሥራ መጀመራቸውን አስተውሏል።</p>

<p>ከሚሽኑ ከዓለም አቀፍ ፓናሎች መረጃ የሚያገኝባቸው ሁኔታዎች ተመቻችተዋል ያሉት ኃላፊው ለኮሚሽኑ 37 ባለሙያዎች የኮምፒውተር ሥልጠና እየተሰጠ መሆኑንም አስረድተዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ኅዳር 4 ቀን 1995</a></p>

</body>
</html>	














