<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያዊያኑ ሀገሪቷን በቴሌ መስመር ሊያጥለቀልቋት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያዊያኑ ሀገሪቷን በቴሌ መስመር ሊያጥለቀልቋት ነው </h2>


<p>በቴሌኮሙኒኬሽን መስክ በተለያዩ የዓለም ሀገሮች በማገልገል ላይ የሚገኙ 16 ኢትዮጵያዊያን በመሰባሰብ ወደ ሀገራቸው ተመልሰው በ5 ዓመት ውስጥ 2 ሚሊዮን ህዝብ ተጠቃሚ የማድረግ እቅድ እንዳላቸው ገለፁ። የኢትዮጵያ ቴሌኮሙኒኬሽን በበኩሉ አባባሉ የሳይንስ ልብ ወለድ ነው በማለት ተሳልቆበታል።</p>

<p>ግሎባል ዲጂታል ሳተላይት ሲስተም በመባል የሚጠራው ይኸው ድርጅት የሚዘረጋው የስልክ መስመር ገመድ አልባ ሲሆን በዝቅተኛ ወጪ አገልግሎት የሚሰጥ በኮምፒውተር የሚደገፍ የኢንተርኔት የቪዲዮ ኮንፈረንስና የጠቅላላ የቴሌኮሙኒኬሽን አገልግሎትን የሚያካትት ስለመሆኑ ከተገኘው ዘገባ ለመረዳት ተችሏል።</p>

<p>ይኼው ድርጅት በግብፅ በገጠር መንደሮች በመሠማራት በ3 ወር ውስጥ 25 ሺህ መስመር እንዲሁም በአንድ ዓመት ከ200ሺህ በላይ መስመሮችን በመዘርጋት ለአገልግሎት ማብቃቱን የዘርፉ ባለሙያ ኢትዮጵያዊው ፕሮፌሰር የዲጂኤሴስ ሥራ አስኪያጅ ሐሰን አብደላ ገልፀዋል።</p>

<p>አሁን በኢትዮጵያ ውስጥ አገልግሎት እየሰጠ የሚገኘው ቪስት የሚባለው መሣሪያ ጊዜው ያለፈበት ዘመናዊነትን ያልተከተለ እና በተለያዩ ሀገሮች ከአምስት ዓመት በፊት የተተው ሲሆን አገልግሎቱም በከተሞች ብቻ የተወሰነ እንደሆነ ይታወቃል።</p>

<p>በኢትዮጵያ የገጠር አካባቢዎችን ጨምሮ በ5 ዓመት ውስጥ 2 ሚሊዮን አዳዲስ መስመሮችን ለመዘርጋት እቅዱ ያለው ይሄው ድርጅት ስለሚሠራው ሥራ ከአዲስ አበባ ዩኒቨርስቲ የብቃት ማረጋገጫ የተሰጠው ይሁን እንጂ የኢትዮጵያ ቴሌኮሙኒኬሽን ኮርፖሬሽን ግን የሣይንስ ልብ ወለድ ነው በማለት እንዳጣጣለው ለማወቅ ተችሏል።</p>

<p>የኢትዮጵያ ቴሌኮሙኒኬሽን ኮርፖሬሽን የአገልግሎቱ ተጠቃሚ እንዲሆን የቀረበለትን ጥሪ በጥርጣሬ ስለተመለከተው ዛሬ ከቀኑ በ8፡00 ሰዓት ለቴሌ ባለሥልጣናቶችና የቴክኒክ ሠራተኞች ስለሁኔታው ማብራሪያ ለመስጠት ዓለም አቀፍ የሳይንቲስቶች ቡድን አባላት ትላንት ማምሻውን አዲስ አበባ መግባታቸውን ለመረዳት ተችሏል።</p>

<p>እነዚሁ 16 ሀገር ወዳድ ኢትዮጵያዊያን ለሚሰጡት አገልግሎት ክፍያ የማይጠይቁ ሲሆን የኔት ወርክ መዘርጋት ሥራውንም ከገጠር በመጀመር ወደ ከተሞች ለማዳረስ እንደሚሠሩ ታውቋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ የካቲት 26 ቀን 1995</a></p>

</body>
</html>	
