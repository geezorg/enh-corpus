<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእርስ በርስ ግጭት ከአሥር ሰዎች በላይ ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በእርስ በርስ ግጭት ከአሥር ሰዎች በላይ ተገደሉ</h2>


<p>በጋሞ ጐፋ ዞን በአርባ ምንጭ ዙሪያ ወረዳ በውሳሞና ፆይቴ (ሉሌ) ቀበሌ ገበሬ ማህበር ነዋሪዎች መካከል የካቲት 6 ቀን 1995 ዓ.ም በተቀሰቀሰው የርስ በርስ ግጭት የብዙ ሰው ሕይወት መጥፋቱንና ንብረት መውደሙን ከአካባቢው ከደረሰን መረጃ ለማወቅ ተችሏል።</p>

<p>ይኸው በድንበር /መሬት/ይገባኛል ምክንያት ተቀሰቀሰ በተባለው የርስ በርስ ግጭት እስካሁን ከአስር በላይ የሰዎች ሕይወት መጥፋቱንና ከሦስት መቶ በላይ የመኖሪያ ሣር ቤቶች ከነሙሉ ንብረታቸው በእሳት መውደማቸውን መረጃው አክሎ አመልክቷል።</p>

<p>ከሁለቱ ወገን የሞተው ሰውና የወደመው ንብረት ከዚህ በላይ ሊሆን እንደሚችልና በዝርዝር የሞቱትን ሰዎችና የወደመውንም ንብረት ከተጠቀሰው በላይ መሆኑን ለማረጋገጥ ያልተቻለ ሲሆን የቤተሰብ አባል የሞተባቸውና ዘመዶቻቸው የሞቱባቸው ለሌላ በቀል በሚል ጦርና ጐራዴ እየሳሉ መሆናቸውን ከስፍራው የደረሰን የምንጮቻችን መረጃ ይጠቁማል። ከጉዳዩ ጋር በተያያዘ እስካሁን የሀገር ሽማግሌዎች እናቶችና ወጣቶችን ጨምሮ ቁጥቸው በውል ያልታወቁ ሰዎች በአርባምንጭ ዙሪያ ወረዳ ፖሊስ ጣቢያ ታስረው እንደሚገኙና ግጭቱ ከተቀሰቀሰ ጊዜ ጀምሮ እስከ ዛሬ እስራቱ እንደቀጠለና የታሰሩት ሰዎችም የተጠየቁት ነገር ያለመኖሩን ዘገባው አያይዞ ገልጧል።</p>

<p>ግጭቱ ሲቀሰቀስ የዞኑና የወረዳው ባለሥልጣናት በግምገማ ላይ ስለነበሩና አብዛኛዎቹ ኃላፊዎች የዞኑን ፕሬዚዳንትና የዞኑን ፖሊስ ኮሚሽነር ጨምሮ ከሥልጣናቸው በመነሣታቸው ጉዳዩን በባለቤትነት የሚከታተል ኃላፊነት የሚሰማው አካል ባለመኖሩ ግጭቱ ተባብሶ ለብዙ እልቂት የዳረገ መሆኑን ዘገባው ጠቁሟል።</p>

<p>ጉዳዩን ለማጣራት ወደ ደቡብ ክልል በተደጋጋሚ በመደወል ስለሁኔታው ለመጠየቅ ብንሞክርም ባለሥልጣናቱ ስብሰባ ላይ ናቸው የሚል ምላሽ ተሰጥቶናል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ የካቲት 19 ቀን 1995</a></p>

</body>
</html>	














