<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የጅቡቲ መንግሥት የመኖሪያ ፈቃድ እያለን ከሀገር አባረረን"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የጅቡቲ መንግሥት የመኖሪያ ፈቃድ እያለን ከሀገር አባረረን"</h2>


<p>በጅቡቲ መንግሥት የመኖሪያ ፈቃድ እያለን ከሀገሩ አባርሮናል ሲሉ ከጅቡቲ ወደ ኢትዮጵያ የተመለሱ ዜጐች ገለፁ።</p>

<p>በሕጋዊ መንገድ የጅቡቲ መንግሥት በሰጠን የመኖሪያ ፈቃድ በተለያዩ የሥራ መስኮች ላይ ተሰማርተን እንሠራ ነበር ያሉት እነዚሁ በደል ተፈፅሞብናል የሚሉ ወደ ሀገር ተመላሾች የጅቡቲ መንግሥት ያለምንም ቅድመ ሁኔታ የሰላሳ አንድ ቀን የመቆያ ጊዜ ብቻ ሰጥቶን የነበረ ቢሆንም በአግባቡም የተቆረጠልንን ሰላሳ አንድ ቀን ሳንጠቀምበት ቤትና ንብረታችንን ነጥቆ ባዶ እጃችንን አባርሮናል ሲሉ ተናግረዋል።</p>

<p>እነዚህ ከ2 ሺህ በላይ የሚሆኑ ዜጐች በአሁኑ ወቅት በአዲስ አበባ ከተማ በተለያዩ ቦታዎች በረንዳ ላይ ያለማንም ረዳት የተበተኑ መሆናቸውን በተወካዮቻቸው አማካኝነት ለውጪ ጉዳይ ሚኒስቴር መግለፃቸውን አስረድተዋል።</p>

<p>እነዚህ ከጅቡቲ ተመላሽ የሆኑ ዜጐች ጉዳዩ ለሚመለከተው የውጭ ጉዳይ ሚኒስቴር አቤቱታችንን ያቀረብን ቢሆንም ጉዳዩ የሚኒስቴር መሥሪያ ቤቱን እንደማይመለከተውና ይኸው ጉዳይ የሚመለከተው የአደጋ መከላከልና ዝግጁነት ኮሚሽንን ስለሆነ ለመሥሪያ ቤቱ ደብዳቤ ፅፈንላችኋል በማለት ወደ አደጋ ዝግጁነትና መከላከል ኮሚሽን ቢልኩንም መሥሪያ ቤቱ የሰጠን ምላሽ ግን በጅቡቲ የኢትዮጵያ ኤምባሲ የይለፍ ወረቀት /ሊሴፓሴ/ የተፃፈላቸውን ብቻ ነው የምቀበለው በማለት ኮሚሽኑ ምላሽ ሰጥቶናል ሲሉ አብራርተዋል።</p>

<p>በጅቡቲ የኢትዮጵያ ኤምባሲ የይለፍ ወረቀቱን የሰጠው በቁጥር አነስተኛ ለሆኑ ዜጐች መሆኑን አመልክተው አብዛኛዎቻችን ግን ያልተፃፈልን በመሆናችን ያለምንም ረዳት ሜዳ ላይ ልንቀር ነው ሲሉ ተናግረዋል።</p>

<p>በተያያዘ ዜና ወደ ኢትዮጵያ መመለስ ያልፈለጉና በሀገር ውስጥ ቢገቡ ሊቸገሩ እንደሚችሉ በመገመት ሁኔታው ያላማራቸው በርካታ ዜጎች ወደ ኤርትራ የገቡ ሲሆን ሌሎች ደግሞ በጅቡቲ በሚገኘው "አራውስ" በተባለ የስደተኞች መጠለያ ጣቢያ ውስጥ እንደተጠለሉ ገልፀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ጳጉሜን 5 ቀን 1995</a></p>

</body>
</html>	














