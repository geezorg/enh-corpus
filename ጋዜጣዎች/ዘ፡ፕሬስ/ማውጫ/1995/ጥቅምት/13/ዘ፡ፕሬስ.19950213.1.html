<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባንክ ኃላፊዎችና ነጋዴዎች ላይ የክስ ቻርጅና የፅሁፍ መግለጫ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በባንክ ኃላፊዎችና ነጋዴዎች ላይ የክስ ቻርጅና የፅሁፍ መግለጫ ቀረበ</h1>


<p>በእነ አቶ አላቸው አድማሡ የክስ መዝገብ በሙስና ክስ የተመሠረተባቸው 37 የባንክ ኃላፊዎችና ነጋዴዎች ላይ የክስ ቻርጅና የፅሁፍ መግለጫ ቀረበ። የተከሳሾች ጠበቆች በደንበኞቻችን ላይ የቀረበው ክስ የሙስና ድርጊትን የሚያመለክት ባለመሆኑ የዋስትና መብታቸው ይከበር ብለዋል።</p>

<p>ትላንት በፌደራሉ ከፍተኛ ፍ/ቤት አንደኛ ወንጀል ችሎት ላይ የሥነ-ምግባርና ፀረ-ሙስና ኮሚሽን አቃቤ ህግ ባቀረበው የፅሁፍ መግለጫ እንዳመለከተው በልዩ ልዩ ባንኮች በሥራ ኃላፊነት ሲሠሩ የቆዩት 30 ተከሳሾች ከ31 እስከ 37ኛ ለተከሠሡት ነጋዴዎች ህገ-ወጥ ጥቅም ማግኘት ሲሉ ሥልጣናቸውን አላግባብ ተጠቅመዋል።ሠላሥሳዎቹ የመንግሥት ባለሥልጣናት የባንኩን የኦቨርድራፍት ብድር፣ የሸቀጥ ዋስትና ብድር የመኪና መግዣ ብድርና የባንኩን የብድር፣ መፍቀጃ ፖሊሲ ወደ ጐን በመተው ከግብረ አበሮቹ ጋር ለመጠቀም ህገ ወጥ ተግባር መፈፀማቸውን ዘርዝሯል።</p>

<p>የአቃቤ ህግ ዝርዝር የፅሁፍ መግለጫ እንደሚያትተው የሥራ ኃላፊዎቹ ለስታር ቢዝነስ ግሩፕ ሥራ አስኪያጅ ለአቶ ወርቁ መልካ፣ ለጢስ አባይ ኃላፊነቱ የተወሠነ የግል ማህበር ሥራ አስኪያጅ ለአቶ አበባው ገላዬ፣ ለቲዮ አውቶሞቲቭ ኃላፊነቱ የተወሠነ የግል ማህበር ለኢትዮ ኢንቨስትመንት ግሩፕ በልዩ ልዩ ርዕሶች በርካታ ሚሊዮን ብር አላግባብ እንዲፈቀድ ሁኔታዎችን አመቻችተዋል። ከ31-37ኛ ያሉት ተከሳሾችም የግል ጥቅማቸውን ለማስጠበቅ ከመንግሥት የሥራ ሃላፊዎች ጋር በመተባበራቸው በግብረ አበርነት እንደሚጠየቁ አስረድቷል። አቃቤ ህግ እንደገለፀው በአጠቃላይ የ37ቱ ተከሳሾች የክስ መሠረት በ1949 ዓ.ም የወጣውን የወንጀለኛ መቅጫ ህግ አንቀፅ 32 እና 33 እንዲሁም የተሻሻለው ህግ አንቀፅ 214/74/236ን የሚመለከት ነው ብሏል።</p>

<p>አቃቤ ህግ በተከሳሾቹ ላይ ምሥክርነት የሚሠጡ ሰባት የዋናው ኦዲተር መ/ቤት የኦዲት ባለሙያዎችን እንዲሁም ሶስት የኢንስፔክሽን ባለሙያዎችን ከነስም ዝርዝራቸው አቅርቧል። የሠነድ ማስረጃዎችንም በተመለከተ በፌዴራል ዋና ኦዲተር መ/ቤት በብድር አሠጣጥ ላይ የተሠጡ በርካታ አስተያየቶችን እንደሚያቀርብ ጨምሮ ገልጿል።</p>

<p>በሌላ በኩል የተከሳሾች ጠበቆች አቃቤ ህግ የጠቀሠውን ከ1949 ወ/መ/ህግና የተሻሻለው ህግ ዋስትና የማይከለከሉ በመሆናቸው ደንበኞቻችን በነፃ ሊለቀቁ ይገባል ብለዋል። አቶ ማርቆስ የተባሉ ጠበቃ በተከሳሾች ላይ የቀረቡት ሁለቱም ህጐች የዋስትና መብት የማያስከለክሉ መሆኑን ገልፀው ክሡ የሙስና ወንጀል ነው ቢባል እንኳን ዋስትና ማግኘት ህገ-መንግሥታዊ መብት መሆኑን አስረድተዋል። ዜጐች ከህገ መንግሥቱ ውጪ በሆነ መልኩ መጐዳት የለባቸውም ያሉት ጠበቃው ዳኞችም ህጉን ተግባራዊ እንዲያደርጉ ጠይቀዋል።</p>

<p>ሌላው ጠበቃ በክሱ ማመልከቻ ላይ የፀረ-ሙስና ኮሚሽን ስም ከመጠቀሙ ውጪ ክሡ ሙስናን ፈፅሞ እንደማያመለክት ተናግረዋል።</p>

<p>የሙስና አዋጅ አንቀፅ 51 ምርመራን ነው የሚጠቅሠው ያሉት እኚሁ ጠበቃ ዜጐች ምርመራቸው እስኪጠናቀቅ የሚያዙት ያመልጣሉ ተብሎ ስለሚፈራ እንደሆነ ነገር ግን እነዚህ ተከሳሾሽ ምርመራውን ጨርሰው ክስ ላይ ስለሚገኝ በነፃ መለቀቅ ያለባቸው አሁን ነው ብለዋል። ጠበቃ አበበ ወርቄም አቃቤ ህግ ክሡን በአራት ሲከፍለው ሶስት ሰዎች ከክሡ መሠናበታቸውን አስረድተው ፍ/ቤቱ ቀድሞውኑ የዋስትና መብት መጠበቅ ቢችል ኖሮ ይህን የመሠለ ችግር እንደማይከሰት ገልፀዋል።</p>

<p>አቃቤ ህግ በተሻሻለው አዋጅ ቁጥር 239 አንቀፅ 51/2 መሠረት በሙስና ተጠርጥሮ የተያዘ ሠው ዋስትና የለውም ብሏል። ጠበቆች ደጋግመው የሚያነሡት የዋስትና ጉዳይ የፍርድ ሂደቱ እንዳይፋጠን የሚያደርግ ነው ሲሉም አስረድተዋል። ፍ/ቤቱም በሥልጣን ያለአግባብ መጠቀምና ግብር አበር ሆኖ መሥራት ሙስና መሆኑን ሙስና ደግሞ ዋስትና እንደሌለው በማስረዳት የጠበቆቹን ጥያቄ ውድቅ አድርጓል። ቀጣዩ ቀጠሮ ለታህሳስ 1/95 ተቀጥሯል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ጥቅምት 13 ቀን 1995</a></p>

</body>
</html>	














