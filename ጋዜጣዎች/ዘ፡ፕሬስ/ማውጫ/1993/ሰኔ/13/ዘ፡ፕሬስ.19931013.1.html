<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ስዬ ተለቀቁ፤ አቶ ስዬ ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ስዬ ተለቀቁ፤ አቶ ስዬ ታሰሩ</h1>


<p>ሰኞ ሰኔ 11፣ 1993 ዓ.ም አቶ ስዬ አብርሃ በፌዴራሉ የመጀመሪያ ደረጃ ፍ/ቤት እንዲቀርቡ ቀጠሮ ተይዞላቸው የቆየ ቢሆንም የአቶ ስዬ መዝገብ እርሳቸው በሌሉበት ሲታይ ውሏል።</p>

<p>ከትናንት በስቲያ የተሰየመው ችሎት አቶ ስዬ አብርሃ እንዲቀርቡ የሚያዝ የነበረ ቢሆንም አቶ ስዬ ግን ከችሎቱ ሊገኙ አልቻሉም፣ የተከሳሽ ጠበቆች ደምበኛቸው ባለመቅረባቸው ተቃውሞ አሰሙ። ፍ/ቤቱም ግራ ቀኙን በማየት አቶ ስዬን ለምን ማቅረብ እንዳልተቻለ በማዕከላዊ ምርመራ ማስተባበሪያ ኦፕሬሽን ዋና ክፍል ኃላፊ መቶ አለቃ በለጠ ቂጤሳ ለትናንት ቀርበው መዝገቡን ይዘው እንዲያስረዱ እና ተጠርጣሪውን እንዲያቀርቡ አዘዘ። በዚህ መሰረት ትናንት ሰኔ 12፣ 1993 ዓ.ም የማዕከላዊ ምርመራ ማስተባበሪያ ኦፕሬሽን ዋና ክፍል ኃላፊ መቶ አለቃ በለጠ ቂጤሳ አቶ ስዬን ይዘው ቀረቡ።</p>

<p>ከጧቱ 4:00 ይከፈታል ተብሎ 4:35 ደቂቃ ላይ የ35 ደቂቃዎችን ጊዜ በመስረቅ ሥራውን የጀመረው ችሎቱ በመሃል ዳኛዋ ወ/ት ብርቱካን ሚደቅሳ አማካኝነት አቶ ስዬ እንዲቀርቡ አዘዘ። አቶ ስዬን ለማየት ዓይኖቻቸው ይንከራተቱ የነበሩ የተጠርጣሪው ቤተሰቦችና አድናቂዎች አቶ ስዬን በጭብጨባ ተቀበሏቸው።</p>

<p>በዚህ መዝገብ በዋስ እንዲለቀቁ ትዕዛዝ ተሰጥቶ የምርመራ ክፍሉ ከእስር ሊለቃቸው ባለመቻሉ የምርመራ ክፍሉ ኃላፊው ስለሁኔታው አቶ ስዬ አብርሃ በትላትናው ዕለት በአራዳ የፌዴራል የመጀመሪያ ደረጃ ፍ/ቤት ቀጠሮ ነበራቸው። በወቅቱ አቶ ስዬ በዋስ እንዲፈቱ ፍ/ቤቱ የወሰነላቸው ቢሆንም ከባለቤታቸው ጋር ሆነው ወደቤት በመኪና ለመሄድ ሲሞክሩ ከበር ላይ በፖሊሶች ተይዘው በችሎቱ ውስጥ ለ2 ሰዓታት ያህል ታግተዋል።</p>

<p>አቶ ስዬ በተዘጋው ቤት ውስጥ ተቀምጠው ከታላቅ ወንድማቸው ከጠበቃቸውና ከባለቤታቸው ጋር በተረጋጋ መንፈስ ሲወያዩ የቆዩ ሲሆን በግምት ወደስምንት ሰዓት ገደማ በአካባቢው የነበሩት የግል ፕሬስ ጋዜጠኞች አቶ ስዬ ወዳሉበት ክፍል በመግባት አነጋግረዋቸዋል። አቶ ስዬ ከግሉ ፕሬስ ጋዜጠኞች ጋር በግንባር ሲገናኙ ይህ የመጀመሪያቸው ሲሆን ለጋዜጠኞች አጠር ያለ መግለጫ ሰጥተዋል። አቶ ስዬ በወቅቱ ስለተፈፀመው ሁኔታ የግሉ ፕሬስ እውነታዎችን ለህዝብ በማሳወቅ ረገድ እያደረገ ያለውን እንቅስቃሴ በማድነቅ ሲሆን ገና በእንጭጩ ያለው የግሉ ፕሬስ ከዚህ የበለጠ መስራት እንደሚጠበቅበትና ፍትህን የሚያዛቡ ወገኖችን ማጋለጥ እንደሚገባው ተናግረዋል። እስካሁን የግሉ ፕሬስ በእርሳቸው ዙሪያ እየተፈፀመ ያለውን በደል ለሕዝብ በማሳወቅ ረገድ ላደረገው አስተዋፅዖ አመስግነዋል።</p>

<p>«እኔ የታሰርኩት በፖለቲካ ጉዳይ ነው» ያሉት አቶ ስዬ የአቋም ልዩነቱ ረጅም ወራት እንዳስቆጠረና ዋነኛው የልዩነቱ አጀንዳ የአገር ሉዓላዊነትና የውጭ ጉዳይ ፖሊሲ እንደሆነ እንደሚከተለው አስረድተዋል። «ልዩነታችን ከ1991 ዓ.ም ክረምት ነው የጀመረው። የኢትዮጵያ ሕዝብ በዚህ ጉዳይ መታሰሬን እንዲያውቅልኝ እፈልጋለሁ። ፍርድ ቤቱ በዋስ ለቆኝ ነበር። ይህንን ተግባራዊ ለማድረግ ግን አልተቻለም። መንግሥት ሊለቀኝ ካልፈለገ ራሴን በኃይል ነፃ ለማድረግ የምችል ሰው አይደለሁም። አላስፈላጊ ነገር እንዲፈጠር አልፈልግም። መልሰው ሊያስሩኝ ይችላሉ። ነገር ግን ሁሉም ነገር በሕጋዊ መንገድ ይደረግ ነው የምለው። የእስር ቤት ኑሮ አይከብደኝም፤ ምክንያቱም በሞት ጥላ ስኖር መኖር የለመድኩ ሰው ስለሆንኩ» ብለዋል። የአቶ ስዬ ባለቤት በበኩላቸው «ተኩሰው አይገሉት ሮጠን ወይ አናመልጥ። ካለቀቁን እኮ አንሄድም» ማለታቸው ተዘግቧል።</p>

<p>የፍርድ ቤቱ ሬጅስትራር ጋዜጠኞቹን ከክፍሉ እስኪያስወጡ ድረስ አቶ ስዬ በተረጋጋ መንፈስ ማብራሪያ ይሰጡ የነበረ ሲሆን ጋዜጠኞቹ ሲወጡ አቶ ስዬ ከወንበራቸው ተነስተው ጨብጠዋቸዋል። አንዳንድ ጋዜጠኞችንም ከየትኛው ጋዜጣ እንደመጡ በመጠየቅ ተዋውቀዋቸዋል።</p>

<p>አቶ ስዬና ጠበቃቸው በክፍሉ ውስጥ በተወሰነ ሰዓት ሲነጋገሩ ከቆዩ በኋላ በግምት ዘጠኝ ሰዓት ተኩል ሲሆን «ፍርድ ቤቱ በዋስ ያሰናበተኝ በመሆኑ ወደቤቴ የመሄድ መብት አለኝ» በማለት ከጠበቃቸውና ከባለቤታቸው ጋር ሆነው ከአራዳ ፍርድ ቤት ወጥተው በእግራቸው ወደምኒልክ አደባባይ አምርተዋል። በፍርድ ቤቱና በአካባቢው የነበረው ህዝብ ከቧቸው ወደፒያሳ በሚያመሩበት ወቅት ፖሊሶች በመኪና በመምጣት አቶ ስዬን አስቁመዋቸዋል። በእጃቸው የመገናኛ ሬዲዮ፣ ቦምብና የክላሺንኮቭ መሳሪያ የያዙ ሌሎች ታጣቂዎችም ጉዳዩን ለመከታተል የተሰበሰበውን ህዝብ ለመበተን ሞክረዋል። አቶ ስዬን ያስቆሟቸው ፖሊሶች ለሚጠይቋቸው ጥያቄዎች ከጠበቃቸው ጋር በመሆን አነጋግረዋቸዋል። መሳሪያ ከያዙት ፖሊሶች መካከል አንዱ አቶ ስዬ በሌላ ጉዳይ እንደሚፈለጉና ወደፖሊስ ጣቢያ እንዲሄዱ የጠየቃቸው ሲሆን አቶ ስዬ የፍርድ ቤት መጥሪያ እንዲያሳያቸው ጠይቀዋል። ፖሊስ ግን መጥሪያ እንዳልያዘና ፖሊስ ጣቢያ መሄድ እንዳለባቸው በመናገሩ አቶ ስዬ ሁለት እጃቸውን ወደላይ በማድረግ ከህግ ውጭ ሊያዙ እንደማይገባ ተናግረዋል። ነገር ግን በአካባቢው የነበረው ህዝብ ብዛት እየጨመረ በመምጣቱና ፖሊሶቹም ማዋከብ በመጀመራቸው «በኔ የተነሳ ረብሻ እንዲነሳ አልፈልግም፣ በሰላም እሄዳለሁ» ብለዋል። በዚህ ጊዜ ፖሊሶች የታርጋ ቁጥር 1829 በሆነ የፖሊስ መኪና ይዘዋቸው ሄደዋል። አቶ ስዬ በመኪናው የኋላ በር ከመግባታቸው በፊት ሁለት እጃቸውን በማወዛወዝ ልደጋፊዎቻቸው ሰላምታ ሰጥተዋል። አንዳንድ ግለሰቦች በወቅቱ «እውነት ያሸንፋል» በማለት ድጋፋቸውን ሲሰጧቸው ተስተውለዋል።</p>

<p>በተያያዘ ዜና የፌዴራል ምርመራ ሹሙ ለነገ ታስረው እንዲቀርቡ ታዘዘ። ከትላንት በስቲያ ለፌዴራሉ የመጀመሪያ ደረጃ ፍ/ቤት አቶ ስዬን ባለማቅረባቸው የፌዴራል ፖሊስ የምርመራ ማስተባበሪያና የኦፕሬሽን ኃላፊ የሆኑት የመቶ አለቃ በለጠ ቂጤሳ በ48 ሰዓት ታስረው እንዲቀርቡ ታዘዘ።</p>

<p>ትላንት ከቀኑ በዘጠኝ ሰዓት ተኩል የመቶ አለቃ በለጠ አቶ ስዬን ያለቀቁበትን ምክንያት ቀርበው እንዲያስረዱ በታዘዘው መሰረት በቀጠሮ ወቅት ያልተገኘ ሲሆን ፍ/ቤቱ ኃላፊውን የፌዴራል ፖሊስ በ48 ሰዓት ውስጥ አስሮ ለነገ በስምንት ሰዓት እንዲያቀርብ አዟል።</p>

<p>ይህ በእንዲህ እንዳለ አቶ ስዬ አብርሃ ቀደም ብላእው ችሎት በዋስ እንዲለቀቁ የታዘዘ ቢሆንም ፖሊስ ያለምንም የፍርድ ቤት መጥሪያ መልሶ እንዳሰራቸው ጠበቃቸው በግንባር ቀርበው ለችሎቱ አስረድተዋል።</p>


<p class="align-center"><a href="/Gazettas/ZePress/info/ZePress.sera.html">ከዘ ፕሬስ ሰኔ 13 ቀን 1993</a></p>

</body>
</html>	
