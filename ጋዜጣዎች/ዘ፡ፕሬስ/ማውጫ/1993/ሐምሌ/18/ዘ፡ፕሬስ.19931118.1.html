<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ኩማ ስልጣናቸውን «አወራረዱ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ኩማ ስልጣናቸውን «አወራረዱ»</h1>


<p>የኦሮሚያ ክልላዊ መንግሥት የሥራ አስፈፃሚ ኮሚቴ፣ የክልሉ ፕሬዝዳንት አቶ ኩማ ደመቅሳ ስልጣናቸውን በፈቃዳቸው ለመልቀቅ ያቀረቡትን ጥያቄ በሙሉ ድምፅ ተቀብሎ ሥራ እንዲያቆሙ መወሰኑንና ሦስት የሥራ አስፈፃሚ ኮሚቴ አባላትንም ከኃላፊነት ማገዱን አስታወቀ።</p>

<p>አቶ ኩማ በጠየቁት መሰረት ስልጣናቸውን ከትናንት ጀምሮ እንዲለቁ የተላለፈው ውሳኔ ፀድቆ ሙሉ በሙሉ የሚሰናበቱት በሚቀጥለው የኦሮምያ ምክር ቤት ጉባዔ መሆኑን የክልሉ መንግሥት ምክር ቤት ትናንት ባወጣው መግለጫ አስታውቋል።</p>

<p>የክልሉ መንግሥት ሥራ አስፈጻሚ ኮሚቴ ከትናንት በስቲያ ከሰዓት በኋላ እና ትንንት ጠዋት ባካሄደው አስቸኳይ ስብሰባ ሦስት የሥራ አስፈፃሚ ኮሚቴ አባላትን ከኃላፊነታቸው ማገዱን አስታውቋል።</p>

<p>ይህ ግምገማ የጀመረው ከትናንት በስቲያ በስቲያ የክልሉ ማህበራዊ ዘርፍ ኃላፊ አቶ ጫላ ሆርዶፋ፣ የሚሊሻ ዘርፍ ኃላፊ አቶ ድሪባ አርቆን ከምክር ቤቱ የሥራ አስፈፃሚ አባልነታቸው እና ከያዙት የኃላፊነት ቦታ እንዳይሰሩ ማገዱን የክልሉ መንግስት ምክር ቤት ካስታወቀ በኋላ ነው።</p>

<p>እንዲሁም የአርሲ ዞን መስተዳድር የሥራ አስፈፃሚ ኮሚቴ አባልነታቸውና ከያዙት ኃላፊነት ማገዱን የክልሉ መንግሥት ምክር ቤት አክሎ አስታውቋል። በሦስቱ ሰዎች የተላለፈው ውሳኔም ለቀጣይ የምክር ቤቱ ጉባዔ ቀርቦ የመጨረሻው እልባት እንደሚያገኝ ጠቁሟል።</p>

<p>ይህ በዚህ እንዳለ ኦህዴድ እነአቶ ኩማን ከድርጅቱ ዋና ፀሐፊነትና ከማዕከላዊ አባልነት ካገደ በኋላ በሰባት መድረኮች ግምገማውን ትናንት አጠናክሮ ቀጥሏል።</p>

<p>ይኸው የኦህዴድ ግምገማ ትኩረት ያደረገው የኦህዴድ ማዕከላዊ ኮሚቴ ስላደረገው ግምገማ፣ የድርጅቱ የዝቅጠት መግለጫዎችና የተሀድቾ አቅጣጫዎች፣ እንዲሁም ጠባብነትና ትምክህተኝነት ከስር መሰረታቸው መንቀልን አስመልክቶ እና የሥርዓቱ አደጋዎች ምንድን ናቸው? በሚለው ዙሪያ ነው።</p>

<p>ስብሰባውን የሚመሩት የአዲስ አበባ መስተዳድር ፕሬዝዳንት አቶ ዓሊ አብዶ፣ የገንዘብ ሚኒስትርና የኦሮምያ ክልላዊ መንግሥት ምክትል ፕሬዝዳንት አቶ ሱፍያን አህመድ እና የኦህዴድ የፖለቲካ ጉዳይ ኃላፊ አቶ አለማየሁ አቶምሳ መሆናቸውን ጠቁመዋል።</p>

<p>እንደምንጮቹ ገለፃ ስብሰባው የሚካሄደው በአዲስ አበባ በተለያዩ የስብሰባ አዳራሾች ነው። በዚህም መሰረት በአዲስ አበባ በፓርላማ፣ በኦሮምያ ምክር ቤት አዳራሽ ለ7 ቀናት በሚካሄደው የኦሮምያ ክልላዊ መንግሥት ከፍተኛ የሥራ ኃላፊዎች የሚሳተፉበት፣ በስብሰባ ማዕከል ለ15 ቀናት በሚቆየው የአዲስ አበባ መስተዳድር የኦህዴድ አባላት የሚሳተፉበት በስብሰባ ማዕከል ለ15 ቀናት በሚቆየው የአዲስ አበባ መስተዳድር የኦህዴድ አባላት የሚሳተፉበት እንዲሁም ለ15 ቀናትና በውጭ ጉዳይ ሚኒስቴር አዳራሽ የሚካሄደው ስብሰባ ደግሞ በፌዴራል መንግሥት መዋቅር የሚገኙ የኦህዴድ አባላት የሚሳተፉበት ነው።</p>

<p>በተመሳሳይም በአዳማ ለ15 ቀናት የሚቆይ የኦህዴድ ካድሬዎች ስብሰባ በአዳማ ኮሌጅና በአዳማ ማዘጋጃ ቤት አዳራሾች የኦህዴድን የዞን ሥራ አስፈፃሚ ኮሚቴ አባላት ለ15 ቀናት ከሚሳተፉበት ሠባ በአዳማ ከተማ ቀበሌ 04 አዳራሽ እና የኦህዴድ የዞን መምሪያ ኃላፊዎች ለ7 ቀናት የሚሳተፉበት በአዳማ ከተማ ቀበሌ 10 አዳራሽ ግምገማው እየተካሄደ ነው።</p>


<p class="align-center"><a href="/Gazettas/ZePress/info/ZePress.sera.html">ከዘ ፕሬስ ሐምሌ 18 ቀን 1993</a></p>

</body>
</html>	
