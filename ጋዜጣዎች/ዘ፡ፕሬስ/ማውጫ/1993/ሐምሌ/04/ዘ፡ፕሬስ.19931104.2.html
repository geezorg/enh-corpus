<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የአሰብ ወደብን በሊዝ ልትገዛ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ የአሰብ ወደብን በሊዝ ልትገዛ ነው</h1>


<p>ኢትዮጵያ በኤርትራ መንግሥት የሚተዳደረውን የአሰብ ወደብ በሊዝ ለመግዛት በሂደት ላይ መሆኗን ውስጥ አዋቂ ምንጮች ገለፁ።</p>

<p>ምንጮቹ እንደገለፁት የኢትዮጵያ መንግሥት በኤርትራ መንግሥት የሚተዳደረውን የአሰብ ወደብን በሊዝ ለመግዛት በሁለቱ መንግሥታት መካከል ይፋዊ ያልሆነ ትናት ተጀምሮ በመጠናቀቅ ላይ ነው ብለዋል። ይህም የሚሆነው ኢትዮጵያ የአሜሪካ መንግሥት በሚሰጣት ብድር መሆኑን ከምንጮቹ ገለፃ ለመረዳት ተችሏል። የአሜሪካ መንግሥት ሁለቱ አገሮች ወደቀድሞው ግንኙነታቸው እንዲመለሱ ከመፈለጉ የተነሳ የወደቡን የ30 ዓመት ክፍያ በኢትዮጵያ ምነግሥት ስም ለመፈፀም ማቀዱን ምንጮቹ አመልክተዋል።</p>

<p>ቀደም ሲል የአሰብ ወደብ በኢትዮጵያ መንግሥት ስር የነበረ ቢሆንም ከ1983 ዓ.ም የደርግ ሥርዓት ውድቀት በኋላ ኤርትራ ነፃነቷን በማወጃ ዬርትራ ንብረት መሆኑ ይታወቃል።</p>

<p>በሌላ በኩልም በኢትዮጵያና በኤርትራ መንግሥት መካከል እንዲኖር የተፈለገው ግንኙነት ብዙ ጥያቄዎችን እያንስነሳና ውስብስብ ገጽታዎችን እያሳየ መሆኑ እየተነገረ ነው። የአሜሪካ መንግሥት ለዚሁ ሲባል ቀደም ሲል አንድ የልዑካን ቡድን ወደሁለቱም አገሮች የላከና የመንግሥትና የተቃዋሚ የፖለቲካ ድርጅቶችን ወደአሜሪካ በመጋበዝ ሙከራዎችን ማድረጉ ተመልክቷል። ይሁን እንጂ በተቃዋሚዎችም ሆነ በመንግሥት በኩል በጉዳዩ ተስማምቶ ለተቀባይነቱ ለመንቀሳቀስ ግልጽ ፈቃደኝነት ያልታየ መሆኑ ይነገራል። በተቃዋሚዎች በኩል ከጥያቄው በፊት በቅድሚያ ሊፈታ የሚገባው የመንግሥትና የሥርዓት ለውጥ ጥያቄ ጉዳይ መሆን እንደሚገባው የተነሳ መሆኑ ይሰማል። በመንግሥት በኩል ደግሞ ቅድሜ ሁኔታው የሻዕቢያ መንግሥት በሥልጣን ላይ የመቆየትና ያለመቆየቱ ነገር በቅድሚያ ሊታይ ይገባዋል የሚል መሆኑ በይፋ መነገር ጀምሯል። የኢትዮጵያ የውጭ ጉዳይ ሚኒስትር ስዩም መስፍን የኤርትራ መንግሥት በሥልጣን ላይ እስካለ ድረስ የኢትዮጵያና የኤርትራ ግንኙነት ወደቀድሞው ሁኔታ ይመለሳል (ኖርማላይዜሽን) ብሎ ማሰቡ የማይታሰብ ነው በሚል በቅርቡ መግለጫ ሰጥተዋል።</p>

<p>የኢትዮጵያ አንድነት የኢትዮጵያና የኤርትራ ተብሎ የተከፈለውን ክልልና ህዝብ አዋህዶ የሚገለጽ ነው ብለው የሚያስቡ ድርጅቶችም ጥያቄው ቀላል እንዳልሆነላቸው ይነገራል። ወደውህደት የሚያመሩ ጥያቄዎች በሙሉ የግድ መምጣትና ተግባራዊ መሆን ያለባቸው ቢሆንም የኢትዮጵያ ህዝብ በዚህ ላይ ያለው አስተያየት መጠየቅ ይገባዋል የሚል አቋም ያላቸውም መኖራቸው ተገልጧል። ይህ አቋም በኤርትራም በኩል ባሉ ወገኖች ተመሳሳይ መልክ ቢይዝም በሁለቱ መንግሥታት መካከል ለተፈጠረው ክፍፍል መሰረታዊ ችግር ሳይሆን እንዳልቀረ ይገመታል።</p>


<p class="align-center"><a href="/Gazettas/ZePress/info/ZePress.sera.html">ከዘ ፕሬስ ሐምሌ 4 ቀን 1993</a></p>

</body>
</html>	
