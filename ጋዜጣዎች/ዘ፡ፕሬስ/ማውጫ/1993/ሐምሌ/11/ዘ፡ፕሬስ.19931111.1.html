<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦህዴድ ለ4 ተከፍሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦህዴድ ለ4 ተከፍሏል</h1>


<p>የኦህዴድ (የኦሮሞ ህዝቦች ዴሞክራሲያዊ ድርጅት) መሰነጣጠቅ ዋናው ምክንያት ኢህአዴግ እንደሚለው በክልሉ የሙስና ሥርዓት መንሰራፋት እና የማጥራት ዘመቻ ብቻ ሳይሆን በውጭ ሀገር የሚገኙ የቀድሞው የኦህዴድ አባላት ከአሁኖቹ ጋር በፈጠሩት ግንኙነት መሆኑን ምንጮች ገለፁ።</p>

<p>እነዚሁ አስተያየት ሰጪዎች ለዘፕሬስ እንደገለፁት የኦሮሞ ህዝቦች ዴሞክራሲያዊ ድርጅት መስመር አለመጥራቱ ዋናው ምክንያት የቀድሞ የኦህዴድ አባላት የነበሩና አሁን በውጭ ሀገር ከሌላ ፓርቲ ተቀላቅለው በሚገኙ የድርጅቱ አባላት እና አሁን በድርጅቱ ውስጥ በሚገኙ የማዕከላዊ ኮሚቴ አባልና ካድሬዎች መካከል በተፈጠረው ግንኙነት ሳቢያ ነው።</p>

<p>ይህ ግንኙነት ደግሞ «ኦህዴድ ለአራት መሰነጣጠቅ ምክንያት ሆኗል»ያሉት አስተያየት ሰጭዎቹ በዚህ መሰረት ድርጅቱ አንደኛ የኦሮሞ ምሁራንን ያቀፈ ፓርቲ ማቋቋም የሚፈልጉ፣ ሁለተኛ የኦሮሞ ነፃነት ግንባር መስመር መከተል የሚፈልጉ፣ ሦስተኛ የእነአቶ መለስ ዜናዊን አብዮታዊ ዴሞክራሲያዊ ሥርዓትን መከተል የሚፈልግ እና አራተኛ ከኢህአዴግ ውጭ በመሆን ለኦሮሞ ህዝብ ሲታገል በሰላማዊ ትግል የሚያምኑ ተብለው ተከፋፍለው ይገኛሉ ብለዋል።</p>

<p>በመሆኑም ድርጅቱን እንደድርጅት እንደገና አዋቅሮ በነበረው መልኩ ለማስቀጠል የአሁኑ ጊዜ በጣም አስቸጋሪ ነው ያሉት እነዚሁ አስተያየት ሰጭዎች በአቶ ግርማ ብሩ የሚመራውን የእነመለስ ቡድን ማጠናከር በስልጣን ላይ ያለው ፓርቲ ወሳኝ ፈተና ነው ብለዋል። ይሁንና ቀደም ሲል በድርጅቱ ውስጥ የነበሩ ምሁራንን ከአባልነታቸው ቢያፈናቅሏቸውም እነዚህ ምሁራን የድርጅቱን ውስጣዊ አሰራር ክፍተት እና ቀዳዳ በማወቃቸው ከተለያየ መልኩ ወደድርጅቱ እንደገና ሰርገው በመግባታቸው ድርጅቱ አሁን በሚገኝበት ውድቀት ውስጥ ከቶታል በማለት አስተያየታቸውን ሰጥተዋል።</p>

<p>ወደፊትም ቢሆን ይህን ጉዳይ ለማስተካከል ቢሞከርም እንኳ በአዲስ በተዋቀረው አደራጅ ኮሚቴ ውስጥ የታቀፉት ግለሰቦች ማንነት ወሳኝነት ይኖረዋል በማለት ተናግረዋል። እንደአስተያየት ሰጭዎቹ ገለፃ አሁን በአዲስ በተዋቀረው ኮሚቴ ውስጥ ተካተው የሚገኙ በዚሁ ሥርዓት ውስጥ በሙስና የተዘፈቁ፣ በድርጅታዊ አሰራር ግምገማ ውጤት ውራ የወጡ፣ ወክሎናል በሚሉት ህዝብ ዘንድ ተቀባይነት የሌላቸው ናቸው ብለዋል።</p>

<p>በተለይ በዚህ ድርጅታዊ ግምገማ ውስጥም የድርጅቱ ባለሥልጣናት በተናጠል በእነመለስ ሲገመገሙ በባለሥልጣናቱ ላይ በተደራራቢ ሂስ የሚሰነዝሩ ለሥርዓቱ ተገዢ ናቸው ተብለው እንደአዲስ የተመረጡ ሲሆን ይህ አካሄድ ደግሞ ድርጅቱንም ሆነ ሀገሪቱን የሚጐዳ ነው ሲሉ አስተያየት ሰጪዎቹ ገልፀዋል።</p>


<p class="align-center"><a href="/Gazettas/ZePress/info/ZePress.sera.html">ከ ዘ ፕሬስ ሐምሌ 11 ቀን 1993</a></p>

</body>
</html>	
