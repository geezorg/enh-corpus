<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነልደቱ 6 ጊዜ ተጠርተው 6 ጊዜ የሚያቀርባቸው ጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነልደቱ 6 ጊዜ ተጠርተው 6 ጊዜ የሚያቀርባቸው ጠፋ</h1>


<p>የኢትዮጵያውያን ዴሞክራሲያዊ ፓርቲ (ኢዴፓ) ዋና ፀሐፊ አቶ ልደቱ አያሌውና የድርጅቱ ጉዳይ ኃላፊ አቶ ታምራት ታረቀኝ ያሰራቸው አካል ይዟቸው ፍርድ ቤት እንዲቀርቡ የፌዴራሉ የመጀመሪያ ፍርድ ቤት ያስተላለፈው ተደጋጋሚ ትዕዛዝ ባለመፈፀሙ ትናንት በተያዘላቸው የችሎት ቀጠሮም ሳይቀርቡ ቀሩ።</p>

<p>በሚኒስትሮች ምክር ቤት የሕግ ጉዳይ አቶ ታምራት ታረቀኝን ይዞ ለትናንት ከቀኑ 8 ሰዓት እንዲቀርብ የመጀመሪያ ደረጃ ፍርድ ቤት 3ኛ ፍትሐ ብሔር ችሎት ባስተላለፈው ትዕዛዝ መሰረት የህግ ጉዳይ ቢሮ ኃላፊዎች አቶ መስፍን ለማ ቀርበው ሲያስረዱ እኛ የሚመለከተን በፌዴራል ደረጃ የተሰሩ ወንጀሎችን እንጂ በአዲስ አበባ የተሰራ ወንጀል በአዲስ አበባ ፖሊስ ኮሚሽን ነው መታየት ያለበት ብለዋል።</p>

<p>ታሳሪው በበታች መስሪያ ቤት ያልቀረቡበትን ምክንያት አስረዱን ተብለው አቶ መስፍን ተጠይቀው ጉዳዩ የሚመለከተ የአዲስ አበባ ፖሊስ ኮሚሽንን በመሆኑ ትዕዛዙ ለምን እንዳልተፈፀመ ግን ዝርዝሩን አናውቅም ብለዋል። ፍርድ ቤቱ እስካሁን የነበረውን ጉዳይ አይቶ ውሳኔ ለመስጠት ለዛሬ 5 ሰዓት ቀጠሮ ይዟል።</p>

<p>በተመሳሳይ የአቶ ልደቱን ጉዳይ ለማየት በመጀመሪያ ደረጃ ፍ/ቤት 4ኛ ወንጀል ችሎት ትናንት በ9 ሰዓት ቀጠሮ ተይዞ ታሳሪው አቶ ልደቱም ሆነ አሳሪው በቀነ ቀጠሮው አልቀረቡም። በዚህም መሰረት ታሳሪውን አቶ ልደቱን የአዲስ አበባ ፖሊስ ኮሚሽን ለነገ ግንቦት 30/1993 ዓ.ም ይዞ እንዲቀርብ ፍርድ ቤቱ አዟል።</p>

<p>በሌላ በኩል የኢዴፓ ማዕከላዊ ኮሚቴ አመራር አባል የሆኑት አቶ ተክሌ የሻውን አስረሃል ተብሎ የቀረበው የፌዴራል ፖሊስ አቶ ተክሌ በክፍላችን አልታሰሩም የሚል ምላሽ ሰጥቷል። በመሆኑም ይህንን ጉዳይ የሚከታተለውና የሚያጣራው የአዲስ አበባ ፖሊስ ኮሚሽን ስለሆነ ትዕዛዙ ወደዚህ ቢመራ መልስ ሊያገኝ ይችላል የሚል እምነት አለኝ ሲል ከፌዴራል ፖሊስ አሳሪው አካል ናቸው ተብለው የቀረቡት ገልፀዋል።</p>

<p>ቀደም ሲል አቶ ታምራት ታረቀኝ እና አቶ ልደቱ አያሌው አሳሪያቸው አካል ለግንቦት 10፣ 13፣ 15፣ 17፣ 21፣ 28 1993 ዓ.ም ፍርድ ቤት ይዟቸው እንዲቀርብ የመጀመሪያ ደረጃ ፍርድ ቤት ትዕዛዝ ቢሰጥም እስካሁን ድረስ አለመቅረባቸው ይታወቃል።</p>


<p class="align-center"><a href="/Gazettas/ZePress/info/ZePress.sera.html">ከዘ ፕሬስ ግንቦት 29 ቀን 1993</a></p>

</body>
</html>	
