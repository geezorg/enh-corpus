<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አለመግባባቶች ከፍርድ ቤት ውጭ የሚፈቱበት የሕግ ሥርዓት ይጀመራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አለመግባባቶች ከፍርድ ቤት ውጭ የሚፈቱበት የሕግ ሥርዓት ይጀመራል</h2>


<p>በሰዎች መካከል የሚፈጠሩ አለመግባባቶችና ክርክሮችን ወደ ፍርድ ቤት ከመውሰድ ይልቅ በአማራጭ የማግባባት ስልት የሚፈቱበት የህግ ስርዓት በኢትዮጵያ እንደሚጀመር ተጠቆመ።</p>

<p>የኢትዮጵያ የሕግ ባለሙያዎች ማኅበር ዋና ፀሀፊ አቶ ሲራጅ አብደላ በቅርቡ የኢትዮጵያ ጠበቆች ማኅበር ከካናዳ ጠበቆች ማህበር ጋር በመተባበር ያካሄደውን አውደ ጥናት በተመለከተ ከዘጋቢያችን ጋር ባደረጉት ቃለ-ምልልስ አለመግባባቶች ወደ ፍርድ ቤት አምርተው በሕግ ሂደት ከመዳኘታቸው በፊት ባለጉዳዮች ክርክራቸውን በሌላ ስልት የሚፈቱበትን ስርዓት በኢትዮጵያ ውስጥ ለመጀመር ዝግጅት እየተደረገ ነው ብለዋል።</p>

<p>በአሁኑ ወቅት በሀገራችን ወደ ፍርድ ቤት የሚያመሩ ጉዳዮች ውሣኔ እስኪያገኙ ድረስ በትንሹ አምስትና ስድስት ዓመት የሚፈጅበትን ሁኔታ አለ የሚሉት ዋና ፀሀፊው፣ ክርክሮች ከፍርድ ቤት ውጭ በሌላ ሦስተኛ የህግ ባለሙያ በማግባባት ሂደት የሚፈታበት ስርዓት ባለጉዳዮችን ከጊዜና ከገንዘብ ብክነት እንደሚያድናቸው አስረድተዋል።</p>

<p>እንደ አቶ ሲራጅ አብደላ ገለፃ ይህ አሠራር እስከ አሁን በኢትዮጵያ ያልተጀመረ ቢሆንም በብዙ የውጭ ሀገራት ግን ከፍተኛ ቁጥር ያላቸው ክርክሮች የሚፈቱት በማግባባት ስልት ነው። ይህንን ሁኔታም በ1952 ዓ.ም የወጣው የኢትዮጵያ የፍትሐብሄር ሕግ በሃሣብ ደረጃ ቢያስቀምጠውም ተግባሩ እንዲጀመር ጠንካራ ግፊትና እንቅስቃሴ ሲደረግ አልተስተዋለም።</p>

<p>በአሁኑ ወቅት ፍርድ ቤቶች በአሠራር ለውጥ ላይ እንደሚገኙ የጠቆሙት አቶ ሲራጅ የባለጉዳዮች ፋይሎች በኮምፒውተር ተደራጅተው የዳኝነት ሥራ በተቀላጠፈ ሁናቴ የሚፈፀምበት አካሄድ ከመመቻቸቱ ባሻገር በፍርድ ቤቶች ውስጥ የተከማቹ ፋይሎች እየወጡ በሀገሪቱ በሚገኙ ታላላቅ የህግ ባለሙያዎች አማካይነት ጉዳዮች በማግባባት ሂደት እንዲፈቱ እንቅስቃሴ እየተደረገ ነው። ለዚህም ፍርድ ቤት ከህግ ባለሙያዎች ማኅበር ጋር በመተባበር ሥራው የሚሠራበትን ሁኔታን ለመፍጠር ታስቧል ብለዋል።</p>

<p>በቅርቡ የኢትዮጵያ የሕግ ባለሙያዎች ማኅበር አለመግባባቶች ከፍርድ ቤት ውጭ የሚፈቱበት ስርዓት በተለይም ለጠበቆች እንዲገባቸው ከካናዳ ጠበቆች ማኅበር ጋር የልምድ ልውውጥ አውደ ጥናት ያካሄደ ሲሆን በአወደ ጥናቱም ስለ ማግባባት ስርዓቱ ቴክኒክና በሌሎች ሀገሮች ያለውን ተመክሮ በተመለከተ ለተሳታፊዎች ሰፊ ግንዛቤ እንደተሰጠ አቶ ሲራጅ አብደላ ገልፀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ ጥቅምት 11 ቀን 1996</a></p>

</body>
</html>	














