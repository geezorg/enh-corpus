<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ቀንድ የሚዲያ ውይይት አዲስ አበባ ይካሄዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ቀንድ የሚዲያ ውይይት አዲስ አበባ ይካሄዳል</h2>


<p>በዓለም አቀፍ የሚዲያ ድጋፍ /ኢንተርናሽናል ሚዲያ ሳፖርት/ ዳይሬክተር በሚስተር ጀስፐር ሆጅበርግ የሚመራ የልዑካን ቡድን ኢትዮጵያ ውስጥ በጉብኝት ላይ እንደሚገኝ ተገለፀ።</p>

<p>ቡድኑ ኢትዮጵያ ውስጥ የሚገኘው በአፍሪካ ቀንድ ሀገሮች የፕሬስ ሕጎች ላይ ሀሳብ ለማሰባሰብና በቅርቡም አንድ አካባቢያዊ የውይይት መድረክ የሚዘጋጅበትን ሁኔታ ለማጤን እንደሆነ ታውቋል።</p>

<p>ቡድኑ በአዲስ አበባ ቆይታው በርካታ ጉዳዩ ይመለከታቸዋል ያላቸውን አካላት ያነጋገረና በዛሬውም ዕለት ማነጋገሩን የሚቀጥል ሲሆን የማስታወቂያ ሚኒስቴርን ያላነጋገረና ባለሥልጣናቱ እንደሚሉት ለማግኘትም ሙከራ ያላደረገ መሆኑ መሥሪያ ቤቱን ቅር እንዳሰኘው ታውቋል። ቡድኑ ግን ዛሬ አነጋግራለሁ ብሏል።</p>

<p>ይኼው የምዕራብ አፍሪካ የሚዲያ ፋውንዴሽን (ሚዲያ ፋውንዴሽን ፎር ዌስተርን አፍሪካ) ዳይሬክተር ፕሮፌሰር ክዋሜ ካሬካሪ እና ሜድኮም ለተባለው የሚዲያ ኩባንያ የሚሠሩት የኢንተርናሽናል ሚዲያ ሳፖርት (አይኤም ኤስ) የሚዲያ አማካሪ ሚስተር ፔር አስተርላንድ የሚገኙበት ቡድን ከቅዳሜ ጀምሮ ኢትዮጵያ ውስጥ ሲሆን በዛሬው ዕለት ሥራውን አጠናቆ በሌላ የምሥራቅ አፍሪካ ሀገሮች የሚያደርገውን ጉዞ እንደሚቀጥል ታውቋል።</p>

<p>ከቡድኑ ጋር እየተዘዋወረና ሁኔታዎች እያመቻቸ ያለውን የኢትዮጵያ ነጻ ፕሬስ ጋዜጠኞች ማኅበር (ኢነጋማ) ፕሬዚዳንት አቶ ክፍሌ ሙላትን ስለቡድኑ እንቃስቃሴ ጠይቀን በሰጠን ማብራሪያ ባለፈው ታህሳስ ወር ውስጥ አንድ ተወካያቸውን ልከው በኢትዮጵያ፣ በሱዳንና በሶማሊያ ያለውን የፕሬስ ይዞታ ተከታትሎ ወደ 45 ገጽ ሪፖርት መሥራቱን አስረድቷል።</p>

<p>አቶ ክፍሌ በማያያዝም ከዚህ ግምገማ በመነሳት ይህ ቡድን በአፍሪካ ቀንድ ያሉ የፕሬስ ሕጎችን በሚመለከት የጋራ የውይይት መድረክ በመጪው (ጥቅምት) ወር ወይም ደግሞ መጋቢት ላይ እንዲደረግ ለማመቻቸት ሃሳብ እንዳለው ጠቁሟል።</p>

<p>ቡድኑ ዛሬ ሥራውን ያጠናቅቃል ተብሎ የሚጠበቅ ሲሆን ከትናንት በስቲያ ጀምሮ በነበሩት ቀናት አራት የግል ጋዜጦችን የኢትዮጵያ ነፃ ፕሬስ ጋዜጠኞች ማኅበርን፣ የኢትዮጵያ ጋዜጠኞች ማኅበርን፣ የኢትዮጵያ መገናኛ ብዙኃን ባለሙያ ሴቶች ማኅበርን፣ የኢትዮጵያ መምህራን ማኅበርን ያነጋገር ሲሆን የኢትዮጵያ የሕግ ባለሙያ ሴቶች ማኅበርን ለማግኘት ቢሞክርም አለመሳካቱና ጥረቱ በዛሬውም ዕለት እንደሚቀጥል በምትኩ ግን ለጊዜው የተለያዩ የሕግ ባለሙያዎችን ማግኘታቸው ታውቋል። </p>

<p>በዛሬው ዕለት በሚያደርገው እንቅስቃሴም ቡድኑ ሌሎች ተጨማሪ ጋዜጦችን፣ ኢሠመጉን፣ ፍሬድሪሽ ኤበርት ፋውንዴሽንን፣ የስዊድንና የኖርዌይ ኤምባሲዎችን እንዲሁም ተጨማሪ የሲቪክ ማኅበረሰብ አባላትን ለማግኘት ሃሳብ እንዳለው የኢነጋማው ፕሬዚዳንት አቶ ክፍሌ ገልጿል።</p>

<p>እንግዶቹን የጋበዛቸው የኢትዮጵያ ነጻ ጋዜጠኞች ማኅበር እንደሆነ ለውጪ ጉዳይ ሚኒስቴር ቅርበት ያላቸው ምንጮች የገለፁ ቢሆንም አቶ ክፍሌ ስለጉዳዩ ተጠይቆ ለዘፕሬስ በሰጠው መልስ "ኢንተርናሽናል ሚዲያ ሳፖርትም ሆነ ኢነጋማ የዓለም አቀፍ ሃሣብን በነጻነት የመግለጽ ድርጅት /አይፌክስ/ አባልነታችን በፓርትነር ደረጃ ሁኔታዎችን እንድናመቻችለት ጠይቆን ቀደምም ሲል ባለን የቅርብ ግንኙነት መሠረት ነው እያገዝነው ያለነው፤ እና ይህንን አድርጉ ይህንን አታድርጉ አንላቸውም፤ የእኛ ሚና እነርሱ በሚጠይቁት መሠረት ሁኔታዎችን ማመቻቸት ነው" ብሏል።</p>

<p>"ወደፊት ይደረጋል የሚባለው የአፍሪካ ቀንድ ሃገሮች የፕሬስ የውይይት መድረክ የእኛ ፍላጎት አዲስ አበባ ላይ እንዲሆን ቢሆንም የሚወስኑት ግን እነርሱ ናቸው፤ ምናልባትም ዛሬ ጉብኝታቸውን ሲጨርሱ ሊነግሩን ይችላሉ ብሏል" አቶ ክፍሌ።</p>

<p>ቡድኑ እየተንቀሳቀሰ ያለው የሁሉንም ወገኖች ሃሳብ ያካተተና ወገናዊ ያልሆነ ሪፖርት ለመሥራት እንደሆነ የኢነጋማ ፕሬዚዳንት ቢገልጽም በመንግሥት አካልነቴ ጉዳዩ ይመለከተኛል የሚለው የማስታወቂያ ሚኒስቴር ደግሞ ልዑካኑ ኢትዮጵያ ውስጥ ስለመኖራቸውም የማውቀው ነገር የለም በሚል ቅሬታ ያደረበት መሆኑን ሁለቱ ባለሥልጣናቱ ለዘፕሬስ ገልፀዋል።</p>

<p>የማስታወቂያ ሚኒስቴር የኢንፎርሜሽንና ሕዝብ ግንኙነት መምሪያ ኃላፊ አቶ ዘመድኩን ተክሌ ሰዎቹ ለውጪ ጉዳይ ሚኒስቴር ፕሬስና ዶክዩመንቴሽን መምሪያ የፕሬስን ጉዳይ ለመገምገም መጥተናል ማለታቸውን በውጪ ከመስማታቸው ሌላ ስለመኖራቸውም የሚያውቁት ነገር እንደሌለ ገልጸው በርግጥ ለሃገራችን የፕሬስ ጉዳይ እገዛ ለማድረግ ከመጡ ማስታወቂያ ሚኒስቴርን ሳያነጋግሩ ቢሄዱ ሥራቸው የተሟላ ይሆናል የሚል እምነት እንደሌላቸው ተናግረዋል።</p>

<p>አዲሱን ፕሬስ ሕግ በማርቀቅ ሥራ ላይ ቁልፍ ሚና እንደነበራቸው የሚነገርላቸውና የኢትዮጵያ ብሮድካስት ኤጀንሲ ዋና ሥራ አስኪያጅ የሆኑት አቶ ሽመልስ ከማል እንደ አቶ ዘመድኩን ሁሉ ስለቡድኑ ኢትዮጵያ ውስጥ መኖር እንደማያውቁ ገልጸው "መጥተዋል የተባሉት ሰዎች የመጡት በርግጥ የኢትዮጵያን ፕሬስ ሁኔታ ለመገምገም ከሆነ የሚመለከታቸውን ተሳታፊ ወገኖች (ስቴክ ሆልደርስ) ሁሉ ማነጋገር አለባቸው። የእኛ መሥሪያ ቤት ደግሞ የሚዲያው ጉዳይ በቀጥታ የሚመለከተው ከመሆኑ ጎን አስፈጻሚም (ሬጉላቶሪ) አካል ነው። ሚዲያን በሚመለከት እኛን አግልሎ አስተያየት እንዲሰበስብ ቢደረግ ሚዛናዊ ይሆናል ማለት ያዳግታል" ብለዋል።</p>

<p>አቶ ሽመልስ በማከልም "ሁሉንም ወገኖች የሚያካትት የምክክር ሥራ ቢሠሩ የተሻለ ነው። በርግጥ ሰዎቹ መጥተው ከሆነ ቢያነጋግሩን በራችን ምንጊዜም ክፍት ነው፤ ቢመጡና ቢያገኙን፣ የኢትዮጵያ ሚዲያ የመገምገም ዓላማም ካላቸው እንደ አንድ የሚመለከተው አካል መታየት ይገባናል የሚል እምነት አለን። መጥተው ይህንን ሳያደርጉ ሄደው ከሆነ ወይም ቢሄዱ በርግጥ ቅር ያሰኛል" ሲሉ የተሰማቸውን ቅሬታ በግልፅ ተናግረዋል።</p>

<p>ልዑካኑን አግኝቶ ያነጋገራቸው የኢትዮጵያ ፕሬስ ድርጅት ሥራ አስኪያጅ እና የኢትዮጵያ ጋዜጠኞች ማኅበር ፕሬዚዳንት አቶ ከፍያለው አዘዘ በበኩል "የሰዎቹ ተልዕኮ የሚደገፍ ነው። በኢትዮጵያ ሚዲያን ለማሳደግ መደረግ ባለባቸው እንቅስቃሴዎች ላይ በምን መልክ እርዳታ ልንሰጥ እንችላለን የሚል ነው። የአፍሪካ ቀንድ የተረሳ የአፍሪካ አካል ነው ብለን ስለምናስብ በተለይ በሚዲያው በኩል ድጋፍ ማድረግ እንፈልጋለን ብለው ነው የመጡት፤ ጠቃሚ ነው" ብሏል።</p>

<p>ሆኖም ይህንን ለማስፈፀም የሚሄዱበት መንገድ ሁሉንም ወገኖች ያቀፈ እንደሆነ ነግሬአቸዋለሁ፣ ያለው የኢጋማ ፕሬዚዳንት አቶ ከፍያለው በማኅበራት የታቀፉትንም፣ ያልታቀፉትንም ጋዜጠኞች እንዲያነጋግሩ፣ የጋዜጤኞች ማኅበራቱ ሁለት ብቻ እንዳልሆኑ የገለፀላቸው መሆኑንና የመንግሥትም አካላት እንዲያሳትፉ ሃሣብ የሰጣቸው መሆኑን ጠቁሟል።</p>

<p>ከኢነጋማ ጋር በዚሁ ጉዳይ ላይ ተነጋግረው ያለተፅዕኖና በነጻነት ለመስራት መምጣታቸውን፣ ከኢጋማም ጋር ለዚሁ ጉዳይ የሄዱ መሆናቸውን የልዑካኑ ቡድን አባላት የጠቀሱለት መሆኑን አቶ ከፍያለው ገልጾ እንቅስቃሴአቸውን ቢያደንቅም "ሁላችንም ዘንድ ስትመጡ ያለቀ ጉዳይ ይዛችሁ አትምጡ" ያላቸው መሆኑን ገልጿል።</p>


<p>ኢትዮጵያ ውስጥ ለጋዜጠኝነትና ለሚዲያ ሥራ የተመቻቸ ሁኔታ አለ ወይ? ብለው የጠየቁት መሆኑን አቶ ከፍያለው ጠቅሶ "እኔ ችግር ያለ አይመስለኝም" ብሎ መመለሱንም ተናግሯል።</p>

<p>የብሮድካስት ሥራ መቼ እንደሚጀመር ጠይቀውትም ጉዳዩ የሚመለከተው አካል እንዳለና ከዚያ የተሻለ መረጃ ሊያገኙ እንደሚችሉ የጠቆማቸው መሆኑን አመልክቷል።</p>

<p>እንግዶቹ የመንግሥት አካላት ለምን እንዳላነጋገሩ የኢነጋማ ፕሬዚዳንት አቶ ክፍሌ ሙላት - በዘፕሬስ ተጠይቆ "መንግሥት እኮ የመጨረሻውና ትልቁ አካል ነው፤ መንግሥት ቤት ዘው ተብሎ አይገባም፤ የክብርም ጉዳይ አለ። አሁን ሰዎቹ ጥናት እያደረጉ ነው፤ ቀጥሎ ይህንን የጥናታቸውንም ውጤት ይዘው የሚሄዱት ወደ መንግሥት ነው" ብሏል።</p>

<p>ከረጅም ፍለጋ በኋላ ትናንት ምሽት ማተሚያ ቤት ልንገባ ስንል ያገኘናቸው የልዑካኑ ቡድኑ መሪ የአይ ኤም ኤስ ዳይሬክተር ሚስተር ጄስፐር ሆጅበርግ ቀኖቻቸው በብዙ ሥራ የተጣበቡ እንደነበሩና ብዙ ጠቃሚ ውይይቶችንም እንዳደረጉ ገልፀዋል።</p>

<p>ሚስተር ሆጅበርግ በኢትዮጵያ ፕሬስ በእጅጉ የተደነቁ መሆናቸውንና ብዙ የዕድገት ለውጥም ማየታቸውን አመልክተዋል። የግሉ ፕሬስም እያደገና እየበረታ መሆኑን አይተናል ያሉት ሚስተር ሆጅበርግ "የእኛ ድርጅት ከበርካታ የአፍሪካ ሀገሮች ጋር የሚሠራ በመሆኑ ከዚህ የምናገኘው ልምድ ለሌሎችም ጠቃሚ ሊሆን እንደሚችል እናምናለን" ብለዋል።</p>

<p>ባለማነጋገራቸው ቅሬታ ያደረባቸው አካላት እንዳሉም ተጠይቀው ሚስተር ሆጅበርግ ሲመልሱ ማንንም ማግለል ፈጽሞ እንደማይፈልጉና የማስታወቂያ ሚኒስቴርን ኃላፊዎችም በዛሬው ዕለት ለማነጋገር እንደሚፈልጉ፤ በፕሮግራሞች መጣበብ ምክንያት ይህንን እስከአሁን ባለማድረጋቸው ማዘናቸውን አመልክተዋል።</p>

<p>በአሁኑ ጊዜም በአፍሪካ ቀንድ የሚዲያ ዕድገት ጉዳዮችና በፕሬስ ህጎችም ላይ የሚነጋገር የአካባቢው ሀገሮች ውይይት በቅርቡ እንዲደረግ የሚሠሩ መሆኑንና ቦታውም አዲስ አበባ ላይ እንዲሆን ሃሣባቸው እንዳልሆነ፤ ሁሉም የሚመለከታቸው ወገኖች እንደሚጋበዙም ገልፀዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መስከረም 13 ቀን 1996</a></p>

</body>
</html>	














