<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢዴፓና የኢዲዩ ውህደት ተቃውሞ ገጠመው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢዴፓና የኢዲዩ ውህደት ተቃውሞ ገጠመው</h2>


<p>የኢትዮጵያዊያን ዲሞክራሲያዊ ፓርቲ (ኢዴፓ) እና የኢትዮጵያ ዲሞክራሲያዊ ኅብረት ፓርቲ (ኢዲዩ) በቅርቡ ያደረጉት ውህደት በኢዲዩ ታጋዮችና አመራር አባሎች ከፍተኛ ተቃውሞ ገጠመው።</p>

<p>ውህደቱን አጥበቀው የተቃወሙት የኢዲዩ አባላት "ሕዝብን በአስመሳይ ድርጊቶች ማዘናጋት አይቻልም" በሚል ርዕስ ትናንት ባወጡት መግለጫ የድርጅታቸው የኢዲዩ ማእከላዊ ኮሚቴ አባላት ከኢዴፓ ጋር ውህደት የፈፀሙት ጠቅላላ ጉባዔ ሳይጠራና አባላቱን ሳያወያዩ በራሳቸው የግል ፍላጐት ተነሳስተው ነው ብለዋል።</p>

<p>ለ28 ዓመታት የኢዲዩ ታጋይ እንደሆኑ የሚናገሩት ታጋይ ገብሩ በርሄ፣ የፓርቲው የሴቶች ጉዳይ ተጠሪ ወ/ሮ አስካለ ኃይሌና በጐጃም የድርጅቱ ተጠሪ አቶ ደረጀ ከበደ ከሌሎች የኢዲዩ አባላት ጋር በመሆን ባወጡት መግለጫ በፓርቲው ውስጠ ደንብ መሠረት ከጠቅላላ ጉባኤ በፊት ውህደት እንደማይደረግ ቢደነገግም የበላይ አመራሮቹ "የፈለገ ይቀጥል፣ ያልፈለገ ያቁም" በሚል አምባገነናዊ አካሄድ ውህደቱን ፈፀመዋል ብለዋል።</p>

<p>ይህን ሕገወጥ ውህደት በመቃወምም በሸራተን የተካሄደውን የፊርማ ሥነ-ሥርዓት የድርጅቱ የትግራይ ቅ/ጽ/ቤት ተጠሪ አቶ መብራቱ ረግጠው ሲወጡ፤ የጐጃም ተጠሪ የሆኑት አቶ ደረጀ ከበደን ጨምሮ በርካታ ታጋዮችና አባላት ከአመራሩ ጋር ባለመግባባት ተለያይተዋል ብለዋል።</p>

<p>"አመራሩ፤ ሕገደንባችን ይከበር፣ ግልፅነትና ተጠያቂነትን በሰፈነበት መልኩ ከመሠል ሀቀና ዲሞክራት ኃይሎች ጋር በኅብረትም ሆነ በውህደት እንሥራ እያለ በሚንቀሳቀሰው ብዙኃኑ አባል ላይ እየፈፀመ ያለው ሴራ እጅግ የተወሳሰበ ነው" የሚለው መግለጫው "መላው የፓርቲያችን አባልና ደጋፊም ሁኔታውን ዲሞክራሲያዊ እንቅስቃሴ አጥብቆ እንዲቀጥል አበክረን እናሳስባለን" ይላል።</p>

<p>ስለጉዳዩ የተጠየቁት የኢዲዩ ማዕከላዊ ኮሚቴ አባላት ግን መግለጫውን "መሠረተ ቢስ ውንጀላ" ሲሉ አጣጥለውታል።</p>

<p>የማዕከላዊ ኮሚቴ አባላቱ እንደሚሉት ውህደቱን በመቃወም መግለጫ ያወጡት የኢዲዩ አባላት ሳይቀሩ፤ ውህደቱ እንዲፋጠን ሲሠሩ የነበሩ ከመሆናቸውም ባሻገር ፓርቲዎቹ "ኢዲአፓ" በሚል ስያሜ ከተዋሀዱ በኋላ ጭምር እስከቅርብ ጊዜ ድረስ ደመወዝ ሲከፈላቸው የነበሩ ናቸው።</p>

<p>"ዛሬ እንዲሁ ከመሬት ተነስተው የዚህ ዓይነት መግለጫ ማውጣታቸው ራሳቸውን ትዝብት ላይ ይጥላቸው ካልሆነ በስተቀር በጠራና ትክክለኛ መንገድ ለተካሄደው ውህደት ያለውን እውነታ በጭራሽ ሊቀይረው አይችልም" ያሉት የማዕከላዊ ኮሚቴ አባላቱ ግለሰቦቹ ከፓርቲ ሳይሆን ከግል ጥቅም ጋር በተያያዘ የጀመሩትን አፍራሽ ድርጊት በአስቸኳይ እንዲያቆሙ እናሳስባለን ብለዋል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መስከረም 13 ቀን 1996</a></p>

</body>
</html>	














