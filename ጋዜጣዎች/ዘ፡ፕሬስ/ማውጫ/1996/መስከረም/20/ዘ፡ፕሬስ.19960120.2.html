<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ በኢትዮጵያ የእግር ኳስ ፌዴሬሽን ላይ ውሣኔ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ በኢትዮጵያ የእግር ኳስ ፌዴሬሽን ላይ ውሣኔ ሰጠ</h2>


<p>በኢትዮጵያ ፉትቦል ፌዴሬሽን የአመራር ሽኩቻ ዙሪያ የመጨረሻ ውሳኔ ለመስጠት የፈረሰውንና አዲስ የተሾመውን አመራር አባላት ወደዙሪክ ጠርቶ ያወያየው የዓለም አቀፉ እግር ኳስ ፌዴሬሽን ፊፋ አዲሱ አመራር እንዲበተንና ከቀድሞውና ከአሁኑ አመራሮች በስፖርት ቤተሰቡ መራጭነት የተውጣጣ ጊዜያዊ የሥራ አመራር በ6 ወር ጊዜ ውስጥ እንዲዋቀር ውሳኔ ማስተላለፉ ተሰማ።</p>

<p>በኢትዮጵያ እግር ኳስ ፌዴሬሽን ውስጥ የተከሰተው እሰጣገባ እንደሚታወሰው ባለፈው ሰኔ ወር መጀመሪያ ለአራት ወራት ያህል በሥልጣን ላይ የቆየው የኢትዮጵያ እግር ኳስ ፌዴሬሽን ሥራ አስፈፃሚ ኮሚቴ "ሥራውን በአግባቡ ማከናወን አልቻለም" ተብሎ እንዲፈርስ ከመደረጉ ጋር የተያያዘ ነው። እንዲፈርስ የተደረገው የፌዴሬሽኑ ሥራ አስፈጻሚ ኮሚቴ የተመረጠው ባለፈው ዓመት የካቲት ወር ላይ በተደረገ ስብሰባ ነበር። ልክ ኃላፊነቱን በተረከበ በ4ኛው ወር ላይ ግን የኢትዮጵያ የወጣቶች ስፖርትና ባህል ሚኒስቴር ከኢትዮጵያ ፌዴራል ስፖርት ምክር ቤት ጋር በመተባበር ሰኔ 5 ቀን 1995 ዓ.ም በአምቦ ከተማ በጠራው ስብሰባ የእግር ኳሱ ፌዴሬሽን ሥራ አስፈጻሚ ኮሚቴ እንዲፈርስ ተወሰነ። ኮሚቴው እንዲፈርስ የተደረገውም የእግር ኳስ ብሔራዊ ቡድኑ አሰልጣኝ የነበሩት ጀርመናዊው ጆሀን ፊገ መባረራቸውን በተመለከተ በተፈጠረው አለመግባባትና "የሥራ አስፈጻሚ ኮሚቴው ችግር አለበት" በሚሉ ምክንያቶች እንደሆነ የሚታወስ ነው።</p>

<p>አሰልጣኝ ጆሀን ፊገ የታገዱት የትምህርት ማስረጃና የሥራ ልምዳቸውን ማቅረብ ስላልቻሉና ስለሌላቸው ነው ሲል፤ የፈረሰው ሥራ አስፈጻሚ አክሎ እንዳብራራው ፊገ እንዲባረሩ የተደረገው ፊፋን በማማከር ነው ተብሎ ነበር። በጉዳዩ ላይ የወጣቶች ስፖርትና ባህል ምክትል ሚኒስትርን ገና ያኔውኑ የቀድሞው ሥራ አስፈፃሚ እንዳወያየና የፌዴሬሽኑ ፐርሶኔል ክፍሉም ሆነ መዝገብ ቤቱ የግለሰቡን የትምህርትና የሥራ ልምድ የሚያስረዳ ሰነድ ያለመኖሩን ካረጋገጡ በኋላና እንዲሁም ጆሀን ፊገ ከራሳቸው ዘንድ መረጃ በእጃቸው ካለ እንዲያቀርቡ ተጠይቀው ማቅረብ አለመቻላቸውን ተከትሎ የማባረሩ እርምጃ መወሰዱን መረጃዎች ያመለክታሉ። በሚኒስቴር መሥሪያ ቤቱ በኩል አንድ ሠራተኛን መቅጠርም ሆነ ማባረር የፌዴሬሽኑ የውስጥ ጉዳይ ስለመሆኑ ግንዛቤው ያለ ቢሆንም ግለሰቡ ቢባረር ከጀርመን መንግሥት ጋር ያጣላናል፤ ፊፋም ይቀጣናል የሚል ምክንያት ቀርቦ እንደነበር ለጉዳዩ ቅርበት ያላቸው ምንጮች ይገልጻሉ። </p>

<p>የሥራ አስፈጻሚ ኮሚቴው ችግር አለበት ከተባለም ደግሞ አባላቱ ችግር አለባቸው ብሎ ለፌዴራሉ ስፖርት ምክር ቤት ሥራ አስፈጻሚ ኮሚቴ የሚያሳውቀው የእግር ኳስ ፌዴሬሽኑ ጠቅላላ ጉባኤ ሊሆን ይገባ እንደነበር አስተያየት የሚሰጡት ወገኖች በርካታ ናቸው። በኢትዮጵያ እግር ኳስ ፌዴሬሽን መተዳደሪያ ደንብ መሠረት አንድ የሥራ አስኪያጅ ኮሚቴ አባል የሚመረጠው ለአራት ዓመታት ሆኖ ሳለ፣ ቢወርድም የሚወርደው በፌዴሬሽኑ መተዳደሪያ ደንብ መሠረት ሊሆን ይገባ እንደነበር ይጠቀሳል። የፌዴራል ስፖርት ምክር ቤት ሥራ አስፈጻሚ ኮሚቴ ጠቅላላ ጉባኤ እንዲጠራ ማዘዝ የሚችለው በፌዴሬሽኑ መተዳደሪያ ደንብ አንቀጽ 12 ንዑስ አንቀጽ 9 መሠረት የፌዴሬሽኑ ጠቅላላ ጉባኤ ሁኔታውን ከገመገመና ችግር መኖሩን ካረጋገጠ በኋላ በጠቅላላ ጉባኤው ጠያቂነት ሲሆን የስፖርት ምክር ቤቱ ሥራ አስፈጻሚ ኮሚቴን ለማንሳት ግን ይህ መደበኛ ሕጋዊ ሂደት እንዳልተጠበቀ ቅሬታ ሲቀርብ ቆይቷል።</p>

<p>ጠቅላላ ጉባኤው ከተጠራም በኋላ ደግሞ ስብሰባውን መምራት ያለበት በአንቀጽ 16 ንዑስ አንቀጽ 3 መሠረት የፌዴሬሽኑ ፕሬዚዳንት ሊሆን ሲገባ የአምቦው ስብሰባ በሌላ ሰው እንዲመራ በመደረጉ ሕጋዊው አሠራር መጣሱን በስፍራው የነበሩ ታዛቢዎች ያረጋገጡት ስለመሆኑ ይጠቀሳል። በሌላ በኩል ደግሞ ድምጽ መስጠት የሚገባቸው በአንቀጽ 10 ንኡስ አንቀጽ 1 ሀ እስከ ሐ ባለው ነጥብ መሰረት የክልል ፌዴሬሽንና የክለብ ተወካዮች መሆን ሲገባቸው ድምጽ የሰጡት ወገን የሚኒስቴር መሥሪያ ቤት ሰዎች ናቸውም ተብሏል። በተጨማሪም የሥራ አስፈጻሚ ኮሚቴው አባላት ድምጽ እንዳይሰጡ መደረጉም ከመተዳደሪያ ደንቡ ውጪ እንደሆነ ቅሬታ የሚገልጹ አካሎች ይናገራሉ።</p>

<p>ይህን ተክትሎም ፊፋ እንዲፈርስ ተደርጓል የተባለውን በዶክተር አሸብር ወ/ጊዮርጊስ የሚመራውን ሥራ አስፈጻሚ ወደ ቦታው መልሱ አለበለዚያ ግን ሀገሪቱ ቅጣት ይጠብቃታል ሲል የማስጠንቀቂያ ደብዳቤ መጻፉም ይታወሳል። ቀደም ሲል እንደውም የአፍሪካ እግር ኳስ ኮንፌዴሬሽን /የካፍ/ ፕሬዚዳንት ኢሳ ሃያቱ እንኳ አዲሱ የኢትዮጵያ ፉትቦል ፌዴሬሽን ሥራ አስፈፃሚ ኮሚቴ በፊፋ እውቅና ይሰጠውና በኋላ እንነጋገራለን ብለው ጠይቀውም ፊፋ ሃሳቡን አልቀበለውም ስለማለቱም ተገልፆ ነበር።</p>

<p>ውስጥ አዋቂ ምንጮች እንደሚሉት በ1953ዓ.ም የፊፋ አባል የሆነችው ኢትዮጵያ የተሰጋው ቅጣት እውን ከሆነባት ፊፋ አምቦ ላይ የሚያሰራው የጎል ፕሮጀክት፣ በደቡብ ክልል የታሰበው የዞን 5 ሀገሮች ፉትቦል አካዳሚ እና የፊፋ መደበኛ በጀትም ሊቀርባት ይችላል። እንዲሁም ከዓለም አቀፍ ውድድሮች የመገለልም ሽንቆጣ ሊደርስብን ይችል ይሆናል።</p>

<p>በዛንዚባር ባለፈው ነሐሴ በተካሄደው የሴካፋ ስብሰባ ላይ ሁለቱም የፌዴሬሽኑ አመራሮች በሥፍራው ተገኝተው የአዲሱ የኢትዮጵያ ፉትቦል ፌዴሬሽን ሥራ አስፈጻሚ በሴካፋ ተቀባይነት ያላገኘ አካል ነው በሚል ከአተካራ በኋላ በስብሰባው በታዛቢነት ደረጃ ብቻ ተሳትፎ መመለሱ ይታወሳል።</p>

<p>ጉዳዩ መቋጫ አልበተጀለትም በሚል ፊፋ የቀድሞው ፌዴሬሽን አባላት በተገኙበት የደረሰበትን የመጨረሻ ውሳኔ ለማሳወቅ ቀነ ቀጠሮ ይዞ ነበር። የቀድሞውኑም ሆነ አዲሱን ሥራ አስፈጻሚ ማለትም ሁለቱንም ወገኖች በማነጋገር ውሳኔ ይተላለፍበታል በተባለው ውይይት ላይ መስከረም 18/1996 እንዲገኙ ከሁለቱም በኩል የሚወከሉ የተወሰኑ ሰዎችን ስዊዘርላንድ ዙሪክ ወደሚገኘው ዋና ጽ/ቤቱ ጋብዞ ነበር። ውስጥ አዋቂ ምንጮች እንደጠቆሙት ከሆነ በዙሪክ የፊፋ ውሳኔ መሠረት የሀገሪቱ የእስካሁኑ የፌዴሬሽኑ ሥራ አመራር ምርጫ ከፊፋ ሕግና ደንብ ያፈነገጠ ከመሆኑ ባሻገር አዲሱም የኢትዮጵያ እግር ኳስ ፌዴሬሽን የሥራ አስፈጻሚ አካል መፍረስ ይኖርበታል።</p>

<p>በውሳኔው እንዲበተን ከተጠየቀው ከአዲሱ ሥራ አስፈጻሚና በዶክተር አሽብር ወልደጊዮርጊስ ይመራ ከነበረው የቀድሞው አመራርም ጥቂት ጥቂት ሰዎች ተውጣጥተውና ተካተው በመንፈቅ ጊዜ ውስጥ ከስፖርት ቤተሰቡ የሚመረጥ ጊዜያዊ የፌዴሬሽኑ ሥራ አመራር እንዲመረጥ ውሳኔ ተላልፏል። ይህ ካልሆነ ግን በኢትዮጵያ ላይ ፊፋ ያለምንም ተጨማሪ ቅድመ ሁኔታ ቅጣት እንደሚጥል ማስጠንቀቂያ መስጠቱን በዙሪክ የተገኙ ምንጮች አስረድተዋል።</p>

<p>የስፖርት ቤተሰቡ እንደሚጓጓለት ያልሆነው እግር ኳሳችን የሚያኮራ ውጤት የራቀው ቢሆንም የእግር ኳሱ አመራር የቤት ፍጥጫ ግን ከቤት በራፍ አልፎ ባህር ለተሻገረ የውጭው አደባባይ የግልግል መድረክ መብቃቱ አብዛኛውን የስፖርት ቤተሰብ ያሳዘነ ሆኗል።</p>


<p class="align-center"><a href="/Gazettas/ZePress/info/ZePress.sera.html">ከዘፕሬስ መስከረም 20 ቀን 1996</a></p>

</body>
</html>	














