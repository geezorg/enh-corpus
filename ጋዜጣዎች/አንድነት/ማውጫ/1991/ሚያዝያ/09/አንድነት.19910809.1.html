<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር አሥራት ተሽሏቸው ከሆስፒታል ወጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕ/ር አሥራት ተሽሏቸው ከሆስፒታል ወጡ</h1>


<p>ክቡር ፕ/ር አሥራት ወልደየስ በሕክምና ሲረዱ ከቆዩበት «ከቅዱስ ሉቃስ ኤጲስ ቆጶስ ሆስፒታል» ማክሰኞ ሚያዝያ 5 ቀን 1991 ዓ.ም ተሽሏቸው መውጣታቸው ተገለፀ።</p>

<p>ከስፍራው ተያይዞ የደረሰው ዜና እንዳመለከተው ክቡር ፕ/ር አሥራት ወልደየስ ከሆስፒታሉ እንደወጡ ወዲያውኑ ወደ ፍላደልፊያ ግዛት አምርተዋል። ከዚያም ቀሪ ሕክምናቸውን በተመላላሽነት እንደሚከታተሉ ዜናው ጨምሮ ገልጧል። ክቡርነታቸው በቴክሳስ ግዛት በሕክምና በቆዩበት ጊዘ ሁሉ ያለማሳለስ ለጠየቋቸውና ለተንከባከቧቸው ኢትዮጵያውያንና የውጭ ዜጎች ልባዊ ምስጋናቸውን ማስተላለፋቸውም ታውቋል።</p>

<p>ክቡር ፕ/ር አሥራት ወልደየስ በተመሠረተባቸው ክስ ለአምስት ዓመታት በአዲስ አበባ ወህኒ ቤት ሲማቅቁ ከመቆየታቸውም በላይ ጤንነታቸው እጅጉን በመጎዳቱ ከምስረታው ጀምሮ ባገለገሉበት ሆስፒታል በከፍተኛ ጥበቃ ሥር ሆነው እንዲታከሙ መደረጉ አይዘነጋም። በዚህ የሆስፒታል ቆይታቸውም በቂ የሕክምና ድጋፍ ሊያገኙ ባለመቻላቸው ሕመማቸው እየተባባሰ በመሄዱ ጉዳዩ ባሳሰበው በመዐሕድና በመላው ኢትዮጵያውያንና በውጭ መንግሥታትና ሰብዓዊ መብት ተከራካሪዎች ያላሰለሰ ጥረት ወደ ውጭ ሃገር ሄደው እንዲታከሙ ተደርጓል።</p>

<p>ክቡርነታቸው ከኢትዮጵያ እንዲሄዱ ከተደረገ በኋላ በአሜሪካ አገር በሚገኘውና ከላይ በተመለከተው ሆስፒታል በተደረገላቸው ያላቋረጠ የሕክምና ክትትል ነው ዛሬ የጤንነታቸው ሁኔታ ማሻሻል ሊያሳይ የቻለው። ሆስፒታል ከገቡበትም ጊዜ አንስቶ ለሕክምና አገልግሎት የሚውል ገንዘብ በተለያዩ መንገዶች በግለሰብም ሆነ በድርጅት አማካይነት ለማሰባሰብ የተደረገው ጥረት ውጤታማ መሆኑን ዜናው አያይዞ ገልጧል። የእርሳቸውን ሕይወት ለማትረፍ ሲባል የዚህን ከፍተኛ ገንዘብ የጠየቀውን የሕክምና ወጪ ለመሸፈን ኢትዮጵያውያን ያሳዩት ያልተቆጠበ ድጋፍ ብዙዎችን ያስደሰተና ያኮራ ነበር።</p>

<p>በዚህ ረገድ ከአውሮፓ የደረሰው ሪፖርት እንደሚያመለክተው፤ በብሪታኒያ፣ በጀርመን፣ በስዊድን፣ በሆላንድና በቤልጂየም ከ1993 ዓ.ም /እ.ኤ.አ/ ጀምሮ የመዐሕድን ዓላማ ለማራመድ የተመሠረቱ የመዐሕድ ቅርንጫፍ ኮሚቴዎች ከፕ/ር አሥራት ወልደየስ ደጋፊዎች ጋር በመተባበር ገንዘብ ለማሰባሰብ ባደረጉት ጥረት እስከ ሚያዝያ 2 ቀን 1991 ዓ.ም ድረስ $46,63.1 /አርባ ስድስት ሺህ አራት መቶ ስድሳ ሦስት ዶላር ከአርባ አንድ ሳንቲም/ ተዋጥቷል።</p>

<p>በሌላ በኩል ደግሞ በሰሜን አሜሪካም ተመሳሳይ ጥረት እየተደረገ እንዳለና አመርቂ ውጤት በመገኘት ላይ መሆኑን ከስፍራው የመጣው ዜና አክሎ ገልጿል። ይኸው ዜና ክቡርነታቸው በሥራ ባሳለፉት ዘመናቸው ሀገራቸውንና ወገናቸውን ከማገልገል ውጪ ያካበቱት ሃብት ባለመኖሩ በአውሮፓም ሆነ በሰሜን አሜሪካ ያሉ የመዐሕድ አባላትና ደጋፊዎች የሕክምና ወጪያቸውን በመሸፈን ላይ እንደሚገኙም አመልክቷል።</p>

<p>በዚህ አጋጣሚ ክቡር ፕ/ር አሥራት ወልደየስ ጤናቸውን አግኝተው የጀመሩትን ሕዝባዊና ሃገራዊ አጀንዳ ግቡን ይመታ ዘንድ ከኢትዮጵያ ሕዝብ ጋር እንዲቀጥሉ የብዙዎች ምኞት ነው። ለዚህ ለሰብዓዊ ተግባር የተባበሩትን ሁሉ መዐሕድ ከልብ ያመሰግናል።</p>


<p class="align-center"><a href="/Gazettas/Andinet/info/Andinet.sera.html">ከአንድነት ሚያዝያ 9 ቀን 1991</a></p>

</body>
</html>	
