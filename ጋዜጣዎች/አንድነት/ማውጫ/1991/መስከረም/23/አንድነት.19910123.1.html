<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መከራን ለመቋቋም መዘጋጀት አለብን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«መከራን ለመቋቋም መዘጋጀት አለብን»</h1>


<p>መስከረም 10 ቀን የዛሬ አራት ዓመት የታላቁ መሪያችን የክብር ፕሮፌሰር ዓሥራትን የፍርድ ውሎ ለማየት በከፍተኛው ፍርድ ቤት የተገኘው ሕዝብ በወያኔ ኢሕአዴግ ወታደሮች ታፍሶና ታስሮ የተፈጸመበት ኢ-ሰብዓዊ ድርጊት ለሰላም፣ ለአንድነት፣ ለፍትህና ለጋራ እድገት መገኘት የምናደርገውን ትግል አልገታም። ይልቁንም ጀግኖች አባቶቻችን ሣርና ቅጠል እየበሉ ያለመጠለያ ዶፉን ተቋቁመው፣ መከራን ችለው በዱር በገደሉ ተንከራትተው የታገሉለትን አርአያ በፅናትና በቁርጠኝነት እንድንቀጥል አድርጐናል» ሲሉ ክቡር ቀኛዝማች ነቅዓ ጥበብ በቀለ የመላው ዐማራ ሕዝብ ድርጅት ተቃዋሚ ም/ፕሬዝዳንት ገለጡ። ክብሩ ተቀዳሚ ም/ፕሬዝዳንት ይህን የገለጡት መስከረም 10 ቀን 1991 ዓ.ም የግፉአን እሥረኞች በመዐሕድ ጽ/ቤት ቅጥር ግቢ በታላቅ ክብርና ሥነ-ሥርዓት በታሰበበት ዕለት ባደረጉት ንግግር ነው።</p>

<p>የመላው ዐማራ ሕዝብ ድርጅት አባላት፤ ደጋፊዎችና እንግዶች በተገኙበት በዚሁ ሥነ-ሥርዓት ላይ ተቀዳሚ ም/ፕሬዝዳንት በተናገሩት ቃል «እኛ ኢትዮጵያውያን ትግል የጀመርነው አሁን ሳይሆን ወደኋላ መለስ ብለን ብናስታውስ ከፋስሽት ኢጣሊያ ጋር የተፋለምንበት ጊዜ በየካቲት 12ቱ ቀን በአዲስ አበባ ከተማ ከ30 ሺህ ሕዝብ በላይ የተረሸነበትን በአካፋና ዶማ የተጨፈጨፈበትን በእሳት የተቃጠለበትን በሳንጃ የተጨቀጨቀበትን ተጋድሎ አካሂደናል። ከዚያም በበለጠ ሁኔታ አባቶቻቸውን አጥንታችውን ከስክሰው ደማቸውን አፍስሰው እስከ ትንናቱ ነፃነታችን አብቀትውናል። ይህንን ጀብዱ ሥራ መሠረት አድርገን ዛሬ የምንታገል ከመሆኑ ጋር ጀግንነቱ የሚያኮራንንና የኢትዮጵያዊነታችንን ልዩ ምልክት ሆኗል» ካሉ በኋላ «መታሰር፣ መደብደብ፣ በነፃነት ተጋድሎ አኳያ ሲታይ፣ ለመስዋዕትነት የተዘጋጀ ሕዝብ ከዚያ በበለጠ ቆራጥነት ለመታገል መነሳት ያለበት መሆኑን ሲያስገነዝበን የመስከረም 10ሩ ግፍና እስረኞች የደረሰባቸውን በደል በመቋቋም ረገድ ያሳዩት ፅናትና ቆራጥነት የሚያኮራ ነው» ካሉ በኋላ «በዚያ ወቅት ግፉ የደረሰባቸው ሴቶችና ወንዶች አገርን በከፍተኛ ሙያና ደረጃ ያገለገሉ አረጋውያንና የተከበሩ ዜጐች ያስታውሳሉ» ሲሉ የዕለቱን ታላቅነት በመዘርዘር አስረድተዋል።</p>

<p>ተቀዳሚ ም/ፕሬዝዳንቱ በዚሁ ንግግራቸው በሰላማዊ ዜጐች ላይ የተፈጸመው ይህ ድርጊት የመጨረሻው ባለመሆኑ ገና ብዙ ትግል ይጠብቅብናል። መስዋዕነት ለመክፈል በቁርጠኝነት ካልተነሣን ለእኩልነት ለዲሞክራሲና ለጋራ ብልፅግና ለመታገል ጣሪያና ግድግዳ ለመሆን አንችልም። እያንዳንዳችን መከራውን ሞቱን፣ እሥራቱን፣ ሥቃዩንና ሁሉ ለመቋቋም የተዘጋጀን መሆን ይኖርብናል። በታላቁ ሰው በዓሥራት የተገነባ ድርጅት መዐሕድ ለድል አድራጊነት እንዲበቃ ከሁላችንም ከፍተኛ ድርሻ ይጠበቅብናል» ብለዋል። ከዚህም አያይዘው በአንዳንድ ጉዳዮች ተሰብስቦ መወያየት ብቻ ለድል የሚያበቃ ባለመሆኑ መዐሕድን ለማጠናከር ሌት ተቀን ማሰብ፣ መሥራትና የበለጠ ውጤት ማስገኘት እንደሚያስፈልግና በዚህ ረገድ ማንኛውም ሰው የዳር ተመልካች መሆን የሌለበት መሆኑን አመልክተዋል። በሚደረገው አስተዋጽኦና ጥረት የድርጅታችን የበለጠ ሲጐለብት በወህኒ ቤት በጨለማ በመሰቃየት ላይ ያሉት ፅናትን፣ ሲታገሉ ያለፉት የነፍስ ደስታን ያገኛሉ ብለዋል።</p>

<p>አሉባልተኞች ስለሚያካሂዱት አፍራሽ ወሬ አንስተው ሲናገሩ «እዚህ ያለነው ለማንም ጥላቻ የለንም። ይሁን እንጂ ከሀቀኝነት መስመር ወጥቶ ብዙ መስዋዕትነት የተከፈለበትን ድርጅት በአሉባልታ መተነኳኮስ ምን ጊዜም ቢሆን ከዓላማው አያዛንፈውም። እኛ በሀቅ ለሀቅና ለሕዝባዊ ዓላማ ተግባራዊነት በፅናት እንታገላለን። ለአንድ መንግስት፣ ለአንድ አገር፣ ለአንድ ሕዝብ፣ ለአንድ ድንበር መታገላችን ዛሬ ኢትዮጵያን ለገጠማች ችግር መፍትሔ ሆኖ የቀረበ ነው። ለዚህም ምስክሩ የኢትዮጵያ ሕዝብ ነው» ካሉ በኋላ ይህንን ዓላማ ይዘን በመጓዛችን አፍራሽ ተልዕኮ ይዘው የተነሱ ወገኖች ሀቅን ለመገንዘብ የሕሊና ጓዳቸውን እንዲዳስሱና እንዲዳብሱ ማስገንዘቢያ አሰምተዋል»</p>

<p>ወሳኝ በሆነው የአንድነት ጉዳይ ላይ በተናገሩት ቃል «የመላው ዐማራ ሕዝብ ድርጅት በዓላማ ከሚመስሉት ድርጅቶች ጋር ይነስም ይብዛ አብሮ መሥራቱ ትልቁ ውጤት ያለው መሆኑንና ይህም በመዐሕድ የፖለቲካ ፕሮግራም የማያወላውል ሁኔታ መስፈሩን ዛሬም ቢሆን በሕዝብ እኩልነት፣ ልዑልነትና ክብር በማመን ራሳቸውን አስተካክለው ከመጡ ለኢትዮጵያ አንድነት እንታገላለን ለዚህም በራችንን የዘጋንበት ጊዜ የለም» በማለት ገልጠዋል። እንዲሁም ደግሞ ስለክቡር ፕሮፌሰር ዓሥራት ጤንነት ሁኔታ ሲያስረዱ ካሉበት ጥቁር አንበሳ ሆስፒታል ድረስ ሔደው እንዲያዩአቸው ተፈቅዶላቸው አይተው ከሁኔታቸው እንደተረዱት ዓይናቸውን የማየት ችግር እንዳለበት፣ በጭንቀት ብዛት የተነሣ የራስ ሕመም እንደሚያሰቃያቸው ካሁን ቀደም ልባቸውን ታምመው የታከሙ ስለነበረና አሁንም የራስ ሕመማቸው እየጠና ስለመጣ ወደ ውጭ አገር ሄደው እንዲታከሙ የሚደረገው ጥረት እንደቀጠለ መሆኑን አስረድተው፣ «አሁንም ወደ ውጪ ሔደው መታከም እንዲችሉ እንዲደረግ ተስፋ አልቆረጥንም» ብለዋል።</p>

ያለንበት ወቅት ወሳኝ ጊዜ በመሆኑና ይህንን የትግል ሂደት በይበልጥ ውጤታማ እንዲሆን ለማድረግ ከአባላቱ በተለይም ተረካቢ የሆነው ወጣቱ ክፍል ከመቸውም በበለጠ ሁኔታ በትግሉ ውስጥ በብቃትና በንቃት መሳተፍ እንደሚገባው በሰጡት ማሳሰቢያ ጠቁመዋል።</p>

<p><p>በመዐሕድ ጽ/ቤት ቅጥር ግቢ ውስጥ በተካሄደው በዚሁ ሥነ ሥርዓት ላይ የመዐሕድ የወጣቶችና የሴቶች ምክር ቤቶች አባላትና እንዲሁም አንዳንድ ተሳታፊዎች ስለወቅቱ ተጨባጭ ሁኔታና የትግል ሂደት ባደረጓቸው ንግግሮች የገለጡ ከመሆናቸውም ሌላ በኮልፌና በሰንዳፋ እሥር ላይ የነበሩ ወገኖች ስለደረሰባቸው መንገላታትና በደል በመዘርዘር በመታሰቢያው ቀን አስረድተዋል። እንዲሁም በዚሁ ዕለት ሞረሽ ለኢትዮጵያ የኪነት ጓድ ጣዕመ ዜማዎችና ከወቅቱ ጋር የተዘገቡ ድራማዎችን በማቅረብ የዕለቱን መታሰቢያ አውስተዋል። በስብሰባ ላይ ከተገኙት መካከል በርካታዎቹም ወቅታዊ የቅስቀሳ ግጥሞችን አሰምተዋል።</p>


<p class="align-center"><a href="/Gazettas/Andinet/info/Andinet.sera.html">ከአንድነት መስከረም 23 ቀን 1991</a></p>

</body>
</html>	
