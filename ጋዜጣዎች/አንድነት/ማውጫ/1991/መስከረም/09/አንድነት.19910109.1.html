<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታሪክና ጊዜ የማይዘነጋው የግፉአን ሰቆቃ ታስቦ ይውላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ታሪክና ጊዜ የማይዘነጋው የግፉአን ሰቆቃ ታስቦ ይውላል</h2>


<p>የመስከረም 10 ግፉአን እስረኞች ቀን ነገ መስከረም 10 ቀን 1991 ዓ.ም በመዐሕድ ጽ/ቤት በልዩ ልዩ ዝግጅት ታስቦ እንደሚውል የጽ/ቤቱ ቃል አቀባይ አስታውቋል። የመዐሕድ ፕሬዝዳንት የክቡር ፕ/ር ዓሥራት ወልደየስን የፍርድ ቤት ውሎ ለመከታተልና የእንኳን አደረስዎን መልካም ምኞት ለመግለጽ በከፍተኛው ፍ/ቤት የተገኙትን በሙሉ የመንግሥት ወታደሮች በጅምላ አፍሰው በማሰር ኢ-ሰብዓዊ እርምጃ የፈፀሙበት ዕለት ነው። የጽ/ቤቱ ቃል አቀባይ እንዳስታወቀውም በዕለቱ ግፉአን እስረኞች ቤተሰቦችቫቸው፣ የመዐሕድ አባላትና እንዲሁም ጥሪ የተደረገላቸውን እንግዶች ይገኛሉ።</p>

<p>መስከረም 10 ቀን 1987 ዓ.ም በጅምላ ከፍርድ ቤት ደጃፍ ታፍሰው በሰንዳፋ እስር ቤት የተንገላቱት ዜጐች ዛሬም የዓሥራት ይፈቱ ጥያቄያቸውን እንደሚያቀርቡ ቃል አቀባዩ ጨምሮ ገልጿል።</p>

<p>በዕለቱ የተፈጸመውም ድርጊት የሚከተለውን ይመስላል። ሥፍራው ከፍተኛ ፍርድ ቤት ግቢ፤ ቀኑም መስከረም 10 ቀን 1987 ነበር። አረጋውያን፣ አረጋውያት፣ ሕፃናትና አቅመ ደካሞች በቆመጥ፣ በርግጫ፣ በቡጢና በጥፊ ተደበደቡ። ተዋከቡ፣የዛቻና የማስፈራሪያ ማነጣጠሪያ ዒላማ ሆኑ። በአንድ የፍትህ ቅጥር በተገኘ ሕዝብ ላይ በታሪክ ደርሶ ታይቶና ተሰምቶ የማይታወቅ ኢ-ሠብዓዊ ድርጊት በሰላማዊ ሕዝብ ላይ ተፈጸመ። የፍርድ ቤቱ አጥር ግቢ ዙሪያውን በወታደሮች ተከብቦ መውጫና መግቢያ መተናፈሻና መፈናፈኛ በሌለበት ሥፍራ የተሰበሰበ ሰላማዊ ሕዝዝብ ታፍኖ ተያዘ፣ ታገተ፣ የዋይታና የስጋት፣ የሰቆቃና የጣዕር ድምፅ እያስተጋባ ነበር። ወታደሮቹ ለጥያቄም ለመልስም ፋታ ባለመስጠታቸው በፍትህ አደባባይ እንዲህ ያለ አደጋ፤ ታይቶም ተሰምቶም የማያውቅ ጥቃት ይደርሳል ተብሎ በማይገመትበት ሁኔታ ድርጊቱ በመፈጸሙ የድንጋጤ ደመና አንዣበበ። ከውጭ የመጣ ወራሪ ኃይል እንጂ ወገን በውገኑ፤ ወንም በወንድሙ ላይ እንዲህ ያለ አረመኔያዊ ድርጊት ይፈጸማል ተብሎ አይታሰብም። ግን ተፈጸመ።</p>

<p>በደቡብ አፍሪካ በሻርፕ ቪል ዘረኞች የፈጸሙት ጭፍጨፋ፣ ደም ማፍሰስ አጥንት መከስከስ ይሁን እንጂ፤ አንድን፡ሕዝብ በአደባባይ በማዋረድ፤ በመደብደብ አካል በማጉደል፣ በመውገርና በማገት ይኸኛው የግፉአን ቀን ደግሞ ለዘለዓለም የሚታሰብ ነው። የሀውዜንን ጭፍጨፋ አወግዛለሁ የሚል እበቀላለሁ የሚል ወገን፣ በሕዝብ ላይ አካላዊና ሞራላዊ ጥቃት በመሰንዘር የመጀመሪያው መሆኑ ያስገርማል። የሕዝብን ሰላማዊ ሕይወት እጠብቃለሁ፤ ፍትህ አደላድላለሁ፤ ዲሞክራሲና ሰብአዊ መብት እጠብቃለሁ እያለ ቀንም ሆነ ማታ፤ በአደባባይም ሆነ በያለበት ያለምንም ፋታ የሚወተውት ቡድን ወይም መንግሥት እንዲህ ያለ አስከፊ ተግባር ፈጸመ ቢባል ድብቅ ዓላማውን ገሀድ አወጣ እንጂ ሌላ ሊባል እንደማይችል ግልጽ ሆነ። ታሪክና ጊዜ ፍርድ መስጠታቸው አይቀርም። ሕዝብን በአደባባይ ያዋረዱ፣ ያንገላቱ፤ አካል ያጐደሉ ይዋል ይደር እንጂ ከፍትሕ ሊያመልጡ አይችሉም።</p>

<p>በከፍተኛው ፍርድ ቤት ታግተው የቆዩ አረጋውያን፣ አረጋውያትና ቀደም ሲል ተዘጋጅተው በነበሩ ካሚዮኖች እንደ እቃ እየተወረወሩ ተጫኑ። ወደ ኮልፌ ማሰልጠኛ ተወስደው በአንድ አዳራሽ ውስጥ 1500 ሰዎች ታጐሩ። ከነዚህ መካከል እድሜያቸው ከ80 ዓመት በላይየሆኑ፣ የእርጅና ዘመንሕመም የተጫናቸው፣ ከመድኃኒትና ከሕክምና አገልግሎት ሊለዩ የማይችሉ ነበሩበት። የ5 ዓመት ሕፃናት ሳይቀሩ የማጐሩ ሰለባ ሆኑ። አጋቾቹ የአንድ ቋንቋ ተናጋሪ መሆናቸው ጉዳይ ታጋቾቹን ከፍተኛ ጥርጣሬ እንዲያድርጋቸው አድርጐ ነበር።</p>

<p>ዝናብና ቁር ሲፈራረቅበት የነበረው ሕዝብ በከፊል የፖሊስ ማሠልጠኛ ከቆዩና በአብዛኛዎቹ ላይ ምርመራ ከተካሔደባቸው በኋላ ሌሊት እንደገና በመኪና ተጭነው እንዲጓዙ ሲደረግ የት እንደሚያደርሱዋቸው ባለማወቅ ሥጋት ውስጥ ወደቁ። ወደ ወህኒ ቤት ነው? ታጠቅ ነው? ሁርሶ ነው? ለርሸና ነው? የት እንደሚኬድ ለማወቅ በማይቻልበት ሁኔታ ጉዞ ሲቀጥል እንዳንዶቹ እንዲያውም ትግራይ ውስጥ ከሚገኘው ባዶ ሽምንተ ወደሚባለው ሊሆን ይችላል ያሉም ነበሩ። በመኪናው የተጫኑ ሰዎች ብዛት ቀላል አልነበረም። የተለቀቁት ተለቀው 500 ነበሩ። ሴቶች ያሉ ከመሆናቸው ሌላ የ9 ዓመት ልጅ የሚያካትት የዐማራ፣ የኦሮሞ፣ የጉራጌ፣ የትግሬ፣ የወላይታ፣ ከኤርትራ ወዘተ ተወላጆች የሚገኙበት ነበር። በዚያ የተገኘው ሕዝብ ፕሮፌሰር ዓሥራትን ለመደገፍና እንኳን አደረስዎ ለማለት የተሰበሰበ ነበር።</p>

<p>ሰንዳፋ ተደረሰ። በዚያ በውድቅት፤ በብርድና በእንቅልፍ፣ በምግብና በውሃ እጦት የተንገላታ ሕዝብ ሰንዳፋ ማሠልጠኛ በሁለት ጠባብ አዳራሽ ውስጥ ታጐረ። መተናፈሻ በሌለበት ሁኔታ አየር ያጠራቸው ሰዎች የጣዕር ድምፅ ያሰሙ ነበር። መጸዳጃ አልነበረም። በፌስታልና በላስቲክ እዚያ ክፍል ውስጥ እስከመጸዳዳት የተደረሰበት ሁኔታ ነበር። የደረሰውን ይህን ፀያፍ በደል ለመናገር ያስቸግራል። ሕሊናን የሚዘገንን ሁኔታ ነበር። ከታሰሩት መካከል አገርንና ወገንን በተለያዩ ሙያዎች ያገለገሉ ሚኒስትር ደረጃ የደረሱ፤ ዲፕሎማቶች ሌሎችም ነበሩ።</p>

<p>ታሳሪዎች ከሚደርስባቸው መንገላታትና ውርደት በተጨማሪ ሴቶች ሳይቀር ፀጉራቸውን በደረቁ ተላጭተዋል። በአንድ ምላጭ በርካታ ሰዎች ጭንቅላታቸው በደም እስከሚለወስ ድረስ ተላጩ። አረጋውያንና አረጋውያት ሳይቀሩ ጧት እየተቀሰቀሱ በሜዳ ላይ ቁጭ ብድግ እንዲሉ ተደርጓል። መታጠቢያ አልነበረም ፀሐይ መሞቅ ክልክል ነበር። እሥሩ፤ ሰቆቃው ተዘርዝሮ አያልቅም። እሥረኞቹ እንደወንጀለኛ አሻራ እንዲሰጡ ፎቶ ግራፍ እንዲነሱ ተደረገ። ይህ ሁሉ ሲደረግ አቤት የሚባልበት ሥፍራ ባለመገኘቱ ሕዝቡ ወደ እግዚአብሔር ምህላ ከማሰማት በስተቀር ሌላ አልነበረም። መድኃኒት ማግኘት የነበረባቸው በሕመም በሞት አፋፍ ላይ ይገኙ ነበር።</p>

<p>ይህ ድርጊት ሲፈጸም ዓለም አቀፍ ሰብአዊ ድርጅቶች ነፍስ አድን ተግባራቸውን ለማከናወን ከፍተኛ ጥረት ያደርጉ ነበር። ዓለም አቀፍ ቀይ መስቀል ተወካዮች በተደጋጋሚ ጉብኝት አድርገው ሁኔታውን ተገነዘቡ። የውጭ አገር ኤምባሲዎች ሁኔታው አስደንጋጭ በመሆኑ እስረኞቹን ለማስፈታት ከፍተኛ ጥረት ማድርጋቸው የሚዘነጋ አይደለም። የሚገርመውግን የኢትዮጵያ የቀም መስቀል ማህበር በወቅቱ ተወካዮቹን ልኮ እንኳ ሁኔታውን ለማየት ፈቅደኛ ለመሆኑነው። ይህ በሙያና በሠናይ ተግባር ዲስፕሊን የሚያጠያይቅ ቸልተኝነት ነው። በተለያዩ አቅጣጫዎች በተደረገው ጥረት የዋስ መብት ተጠብቆ እስረኞቹ ሊፈቱ ይችላሉ ተባለ። ለ2000 ብር ዋስ የ10 ሺህ ብር ነው ተባለ። ለ200 ብር ዋስ የ1000 ብር ደመወዝተኛ የመንግሥት የ5ሺ ብር ደመወዝተኛ መሆን አለበት ስለተባለ 5000 ብር ደመወዝ ሊገኝ ባለመቻሉ ምናልባትም ይህን ያህል ደመወዝ የሚያገኙ የመንግሥት ሠራተኛ አቶ መለስ ዜናዊ ስለሚሆኑ እሳቸውን እንጥራ ወይ? ብለው ምፅታዊ አዘል ቃል ያሰሙ ነበር። ከዚህም የተነሳ ዋስ በማጣት እስከ ሁለት ዓመት የታሰሩ ሰዎች ነበር። ፕሮፌሰር ዓሥራትን እንኳን አደረስዎ በማለት የቀረቡ ሰዎች ሁለት ዓመት ታሰሩ ቢባል ተረት ይመስላል እንጂ በግብር የተፈጸመ ድርጊት መሆኑ መታወቅ አለበት።</p>

<p>በዚህ የመንገላታት ግዜ ውስጥ እሥረኛው በአንድ ልብ በቁርጠኝነት አቋሙን አስመስክሯል። ይቅርታ ጠይቁና ትፈታላችሁ የሚለው የተጋዳላዮች ቅስቀሳ ሳይበገር የፕሮፌሰር ዓሥራትን ፅኑ አላማ ተግባራዊ በማድረግ ጀግንነቱን አረጋግጧል። ሰውን ማሰር ይቻላል። ማሰር የማይቻለው ግን ዓላማውን ነው የሚለው ቃል በሰንዳፋ ታየ። በእሥሩ ላይ የነበሩ ዐማሮች ብቻ አልነበሩም። የሁሉም ብሔረሰብ ወገኖች ነበሩበት። ለፕሮፌሰር ዓሥራት ያላቸውን ፍቅር ክብር ለመግለጥ የተሰባሰቡ ነበሩ። የኢትዮጵያ ሕዝብ የማይነጣጠል የአንድነት ስሜቱ ሕያው ሆኖ የሚቀር ነው። ይህም በሀቀኛ ልጆቿ በየጊዜው ተንፀባርቋል። የኢትዮጵያ ውድ ልጅ ፕሮፌሰር ዓሥራት ለዚህ በዘመናችን ግንባር ቀደም ናቸው። አሁንም በሀቀኝነታቸው የምንመካባቸው ዓሥራት እንዲፈቱ እንጠይቃለን እንታገላለን።</p>


<p class="align-center"><a href="/Gazettas/Andinet/info/Andinet.sera.html">ከአንድነት መስከረም 9 ቀን 1991</a></p>

</body>
</html>	
