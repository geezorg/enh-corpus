<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመብራት ዋና መናር አሳሳቢ እየሆነ መጥቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመብራት ዋና መናር አሳሳቢ እየሆነ መጥቷል</h1>


<p>የመብራት ፍጆታ ኪራይ በማሻቀቡና የማገዶ እንጨትም እንደልብ ሊገኝ ባለመቻሉ አብዛኛው የአዲስ አበባ ኅብረተሰብ ለብርሃንና ለምግብ ማብሰያ መቸገሩን በማስመልከት በማማረር ላይ መገኘቱን የደረሰን ዜና አመለከተ። ይህ ችግር በአዲስ አበባ ብቻ ሳይሆን በሌሎችም ከተሞች የተከሰተ መሆኑን ዜናው ጨምሮ ገልጾ ቀደም ሲል ለመብራት ኃይል ባለሥልጣን ይደረግ የነበረው ድጐማ ቀርቷል በመባሉ የመብራት ፍጆታ ከመጠን በላይ በመጨመሩ በኤሌትሪክ ምጣድ እንጀራ፤ በምድጃ ደግሞ ዳቦ በመጋገር ይጠቀም የነበረው ኅብረተሰብ ወደ ማገዶ እንጨት ለመመለስ ቢገደድም እንጨት ሊገኝ ባለመቻሉ ችግር ላይ መውደቁ ታውቋል።</p>

<p>መንግሥት የሕዝቡን የኑሮ አቅም ሳያጤን ያደረገው የኤሌትሪክ ዋጋ ጭማሪ ፍትሃዊና ተገቢ አለመሆኑን ነዋሪዎቹ አመልክተው በኤሌትሪክ መጠቀምን የለመደው ኅብረተሰብ እንደገና ወደማገዶ እንዲመለስ መገፋፋቱ በንጽሕናም ረገድ ሆነ ለከተማ አኗኗር አመቺ ካለመሆኑም በላይ ደን ያላግባብ እንዲጨፈጨፍ መንገድ መክፈትና መፍቀድ ሆኖ እንደሚታይ ታዛቢዎች የተሰማቸውን አስተያየት ገልጠዋል።</p>

<p>ኅብረተሰቡ የመብራት ዋጋ ሲበዛበት በማገዶ እንኳ እንዳይጠቀም ደኑ ተጨፍጭፎ መመናመኑንና በተለይም በአጭር ጊዜ ይደርሳል ተብሎ በአዲስ አበባ ዙሪያ የተተከለው የማገዶ ተክል ተንከባካቢ በማጣቱ ውድመት ሳያጋጥመው እንዳልቀረ ለመረዳት ተችሏል። ተክሉ ከወደመባቸው ሥፍራዎች አንዱ ጋራ ጐሹ የተሰኘው የልማት ቦታ እንደሚገኝበት ተገልጿል። እነዚህ ታዛቢዎች እንደሚሉት መንግሥት ከሦስት ዓመት ወዲህ በተለያዩ የፍጆታ አገልግሎቶች ላይ መረን የለቀቀ ዋጋ መጨመሩንና በተለይም ባሁኑ ጊዜ የኤሌትሪክ ዋጋ ሰማይ ጠቀስ እየሆነ መምጣቱ የመብራት ኃይል ለሀብታሞች መገልገያ እንዲሆን የታሰበ ያስመስለዋል በማለት የተሰማቸውን ቅሬታ አሳድረዋል።</p>

<p>መንግሥት ድጐማውን ቀደም ሲል ሲያደርግለት የነበረው የኅብረተሰቡን የገቢ መጠን በማጤን መሆኑ ይታወቃል። ምግብ በማብሰልና እንጀራ በመጋገር የሚተዳደሩት በብዙ ሺህ የሚቆጠሩ ወገኖች በኤሌትሪክ ኪራይ ማሻቀብ ምክንያት ሥራቸውን ለማቆም መገደዳቸው አሳሳቢ መሆኑን ዜና ሰጪዎቹ አመልክተው ይህንን ችግር ለማስወገድ መንግሥት ዝምታን መምረጡ አሳሳቢ እንደሆነም ያደረባቸውን ቅሬታ ገልፀዋል።</p>


<p class="align-center"><a href="/Gazettas/Andinet/info/Andinet.sera.html">ከአንድነት ጥቅምት 21 ቀን 1991</a></p>

</body>
</html>	
