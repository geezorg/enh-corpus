<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዳኞች ቁጥር ሊጨምር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዳኞች ቁጥር ሊጨምር ነው</h1>


<p>በያዝነው ዓመት በፍርድ ቤቶች ይታይ የነበረውን የዳኞች እጥረት ለማስወገድ በሚል ዳኞች የሚመደቡ መሆኑን የኢትዮጵያ ዜና አገልግሎትን ምንጭ በመጥቀስ የመንግሥቱ ሬዲዮ ጥቅምት 4 ቀን 1991 ዓ.ም አስታወቀ።</p>

<p>ሬዲዮው ባለፈው ዓመት በከፍተኛ ደረጃ የዳኞች እጥረት ታይቶ እንደነበር ጠቅሶ አሁን የሚመደቡት ዳኞች ግን ከየት የዳኝነት ክህሎቱን እንዳገኙ አልገለፀም። ባለፉት ተከታታይ ዓመታት መንግሥት በተከታታይ በወሰደው እርምጃ ለረጅም ዓመት በዳኝነት ሙያ አገልግሎት ሲሰጡ የቆዩ ዳኞች ከሥራቸው መባረራቸው ይታወሳል።</p>

<p>ከዳኞቹ መባረር ጋር በተያያዘ በተፈጠረው ሰፊ ክፍተት የባለጉዳዮች ከምንጊዜውም በላይ መጉላላት የታየበት ወቅት ሆኖ እንደቆየ ይታወቃል። አንድ አነስተኛ ጉዳይ ለማስፈፀም በጣም ረጅም ቀጠሮ የሚሰጥ በመሆኑ ባለጉዳዮችና ጉዳዮቻቸውን የሚከታተሉላቸው ጠበቃዎች ሲማረሩ ቆይተዋል። ጉዳያቸው በአጭር ሊያቅልልላቸው ያልቻሉ ባለጉዳዮች ከጠበቆቻቸው የሚኖራቸውን ውል በመሰረዛቸው የሥራ ፈቃዳቸውን እስከመሰረዝ የደረሱ ጠበቆች መኖራቸው በየጊዜው ሲዘገብ ነበር።</p>

<p>አዲስ ይመደባሉ የሚባሉት ዳኞች ከየት እንደሚመጡ በዜናው ዘገባ ያልተገለፀ ቢሆንም ለጉዳዩ ቅርብ ነን የሚሉ ምንጮች ለካድሬዎች ማሰልጠኛ ከተቋቋመው ሲቪል ሰርቪስ ኮሌጅ የሰለጠኑ እንደሆነ ይናገራሉ። የሚወጡትን ዳኞች የብቃት ደረጃ ጥያቄ ላይ የሚያስቀምጡት አስተያየት ሰጭዎች ዳኝነቱ በእነርሱ የሚመራ ከሆነ የፍትህ ሥርዓቱ በካድሬዎች መያዙ የነፃ ፍ/ቤት መኖርን ሊያከስመው እንደሚችል ይገምታሉ። ምክንያታቸው አገዛዙ በፈቀደው መንገድ በካድሬዎቹ አማካኝነት ውሳኔዎችን ሊለውጥ ይችላል የሚል ነው።</p>

<p>ከዚህ ቀደም ከሥራቸው ላይ እንዲባረሩ የተደረጉት ዳኞች ለፖለቲካው ምቹ አይደሉም የሚል በመሆኑ የአሁኑ የካድሬ ዳኞች ምደባ የተጠበቀ ነው የሚሉ ወገኖችን ቁጥር አብዝቷል። በዳኛ አለመኖርና በረጅም ቀጠሮ ፍርድ ሳይሰጣቸው ወህኒ ቤት የሚገኙ እስረኞች ጉዳይ ከእንግዲህ እልባት ያገኝ ይሆን? የሚል ጥያቄም ከየአቅጣጫው ሳይሰነዘር አልቀረም። በቀይ ሽብር ክስ ተመስርቶባቸው ገና ጉዳያቸው ያልታየና በአንድ ችሎት በተጨናነቀ ሁኔታ የሚታየው አሠራር እስካልተወገደ ጊዜ ድረስ የፍትሕ ሥርዓቱ የተከመበረባትን ችግር በአንድ ጊዜ ሊቀርፈው አይችልም።</p>


<p class="align-center"><a href="/Gazettas/Andinet/info/Andinet.sera.html">ከአንድነት ጥቅምት 7 ቀን 1991</a></p>

</body>
</html>	
