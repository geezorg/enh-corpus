<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሀገር ውስጥ ምርት ገበያ አሳሳቢ እየሆነ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሀገር ውስጥ ምርት ገበያ አሳሳቢ እየሆነ ነው</h1>


<p>የተለያዩ የሀገር ውስጥ የኢንዱስትሪ ምርቶች ከውጪ በሚገቡ ሸቀጦች ገበያዎች በመጣበባቸው ገበያ በማጣት ላይ እንደሚገኙ ተሰማ።</p>

<p>በተለይም እንደ ጨርቃጨርቅ ያሉ የኢንዱስትሪ ውጤቶች በተሰፉና በልባሽ (ሰልቫጅ) ጨርቆች ገበያው በመጥለቅለቁ የተነሳ የገዢው ፍላጐት እየከሰመ በመሄድ ላይ እንደሆነ ለመረዳት ተችሏል። ለዚህ የሀገር ውስጥ ምርቶች ገበያ ማጣት አበይት ምክንያቶቹ ከጥራት ጋር ውድድር ባሻገር ዋጋቸው ከውጭ ከሚገቡት ጋር ሊመጣጠን ባለመቻሉ ነው።</p>

<p>ፋብሪካዎች ዋጋቸውን ዝቅ አድርገው በገበያው ውስጥ እንዳይወዳደሩ ግብአተ ምርታቸውን ከባህር ማዶ በውድ ዋጋ አምጥተው የሚያወጣቸውን ምርቶች በቅናሽ ዋጋ ለገበያ ማቅረብ ወደማይወጡት ኪሳራ ይከተናል የሚል ፍርሃት እንዳላቸው ይናገራሉ። እነዚሁ ወገኖች ገበያው ሊረጋጋ የሚችልበት ሥርዓት እስካልተበጀ ድረስ ችግሩ ከመፈታት ይልቅ እየተባባሰ ሊሄድ እንደሚችል ይገምታሉ።</p>

<p>ከዚህ በተጨማሪ በቅርቡ በመገናኛ ብዙሃን ዘገባ እንደተገለፀው ከሆነ ተመሳሳይ ችግሮች በሌላ መልክም በመከሰት ላ ነው። ይኽም ከውጭ የሚገቡ የከባድ መኪና ጐማዎች ወደ ሃገር ውስጥ ገብተው ገና ቀረጥ ሳይከፈልባቸው እዚያው ወደብ ላይ ለጭነት ለሄዱ የጭነት መኪናዎች መሸጣቸው የሀገር ውስጥ ብቸኛ አምራች የሆነው የአዲስ ጐማ ፋብሪካ ገበያ ላይ ተፅዕኖ ማሳደሩን ይፋ አድርጓል። በአብዛኛው የፋብሪካው ደንበኞች ከባድ መኪናዎች በርካሽ እዚያ ሊያገኙ ከቻሉ የአዲስ ጐማ ምርትን ሊገዙ አይችሉም።</p>

<p>ይህን መሰሉ አሰራር የፋብሪካውን ገበያ ከመጣሉ ባሻገር መንግሥት ከአስመጪዎቹ ሊያገኝ የሚገባውን የገቢ ግብር እንደሚቀንስ ይታመናል። በየጊዜው ከሚመጡ የበዓል ዝግጅቶች ጋር በተያያዘ ከሚታየው የዋጋ ውድነት ባሻገር ገበያዎች በብዛት ተጨናንቀው የሚታዩት በውጭ ምርቶች መሆን በራሱ ተጠቃሚው ክፍል የራሱን አስተያየት እንዲሰነዝር እያደረገው ነው። አንዳንድ ተጠቃሚዎችም ይህንን አስመልክተው እንደሚናገሩት ከሆነ የገር ውስጥ ምርቶች የጥራት ደረጃቸው ከውጭ ከሚመጡት ጋር ሊወዳደሩ አለመቻላቸውን ገበያውን ተቋቁመው እንዲወጡ አላስቻላቸውም።</p>

<p>በአንፃሩም ከውጭ ከሚገቡት በጥራትም ሆነ በየትኛውም መመዘኛ ሊተናነሱ የማይችሉ የኢንዱስትሪ ምርቶች እየታዩ በመሄድ ላይ እንደሚገኙ ሳይሸሽጉ የሚናገሩ አልጠፉም።</p>


<p class="align-center"><a href="/Gazettas/Andinet/info/Andinet.sera.html">ከአንድነት ጥር 1 ቀን 1991</a></p>

</body>
</html>	
