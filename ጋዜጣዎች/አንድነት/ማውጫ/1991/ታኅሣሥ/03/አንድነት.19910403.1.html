<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መዐሕድ የሕይወት አድን ጥሪ አስተላለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መዐሕድ የሕይወት አድን ጥሪ አስተላለፈ</h1>


<p>በእሥር ታግተው በጥቁር አንበሳ ሆስፒታል በቂ ሕክምና በማያገኙበት አስከፊ ሁኔታ በመሰቃየት ላይ ያሉት ክቡር ፕሮፌሰር አሥራት ወልደየስ ሕመማቸው እየጠናና ሁኔታቸው እየተባባሰ በመሄዱ በቂ ሕክምና ወደሚያገኙበት ውጭ አገር ሄደው እንዲታከሙ በመንግሥት ላይ ግፊት ለማድረግ ታኅሳስ 25 ቀን 1991 ዓ.ም ሕዝባዊ ስብሰባ ለማካሄድ መዐሕድ አስቸኳይ ነፍስ አድን ጥሪ ለሕዝቡ አስተላልፏል።</p>

<p>በመስቀል አደባባይ ከጧቱ ሁለት ሰዓት ጀምሮ በሚካሄደው በዚሁ ሕዝባዊ ስብሰባ ላይ ማንኛውም ኢትዮጵያዊ በመገኘት፤ የኢትዮጵያዊነትና የዜግነት ግዴታውን እንዲወጣ መዐሕድ ጥሪውን አስተላልፎ፤ ይህንን በማድረግ የኢትዮጵያ አንድነትን ተሟጋች ሀቀኛ ውድ የሀገሪቱን ተቆርቋሪ ከፍተኛ የሕክምና ጠቢብ የሆኑትን ታላቅ ሰው ሕይወት ለማትረፍ የሚደረገውን ጥረት መደገፍ ለሰብዓዊነትና የዜግነት ግዴታም እንደሆነ ገልጧል። ዓለም አቀፍ ሰብዓዊ መብት ተሟጋቾችም በአሁኑ ሰዓት የፕሮፌሰር አሥራትን ሕይወት ለማትረፍ በሚደረገው ግፊት ግንባር ቀደሞቹ ተንቀሳቃሾች መካከል የሚገኙ በመሆኑም ሌላ በሌሎች ክፍለ ዓለማት የሚገኙት ኢትዮጵያውያንም በአስቸኳይ የነፍስ አድን ጥሪ ውስጥ ተገቢውን የዜግነት ድርሻ በማከናወን ላይ መሆናቸው ታውቋል። በመሆኑም በዚህ ሕይወት አድን ጥሪ ታኅሳስ 25 ቀን 1991 በመሳተፍ የኢትዮጵያዊነት ድርሻዎን ይወጡ በማለት የመላው ዐማራ ሕዝብ ድርጅት ጥሪውን አስተላልፏል። የሰሞኑም የነፃው ፕሬስ አምዶችን ይህን ታላቅ ቁም ነገር በማስተጋባት የሰጡት አገልግሎት የሚያስመሰግን መሆኑና ወደፊትም እስከ ሕዝባዊ ስብሰባ መፈጸሚያው ድረስ መቀጠል እንዳለበት ለነፃው ፕሬስ ኃላፊዎችና ጋዜጠኞች ጥሪ መተላለፉ ታውቋል።</p>


<p class="align-center"><a href="/Gazettas/Andinet/info/Andinet.sera.html">ከአንድነት ታኅሳስ 3 ቀን 1991</a></p>

</body>
</html>	
