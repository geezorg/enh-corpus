<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር አሥራት ምግብ ቀንሰዋል የጤንነታቸው ሁኔታ ተባባሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፕ/ር አሥራት ምግብ ቀንሰዋል የጤንነታቸው ሁኔታ ተባባሰ</h2>


<p>ለኢትዮጵያ አንድነትና ለሕዝብ መብት የታገሉትን ፕሮፌሰራ አሥራትንና ሌሎችንም የሕሊና እስረኞች ማስፈታት ከፍተኛ ትግል በማካሄድ እውቅናን ያተረፈው የሰብዓዊ መብት ተሟጋች ድርጅት የክቡር ፕሮፌሰር አሥራት ወልደየስ የመላው ዐማራ ሕዝብ ድርጅት ፕሬዝዳንት ጤንነት ሁኔታ ከቅርብ ቀን ወዲህ እንደገና እየተባባሰ መምጣቱና ሰሞኑን ደግሞ የምግብ አወሳሰዳቸው እየቀነሰ መሄዱ እጅግ ያሳሰበው መሆኑን ኅዳር 14 ቀን 1991 ዓ.ም በዋሽንግተን ዲሲ ባደረገው አስቸኳይ ስብሰባ አስታወቀ።</p>

<p>ለሰብዓዊ መብት ተከራካሪነት በታወቁት በሚስተር ዮናታን ዲቭድል ኦሎ የሚመራውና ዋና ጽ/ቤቱ ዋሽንግተን የሆነው ይኸው ድርጅት ባሁኑ ሰዓት በጥቁር አንበሳ ሆስፒታል ውስጥ በእስርና በጥበቃ ሕክምና ላይ የሚገኙት ፕሮፌሰር አሥራት በጠና መታመማቸውንና ከቅርብ ቀናት ወዲህ ደግሞ ምግብ መቀነሳቸውን ከታመኑ ምንጮች ገልጾ ሁኔታው ለክቡር ፕሮፌሰር ሕይወት አስጊ መሆኑን ለስብሰባው ሪፖርት አሰምቷል። ፕሮፌሰር አሥራት አሁን ያሉበት ጥቁር አንበሳ ሆስፒታል ለከፍተኛ የልብ ሕመም ሕክምና ተገቢ የሆነ መሣሪያ የሌለው በመሆኑ በበቂ ሕክምና እጦት ምክንያት ጤንነታቸው መባባሱ ለሕይወታቸው አስጊ ሆኗል በማለት ወደውጭ ሄደው ለመታከም ይችሉ ዘንድ የዓለም ሰላም ወዳድ ኃይሎች ሁሉ ያልተቆጠበና ያልተቋረጠ ግፊት እንዲያደርጉ አስቸኳይ ጥሪ አስተላልፏል። ግፊቱን ስፋት ባለው መልክ ለማካሄድ የድርጊት ፕላን መንደፉም ተገልጿል።</p>

<p>ከቅርብ ቀን ወዲህ እየተባባሰ የመጣውን ጤንነታቸውን አስመልክቶ በዓለም አካባቢ የሚገኙ እውቅ የአገር፣ የመንግሥታት ፣ የሃይማኖት፣ የድርጅትና የሰብዓዊ መብት መሪዎች ሁኔታውን በጥልቀት በማጤን አስቸኳይ ግፊት እንዲያደርጉ «አስራት ይፈቱ» የሚለውን የድርጅቱን ጥያቄ ይበልጥ እንዲረዱ መልዕክት በማስተላለፍ ጥሪም አድርጓል።</p>

<p>ፕሮፌሰር አሥራትንና ሌሎቹንም የሕሊና እሥረኞች ይፈቱ ዘንድ ድርጅቱ ሰፊ ጥረት ማድረግ የጀመረ ከመሆኑም በላይ ያሁኑ ጥረት ወቅታዊ ችግሮችን በሚመለከት አስቸኳይ መፍትሔ የሚሻ መሆኑ ተገልጧል።</p>


<p class="align-center"><a href="/Gazettas/Andinet/info/Andinet.sera.html">ከአንድነት ኅዳር 19 ቀን 1991</a></p>

</body>
</html>
