<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሮፌሰር ዓሥራት ወልደየስ 70ኛ የልደት በዓል በከፍተኛ ድምቀት ተከበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የፕሮፌሰር ዓሥራት ወልደየስ 70ኛ የልደት በዓል በከፍተኛ ድምቀት ተከበረ</h1>

 
<p>የመዐሕድ ፕሬዝዳንት የክቡር ፕ/ር ዓሥራት ወልደየስ የልደት በዓል ባለፈው ቅዳሜ ግንቦት 13 ቀን 1990 ዓ.ም ቤተሰቦቻቸው ጓደኞቻቸው የመዐሕድ አባላትና ደጋፊዎች በተገኙበት በመዐሕድ ጽ/ቤት በከፍተኛ ድምቀት ተከበረ።</p>

<p>ያለፉት አራት ዓመታትን በወህኒ ያሳለፉት ክቡር ፕ/ር ዓሥራት የልደት በዓላቸው በጽ/ቤቱ ሲከበር ዘንድሮ ለአራተኛ ጊዜ መሆኑ ነው። የዘንድሮው በዓል አከባበርም በግፍ በወህኒ መሰቃየታቸው ሳይበቃ የክቡርነታቸው የጤንነታቸው ሁኔታ አስጊ እየሆነ መምጣቱ ከፍተኛ ኅዘን የፈጠረ እንደሆነ በዕለቱ ከተደረጉት ንግግሮች ተገልጿል።</p>

<p>በልደት በዓሉ አከባበር ወቅትም የፕ/ር ዓሥራት ከልደታቸው ጀምሮ አሁን እስካሉበት ድረስ ያሳለፍት የትምህርት፣ የሥራ እና የሕይወት ታሪካቸውን የሚገልጽ ሰፊ ጹሁፍ ቀርቧል። </p>

<p>በዕለቱ በክብር እንግድነት የተገኙት የመዐሕድ ተ/ም/ፕሬዝዳንት ክቡር ቀኛዝማች ነቅዐጥበብ በቀለ ባደረጉት ንግግር ክቡር ፕ/ር ዓሥራት በጤንነታቸው ላይ ችግር ቢደርስባቸውም ከተኙበት አልጋ ላይ ሆነው ዛሬም ከምንግዜውም በበለጠ ስለ ሀገራቸውና ስለወገናቸው በማሰብ ላይ ናቸው ብለዋል።</p>

<p>ተ/ም/ፕሬዝዳንቱ በተጨማሪም በወቅቱ የሀገሪቱ ጉዳይ ላይ ለተገኙት ንግግር ያደረጉ ሲሆን ፕ/ር ዓሥራትን ጨምሮ በርካታ ኢትዮጵያውያን ዛሬ በሰሜን ኢትዮጵያ የተከሰተው ችግር እንዳይመጣ አስቀድሞ ማሳሰባቸው እንደ ወንጀለኛ ተቆጥረው ወህኒ መጣላቸው መሰደዳቸውና መገደላቸው ዕጣቸው እንደ ሆነ ገልፀዋል።</p>

<p>ቀደም ሲልም የልደት በዓሉን በማስመልከት የመዐሕድ ማእከላዊ ኮሚቴ አባል ባደረጉት ንግግር በመዐሕድ አባላትና ለኢትዮጵያዊ ወገኖቻችን ሁሉ የደስታም የሀዘንም ቀን ሆኖ እንደሚከበር ገልፀዋል። ይኸውም እኒህ ታላቅ ኢትዮጵያዊ የተወለዱበት ቀን በመሆኑ ደስታ ሲሆን በተፈጠረባቸው ክስ በወህኒ ተጥለው በጠና ታመው በሆስፒታል አልጋ ላይ ሆነው የሚከበር በመሆኑ ደግሞ ሀዘን እንደሆነ አስገንዝበዋል።</p>

<p>በማማያዝም ክቡር ፕ/ር ዓሥራት በሚፈቱበት መንገድ ላይ የተለያዩ ጥረቶችን በሀገር ውስጥና በውጭ በመደረግ ላይ የሚገኝ ሲሆን ወደፊትም በመንግሥት ላይ የጥያቄ ጫና ለማድረግ በቅርቡ ሕዝባዊ ስብሰባ ለመጥራት ዝግጅት በመደረግ ላይ እንደሚገኙ አስታውቀዋል። ይህንኑ ጉዳይ አስመልክቶም ባለፈው ግንቦት 23 ቀን 1990 ዓ.ም ሊካሄድ ታስቦ የነበረው ሕዝባዊ ስብሰባ መራዘሙ በወቅቱ መገለጹ ይታወሳል።</p>

<p>በመዐሕድ ጽ/ቤት በተካሄደው የልደት በዓል አከባበር ወቅት 70ኛ ዓመታቸውን የሚያመለክት ሻማ ከመብራቱም በላይ በሞረሽ ኪነት መዘምራትን በርካታ ጣዕም ያላቸው መዝሙሮች ቀርበው የእንግዶችን ስሜት ነክቷል።</p>


<p class="align-center"><a href="/Gazettas/Andinet/info/Andinet.sera.html"> ከአንድነት ሰኔ 20 ቀን 1990</a></p>

</body>
</html>	
