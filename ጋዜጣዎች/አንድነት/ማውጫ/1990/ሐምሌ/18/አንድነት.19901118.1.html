<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕዝብ ምላሽ ሲሰጥ መንግሥት ዝምታን የመረጠ ይመስላል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሕዝብ ምላሽ ሲሰጥ መንግሥት ዝምታን የመረጠ ይመስላል</h1>

 
<p>አምነው በፀጋ የተቀበሉት ስህተት በአሸናፊነት የተጐናፀፉት ድል ነው ይባላል። ይህ ብሂል ለዘበት የተነገረ አይደለም። ጊዜ የፈተነውን፤ ዘመን ያገነነውን ታላቅ እውነታን የሚያንፀባርቅ ሀቅ ነው። ስህተትንና ግድፈትን መፈጸም ለፍጡራን አዲስ ክስተት አይደለም። በተግባር ሂደት፣ በሚደረግ እንቅስቃሴ ሊያጋጥም ይችላል። ቁም ነገሩ ግን መሳሳትን ማወቅ መግደፍን መረዳትና ውሎ ሳያድር፣ ፈጥኖ ማረሙ ላይ ነው። ተሳስቼአለሁ፤ ብሎ ራስን ከእውነታ ጋር ከማስተካከሉ ላይ ነው። ይህን መረዳትና መፈጸም ደግሞ ከስህተት ብቻ ሳይሆን ሕዝባዊነትና ሰብአዊነትም ነው። ይህ ዓይነቱ ብልህነት በተግባር እንቅስቃሴና በሂደትም ለሚከሰተው ችግር መፍትሄ መገኘት ራስን ለማብቃት ታላቅ ጠቀሜታ እንደሚኖረው አያጠያይቅም።</p>

<p>ባለመታደልም ይሁን ዘመን በሚያመጣው ሽፍጥ ስህተትን እየፈጸሙ፣ ትክክለኞች ነን፣ አዋቂዎች እኛው ብቻ ነን፤ ከሌሎች ይልቅ እኛ ለእውነታና ለሀቅ እንቀርባለን የሚሉ ከኅብረተሰብ ውስጥ አሉ። ትክክለኛው የሀቅ ፈር እያፈነገጡ ራሳቸውን ከመጉዳት አልፈው ለኅብረተሰቡም ጠንቅ የሚሆኑ አልታጡም። በነዚህ ጠማሞች ክፉ አሳቢዎች ምክንያት የምናኔ ሕይወት የሚገፉበት ዓለም እስከመሆን ደርሳለች። ውዝግብ፣ ሸፍጥ፣ ግርግርና ቀውስ እያየለ የሚቀጽበት ዓለም ሁናለች፣ ዛሬ ከዓለም ጫፍ እስከ ጫፍ የምረዳው እውነታ ይህ ሆኗል። መፍትሔው ግን ዞሮ ዞሮ በሰዎች እጅ መሆኑ በሁኡም ዘንድ ግንዛቤ ያገኘ ቢሆንም በስህተት ፈጻሚነትና በራስ ወዳድነት ምክንያት ተግባራዊ ሊሆን አልቻለም። የሕዝብ ዋይታ ሰቆቃና መንገላታት መፍትሔ አለማግኘቱ መንግስዔው ይኸው ነው። ስህተትን መቀበል፤ አለመቻል።</p>

<p>አሁን ካለው ከአገራችን ተጨባጭ ሁኔታ ስንነሣ ስህተትን አለማረም ምን ያህል ችግር እንደፈጠረ እንድናሰላስን እንገደዳለን። ገዥው መደብ ባለፉት ሰባት ዓመታት ግዙፍ ስህተቶችን ሲፈጸም መቆየቱ የሚታወቅ ነው። በሕዝቡ ዘንድ የአንድነት ስሜት እንዲደበዝዝ ሁኔታዎችን አመቻቸ። የኢትዮጵያዊነትና የአብሮነት ስሜት በጐሳ ፖለቲካ ላይ ተመስርቶ እንዲወድቅ ሰፊ የሥነ ልቦና የተግባር ዘመቻ አደረገ። ኢትዮጵያ ብሎ አፍ ሞልቶ ለመናገር የሚከብዳቸው መሪዎች ይህች ታላቅ ባለታሪክ አገር በይበልጥ ለእነሱ የክብር የሞገስ ሥፍራ ሁና መገኘቷን መዘንጋታቸው አሳዛኝ ነበር። ኢትዮጵያ የዓለም የታሪክ መዘከር ሁና፣ ስንትና ስንት የባዕድ ወራሪዎችን ተቋቁማ፣ ሕዝቧን ደግ ጐኑ፣ ታሪካዊ ተጋድሎውን በማጉላት ፈንታ በየዘመናቱ በተከሰቱትን ችግሮች ባገኘን መልኩ እያወሱ ማተናተኑ ጠቀሜታው ከምን ላይ እንደሆነ እንቆቅልሽ ሆኖ መክረው ትዝብትን ከማትረፉ በቀር የሰጠው ፋይዳ የለምና።</p>

<p>አንድ በመሆን የችግርና በደስታም ዘመን በአብሮነት ለመቆም የኖረ ሕዝብ መሆኑን ለማስመስከር ጊዜ አልፈጀም። ጠላቶቻችን ሲጠነስሱልን የኖሩት አደጋ በላያችን ላይ ባንዣበበት በዛሬው ጊዜ አንድ ሆነን መነሳታችን ታላቅ ትምህርት ሆኖ መቅረቡ አጋጣሚው ቀላል መስሎ የሚታይ መሆን የለበትም። የአንድ ጋዜጣ ብዕረኛ እንዳለው ጦርነት ጠቅሞናል፣ የእብሪት ወረራ ሰልችቶናል ሲል ይቅርታን አክሎበት ያቀረበው ጽሑፍ በገንቢ ጐኑ የሚታይ ነው። የአንድነትና የኢትዮጵያዊነት ስሜት አራማጅ ኃይሎች ገና ከጠዋቱ የመነጣጠልና የመገንጠል ስሜት የሚያመጣውን ጣጣ በርቀት ተመልክተው የማስጠንቀቂያ ደወል ማሰማታቸው የሚዘነጋ አይሆንም የአገር ጉዳይ የሩቅ ተመልካች እንደሆኑ ተቃዋሚ ኃይሎች ብዙ ተገፍተዋል፣ ተገፍትረዋል። የእነሱ አባባልም ሆነ ማስጠንቀቂያ እንደዘበትና እንደክፉ ምክር እየታየ በገዥው ፓርቲ ተቀባይነት ሳያገኝ በመቅረቱ እነሆ ዛሬ የበተነው ለመልቀም የሚያስችለው አጋጣሚ ተፈጠረ። ይህ ሁሉንም የማሰባሰቡ አጋጣሚ ለሁላችንም የሚጠቅምና በውል ሥራ ላይ ካዋልን ዘመኑ የአብሮነት ጅምር ወርቃማ ወቅት ለማለት የሚያስችል ነው። አንድ ለመሆን የወረራ አደጋ እስኪከሰት መጠበቅ አልነበረብንም ገና ከበፊቱ የተነጣጠለና የተገነጣጠለ ሕዝብ የሚደርስበት አደጋ መኖሩን ብዙ ልምድ አስተምሮናል። አንድ ብንሆን እንቆማለን፣ ብንለያይ እንወድቃለን፣ አንድ ነጠላ ፍለጋ በቀላሉ ይሰበራል፣ ነገር ግን አሥሩ በአንድነት ቢሆን በቀላሉ አይሰበርም።</p>

<p>ጊዜ የፈጠራቸው የሚሉ ብሒሎች ዓላማችን በጉልህ የሚያንፀባርቁ ጥቅሶች ናቸው። ሻዕቢያ በፈጠረው አገርን የመበተን አደጋ የሚከሽፈው ሕዝባችን አንድ ቢሆን መሆኑ ግንዛቤ አግኝቷል። ሕዝቡ ከዳር እስከ ዳር የበታኞችን ተልዕኮ ለማክሸፍ ተነሳስቷል። ጥሪም ተቀብሎም ችግሩ ወደተከሰተበት አካባቢ እየተመመ ነው። በጀግንነትም የቆመው ሕዝብ ከገንዘብ መዋጮ እስከ ስንቅ ድረስ አዘጋጅቷል የታላቅ ሕዝብ የሚፈጽመውን ተግባር እያከናወነ ነው። ሕዝቡ ቃሉ አከበረ። ሕዝቡን አሁንም ጥያቄ አለው። እርቅ ይውረድ፤ ያለአግባብ የታሰሩት ይፈቱ፤ በአገሪቱ ፍትሐዊ አሠራር ይስፈን፤ ተቃዋሚ የፖለቲካ ድርጅቶች ዲሞክራሲያዊ የአሠራር የሚመቻችበትን በፖለቲካ ሕይወትና በሕዝብ አስተዳደር የሚስተፉበት ይፈጠር የሚለው ጥያቄ አሁንም በጐላ መልኩ እየቀረበ ነው። መንግሥት ግን አሁንም ለጥያቄው ሁነኛ መልስ ለመስጠት እስከአሁን ፈቃደኛ አልሆነም። ምን የሚጠብቀው ነገር እንዳለ ሊገባ አልቻለም። ይህ አጋጣሚ ካመለጠ የሚጐዳ ሕዝቡ ነው። መንግሥታትም ለሕዝብ ጥያቄ በአዎንታዊ መልኩ ለመስጠት ካልፈጠነ እድሉ አለመለጠው ማለት እንደሆነ መታወቅ አለበት።</p>

<p>ከመጠበቁ አኳያ ኅብረት መገኘቱ ጉዳዩ ሉዓላዊነትን ብቻ የአንድ ሰሞን ትኩረት ሳይሆን ለእድገት እንቅስቃሴ የሚጠቅም ነው። አገራችን ተራ ቀሪ ሁና ሕዝቧ በጉስቁልና አኗኗር በሚሰቃይበት ባሁኑ ጊዜ የአንድነት ስሜቱን ማነሳሳትና ጦርነቱ ያስገኘውን አጋጣሚ ለሁሉም ችግሮች ሕዝባዊ መፍትሄ ለማስገኘት ያስችለዋል። ሕዝብ ምላሽ ሲሰጥ መንግሥት ዝምታን መምረጡ ችግሮች እንዲፈቱ አለመፈለግን የሚያመለክት ነው።</p>


<p class="align-center"><a href="/Gazettas/Andinet/info/Andinet.sera.html">ከአንድነት ሐምሌ 18 ቀን 1990</a></p>

</body>
</html>	
