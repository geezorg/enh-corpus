<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅርስና ንብረት ዘረፋ እያነጋገረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የቅርስና ንብረት ዘረፋ እያነጋገረ ነው</h1>


<p>በአገራችን በዓይነቱ የመጀመሪያ የሆነ፤ እጅግ ዘመናዊና ከውጭ በርዳታ የተገኘ የዓይን ሕክምና መስጫ መሣሪያ ከጥቂት ወራት በፊት ሲሰረቅ ሁኔታው ሕዝብን በእጅጉ አስደንግጦ እንደነበረ የሚታወስ ሲሆን የአንድ ሰሞን ወሬና የውሀ ሽታ ሆኖ ቀረ። ፖሊስ ጉዳዩን እየተከታተለ ነው ተብሎ እንጂ መሣሪያው ተገኝቷል ወይም ሌቦቹ ተይዘዋል የሚል ብሥራት እስካሁን ሕዝብ ጆሮ አልገባም። ጆሮ አይሰማ የለውምና ሰሞኑን ደግሞ ከአዲስ አበባ ዩኒቨርስቲ ውስጥ ስርቆት ተፈጸመ ተብሎ የተደመጠው ወሬ ሲናፈስ ዩኒቨርስቲው ደግሞ እንደ አልባሌ ድርጅት እንዴት ይሰረቃል? የሚል ጥያቄ በያንዳንድ አዕምሮ ውስጥ ሲጉላላ ሰንብቷል።</p>

<p>ስርቆቱ የተፈጸመው በግራም በቀኝም፤ ሲገባም ሲወጣም ሱሪና ቀሚስ ማውለቅ እስከሚቀረው ድረስ ፍተሻ በሚካሄድበት ዩኒቨርስቲ ትላልቅ የኢንሳይክሎፒዲያ መጻሕፍት እንደ ትንሽ ነገር የመሰረቃቸው ምስጢር ብዙ ከማስገረም አልፎ ስርቆቱ ተራ ሌብነት ሳይሆን ዘረፋ ነው ያሉ ጥቂቶች አልነበሩም። በግንቦት ወር 1990 ላይ ተሰረቁ የተባሉት መጻሕፍት ብዛት 31 ሲሆኑ ግምታቸው ከ60 ሺህ ብር በላይ ይሁን እንጂ በአሁኑ ጊዜ እንዲህ በቀላሉ የሚገኙ እንዳይደሉ ለማወቅ ተችሏል።</p>

<p>መጻሕፍቱን ከኬኔዲ ላይብረሪ አውጥቶ ማን ወሰደ? እንዴትስ ተወሰደ? የሚለው ጥያቄ እንደ ሰደድ እሳት በዩኒቨርስቲው ግቢ ውስጥ ተዛምቷል። መጻሕፍቱ ሳይታዩ በቀላሉ የሚያልፉ ባለመሆናቸው ፍተሻውን አልፈው ሊወሰዱ የሚችሉት በመኪና ተጭነው ሊሆን እንደሚችል ብዙዎች የራሳቸውን ግምት ሰጥተዋል። በቅርቡም ከሳይንስና ቴክኖሎጂ ፋካልቲ በርካታ የምህንድስና መጻህፍት ጠፍተዋል የሚል ጭምጭምታ ከዩኒቨርስቲው ግቢ ውጭ ወጥቶ እየተወራ ሲሆን ዩኒቨርስቲው በቂ ጥበቃ ያልተካሄደበት ምክናያትም ብዙ እያነጋገረነው። በአገራችን የቅርሳ ቅርሶችና የውድ መጻሕፍት ስርቆት እየተዛመተ ከመጣበት ደረጃ ላይ ተደርሷል። ይህ ደግሞ በተራ ሌብነት ደረጃ የሚታይ ሳይሆን ይህችን ጥንታዊት አገር የባሕል ቅርስ አልባ ለማድረግ የተጀመረ ዘመቻ ይመስላል። በተለይ ከሰባት ዓመት ወዲህ የቅርስ ስርቆትና ማሸሽ ቢመረመርና ቢፈተሽ እግዚኦ የሚያሰኝ ምዝበራ በየአቅጣጫው መካሄዱን ለማወቅ በተቻለ ነበር።</p>

<p>በአገራችን በመንግሥት የተቋቋመው የባሕል ድርጅት ባለበት ሁኔታ ዩኒቨርስቲዎች፤ የትምህር ተቋማት፤ ገዳማትና አብያተ ክርስቲያናት የየራሳቸው ጥበቃ ያደርጋሉ ሲባል በሚሰማበት አገር ምዝበራው የተጧጧፈ ግለሰቦችና ቡድኖች በኢትዮጵያ ሕዝብ ቅርስ የሚበለፅጉበት አጋጣሚ ሊፈጠር መቻሉ የሚያስጠይቅበት ጊዜ ሩቅ አይሆንም ሲሉ ታዛቢዎች ቁጭታቸውን አሰምተዋል።</p>


<p class="align-center"><a href="/Gazettas/Andinet/info/Andinet.sera.html">ከአንድነት ነሐሴ 30 ቀን 1990</a></p>

</body>
</html>	
