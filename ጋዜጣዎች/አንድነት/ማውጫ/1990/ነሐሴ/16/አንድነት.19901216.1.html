<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እውቅ የዓለም አቀፍ ጋዜጠኛ ፕሮፌሰር ዓሥራትን አነጋገረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center"><span class="underline">እውቅ የዓለም አቀፍ ጋዜጠኛ ፕሮፌሰር ዓሥራትን አነጋገረች</span></h3>
<h2 class="align-center">«ከሰዎች ይልቅ ጊዜ ፈራጅ የሚሆንበት ወቅት ይመጣል»</h2>


<p>ቀኑ ዓርብ ወሩ ግንቦት 15/98 /እ.ኤ.አ/ የኤርትራ ሠራዊት ወረራ ፈጸመ ተብሎ በተነገረበት ማግስት የሰዎች ስሜት በጋለበት ዕለት ነበር የአዲስ አበባውን ታላቁን ጥቁር አንበሳ ሆስፒታል የጐበኘሁት። በሆስፒታሉ መግቢያ ላይ ወታደሮች በተጠንቀቅ ሁነው ጥበቃ ላይ ነበሩ። ሆስፒታሉ በሕሙማን ተጨናንቋል። የሕመም ጭንቀት ጐልቶ የሚታይበት ነበር። በታጣቂ ወታደር ታጅቤ ወደ ሆስፒታሉ ስምንተኛ ፎቅ ከወጣሁ በኋላ ስድስት ታጣቂ ወታደሮች የውጊያ ደንብ ልብስ እንደለበሱ አራቱ ግን በተዘረጋጋው ፍራሽ ላይ ተጋድመው አገኘኋቸው።</p>

<p>ባለትጥቁን ወታደር አልፌ በተራው ካሉት መካከል አንዱን ሰማያዊ በር ከፍቼ እያመነታሁ ገባሁ። ፒጃማ የለበሱ ሰው ከመኝታቸው ለመነሳት ሲንደረደሩ ለንባብ ይዘውት የነበረው መጽሐፍ ከእጃቸው ወለሉ ላይ ወደቀ። በድንጋጤ እየተንተባተብኩ «ይቅርታ እንግዳ ይመጣል ተብሎ አልተነገርዎትም እንዴ?» አልኳቸው። ትኩር ብለው እያዩኝ «በርግጥ አልተነገረኝም እሥረኛ አይደለሁ?» ብለው መለሱልኝ። የሰባ ዓመቱ በክፊል ብርሃናቸውን በሕመም ያጡ፤ በሆስፒታል አልጋ ላይ ያገኘኋቸው ፕሮፌሰር ዓሥራት ወልደየስ ናቸው። ግልጽና ብርቅዬ አነጋገራቸው አሁንም እንዳለ አለ። ሰማዕቱ ፤ የፖለቲካ እሥረኛ የመላው ዐማራ ሕዝብ ድርጅት መሪ፤ ብዙዎች ነፃ ሊያወጧቸው በመጣር ላይ የሚገኙላቸው ታላቅ መሪ ፕሮፌሰር ዓሥራት አሁንም እንደታሠሩ ናቸው።</p>

<p>የመላው ዐማራ ሕዝብ ድርጅት መሪ በመሆን ወደ ፖለቲካ ሕይወት ከመግባታቸው በፊት በሕክምና አገልግሎት በማስተማር መላ የሕይወት ዘመናቸውን ያዋሉ እውቅ ድንቅና ብርቅ ባለሙያና የሰብዓዊ መብት ተከራካሪዎችና ብዙዎች ተረባርበው ነፃ ሊያደርጓቸው በመታገል ላይ ያሉ ናቸው። ከደርግ መንግሥት መወገድ በኋላ የተቋቋመው የሽግግር መንግሥት በጐሣ ላይ የተመሠረተ ፖለቲካ በሚያራምድበት ወቅት የጐሣ ክፍፍልን በመቃወም የአንድነትን ድምፅ ያሰማው እሳቸው ያቋቋሙት የመላው ዐማራ ሕዝብ ድርጅት እንደነበር ይታወቃል። ብዙሀኑን ያሰባሰበውን ፓርቲ የሚመሩት ፕሮፌሰር ዓሥራት የጐሣ ፖለቲካ የሚያስከትለውን ጠንቅ በማንሳት የአንድነት ስሜት መግለጣቸው ሕዝብ ያነግሣል ተብለው ተከስሰው መጀመሪያ ያለ ፍ/ቤት ውሳኔ በቀጠሮ ሲመላለሱ ከዚያም ለአምስት ዓመት ውሳኔ እ.ኤ.አ ከ1994 ጀምሮ እስካሁን ድረስ በወህኒ ቤት ይገኛሉ። ይህንን የእስር ውሳኔ በመቃወም ዓለም አቀፍ የሰብዓዊ መብት ተከራካሪ ድርጅት ፕሮፌሰር ዓሥራት እንዲፈቱ የጠየቀ ቢሆንም ተቀባይነት አላገኘም።</p>

<p>እኔ እኒህ እውቅ ታላው ሰው ለማነጋገር ተስፋ አደርግ ነበር። ለዚህም ጥረት ያነሳሳኝ ፕሮፌሰር ዓሥራት እስር ቤት ከገቡበት ጊዜ ጀምሮ እስካሁን ማንም ጋዜጠኛ ባሉበት እሥር ቤት ድረስ ሄዶ ያነጋገራችው ያልነበረ መሆኑን ስለገመትኩ ነው። ጥረቴን በአሜሪካ ኤምባሲ በኩል በመቀጠል በተደጋጋሚ ሞክሬ እስከ አምባሣደሩ ድረስ ተስፋ እንደሌለው አድርገው ቢነግሩኝም ሙከራዬ ተሳካልኝ። ፕሮፌሰር ዓሥራት ከወህኒ ቤት ጥቁር አንበሣ ሆስፒታል በሕክምና የመጡት ከአራት ወር በፊት እንደነበር ተገንዝቤአለሁ። (ከዚያ ወዲህ ሦስት ወር ተጨምሮ እስካሁን ሰባት ሆኗል- ተርጓሚው)</p>

<p>ፕሮፌሰር ዓሥራትን ያገነሁዋቸው ትንሽ ክፍል ውስጥ ተኝተው ነው። በክፍሊቱ ውስጥ አንድ የጐን ጠረጴዛና ሁለት ወንበሮች ያሉባት ስትሆን ለክፍሊቱ ብርሃኑን ይለግስ የነበረው ነጣ ያለ የመስኮት መጋረጃ ነበር። ወንበሩን ሳብ አድርጌ አረፍ እንዳልኩ በተናገሩት ቃል «ወጥመድ ውስጥ እንደሚገኝ ወፍ ሆኛለሁ» ካሉ በኋላ ወደ መስኮቱ እያመለከቱ «በወጥመድ ውስጥ የሚገኝ ወፍ አንዳንዴ ከእሥር ቤቱ አካባቢ የሚነጨውን ትኩስ አየር ለማግኘት ይታደላል» አሉ። መስኮቱ በምሽት ጊዜ ከ12 እስከ 13 ሰዓታት ይዘጋል። «ወፉ በርሮ እንዳይሄድ ተብሎ ነው ያንን ያህል የሚዘጋው» አሉ ፕሮፌሰር ዓሥራት የምፀታዊ ፈገግታ እያሳዩ።</p>

<p>የፕሮፌሰር ዓሥራት መታሰር እንቆቅልሽ ሲወጣ ፕሮፌሰር ከ35 ዓመት በፊት በመሰረቱ፣ ባሠለጠኗቸው ሀኪሞችና ነርሶች ታጅበው ከፍተኛ የሕይወት ማዳን አገልግሎት በሰጡበት ሆስፒታል ውስጥ መታሰራቸው አስገራሚነቱ የጐላ ይሆናል። በልጅነት ዘመናቸው ጊዜ የሙት ልጅ ሆነውም ባገኙት ብልጫ ወደ ኤደንብራ እንግሊዝ በመላክ የመጀመሪያው ተማሪ ነበሩ። በኢትዮያ ድህረ ነፃነትም የመጀመሪያ ሀኪም ሆነው አገለገሉ። የልዕልት ፀሐይና የጥቁር አንበሳ ሀኪም፣ የአዲስ አበባ ዩኒቨርስቲ የሕክምና ፋካልቲ ዲን፣ ከዚያም በኋላ በሰሜኑ ጦርነት የሠራዊቱ ሀኪም ሆነው የዘመቱ ናቸው። በኢትዮጵያ የእሳቸው ማህተም ያላረፈበት የጤና ፖሊሲ የለም። የብዙዎችም የሕይወት ቤዛ የነበሩ ታላቅ ሰው ናቸው።</p>

<p>ሁለተኛው እንቆቅልሽ ደግሞ ያነሱት የአንድነት ጥያቄ በእሥር እንዲንገላቱ ያደረገ ሲሆን በአሁኑ ሰዓት ደግሞ በመንግሥት በኩል የአንድነቱ መፈክር የተነሣና የታወሰ መሆኑ ነው። ይህንን አስመልክተው ፕሮፌሰር ዓሥራት ሲናገሩ «ድርጅታችን መዐሕድ ያነሣውን የአንድነት ጥያቄ መንግሥት ተቃወመ። አሳደደን ለጐሣ ልዩነት ቆመ። የእርስ በርስን ግጭትን ደገፈ። በአጠቃላይ እኛ የጐሣ ክፍፍልን በመቃወም የኢትዮጵያ ሕዝብ አንድ ነው። በወንድማማችነት፣ በእህትነት ፀንቶ ይኖራል፤ ስንል አይሆንም አለ። አሁን ደግሞ እኔ /ዓሥራት/ ያነሳሁትን፣ የቆምኩለትን፣ የታሰርኩለትን ዓለማ መንግሥት አንግቦ ተነሣ» በማለት ያለውን እንቆቅልሽ ገለጡ።</p>

<p>ባሁኑ ሰዓት መንግሥት ከጐሣ ፌዴራሊዝም ቀስ በቀስ በማፈግፈግ ላይ ይገኛል። ከህዝቡና ከምሁራኑ የሰላ ትችት የቀረበበትን ተቃውሞ እየተቀበለ ይመስላል። ባሁኑ ጊዜ ጠቅላይ ሚኒስትር መለስ ዜናዊ የኢትዮጵያ ሕዝብ የአገርን አንድነት ሉዓልዊነት ላማስከበር መነሳት አለበት ብለው አውጀዋል። ይህ አባባል ግን እርቅ አላስገኘም። ዓሥራትን ከእሥር ቤት ነፃ አላደረጋቸውም። ምናልባት የጠቅላይ ሚኒስትሩ የፖሊሲ ለውጥ ውጤት ሳይሆን አይቀርም እኔ ፕሮፌሰርን እስር ቤት ላነጋግራቸው የቻልኩት።</p>

<p>ሦስተኛ እንቆቅልሽ ደግሞ ፕሮፌሰር ዓሥራት ፖለቲካ ውስጥ የመግባት ፍላጐት አልነበራቸውም። በቀን 18 ሰዓት ሥራ በኋላ ለማረፍ ይሹ ነበር። እ.ኤ.አ በ1991 የዩኒቨርስቲ ተወካይ በመሆን በሽግግሩ ወቅት ቻርተር ስብሰባ ጥሪ ላይ በተገኙበት ወቅት ቻርተሩንና የኤርትራን መገንጠል በመቃወም ድምጽ የሰጡ እሳቸው ብቻ ነበሩ። ይህን መደገፍ በሞራል ላይ የሚያስከትለው ከባድ ጠንቅ ከባድ እንደሆነ በማመን ነበር የተቃውሞው ድምፃቸውን ከፍ አድርገው ያሰሙት።</p>

<p>ፕሮፌሰር ዓሥራት ከሽግግር መንግሥት መቋቋም በኋላ ሌሎች ዜጔች በየጐሣቸው ሲቋቋሙ የአማራውን ሕዝብ የሚከላከልና የሚከራከር አልነበረውም። ይህንን መነሻ በማድረግ አንድነቱ ሳይዛነፍ የመላው ዐማራ ሕዝብ ድርጅትን መሠረቱ። ይህንን በማስመለከት በቃለ መጠይቃችን ወቅት በሰጡት አስተያየት «እኔ ፖለቲካ ውስጥ የገባሁት ልዩ ምኞት ኖሮኝ አይደለም። መኖሪያ ቤታችን በእሳት ሲቃጤል እሳቱን የሚያጠፋ ባልዲ ውሀ ይዜ በመቅረቤ ታሰርኩ። በሥልጣን ላይ ካሉት ሰዎች ጋር የግል ተቃውሞ የለኝም። ማንም ሥልጣን ሊይዝ ይችላል። ይሁን እንጂ እሳት በመጫር ሁላችንን ወደ አመጽ አታስገቡን በማለቴ ነው።» በቃለ ምልልሳችን ላይ ስለጤንነታቸው ሲጠየቁ «እስረኛ ባልሆን ኖሮ ልዩ ሕክምና ለማግኘት ውጭ ለመሔድ እፈቅድ ነበር። አሁን ግን ሕክምና የማገኘው ከእናት ተፈጥሮ ነው» አሉ። ሌላው ሆስፒታሉ የተወሰነ አቅም ስላለው በቂ ሕክምና ማግኘት አይቻልም። ንጹሕ አየር ማግኘት አለመቻልም ሌላው ችግር እንደሆነም ገልጠዋል። ከሆስፒታሉ ለመውጣት ጉጉት እንዳላቸው ለመረዳት ችያለሁ።</p>

<p>ፕሮፌሰር ዓሥራት እንደገለጡ ሌሎች እሥረኞች የሚሰጣቸውን መብት እንኳ እሳቸው ተነፍገው ነው ያሉት። በእሥር ቤት ውስጥ ሆነው ከሌሎች እሥረኞች ጋር እንዲነጋገሩ አይፈቀድላቸውም። የሕክምና ርዳታ በሚፈለገው ጊዜ በአጣዳፊነቱ አይደርስባቸውም። በሆስፒታል ውስጥ ሆነው ተጠያቂዎች ገብተው እንዲያነጋግሩዋቸው አልተፈቀደላቸውም። ከሁሉም ይልቅ ደግሞ እንዳይጽፉ ተከልክለዋል። የሚፈቀድላቸውን ማንበብ ብቻ ነው። በየወሩ እሥረኞች ጽፈው እንደሆነ ይፈተሻሉ። የእሳቸው ጽሑፍ ከተገኘ ይወሰዳል። «እንድጽፍ ቢፈቀድልን ኖሮ እሥር ቤት ውስጥ መሆኔ አይሰማኝም። ሕይወቴን በሙሉ ሊያስሩኝ ይችላሉ» አሉ ፕሮፌሰር ዓሥራት።</p>

<p>ፕሮፌሰር ዓሥራት ወልደየስን ያነጋገረቻቸው ጋዜጠኛ ዊንዲ በልች ስለ አፍሪካ ጉዳዮች ለ15 ዓመት በጋዜጠኝነት ያገለገለችና በኢትዮጵያ ውስጥ በዚሁ ሥራ የቆየች ናት። የኢትዮጵያ ሪቪው በተሰኘው መጽሔትም የጹሑፍ አስተዋጽኦ በማድረግ ታገለግላለች። ባሁኑ ሰዓትም የአፍሪካን ኒውስ ሰርቪስ ዜና ወኪል በመሆን እያገለገለች ነው። ትርጉሙ የተወሰደው ከአፍሪካ ኒውስ ሰርቪስ እንግሊዘኛ ጹሑፍ ተተርጉሞ የተወሰደ ነው።</p>


<p class="align-center"><a href="/Gazettas/Andinet/info/Andinet.sera.html">ከአንድነት ነሐሴ 16 ቀን 1990</a></p>

</body>
</html>	
