<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄ/ል ፃድቃን በተገኙበት የበረራ ትርኢት ታየ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">ለተመለሱት የአየር ኃይል አባላት መመሪያ ተሰጠ</span></h3>
<h1 class="align-center">ጄ/ል ፃድቃን በተገኙበት የበረራ ትርኢት ታየ</h1>


<p>የጦር ኃይሎች ጠቅላይ ኤታ ማዦር ሹም ጄ/ል ፃድቃን ገ/ተንሳይ ባለፈው አርብ ደብረ ዘይት ከተማ ውስጥ በሚገኘው የአየር ኃይል ቅፅር ግቢ ከከፍተኛ ወታደራዊ ሹማምንትና የመስመር መኮንኖች ጋር ተገኝተው ወደ ስራቸው ለተመለሱ የቀድሞ የአየር ኃይል ቴክኒሺያኖች መመሪያ ከሰጡ በኋላ የጦር አውሮፕላን የውጊያ በረራ ትርኢት መመልከታቸውን ሪፖርተራችን ከስፍራው ዘግቧል።</p>

<p>ጠቅላይ ኤታ ማዦር ጄ/ል ፃድቃን ገ/ተንሳይ በሻዕቢያ ወረራ የአገራችን ዳር ድንበር በተያዘበት ወቅት የመከላከያ ሰራዊቱ የሚጠበቅበትን መስዋዕትነት በመጥቀስ ወደ ስራቸው እንዲመለሱ የተደረጉት የአየር ኃይል ባልደረቦች በዚህ ረገድ ከፍተኛ ድርሻ እንደሚጠበቅባቸው አመልክተዋል።</p>

<p>በጠቅላይ ኤታ ማዦር ሹሙ ለሚመራው ከፍተኛ ወታደራዊ ሹማምንት የመስመር መኮንኖችና የአየር ኃይል አባላት የአየር ኃይሉ ጄት አብራሪዎች ባሳዩት ልዩ ልዩ የአየር ውጊያና የበረራ ትርኢት የአየር ኃይላችን የውጊያ ብቃት እንዳለው መረጋገጡን ሪፖርተራችን ገልጿል።</p>

<p>ሰሞኑን በዋሽንግተን ዲ.ሲ ዩኒቨርስቲ ውስጥ በተካሄደው የአንዲት ኢትዮጵያ ጉባኤ ላይ ዶ/ር አብዱል መጅድ ሁሴን ለጉባኤተኛው ባሰሙት ንግግር «በቂ ጄቶች አሉን» ማለታቸውንና የአሁኑ የአየር ኃይሉ የበረራ የውጊያ ትርኢት የተገጣጠመ እንደሆነ ይነገራል።</p>

<p>ጄ/ል ፃድቃን አየር ኃይሉን በጐበኙ በ3ኛው ቀን ሌሎች ተጨማሪ 237 የአየር ኃይል ቴክኒሺያኖች ወደ ስራቸው እንዲመለሱ ስም ዝርዝራቸው ወጥቷል። እስካሁን በአጠቃላይ 500 የሚደርሱ የቀድሞ አየር ኃይል ባልደረቦች ወደ ስራቸው የተመለሱ ሲሆን ነባር አባላትን የመመለሱ ሂደት ቀጣይነት እንዳለው የሪፖርተራችን ዘገባ ያመለክታል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ነሐሴ 23 ቀን 1990</a></p>

</body>
</html>	
