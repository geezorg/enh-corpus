<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ መንግስት «በኃይል» የያዘውን ግዛት እንዲለቅ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"> የኤርትራ ካቢኔ 2ኛ ስብሠባ አካሄደ</h2>
<h1 class="align-center"> የኢትዮጵያ መንግስት «በኃይል» የያዘውን ግዛት እንዲለቅ</h1>

 
<p>የኤርትራ የሚኒስትሮች ካቤን ሐሙስ እለት ተሠብስቦ 9 ነጥብ የያዘ የአቋም መግለጫ ሲያወጣ ለ«ይገባኛል» ጥያቄ ማስረጃ ይሆነኛል ያለውን አዲስ ካርታ ማቅረቡን ሮይተር አስታወቀ። የኤርትራ ሚኒስትሮች ካቢኔ ከግጭቱ በኋላ ባለፈው ሐሙስ ለሁለተኛ ጊዜ ከተሰበሰበ በኋላ ባወጣው መግለጫ «ካርታው የትግራይን ክፍለ ሀገር የሚመለከት ሲሆን የተዘጋጀውም ባለፈው አመት በኢትዮጵያ የካርታ ስራዎች ባለሥልጣን ነው» ብሏል። ኤርትራ ባቀረበችው ካርታ ላይ የኢትዮጵያ ባለሥልጣናት አንዳችም ምላሽ አለመስጠታቸው የዘገቡ መገናኛ ብዙሃን የውጭ ጉዳይ ሚኒስቴር ባለስልጣናት አንዳችም ምላሽ አለመስጠታቸውን የዘገቡ መገናኛ ብዙሃን የውጭ ጉዳይ ሚኒስቴር ባለስልጣናትን በመጥቀስ ምናልባት ትላንት አርብ ኢትዮጵያም አዲስ ካርታ ሣታቀርብ እንደማትቀር ገልፀዋል።</p>

<p>ከአንድ አመት በፊት የትግራይን ክልል የሚያሣይ ካርታ በኢትዮጵያ ካርታ ስራዎች ባለሥልጣን የተነደፈውን ካርታና አለም አቀፍ እውቅና አለው ያሉትን የኢትዮጵያና ኤርትራ ካርታ ተመልክቶ የኢትዮጵያን ድንበር በመመልከት የኤርትራ ድንበር መጣሱን ተረድተናል በማለት የኤርትራ ካቢኔ መግለጫ ያስረዳል።</p>

<p>የትግራይ ካርታ የባድመን ደቡብ ምዕራብ አካባቢ የደቡብና የምስራቅ ኤርትራ የግዛት ክልሎች ናቸው ያላቸው ጾሮና፣ አሊቴና እና በዳ የተባሉትን ይዞታዎች ከትግራይ ክልል ጋር ቀላቅሎአቸዋል የሚል መግለጫ ያሰማ ሲሆን በዚያው እለት ጠ/ሚኒስትር መለስ ዜናዊ ከጋዜጠኞች ጋር ባደረጉት ቃለ ምልልስ ባድመ ላንዲት ቀን እንኳን ኤርትራን ማዕከል ባደረገ መንግስት ተዳድራ እንደማታውቅ አስረድተዋል። የታሪክ ምሁራንም ከጥንት ጀምሮ ግዛቱ የትግራይ ክልል ነበር በማለት ማስረጃና ዋቢ በመጥቀስ ለማሣመን እየሞከሩ ነው።</p>

<p>የኤርትራ ካቢኔ ሃሙስ ባወጣው በዚሁ መግለጫው ቀደም ሲል የኢትዮጵያ ወታደሮች በአፋር ክልል የኤርትራ ደቡባዊ ምስራቅ የግዛት ወሰን የሆነውን ቦታ ጥሰው በመግባት የያዙት አካባቢ መርምሮአል ተብሏል። ኢትዮጵያ ዓለም አቀፍ ቻርተሮችና መሰረታዊ ህጐችን ችላ በማለት ዓለም አቀፍ እውቅና ያላቸውን የኤርትራን የድንበር ወሰኖች መጣሷንም መግለጫው ገልጿል።</p>

<p>ኢህአዴግ የሚያሰማውን ክስ የገደል ማሚቶ በመሆን ያንፀባረቀው የኤርትራ ካቢኔ «የኤርትራ መንግስት ይህንና ሌሎች ተመሣሣይ ችግሮችን ኃይልን በመጠቀም ለመፍታት የሚደረጉ ሙከራዎችን ሁሉ ይቃወማል፣ ያወግዛል» የሚል ዓይን ያወጣ መግለጫም ጨምሮበታል።</p>

<p>ባድመ በሚኖሩ ኤርትራውያን ላይ የኢትዮጵያ መንግስት የዘሩትን ሰብል ማቃጠሉንና ከስፍራው ማባረሩን ይህ ዘገባው ገልጾ «በደቡብ ምስራቅ የኤርትራን ድንበር በመጣስ የበዳ ክልልን በመቆጣጠር መስተዳድሩንና መዋቅሩን አፈራርሷል» ያለው መግለጫ «የኤርትራ መንግስት ግን ጉዳዩ ሕግ ፊት እንዲቀርብ ከማለት በስተቀር የወሰደው እርምጃ አልነበረም» ሲልም አብራርቷል። ኢህአዴግ በወቅቱ ማለትም ከ6 ወር በፊት የኤርትራውያንን እህል አጭዶ እንዳበረረ የሻዕቢያ ጦርም በዳ በሚባለው ቦታ በሚገኙ አፋሮች ላይ ተኩስ መጀመሩን ዓለም አቀፍ መገናኛ ብዙሃን ይፋ አውጥተውት ማዕበል ዘገባውን ማቅረቧ ይታወሣል።</p>

<p>መግለጫው በመቀጠልም በህገ-ወጥ መንገድ የኤርትራን ድንበር ጥሶ የገባው የኢትዮጵያ መንግስት ወታደሮች መሆናቸውን ገልጾ የኢትዮጵያ መንግስትም ይፋዊ ያልሆነ መዋቅር ለማዋቀር መሞከሩን አብራርቶ ኤርትራ የኢትዮጵያን ድንበር አለመጧሳን እማኝ የሚሆን ሌላ 3ኛ አካል ጉዳዩን ለማጣራት ቢሻ እንደሚቻልና ከሁለት ሣምንት በፊት የተከሰተው ክስተት እንዲደርስ አፍራሽ ሚና የተጫወተው ማን እንደሆነ ለማወቅ ምርመራ እንዲካሄድ ጠይቋል። የኤርትራ ካቢኔ የጋመውና የተፋፋመው ውጥረት እንዲረግ አካባቢው ከወታደራዊ እንቅስቃሴ ነፃ ይሁን ቢልም ሁለቱም ወገኖች በታንክ የተደገፈ ሰራዊት በአካባቢው በመስፈሩ ጦርነቱን የሚጀምሩበት ቀን እየጠበቁ ይገኛሉ።</p>

<p>የኤርትራ ካቢኔ ያወጣው ይህ መግለጫ የኢትዮጵያን መንግስት ለጦርነት የሚያነሣሣ እንጂ አንዳችም የመፍትሄ ሃሣብ ያልያዘ እንደሆነም ከተለያየ ወገኖች እየተገለፀ ይገኛል።</p>

<p>የቢቢሲ ፎከስ ኦን አፍሪካ ፕሮግራም ዜናውን ሲዘግብ በአሜሪካ የተጀመረው የእርቅ ሂደት መፎረሹን ገልጾ ኤርትራም በጣሊያን ቅኝ ግዛት ወቅት የነበረውን ካርታ ማፅደቋን ገልጿል።</p>


<p class="align-center"><a href="/Gazettas/Maibel/info/Maibel.sera.html">ከማዕበል ግንቦት 15 ቀን 1990</a></p>




</body>
</html>