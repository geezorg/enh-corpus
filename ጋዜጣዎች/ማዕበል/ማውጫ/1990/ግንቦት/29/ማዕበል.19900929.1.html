<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጀቶች የአስመራን አየር ማረፊያ በቦንብ አደባዩት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"> የኤርትራ ኤምባሲ ተዘጋ</h2>
<h1 class="align-center"> የኢትዮጵያ ጀቶች የአስመራን አየር ማረፊያ በቦንብ አደባዩት</h1>
<h3 class="align-center"> «በቃን ማለት በቃን ነው...ኤርትራውያን ይበቃቸዋል»</h3>
<p class="align-right"> ጠ/ሚኒስትር መለስ ዜናዊ ለሮይተር</p>

<h3 class="align-center"> መቀሌም ከአይሮፕላን ጥቃት አላመለጠችም</h3>

 
<p>«የውጭ ዜጐች ኤርትራን ለቀው መውጣት ጀምረዋል» አለ ሬዲዮ ፍራንስ ኢንተርናሽናል ትላንት ከቀኑ 10 ሰዓት አካባቢ። ከጥቂት ደቂቃዎች በኋላ ደግሞ የሚቀጥለውን ዜና አስተላላፈ «...ዛሬ ከቀትር በኋላ የኢትዮጵያ ተዋጊ ጄቶች የአሥመራን አየር ማረፊያ ደበደቡ» የሚል የቢቢሲ ሬዲዮ ከቀኑ 10፡50 ላይ ከዘጋቢዋ ከቲ ጃንስ ጋር ቃለ ምልልስ በማድረግ ስለ አየር ድብደባው መጠነኛ መግለጫ ሰጠ። በዘገባው ቲ ጃንክስ እንደገለፀችው የኢትዮጵያ ጄቶች በሁለት ጊዜ በረራ የአሥመራን አየር መንገድና የከተማዋን ደቡባዊ ክፍል መደብደባቸውን ገለፀች። ዜናውን መጀመሪያ ያሠራጨው እስከ ግጭቱ ቀጠና በመዝለቅ ዜናዎቹን ከተኩስ ድምፅ ጋር እያጀበ የሚያገኘውን ዘገባ ሲያስደምጥ ከኢትዮጵያው ተዋጊ ሚግ በተጨማሪ አንድ የዛምቢያ የመንገደኞች አውሮፕላንም ከሻዕቢያ በተተኮሰበት ሚሳይል ተመቶ ውድቋል።</p>

<p>በተጨማሪ በደቡብ ኤርትራ የሚገኘው ወታደራዊ አየር ማረፊያ ተደብድቧል። በተወሰደው ጥቃትም አንድ ሰው ሲሞት አራት ሰው ቆስሏል። የአስመራ አለም አቀፍ አውሮፕላን ማረፊያ በተደበደበት ሰዓት የአስመራ ሕዝብ የሻዕቢያን ባንዲራ ይዞ ይጨፍር እንደነበር ለማወቅ ተችሏል። ይህ የአውሮፕላን ድብደባ ሊፈፀም የቻለበትን ምክንያት የሬዲዮ ፍራንስ ኢንተርናሽናልና የቢቢሲ ሬዲዮ በ12 ሰዓት እንዳስተላለፈው የኢሣያሥ መንግስት አየር ኃይል መቀሌን ለመደብደብ ማቀዱን በመረጃ ስለተደረሰበት ነው ሲል ተደምጧል።</p>

<p>ዶይቸቬለ በዘገባው አሜሪካውያን ኤርትራን ለቀው እንዲወጡ አሳስቦ አስመራ ከሚገኘው ኤምባሲው ጋር ዜጐቹ ግንኙነት እንዲፈጥሩ ማሳሰቡ የተገለፀ ሲሆን በአስመራ የሚገኙትንም የኤምባሲ ሠራተኞች መቀነሱ ተገልጿል። አንዳንዶች የአሜሪካ አቋም አረቦች ከኤርትራ ጋር ከማበሯ ጋር የሚያያዝ ሣይሆን እንደማይቀር ይገመታሉ።</p>

<p>ትላንት አርብ ግንቦት 28/1990 ድምፂ ሃፋሽ ኤርትራ /የሻዕቢያ ሬዲዮ/ በቀን የዜና ፕርግራሙ እንዳስታወቀው የኢትዮጵያ መንግስት በአገሩ የሚገኘውን የኤርትራ ኤምባሲ በማጠፍ ግንኙነቱ በቆንስላ ደረጃ እንዲቀጥል መወሰኑን አወገዘ። ይህን በማስመልከት ወ/ሮ ሱዛን ባቀረቡት የ«የእርቀ-ሠላም» መደራደሪያ ላይ የኤርትራ ሚኒስትሮች ካቢኔ ውይይት ካደረገ በኋላ የአቋም መግለጫ አውጥቷል። ግንቦት 14/1998 ዓ.ም የኤርትራ መንግስት ግጭቱን ይፋ ካደረገ በኋላ የተለያዩ አካላት ለሰላም ሂደቱ ከፍተኛ ጥረት ማድረጋቸውን አስታውሶ ባወጣው መግለጫ ላይ ሁለቱም ወገኖች የሚቀበሏቸው ታዛቢ አካባቢውን እንዲቆጣጠርና ቀጠናው ከሁለቱም አገር ወታደሮች ነፃ እንዲሆን የሚቀበለው ሃሣብ ቢሆንም የኢትዮጵያ መንግስት ባለ አራት ነጥቡን የሽግምልና መደራደሪያ ተቀብያለሁ ካለ በኋላ በዚያው ቅፅበት የጦርነት ክተት ማወጁ እንዳስገረመው አሳውቋል።</p>

<p>«ጦርነቱን እንዲቀጥል ለጦር ኃይሉ ትዕዛዝ እንደተላለፈለትና መላው ኢትዮጵያዊ ደግሞ ዝግጁ እንዲሆን ማሳሰቢያ ተሰጠው» የሚለው የኤርትራ ካቢኔ መግለጫ የኢትዮጵያ መንግስት በሰጠው ውሳኔ የአዲስ አበባ ኤርትራ ኤምባሲ ሠራተኞች ቁጥራቸው ወደ 3 ዝቅ እንዲል ማዘዙን ያብራራል።</p>

<p>«የኤርትራ መንግስት በመስዋዕትነት ያገኘውን ነፃነትና ሰላም ከማስጠበቅ ወደ ኋላ እንደማይል አበክሮ ይገልፃል» ያለው የካቢኔው መግለጫ ለኤርትራ ሕዝብም ማስጠንቀቂያ ሰጥቷል።</p>

<p>ትላንት ጧት የተደመጠው የቪ.ኦ.ኤ የእንግሊዘኛ ፕሮግራም እንደገለፀው አቶ ኢሣያስ አፈወርቂ ትላንት አርብ ጧት ጋዜጣዊ መግለጫ መስጠታቸውንና የሚስስ ሱዛን ራይስን የድርድር ሃሳብ እንደማይቀበሉት አስታውቀዋል። አቶ ኢሣያስ ትላንት ምሽት በኤርትራ ቴሌቪዥን ንግግር እንደሚያደርጉ ትላንት ቀን ላይ በትግሪኛ ቋንቋ የተላለፈው «ድምፂ ሃፋሽ» ቢያስታውቅም የዘገባው ዝርዝር ግን ለሕትመት ሊደርስልን አልቻለም።</p>

<p>የከባድ መሣሪያዎች ተኩስና ሰቅጣጭ ፍንዳታዎች ከሁለቱ ተወያዮች ድምፅ ጐልቶ ይሰማል። ጥያቄና መልሱ ቀጥሏል። በሬዲዮው ከሚተላለፈው ውይይት ጀርባ የተኩሱ መንጣጣት ሲያይልና አንዳንድ ከባድ ፍንዳታዎች አካባቢውን ሲያናጉት የተናጋሪዎችም ድምፅ ቁርጥ ይልና ከእፎይታ በኋላ ቃለ-ምልልሳቸውን ይቀጥላሉ። ለሮይተርና ለቢቢሲ የሚሰራው ጋዜጠኛ አሌክስ ላስት ጦርነቱ ቀጠና ገብቶ አንድ የኤርትራ ጦር መሪ ሲያነጋግር ከሁለቱ ወገኖች የሚሰነዘረውን የምልልስ ተኩስ ነው ቀርፆ ረቡዕ ምሽት ከኤርትራዊው ኮማንደር ተክሌ ኃ/ሥላሴ ቃለ ምልልስ ጋር ጋዜጠኛው ያሰራጨው። የኢትዮጵያ መንግስት «ዓለም አቀፍ ኃይሎች ለሽምግልና የሚያደርጉት ጥረት ሚዛናቸውን ባልጠበቁ ዘገባዎች ጋዜጠኞች የዓለም አቀፍ መገናኛ ብዙሃንን በማስወጣቱ በኤርትራ በኩል ወደ ጦርነቱ ቀጠና ለመዝለቅ በብቸኝነት ያመራ ጋዜጠኛ ስላልነበር ወሬውን ማንም ቋንጣ ሳያደርግበት በአዲሱ ግጭት የተመለከተውን አሌክስ ላስት አሰራጨው።</p>

<p>ቢቢሲ የአሌክስን ሪፖርት ረቡዕ ምሽት ሲያስደምጥ የኢትዮጵያ ኤርትራ የድንበር ከተማ በሆነችው ዛላንበሳ ከተማ ከእኩለ ሌሊት የተጀመረው ጦርነት ዘገባው እስከተላለፈበት እስከ ምሽቱ 2 ሰዓት መቀጠሉን ያስረዳ ሲሆን የኢትዮጵያ መንግስት ውጭ ጉዳይ ሚኒስቴር በዚያው እለት ያወጣው መግለጫ በኢትዮጵያ ሬዲዮ ሲተላለፍ ኤርትራ በዛላንበሳ የወረራ ሙከራ አድርጋ በአካባቢው የነበረው የኢትዮጵያ መከላከያ ሠራዊት መክቶ መመለሱን አስታውቋል። በኤርትራና በኢትዮጵያ ኃይሎች ባለፈው እሁድ ጦርነቱ ቢጀመርም እስካለፈው ረቡዕ ግን ሁለቱም መንግሥታት ምስጢር አድርገውት ቆይተው ነበር።</p>

<p>አይጋ እና አሊቴና በተባለው የኢሮቦች መንደር ቅዳሜ ግንቦት 22/1990 ለእሁድ አጥቢያ ከሌሊቱ 10 ሰዓት አካባቢ የሻዕቢያ ሰራዊት አካባቢውን ለመቆጣጠር በከባድ መሣሪያ የታገዘ ጦርነት መክፈቷን ለመጀመሪያ ጊዜ የቮይስ ኦፍ አሜሪካ ሬዲዮ የዘገበ ሲሆን ከዘገባው በኋላ የኢህአዴግ ወታደሮች በለስ ቀንቷቸው በሻዕቢያ የተከፈተውን ጦርነት በበላይነት መደምደሙን ሰኞ ከምሽቱ 12 ሰዓት የቻነል አፍሪካ ሬዲዮ ዘግቦ ነበር።</p>

<p>ሁለቱም መንግስት ግጭቱን ሣይገልፁ ከቆዩ በኋላ የኤርትራ የውጭ ጉዳይ ሚኒስቴር ረቡዕ ጧት «የኢትዮጵያ ወታደሮች የኤርትራን የግዛት ክልል በመጣስ ለአራት ጊዜ ተደጋጋሚ ጦርነት ቢከፍቱም የሰራዊታችንን ክንድ ቀምሰው ተመልሰዋል።» የሚል ዘገባ አሰምቷል።</p>

<p>መንግስታዊ የኤርትራ ሬዲዮ «ድምፂ ሃንፋሽ» ረቡዕ ከቀኑ 7፡30 ላይ እንደገለፀው የኢትዮጵያ ጦር በሠቲት እና በአካባቢው ላይ ጥቃት ቢሰነዘርም እቅዱ ከሽፏል። የሚለውን የውጭ ጉዳይ ሚኒስትሩን ዘገቧ አቅርቧል።</p>

<p>የኤርትራ ሬዲዮ እንደገለፀው የኢትዮጵያ ጦር ረቡዕ በሠቲት አካባቢ ወረራ ሞክሮ መክሸፉን ገልጾ በአውሮፓውያን አቆጣጠር ግንቦት 13፣14፣15 እና 16 ለአራት ጊዜ በአይጋ /አሊቴና/ አካባቢ ለ4 ጊዜ ወረራ ሞክሮ እንደከሸበት አስረድቷል የኤርትራ መንግስት ጉዳዩ እንዳይባባስ በተደጋጋሚ የተሞከረበትን የሉዓላዊነት መደፈር በፀጥታ አልፎት ነበር የሚል መግለጫም በትግሪኛ ቋንቋ ከተሰራጨው የድምፂ ሃፋሽ ዘገባ ለማድመጥ ተችሏል።</p>

<p>የኢትዮጵያ ሬዲዮም በዚያው እለት የኢትዮጵያ የውጭ ጉዳይ ሚኒስቴር ያወጣውን መግለጫ አሰምቷል። የውጭ ጉዳይ ሚኒስቴር መግለጫ እንዳብራራው ወረራው የሻዕቢያው ጦር በዛላንበሳ ከተማ የጥቃት እርምጃ መሞከሩን ገልጾ በኢትዮጵያ ሰራዊት መክሸፉን ገልጿል። በሳተላይት ሁናቴውን የተከታተሉ የዓለም አቀፍ መገናኛ ብዙሃን እንደ ዘገቡት የኢትዮጵያ የውጭ ጉዳይ ሚኒስቴር ያወጣውን መግለጫ ትክክለኛነት ያረጋገጠ ነው።</p>

<p>ግጭቱን በሰላም ለመፍታት የሚደረገው እንቅስቃሴ ቀጥሎ ለሁለተኛ ጊዜ አዲስ አበባ የመጡት የአሜሪካይቷ ሸምጋይ የሚስስ ሱዛን ራይስ መልዕክት በሌሊት የደረሳቸው አቶ መለስ ዜናዊ በነጋታው ሐሙስ አዎንታዊ ምላሽ በመስጠት የጨለመውን የሰላም ሂደት ፈካ ማድረጉን የሮይተር ዘጋቢ ፀጋዬ ታደሰ ከአዲስ አበባ ለመላው ዓለም ያሰራጨው ዜና አስረድቷል።</p>

<p>በሮይተር ዘገባ መሰረት በሰላም ሂደቱ ተስፋ ቆርጠው የነበሩት ወ/ሮ ሱዛን ራይስ ተስፋቸው ለምልሟል። ወይዘሮይቱን ከጐናቸው ሆነው የረዷቸውን የሩዋንዳውን የመንግስት አማካሪ የሆኑ አንድ ከፍተኛ ባለስልጣንን አመስግነዋል። ባለስልጣኑ ከኤርትራና ኢትዮጵያ መሪዎች ጋር ጠንካራ ወዳጅነት ስላላቸው ያንን ተጠቅመው ከኢትዮጵያ ወገን ቀና ምላሽ መሰጠቱ አስደስቷቸዋል። እንደ ሮይተር ዘጋቢ ወሬ ከሆነ ሚስስ ሱዛን ኤርትራ ለቀረበው የሰላም ጥያቄ ምን ምላሽ እንዳላት አልተናገሩም።</p>

<p>ሸምጋዮቹ ለአቶ መለስ የላኩት መልዕክት «ኤርትራ በኃይል ከያዘቻቸው አካባቢ ጦሯን እንድታስወጣና አካባቢው ከወታደራዊ እንቅስቃሴዎች ፀድቶ ጦርነቱ እንዲቆም» የሚል ሃሣብ የያዘ መሆኑን የእንግሊዙ የዜና ድርጅት ሮይተር የገለፀ ቢሆንም የፖለቲካ ምሁራን ደግሞ የ«ሰላም እቅዱ» በኤርትራ ተቀባይነት አይኖረውም የሚል ስጋታቸውን እየገለፁ ነው። አደራዳሪዎቹ በአካባቢው የተባበሩት መንግስታት ጦር እንዲሰፍርም ሃሳብ አቅርቧል።</p>

<p>እንደ ምሁራኑ አስተያየት...የአዲስ አበባው የኤርትራ አምባሳደር አቶ ግርማ አስመሮም በጽ/ቤታቸው ለጋዜጠኞች መግለጫ በሰጡበት ወቅት «ጦራችሁን ከአካባቢው ታስወጣላችሁ ወይ?» የሚል ጥያቄ ሲቀርብላቸው «ልንለቀው ለምን ያዝነው?» የሚል አስተያየት መስጠታቸው የኤርትራ ጦር በኃይል የተቆጣጠረውን ክልል ይለቃል ተብሎ እንደማይታሰብ ያስረዳሉ። ፕሬዝዳንት ኢሣያስ አፈወርቂ ባለፈው ሰኞ ምሽት ከቢቢሲ ዘጋቢ ካት ጄንክስ ጋር ባደረጉት ቃለ ምልልስ «ሠራዊታችን ከሚገኝበት ከባድመና ሽራሮ ለቃችሁ ውጡ ማለት አገራችሁን ጥላችሁ ተሰደዱ እንደማለት ነው። የያዝነውን ክልል ለቀን አንወጣም» በማለት የተናገሩት የመንግስታቸውን አቋም የሚያንፀባርቅ በመሆኑ የሸምጋዮችን ጥያቄ ይቀበላሉ ማለት አዳጋች መሆኑን የፖለትካ ምሁራኑ ይናገራሉ።</p>

<p>ጠ/ሚ መለስ ዜናዊ የሰላም መደራደሪያውን የተቀበሉበት ሐሙስ ምሽት ለሰራዊቱ፤ ለኢትዮጵያ ሕዝብና ለዓለም መገናኛ ብዙሃን «አኖኡግህ ኢስ አኖኡግህ» በማለት ያሰሙት ንግግር የሰላም እቅዱን ቢቀበሉትም የኤርትራ ሰራዊት በኃይል መግፋቱን ስለ ቀጠለበት የኢትዮጵያ ሕዝብ ከሰራዊቱ ጐን ሆኖ ወራሪውን እንዲመክት የክተት ጥሪ አቅርበዋል።</p>

<p>ዓለም አቀፍ የዜና አቀባዮች በግጭቱ ቀዝቀዝ ያለ ዘገባ ይዘው መቅረብ በጀመሩበት ወቅት አቶ መለስ ያሰሙት ንግግር ሐሙስ ሌሊቱን መገናኛ ብዙሃንን አጨናንቆ ነበር ያደረው።</p>

<p>ግጭቱን በማስመልከት ባለፈው ሣምንት ከፍተኛ ትኩረት ሰጥተው ሁናቴውን ከዘገቡት የዜና ምንጮች መሃል ራዲዮ ፍራንስ ኢንተርናሽናል አንዱ ሲሆን የጣቢያው የአዲስ አበባ ዘጋቢ ላዕከ ማርያም ደምሴ ያነጋገራቸው አንድ ምሁር የኤርትራን ጠብ አጫሪነት ለዓለም ያሣየ ነበር ማለት ይቻላል። በአፍሪካ የደህንነት ጉዳይ ኤክስፐርት የሆኑትን ሚስተር ሪቻርድ ኮነር በቪ.ኦ.ኤ የእንግሊዘኛው አገልግሎት ቀርበው እንዳስረዱት ከሆነ ደግሞ የአፍሪካ አንድነት ድርጅት ጽ/ቤት በአዲስ አበባ ስለሚገኝ ኤርትራ አ.አ.ድ እንዲሸመግላት የማትሻ መሆኗን ተናግረዋል። ጦርነት በጐ አለመሆኑን ያስረዱት ተቀማጭነታቸው ደቡብ አፍሪካ የሆነው እኚሁ ኤክስፐርት በትግራይ ክልል ውስጥ የተቀሠቀሠው ጦርነት በኤርትራ ኢኮኖሚ መናጋት መፈጠሩን ለዓለም ሕዝብ ከሠፊ ማብራሪያ ጋር አስረድተዋል። ኒውዮርክ ታይምስ ጋዜጣ ባለፈው ሣምንት እትሙ ከአንድ ባለሀብት ቢመሰቃቀልም የኢኮኖሚ ድቀት ጦርነት ሊያጭር የሚገባው እንዳልሆነ አስረድቷል።</p>

<p>የቢቢሲ ዘጋቢ አሌክስ ጦር ሜዳ ደርሶ ከኤርትራው ጦር አዛዥ ተክሌ ኃብተ ሥላሴ ቃለ ምልልስ ካደረገ በኋላ የኤርትራ ጦር ፍርሃት እየተነበበት እንደሚገኝ ዘግቧል። ታጋይ ተክሌ ከቢቢሲ ቀርበው ደጋግመው ሲያስረዱት የነበረው። «...እኛ ከግዛታችን አልወጣንም ድንገተኛው አደጋ ከፍተኛ ጥፋት እያስከተለ ነው። ጦርነቱ በዚህ ቢቀጥልምም የሚያሳስበን አይሆንም» የሚል ንግግር ነበር ያሰሙት። ሌላኛው የቢቢሲ ዘጋቢ ሮቢን ኋይት የኢትዮጵያን ምክትል የውጭ ጉዳይ ሚኒስትር የሆኑትን አቶ ተቀዳ ዓለሙን አግኝቶ ያነጋገራቸው ሲሆን የኤርትራ ወራሪ በዛላንበሳና ሌሎች ቦታዎች ያካሄደው ወረራ ሙሉ በሙሉ ስራዊት ብቻ በሚገኝበት የድንበር ከተማ ዛላንበሳ ሻዕቢያ ወረራ ሞክራ እንደከሸፈባት ከተለያዩ ባለስልጣኖች ቢገለፅም በኤርትራ በኩል ወደ ግጭቱ አካባቢ ያመሩ ዘጋቢዎች እንደሚያስረዱት ከሆነ እስከ ትላንት ምሽት ድረስ ጦርነቱ ያለ ማቋረጥ ቀጥሏል። በኢትዮጵያና ኤርትራ ወታደሮች መሃል ረዥም ሰዓት በፈጀው በዛላንበሳው አውደ ውጊያ የከፍተኛ ጦር መሣሪያዎች ፍንዳታ ያለማቋረጥ እንደሚሰማ ይህ ዘገባ እስከተጠናከረበት ሰዓት ድረስ ሚዲያዎች በማብራራት የተናገሩ ሲሆን አካባቢው በማዕድን ኃብት የበለፀገ ስለመሆኑ የቀረበላቸውን ጥያቄ ሲመልሱም «በማዕድን መበልፀግና አለመበልፀጉ አያሳስበንም፣ ዋናው ጉዳይ ግዛቶቹ ከቀድሞም ጀምሮ በኢትዮጵያ ሥር ስለሚገኙ እነሱን ማስለቀቅ ነው። ለሰላም አማራጩ ግን ከፍተኛ ትኩረት እንሰጣለን» ብለዋል።</p>

<p>የእንግሊዝ ጠቅላይ ሚንስትር ቶኒ ብሌይር ግጭቱ ወደ ከፋ ደረጃ በመሸጋገሩ የዓለም ማሕበረሰብ ከፍተኛ ትኩረት እንዲሰጠው ቢቢሲ በዓለም ዜናው ላይ ሐሙስ ገልጧል። የአውሮፓ ሕብረትም መላ እንዲዘይድ ተማፅነዋል። የኤርትራ መንግስት መቀሌ ላይ በፈፀመው የአየር ድብደባ ሣቢያ አምስት ሰው መቁሰሉንና ለዚህም አፀፋ በአስመራ ላይ ጥቃት መወሰዱን የኢትዮጵያ መንግስት አስታወቀ።</p>


<p class="align-center"><a href="/Gazettas/Maebel/info/Maebel.sera.html">ከማዕበል ግንቦት 26 ቀን 1990</a></p>


</body>
</html>	
