<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ በጅቡቲ በኩል አዲስ ጥቃት ከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline">ፕ/ት ኢሣያስ የሱዛን ራይስን ሃሣብ ውድቅ አደረጉ</span></h2>
<h1 class="align-center">ሻዕቢያ በጅቡቲ በኩል አዲስ ጥቃት ከፈተ</h1>
<h3 class="align-center">«...የኢትዮጵያ ጠ/ሚኒስትር የጦርነቱ አዋጅ ወደ በለጠ ደም መፋሰስ ያስጉዛል...»</h3>
<p class="align-right">ፕ/ት ኢሣያስ አፈወርቂ</p>

 
<p>ወራሪው የሻዕቢያ ኃይል በወረራ በያዛቸው የኢትዮጵያ ግዛቶች ውስጥ እያራመደ ያለውን ኢሠብአዊ ምግባር በተመለከተ የተለያዩ የአለማችን መገናኛ አውታሮች በሰፊው እየዘገቡ ባሉበት ሰዓት ካለፈው ሳምንት ከእለተ እሁድ ጀምሮ በሰሜን የአፋር ክልልና በትግራይ ክልል ድንበሮች ላይ አዲስ ጥቃት መሰንዘሩ ታውቋል።</p>

<p>እሁድ ጠዋት የተላለፈው የቮይስ ኦፍ አሜሪካ የአፍሪካን ብሮድካስቲንግ ፕሮግራም ላይ በቀረበው ዘገባ እንደተጠቀሰው ከሆነ የሻዕቢያ ጦር ሠራዊት ዛላንበሣ ላይ አዲስ ጥቃት ሰንዝሮ የነበረ ቢሆንም ሳይሳካላት ቀርቷል። የሬዲዮው ሪፖርተር ከአፈ ጉባዔ ዳዊት ዮሐንስ ጋር በዚሁ ፕሮግራም ላይ ባደረገው ውይይት ከኢትዮጵያ ወገን የቀረበው የሰላም ሃሣብ እየደበዘዘ መምጣቱንም ገልጾታል።</p>

<p>ሻዕቢያ አዲስ ጥቃት በመጀመር ጦሩን ወደ ተለያዩ የኢትዮጵያ ድንበሮች ማንቀሳቀስ መጀመሩን አስመልክቶ ለሪፖርተሩ ቃላቸውን የሰጡት አፈ ጉባዔ ዳዊት ዮሐንስ እንዳስታወቁት ከሆነ የሻዕቢያው አስተዳደር እያራመደ ባለው የተስፋፊነት ፖሊሲ የተነሣ በወረራቸው ድንበር ላይ ያሉትን ኢትዮጵያውያንን እያሰቃየ መሆኑን አስታውቀዋል።</p>

<p>የቮኦኤ ሪፖርተር ከአዲስ አበባ ባስተላለፈው ሪፖርት መሰረት የውጭ ጉዳይ ሚኒስትር ዶ/ር ተቀዳ ዓለሙን አነጋግሮ ስለ ሰላሙ ሁኔታ ያደረገውን ውይይት አቅርቦ ነበር። ተቀዳ ከቢቢሲ ዘጋቢ ጋርም በዚያው ምሽት ውይይት አካሂደዋል።</p>

<p>የሻዕቢያ ኃይል በመበታተን በአቅራቢያው ወደሚገኘው የኤርትራ ከተማ የገባ መሆኑን የጀርመን ድምፅ በሰፊው ዘግቧል። በምሽት የተላለፈው የቢቢሲ ፎከስ ኦን አፍሪካ ፕሮግራም የእለቱን ግጭት ጨምሮ እንዳብራራው ከሆነ በእለት በከባድ መሳሪያ ጥቃት የሰነዘረው የሻዕቢያ ጦር መጠነኛ ድሎችን ጨብጦ የነበረ ቢሆንም ጦርነቱን በቁጥጥሩ ስር ያደረገው የኢትዮጵያ ሰራዊት እስከ ማምሻው ድረስ 60 ኪ/ሜ ዘልቆ ወደ ኤርትራ ድንበር ለማለፍ መቻሉ ተብራርቷል።</p>

<p>ስለ ጉዳዩ ሰፊ ማብራሪያ የሰጡት የቪኦኤና የቢቢሲ የምሽቱ የአፍሪካ ፕሮግራም ዘገባዎች እንዳረጋገጡት አርብ ሙሉ ቀን በተደረገው ጦርነት ብዛት ያላቸው የሻዕቢያ ወታደሮች ሲሞቱ 34 የሚሆኑት ለኢትዮጵያ መንግስት ሰራዊት እጃቸውን ሰጥተዋል። ፕሮግራሞቹ የሻዕቢያን ጦር ብቃት ከግምት ውስጥ ያስገቡት ሲሆን ጦሩ ካለፍላጐቱ መዋጋቱን ሁኔታዎች በግልፅ ያሣያሉ ሲሉ ሃሙስ እለት ጠዋት በሰፊው የተላለፈው የቮኦኤ እና የኔት ወርክ አፍሪካ ቢቢሲ ዘገባዎች እንዳረጋገጡት ከሆነ የሊቢያው ፕሬዝዳንት ሙአመር ጋዳፊ የሁለቱን አገር መሪዎች በስልክ በማነጋገር የአረብ ሰሀራ አገሮች ሰላም አስከባሪ ኃይል በቦታው ላይ በማስፈር የሰላም ድርድሩ ይጀመር የሚል ሽምግልና አቅርበው የነበረ ቢሆንም ሃሳባቸው በኢትዮጵያ መንግስት ተቀባይነትን አላገኘም።</p>

<p>የግብፁ የውጭ ጉዳይ ሚኒስትር ዑመር ሙሣ ሁለቱን አገሮች ለመሸምገል ሃሣብ አቅርበው የነበረ ቢሆንም ወኪላቸውን ወደ አስመራ ልከው ከኢሣያስ አፈወርቂ ጋር ከተወያዩ በኋላ ቡድኑ ወደ አዲስ አበባ ሳይመጣ መመለሱን የቢቢሲ ኔት ወርክ አፍሪካ በሰፊው ዘግቦታል። ሁለት የግብፅ ጄኔራሎችም አስመራን መጐብኘታቸው ታውቋል።</p>

<p>ሑሙስ እለት አንድ ሰዓት ተኩል ላይ የተላለፈው የቢቢሲ ዘገባ እንዳረጋገጠው የሻዕቢያ ሰራዊት አዲስ ጥቃት ጀምሮ እኩለ ቀን አካባቢ ዛላንበሣን ሙሉ ለሙሉ በእጁ ለማስገባት የሚያስችለውን ጥቃት በመክፈት ማምሻው ድረስ የከተማዋን ቁልፍ ቦታዎች በመቆጣጠር ውድመትን እያደረሰ መሆኑን ገልጿል።</p>

<p>ይሁንና በኢትዮጵያ ሰዓት አቆጣጠር ከምሽቱ 6 ሰዓት በኋላ የቀረበው ዜና በሰፊው እንዳረጋገጠው የኢትዮጵያ ሰራዊት ዛላንበሳን በማጥቃት ላይ የሚገኘውን የሻዕቢያን ጦር ሙሉ በሙሉ በመምታት ቁጥራቸው በውል ያልታወቁ ወታደሮችን መማረኩንና በርካታ ዘመናዊ መሣሪያዎችን አራት ታንኮች መደምሰሱን አስረድቷል።</p>

<p>ሐሙስ ምሽት ጠቅላይ ሚኒስትር መለስ ዜናዊ ለአገሪቱ ያቀረቡት አስቸኳይ ጥሪ የተደመጠው ከዛላንበሣ ወረራ በኋላ መሆኑን ተደምጧል። ይህ በእንዲህ እንዳለ ትላንትና ጠዋት የተላለፉት የቪኦኤ አፍሪካን ብሮድካስቲንግና የቢቢሲ ኔትወርክ አፍሪካ ፕሮግራሞች ሰፊ ዘገባ አቅርበዋል።</p>

<p>እንደ ቪኦኤ ገለፃ ከሆነ አርብ እኩለ ሌሊት ላይ የሻዕቢያ ጦር ወደ ጅቡቲና አፋር ድንበር በመንቀሳቀስ ጥቃት ለማድረስ የሞከረ ቢሆንም ከአንድ ሳምንት በፊት በጅቡቲ ፕሬዝዳንት በሀሰን ጉሌድ ኦፕቲዶንና በኢትዮጵያ መንግስት ስምምነት መሰረት በኢትዮ-ጅቡቲ ድንበር ላይ አዋሳኝ የጦር ቦታ ይዞ የሰፈረው የኢትዮጵያ ሰራዊት ጥቃት በማድረስ የሻዕቢያን ጦር ለመመለስ ችሏል።</p>

<p>ኔት ወርክ አፍሪካ ትላትንና አራት ሰዓት ላይ ባስተላለፈው ዘገባው ላይ እንዳስታወቀው ከሆነ በቡርኪናፋሶ የተደረገው የ51 የአፍሪካ አገሮች ስብሰባ ላይ የኤርትራ የወረራ ሂደት የተወገዘ ከመሆኑ ባሻገር ኤርትራ ሩዋንዳና አሜሪካ ያቀረቡትን የሰላም ኃሳብ እንድትቀበል አሳስበዋል። ፕሬዝዳንት ኢሣያስ አርብ ጧት ለጋዜጠኞች በሰጡት መግለጫ ላይም የኢትዮጵያ ጠ/ሚኒስትር ያሰሙት የጦር አዋጅ ለበለጠ ደም መፋሰስ የሚያበቃ መሆኑን ተናግረዋል።</p>

<p>ከኢትዮጵያ ምስጢራዊ ምንጮት ተገኘ በተባለው ዜና መሠረት ከጠ/ሚኒስትሩ የተሰጠውን ትዕዛዝ ለማስፈፀም ሙሉ በሙሉ ስራ መጀመራቸውንና በሁለት ቀናት ውስጥ የሰላሙን መፍትሄ በመምረጥ ከአስተያየት ተቆጥቦ የነበረውን የመከላከያ ሚኒስትሩ መግለጫ ይወጣል ተብሎ እንደሚጠበቅ አብራርቷል።</p>


<p class="align-center"><a href="/Gazettas/Maibel/info/Maibel.sera.html">ከማዕበል ግንቦት 26 ቀን 1990</a></p>


</body>
</html>	
