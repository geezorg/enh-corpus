<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር አስራት ውጭ ሀገር እንዲታከሙ ጠ/ሚኒስትር ቢሮ በቀጠሮ እያራዘመ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ፕ/ር አስራት ውጭ ሀገር እንዲታከሙ ጠ/ሚኒስትር ቢሮ በቀጠሮ እያራዘመ ነው</h1>

 
<p>የዓለም አቀፍ ሰብዓዊ መብቶች የአፍሪካ ቢሮ ዳይሬክተር ሚ/ር አደቲ አኩዊ የክሊንተን የአፍሪካ ጉብኝት አስመልክተው መጋቢት 9/1990 ዓ.ም በዋሽንግተን መግለጫ ሲሰጡ ፕ/ር አሥራት ወልደየስ ውጭ ሀገር ተልከው እንዲታከሙ ከተለያዩ አገሮች የቀረበውና በአዲስ አበባ የሚገኙ አምባሳደሮችም ያቀረቡት የጉብኝት ጥያቄ እስከዛሬ ምላሽ አላገኘም።</p>

<p>አምባገነን መንግሥታትን ለመቆጣጠር ሕዝብን በማስተማሩ ረገድ የአሜሪካ መንግሥት የበኩሉን ቢያደርግም እነዚህ አምባገነን መንግሥታት ሕዝብ በነፃ እንዳይሰበሰብ በነፃም ሃሣቡን እንዳይገልፅና በማህበር እንዳይደራጅ እገዳ ሲያደጉ መንግሥታዊ ያልሆኑ ድርጅቶች ከህዝቡ ጐን በመቆም አይከራከሩም በማለት ነቅፈዋል።</p>

<p>ፈላጭ ቆራጭ ካሏቸው አምባገነን መንግሥትትም ሁለቱ የኢትዮጵያና የኮንጐ ኪንሻሳ መንግሥት መሆናቸውንም ተናግረዋል። አያይዘውም የኢትዮጵያው መንግሥት ባለፉት ወራት ያሰራቸውን የሰብአዊ መብት ሊግ አባላት አሁንም እያዋከበ መሆኑንና የፀጥታ ኃይሎች የሚፈፅሙትን የሰብዓዊ መብት ረገጣ ለሕዝብ እንዲያጋልጡ ብዙ መሰናክል ይደረግባቸዋል በማለት ስለ ኢህአዴግ መንግሥት አምባገነንነት ሲናገሩ በኮንጐ ዲሞክራቲክ ሪፐብሊክ በኩል ደግሞ እውቁ የሲቪሉ ማህበረሰብ መሪ አታንታ እስረጅ ከአንድ የአሜሪካ ሰብአዊ መብት ልዑክ ጋር ተገናኝተሃል በሚል ሰበብ ዛሬም በስደት እንደሚገኙ አስረድተዋል።</p>

<p>ስለዚህም ፕሬዝዳንት ክሊንተን ለአፍሪካ በሚያደጉት ጉብኝት በተለይ በታላላቅ ኃይቆች አካባቢ ሃገሮች ችግር ጉዳይ ቅድሚያ ትኩረት ሊሰጡበት እንደሚገባ አጥብቀው ጠይቀዋል።</p>

<p>በሌላ በኩል ደግሞ ለአራት ዓመታት በወህኒ የቆዩት ፕሮፌሰር አስራት በነበረባቸው የልብና የስኳር በሽታ በጥቁር አንበሣ ሆስፒታል እንዲተኙ ቢደረግም ተገቢውን ሕክምና አያገኙምና ውጭ ሃገር ተልከው እንዲታከሙ የመላው አማራ ሕዝብ ድርጅት ጽ/ቤት ለጠቅላይ ሚኒስትሩ ቢሮ ማመልከቻውን ቢያቀርቡም ነገ ዛሬ በሚል ቀጠሮ እስከዛሬ ምላሽ ያልተገኘ መሆኑን የውስጥ አዋቂ ምንጮች የገለፁ ሲሆን ፕሮፌሰሩን ሆስፒታል በመሄድ ለመጐብኘት ለመንግሥት አካል ጥያቄያቸውን ያቀረቡ ተቀማጭነታቸው አዲስ አበባ የሆኑ አምባሳደሮችም ተመሣሣይ እጣ የደረሳቸው መሆኑም በተጨማሪ ሊታወቅ ችሏል።</p>


<p class="align-center"><a href="/Gazettas/Maebel/info/Maebel.sera.html">ከማዕበል መጋቢት 12 ቀን 1990</a></p>


</body>
</html>	
