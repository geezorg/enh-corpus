<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከዓለም ባንክ የመጣው 1 ቢሊዮን ዶላር የገባበት አይታወቅም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ከዓለም ባንክ የመጣው 1 ቢሊዮን ዶላር የገባበት አይታወቅም</h1>

<h2 class="align-center"> ንጉሡ በ22 ዓመት 250 ሚ.ዶላር፣ ደርግ በ17 ዓመት 825 ሚ.ዶላር፣ ወያነ በ5 ዓመት 2 ቢሊዮን ዶላር መበደራቸውን ሹሙ አስታወቁ</h2>

<h3 class="align-center"> ጠቅላይ ሚኒስትር መለስና የገንዘብ ሚኒስትሩ ተጠያቂ ናቸው</h3>

 
<p>በመሠረቱ ስለ ዓለም ባንክና አይ.ኤም.ኤፍ አንድነትና ሁለትነት ለማስረዳት እንደ አዲስ አንነሳም። በተከታታይ ለ4 ሣምንታት መጽሐፍት መጽሔት፣ መዛግብት አገላብጠን እንደተረዳነው በሁለተኛው የዓለም ጦርነት ማግሥት አሜሪካ ምርቶቿንና ሸቀጦቿን ማራገፊያ በማጣቷ በእንግሊዝ ቁጥጥር ስር የነበሩትን ደካማ ሀገሮች ለመቆጣጠር የተቋቋሙ የገንዘብ ድርጅቶች መሆናቸውን በተጨባጭ አስረድተናል። ፕሬዝዳንት ሩዝ ቬልትና ጠቅላይ ሚኒስትር ዊንስተን ቸርችል ባደረጉት ስምምነት ሁለቱም የገንዘብ ድርጅቶች አንድ ቦታ ላይ በተመሣሣይ ዓመት ነው የተመሰረቱት። ኢትዮጵያም ከመሥራች አባሎች እንዷ በመሆኗ በገንዘብ ድርጅቶቹ ተሰሚነት አላት የሚሉ ወገኖች ቢኖሩም ምልከታቸው ትክክል አይደለም። ያንን ለመቀበል አሜሪካ የምትዘውረውን የተባበሩት መንግሥታት ድርጅትን ሙሉ በሙሉ የሚመሩት ጋናዊው ኮፊ አናን ናቸው ብሎ ማመን ያስፈልጋል። የገንዘብ ድርጅቶቹን በመሪነት የሚያስተዳድሩት አሜሪካውያን ባይሆኑም ድርጅቶቹ ከአሜሪካ ተፅዕኖ ነፃ አይደሉም። ከሠሃራ በታች ከሚገኙ ሀገሮች ኢትዮጵያ ተወዳዳሪ የሌላት ተበዳሪ በመሆኗ የዓለም ባንክ ለኢህአዴግ መንግሥት በዓመት 600 ሚሊዮን ዶላር ያህል ማበደር ችሏል።</p>

<p>ከ47 ዓመት በኋላም የባንኩ ፕሬዝዳንት ሚስተር ጀምስ ወልፈንሠን ኢትዮጵያን የጐበኙ ሲሆን ጠ/ሚ መለስ ቤተ መንግሥት አስጠርተዋቸው ማነጋገር ሲገባው እሣቸው ካረፉበት ከሂልተን ሆቴል ድረስ ሄደው ነበር ያነጋገሯቸው። በያዝነው ሣምንት ታትሞ ከወጣው አፍቃሪ ኢህአዴግ ሪፖርተር ጋር ቃለ-ምልልስ ያደረጉት የባንኩ የኢትዮጵያ ተወካዮች በተለሣለሠ ሠበካና ዲስኩር እስከ አንገቱ ድረስ በዕዳ ሊዘፍቁት ላሰቡት ሕዝብ መግለጫቸውን አድርሠዋል። መግለጫቸው ሳይታሰብ ብዙ ምሥጢሮች ያፍረጠረጠና ከፍተኛ ሴራና ደባ እየተፈፀመ መሆኑን የሚጠቁም ሆኗል።</p>

<p>ባለፉት 50 እና 40 ዓመታት ታሪክ ውስጥ በኢትዮጵያ የተሠሩ ትላልቅ መንገዶች የሉም በማለት የተናገሩት በኢትዮጵያ የዓለም ባንክ ተጠሪ የሆኑት ሚስተር ኦማር ፋይዝ ለመንገድ ማሰሪያና ለተለያዩ የልማት መርሃ ግብሮች ይከወኑበት ዘንድ ድርጅታቸው ለአፄ ኃይለ ሥላሴ መንግሥት የ250 ሚሊዮን ዶላር የሠጠ ሲሆን ለወታደራዊው ማርክስሲት መንግሥትም 825 ሚሊዮን ዶላር በብድር መሥጠቱን አስታውቀዋል። ለኢትዮጵያ ብድር መሰጠት ከጀመሩበት ከ1951 ጀምሮ ይህን ያህል ገንዘብ አውጥተው ነገር ግን የረባ መንገድ አለመሠራቱን እየገለፁልን ገና በእንብርክክ ላይ ለሚገኘው ለወያኔ/ኢህአዴግ መንግሥት የ1. ሚሊዮን ዶላር መሥጠታቸውን ገልፀዋል። በቅርቡ ለግልገል ጊቤ የተሠጠው 200 ሚሊዮን ዶላርና ለመንገድ 309 ሚሊዮን ዶላር ሲደመር በ7 ዓመት ጊዜ ውስጥ 2 ቢሊዮን የሚደርሥ ብድር እንደፈቀዱም ገልፀዋል።</p>

<p>የቀድሞዎቹ መንግሥታት የተፈቀደላቸውን ብድር አላግባብ እንዳዋሉት ሲገለፅ በኢህአዴግ ዘመን ከተሠጠው የ1. ቢሊዮን ዶላር መሃል መንግሥት 400 ሺህ ዶላር የተቀበለ መሆኑ አንድ ከፍተኛ የኢህአዴግ ባለሥልጣን በዚሁ በያዝነው 1990 የሥራ ዘመን አስታውቀዋል። 1 ቢሊዮን ዶላር ግን እምጥ ይግባ ስምጥ የተገለፀ ነገር የለም።</p>

<p>የዓለም ባንክ ለኢህአዴግ ሊያበድር ከፈቀደው 1. ቢሊዮን ዶላር በተጨማሪ በቅርቡ የብድር ስምምነቶችን ለመፍቀድ ጥናቱ የቀጠለ ሲሆን የኢህአዴግ መንግሥት የገንዘብ ሚኒስትር አቶ ሱፍያን አህመድ በታህሣሥ 1990 ከድርጅቱ ልሣን «አብዮታዊ ዴሞክራሲ» ጋር ባካሄዱት ቃለ ምልልስ ከ400 ሺህ ዶላር ውጪ የተቀረው ገንዘብ የት እንደገባ ለማሣወቅ አልሞከሩም።</p>

<p>በኢህአዴግ ልሣን በአብዮታዊ ዴሞክራሲ 8ኛ ዓመት ቁጥር 11 ባለፉት ስድስት ዓመታት ምን ያህል ተበድረናል የሚል ጥያቄ የቀረበላቸው አቶ ሱፍያን አህመድ «...ባጠቃላይ ባለፉት 5 ዓመታት የተበደርነው ከ300 እስከ 400 ሚሊዮን ዶላር ይሆናል። ይሄ ማለት ደግሞ በሙሉ እኛ እጅ ውስጥ ገብቷል ማለት አይደለም።» በማለት ቢገልፁም የዓለም ባንክ የኢትዮጵያ ተጠሪ ሚስተር ኦማር ፋይዝ በሰሞኑ በሰጡት መግለጫ ከ1951-73 በንጉሠ ነገሥቱ ጊዜ 250 ሚሊዮን ዶላር፣ ለደርግ በ17 ዓመት ጊዜ ደግሞ 825 ሚሊዮን ዶላር ድርጅታቸው የሰጠ መሆኑን ገልፀው ከ1993 የአውሮፓውያን ዓመት /ወያኔ ስልጣን ከያዘ ጀምሮ/ እስካሁን 1. ቢሊዮን እንደሚጠጋም አብራርተዋል። ታዲያ የገንዘብ ሚኒስትሩ ከ400 ሚሊዮን ዶላር የበለጠ አልወሰድንም ካሉ አንድ ቢሊዮን ብሩን ምን ውሃ በላው?</p>

<p>በኢትዮጵያ ስም ለተፈቀደው ለዚህ ብድር ራሣቸው ሚኒስትሩን ጨምሮ የወያኔ ከፍተኛ ባለሥልጣናትና የዓለም ባንክ ሹሞች ከተጠያቂነት አያመልጡም። ለሀገሪቱና ሕዝቧ ማራቆቻ በብድር የመጣው ገንዘብ ደብዛው ሲጠፋም እያንዳንዱ ኢትዮጵያዊ ከኪሱ የሚከፍል መሆኑን እያስታወሰ ከመጠየቅ ወደ ኋላ ሊል አይገባም።</p>

<p>በገንዘብ ጉዳዮች የኢህአዴግ ባለሥልጣናት ገንዘብ ሚኒስትሩ እስከዛሬ የተበደርነው 400 ሚሊዮን ዶላር ነው ካሉ የዓለም ባንክ የኢትዮጵያው ተጠሪ ሚ/ር ፋይዝ የአሁኑ ሣይደመር 1. ቢሊዮን ዶላር አበድረናል አሉ በመሃል የቀረው 1 ቢሊዮን ዶላር የገባበትን የሚያውቁት ራሣቸው የገንዘብ ሚኒስትሩ አቶ ሱፍያን አሕመድ እንዲሁም ብድሩን ለማስፍቀድ ከፍተኛ ጥረት ሲያደርጉ የነበሩት የሀገሪቱ ጠ/ሚኒስቴር መለስ ዜናዊ እንደሚሆኑ ለዝግጅት ክፍላችን ቅርበት ያላቸው ኢኮኖሚስት አስታውቀዋል።</p>

<p>ከዓለም ባንክ እስካሁን የተሠጠው ብድር እጅግ በጣም በአነስተኛ ወለድ መሆኑ /0.%/ እየታወቀና ከዓለም ባንክም ሆነ ከኢህአዴግ ባለሥልጣናት ወገን የብድር ወለዱ ጉዳት እንደሌለው እየተገለፀ በከረመበት ሠሞን በተለይ የገንዝብ ሚኒስትሩ አቶ ሱፍያን አሕመድ ያለፉት የኢትዮጵያ መንግሥታት የተበደሩትን ብድር በመክፈል የብድር መጠናችንን እያቃለልን ነው የሚል መግለጫ ቢሰጡም የአዲስ አበባው የወርልድ ባንክ ተወካይ ግን «...ዕዳችሁ እየተጠቃለለ አይደለም። አሁንም ቢሆን እዳችሁን ለመክፈል ገና ናችሁ» በማለት ኢትዮጵያ ከብድር ዕዳ ውስጥ ተዘፍቃ እየዳከረች እንደምትገኝ አረጋግጠዋል።</p>

<p>ስለዓለም ባንክ ብድር ትኩረት ሠጥተው ጥናታዊ ጽሑፍ በማዘጋጀት ላይ የሚገኙ በዶክተርነት ማዕረግ የሚገኙ ኢኮኖሚስት የአዲስ አበባውን ወርልድ ባንክ ምላሽ ከተከታተሉ በኋላ በትክክልም ኢትዮጵያ ብድሯን ለመክፈል ገና መሆኗን እና የሚሠጠው ብድር ወለዱ ትንሽ ቢሆንም አሠጣጡ እንዳይከፈለ ተደርጎ በመሆኑ ወለዱ ተቆልሎ በአሁኑ ወቅት ከኢትዮጵያ የመክፈል አቅም በላይ መሆኑንና የኢህአዴግ ባለሥልጣናትም አቋማቸውን ለመገደብ የበቁት የዓለም ባንክ የዓለም ባንክ ላበደራቸው ፕሮጀክቶች ዳግመኛ ብር ከመሥጠቱ በፊት ቀደም ሲል ካበደረው መሃል 12% የመክፈል ግዴታ ስላለ መሆኑን ገልፀው ኢትዮጵያ ለ1998 የሥራ ዘመን 25 ሚሊዮን ዶላር ለዓለም ባንክ የምትከፍለው 12% የመክፈል ግዴታዋን ለመወጣትና ሌላ ገንዘብ እንዲሠጣት እንጂ በፍላጐት ዕዳዋን ለመክፈል የምታሣየው ጥረት እንዳይደለ አሣውቀዋል።</p>

<p>እኚሁ ኢኮኖሚስት አስተያየታቸውን በመቀጠል የዓለም ባንክ የሚሠጠው ብድር ለ10 ዓመት ወለድ የማይኖረውና ከ10 ዓመት በኋላ ግን 1ሚሊዮን ዶላር ወደ 36ሺህ ዶላር ወለድ እንደሚኖረው ያም ለ40 ዓመት ጊዜ የሚከፈል መሆኑ ሀቅ መሆኑን አስታውሠው ኢትዮጵያ የተሠጣትን ብድር እንደሚከተለው አኅዝ ጠቅሠው ይተነትኑታል።</p>

<p>በአፄ ኃይለሥላሴ ዘመን መንግስት ኢትዮጵያ ብድር ማግኘት የጀመረችው በ1951 እ.ኤ.አ ሲሆን እሳቸው 250 ሚሊዮን ብር ከተበደሩ ጀምሮ ደርግ ሥልጣነ መንበሩን እስከተቆጣጠረበት እስከ 1974 ድረስ 23 ዓመት ስለቆዩ በመጀመሪያው 10 ዓመት ገንዘብ ያለወለድ ቆይቶ 250 ሚሊዮን ዶላሩ ለ13 ዓመት ያህል 9 ሚሊዮን ብር በመውለዱ 9 ሚሊዮን በ13 ዓመት ሲበዛ 117 ሚሊዮን ወለዱ ብቻ እስከደርግ የሥልጣን መጀመሪያ ቆይቷል። ደርግ በበኩሉ 825 ሚሊዮን ዶላር ከዓለም ባንክ ወስዷል። 825 ሚሊዮን ብር ለ10 ዓመት ያህል ሣይወልድ ቆይቶ ለ7 ዓመት በየዓመቱ 29. ሚሊዮን ብቻ ወለድ ነበር ያ ገንዘብ እስከሚቀጥሉት 40 እና 50 ዓመታት ተከፍሎ ስለማይጠናቀቅ አሁን የሚሠጠን ብድር ወለድ ብቻ ዓመታዊ የሀገሪቱን ገቢ ለዓለም ባንክ እንድናስገባ የሚያስገድድ መሆኑን ያብራራሉ። በመሀሉ የተከፈለ ጥቂት ገንዘብ የሚኖር ቢሆንም የዓለም ባንኩ ተወካይ «አሁንም ቢሆን ዕዳችሁን ለመክፈል ገና ናችሁ» እንዳሉት ሁሉ የተከፈለው አባይን በጭልፋ ከሚባለው የተለየ አይደለም።</p>


<h3 class="align-center"><span class="underline">በኢኮኖሚስቱ የተሠላው የኢትዮጵያ ዕዳ</span></h3>

 
<blockquote>
<p>የዓለም ባንክ ለዐፄ ኃይለሥላሴ ያበደረው 250 ሚሊዮን ዶላር<br/>
1 ሚሊዮን ዶላር ከ10 ዓመት በኋላ 36 ሺህ ወለድ ስለሚኖረው ደርግ ሥልጣን እስኪይዝ 13 ዓመታት ወለዱ ብቻ 117 ሚሊዮን ዶላር</p>

<p>ደርግ የተበደረው 825 ሚሊዮን ዶላር<br/>
የ7 ዓመት ወለድ ብቻ 29. ሚሊዮን ዶላር<br/>
በደርግ 17 ዓመት በኢህአዴግ 7 ዓመት ሥልጣን ኃይለሥላሴ የተበደሩት ብር የወለደው 212 ሚሊዮን ዶላር</p>

<p>ኢህአዴግ ሥልጣን በቆየበት 7 ዓመት ደርግ የተበደረው ሲወልድ 29. ሚሊዮን ዶላር</p>

<p>በድምሩ በአፄው ሥርዓትና በደርግ ዘመን የተሠጠን<br/>
 250+825= 1ቢሊዮን 75 ሚሊዮን<br/>
ወለዱ ብቻ =3ቢሊዮን 884 ሚሊዮን ይሆናል።</p>

<p>በአጠቃላይ የ5ቢሊዮን $ ባለዕዳ ሆነናል። ይሄን ዕዳ ለመክፈል በኢትዮጵያ አቅም በጣም ብዙ መቶ ዓመታትን እያስፈለገ ኢህአዴግ የተበደረው በ10 ዓመት ወለድ ይጀምርና በዕዳ ላይ ዕዳ እንቆልላለን እዳችን ምንም ሣይተገበርበት ለዘር ዘር የሚተላለፍ ይሆናል። ምሥጢሩ ይህ ነው በማለት ኢኮኖሚስቱ አስተያየታቸውን ቋጭተዋል።</p>
</blockquote>

<p class="align-center"><a href="/Gazettas/Maebel/info/Maebel.sera.html">ከማዕበል የካቲት 21 ቀን 1990</a></p>


</body>
</html>	





