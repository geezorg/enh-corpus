<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቡሬ ግንባር 3 ሻለቃ ኮማንዶ ጦር ተደመሰሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> አሰብ በቦንብ ተደበደበች</span></h2>
<h1 class="align-center"> በቡሬ ግንባር 3 ሻለቃ ኮማንዶ ጦር ተደመሰሰ</h1>
<h3 class="align-center"> በጦርነቱ ጅቡቲም ተነካካች</h3>
 
<p>ኢትዮጵያና ኤርትራ የሚያካሄዱት ጦርነት ተጠናክሮ እስካሁን ለየት ያለ በሌላ በ3ኛ ቦታ የተጋጋለ ጦርነት እንደጀመሩ የቢቢሲ ሬዲዮ ሀሙስ ምሽት አስታወቀ። ኤርትራና ኢትዮጵያ ወደ አሰብ በሚያመራው ጐዳና ላይ የጀመሩት ጦርነት አለመቋረጡንና በጅቡቲም ወታደራዊ እንቅስቃሴ እንደሚታይ የገለፀው የቢቢሲ ሬዲዮ የአሥመራ ወገንተኝነቱን በተጨባጭ እያሳየ ከሚገኘው ዘጋቢው አሌክስ ላስት ጋር ቃለ ምልልስ በማድረግ ባስተላለፈው ሪፖርት ኤርትራውያን ስለጦርነቱ ምን እንደሚሉ ለዘጋቢው ጥያቄ አቅርቦለት «ኤርትራ በተቀጠሰው ክልል ጦርነት ተከፍቶብኛል» ማለቷን ገልጾ በደረሰው ሪፖርት መሰረት ካለፈው ቅዳሜ ጀምሮ በዚያው አካባቢ ጦርነት እንደተካሄደና አሰብም በቦንብ መደብደቧን በመግለጽ አሰብ በአዲሱ ግጭት ስለደረሰባት አደጋ የሚያውቀው ነገር እንደሌለ ዘጋቢው ገልጿል።</p>

<p>የቢቢሲ ፕሮግራም መሪ በአሰብ አካባቢ የተካሄደው አዲስ ግጭት እስካሁን ውጊያው ከተጠነከረባቸው ክልሎች በጣም ከፍተኛ ርቀት ላይ እንደሚገኝ አስታውሶ ይህን ያህል ርቆ ሌላ ጦርነት የተከፈተበት መነሻው ምን እንደሆነ ለማወቅ ለጣቢያው ዘጋቢ ያቀረበለትን መጠይቅ አሌክስ ላስት ሲመልስም «ሁለቱም ወገኖች ከፍተኛ ጦር ሲያከማቹ መቆየታቸውን» ገልጾ «አንዳንድ ግለሰቦች በአሠብ ወደብ ጥቃት እንደሚሰነዝር ግምት ነበራቸው» ካለ በኋላ ኤርትራ በአካባቢው ታንኮችን ስታሰማራ እንደነበርና ይህ ወታደራዊ እንቅስቃሴም በኢትዮጵያ ወገን ይታይ እንደነበር ተናግሯል።</p>

<p>አሌክስ ላስት ባስተላለፈው ሪፖርት ጦርነቱ አሁንም በሶስት ቀጣናዎች እንደቀጠሉ መሆናቸውን ጠቅሶ በምዕራብ የባድመ አካባቢ፣ በደቡባዊ አስመራ ዛላንበሣ ከተማ አካባቢ እንዲሁም ይህ አዲሱ አካባቢ ጦርነቱ እንደቀጠለ ቢያስረዳም የኢትዮጵያ የውጭ ጉዳይ ሚኒስቴር እና በጉዳዩ ላይ የኢትዮጵያ መንግስት ቃል አቀባይ የሆኑት ወ/ሮ ሰሎሜ ታደሰ እንደገለፁት በባድመ እርደ ማቲያስ አካባቢ ጥቃት ለመሰንዘር የተሞከረ ቢሆንም አመርቂ ሁኔታ እንደተመከተ ገልጸዋል። ረቡእ እለት ከኢትዮጵያ መንግስት በተሰጠው መግለጫም የሻዕቢያ ሰራዊት በዛላንበሣ አካባቢ ያለ የሌለ ኃይሉን በማሰባሰብ 4 ጊዜ ለማጥቃት ቢሞክርም እቅዱ ሳይሰምርለት ተመልሷል ተብሏል። በአሰብ በቡሬ አካባቢ የሻዕቢያ ሠራዊት ሃሙስ ሰኔ 4/1990 ጧት በኢትዮጵያ ወታደሮች ላይ ጥቃት መክፈቱን የገለፀው የኢትዮጵያ መንግስት መከላከያ ሚኒስቴር እስከ 2000 የሚደርሰው የሻዕቢያ ተዋጊዎች መደምሰሳቸውንና ጦርነቱም በኢትዮጵያ የመከላከያ ሠራዊት አሸናፊነት መቋጨቱን አሳውቋል።</p>

<p>የኢትዮጵያ መከላከያ ሚኒስቴር እንዳስታወቀው ቡሬን በስተግራ በመተው ከምሽጉ በስተጀርባ ጥቃት የሰነዘረው አንድ ብርጌድ 3ሻለቃ የሻዕቢያ ኮማንዶ ሙሉ በሙሉ መደምሰሱንና ውጊያው መጠናቀቁን ጽ/ቤቱ በእለቱ አስታውቋል። እንደ ጽ/ቤቱ ግምት ቁጥሩ 2000 የሚደርሰው የእብሪተኛው ሰራዊት ከመደምሰሱም በላይ በቁጥር ያልተቀነሱና «በርካታ» የተባሉ መማረካቸውን አሣውቋል።

<p>የመከላከያ ሚኒስቴር እንዳስታወቀው የተደመሰሰው የሻዕቢያ ብርጌድ የ52ኛ ኮማንዶ ብርጌድ ውጭ በመደረብ መጥቶ ነው ከተደመሰሰው የኮማንዶ ብርጌድ ውጪ በስተቀኝ መጥቶ የኢትዮጵያ ምሽግ ለማፍረስ የሞከረው ሌላ የሻዕቢያ ጦርም ክፉኛ ተመትቶ መመለሱን የሚኒስቴሩ መግለጫ ያስረዳል።</p>

<p>አዲሱ የጦርነት ቀጣና የጅቡቲ፣ የኤርትራና የኢትዮጵያ ድንበር አካባቢ በመሆኑ የጅቡቲ ባለስልጣናት በራቸው ላይ እየተካሄደ ባለው ጦርነት ሃሣብ ስለገባቸው በአካባቢው ኃይላቸውን እያጠናከሩ እንደሚገኙ ከገለፁ በኋላ የቢቢሲ የጅቡቲ ዘጋቢ ከሆነው ክሪስታ ፋራህ ጋር ተገናኝቶ የሚከተለውን ዘገባ አቅርቧል።</p>

<p>በድንበር አካባቢ የጥንቃቄ እርምጃ እየተወሰደ ይመስላል። እንደ ወታደራዊ ባለስልጣናቱ እንቅስቃሴ የጅቡቲ ወታደሮች በድንበር አካባቢ በተለይም ኢትዮጵያና ኤርትራን በሚያዋስናት በሰሜናዊ የሃገሪቱ ድንበሮች እየሰፈሩ ነው። ይህ እንቅስቃሴ ኢትዮጵያና ኤርትራ ግጭት ከጀመሩበት ወቅት አንስቶ እንደቀጠለ ነው።</p>

<p>የቢቢሲ የጅቡቲ ዘጋቢ ፋራህ አክሎ እንዳስረዳውም «በጅቡቲ የጐላ ወታደራዊ እንቅስቃሴ ባይስተዋልም ከፍተኛ ፍርሃት ግን እየተንፀባረቀ ነው። የኢትዮጵያ መንግስት የጅቡቲ ወደብን በብቸኝነት መጠቀም ስለጀመረ ኢኮኖሚያዊ እንቅስቃሴዋንም ሙሉ በሙሉ በዚያ በኩል ስላደረገች ግጭቱ ወደዚያም እንዳይሰጋ ስጋት አድሯል» ሲል ገልጿል። ዘጋቢው አክሎም የወቅቱ የኢትዮጵያና ኤርትራ ግጭት በዚያው ተወስኖ የሚቀር መሆኑን ገልጾ የፕሬዝዳንት መንግስቱ ኃይለማርያም አስተዳደር ወቅት እንኳን ጅቡቲ ፍንጣሪው ተርፏት በሲቪል ጦርነት መታመሷን እንደምሳሌ በማስገባት የጅቡቲን ተጐጂነት አስረድቷል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ሰኔ 6 ቀን 1990</a></p>


</body>
</html>	
