<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መሬት የፖለቲካ መጠቀሚያ መሆን የለበትም» - ኢዴፓ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«መሬት የፖለቲካ መጠቀሚያ መሆን የለበትም» - ኢዴፓ</h1>


<p>የኢትዮጵያ ዴሞክራሲአዊ ፓርቲ (ኢዴፓ) የብሔራዊ ሎተሪ አዳራሽና በግዮን ሆቴል ጉባዔውን ካካሄዱ በኋላ ውሳኔዎችን አስተላልፎ በመቀጠልም በሰሜን ሆቴል በጠራው ስብሰባ ላይ ጋዜጣዊ መግለጫ ሰጥቷል።</p>

<p>በዚህ ጋዜጣዊ መግለጫ ላይ ከሕዝብ የሚቀርቡትን ጥያቄዎች፣ የመሬት ይዞታ፣ የመኖሪያ ቤት ችግር፣ የትምህርት ደረጃ መዝቀጥ የመሳሰሉትን በምን ዓይነቱ መልኩ በተወካዮች ም/ቤት ማስተናገድ እንደሚችሉ አዲስ የተመረጡት የኢዴፓ ሊቀመንበር ዶ/ር አድማሱ ገበየሁ አብራርተዋል።</p>

<p>«በምክር ቤት ደረጃ የገዥውን ፓርቲ ሐሳብ ለማስለወጥ ብዙ የሚሳካ አይመስለኝም። ገዢው ፓርቲ አቋሙን ግልፅ ያደረገ ሲሆን በምንም መልኩ ለመታረም ዝግጁ አይመስልም ሆኖም ግን ኢዴፓ ከሚታገልባቸው መድረኮች አንዱ በምክር ቤት ነው» በማለት ከገለፁ በኋላ ሲያስረዱም «መሬት በመሰረቱ በመንግስት ይዞታ ስር መሆኑ ገዢው ፓርቲ መጠቀሚያ አደርጐታል። በገበሬው ላይ ተፅዕኖ ለማሳረፍ ገበሬውን እንደልቡ ለማንገላታት እና ሙሉ በሙሉ እንዲቆጣጠረው ስለሚያስችለው መሬትን የሙጥኝ ብሎ ይዞታል። በእኛ እምነት ግን መሬት ከመንግሥት እጅ ወጥቶ የፖለቲካ መሳሪያ መሆኑ ቀርቶ በገበሬው እጅ ሆኖ በሚፈልገው መልክ እንዲገለገልበት መሆን አለበት ነው የምንለው።» ብለዋል።</p>

<p>በመቀጠልም «የከተማ ቤትንም በተመለከተ በ1966 ዓ.ም ያለአግባብ ተወርሷል። እንዲሁም ቤት ብቻ ሳይሆን ያለአግባብ ሌላም ንብረት የተወረሰም አለ። በተወረሱ ቤቶች በተጠቀመ ወገን እንደዚሁ ያለ ሲሆን እነዚህ ሁለቱ በተጣጣመ መልክ ሰፊ ውይይት ተደርጐባቸው ሕብረተሰቡ በጉዳዩ ገብቶ መፍትሔ እንዲያገኝ ፍላጐቱ አለን።» ሲሉ አክለዋል።</p>

<p>ትምህርትም በተመለከተም «የትምህርት መሰረቱ የተናጋው ከስርዓቱ በመሆኑ እንዲስተካከል እንጠይቃለን» ያሉት ዶ/ር አድማሱ በመቀጠል «በሥርዓቱ ልዩነቶች ላይ ያተኮረ ስለሆነ ልዩነቶች እየተስፋፉ አንዱ ከሌላው ጋር መቀራረብ እንዳይፈጠር በስልጣን ላይ ያለው የሚያደርግ በመሆኑ በእኛ በኩል ግን በተቃራኒው ነው የምንሰራው» ብለዋል። «የአንድነታችን መሰረቶች እያደጉ የተሻለች አገር እንድንገነባ በዛው ልዩነቶቻችንን እያቀራረብን ነው የምንሔደው። ትምህርት በጣም ያሳሰበን ጉዳይ ነው የትምህርት ፖሊሲው አቀራረፅ ትልቅ ተፅዕኖ ያለው በመሆኑ ይህ የጥቂቶች ጉዳይ ስላልሆነ ሕብረተሰቡ በተለያዩ መድረኮች ሊመክርበት ይገባል። ለራሱም ሆነ ለመጪው ትውልድ የሚበጀውን መሰረት መጣል አለበት ብለን እናምናለን» ሲሉ መግለጫቸውን አጠቃለዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ህዳር 9 ቀን 1993</a></p>

</body>
</html>	
