<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነዳጅ ኩባንያዎች ዓይን ኢትዮጵያ ላይ አርፏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የነዳጅ ኩባንያዎች ዓይን ኢትዮጵያ ላይ አርፏል</h1>


<p>በኢትዮጵያ ከፍተኛ የነዳጅ ዘይት ክምችት እንዳለ ለዓመታት ሲነግር ቢቆይም አሁን ግን ንግርቱ እውን ሊሆን የተቃረበ ይመስላል። በዚህም መሠረት በኢትዮያ የነዳጅ ሀብት ላይ ዓይናቸውን የሚጥሉ ሀገሮችና ኩባንያዎች ቁጥር እየጨመረ መጥቷል።</p>

<p>እስካሁን ድረስ ፍለጋውን በሞኖፖል ይዘው ከነበሩት ዩ.ኤስ.አሜሪካና ሩሲያ በተጨማሪ ቻይናና ካናዳም ሽሚያው ውስጥ ገብተዋል። ንብረትነቱ የቻይና መንግሥት ከሆነው ብሔራዊ የነዳጅ ኩባንያ (ቻብነኩ) የተላኩ ባለሙያዎች በቅርቡ በኢትዮጵያ የሥራ ጉብኝት አድርገው ተመልሰዋል።</p>

<p>የልዑካን ቡድኑ የጉብኝት ዓላማ ኢትዮጵያ ያላትን እምቅ የነዳጅ ሀብት ሁኔታ ለመገምገምና በዚህ ሥራ ላይ ኢንቨስት ቢያደርጉ ምን ያህል ውጤታማ እንደሚሆኑ ለማጥናት እንደሆነ ታውቋል። በዚህም ወቅት ከውጭ ጉዳይ ሚኒስቴር ከፕራይቬታይዜሽን ኤጀንሲ፣ ከኢትዮጵያ የነዳጅ ድርጅት፣ ከማዕድንና ኢነርጂ ሚኒስትር ኃላፊዎች ጋር የተወያዩ ሲሆን ወደሀገራቸው ከመመለሳቸው በፊት ስለጉብኝታቸው ውጤት ተጠይቀው በሰጡት አስተያየት ያገኙት ውጤት ኢንቨስት እንዲያደርጉ የሚያበረታታ መሆኑን መግለፃቸውን ለማወቅ ተችሏል።</p>

<p>የቻይና ኩባንያዎች የኢትዮጵያ የነዳጅ መፈለግና ማውጣት ሥራ ላይ ሲሰማሩ ቻብነኩ ሁለተኛው የቻይና ኩባንያ ይሆናል። ከዚህ ቀደም ዥንግዮዋን የነዳጅ ፍለጋ ቢሮ የተባለ የቻይና ኩባንያ ኦጋዴን በሚገኘው የካሉብ ጋዝ ማውጫ ሥራ ላይ እንዲሣተፍ እ.ኤ.አ በ1996 ዓ.ም በዓለም ባንክ ከተመረጠ በኋላ የማውጫውን ጉድጓድ በውሉ መሠረት ለማምረት ዝግጁ አድርጐ አስረክቧል። 76 ቢሊዮን ኪዮቢክ ሜትር ክምችት ያለው የካሉብ ጋዝ ፕሮጀክት አሁን የሚቀረው ከማውጫው ጉድጓድ ወደማጣሪያው ፋብሪካ የሚያደርስ ቧንቧ መዘርጋት፣ የማጣሪያ ፋብሪካ መትከልና ከነዳጅ ውጤቶች የሚመረተውን ዩሪያ የተባለውን የማዳበሪያ የሚያመርት ፋብሪካ መትከል ይቀረዋል። አንዳንድ ምንጮች እንደሚሉት ከሆነ እነዚህን ቀሪ ስራዎች ለመሥራት በትንሹ 1.5 ቢሊዮን የአሜሪካን ዶላር እንደሚያስፈልግ ገልፀዋል።</p>

<p>የነዳጅ ማጣሪያው ከምንጩ 700 ኪ.ሜ ርቀት አዋሽ ከተማ ላይ እንደሚቋቋም የሚጠበቅ ሲሆን የግንባታና የተከላው ጨረታ ሰነድ እንግሊዝ ሀገር በሚገኝ ኩባንያ ተዘጋጅቶ የዓለም ባንክ ይገመግመው ዘንድ መቅረቡን ከሶማሌ ክልል መንግሥት የተገኘው ዘገባ ያስረዳል። የካሉብ ጋዝ አክሲዮን ማህበር 95 በመቶ በመንግሥት የተያዘ ሲሆን ቀሪው 5 በመቶ ደግሞ በግለሰቦችና በንግድ ድርጅቶች የትየአዘ ነው። ይህ የግሉ ዘርፍ ድርሻም በአጠቃላይ 102 ሚሊዮን ብር ይደርሳል። ከዚህ የመንግሥት ግዙፍ ድርሻ ውስጥ አብዛኛውን በሚቀጥሉት አራት ወራት ውስጥ ለመሸጥ ይቻል ዘንድ ዝግጅቱ መጠናቀቁን ለማወቅ ተችሏል።</p>

<p>በሌላ በኩል ደግሞ አንድ የካናዳ የነዳጅ ፍለጋ ኩባንያ በአምስት ሚልዮን ዶላር የመነሻ ካፒታል በጋምቤላ አካባቢ የነዳጅ ፍለጋ ሥራ ለመጀመር ከመንግሥት ጋር ሊያካሂድ የነበረውን ድርድር ለጊዜው ማቋረጡን ተያይዞ የደረሰን ዘገባ ያስረዳል። ዘገባው እንደሚያስረዳው ለድርድሩ መቋረጥ ምክንያት የሆነው መንግሥት ነዳጅ በማውጣት ሥራ ላይ በተሰማርቱት ላይ የጣለው ከፍተኛ ቀረጥ ነው። በዚህም መሠረት በነዳጅ ፍለጋ ሥራ ላይ ለተሰማሩት የ20 በመቶ የቀረጥ ቅነሣ እንዲደረግ ፓርላማው በወሰነው መሠረት በነጋሪት ጋዜጣ እስከሚወጣ ድረስ እንደሚቆይ ታውቋል።</p>

<p>አንድ የማዕድንና ኢነርጂ ባለሥልጣን ለፎርቹን ጋዜጣ ስለሁኔታው በሰጡት አስተያየት «ቅነሳው ተግባራዊ እንደተደረገ ስምምነቱ ይፈረማል የሚል እምነት አለን» ብለዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥር 12 ቀን 1993</a></p>

</body>
</html>	
