<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአልጋ ወራሽ ቤት ለባለቤታቸው እንዲሰጥ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአልጋ ወራሽ ቤት ለባለቤታቸው እንዲሰጥ ተወሰነ</h1>


<p>ደርግ ያለአግባብ የወረሳቸውን ቤቶችና ንብረቶች ለቀድሞ ባለቤቶቻቸው እንዲመልስ የተቋቋመው የኢትዮጵያ የፕራይቬታይዜሽን ኤጀንሲ የቀድሞውን አልጋ ወራሽ መርዕድ አዝማች አስፋው ወሰንን ኃ/ሥላሴን ቤት ለባለቤታቸው ለልዕልት መድፈሪያሽ ወርቅ አበበ ከአራት ወራት በፊት መመለሱ ተገለፀ።</p>

<p>እስከ ጥቅምት 20 ቀን 1993 ዓ.ም ድረስ 25.585 የይመስልኝ ጥያቄዎችን የተቀበለው የኢትዮጵያ ፕራይቬታይዜሽን ኤጀንሲ እስከ አሁን ድረስ 275 ንብረቶች ብቻ ለባለቤቶቹ እንዲመለስ የፈቀደ ሲሆን 1024 የሚሆኑት ጥያቄዎች ደግሞ ተመጣጣኝ ማካካሻ በማግኘታቸው ውድቅ ሲያደርግ የ749ኙን ደግሞ በቂ ማስረጃ ሊያቀርቡ ባለመቻላቸው ምላሽ ሊሰጣቸው እንዳልቻለ በሕዝብ ግንኙነት በኩል አስታውቋል።</p>

<p>የመመለስ ዕጣ ከገጠማቸው መካከል የአፄ አምሃ ሥላሴ ኃ/ሥላሴ መኖሪያ የነበረው ቤት ሲሆን በቦሌ መንገድ ወሎ ሰፈር አካባቢ የሚገኘው ይህ ቤት እስካሁን ድረስ በኪራይ ቤቶች አስተዳደር ሥር ይተዳደር እንደነበር ለማወቅ ተችሏል። በወር አምስት ሺህ ዶላር እየተከፈለበት ለሕንድ አምባሳደር መኖሪያነት ሲያገለግል የቆየው ይህ ቤት ለባለቤቷ ለልዕልት መድፈሪያሽ ወርቅ ከተመለሰ አራት ወራት ቢያስቆጥርም ኤምባሲው ምንም እርምጃ ባለመውሰዱ የኢትዮጵያ የውጭ ጉዳይ ሚኒስቴርን በጉዳዩ ጣልቃ እንዲገባ እስከማድረግ ደርሷል።</p>

<p>የሕንድን ኤምባሲ በስምንት ወራት ጊዜ ውስጥ ለመልቀቅ አስቀድሞ ቢስማማም እስከ አሁን ድረስ አንዳችም እንቅስቃሴ ያለማድረጉና አሁን ያሉት አምባሳደር የሥራ ጊዜ መገባደድ በጉዳዩ ላይ ጫና ፈጥሯል። የሕንድ ኤምባሲ በበኩሉ ለጉዳዩ መጓተት የኢትዮጵያን መንግሥት ተጠያቂ እያደረገ ነው። ምክንያቱም ኢትዮጵያ በሕንድ መዲና ኒውደልሂ ላይ ኤምባሲዋን ትሠራ ዘንድ በሕንድ መንግሥት ቦታ ሊሰጣት ኢትዮጵያም በበኩሏ ተመጣጣኝ ቦታ አዲስ አበባ ላይ ልትሰጣት የተስማሙ ቢሆንም የኢትዮጵያ መንግሥት ቃሉን አክብሮ ግዴታውን ባለመውጣቱ ችግሩ ሊፈጠር እንደቻለ ተገልጧል።</p>

<p>የሕንድ መንግሥት በሚሰጠው ቦታ ላይ ኤምባሲውንና የአምባሣደሩን መኖሪያ ቤት አዲስ አበባን ጨምሮ በሌሎች ሀገሮችም ውስጥ ለመገንባት 10 ሚሊዮን ዶላር ያዘጋጀ ስለሆነ የኢትዮጵያ መንግሥት ቦታውን እንደፈቀደለት ወዲያውኑ ግንባታውን እንደሚጀምርም ታውቋል። ይህ ግንባታ እስኪፈፀምም ድረስ ለልዕልት መድፈሪያሽ ወርቅ በየወሩ 5000 ዶላር እንዲከፍል በውጭ ጉዳይ ሚኒስትሯ በኩል ከስምምነት ላይ ተደርሶ የነበረ ቢሆንም ኤምባሲው እንደተባለው በስምንት ወር ጊዜ ውስጥ ሊለቅ ያለመቻሉ ጉዳይ ሦስቱንም ወገኖች እያነጋገረ ይገኛል።</p>


<p class="align-center"><a href="/Gazettas/Maebel/info/Maebel.sera.html">ከማዕበል የካቲት 3 ቀን 1993</a></p>

</body>
</html>	
