<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደኬንያ የተሰደዱት የአ/አ ዩኒቨርስቲ ተማሪዎች በረሀብ አድማው ቀጥለዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ወደኬንያ የተሰደዱት የአ/አ ዩኒቨርስቲ ተማሪዎች በረሀብ አድማው ቀጥለዋል</h1>


<p>ወደኬንያ ተሰደው የሄዱ የአዲስ አበባ ዩኒቨርስቲ ተማሪዎች እያደረጉት ያለው የረሀብ አድማ የቀጠለ ሲሆን በርካታ ቁጥር ያላቸው ተማሪዎች በረሀቡ ሳቢያ ለገጠማቸው የጤና ችግር ሆስፒታል መግባታቸው ሲታወቅ የእንቅስቃሴው መሪ የነበረ አንድ ተማሪም በፖሊስ ታፍኖ ተውስድኖ በእስር ላይ እንደሚገኝ ለማረጋገጥ ተችሏል።</p>

<p>ከሰኞ ሰኔ 18 ቀን 1993 ዓ.ም ጀምሮ ናይሮቢ በሚገኘው የተባበሩት መንግሥታት ከፍተኛ የስደተኞች ኮሚሽን ደጃፍ ላይ ከጠዋቱ አንድ ሰዓት ላይ እነዚሁ በሀምሳዎቹ የሚቆጠሩት ኢትዮጵያውያን ተማሪዎች የረሀብ አድማውን እንደጀመሩ ታውቋል።</p>

<p>ምግብና ውኃ ሳይቀምሱ አድማውን ለመፈፀም የተገደዱበት ሁኔታም በሀገሪቱ ለሚገኘው የስደተኞች ኮሚሽን ጉዳያቸውን «ካኩማ» ከተሰኘው የስደተኞች ካምፕ ውጪ ሆነው እንዲፈፅምላቸው በማለት ቢያመለክቱም ኮሚሽኑ ለሶስት ወር ያህል አርቆ የቀጠራቸው በመሆኑ በዛው ሀገር የሚገኝ አንድ የጥብቅና ስራ የሚያከናውን ተቋም አማካኝነት በአጭር ቀናት ጥያቄያቸው ሊቀርብ ቢችልም የኬንያ መንግሥት ግን አቤቱታቸው እንደማይታና ወደ «ካኩማ» ካምፕ እንዲገቡ ትዕዛዝ በማስተላለፉ ሌላ ጥያቄ እንዲያነሱና ይህንንም አድማ ለማድረግ እንደተገደዱ ለመረዳት ተችሏል።</p>

<p>እንዲገቡ የታዘዘበት ካምፕ ለህይወታቸው አስጊ እንደሆነ የሚገልፁት ተማሪዎች በረሀብ አድማው ያነሱት ጥያቄ ወደተባለው ቦታ አንሄድም ያቋረጥነውን ትምህርት የምንቀጥልበት ሦስተኛ ሀገር መሄድ አለብን የሚለው ነው። በረሀቡ ሳቢያ ህሊናቸውን ስተው ወደሆስፒታል የሚጓዙት ተማሪዎች ዕለት ተዕለት እየጨመረ የሄደ ሲሆን እስካሁን ለማወቅ እንደተቻለው ረቡዕ ሰኔ 20 ቀን 1993 ዓ.ም ሦስቱ ወደሕክምና መስጫ የተወሰዱ ሲሆን ሐሙስና ዓርብ በተገኘው መረጃ መሰረት አስራ ስድስት ያህል መድረሳቸውን ያስረዳል።</p>

<p>ወደስደተኛ ጣቢያው መግባት ለህይወታቸው አስጊ የሆነበትን ምክንያት ለስደተኛው ኮሚሽን ተማሪዎቹ ሲያስረዱ በየጊዜው የኢትዮጵያን መንግሥት ተቋዋሚ የሆኑ ስደተኞች በቅጥረኛ ነፍሰ ገዳዮች በየጊዜው እየተገደሉ መሆኑን እና ስደተኛ መስለው በካምፑ ያሉ የመንግሥት ተልዕኮ ያላቸው ሰዎች እንደሚኖሩ በመጠቆም ሲሆን ይህም ለደህንነታቸው አስጊ በመሆኑንና የልመና ሳይሆን የመብት ጥያቄ እንደሆነም አብራርተዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ሰኔ 23 ቀን 1993</a></p>

</body>
</html>	
