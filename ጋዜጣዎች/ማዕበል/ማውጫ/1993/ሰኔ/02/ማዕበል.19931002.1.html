<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ስዬ አብርሃ በ7 ሺ ብር ዋስ ተለቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ ስዬ አብርሃ በ7 ሺ ብር ዋስ ተለቀቁ</h1>


<p>በአራዳ አውራጃ ፍ/ቤት በትናትናው ዕለት በ1ኛ ወንጀል ችሎት በተጠረጠሩበት የሙስና ወንጀል ተከሰው የቀረቡት ተከሳሾች ውስጥ አቶ ስዬ አብርሃ በ7 ሺህ ብር ዋስትና ተለቀቁ።</p>

<p>በዚሁ ችሎት የተከሳሽ ጠበቆችና መርማሪ ፖሊሶች ሙግት የገጠሙበት ቢሆንም /ምፍሀም ኩባንያ ለተባለው ንብረትነቱ የአቶ ስዬ ወንድሞች ለሆነው ድርጅት/ ባለንብረት ለሆኑት ለነአቶ ምህረተ አብ እና ለአቶ ፍስሃ አብርሃ አቶ ስዬ ግለሰቦቹ ያለአግባብ ከባንክ መበደር እንዲችሉና ተሽከርካሪዎቹን ከዋጋ ተመናቸው ውጪ በሆነ ገንዘብ እንዲገዙ በነበራቸው ስልጣን ዕገዛ አድርገዋል በሚለው የተጠርጣሪነት ክስ የተመሰረተባቸው መሆኑ የሚታወቅ ሲሆን በትናትናው ዕለት ሰኔ 1/93 ዓ/ም አቶ ስዬ አብርሃን በ7 ሺህ ብር ዋስ እንዲለቀቁ ፍ/ቤቱ ውሳኔውን ያስተላለፈ ሲሆን በነአቶ ምህረተ አብ እና በአቶ ፍስሃ ላይ ፖሊስ ለምርመራ ጊዜ እና ለምስክር ማሰባሰቢያ የ14 ቀን የጊዜ ቀጠሮ ይሰጠኝ ብሎ በጠየቀው መሰረት የ14 ቀን የጊዜ ቀጥሮ አስተላልፏል።</p>

<p>በሌላ መዝገብ የቀረቡት አቶ አሰፋ አብርሃና አቶ ቢተው በላይን በተመለከተ በተለይም በአቶ ቢተው በ72 ሚሊዮን ብር የሚያስጠይቃቸው አዲስ የምርመራ ውጤት እንደቀረበባቸው ፖሊስ የገለፀ ሲሆን በዚህም መሰረት ይኸው 1ኛ ወንጀል ችሎት ያደመጠ ሲሆን በአቶ ቢተው በላይ ላይ በአዲስ መልክ የቀረበው በደቡብ ክልል በ1987 የበጀት ዓመት የክልሉን ልማት በተመለከተ በተደረገ የግዢ ተግባር 72 ሚሊዮን ብር ያለአግባብ የባከነበት ሁኔታ ተገኝቷል በሚል ፖሊስ ባቀረበው የምርመራ ጊዜ መራዘም ጥያቄና አዲስ የክስ መስመርም በመሆኑ ፖሊስ የ14 ቀን የጊዜ ቀጠሮ ቢጠይቅም ፍ/ቤቱ ካደመጠ በኋላ አቶ ቢተው በላይን ለሰኞ 4/93 ዓ.ም ፍ/ቤት እንዲቀርቡ አዟል።</p>

<p>አቶ አሰፋ አብርሃን በተመለከተ ፖሊስ የሰነድ ማሰባሰብና የባለሙያ ምስክሮችን አሰባስቤ ባለመጨረሴ የጊዜ ቀጠሮው ይራዘምልኝ በማለት በተመሳሳይ የጊዜ ቀጠሮ ለ14 ቀን ቢጠይቅም የ7 ቀን ቀጠሮ በቂ መሆኑን ፍ/ቤቱ በመግለፅ አስተላልፏል። ይሁን እንጂ በአጠቃላይ የችሎቱ የውሳኔ አሰጣጡም ሆነ በተጠርጣሪ ተከሳሾቹ አቀራረብ መግባባት የታየበት ቢሆንም በዕለቱ ቀርበው የነበሩት መርማሪ ፖሊሶች ለፍ/ቤቱ ይዘው የቀረቡት የምርመራ ውጤት እስካሁን በቂ ባለመሆኑ ተከሳሾቹን ለአሸናፊነት የሚያበቃ መስሎ የታየበት ነበር። ሌላው ተከሳሽ የፕራይቬታይዜሽን ኤጀንሲ ሥራ አስኪያጅና የቦርድ አባል አቶ በሻህ አዝምቴም የ7 ቀን የጊዜ ቀጠሮ ተሰጥቷቸዋል።</p>

<p>በዕለቱ በቀረቡት ተከሳሾች በኩል የነበሩት ጠበቆች ብርቱ ሙግት ያደረጉ ሲሆን የአቶ ስዬ ጠበቃ የሞባይል ስልካቸውን ተቀምተውም እንደነበር ለችሎቱ ገልፀዋል።</p>

<p>ሁኔታውን በተመለከተ አቶ ስዬ ሲናገሩ «አንድም የተደረገልኝ ምርመራ የለም ግን ታስሬያለሁ። በእርግጥ እነዚህ ወንድሞቼ ናቸው። 26 ዓመት ሙሉ የታገልኩት የደማሁት የነሱን እንጀራ ለማመቻቸት አይደለም። እኔና ጠ/ሚኒስትሩ ከ1991 ዓ.ም ጀምሮ ተለያይተናል። የተለያየነው በሀገር ጉዳይ ነው። በሉዓላዊነት ጉዳይ ነው። ነገር ግን ከሀገር ጉዳይ እነሱ ያሉትን እዚህ ተከሳሽ እና ወንጀለኛ አድርገው ያቀረቡኝ የሕዝብን አቅጣጫ ለማዞር ነው። ተጠያቂ የሚያደርገኝ አንድ ማስረጃ የመጣ የለም። ከሀገር በላይ እነሱ የሚሉትን ባስቀድም ከጠቅላይ ሚኒስትር መለስ ባልተለያየሁ ነበር። እሺ ብዬ ብፈርም እዚህ አልታሰርም። 26 ዓመት ሙሉ ህይወቴን የከፈልኩበት ዕድሜዬ ለዚህ እንጀራ አይደለም። ለሀገሬ ታግያለሁኝ። እምነት አላጐደልኩም እሺ ብለው እየፈረሙ እየተስማሙ ያሉቱማ አልተነኩም። እኔ ለሀገሬ የሚገባኝን ፈፅሜያለሁ የኢትዮጵያ ሕዝብ ይፍረደኝ» በማለት ለፍ/ቤቱ ሲያሰሙ እልህ እየተናነቃቸው ነበር። ከዚያም ፍ/ቤቱ ፖሊስ ያቀረበለትን የ14 ቀን ጊዜ ቀጠሮ ጥያቄ ተገቢ ያለመሆኑና ግለሰቡን የሚመለከት አንዳችም ነገር ሊገኝ ባለመቻሉ የ7 ሺህ ብር ዋስ ጠርተው እንዲለቀቁ ትዕዛዝ አስተላለፈ። አቶ ስዬ ከብይኑ በኋላ «26 ዓመት ሙሉ አብሬያቸው የታገልኩት ጓደኞቼ ሕይወታቸውንም ለማዳን የታገልኩላቸው ጓደኞቼ ስሜን አውጥተው ትቢያ ላይ ጥለውታል። እናንተ ኢትዮጵያውያን ስሜን መልሳችሁልኛል። እኔ ጀግንነት አውቃለሁ። ጀግንነት ግን ከጦር ሜዳ ብቻ አይደለም የሚገኘው፣ ከችሎትም ከልማትም ይገኛል። እኔ የምላችሁ የኢትዮጵያ ሕዝብና ታሪኩ ዋጋችሁን ይስጣችሁ አመሰግናለሁ» ብለዋል።</p>

<p>አቶ ስዬ ከጋዜጠኞች ለቀረበላቸውም ጥያቄዎች ምላሽ ሰጥተዋል ከእነዚህም ውስጥ</p> 

<p>ጥያቄ፦ በመፈታትዎ ምን ተሰማዎ?<br/>
ስዬ፦ በጣም ደስተኛ ነኝ!<br/>
ጥያቄ፦ ወደፊት ሙስናን በማጋለጥ በኩል ምን ያደርጋሉ?<br/>
ስዬ፦ በበኩሌ በበኩሌ የሚገባኝን ሁሉ አደርጋለሁ<br/>
ጥያቄ፦ ለኢትዮጵያ ህዝብ ምን ያስተላልፋሉ?<br/>
ስዬ፦ ለኢትዮጵያ ህዝቦች ለኢትዮጵያ ህዝቦች አንድነትና ዕርቅ እሰራለሁ። (ጭብጨባ ጩኸት ፉጨት «ስዬ! ስዬ! ስዬ! » ሲል ህዝቡ ይደመጥ ነበር ጩኸቱ ፉጨቱ ረጅም ደቂቃዎች ነበር የፈጀው።</p>


<p class="align-center"><a href="/Gazettas/Maebel/info/Maebel.sera.html">ከማዕበል ሰኔ 2 ቀን 1993</a></p>

</body>
</html>	
