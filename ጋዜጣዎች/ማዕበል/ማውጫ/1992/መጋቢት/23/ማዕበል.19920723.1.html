<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሶማሌዎች ከኢትዮጵያ ሊባረሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሶማሌዎች ከኢትዮጵያ ሊባረሩ ነው</h1>


<p>በኢትዮጵያ የሚገኙ ከ200 ሺህ በላይ የሚገመቱ የሶማሊያ ስደተኞች ወደሀገራቸው እንዲመለሱ መወሰኑና በሶስት ወር ጊዜ ውስጥ ስደተኞቹን የማጓጓዙ ተግባር እንደሚጀመር የተመድ የስደተኞች ጉዳይ ከፍተኛ ኮሚሽን ሰሞኑን አስታወቀ።</p>

<p>እ.ኤ.አ በ1998 ዓ/ም በኢትዮጵያ የሚገኙ የሶማሊያ ስደተኞችን በተባበሩት መንግስታት የስደተኞች ጉዳይ ከፍተኛ ኮሚሽን ወደ ሀገራቸው መመለስ ጀምሮ እንደነበርና በሰሜን ሶማሊያ ውስጥ የሚካሄደው የጎሳ ግጭት ከስደት ተመላሾቹ ላይ ከፍተኛ ችግር እንደፈጠረባቸው በመታወቁ ለጊዜው እንዲቆም መደረጉን ከኮሚሽኑ የተገኘው መረጃ ያመለክታል።</p>

<p>በኢትዮጵያ ውስጥ ቁጥራቸው ከ200 ሺህ በላይ የሚገመቱ የሶማሊያ ስደተኞች በሕጋዊ ስደተኝነት ተመዝግበው እንደሚገኙ ያስታወቀው የኮሚሽኑ መረጃ በአሁኑ ወቅት በወጣው ፕሮግራም መሰረት በሳምንት ሶስት ኮምቦይ መኪና በመመደብ የሶማሊያ ስደተኞችን ከኢትዮጵያ ወደ ሀገራቸው ለማጓጓዝ ዕቅድ መውጣቱ የተገለፀ ሲሆን የያዝነው አመት ከማለቁ በፊት 60 ሺህ ሶማሊያውያን ስደተኞች ከኢትዮጵያ ወደሀገራቸው መግባት እንዲችሉ ሁኔታዎች እንደተመቻቸላቸው መረጃው አስታውቋል።</p>

<p>በ1970ዎቹ ዓመታት በተካሄደው የኦጋዴን አካባቢ ጦርነት እና ከዚያ በኋላ በሶማልያ ውስጥ በተነሳው የርስ በርስ ግጭት ከ200 ሺህ በላይ የሚሆኑ ሶማሊያዎች በሕጋዊ መንገድ ተመዝግበው ኢትዮጵያ ውስጥ እንደሚገኙ ኮሚሽኑ አስታውቋል።</p>

<p>ይህ በእንዲህ እንዳለ በጅቡቲ ሊካሄድ የታቀደው የሶማሊያ የሰላም ጉባዔ ከአንጃ መሪዎች ተቃውሞ እንደገጠመው ታውቋል። የፕ/ት እስማኤል ጉሌድ ችግር የሆነው የሰላም ጥረቱን የሚደግፉት የአንጃ መሪዎች ጥቂት ከመሆናቸውም በላይ የጅቡቲው መሪ በሶማሊያ አዲስ መንግስት ለማቋቋም ያቀረቡትን ብሔራዊ አማራጭ ኮሚሽን ምስረታ ሃሳብ ከፍተኛ ተቃውሞ ገጥሞታል።</p>

<p>ፕ/ት ጉሌድ ሃሳባቸውን ለተመድ ጠቅላላ ጉባዔ ከገለፁ በኋላ ከአአድና አጎራባች ሀገሮች ድጋፍ አሰባስበዋል። የአካባቢው ዲፕሎማቶች በገለፁት መሰረት የቀድሞው ጠ/ሚ/ር መሐመድ ኢብራሂም ኢጋል አዲስ በሚመሰረተው ማዕከላዊ መንግስት ውስጥ የፕሬዝዳንትነት ስፍራው እንደሚሰጣቸው ቃል ቢገባላቸውም አሻፈረኝ ብለዋል። ሚ/ር ኢጋል ራሷን በራሷ በ1991 ዓ.ም የሶማሊያ ሪፐብሊክ ብላ ያወጀችው በሰሜን ምዕራብ የምትገኘዋ የቀድሞዋ የብሪታንያ ቅኝ ግዛት ፕሬዝዳንት ናቸው።</p>

<p>በደቡብ ሶማሊያ የጐሳ ግጭቱ በስፋት የቀጠለ መሆኑ ነው ፕ/ት ኢጋልን ያሳሰባቸው። ደቡቦች እርስ በርስ መዋጋታቸውን በማቆም ብሔራዊ እርቅ ካደረጉ በኋላ ማዕከላዊ መንግስት በመመስረት በስማቸው ውክልና ያለው አንድ ኃይል መፍጠር ከቻሉ በኋላ የእኛ ሚና ይከተላል ነው የሚሉት ፕ/ት ኢጋል።</p>

<p>የሶማሊያ ማዕከላዊ መንግስት ከፈረሰ በኋላ ሶማሌ ላንድ እና ፑንት ላንድ የየራሳቸውን መንግስት መመስረታቸው ይፋ አድርገዋል። እነሱም ቢሆኑ የጅቡቲውን የሶማሊያ የሰላም ጥረት ውድቅ ካደረጉት መሀል በዋነኛነት ይገኙበታል። የሶማሊያን የሰላም ሂደት ጉዳዩ ከሚመለከታቸው የሶማሊያ ሕዝቦች ጠልፈው ወስደዋል ሲሉም ፕ/ት ኢስማኤል ጉሌድን ይወነጅላሉ።</p>


<p class="align-center"><a href="/Gazettas/Maebel/info/Maebel.sera.html">ከማዕበል መጋቢት 23 ቀን 1992</a></p>

</body>
</html>	
