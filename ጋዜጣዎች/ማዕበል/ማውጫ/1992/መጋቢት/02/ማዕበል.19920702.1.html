<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአባይ በረሃ የታጠቁ ዘራፊዎች ተበራክተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአባይ በረሃ የታጠቁ ዘራፊዎች ተበራክተዋል</h1>


<p>በአባይ በረሃ ውስጥ የመከላከያ ሰራዊት ዩኒፎርም የለበሱ ዘራፊዎች በተደጋጋሚ በመንገደኞች ንብረትና ሕይወት ላይ አደጋ በመጣል የአካባቢውን ሰላም መንሳታቸው የተገለፀ ሲሆን የክልሉ ጠቅላይ ፍ/ቤት በበኩሉ በክልሉ የስርቆት ወንጀል በክልሉ መበራከቱንና ወንጀለኞች ቢያዙም ማስረጃ ስለማይገኝ ፍ/ቤት እንደሚለቃቸው ለክልሉ ም/ቤት ሪፖርት አቅርበዋል።</p>

<p>አስጊ በሆነው የአባይ በረሃ ውስጥ ከቅርብ ጊዜ ወዲህ በትጥቅ የተደገፈ ዘረፋ እየፈፀሙ ያሉት የመከላከያ ሰራዊት ልብስ የለበሱ መሆናቸውን የዘረፋው ሰለባ የሆኑ ይናገራሉ። በቅርቡ ከ5 ጊዜ በላይ እነዚሁ ዘራፊዎች በመንገደኞች ላይ አደጋ የጣሉ ሲሆን ባለፈው ጥር ወር ውስጥ አንድ የጭነት መኪና ሾፌርና ረዳትን ከዘረፋ ተግባር ጋር በተያያዘ ሁኔታ መግደላቸውን የዜና ምንጩ አስታውቋል።</p>

<p>እነዚሁ ዘራፊዎች የካቲት 7/1992 ዓ/ም ከጧቱ 4 ሰዓት ግድም አንድ የሕዝብ ማመላለሻ አውቶብስ ካስቆሙ በኋላ ተሳፋሪው በሙሉ የያዘውን ጥሬ ገንዘብ ብቻ እንዲያስረክባቸው ከመጠየቅ በቀር እንደተለመደው በተሳፋሪው ላይ ግድያም ሆነ ድብደባ ማንገላታት አለመፈፀማቸው ከሰሞኑ ድርጊታቸው ለየት ያለ በመሆኑ አስገራሚ እንደነበር የዐይን ምስክሮችን ዋቢ ያደረገው ዘገባ ያስረዳል።</p>

<p>በዚህከ30 ደቂቃ በላይ በፈጀው የብርበራ ተግባራቸው የተነሳ መተላለፊያ መንገድ በመዘጋቱ ከሚዘረፈው መኪና ኋላ ያሉ ሌሎች ተሽከርካሪዎች ከመንገድ ወጣ ብለው ተደርድረው ተራቸውን መጠበቅ ተገድደው እንደነበርም ዜናው አብራርቷል።</p>

<p>በከፍተኛ ጥበቃ ስር ካለው ከአባይ ድልድይ 500 ሜትር ርቀት ላይ ይህን የዘረፋ ተግባር የሚፈፅሙ ታጣቂዎች እንዳሉ የሕዝብ አቤቱታ በተደጋጋሚ ቢቀርብም በድልድይ ጥበቃ ስራ ላይ የተሰማሩትም ሆነ ጐሀ ፅዮን የሚገኙ መንግስታዊ አካላት የወሰዱት እርምጃ እንዳልነበር የሚናገሩ ተዘራፊዎች እነዚህ ትግሪኛ ቋንቋ የሚናገሩና የመከላከያ ሠራዊት ዩኒፎርም በመልበስ ዝርፊያ እየፈፀሙ ያሉት ወንበዴዎች ምናልባት ከመከላከያ ሰራዊቱ በስነ ምግባር ጉደለት በቅርቡ በግምገማ የተባረሩ ሳይሆኑ እንደማይቀሩ እንደሚገምቱ ዜናው ጨምሮ ገልጿል።</p>

<p>ይህ በእንዲህ እንዳለ የአማራ ክልል ጠቅላይ ፍ/ቤት ለክልሉ ም/ቤት 10ኛ መደበኛ ጉባዔ የካቲት 29 1992 ዓ/ም ባቀረበው የግማሽ ዓመት የስራ ሪፖርት ላይ በክልሉ የግድያ ወንጀል የቀነሰ መሆኑንና የስርቆት ወንጀል ግን እየተበራከተ መምጣቱን ገልጿል።</p>


<p class="align-center"><a href="/Gazettas/Maebel/info/Maebel.sera.html">ከማዕበል የካቲት 2 ቀን 1992</a></p>

</body>
</html>	
