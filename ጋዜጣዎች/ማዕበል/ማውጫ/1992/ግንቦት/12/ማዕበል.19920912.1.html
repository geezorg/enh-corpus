<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሳዋ በጄት ተደበደበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሳዋ በጄት ተደበደበ</h1>


<p>የኢትዮጵያ መንግስት ቃል አቀባይ ጽ/ቤት ትናንት ማምሻውን በሰጠው መግለጫ ላይ የኢትዮጵያ አየር ኃይል በምዕራባዊ የኤርትራ ክፍል ሳዋ በመባል የሚጠራውን የኤርትራ የጦር ማሰልጠኛን በጄት ደብድቦ በሰላም መመለሱን ገለፀ።</p>

<p>በተጨማሪም የኢትዮጵያ አየር ኃይል ሱዳንና ኤርትራን በሚያዋስነው ኦሆማጅር ከተማ ሸሽተው ወደሱዳን ሲጓዙ የነበሩትን ኮንቮዮችን የኢትዮጵያ አየር ኃይል ጄቶች ደብድበዋቸዋል። ኢትዮጵያ ከዚህ በኋላ ቢሆን የሚሸሹትን የኤርትራ ወታደሮች እያሳደደች እንደምትመታ አስታውቃለች። በተጨማሪም ከባሬንቱ እየሸሹ ወደ አቆርዳት በመጓዝ ላይ የነበሩትንም ወታደሮች በአየር ደብድባለች።</p>

<p>በሌላ በኩሉ ሲሲአይ የተባለው የዜና አውታር ኢትዮጵያ ባሬንቱን ከተቆጣጠረች በኋላ አንድ ወጥ አደረጃጀት የሌለው የኤርትራ ወታደሮች ጦር ሰፈር በሆነው የምፅዋ ግዛት ድብደባ ማካሄዷን በመግለፅ ቀጣዩን ዘገባ አስተላልፏል።</p>

<p>«የኢትዮጵያ አየር ኃይል ምፅዋን የደበደበው እንደቀድሞ በፈጣኖቹ ሚግ ተዋጊ ጄቶች ሳይሆን በግዙፉ አንቶኖቭ ነው። የከረን አየር ክልልም አቋርጦ የገባው አንቶኖቭ በምፅዋ ወደብ ዙሪያ ከሰላማዊ ሰዎች መኖሪያ ጋር በጥምረት በተሰሩ ወታደራዊ ተቋማት ላይ የቦምቡን ውርጅብኝ አውርዷል። የምፅዋ ኤሌትሪክ ማሰራጫ ጣቢያ የደብደባው ሰለባ ሆኗል። አሁን በምፅዋ መብራት የለም። በከተማዋ ዙሪያ አስደንጋጭ ሁኔታ የፈጠረው አንቶኖቭ ላይ የመከላከል እርምጃ የወሰደ ወታደራዊ ኃይል ባለመኖሩ የተጠበቀውንና የተፈለገውን ውጤት አስገኝቷል። አንቶኖቩ ባደረሰው ጥቃት የመሳሪያ ማከማቻ መጋዘን፣ የተለያዩ የንዳጅ በርሜሎችና ተመሳሳይ ዕቃዎች በመውደማቸው ከፍተኛ እሳት ተከስቶ ለማጥፋት አስቸጋሪ ሁኔታ ፈጥሯል። እሳቱን ለማጥፋት የተንቀሳቀሰ ኃይል ባለመኖሩ አሁንም እሳቱ በመቀጣጠል ላይ ነው የሚገኘው» ብሏል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ግንቦት 12 ቀን 1992</a></p>

</body>
</html>	
