<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግርማዊ ቀ.ኃ.ሥ የቀብር ሥርዓት ሊፈፀም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የግርማዊ ቀ.ኃ.ሥ የቀብር ሥርዓት ሊፈፀም ነው</h1>


<p>በወታደራዊ የደርግ መንግስት ከስልጣን የወረዱት የግርማዊ ቀዳማዊ ኃይሌ ሥላሴን የቀብር ሥርዓት ለመፈፀም ቅድመ ዝግጅቱ መጠናቀቁ ሲታወቅ በውጭ ሀገር የሚገኙ ንጉሳውያን ቤተሰቦች ግን ወያኔ ለፖለቲካ መጠቀሚያ ሊያደርገው ነው በማለት መቃወማቸውን ከንጉሳውያኑ ቤተሰብ አካባቢ የተገኘው ዜና ያስረዳል።</p>

<p>መስከረም 2/1967 ዓ/ም በጊዜያዊ ወታደራዊ መንግስት ከስልጣን ከወረዱ በኋላ መጀመሪያ በቀድሞው 4ኛ ክ/ጦር ኋላም ልዩ ጽ/ቤታቸው በነበረው የአፄ ምኒልክ ቤተመንግስት ውስጥ በጥበቃ ላይ እንዳሉ ነሐሴ 21/1967 ዓ/ም ከዚህ ዓለም በሞት የተለዩት ግርማዊ ቀ.ኃ.ሥላሴ በደርግ መንግስት ውድቀት ማግስት ኢሕአዴግ የደርግ ወንጀሎችን እየቆፈረ ለፖለቲካ መጠቀሚያው በሚያውልበት አፍላ ወቅት አፅማቸው የኮ/ል መንግስቱ ኃ/ማርያም ልዩ ረዳት ከነበሩት መንግስቱ ገመቹ ቢሮ ስር በቁፋሮ ወጥቶ ለጊዜው በባዕታ ታዕካ ነገስ ለማርያም ገዳም ውስጥ ከዳግማዊ አፄ ምኒልክና ከእቴጌ ጣይቱ አስክሬን አጠገብ በክብር ተቀምጦ ይገኛል።</p>

<p>የኢትዮጵያ 225ኛ ንጉሰ ነገስት የነበሩትን የግርማዊ ቀ.ኃ.ሥላሴን አፅም በታልቅ ክብር የቀብራቸው ሥነሥርዓት ለማስፈፀም በስማቸው የተመሰረተው የመታሰቢያ ድርጅት አንድ አስፈፃሚ ኮሚቴ መመስረቱና ይፋ የቀብር ሥነሥርዓቱም ፋሺስት ኢጣልያን ድል አድርገው መናገሻ ከተማቸው አዲስ አበባ ከገቡበት ዕለት ጋር እንዲገጣጠም በማድረግ ዘንድሮ ሚያዝያ 27/1992 ዓ/ም እንደሚሆን ከኮሚቴው ለማወቅ ተችሏል።</p>

<p>የአፍሪካ አንድነት ድርጅት መስራች የሆኑት የግርማዊ ቀ.ኃ.ሥላሴ ቤተሰቦች በተለያዩ የአውሮፓና የአሜሪካ ሀገሮች የሚገኙ ሲሆን የአባታቸው የቀብር ሥርዓት አፈፃፀምን በተመለከተ ወያኔ ለፖለቲካ መጠቀሚያ ለማድረግ ያቀደው ስልት በመሆኑ ይሁንታ እንዳልሰጡትና ተቃውሞ እንዳቀረቡ ከንጉሳውያን ቤተሰቦች አካባቢ የተገኘው መረጃ ያስረዳል።</p>

<p>የዝግጅት ክፍላችን ከቀብር ሥርዓቱ አስፈፃሚ አካላት መሀል በስልክ ያነጋገርናቸው ስለንጉሳውያን ቤተሰቦች ተቃውሞ እንደማያውቁ ገልፀውልናል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥቅምት 12 ቀን 1992</a></p>

</body>
</html>	
