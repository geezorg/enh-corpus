<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድ ዶላር በ13 የኢትዮጵያ ብር እንዲመነዘር ግፊት እየተደረገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድ ዶላር በ13 የኢትዮጵያ ብር እንዲመነዘር ግፊት እየተደረገ ነው</h2>


<p>ዓለም አቀፉ የገንዘብ ድርጅት /አይ.ኤም.ኤፍ/ ኢትዮጵያ ላይ የሚያደርገውን ጫና ከጊዜ ወደ ጊዜ እያበረታው በመምጣት በዩ.ኤስ.ዶላር እና በኢትዮጵያ ብር መሀል ያለውን ምንዛሪ ከፍ ለማድረግ የወሰነ ሲሆን ኢትዮጵያ የምንዛሪ ለውጡን ከፍ ማለት በመሰረተ ሃሳቡ ብትስማማም በምንዛሪ ዋጋው ውሳኔ ላይ ግን ዝቅተኛው እንዲሆን በመፈለጓ ውዝግብ መፈጠሩን የደረሰን ዜና ያስረዳል።</p>

<p>አንድ የአሜሪካን ዶላር በ13 የኢትዮጵያ ብር እንዲመነዘር ዓለም አቀፉ የገንዘብ ድርጅት /አይ.ኤም.ኤፍ/ ለኢትዮጵያ መንግስት ባሳሰበው መሰረት የኢትዮያ መንግስት የምንዛሪ ለውጡን ወቅታዊነት መሰረተ ሃሳብ ቢቀበልም አንድ የአሜሪካ ዶላር በ10 የኢትዮጵያ ብር መመንዘር እንዳለበት የበኩሉን የመፍትሔ ሀሳብ አቅርቧል።</p>

<p>ከዚህ ቀደም በመዋቅር ማስተካከያና በነፃ ገበያ ኢኮኖሚ ፖሊሲ አተገባበር ላይ ኢትዮጵያ ላይ ብርቱ ጫና ሲፈጥር የነበረው ዓለም አቀፉ የገንዘብ ተቋም በኢትዮ ኤርትራ ጦርነት ሰበብ ኢትዮጵያን ለመጫን ከሚወስዳቸው እርምጃዎች አንደኛው መሆኑን የዜናው ዘገባ ያመለክታል።</p>

<p>ከድንበር ግጭቱ መከሰት ወዲህ ለኢትዮጵያ መንግስት በቀጥታ ተከፋይ የሚሆን ማንኛውንም እርዳታ ዩ.ኤስ. አሜሪካ ያገደች ሲሆን ከዚህም ውስጥ የ80 ሚሊዮን ዶላር እርዳታና የውጭ ንግድ ልውውጥ ድጋፍ በማሳጣት ላይ የተመረኮዘ ጫና እና ድሃ ለሆኑ ሀገሮች ም/ቤቱ በፈቀደው የዕዳ ስረዛ ውስጥ እንዳትካተት ማድረግን ይጨምራል። በዚህም መሰረት ኢትዮጵያ ከዩ.ኤስ.አሜሪካ የተበደረችውን 90 ሚሊዮን ዶላር ዕዳ ቅነሳ እንዳይሰረዝላት የክሊንተን አስተዳደር መወሰኑ ይታወቃል።</p>

<p>የዓለም አቀፍ የገንዘብ ድርጅት ባለስልጣኖች ባቀረቡት የሂሳብ ስሌት መሰረት ኢትዮጵያ በየዓመቱ ከምታገኘው የልማት እርዳታ ገንዘብ ከእያንዳንዱ 6 የአሜሪካን ዶላር 1 ዶላሩን ለብድር አገልግሎት ክፍያ ወዲያውኑ ተመላሽ እንደምታደርግ የተገለፀ ሲሆን ከዚህም በተጨማሪ የአጠቃላይ ዕዳ መጨመር ከእርዳታ የሚገኘው ገቢ መቀነስና የሚሰጠው እርዳታ የብድር መልክ መያዝ ከእዳ ጫናው ጋር ሲደማመር የዕዳ ክፍያ ጫናው በየዓመቱ እያደገ በመሔድ ፈፅሞ ዕዳዋን መክፈል ከማትችልበት አዘቅት ውስጥ እንደምትገባ ያመለክታል። ይህ ሁኔታም የልማት እርዳታና ብድር እስከመከልከል እንዲያደርሳት ዘገባው ያስረዳል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥቅምት 19 ቀን 1992</a></p>

</body>
</html>	
