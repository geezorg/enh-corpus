<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>82 የቀድሞ አየር ኃይል አባላት ጥሪ ተደረገላቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">82 የቀድሞ አየር ኃይል አባላት ጥሪ ተደረገላቸው</h1>


<p>የሀገር መከላከያ ሚኒስቴር የቀድሞ አየር ኃይል አባል የነበሩ 82 መኮንኖችና የበታች ሹማምንት በ10 ቀናት ጊዜ ውስጥ በሚኒስትር መ/ቤቱ ፐርሶኔል ክፍል ድረስ ያላቸውን ማስረጃዎች በመያዝ በግንባር ቀርበው እንዲመዘገቡ ሕዳር 17/1992 የጥሪ ማስታወቂያ ማውጣቱን ለዝግጅት ክፍላችን የደረሰው ዘገባ ያስረዳል።</p>

<p>ጥሪ የተደረገላቸው የ82 የቀድሞ አየር ኃይል አባላት 42 መኮንኖችና 40 የበታች ሹማምንትና ባለሌላ ማዕረጐች ሲሆኑ እነሱም 5 ሻለቆች፣ 25 ሻምበሎች፣ 10 የመቶ አለቆች፣ 2 ም/መቶ አለቆች 20 የሃምሳ አለቆች እና 15 የም/አስር አለቆች መሆናቸውም ታውቋል።</p>

<p>ወደቀድሞ ስራቸው እንዲመለሱ የሀገር መከላከያ ሚ/ር ጥሪ ካደረገላቸው 82ቱ የቀድሞ አየር ኃይል አባላት ውስጥ መኖሪያቸው አዲስ አበባ፣ ደብረ ዘይትና፣ ናዝሬት የሆነ ከሚኖሩበት ቀበሌና ወረዳ ማንነታቸውን የሚገልፅ ማረጋገጫና የትምህርት ማስረጃቸውን ጭምር በመያዝ ሕዳር 26/1992 ዓ/ም ፔርሶኔል ቢሮ በመቅረብ እንዲያመለክቱ የተጠሩ ሲሆን በተቀሩት የሀገሪቱ ክፍሎች የሚኖሩ ደግሞ ሕዳር 27/1992 ዓ/ም በተጠቀሰው ቢሮ እንዲቀርቡ አስገንዝቧል።</p>

<p>የቀድሞው የኢትዮጵያ መከላከያ ሠራዊት ያለአንዳች መቋቋሚያና የዘለቄታ ዋስትና የበተነው የሕወሓት/ኢሕአዴግ መንግስት በተለይ ከሻዕቢያ ጋር በድንበር ግጭት ሰበብ ውጊያ ላይ ከሆነበት ጊዜ ወዲህ በወታደራዊ ሳይንስ የታነፀውን የቀድሞ የኢትዮጵያ መከላከያ ሠራዊት በየክፍሉ እየጠራ በማዋቀር በዐውደ ግንባሩ በማሰማራት ውጤት ያለው ድል እያስገኙ መሆኑን እንዳመነበት ሁኔታውን የተከታተሉ ወታደራዊ ጠበብት ያስረዳሉ።</p>

<p>በሀገርና ውስጥ በውጭ ሀገር በተዋጊ ጄት አብራሪነት አሰልጣኝነት የስኳድሮን አዛዥነትና በአይሮፕላን ጥገና ሙያ ከፍተኛ እውቀትና ልምድ ያካበቱ የቀድሞ አየር ኃይል አባላትን ከእስራት ሳይቀር በመፍታት በአውደ ውጊያው እንዲሳተፉ በመደረጉ ዝነኛ የሆነው የአየር ኃይላችን ይበልጥ መጠናከሩን ብዙዎች ይስማሙበታል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ኅዳር 24 ቀን 1992</a></p>

</body>
</html>	
