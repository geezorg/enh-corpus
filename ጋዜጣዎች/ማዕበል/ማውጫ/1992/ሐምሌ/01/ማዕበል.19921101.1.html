<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የ1993 ዓመት በጀት አልተመደበም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የ1993 ዓመት በጀት አልተመደበም</h1>


<p>ጠ/ሚ/ር መለስ ዜናዊ ለተወካዮች ም/ቤት የመጨረሻ የስንብት ንግግር ባደረጉበት ወቅት የከርሞው በጀት አጠቃላይ ሪፖርት ስላልደረሳቸው የዘንድሮው በጀት በድጋሚ እንደሚሰራበት ገለፁ።</p>

<p>«የበጀት አጠቃቀም ሪፖርት ለአሁኑ ስላልደረሰልን ነው ያላቀረብኩት። በአጠቃላይ መገመት እንደምትችሉት ባለፉት አራትና አምስት ወራት በርከት ያሉ አጣዳፊ ስራዎች ነበሩብን። የጦርነቱና ድርቁ የተወሳሰበ የውጭ ሁኔታም እነዚህ ሁሉ ተወሳስበው ለቀጣይ የበጀት ዓመት በቂ ዝግጅት ለማድረግ ያስቻለን አልነበረም። በዚህ ምክንያት በወቅቱ አዲስ በጀት ለማቅረብ አልቻልንም»</p>

<p>በርግጥ በይድረስ ይድረስ ስራ ሰርተን የሚቀጥለው ም/ቤት በጥድፊያ በተሰራ በጀት እንዳይገደብ ማድረጉ ይመረጣል የሚል ሀሳብ ነው የያዝነው። ሁለተኛው ደግሞ የሚቀጥለው በጀት አሁን የተያዘው የሰላም ድርድር ሂደትና የጦርነቱ ሂደት ወዘተ በምን መልኩ እንደሚያልቁ በበጀቱ ላይ ተፅዕኖ ስለሚኖረው ይኼን ታሳቢ ለማድረግ ጊዜ መውሰድ ይጠቅማል በሚል ግምት ጭምር ነው።</p>

<p>ስለሆነም እስከዚያ ጊዜ ድረስ ይኼ ም/ቤት ባፀደቀው የመንግስት ፋይናንስ ደንብ መሰረት ይህ ም/ቤት ባለፈው ዓመት ያፀደቀውን የ1992 ዓ/ም በጀት መሰረት በማድረግ ሌላ በጀት እስኪፀድቅ ድረስ በዚያው መሰረት በየወሩ እየፈቀደ የሚሰራ ነው የሚሆነው። የሚቀጥለው ም/ቤት እንደገና በሚሰበሰብበት ወቅት ተዘጋጅቶ ይቀርባል የሚል እምነት አለኝ። በዚህ ጉዳይ ላይ ም/ቤቱን በድጋሚ ይቅርታ መጠየቅ እፈልጋለሁ። ግን ሁኔታውን እንደገና ችግር የነበረበት ሁኔታ ስለነበረ ነው። በማለት አስረድተዋል።</p>

<p>ከዚህም በተጨማሪ ስለሉዓላዊነት፣ ድርቅ፣ የምርጫውን ጉዳይ በማስመልከት ሲናገሩም። «ም/ቤቱ እንደሚያስታውሰው የሀገራችን ሉዓላዊነት በሻዕቢያ ዕብሪተኛ አመራር የዛሬ 2 ዓመት በተደፈረበት ወቅት ይህ ም/ቤት ጉዳዩን በጥሞና መርምሮ የተስተካከለና ሚዛናዊ አቋም እንደወሰደ ይታወቃል። ም/ቤቱ የኢትዮጵያ ሕዝብን የሰላም ፍላጐት በማንፀባረቅ ወረራው ከተቻለ በቅድሚያ በሰላም እንዲፈታ ይህ ካልሆነ ግን ራሳችንን የመከላከል መብታችንን ተጠቅመን ሉዓላዊነታችንን በኃይል ማስከበር እንዳለብን ም/ቤቱ ወስኖ ነበር።</p>

<p>አስፈፃሚውም አካል የም/ቤቱን ውሳኔ ተግባራዊ ለማድረግ ሲሰራ ቆይቷል። በሌላ መልኩ የሰላም ድርድሩ ውጤት ከማያመጣበት ደረጃ ላይ ከደረሰ ጉዳዩን በተቻለ ፍጥነት እልባት ለመስጠት ወታደራዊ ዝግጅቱን ሲያደርግ ቆይቷል። በዚህ መሠረት የሰላም ድርድሩን ስንገፋበት ከቆየን በኋላ ወደሚያዝያ አካባቢ በአልጀርስ ላይ በተደረገው ድርድር የሻዕቢያ መንግስት ከወትሮው በባሰ ዕብሪት በሰላሙ ዋና ጉዳዮች ላይ ለመነጋገር ዝግጁ እንዳልሆነ አስቀድሞ የተኩስ አቁም ስምምነት ካልተፈርመ በቀር ለመደራደር ዝግጁ እንዳልሆነ በማሳወቁ ጉዳዩን ከክረምቱ በፊት አንድ ምዕራፍ ላይ ለማድረስ ታሳቢ በማድረግ ሉዓላዊነታችንን የማስከበሩ እርምጃዎች ተወስደዋል። ም/ቤቱ እንደሚያውቀው ሁሉ በወረራ የተያዙ መሬቶቻችንን ማስለቀቅ ተችሏል።</p>

<p>በወረራ የተያዙ መሬቶቻችንን ከተለቀቁ በኋላ ም/ቤቱ ለስራ አስፈፃሚው የሰጠው መመሪያ በመሟላቱ በእኛ በኩል ጦእንቱ የመቀጠሉ አስፈላጊነት እንደሌለው ታምኖበት ጦርነቱ የሚቆምበትና የግጭት መገደብ ስምምነት መፈረም ተደርጓል። የተኩስ መገደብ ስምምነት ከተደረገም በኋላ ከወረራው ጋር ተያይዘው የተነሱ ሌሎች ጉዳዮች ላይ እልባት ለመስጠት ቀጣይ ድርድሮች በመካሄድ ላይ ናቸው።</p>

<p>በተለይም በኢትዮጵያ መንግስት በኩል ልዩ ትኩረት የተሰጣቸው ዋና ዋና ጉዳዮች የድንበር ሰነዶችና ውሎችና በዓለም አቀፍ ሕግት መሰረት መካለል ጉዳይ፣ የንብረት ካሣ ጉዳይ፣ በሻዕቢያ መንግስት በደልና ጭቆና የደረሰባቸው ኢትዮጵያውያን ጉዳይ እና በመጨረሻም በአካባቢያችን የተረጋጋ የፀጥታ ሁኔታ ከመፍጠር አኳያ መወሰድ ስለሚገባቸው እርምጃዎች በነዚህ ላይ ያተኮረ የድርድር ነጥብ ይዘን ነው እየተደራደርን ያለነው። የኢትዮጵያ መንግስት ተስፋና ምኞት ችግሩ የመጨረሻ እልባት እንደሚሰጠው ነው። ነገር ግን ይህ በኛ ብቻ የሚወሰን አይደለም በሻዕቢያ መንግስትም ተመሳሳይ ፍላጎት መኖሩን በቀጣይነት ማረጋገጥ ይጠይቃል። አስፈፃሚው አካል ይህ ም/ቤት የሰጠውን አደራ በእኔ እምነት በአግባቡ ተወጥቷል ማለት ይቻላል ብለዋል።</p>

<p>ስለድርቁ ሁኔታ አንስተውም ጠ/ሚ/ር መለስ ሲናገሩ «ላለፉት 3 ተከታታይ ዓመታት በሀገራችን ስለደረሰው ድርቅ አስቀድሞ ለመተንበይ አስቸጋሪ እንዳልነበር በመግለፅ ይህን መሰል ሁኔታ በሚከሰትበት ወቅት የዕለት ደራሽ እህል ክምችት ማስፈለጉ አስቀድሞ ስለታመነበት እስከ 350 ሺህ ቶን የምግብ መጠባበቂያ እህል እንዲኖር ከእርዳታ ሰጭ ድርጅቶች ጋር በመግባባት መስራቱን ገልፀዋል።</p>

<p>ነገር ግን ይህ የመጠባበቂያ እህል እርዳታ ሰጪ ድርጅቶች እየተበደሩ በመውሰድ ጎተራው ባዶ በመቅረቱ የድርቁን አደጋ የተባባሰ እንዳደረግው አስረድተዋል። ሆኖም ስራ አስፈፃሚው ም/ቤቱ በፈቀደለት በጀት መሰረት እስከ 100 ሺህ ቶን እህል ከሀገር ውስጥ በመግዛት እንዲሰራጭ ማድረጉና ለዓለም አቀፉ ህብረተሰብ የአደጋውን መጠንና ሊያስከትል የሚችለውን መዘዝ በመግለፅ ማብራሪያ መስጠቱን ያስረዱ ሲሆን በዚህ ወቅት ሻዕቢያ ሕዝቡ በረሃብ እየረገፈ የኢትዮጵያ መንግስት ለጦርነት እየተዘጋጀ ነው እያለ ፕሮፓጋንዳ ይነዛ እንደነበር መታወቁንም ገልፀዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ሐምሌ 1 ቀን 1992</a></p>

</body>
</html>	
