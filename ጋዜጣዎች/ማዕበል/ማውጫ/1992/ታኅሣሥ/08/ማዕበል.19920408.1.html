<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>6 ሺህ ሕዝብ ለደን ሲባል ተፈናቀለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">6 ሺህ ሕዝብ ለደን ሲባል ተፈናቀለ</h1>


<p>በኦሮሚያ ክልል ቦረና ዞን የአዶላ ዋደራ ወረዳ ም/ቤት መሬቱ ለደን ልማት ያስፈልጋል በማለት በሰጠው ትዕዛዝ ቁጥራቸው ከ6000 በላይ የሚሆኑ አርሶ አደሮች ከ40 ዓመት በላይ በይዞታቸው ከያዙት መሬት በመፈናቀላቸው መድረሻ ስላጡ ተወካዮቻቸውን አዲስ አበባ ለሚገኘው የጠ/ሚ/ር ጽ/ቤትና ለተወካዮች ም/ቤት ለአቤቱታ መላካቸው ተገለፀ።</p>

<p>በአዶላ ዋደራ ወረዳ ውስጥ የሚገኘው የአንፊራራ ቀበሌ ገበሬ ማህበር ኗሪዎች የሆኑት አርሶ አደሮች የዋደራ ወረዳ አስተዳዳሪ አቶ ገመዳ ገዳ በመስከረም ወር 1992 ዓ.ም የጦር መሣሪያ የታጠቁ አፍራሽ ግብሬ ኃይል አሰልፈው ወደ 500 የሚጠጉ የሳር ክዳንና የቆርቆሮ ቤቶቻቸውን እንዳፈረሱባቸውና የሰፈሩበት መሬት ለደን ልማት ተግባር ለማዋል መፈለጉን እንደተገለፀላቸው ያስረዱ ሲሆን በአሁኑ ወቅት ከ6000 በላይ ሕዝብ ያለመጠጊያ ለስደት መዳረጉን 350 ተፈናቃይ አባወራዎች የወከሏቸው የሀገር ሽማግሌዎች ገልፀዋል።</p>

<p>በ50ዎቹ ዓመተ ምህረት መጀመሪያ አንስቶ ከደራሳ አውርጃ ወደዚሁ ዋደራ ወረዳ በመምጣት ከባለይዞታዎች መሬት ተመርተው እያረሱ ይኖሩ እንደነበረና ደርግ መሬት ላራሹን ካወጀ ወዲህ የግል ይዞታቸው በማድረግ ለመንግስት ግብር እየከፈሉበት ከኖሩበት መሬታቸው የኦሮሚያ ክልላዊ መንግስት ጥር 5/1991 ዓ.ም በቁጥር 1233/91 በተፃፈ ደብዳቤ አካባቢው ለደን ልማት ስለሚያስፈልግ እስከ ጥር 30/1991 ዓ.ም ድረስ በአስቸኳይ ለቅቀው እንዲነሱ ትዕዛዝ መስጠቱን የሀገር ሽማግሌዎቹ አስረድተዋል።</p>

<p>ከእርሻቸው ከከብት ርባትና ከጓሮ አትክልት ስፍራቸው ያላአንዳች ምትክ መሬትና ተመጣጣኝ ካሳ በግፍ የተፈናቀሉት የአናፈራራ ቀበሌ ገበሬ ማኅበር አካባቢ ኗሪዎች የወረዳው ም/ቤት በአካባቢው ሰው ያልሰፈረበት ባዶ መሬት እያለለት የመኖሪያ ቤቶቻቸውን አፈራርሶ ማፈናቀሉ ተገቢ አለመሆኑን ይናገራሉ። አቤቱታቸውን በየደረጃው ለኦሮሚያ ክልል ም/ቤት ማቅረባቸውንና ምንም መፍትሔ ማጣታቸውን ለረጅም ዘመን ከኖሩበት አካባቢ ከተፈናቀሉት መሀልም በብስጭትና በእንግልት መድረሻ አጥተው ሕይወታቸው ያለፈ አርሶ አደሮች መኖራቸውንም በምሬት አስረድተዋል።</p>

<p>የወረዳው ም/ቤት በሰፈራችሁበት መሬት ይገኝ የነበረውን ደን የጨፈጨፋችሁ በመሆኑ በወንጀል ትጠየቁበታላችሁ የሚል የማስፈራሪያና የዛቻ ደብዳቤ እንደፃፈላቸውና ይህን የወረዳው ም/ቤትን የእብሪት ደብዳቤ ከኦሮምኛ ወደ አማርኛ አስተርጉመው ከአቤቱታቸው ጋር አያይዘው ለጠ/ሚ/ር ጽ/ቤትና ለተወካዮች ም/ቤት ማስገባታቸውን ተወካዮቹ የሀገር ሽማግሌዎች ተናግረዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ታሕሣስ 8 ቀን 1992</a></p>

</body>
</html>	
