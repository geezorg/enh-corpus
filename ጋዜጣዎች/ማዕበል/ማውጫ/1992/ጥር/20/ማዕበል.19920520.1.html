<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የአዲስ አበባ የንግድ ሕብረተሰብ ኋላ ከሚያማርር ካሁን የሚጠቅመውን ይምረጥ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የአዲስ አበባ የንግድ ሕብረተሰብ ኋላ ከሚያማርር ካሁን የሚጠቅመውን ይምረጥ»</h2>


<p>በግንቦት ወር 1992 በሀገራችን የሚካሄደውን ብሔራዊ የምርጫ ቀን በማስመልከት «ከአዲስ አበባ ንግድ ም/ቤት ምን ይጠበቃል?» በሚል ርዕስ የአዲስ አበባ ንግድ ም/ቤት ፕሬዝዳንት አቶ ክቡር ገና ትናንት ጥር 19/1992 ዓ/ም ለንግዱና ለመላው የአዲስ አበባ ኅብረተሰብ መልዕክት አስተላልፈዋል።</p>

<p>የንግዱ ኅብረተሰብ የዕለት ተዕለት እንቅስቃሴ ከነጋዴው ሰብዓዊ ፍላጐት አልፎ ለሀገራቸው ኢኮኖሚያዊ ዕድገት ብሎም ለተረጋጋ ማኅበራዊና ፖለቲካዊ ሒደት ቁልፍ አስተዋፅዖ እንዳለውና እነዚህን ዘርፈ ብዙና እርስ በርስ የተቆራኙ መሰረታዊ ዓለማዎች እውን ለማድረግ ከሚደረጉት በርካታ ጥረቶች መካከል በምርጫው ንቁ ተሳትፎ ማድረግ ግንባር ቀደሙን የሚይዝ አቢይ ጉዳይ መሆኑን በመጥቀስ ምርጫው በነጋዴው በኩል በተደጋጋሚ ለሚነሱት የተለያዩ ችግሮችም ትርጉም ያለው አዎንታዊ ምላሽ ስለሚያስገኝ የነጋዴው ህብረተሰብ ለጉዳዩ ልዩ ትኩረት ሰጥቶ ሊሳተፍ እንደሚገባው በአጽንኦት አሳስበዋል።</p>

<p>ባለፉት ሦስት ዓመታት የንግዱ ህብረተሰብ ለበርካታ ችግሮች ሰለባ መሆኑን የጠቆሙት አቶ ክቡር ለተለያዩ አገልግሎቶች የተከራያቸው የመንግስት ቤቶች ላይ ያልተጠበቀ የኪራይ ጭማሪ መደረጉን በየአቅጣጫው የተሰነዘረውን ተቃውሞ ወደጐን በመተው በማስታወቂያ ሰሌዳዎች ላይ ከፍተኛ ክፍያ መጣሉን በመሬት ሊዝ ጉዳይ ዙሪያ ተደጋግመው የተነሱ ችግሮች እስካሁን እልባት አለማግኘታቸውን የዕድገት ማነቆ በሆነ አሰራር ሳቢያ የከተማችን የመሰረታዊ ልማት ዕድገት ሂደት መገታቱን በቤት እጥረት ሳቢያ የተፈጠሩት ችግሮች ተባብሰው መቀጠላቸውን የትምህርት አሰጣጥ ደረጃና ስርዓት እያሽቆለቆለ መሆኑን የጤና ችግሮች መባባሳቸውን ለአረጋውያን የሚደረገው እንክብካቤ እጅግ ደካማ መሆኑን በስፋት በመግለፅ አስረድተዋል።</p>

<p>የመምረጥና የመመረጥ መብታችንና ግዴታዎቻችንን የምንተረጉማቸው እያደጉ የመጡትን የንግዱን ህብረተሰብ ጥያቄዎችና ችግሮች ብቻ ታሳቢ እያደረግን መሆን እንደሌለበትና የአዲስ አበባ ከተማ ኗሪ በዜግነቱ የከተማውን እውነተኛ አስተዳዳሪዎች የመምረጥ ግዴታ እንዳለበትም አሳስበዋል። ሕብረተሰቡን ያሳተፈ ለውጥና ዕድገት ለማምጣት ካስፈለገ የተለያዩ አመለካከቶች በእኩልነት የሚስተናገዱበትና የሚወከሉበት አስተዳደር መፈጠር እንደሚኖርበት በማስገንዘብም በህብረተሰቡ ህሊና የሚመላለሱት ችግሮች ከጤና፣ ከንግድ ፍቃድ ጥያቄ ጋር ወዘተ የተለያዩ መሆናቸውን ጠቁመዋል።</p>

<p>ይህንን እውነታ ተቀብሎ በመምረጥም ይሁን በመመረጥ ንቁ ተሳፍሮ የማያደርግ የንግዱ ህብረተሰብ አባል በራሱ በቤተሰቡና በሀገሩ ዕድገትና ሕልውና ላይ እንደፈረደ የገለፁት አቶ ክቡር ገና በመብታችን ተጠቅመን ትርጉም ያለው ተሳትፎ ማድረግ አለብን ካሉ በኋላ የአዲስ አበባ ሕዝብ በምርጫው ተሳትፎ እንዲአይደርግ መልዕክታቸውን በማስተላለፍ አጠቃለዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥር 20 ቀን 1992</a></p>

</body>
</html>	
