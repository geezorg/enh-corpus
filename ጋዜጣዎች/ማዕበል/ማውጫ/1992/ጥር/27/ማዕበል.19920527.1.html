<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአየር መንገድ ሰራተኛ ስብሰባ ማካሄድ ተከለከለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአየር መንገድ ሰራተኛ ስብሰባ ማካሄድ ተከለከለ</h1>


<p>በአቶ ስዬ አብርሃ የቦርድ ሊቀመንበርነት የሚመራው የኢትዮጵያ አየር መንገድ ሰራተኛ ማህበር በቅርቡ በድርጅቱ ውስጥ ከተከሰተው ውዝግብ ጋር በተዛመደ ጉዳይ ከሰራተኛው ጋር ለመወያየት ለሁለተኛ ጊዜ የጠራው ጠቅላላ ጉባዔ ከበላይ አካል በተላለፈ ትዕዛዝ መታገዱን ሰራተኛ ማሕበሩ ካሰራጨው ደብዳቤ ለመረዳት ተችሏል።</p>

<p>የኢትዮጵያ አየር መንገድ የሰራተኛ ማሕበር ጥር 18/1992 ዓ/ም ለድርጅቱ ሰራተኞች ባሰራጨው ደብዳቤ እንደገለፀው ጥር 16/1992 ዓ/ም ባወጣው መግለጫ ከድርጅቱ ፈቃድ ከተገኘ ዓርብ ጥር 19/1992 ዓ/ም ጠቅላላ ጉባዔ እንደሚደረግና ይህም ካልሆነ በሰራተኛው የእረፍት ቀን ቅዳሜ ጥር 20/1992 ዓ/ም እንደሚደረግ መግለፁን በማስታወስ ሆኖም በዚሁ ቀን ከዋናው ስራ አስፈፃሚ በቁጥር ኢአመ 3/376/አ/92 በተፃፈ ደብዳቤ ለሁለተኛ ጊዜ የተጠየቀውም የጠቅላላ ጉባዔ ፈቃድ የማይሰጥ መሆኑ እንደተገለፀለት አስታውቋል።</p>

<p>የማሕበሩ ስራ አመራር ቀደም ሲል በጠየቀው መሰረት የስራ አመራር ቦርዱ የማህበሩን ስራ አስፈፃሚ በማኔጅመንት በኩል በጹሁፍ በማስጠራት የቦርዱ ሰብሳቢ ባሉበት ጥር 17/1992 ዓ/ም ከ3 ሰዓት በላይ የፈጀ ወቅታዊውን የሰራተኞችን ከስራ መታገድ በተመለከተና በሌሎችም ተዛማጅ ጉዳዮች ላይ ሰፊ ውይይት በጥሩ የመግባባት መንፈስ መካሄዱን ገልጿል።</p>

<p>ከዚህም በተጨማሪም ከኢንዱስትሪ ፌዴሬሽን በዕለቱ ደብዳቤ እንደደረሰው በመግለፅ ከድርጅቱ አመራር ጋር ሌላ ሶስተኛ ወገን ማለትም ከሰራተኛና ማህበራዊ ጉዳይ ቢሮ በሰብሳቢነት የስራ አመራር ቦርዱና የኢትዮጵያ የሰራተኛ ማህበራት ኮንፌዴሬሽን ተወካዮች በአባልነት በሚገኙበት የማህበሩን አመራር በማገናኘት የተከሰተውን ችግር በጋራ ለመፍታት ለጥር 24/1992 ዓ/ም ቀጠሮ የተያዘ መሆኑን በመግለፅ ስለ ጥረቱ ምስጋናውን በማቅረብ የዚህንና የቦርዱን የመፍትሔ ሃሳቦች ወደፊት ለመላው ሰራተኛ ስለሚያሳውቅ መላው ሰራተኛ በትዕግስት ስራውን እየሰራ እንዲጠብቅ በደብዳቤው መጨረሻ አሳስቧል።</p>

<p>ከዚህም በተያያዘ አየር መንገዱ ለመንግስታዊ የዜና አውታሮች በላከው መግለጫ የአይሮፕላን ቴክኒሺያኖች ካለፈው ዓመት መስከረም ወር ጀምሮ ላቀረቡት የደመወዝ ጭማሪ በተለያዩ ወቅቶች ተገቢ ምላሽ መስጠቱን በመግለፅ የሰራተኛ ማህበሩ ግን ተገቢ ያልሆኑ እርምጃዎች እንደወሰደና ጥቂት ቴክኒሺያኖችም የኢንዱስትሪ ሰላም እንዳይኖር አድርገዋል ሲል ወቅሷል።</p>

<p>በመቀጠልም የሰራተኛ ማህበሩ ለአንድ ከፍተኛ ቴክኒሺያን በሰዓት 3 ዶላር እንዲከፈል ጠይቆ እንደነበርና ድርጅቱ ጥያቄውን በመቀበል በባለሙያዎች ካስጠና በኋላ ምንም እንኳን የገንዘብ አቅም ባይፈቅድም የ6 ከመቶ አመታዊ ጭማሪ ለሁሉም ሰራተኛ እንደሚሰጥ ያስታወቀ ቢሆንም የሰራተኛ ማህበሩ ግን ተገቢ ያልሆኑ እርምጃዎችን መውሰዱንና ጥቂት ቴክኒሺያኖችና ሌሎች ሰራተኞችን በማስፈራራትና ስራን በማጓተት በአጠቃላይ የኢንዱስትሪ ሰላም እንዳይኖር በማድረግ ድርጅቱን ለከፍተኛ ወጭ እንደዳረጉትና ደንበኞችም እንዲጉላሉ ተደርጓል በማለት ሰራተኛ ማህበሩንና ሰራተኞቹን እያማረረ በመንግስት የመገናኛ ብዙሃን አማካይነት ለማሳጣት የሞከረ ሲሆን ይህንን የአንድ ወገን መግለጫ ጫፍ ብቻ በመያዝ ከሌላው ወገን ሳያጣሩ መገናኛ ብዙሃኑ በፈለገው መልኩ አንፀባርቀውታል ሲል ገልጿል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥር 27 ቀን 1992</a></p>

</body>
</html>	
