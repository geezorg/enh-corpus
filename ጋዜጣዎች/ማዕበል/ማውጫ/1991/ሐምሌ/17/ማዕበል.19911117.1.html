<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድርቅ የተጐዳውን ሕዝብ ለመርዳት ተመድ ተንቀሳቀሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በድርቅ የተጐዳውን ሕዝብ ለመርዳት ተመድ ተንቀሳቀሰ</h1>


<p>በአሰቃቂ ሁኔታ በተለያዩ የሀገራችን ክፍሎች በገባው ድርቅ የተጐዳው ረሃብተኛ ቁጥር በአስደንጋጭ ሁኔታ እየጨመረ በመምጣቱ ለረሀብተኛው እርዳታ ለማድረስ የተባበሩት መንግሥታት ድርጅት አካል የሆኑ የተለያዩ ቡድኖች በቅንጅት መንቀሳቀስ መጀመራቸው ተገለፀ።</p>

<p>በቅንጅት የተንቀሳቀሰው ቡድን የተወጣጣው ከተመድ የሕፃናት መርጃ፣ ከዓለም ጤና ድርጅት፣ ከዓለም ምግብ ድርጅት፣ ከተመድ የልማት ድርጅት መሆኑም ታውቋል። በወሎ፣ በትግራይ፣ በኮንሶ፣ ቦረና፣ ወላይታና ሐረር የእርዳታ ሥራውን በስፋት እንደሚጀምርም ዜናው ጨምሮ ገልጿል።</p>

<p>ከ2 ወር በፊት በድርቅ የተጠቃው 4.6 ሚሊዮን ሕዝብ እንደነበርና በአሁኑ ወቅት ቁጥሩ 5 ሚሊዮን መድረሱን የገለፀው ይኸው ዘገባ የዕድገቱ ስሌት 7 ከመቶ እንደሆነ ተገልጿል። የአደጋ መከላከልና ዝግጁነት ኮሚሽን ለአደጋ መጠባበቂያ ከነበረው 300 ሺህ ሜትሪክ ቶን የእህል ክምችት በድርቅ ለተጐዳው ሕዝብ ከታደለ በኋላ የቀረው 70 ሺህ ሜትሪክ ቶን እህል ብቻ መሆኑንና ይህም ተጨማሪ የውጭ እርዳታ ካልታከለበት ከሚቀጥለው ነሐሴ ወር እንደማይዘልቅ ጠቁሟል።</p>

<p>እስካሁን ድረስ በድርቁ የተነሳ የሞተ፣ የተሰደደና በምግብ እጥረት በደዌ የተያዘ አለመኖሩን ኮሚሽኑ የገለጠ ሲሆን በአንፃሩ በምስራቅ ሐረርጌ ዞን ከሐረር ከተማ 30 ኪ.ሜ በስተደቡብ በምትገኘው በፈዲስ አካባቢ ከሚኖሩት 250 ሺህ ኗሪዎች አብዛኛዎቹ ከድርቁ ጋር በተያያዘ የጤና መታወክ እንደደረሰባቸው ታውቋል። የተሰደደ አለመኖሩን የሚገልፀው የኮሚሽኑ ዘገባ የወጣው በርካታ ከተሞች በስደተኛ በተጣበቡበት በአሁኑ ወቅት አድማጭ እንደሌለው ብዙዎች ይስማሙበታል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ሐምሌ 17 ቀን 1991</a></p>

</body>
</html>	
