<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተገድሎ በተገኘው የሻዕቢያ ባለስልጣን ከረንና አቆርዳት ታምሰዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተገድሎ በተገኘው የሻዕቢያ ባለስልጣን ከረንና አቆርዳት ታምሰዋል</h1>


<p>በሰሜናዊ የኤርትራ ክፍለ ግዛት ውስጥ በምትገኘው የከረን ከተማ ውስጥ አንድ የሻዕቢያ ከፍተኛ የደህንነት ባለስልጣን ተገድሎ በመገኘቱ ከረንና አጐራባች ከተሞች በየምሽቱ በሻዕቢያ ታጣቂዎች አሰሳና ፍተሻ እየተደረገባቸው ሲሆን የቆላማው አካባቢው ወጣቶች ይህን አሰሳና የግዳጅ ውትድርና ምልመላ በመቃወም እየኮበለሉ ከተቃዋሚ ኃይሎች ጋር እየተቀላቀሉ መሆኑን የጀብሐ ሬድዮ በትግሪኛ ባስተላለፈው ዘገባ ገለፀ።</p>

<p>በከረን ከተማ ውስጥ የተቃዋሚ ኃይሎችን እንቅስቃሴ እየተቆጣጠረ መሆኑ የሚታወቀውና ባልታወቁ ኃይሎች ተገድሎ የተገኘው ይኸው የሻዕቢያ ከፍተኛ የደህንነት ባለስልጣን ካሕሳይ የሚባል ሲሆን በሻዕቢያ የስለላና መረጃ ጥልፍልፍ መረብ ውስጥ የሻዕቢያን ተቃዋሚዎች እያደነ ጉሮሯቸውን ለመፈጥረቅ የተደራጀውና የቀድሞውን የሐለዋ ሳውራን የጭካኔ ስራን በመረከብ በጨካኝነቱ ስመ ጥፉ የሆነው የግድያ ቡድን የአንድ ክፍል መሪም እንደነበር ዜናው አስረድቷል። ከረን ከተማ ውስጥ የሻዕቢያ ተቃዋሚ ኃይሎች ድርጅታዊ መዋቅር እንዳላቸውና በአካባቢው ይፋ እንቅስቃሴ መጀመራቸውን የተገነዘበው የሻዕቢያ የደህንነት ክፍል ካሕሳይን መርጦ እንደላከው ዘገባው በመግለጽ ግድያው የተፈፀመውም በከረን ዙሪያ የጀመረው ክትልል ያሰጋቸው ተቃዋሚ ኃይሎች ሳይሆኑ እንደማይቀር ጠቁሟል።</p>

<p>ከረን ውስጥ ይህ ግድያ መፈፀሙ በሻዕቢያ ባለስልጣኖች ዘንድ ከፍተኛ መደናገጥ በመፈጠሩ ከረንና አቆርዳትን እንዲሁም ሌሎች አጐራባች ከተሞችና መንደሮችን በየእለቱ ምሽቱ በልዩ ታማኝ የሻዕቢያ ታጣቂዎች እያስከበቡ ፀጉረ ልውጥና ፖለቲካዊ እንቅስቃሴ የሚያደርጉትን ለመያዝ በሚደረገው አሰሳ ኗሪው ሕዝብ እጅግ መማረሩም ተገልጿል። ዘገባው በመቀጠልም በአሰሳው ወቅት ሳዋ ወታደራዊ ማሰልጠኛ ገብተው የነበሩና ወደ ግዳጅ ያልዘመቱ ከተገኙ እጅግ ማንገላታት እንደሚፈጸምባቸውና የተቀሩት ወጣቶችም ለግዳጅ ውትድርና እየታፈሱ በመወሰዳቸው የአካባቢው ወጣቶች ይህን ሁኔታ በመቃወም ከወላጆቻቸው በጠፍ ጨረቃ እየጠፉ ወደ ጐረቤት አገር ወደ ሱዳን መኮብለል መጀመራቸውንና አብዛኞቹ ግን ጠረፍ ሳይደርሱ ከሻዕቢያ ተቃዋሚ ኃይሎች ጋር መቀላቀላቸውን የጀብሐ ሰውራዊ ባይቶ ዜና ይገልፃል።</p>


<p class="align-center"><a href="/Gazettas/Maebel/info/Maebel.sera.html">ከማዕበል የካቲት 20 ቀን 1991</a></p>

</body>
</html>	
