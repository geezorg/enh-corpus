<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ ወደ አስመራ የየመኑ ም/ጠ/ሚ/ር አዲስ አበባ ገብተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንቶኒ ሌክ ወደ አስመራ የየመኑ ም/ጠ/ሚ/ር አዲስ አበባ ገብተዋል</h2>


<p>በኡጋድጉ የተደረገው ስብሰባ ውጤት አልባ ከሆነ በኋላ አሜሪካዊው አደራዳሪ ሚ/ር አንቶኒ ሌክ አዲስ አበባ ላይ ከጠ/ሚኒስትር መለስና ከሃይማኖት አባቶች ጋር ከተነጋገሩ በኋላ ባለፈው ሐሙስ ወደ አስመራ ሲጓዙ የዚያኑ ዕለት የየመኑ ም/ጠ/ሚኒስትርና የውጭ ጉዳይ ሚኒስትር አብዱል ቀድር አባጀማ አዲስ አበባ ገብተዋል።</p>

<p>የአሜሪካ መንግስት ቀድሞ የደህንነት አማካሪ የነበሩት ሚ/ር አንቶኒ ሌክ የአሁኑ አመጣጣቸውን ለየት የሚያደርገው ከመንግስታቸው የውጭ ጉዳይና ከመከላከያ የተወከሉ ባለሥልጣናትን አስከትለው መምጣታቸው ሲሆን ከዚህ ቀደም ባደረጉት የሰላም ጥረት የተገኘው ውጤትም ሆነ አቀረቡ የተባለው ሃሳብ ግልፅ ባይሆንም እስካሁን ለማደራደር ሙከራ ካደረጉት ሁሉ አቶ ኢሳያስን ያስደሰተ ሃሳብ አቅርበው እንደነበር ተገልጿል።</p>

<p>ሚ/ር አንቶኒ ሌክ አዲስ አበባና አስመራ ተደጋጋሚ ጉዞ እንደሚያደርጉ የተገለፀ ሲሆን ግጭቱን በሰላም ለመፍታት ምን ዓይነት አዲስ አስታራቂ ሃሳብ ይዘው እንደቀረቡ እንደበፊቱ ሁሉ ግልፅ ያለመሆኑም ታውቋል።</p>

<p>በሌላ በኩል የየመኑ ም/ጠ/ሚ/ርና የውጭ ጉዳይ ሚ/ር የሆኑት ሚ/ር አብዱል ቀድር አባ ጅማ ከትናንት በስቲያ አዲስ አበባ የገቡ ሲሆን አመጣጣቸውም በክልልና ዓለምአቀፋዊ ጉዳዮች ላይ ለመካከር መሆኑ ከግብፅ የሚተላለፈው የአፍሪካ ድምፅ ከካይሮ ዘግቧል።</p>

<p>የሀኒሽ ደሴቶች አስከትለውት የነበረው የይገባኛል ግጭት በለንደኑ ዓለምአቀፍ ፍ/ቤት መፍትሄ ባገኘ ማግስት በአስመራ የኤምባሲ ጽ/ቤቷን እንደምትከፍትና በፍጥነትም ከኤርትራ ጋራ ያላትን ግንኙነት እንደምታድስ በተደጋጋሚ ስታስታውቅ በሁለቱም ወገን የባለስልጣናት ምልልስ ሲደረግ የነበረ ሲሆን የመን ከፍተኛ ባለስልጣኗን ወደ አዲስ አበባ መላኳ ለተባለው ተልዕኮ መሆኑ ብዙዎችን አጠራጥሯል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ኅዳር 5 ቀን 1991</a></p>

</body>
</html>
