<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሌ ክልል ስልጣን አልረጋም 77 ባለሥልጣናት ለመባረር ተዳርገዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሌ ክልል ስልጣን አልረጋም 77 ባለሥልጣናት ለመባረር ተዳርገዋል</h2>


<p>በሶማሊያ ክልል ከሐረር እስከ ጅጅጋ ድረስ የተቃዋሚ ኃይሎች እንቅስቃሴ በመጠናከሩ የሕዝብ ማመላለሻ ትራንስፖርት ተሽከርካሪዎች በተጠናከረ ወታደራዊ አጀብ ብቻ መጓዝ መጀመራቸውን ከስፍራው ሪፖርተራችን የገለፀልን ሲሆን በክልሉ አንድ ወር በፈጀው ግምገማ የክልሉ ፖሊስ ኮሚሽነር፣ ም/ኮሚሽነርና የትምህርት ቢሮው ኃላፊውን ጨምሮ 77 የተለያየ ደረጃ ባላቸው ሹማምንት ላይ እርምጃ መወሰዱን የክልሉ የማዕበል ሪፖርተር ዘገባ አስረድቷል።</p>

<p>በኦጋዴን አካባቢ ተቃዋሚ ኃይሎች የተጠናከረ ወታደራዊ እንቅስቃሴ እንደሚያደርጉባቸው የተገለፁት ስፍራዎች ጐዴ፣ ቀላፎ፣ ሽላቦና ቀብሪደሐር መሆናቸውን የሪፖርተራችን ልዩ ዘገባ የገለፀ ሲሆን ከዚህ የአካባቢው የፀጥታ መታወክ ጋር በማከታተልም አንድ ወር በፈጀው ግምገማ የክልሉ ፖሊስ ኮሚሽነር አቶ ዩኑስ አብዳላ ከኮሚሽነር ስልጣንና ኃላፊነታቸው መባረራቸው ሲታወቅ የት/ቢሮ ኃላፊው አቶ አህመድ ፋራንም በመምህራን ላይ ባደረሱት በደል ከስራ ታግደዋል። የፖሊስ ም/ኮሚሽነር አቶ ኢድ አሊና የወንጀል መከላከል ኃላፊው መቶ አለቃ ንጋቱ ሞላ ከስራ ከመታገድ በተጨማሪ በቁጥጥር ስር መዋላቸውን ሪፖርተራችን ጨምሮ ገልጿል።</p>

<p>የክልሉ ፖሊስ ኮሚሽነርን ከስልጣን እስከ መባረርና ም/ኮሚሽነሩና የወንጀል መከላከል ኃላፊውን ለእስራት ያበቃቸው በግምገማው ወቅት በጉቦኝነት አድሏዊ አሰራር ጐሰኝነትና ግለሰባዊነት የሚሉ ነጥቦች ስለተጠቆመባቸው እንደሆነና ይህም የተረጋገጠባቸው መሆኑን የገለፀው የሪፖርተራችን ዘገባ በተለይ ም/ኮሚሽነሩ አቶ ኢድ አሊ በጅጅጋ የመምህራን ማሰልጠኛ ተቋም ግንባታን ለማከናወን ኮንትራት የወሰደና የሻዕቢያ ደጋፊ እንደሆነ ከሚነገርለት ከአቶ ተወልደ ጋር በመሻረክ ምዝበራ አካሂደዋል ተብለው በግምገማው ወቅት እንደቀረበባቸውና በዚህም የተነሳ ለእስራት መዳረጋቸው ብዙዎችን ቅር በማሰኘቱ የዋስ መብት እንደተፈቀደላቸው ዘገባው ሲያስረዳ የወንጀል መከላከል ኃላፊው የመቶ አለቅ አንጋቱ ሞላ ይህ ዜና እስከተጠናቀረ ድረስ በእስር ላይ መሆናቸው ታውቋል።</p>

<p>በትምህርት ቢሮም በኩል ማግኘት የሚገባችውን የ4 ዓመት የደሞዝ ጭማሪ ቢሮው ስላልፈፀመላቸው 126 የሚሆኑ መምህራን ጥያቄ ቢያቀርቡ በዚሁ የተነሳ ወደተለያዩ አስቸጋሪ ቦታዎች እንዲበተኑ ተደርገዋል። ከነዚሁ ውስጥ 40ዎቹ ከነቤተሰቦቻቸው የኖሩበትን አካባቢ ለቀው ለመሄድ ሁኔታው አስቸጋሪ መሆኑን በማመልከት እስካሁን ሲቆዩ ከ50 በላይ የሚሆኑት አላግባብ ወደተመደቡበት ስፍራ መሄዳቸውን የገለፀው የሪፖርተራችን ዘገባ የክልሉ የት/ቢሮ ኃላፊ አቶ አህመድ ፋራን በመምህራኑ ያላሰለሰ የመብት ጥያቄ ያለመፈፀም ሁኔታው ተደርሶበት ከኃላፊነት መታገዱን ዜናው ጨምሮ ገልጿል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ኅዳር 26 ቀን 1991</a></p>

</body>
</html>
