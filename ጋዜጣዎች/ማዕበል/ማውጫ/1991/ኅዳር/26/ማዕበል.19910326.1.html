<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታህሳስ 25 «አሥራት ይፈቱ» በሚል ሕዝባዊ ስብሰባ ይደረጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body> 

<h3 class="align-center">ቀኛዝማች ነቅዓጥበብ ስልጣን እንዲለቁ ተጠየቀ</h3>

<h2 class="align-center">ታህሳስ 25 «አሥራት ይፈቱ» በሚል ሕዝባዊ ስብሰባ ይደረጋል</h2>


<p>ባለፈው ቅዳሜ ህዳር 19/1991 ዓ.ም በመዐሕድ ጽ/ቤት ውስጥ በተደረገው የአዲስ አበባ ካውንስል ጉባዔ ላይ የድርጅቱ ተቀዳሚ ም/ፕሬዝዳንት የሆኑት ቀኛዝማች ነቅዓጥበብ በቀለ ከሥልጣን እንዲወርዱ በአባላት መጠየቁ ሲታወቅ የፊታችን ታህሳስ 28/1991 ፕሮፌሰር አስራት እንዲፈቱ የሚጠይቅ ሕዝባዊ ስብሰባ ለማድረግ መወሰኑንም ለማወቅ ተችሏል።</p>

<p>የተቀዳሚ ም/ፕሬዝዳንቱን ስልጣን በበለጠ ለማጠናከር የወጣውን መዋቅርና የመተዳደሪያ ደንብ ማሻሻያ ላይ ለመነጋገር ታቅዶ በተደረገው የመዐሕድ የአዲስ አበባ ካውንስል ጉባዔ ላይ ሳይታሰብ ሲብላላ የኖረው የቀኛዝማች ነቅዐ ጥበብ ድንገት ፈንድቷል። መዐሕድ ቀኛዝማችን እንደ ሐውልት ገትሮ ማቆም እንደሌለበትና ይልቁንም ከዕድሜያቸው መግፋት ሌላ በአሁኑ ተጨባጭ ሁኔታ ድርጅቱን ለመምራት አቅምና ብቃት የሌላቸው መሆናቸው ተገልጿል። ይልቁንም በእሳቸው ምትክ በእውቀቱ በብቃቱና በታማኝነቱ የተረጋገጠለትና በቅልጥፍና መንቀሳቀስ የሚችል ሰው ተመርጦ የድርጅቱን አመራር መረከብ እንዳለበት ሻለቃ ደምሴ የተባሉ የካውንስሉ አባል ለጉባዔው ማመልከታቸውን ከስፍራው የደረሰን ሪፖርት ያስረዳል።</p>

<p>ሻለቃ ደምሴ በደካማው አመራር ምትክ ብቃት ያለው አመራት ተተክቶ መዐሕድ ወደፊት መጓዝ እንዳለበት ባሳሰቡበት ወቅትም ለድርጅቱ ዓላማ ሳይሆን ለቀኛዝማች ታማኝና አጐብዳጅ የሆኑት እንደነ አበበ ሙሉጌታ የመሳሰሉት በአደርባይነት ቀኛዝማች ለምን ተነኩብን በማለት ለድብደባ እስከ መጋበዝ ደርሰው የነበረ ሲሆን በግልግል መፈፀም መቻሉም ተሰምቷል።</p>

<p>በጽ/ቤቱ ውስጥ በሚደረግ ማንኛውም ስብሰባ ላይ ዘወትር የሚገኙት ቀኛዝማች ነቅዓጥበብ ለምን እንዳልተገኙ ግን በውል አልታወቀም። ቀኛዝማች ከሰሞኑ በገጠማቸው ቀውስ የተነሳ በስራው መሰላቸታቸውንም ከአንዳንድ አባላት ይነገራል። ሆኖም ቀኛዝማች በስብሰባው ላይ እሳቸውን ወክሎ እንዲገኝ ማንን እንደወከሉ ባይታወቅም የድርጅቱ ም/ፕሬዝዳንት የሆኑት ሉዑል ሰገድ ዘውዴ ከተሰብሳቢው ጋር ተቀምጠው እንደነበርና በቦታቸው ላይ አቶ አድማሱ መከተ መቀመጣቸውን ጉባዔውን ግራ ያጋባ ሲሆን በተለይ የጉባዔው አስተዋዋቂ በመክፈቻ ንግግሩ አቶ ልዑል ሰገድ ዘውዴ የመዐሕድ ማዕከላዊ ኮሚቴ ተወካይ ብሎ ሲያስተዋውቅ ጉባዔውን የመራው አቶ ሳህሌ ሰይፉ በበኩሉ አቶ አድማሱ መከተን የማዕከላዊ ኮሚቴ ተወካይ እያለ በመናገሩ ከሁለቱ ማንኛቸው የማዕከላዊ ኮሚቴው ተወካይ ሆነው እንደተገኙ ግልፅ ካለመሆኑም በላይ በአሁኑ ወቅት በማዕከላዊ ኮሚቴው ውስጥ ልዩነት እንዳለ የሚነገረውን በግልፅ ያሳየ እንደነበር ከስፍራው የደረሰን ዝርዝር ዘገባ ያስረዳል።</p>

<p>በተጨማሪም ታህሳስ 25/1991 ዓ.ም እንዲደረግ የተወሰነው የ«ፕሮፌሰር አሥራት ይፈቱ» ጥያቄን በተመለከተ የሚደረገው ሕዝባዊ ስብሰባ በ15 ቀናት ጊዜ ውስጥ እንዲደረግ ጉባዔው ቢጠይቅም የአመራር አካላቱ ግን በገንዘብ እጥረት በማሳበብ ወደ ታህሳስ 25 ቀን ማራዘማቸውን እነዚህ ለመዐሕድ ቅርበት ያላቸው የዜና ምንጮቻችን ገልፀዋል። ከመዐሕድ አባላት መሐል «የፕሮፈሰር አሥራትና የመዐሕድ ተቆርቋሪ ወገኖች የቀኛዝማቹን ጽንፈኛ አመራር ሲቃወሙ የቆዩ መሆናቸውን በመጥቀስ ይህ ባለፈው ቅዳሜ በተደረገው ስብሰባ ላይ በድንገት በተነሳው ጥያቄ የተደናገጡት የቀኛዝማች ቲፎዞዎች ያቀረቡት የአድርባይነት ተቃውሞ ጠንካራ አባላቱን ይበልጥ በአቋሟቸው እንዲፀኑና በቀኛዝማች ምትክ አዲስ ተቀዳሚ ም/ፕሬዝዳንት ለማስመረጥ የጀመሩትን እንዲገፉበት እንዳደረጋቸው ማስረጃ ነው ሲሉ ይናገራሉ።</p>

<p>በመጨረሻም ታህሳስ 25/1991 ሊደረግ የታሰበውን የአሥራት ይፈቱ ጥያቄ ሕዝባዊ ስብሰባ እያንዳንዱ ዜጋ የተሳካ እንዲሆን የበኩሉን ርብርቦሽ ሊያደርግ ይገባዋል ሲሉ አሳስበዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ኅዳር 26 ቀን 1991</a></p>

</body>
</html>
