<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓሪሱ ውሳኔ ነገ ለሕዝባዊ ውይይት ይቀርባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፓሪሱ ውሳኔ ነገ ለሕዝባዊ ውይይት ይቀርባል</h1>
<h2 class="align-center">በመላው ዓለም የድጋፍ ስብሰባ እንደሚደረግ ይጠበቃል</h2>


<p>የኢትዮጵያ ተቃዋሚ የፖለቲካ ድርጅቶች ሕብረት /ኢተፓድሕ/ ከመስከረም 1-3/1991 ዓ.ም በ2ናው የፓሪስ ጉባዔ ባሳለፈው ውሳኔ መሰረት ቅርንጫፍ ጽ/ቤቶችና የድጋፍ ኮሚቴዎችን በየአገሩ ሕዝባዊ ስብሰባ በማድረግ በመመስረት ላይ ሲሆኑ በሚቀጥለው ሳምንት አዲስ አበባን ጨምሮ በመላው ዓለም የሚገኙ ኢትዮጵያውያን የሚሳተፉበት በየአደባባዮች የድጋፍ ሕዝባዊ ስብሰባ እንደሚያደርግ ተገለፀ።</p>

<p>ዶ/ር ነገደ ጐበዜ፣ አቶ አረጋዊ በርሄ፣ አቶ ማሞ ይሁኔ፣ አቶ ኢያሱ አለማየሁ፣ አቶ ገዛኸኝ ኃይሉም፣ በጀርመን የመ.አ.ሕ.ድ ቅ/ጽ/ቤት ተወካይ አቶ ፍቃዱ ማንደፍሮና ከታዋቂ ግለሰቦች መካከል አቶ አብርሃም ያየህ በተካፈሉበት ጉባዔ ሕልውናውን ይፋ ያደረገው የኢተፓድሕ ቅርንጫፍ የድጋፍ ኮሚቴ እስካሁን በኢትዮጵያ፣ እንግሊዝ፣ ስዊድንና ኔዘርላንድ በአባል ተቃዋሚ ድርጅቶች ሙሉ ተሳትፎ የተመሰረተ መሆኑ ተገልጿል።</p>

<p>ከዚህ በተጨማሪ ባለፈው ቅዳሜ በሙኒክ ከተማ የተመሰረተው የሕብረቱ ድጋፍ ኮሚቴ በሙኒክና በአካባቢው የሚገኙ ኢትዮጵያውያን ያሳተፈ ሕዝባዊ ስብሰባ አዘጋጅቶ እንደነበረና በማግስቱ እሁድ የኑረምበርግ ከተማ አባላት ተመሳሳይ ሕዝባዊ ስብሰባ በማድረግ ስለ ኢትዮጵያ ተጨባጭ ሁኔታ ስለ ሕብረቱ ዓላማና ግብ እንዲሁም ተሳታፊዎች ማድረግ በሚገባቸው አበይት ጉዳዮች ዙሪያ ተወያይተዋል። በሁለቱም የጀርመን ከተሞች በተደረጉት የድጋፍ ኮሚቴዎች ሕዝባዊ ስብሰባ ላይ የተገኙት ኢትዮጵያውያን በውይይቱ ንቁ ተሳትፎ ማድረጋቸውንም ለማወቅ ተችሏል።</p>

<p>ከዚህም በተጨማሪ በፓሪሱ ጉባዔ የተላለፈው የተቃዋሚ የፖለቲካ ድርጅቶች ውሳኔን ለሕዝብ ለማብራራትና ለመወያየት የሚያስችል ዓይነተኛ የውይይት ፕሮግራም ነገ እሁድ ሕዳር 13/1991 ዓ.ም ከቀኑ ከ8 ሰዓት ጀምሮ ሜክሲኮ አደባባይ በሚገኘው የመብራት ኃይል አዳራሽ እንደሚካሄድ ውይይቱን በጋራ ያዘጋጁት የኢትዮጵያ የሰላምና ዲሞክራሲ አማራጭ ኃይሎች ም/ቤት የኦሮሞ ብሔራዊ ኮንግረስና የደቡብ ኢትዮጵያ ዲሞክራሲያዊ ሕብረት ለዝግጅት ክፍላችን ከላኩት የጥሪ ደብዳቤ ለማወቅ ተችሏል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ኅዳር 12 ቀን 1991</a></p>

</body>
</html>	
