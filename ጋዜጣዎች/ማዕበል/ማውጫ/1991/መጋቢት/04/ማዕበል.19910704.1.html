<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመዐሕድ ም/ፕሬዝዳንት ተባረሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመዐሕድ ም/ፕሬዝዳንት ተባረሩ</h1>


<p>በመጀመሪያ ይዞት ከተነሳውና ብዙ መስዋዕትነት ከተከፈለበት ዓላማው እየራቀና እየወጣ ነው እየተባለ በተደጋጋሚ ሲወቀስ የሚሰማው መዐሕድ ምክትል ፕሬዝዳንቱን አቶ ልዑል ሰገድ ዘውዴን ከአመራር ቦታው ማንሳቱን ውስጥ አዋቂ ምንጮች ጠቆሙ።</p>

<p>ፕሮፌሰር አስራት ወልደየስና ሌሎች ጠንካራ አመራር በመስጠት የሚታወቁ የመዐህድ ከፍተኛ አመራር አባላት ለእስር ከተዳረጉ በኋላ ከድርጅቱ እንቅስቃሴ መዳከም የበለጠ አመራሩን የያዙት ተቀዳሚ ምክትል ፕሬዝዳንት የሆኑት ቀኛዝማች ነቅዓጥበብ በሚያሳዩት ብልሹ አመራርና አምባገነንነት በየጊዜው በርካታ አባላት ከድርጅቱ መገለላቸውና ከምስረታው ጀምሮ በየጊዜው የተሾሙ እስከ 90 የሚደርሱ የአመራር አባላትን በእሳቸው ትዕዛዝ ብቻ ያባረሩ መሆኑንም ታውቋል።</p>

<p>እስከ ቅርብ ግዜ ድረስ የድርጅቱ የማዕከላዊ ኮሚቴ አባላት ቁጥር ከ21 ወርዶ በ4 ሰውና በ5 ሰው ብቻ ተወስኖ ቀርቶ የነበረ መሆኑ ቀድሞ የተገለፀ ሲሆን ሰሞኑን ደግሞ በምክትል ፕሬዝዳንትነት የሚታወቁትን አቶ ልዑል ሰገድ ዘውዴንም በተጨማሪ የሸኙ ሲሆን ከም/ፕሬዝዳንቱ ቀደም ሲል የድርጅቱ የውጭ ግንኙነት ኃላፊ ተብለው በቀኛዝማች ተሹመው የነበሩት አቶ አድማሱ ራሳቸውን ማግለላቸውንም እነዚሁ ውስጥ አዋቂ ምንጮች ይናገራሉ።</p>

<p>እንደ ጠቋሚዎቹ አገላለፅ መዐሕድ ከመዳከም አልፎ ሰማዕታቱን በራስ ወዳድ አመራሮቹ እያዋረደ የሚገኝና በአሁኑ ወቅት ከተነሳበት ዓላማውም ሙሉ በሙሉ በተቃራኒው መስመር ላይ የሚገኝና አንድ ተቀዳሚ ምክትል ፕሬዝዳንትና 2 የማዕከላዊ ኮሚቴ አባላት ቀርተውታል እነሱም በቀኛዝማች ነቅዓጥበብ የተሰየሙ ግለሰቦች መሆናቸውን ቅሬታ አቅራቢዎቹ በምሬት ይገልፃሉ።</p>


<p class="align-center"><a href="/Gazettas/Maebel/info/Maebel.sera.html">ከማዕበል መጋቢት 4 ቀን 1991</a></p>

</body>
</html>	
