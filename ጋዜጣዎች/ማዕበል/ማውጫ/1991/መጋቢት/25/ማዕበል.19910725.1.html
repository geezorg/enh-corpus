<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄ/ል ኃይሌን አሳልፎ ለመስጠት እየታሰበ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጄ/ል ኃይሌን አሳልፎ ለመስጠት እየታሰበ ነው</h1>


<p>ካርቱም ከሚገኘው መኖሪያ ቤታቸው በሱዳን የደህንነት ጠባቂ ኃይሎች ተወስደው «ከበር» እስር ቤት ከታሰሩ አንድ ዓመት ገደማ የሚሆናቸው «ከፋኝ የኢትዮጵያ ሕዝባዊ አርበኞች ንቅናቄ» መሪ ከሆኑት ጄ/ል ኃይሌ መለስ አብረው ታስረው የነበሩ 7 ሰዎችን የሱዳን መንግስት ፈትቶ ከአገሩ በማባረር ብቻቸውን በማስቀረቱ ወያኔም በበኩሉ አሳልፎ እንዲሰጠው እየጠበቀ መሆኑን የተገነዘቡ ዓለም አቀፍ ተቋማት እየተከላከሉ መሆኑን ከስፍራው የተሰራጨው ዜና ያስረዳል።</p>

<p>ለደህንነታቸ ጥበቃ ሲባል የተወሰደ እርምጃ መሆኑን በመግለፅ የሱዳን የደህንነት ኃይሎች ባለፈው ዓመት ሚያዝያ 27/1990 ዓ.ም በጥበቃ ስር እንደዋሏቸው የሚታወቁት ጄ/ል ኃይሌ መለስ ሱዳንና ኢትዮጵያ በአሁኑ ወቅት መቃቃራቸውን አስወግደው ወዳጅነታቸውን በማደሳቸው በቀድሞ መንግስት ባለስልጣንነታቸው ለመወንጀል ለሚፈልጋቸው የኢሕአዴግ አመራር አሳልፎ እንዳይሰጣቸው የተባበሩት መንግሥታት የስደተኞች ኮሚሽን መከላከል እያደረገ መሆኑ ታውቋል።</p>

<p>የጄ/ል ኃይሌን መታሰር በመቃወም ካለፈው ወር ጀምሮ በአውሮፓና አሜሪካ የተለያዩ መዲናዎች የሚኖሩ ኢትዮጵያውያን በየአገሩ በሚገኙ የሱዳን ኤምባሲዎች በራፍ ላይ ልዩ ልዩ የተቃውሞ መፈክሮች በመያዝ የረሀብ አድማና የተቃውሞ ድምፅ በማሰማት የሱዳን መንግስት ጄኔራሉን በአስቸኳይ እንዲፈታ መጠየቃቸው መዘገቡ ይታወሳል። ተቃዋሚዎቹ የሱዳን መንግስት ጄኔራሉን እስኪፈታ ድረስ መማፀናቸውንና የተቃውሞ ድምፅ ማሰማታቸውን እንደሚቀጥሉበት አስታውቀዋል።</p>

<p>ከጄ/ል ኃይሌ በኋላ ታስረው የነበሩ የተለያዩ የፖለቲካ ድርጅቶች አመራር አካላት የሆኑ ሌሎች 7 ኢትዮጵያውያንን የሱዳን መንግስት ከእስር ፈትቶ ከአገሩ እንዲወጡ በማድረግ ወደ አውስትራሊያ መሔዳቸውንም ከካርቱም የተገኘው ዜና ይገልፃል። ጄ/ል ኃይሌ የመሰረቱትና የሚመሩት «ከፋኝ የኢትዮጵያ ሕዝባዊ አርበኞች ንቅናቄ»ን ጨምሮ ሌሎች 8 ድርጅቶች ተሰባስበው የመሰረቱት «የኢትዮጵያ አንድነት አርበኞች ሕብረት» መሪ መሆናቸው ይታወቃል። ሕብረቱ በያዝነው መጋቢት ወር መግቢያ ላይ በምክትል ሊቀ መንበሩ ስምና ፊርማ መግለጫ ማውጣቱንም ተያይዞ የደረሰን ዜና ያስረዳል።</p>


<p class="align-center"><a href="/Gazettas/Maebel/info/Maebel.sera.html">ከማዕበል መጋቢት 25 ቀን 1991</a></p>

</body>
</html>	
