<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የተቃጠሉ ታንኮችና የሞቱ ወታደሮች የታዩት ከውጊያው ቦታ 20 ኪ.ሜ ርቀት ላይ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃጠሉ ታንኮችና የሞቱ ወታደሮች የታዩት ከውጊያው ቦታ 20 ኪ.ሜ ርቀት ላይ ነው»</h2>


<p>በሩባ በለሳና እጋላ አውደ ውጊያዎች 10ሺህ የኢትዮጵያ መከላከያ ሠራዊት መደምሰሱን 80 ታንኮችና አንድ ጄት ማቃጠሉን የገለፀው ሻዕቢያ ይህንን የሀሰት ዜና እንዲያሰራጩት ወደጦር ግንባር ለወሰዳቸው የዜና አውታር ዘጋቢዎች ያሳያቸው የሞቱ ወታደሮችና የተቃጠለ ታንክ ከአውደ ውጊያው 20 ኪሎ ሜትር ላይ መሆኑ ተጋለጠ።</p>

<p>ከባድመ ተሸንፎ ከመውጣቱ አንድ ቀን ቀደም ሲል የሻዕቢያ ሠራዊት የኢትዮጵያ መከላከያ ሠራዊት ባለበት 40 ኪ.ሜ ጥሶ መግባቱን አሌክስ ላስት በተባለ አፍቃሪ ሻዕቢያ በሆነ ዘጋቢ ተጠቅሞ ማራገቡን በማስታወስ በአሁኑ አንድ ሳምንት ባልሞላ ጊዜ በተካሄደ ውጊያ 10 ሺህ የኢትዮጵያ ወታደሮች እንደደመሰሰ የሻዕቢያው ቃል አቀባይ መናገራቸው በወታደራዊ ጠበብትና በዲፕሎማቲኮች ዘንድ አስገምቷቸዋል። የተቃጠሉ ታንኮችና የሞቱ ወታደሮችን ለዓለም አቀፍ ጋዜጠኞች ያሳየበት ስፍራ ከኢትዮጵያ የውጊያ ስፍራ 20 ኪ.ሜ እርቀት ላይ የሚገኝ መሆኑ በመታወቁ የሻዕቢያ ቅጥፈት የተለመደ መሆኑን በድጋሚ አረጋግጧል የዲፕሎማቲክ ምንጮች ያስረዳሉ።</p>

<p>ከባድመ ውጊያ አንስቶ እስካሁኑ ውጊያ ድረስ ሻዕቢያ አቃጠልኳቸው የሚላቸው የኢትዮጵያ ታንኮች ቁጥር ከመጋነን በላይ ማለፋቸውን የሚናገሩት የፈረንሳይ ወታደራዊ ጠቢብ በአሁኑ የአራት ቀናት ውጊያ ብቻ ሻዕቢያ የኢትዮጵያን 80 ታንኮች ደመሰስኩ ማለቱን በመጥቀስ «...ኢትዮጵያ በአንድ ጊዜ ለአንድ ውጊያ ይህን ያህል ታንክ ማሰለፍ ከቻለች በዓለም ከሚገኙ ኃያላን መንግሥታት አንዷ ሆናለች ማለት ነው» በማለት ሲቀጥሉ «... ኢትዮጵያ ይህን ያህል መጠነ ብዙ ታንክ ለአንድ ዓውደ ውጊያ መጠቀም ከቻለች ታንኮቹን የምታገኘው በግዢ ሳይሆን እራሷ እያመረተች መሆን ስላለበት ሻዕቢያ የኢትዮጵያን ኃያልነትና የበላይነትን እየተቀበለ በመሆኑ መልካም ተመኝቶላታል» ነው የሚሉት ፈረንሳዊው ወታደራዊ ባለሙያ።</p>

<p>ተራራማና የድንጋይ ኩይሳ በሚበዛበት በጾረና ዓውደ ግንባር ለከባድ መሳሪያውና ለእግረኛው ውጊያ አካባቢው አስቸጋሪ መሆኑን የሚገልፁት ሌሎች ወታደራዊ ባለሙያዎች በሰጡት አስተያየት ሻዕቢያ ለጋዜጠኞች አሳየ የተባለውን የወታደሮች አስክሬንን በተመለከተ በሰጡት አስተያየት «በየትኛውም የጦር ሜዳ እንደሚደረገው ከወታደሩ አስክሬን ላይ ወታደራዊ መለያ ቁጥሩ ተወስዶ ሟቹ ከየትኛው ወገን እንደሆነ ለመለየት ያመች ዘንድ ለዋቢነት ያቀርባል እንጂ የወደቀ አስክሬን ማሳየቱ ተዓሚነት ሊኖረች እንደማይችልና ጋዜጠኞቹም ቢሆኑ የወደቀው አስክሬን የየትኛው ወገን መሆኑን በማስረጃ ማረጋገጥ ይገባቸው ነበር» በማለት የሚተነትኑት ወታደራዊ ባለሙያዎች የዓለም አቀፍ የዜና ወኪል የሆኑት ጋዜጠኞች ከአስመራ የሚያቀርቡት ሪፖርት የነፃ ምንጭ ዘገባ መሆኑ የሚያጠራጥር መሆኑን ጨምረው አብራርተዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል መጋቢት 11 ቀን 1991</a></p>

</body>
</html>	
