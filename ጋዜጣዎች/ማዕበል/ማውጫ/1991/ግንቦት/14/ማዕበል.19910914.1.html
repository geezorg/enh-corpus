<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ በቅርቡ ይፈነዳል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጦርነቱ በቅርቡ ይፈነዳል ተባለ</h1>


<p>ከባድመ መለቀቅና ከፆረና ሙከራ መክሸፍ በኋላ ይህ ነው የሚባል የውጊያ እንቅስቃሴ ያልታየበት የኢትዮጵያና የኤርትራ ድንበር አካባቢ ከቅርብ ጊዜ ወዲህ እየታየ ያለው እንቅስቃሴ 3ኛው ዙር ውጊያ በቅርቡ እንደሚፈነዳና የከፋ እልቂት ሊያስከትል እንደሚችል ከተለያዩ አቅጣጫዎች ይሰማሉ።</p>

<p>ባለፈው ቅዳሜና እሁድ የኢትዮጵያ አየር ኃይል ተዋጊ አውሮፕላኖች በምፅዋ፣ በዛላንበሳና ሸንበቆ ቢንቢና አካባቢ የተደረገው የቦምብ ድብደባ ውጥረቱን ያከረረው ሲሆን የቦምብ ድብደባው በሻዕቢያ ወታደራዊ ኃይል ላይ ጠንከር ያለ በትር ያሳረፈ መሆኑ ታውቋል። ከአየር ድብደባው በተጨማሪም በተለይ በባድመና ዛላንበሳ ግምባር የመድፍ ድብደባው በተጠናከረ ሁኔታ እንደቀጠለ ከወደ ግንባር የሚሰሙ ዜናዎች ሲያስረዱ አያይዘውም በእነዚሁ ግንባሮች ወታደራዊ እንቅስቃሴዎች እየታዩ መሆኑንም ያስረዳል።</p>

<p>እነዚህ ምንጮች በማያያዝ በባድመ ግምባር ከፍተኛ ወታደራዊ ኃይል የተከማቸው መሆኑና ቀደም ሲል ጠንካራ ምሽጐች ሲሰራ መቆየቱንም ያስረዳሉ። የትግራይ ሚሊሺያዎች ወደ ግምባር መጓጓዛቸውና በቅርብ ከየማሰልጠኛው የወጡ ግምቱ ወደ 57 ሺህ ያህል ወታደሮች እንዲሁ ከወደግምባሩ መግባታቸው ታውቋል።</p>

<p>አውደ ግምባሩን በተመለከተ ቅርብ የሆኑ ምንጮች እንደሚጠቁሙት ኤርትራ ባድመን ለማስለቀቅ ሁለተኛ ጥቃት ለመሰንዘር እንዳሰበችና የኢትዮጵያ መንግስትም የደረሰበት መሆኑን ወደ ባድመ ግምባር እየተካሄደ ያለውን ጦር ማጓጓዝ ያስረዳሉ። ከዚህ በተጨማሪ በባድመ ግንባር በኩል በኤርትራ የተያዘ ቦታ ያለመኖሩ ይልቁንም ቀደም ሲል በተደረጉ የማጥቃት ውጊያዎች ከኤርትራ ግዛት አንዳንድ ቦታዎች የተያዙ መሆኑን ጠቅሰው የአሁኑ ኃይል የማጠናከር እርምጃ ጠላትን ከጀርባው ቆርጦ ለማዳከም ከያዛቸው የኢትዮጵያ ግዛቶች ለቆ እንዲወጣ ለማስገደድ የሚወሰድ እርምጃ ሊሆን እንደሚችል ያላቸውን ግምት ያስረዳሉ።</p>

<p>ይህ በእንዲህ እንዳለ የተባበሩት መንግሥታት ወክለው የኢትዮጵያና የኤርትራን ግጭት ለመሸምገል ሲሯሯጡ የከረሙት መሐመድ ሳህኑን ጥረታቸው ውጤት አልባ መሆኑ ከታወቀ በኋላ ረቡዕ ግንቦት 12 ቀን የፀጥታው ም/ቤት ካደረገው ዝግ ስብሰባ በኋላ ባወጣው መግለጫ ያለውን ስጋት በመግለፅ ሁለቱም መንግስታት ወደ ሰላም እንዲመጡ ጥሪ አድርጓል።</p>

<p>የተባበሩት መንግስታት የፀጥታው ም/ቤት በኢትዮጵያና ኤርትራ መካከል የሚካሄደው ውጊያና የሰብዓዊ መብቶች ሁኔታ እየተባባሰ መሄዱ እንዳሳሰበው በመግለጫው ገልፆ በአፍሪካ አንድነት የቀረበውን የሰላም ሃሳብ እንዲቀበሉ የም/ቤቱ አባላት በድጋሚ ጠይቀዋል። በተጨማሪም ውጊያው በመቀጠሉና ህይወት በመጥፋቱ የተሰማቸውን ሃዛን አካቶ ሁለቱም ወገኖች የም/ቤቱን ውሳኔ በአስቸኳይ እንዲቀበሉ ጥሪ አቅርቧል። ከመዘላለፍም እንዲቆጠቡ አሳስቧል። በመጨረሻም ጦርነቱ በአህጉሪቱ ከተካሄዱ ጦርነቶች ሁሉ ደም የሚያፋስስ እንደሚሆን ዲፕሎማቶች ጨምረው ይናገራሉ።</p>

<p>ሌሎች የመከላከያ ምንጮች እንደሚያስረዱት የአሁኑን ዙር ውጊያ የኢህአዴግና የቀድሞ መንግሥት ጦር ጄ/ሎች በጋራ የተዘጋጁበት መሆኑንና ከነዚህም ከፍተኛ የጦር ጄ/ሎች የጐላ እንቅስቃሴ እያደረጉ የሚገኙትን እነ ጄ/ል ተጫነ መስፍንና ጄ/ል ኃይሌ ጥላሁንን በምሳሌነት ይጠቅሳሉ።</p>


<p class="align-center"><a href="/Gazettas/Maebel/info/Maebel.sera.html">ከማዕበል ግንቦት 14 ቀን 1991</a></p>

</body>
</html>	
