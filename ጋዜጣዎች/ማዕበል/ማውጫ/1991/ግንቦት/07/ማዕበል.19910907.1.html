<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር አስራት ወልደየስ ትናንትና ሕይወታቸው አለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕ/ር አስራት ወልደየስ ትናንትና ሕይወታቸው አለፈ</h1>


<p>የመላው ዐማራ ሕዝብ ድርጅት /መዐሕድ/ መስራችና ፕሬዝዳንት ፕሮፌሰር አስራት ወልደየስ ኢትዮጵያን ለማዳን ደፋ ቀና ሲሉ በተመሰረተባቸው የፈጠራ ክስ ከአምስት ዓመታት በላይ እንበለ ፍርድ በወህኒ ሲማቅቁ በነበረት ወቅት ከፍተኛ ሕመም ስላደረባቸው ውጭ አገር ሄደው በመታከም ላይ እያሉ በትናትናው ዕለት ከቀኑ 6 ሰዓት ላይ ህይወታቸው ማለፉን በተለይ ለማዕበል ጋዜጣ ዝግጅት ክፍል የደረሰን ዜና ያስረዳል።</p>

<p>ፕ/ር አስራት ወ/የስ ሕወሐት/ኢሕአዴግ አገሪቱን እንደተቆጣጠረ በጠራው የሰኔ/1984 ኮንፍራንስ ላይ የዩኒቨርስቲ ምሁራንን በመወከል ተገኝተው ሳለ በኤርትራ መገንጠል አጀንዳ ላይ የኢትዮጵያ ሕዝብ ለዚህ ጉባኤ ልዩ ውክልና ስላልሰጠው በሕዝብ መወሰን እንደሚገባቸው ብቸኛ ሃሳብ በማቅረባቸው በገዢው ፓርቲ ባለስልጣናት ጥርስ ተነክሶባቸው ልዩ ክትትል ሲደረግባቸው መቆየቱ ይታወቃል።</p>

<p>በአገሪቱ ውስጥ የተንሰራፋው የጐሳ ስርዓት በሕዝቡ ላይ እያደረሰ ያለውን ኢሰብዓዊ ጭቆና ለመታደግ መዐሕድን በመመስረት ድርጅቱን በፕሬዝዳንትነት እየመሩ ሳለ በተመሰረተባቸው ክስ ከአምስት ዓመት በላይ ወህኒ ቤት ታስረው ቆይተዋል። በዚህም ወቅት በስኳርና ኩላሊት ተደራራቢ ሕመም እየተሰቃዩ ሳለ ለተከታታይ 8 ወራት በቂ ህክምና ሳያገኙ በመቆየታቸው ሕመማቸው በመባባሱ ወደ ውጭ አገር ለህክምና እንዲሄዱ ዓለም አቀፍ ትኩረት እና ጫና በመደረጉ የገዢው ፓርቲም ይህንን ትኩረት ጋብ ለማድረግ ወደ ውጭ አገር ለከፍተኛ ሕክምና እንዲላኩ በመፍቀድ በአሜሪካን አገር ህክምናውን እየተከታተሉ ነበር።</p>

<p>ትላትና ዓርብ ከቀኑ 6 ሰዓት ላይ ፊላደልፊያ ውስጥ ከዚህ ዓለም በሞት የተለዩት ፕ/ር አስራት አስክሬን በሚቀጥሉት ሁለትና ሶስት ቀናት ወደ ትውልድ አገራቸው በመምጣት መኖሪያ ቤታቸው እንደሚያርፍና ወዳጅ ዘመድ እንዲሁም ደጋፊዎቻቸው በሚገኙበት የቀብር ስነስርዓታቸው በመንበረ ጸባኦት ቅድስት ስላሴ ቤተክርስቲያን ይፈፀማል ተብሎ ይጠበቃል። በዋሽንግተንና በተቀሩት ስቴቶች የሚገኙ ደጋፊዎቻቸው ይህንኑ ለማስፈፀም ኮሚቴ ማቋቋማቸውንም የደረሰን ዜና ጨምሮ ያስረዳል። የፕ/ር ዓስራት ወ/የስን ለማትረፍ በአገር ውስጥና በውጭ አገር የሚገኙ ኢትዮጵያውያን ከፍተኛ ጥረት ማድረጋቸውንም ዜናው ይገልፃል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ግንቦት 7 ቀን 1991</a></p>

</body>
</html>	
