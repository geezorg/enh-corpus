<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቦምብ ፍንዳታው አል ኢትሃድ ተጠርጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቦምብ ፍንዳታው አል ኢትሃድ ተጠርጥሯል</h1>


<p>ታህሣስ 19 ቀን የቁልቢ ገብርኤል በዓልን አክብረው የተመለሱ ምዕመናን በተሰበሰቡበት የድሬዻዋ መዝናኛ ስፍራ የተወረወረው ቦምብ የእስልምና አክራሪው የአል ኢትሀድ ጥቃት ነው ተብሎ እንደሚገመት የቢቢሲ ሬዲዮ ሲዘግብ በማግስቱ ታህሣስ 20 ቀን ከቁልቢ በሚመለሱት መኪናዎች ላይ የአዲስ አበባ ፖሊስ የተሳተፉበት ከፍተኛና የተጠናከረ ፍተሻ መደረጉን በስፍራው የተገኘ ሪፖርተራችን ገልጿል።</p>

<p>በድሬዳዋ ከተማ በአንድ መዝናኛ ስፍራ በተወረወረው ቦምብ አንድ ሰው ወዲያውኑ ሲሞት 19 ያህል ቀላልና ከባድ የመቁሰል አደጋ እንደደረሰባቸው ዜናው ጠቅሶ የቦምብ ጥቃቱን ያደረሰው ግለሰብ ከፍንዳታው ጋር በተያያዘ ሁኔታ መሞቱንና የወረወረው ግለሰብ ብቻውን እንዳልሆነና ተባባሪዎች ሊኖሩት እንደሚችሉ ተገምቷል ሲል ከዚህ ቀደም በድሬዳዋ ከተማ ተደጋጋሚ የቦምብ ፍንዳታዎች መፈፀማቸውን ጠቅሶ የአሁኑ የቦምብ ፍንዳታ በእስልምና አክራሪነቱ ከሚታወቀውና በምስራቅ የአገሪቱ ክልል ድንበር ዘለል ወታደራዊ ጥቃት በመፈፀም ከሚታወቀው ከአል ኢትሀድ ጋር የተያያዘ ሳይሆን እንደማይቀር ይገመታል ሲል ዘገባውን ይቋጫል።</p>

<p>ከቁልቢ ክብረ በዓል መልስ ምዕመናኑ አሳፍረው ወደ አዲስ አበባ የሚመጡት የሕዝብ ትራንስፖርት መኪናዎች አቃቂ ሲደርሱ ከፍተኛ ፍተሻ እንደተደረገባቸውና ይህም ፍተሻ ከቦምቡ ፍንዳታ አደጋ ጋር በተያያዘ ሳይሆን እንደማይቀር ይገመታል። በዚሁ ፍተሻ ፖሊስ ስላገኘው ውጤት ግን እስካሁን ለማወቅ አልተቻለም።</p>


<p class="align-center"><a href="/Gazettas/Maebel/info/Maebel.sera.html">ከማዕበል ታህሳስ 24 ቀን 1991</a></p>

</body>
</html>	
