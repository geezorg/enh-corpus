<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዓለም ባንክ 162 ሚ.ዶላር ብድር ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዓለም ባንክ 162 ሚ.ዶላር ብድር ሰጠ</h1>


<p>የዓለም ባንክና አይ.ኤም.ኤፍ በዚህ ዓመት ውስጥ በተደጋጋሚ ለኢትዮጵያ ከሰጡት የበርካታ ሚሊዮን ዶላር ብድር በተጨማሪ 162 ሚሊዮን ዶላር ብድር መስጠታቸው ለማወቅ ተችሏል።</p>

<p>ባንኩ በማደግ ላይ ላሉ አገሮች የሚሰጠው ብድርና እርዳታ እንዴት ተግባራዊ እንደሚሆኑ በሚያቀርበው ጥናታዊ ሰነድ ለተበዳሪና ተረጂ አገሮች የመዋቅር ማሻሻያ ዕቅድና ፕሮግራም በመንደፍ በግዴታ ስር እያስገባ በግሎባላይዜሽን የኢኮኖሚ ስልት ጥገኛ በማድረግ ላይ እንደሚገኝ መገለፁ ይታወቃል።</p>

<p>ኢትዮጵያ በዓለም ባንክና አይ.ኤም.ኤፍ የመዋቅር ማሻሻያ ግዴታዎች ስር ላለመግባት አሻፈረኝ ማለቷን ጠ/ሚኒስትር መለስ ዜናዊ መግለፃቸው ይታወሳል። እንደ ቴሌኮሚኒኬሽን ባንክና በመሳሰሉ የአገሪቱ የኢኮኖሚ አውታሮች ላይ አይ.ኤም.ኤፍ እና የዓለም ባንክ ያቀረቡትን የመዋቅር ማሻሻያና ሽያጭ አልቀብልም ያለው የኢትዮጵያ መንግስት ቴሌኮሚኒኬሽን በተወሰነ ደረጃ ለፕራይቬታይዜሽን ሲለቅ 308 ሚሊዮን ዶላር ብድር እንደተለቀቀለት ይታወቃል።</p>

<p>ባለፈው ሳምንት 42 ሚሊዮን ዶላር ብድር ከዓለም ባንክ ለኢትዮጵያ መንግሥት መሰጠቱን የባንኩን ባለስልጣናት በዜና ምንጭነት በመጥቀስ የቫቲካን ሬዲዮ ያስታወቀ ሲሆን በተከታዩ ሳምንት ባንኩ በኢትዮጵያ ውስጥ ለሚገኙ ቁጥራቸው ከ400 በላይ የሚሆኑ የጤና ተቋማትን ደረጃቸውንና አገልግሎታቸውን ለማሳደግ የ100 ሚሊዮን ዶላር ብድር መስጠቱን ተያይዞ የመጣው ዜና አስረድቷል።</p>

<p>የኢትዮጵያ መንግሥት ከቅርብ ጊዜ ወዲህ ከዓለም ባንክና አይ.ኤም.ኤፍ ጋር ባደረገው ስምምነት መሰረት በረጅም ጊዜ የሚከፈል በሚል ድርድር መበደሩንም ሬዲዮው ከዓለም አቀፍ የኢኮኖሚ ትንታኔ ጋር አቅርቧል። ከዚህም በተጨማሪ አይ.ኤም.ኤፍ የመዋቅር ማሻሻያ ፕሮግራም ማበረታታት በሚል 42 ሚሊዮን ዶላር ብድር ፈቅዷል። ብድሩ በሁለት ተከፍሎ የሚሰጥ ሲሆን የመጀመሪያው ግማሽ አሁኑኑ የሚለቀቅ መሆኑን ለማወቅ ተችሏል።</p>

<p>በዓለም ባንክና አይ.ኤም.ኤፍ መስፈርት አገሪቱ በአሁኑ ሰዓት ያለባት ዕዳ ልትከፍለው ከምትችለው በላይ ቢሆንም መንግስት በወሰደው አዲስ የፋይናስ ፖሊሲ እርምጃ መሰረት እነዚህ ተጨማሪ ብድሮች ለማግኘት ተችሏል። ቀደም ሲል የኢትዮጵያ ብሔራዊ ባንክ ቁጥጥር ይከናወን የነበረው የችርቻሮ ጨረታ ወደ ጅምላ ጨረታ የተቀየረ ቢሆንም መንግስት በቅርቡ ይፋ እንዳደረገው የውጭ ምንዛሪ ሙሉ በሙሉ በግል ባንኮች እንደሚካሄድ ለማወቅ ተችሏል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥቅምት 21 ቀን 1991</a></p>

</body>
</html>	
