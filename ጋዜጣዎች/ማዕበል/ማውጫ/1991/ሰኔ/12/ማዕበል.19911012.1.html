<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያ ወታደሮች ከግዛታችን ይውጡ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የኢትዮጵያ ወታደሮች ከግዛታችን ይውጡ»</h1>


<p>በሶማሊያ ውስጥ የጐሳ አንጃዎች ቅራኔን በማስፋት ይበልጥ እያባባሱ ያሉት የኢትዮጵያ ተቃዋሚ ኃይሎችና የመንግስት ወታደሮች በተለያየ ጐራ ደጋፊ በመሆን በመሰለፋቸው መሆኑን አንድ ታዋቂ አፍሪካዊ ዲፕሎማት ሰሞኑን የገለፁ ሲሆን የኢትዮጵያ መንግስት ወታደሮች ከተለያዩ የሱማሌ ከተሞች እንዲወጣ በሞቃዲሾ የተቃውሞ ሰልፍ መካሄዱን ከቫቲካን የተላለፈው ዘገባ ገለፀ።</p>

<p>ሪቻርድ ኮርንዌል የተባሉት በአፍሪካ ግጭቶች ዙሪያ ጥናት የሚያደርግና ለአፍሪካ የቆመ ድርጅት መሪ የሆኑ አፍሪካዊው ዲፕሎማት የኢትዮጵያንና የኤርትራ ግጭት ወደ አጐራባች የሶማሊያና ኬንያ ግዛቶች ሊተላለፍ የቻለው ሁለቱም ወገኖች በተቃዋሚ ኃይላት ጀርባ ተከልለው ቅራኔያቸውን በማራገባቸው መሆኑን በተጨባጭ ማስረዳታቸውን የቢቢሲ ዘገባ ያመለክታል። በተጨማሪም ሶማሊያ ውስጥ በኢትዮጵያ ተቃዋሚ ኃይሎችና በመግንስት ወታደሮች የሚደገፉ የጐሳ አንጃ ታጣቂዎች ከመቼውም ጊዜ የበለጠ ሽብር እየፈጠሩ እንደሚገኙ ያመለከተው የቫቲካን ዘገባ የሁሴን አይዲድ ደጋፊዎች በሞቃዲሾ ስታዲዮም ባካሄዱት ሕዝባዊ ስብሰባና ሰልፍ የኢትዮጵያ ወታደሮች ከሶማሊያ ግዛት እንዲወጡ በቁጣ መጠየቃቸውን አስታውቋል። አይዲድም ጣልቃ በገባው የኢትዮጵያ ወታደር ላይ ሕዝቡ ለጦርነት እንዲነሳ መጠየቃቸውን ዘገባው ጨምሮ ገልጿል።</p>

<p>ከዚህም በተያያዘ በኢትዮጵያ ወታደሮች የተጠናከረ ወታደራዊ ድጋፍ የባይድዋን ከተማ የተቆጣጠሩት የራይህዌይን /አር.አር.ኤ/ ሚሊሺያዎች ከተቀሩት የሶማሊያ ግዛቶች ጋር ያለውን የከተማዋን ግንኙነት በማቋረጣቸው በአካባቢው የኑሮ ውድነት ከመጠን በላይ እየናረ መምጣቱና ሕዝቡ ኑሮውን መቋቋም እንዳቃተው ሐሰን በሪሳ ለቢቢሲ ከሞቃዲሾ ባስተላለፈው ዘገባ አስታውቋል።</p>

<p>ይህ የራይህዌይን ሚሊሺያዎች ቡድን ባለፈው ሳምንት የአይዲድን የኦነግንና የአልኢትሃድን ጦር አስለቅቆ የባይድዋን ከተማ ሙሉ በሙሉ ከተቆጣጠረ በኋላ በዚህ ሳምንት ሌላ አንድ ከተማ መቆጣጠሩን ቢቢሲ በዚህ ሳምንት ማስታወቁ ይታወሳል።</p>

<p>በተጨማሪም በዚህ ውጊያ የተማረኩትን የአይዲድና የኦነግ ወታደሮች የሁሴን አይዲድን ሚስት ጨምሮ ለዓለም ቀይ መስቀል ማኅበር ለማስረከብ እየተዘጋጀ መሆኑ ታውቋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ሰኔ 12 ቀን 1991</a></p>

</body>
</html>	
