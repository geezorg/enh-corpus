<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ ለቀድሞ አባላቱ ምሕረትና ጥሪ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ ለቀድሞ አባላቱ ምሕረትና ጥሪ አደረገ</h1>


<p>ኦነግ አደረግሁት ባለው አስቸኳይና ብሔራዊ ጉባዔ ላይ ባወጣው ባለ 18 ነጥብ መግለጫ የቀድሞ አባላቱ ወደ ድርጅቱ እንዲመለሱ ይቅርታ የተደረገላቸው መሆኑን በመጥቀስ ጥሪ አድርጓል።</p>

<p>ኦነግ በቅርብ እንደተፍረከረከና የቀድሞ አመራር አባላቱን አስወግዶ በአዳዲስ የተካ መሆኑ የሚነገር ሲሆን ሰሞኑን በሬዲዮ ስርጭቱ ደግሞ የአስቸኳይ ጉባዔውን መግለጫ ሙሉ ቃል አስደምጧል። ይኸው የኦነግ መግለጫ የተለያዩ በኦሮሞ ስም የተቋቋሙ ድርጅቶች ሕብረት እንዲፈጥሩና የኦሮሞ ምሁራንና የቀድሞ አባላቱ ደግሞ እንዲሰባሰቡ ጥሪ አቅርቧል።</p>

<p>በተጨማሪም ከ20 ሺህ በላይ የሚሆኑ በኦሮሞነታቸው ብቻ ታስረው ይገኛሉ በማለት ያለአንዳች ቅድመ ሁኔታ እንዲለቀቁ ሲጠይቅ በኦሮሞና በኦሮሞ ሕዝብ ንብረት ላይ የሚደረገው ዘረፋና ለስደት በተዳረጉ ስደተኛ የኦሮሞ ልጆች ላይ ከተመድ የስደተኞች ሕግ ውጪ የሚደርስባቸው ደባም እንዲቆም ጠይቋል።</p>

<p>ወያኔ/ኢሕአዴግ የራሱን ችግር ለማድበስበስ በጐረቤት አገሮች ላይ የሚፈፅመውን ትንኰሳ እንዲገታ በመጠየቅ የራስን እድል በራስ የመወሰን መብትን የሚቃወም የነፍጠኛ ቅሪቶችና ርዝራዦች ያላቸውን ኃይሎችም ከድርጊታቸው እንዲቆጠቡ በመጠየቅ ከዚህ ቀደም ከኦነግ ጋር የትብብርና የመረዳዳት ስምምነት ደረጃ ደርሰው የነበሩ ድርጅቶች የጀመሩትን እርምጃ መቀጠል እንዳለባቸው አስታውቋል።</p>

<p>ይኸው መግለጫ ኃያላን መንግሥታትና ዓለም አቀፍ ተቋማት ለኢሕአዴግ የሚያደርጉትን ድጋፍ እንዲያቆሙም ጨምሮ አስገንዝቧል። ኦነግ ይህን መግለጫ ያወጣበትን አስቸኳይ ጉባዔ ለምን እንደተካሄደ ምክንያቱም ባይገልፅም ከሱማሊያው ጉባዔ በኋላ ወደ መፈረካከስ እያዘነበለ ሊሆን እንደሚችል ብዙዎች ይናገራሉ።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥር 1 ቀን 1991</a></p>

</body>
</html>	
