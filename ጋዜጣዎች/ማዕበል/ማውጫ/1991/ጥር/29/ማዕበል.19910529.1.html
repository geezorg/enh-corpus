<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዴር ሱልጣን ገዳምን ሻዕቢያ የኔ ነው አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዴር ሱልጣን ገዳምን ሻዕቢያ የኔ ነው አለ</h1>


<p>ሻዕቢያ በእስራአል አገር የሚገኘውን ጥንታዊ የኢትዮጵያ ገዳም ዴር ሱልጣን የእኔ ነው በማለት በገዳሙ ውስጥ የሚገኙ ኢትዮጵያውያንን መነኮሳትን በወሮበሎች በማስደብደብ አስወጥቶ ገዳሙን ለመውረስ ሙከራ ማድረጉን ከቴሌአቪቭ የደረሰን ዜና ያመለክታል።</p>

<p>ዴር ሱልጣን ገዳም በኢትዮጵያ ይዞታ ስር ለረጅም ዘመናት የቆየ ሲሆን ግብፃውያን መነኮሳት በሃይማኖት ወንድምነት ስም ተጠግተው ኢትዮጵያውያን መነኮሳቱን በመርዝ ፈጅተው በመጨረስ ለረጅም ዘመን ተቆጣጥረውን ሲኖሩ በኢየሩሳሌም መታሰቢያ ድርጅት እና በመሪው በአቶ መኮንን ዘውዴ ብርቱ ተጋድሎ በቀረበ ታሪካዊ ማስረጃ ለኢትዮጵያ መመለሱን ታሪክ ያስረዳል።</p>

<p>ዴር ሱልጣን ገዳምን ከኢትዮጵያ ለመንጠቅ ኤርትራ ሙከራ ስታደርግ ይህ ሁለተኛ ጊዜ መሆኑን የጠቆመው ዘገባ በኢጣልያ ቅኝግዛት ስር በነበረችበት ዘመን ኢጣልያ ኤርትራን ተተግና የኦሮቶዶክስ ተዋህዶ ቤተክርስቲያንን ይዞታችንን በሮማ ካቶሊክዊት ቤተክርስቲያን ስር ለማጠቃለል የኤርትራ መነኮሳትን አነሳስታ እንደነበር ያስረዳው ዘገባ ባሁኑ ወቅት የኤርትራ መነኮሳትና ቅጥር ወሮበሎች አቅመ ዳካማ የሆኑ ኢትዮጵያውያንን አበው መነኮሳትን በመደብደብ ከገዳሙ ቢያባርሯቸውም የእስራኤል መንግስት ጣልቃ በመግባት ረብሻውን ካስቆመ በኋላ ቀደም ሲል እነ አቶ መኮንን ዘውዴ በጠ/ሚ/ር ጐልዳ ሜዬር የሚመራው የእስራኤል ካቢኔ ድረስ ጉዳዩን በማቅረብ ያስወሰኑትን በማፅደቅ የዴር ሱልጣን ይዞታ የኢትዮጵያ መሆኑን አረጋግጧል።</p>

<p>ሆኖም ገዳሙ ውስጥ ለአገልግሎት የሚገቡትን በመልክ ብቻ መለየት አስቸጋሪ በመሆኑ ኢትዮጵያውያን ብቻ እንዲገቡ ለመለየት እንዲቻል ማንኛውም መነኩሴም ሆነ አገልጋይ ኢትዮጵያዊነቱን የሚገልፅ ሕጋዊ ማስረጃ ከአገሩ እንዲያመጣ የእስራኤል መንግሥት መመሪያ በማውጣቱ አገር ቤት ተላልከው ማስረጃው የደረሳቸው መነኮሳትና አገልጋዮች ባሁኑ ወቅት ገዳሙ ውስጥ መግባታቸውንና ያልደረሳቸው ግን ከገዳሙ ውጭ ሆነው እየተጠባበቁ እንደሚገኙ የቴልአቪቭ ሪፖርት በማስረዳት የእስራኤል መንግስት ሁከቱን በማብረድ የወሰደውን እርምጃ አድንቋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥር 29 ቀን 1991</a></p>

</body>
</html>	
