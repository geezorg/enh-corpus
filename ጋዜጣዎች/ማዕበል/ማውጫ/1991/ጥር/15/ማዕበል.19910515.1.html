<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሌ ክልል የድርቅ አደጋ እየተባባሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሌ ክልል የድርቅ አደጋ እየተባባሰ ነው</h2>


<p>በሶማሌ ክልል በተለያዩ አካባቢዎች የደረሰው የድርቅ አደጋ ሰሞኑን በአስከፊ ሁኔታ መባባሱ ሲታወቅ እርዳታ ሰጪዎች ወደ አካባቢው ለመንቀሳቀስ የፀጥታው ሁኔታ አሳሳቢ ስለሆነባቸው መቸገራቸውን ተቀማጭነታቸው ኬንያ የሆኑ የአለም ምግብ ፕሮግራም የሕዝብ ግንኙነት ኃላፊ የሆኑት ወ/ሮ ሚቸል አስታወቁ።</p>

<p>ሐሙስ ጥር 13 በተላለፈው የቢቢሲ ሬድዮ እንደተገለፀው ከሆነ በሶማሌ ክልል ሮደሌ በተባሉ ስፍራ ብቻ ካለፉት ሁለት ቀናት ወዲህ በእያንዳንዱ ቀን ከ9 ሰው በላይ በረሃብና በወሃ ጥም እንደሚሞቱ ወ/ሮ ሚሸልን ጠቅሶ ገልጿል። በመቀጠልም ሁኔታው እጅግ አሳሳቢ ደረጃ ላይ መሆኑንና ድርጊቱ የተሰማውም ችግሩ አስከፊ ደረጃ ላይ ከደረሰ በኋላ መሆኑን አስረድቷል።</p>

<p>በተመጣጠነ ምግብ ዕጦት ተጐድተዋል የሚሉት የዓለም ምግብ ፕሮግራም ሰራተኛ ለቢቢሲ ጋዜጠኛ እንዳስረዱት ከሆነ አካባቢው ከ1994 ዓ.ም ጀምሮ ላለፉት 5 ዓመታት በኤልኒኖ ሳቢያ በተመጣጠነ ምግብና ውሃ እጥረት የተጠቃ መሆኑን ይኸው ሁኔታም ከጊዜ ወደ ጊዜ እየተባባሠ መምጣቱን ጠቅሰው ሁኔታውን በቅርብ ለመከታተል እንኳ የሚገኙበት ስፍራ ከረሃቡ አካባቢ የራቀ መሆኑ ችግር እንደፈጠረባቸው ተናግረዋል።</p>

<p>ወ/ሮ ሚሸን ኩንታኢዬ ቀጥለውም ይህ በቀን 9 ሰው እንደሚሞት የቀረበው ሪፖርት አነስተኛ መሆኑና በዚህ ከቀጠለ ሁኔታ ምን ያህል እልቂት እንደሚያስከትል ለማወቅ አዳጋች ይሆናል ካሉ በኋላ ከስፍራው እርቀት በተጨማሪ ረሃብ ከመድረሡ በፊት ያልተዘጋጁበት መሆኑና ቀድሞ ያለመጠናቱን ጨምሮ በቀጣዩ ወራቶች እርዳታ ሰጪ ድርጅቶች ወደ አካባቢው በመሄድ ለመርዳትና 300 ቶን ያህል እህል ለማቅረብ የታቀደ ቢሆንም የክልሉ የፀጥታ ሁኔታ የሚፈቅድላቸው ያለመሆኑን ያላቸውን ስጋት በመግለፅ እንደእቅዳቸው ከሆነ እስከ ሐምሌና ነሐሴ የታሰበው እህል ከስፍራው አድርሰው እንደሚጨርሱ ያላቸውን ተስፋ ገልፀዋል።</p>

<p>በሌላ በኩል በዚያው ዞን ዶሎ ኢዶ፣ ፊልቱና ሞያሌ ወረዳዎች በተከሰተው የውሃ መድረቅ ከ200 ሺህ ሕዝብ በላይ ለአደጋ የተጋለጡ መሆኑንየመንግስት መገናኛ አሰምቷል። በሊበን ዞን በፊልቱ ወረዳ የውሃ ጉድጓዶች መድረቃቸው ህዝብን ከአካባቢው እያፈናቀለ መሆኑን ጠቅሶ የክልሉ እርዳታ ዝግጁነት ቢሮ 47 ሺህ ኩንታል እሕል ቢኖርም ተረጂው ምን ያህል እንደሆነና የሚያስፈልገው እርዳታ ምን ያህል እንደሆነ ባለማወቄ ለመላክ አልቻልኩም ማለቱን አስደምጠዋል። በዚሁ ችግር በዳዋና ገናሌ ወንዞች ዳርና ዳር መስፈር የጀመሩ መሆኑና እስካሁን እንደታወቀው 3 ት/ቤቶች መዘጋታቸውም አሰምተዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥር 15 ቀን 1991</a></p>

</body>
</html>	

