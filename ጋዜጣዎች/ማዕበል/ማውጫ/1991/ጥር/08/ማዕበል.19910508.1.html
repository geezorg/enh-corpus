<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ ለአራተኛ ጊዜ መጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንቶኒ ሌክ ለአራተኛ ጊዜ መጡ</h1>


<p>ቀድሞ የአሜሪካ ፕሬዝዳንት የደህንነት አማካሪ የነበሩት ሚ/ር አንቶኒ ሌክ የኢትዮ-ኤርትራን ግጭት ለመሸምገል ለአራተኛ ጊዜ ባለፈው ሐሙስ ማምሻውን አዲስ አበባ ገብተዋል። ሚ/ር አንቶኒ ሌክ ዓርብ ዕለት ከጠቅላይ ሚኒስትር መለስ ዜናዊ ጋር ተነጋግረው እንዳበቁም የኤርትራውን ፕሬዝዳንት ኢሣያስ አፈወርቂን ለማነጋገር አስመራ ማቅናታቸውንም ዜናው ጨምሮ ያስረዳል።</p>

<p>የኢትዮጵያ የውጭ ጉዳይ ሚኒስትር አቶ ስዩም መስፍን ባለፈው ሰሞን በአገር ውስጥ ለሚገኙ የውጭ አገር ዲፕሎማቶችና ኮሚኒቲዎች ጋዜጣዊ መግለጫ በሰጡበት ወቅት የሚ/ር አንቶኒ ሌክ ለአራተኛ ጊዜ የመምጣት ሃሳብን አንስተው ግን ከእኚሁ የአሜሪካን መንግስት የቀድሞ ሹም ማንም ቢሆን አዲስ የእርቅ ሃሳብ ቢኖር እንኳ ተቀባይነት እንደሌለው የሚያሳይ ነው ተብሎ እንደነበርም ይታወቃል።</p>

<p>ሚ/ር አንቶኒ ሌክ እስካሁን ድረስ ለ3 ጊዜ ያህል የሁለቱን መንግስታት ከፍተኛ ባለስልጣናት በማነጋገር ለማቀራረብ የሞከሩ ሲሆን በምን ቅድመ ሁኔታ ላይ ወይም ምን ዓይነት የእርቅ ሃሳብ ይዘው እንደሚንቀሳቀሱ ግን እንዳይገለፅ ከመነሻው በማገዳቸው ሁኔታው አልተገለፀም።</p>

<p>በአሁኑ የ4ኛ ሙከራቸው ወቅት ምን ዓይነት አዲስ ሃሳብ ይዘው እንደመጡ ባይታወቅም ላለፉት ስምንት ወራት በተለያዩ አህጉራዊና አለም አቀፋዊ ተቋማት የተሞከሩት የሽምግልና ሙከራዎች ያስገኙት የአቋም ለውጥ ባለመኖሩ የእኚሁ አሜሪካዊ አደራዳሪ ሙከራም ውጤት ያስገኛል የሚለውን ተስፋ እያሟጠጠ መሆኑን ከወዲሁ የሚናገሩ ጥቂቶች አይደሉም።</p>

<p>በተለይ እስካሁን ድረስ ይዘውት አቀረቧቸው ተብሎ የተነገረላቸው የእርቅ ሃሳቦች በአብዛኛው ኢትዮጵያን የሚጐዳ እንደነበር የተጠቆመ ሲሆን በአሁኑ ወቅት የኢትዮጵያ መንግስት የድንበር ግጭቱን በሰላም የመፍታቱን ተስፋ አሟጥጦ በኃይል የተያዘውን ግዛት በመረጠው መንገድ ለማስለቀቅ በወሰነበት ወቅት መምጣታችው የበለጠ በጥርጣሬ ሊታዩ እንደሚገባ የሚናገሩ አስተያየት ሰጪዎች፣ ዩ.ኤስ.አሜሪካም ሆነች ሚ/ር አንቶኒ ሌክ ለችግሩ አፋጣኝ መፍትሔ ከመሻት ይልቅ እያድበሰበሱ ማቆየትን ስራዬ ብለው ተያይዘውታል በማለት አስተያየታቸውን ደምድመዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ጥር 8 ቀን 1991</a></p>

</body>
</html>	
