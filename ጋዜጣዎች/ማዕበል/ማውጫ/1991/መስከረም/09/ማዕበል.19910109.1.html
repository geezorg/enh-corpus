<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጉጂና ጌዲኦ ግጭት ተዳፈነ እንጂ አልተፈታም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጉጂና ጌዲኦ ግጭት ተዳፈነ እንጂ አልተፈታም</h1>


<p>ባለፈው ክረምት በደቡብ ኢትዮጵያ ክልል በሚገኙ ሁለት ብሔሮች መካከል በተነሳ አሰቃቂ የጐሳ ግጭት ሳቢያ በሕዝብ የተወነጀሉ አምስት ሰዎች ለፍርድ እንዲቀርቡ ቢጠየቅም እስካሁን ድረስ ለፍርድ ሊቀርብ ያለመቻሉ ሲታወቅ በግጭቱ አካባቢ እስካሁን የሕዝብ ትራንስፖርት የተቋረጠ መሆኑና በአካባቢ የሚገኘው የሼህ አላሙዲን ንብረት የሆነው ወርቅ ቁፋሮ ሰራተኞችም ጓዛቸውን ጠቅልለው መውጣታቸው ታውቋል።</p>

<p>በጌዲኦና በጉጂ ብሔረሰቦች መካከል የተፈጠረው የጐሳ ግጭት ከ200 ሕዝብ በላይ የጨረሰና ከ160.000 ሕዝብ በላይ ያፈናቀለ ነው ቢባልም መንግስት እስካሁን ያላመነበት ሲሆን ጭራሹኑ ሁኔታውን ለማድበስበስና ለማለዘብ ከፍተኛ ጥረት እያደረገ ይገኛል። በተለይም የክልሉ ከፍተኛ ሹም የሆኑ አቶ አባተ ኪሾ የሰጡት ቃለ ምልልስ ይህንኑ ሁኔታ የሚያሳይ ሲሆን ይኸው መሸፋፈኑና ትኩረት ማጣቱ ሳያንስ የግጭቱ ቀስቃሽ ናቸው ሲል ሕዝብ በስብሰባ ያጋለጣቸውና ብዙ ታጣቂ ጭፍራ እንዳላቸው የሚነገርላችው እነዚህ የጉጂ ብሔረሰብ አባላት ናቸው የሚባሉ አምስት ሰዎች ካሉ ግጭቱ ወደፊትም እንደማይቀር በማስጠንቀቅ ቢነገርም ለእርምጃው የአካባቢው መንግስት እስካሁን ፈቃደኛ ሆኖ ያለመገኘቱ ታውቋል። ለዚህም ተጠያቂ የሚያደጉት የደቡብ ክልል ሹማምንትን መሆኑ ከስፍራው የደረሰን ዘገባ ያስረዳል።</p>

<p>አስቸኳይ መፍትሔ ከማድረግ ይልቅ ይህን አሰቃቂ እልቂት ለሕዝብ ይፋ ያደረገውን የአማራጭ ኃይሎች ም/ቤትን መወንጀል የመረጡት አቶ አባተ ኪሾ በግጭቱ ተፈናቅለው ወደ ተጐራባች አካባቢዎች የተሰደደውን በ100.000 የሚቆጠር ሕዝብና በ58 ገበሬ ማሕበራት ውስጥ የወደመ ቤት በአንድ ወር ጊዜ ውስጥ መልሰን አቋቁመናል ማለታቸው ለክልሉ ሕዝብ ሰላማዊ ሕይወት እንዲሁም ደራሽ እርዳታ ማግኘት ግድ ያልሰጣቸው መሆኑን የበለጠ ይፋ ያወጣ ነው በማለት የሚተነትነው ሪፖርት ሌላው ቢቀር ከሀገረ ማሪያም ሶዳ የነበረው የትራንስፖርት እንቅስቃሴ እስካሁን መጀመር ያልተቻለ መሆኑና ከሻኪሶ 70 ኪ.ሜ ርቀት በምትገኘዋ ዳዋ ዲጋቲ ላይ የነበሩ የሼህ አላሙዲን የወርቅ ቁፋሮ ሰራተኞች ችግሩ በፈጠረባቸው ስጋት ሙሉ የስራ እቃቸውን ጠቅልለው መውጣታቸውና እስከ አሁንም ወደ ስራ ቦታው ያለመመለሳቸው በመንግስትና በክልሉ ባለሥልጣናት ተገቢው ትኩረት ያላገኘ መሆኑን የሚያስረዳ መሆኑ አስረድቷል።</p>


<p class="align-center"><a href="/Gazettas/Maebel/info/Maebel.sera.html">ከማዕበል መስከረም 9 ቀን 1991</a></p>

</body>
</html>	
