<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አ.አ.ድ በኡጋድጉ የመጨረሻውን ውጤት ይፋ ያደርጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አ.አ.ድ በኡጋድጉ የመጨረሻውን ውጤት ይፋ ያደርጋል</h1>


<p>በሚቀጥለው ሳምንት ውስጥ በቡርኪናፋሶ ዋና ከተማ ኡጋድጉ ውስጥ ጉባኤ የሚቀመጠው በአፍሪካ አንድነት ድርጅት የመሪዎች ጉባኤ የተሰየመው ሸምጋይ ቡድን ያዘጋጀውን ታሪካዊና ጥናታዊ የሰነድ ማሰባሰቡን በመጨረሱ በሚቀጥለው ሳምንት ዘገባውን ይፋ እንደሚያደርግ ታወቀ።</p>

<p>በጉባኤውም የዚምባቡዌ፣ የጅቡቲና የቡርኪናፋሶ መሪዎች የሚገኙ ከመሆናቸውም በተጨማሪ የአፍሪካ አድንነት ድርጅት ዋና ፀሐፊ ዶ/ር ሳሊም አሕመድ ሳሊም ይገኛሉ። እነዚህ ባለፈው የአፍሪካ አገሮች መራሔ መንግስታት በኡጋድጉ ለጉባዔ በተሰባሰቡበት ወቅት የኢትዮጵያና ኤርትራን ግጭት ለመሸምገል የተወከሉ ሲሆን በወቅቱም በቡርኪናፋሶው ፕሬዝዳንት መሪነት አዲስ አበባና አስመራ በመጓዝ ጥረት ማድረጋቸው አይዘነጋም። ሆኖም በድርጅቱ የቀረበውን ሐሳብ ኤርትራ ሰበብ በመፍጠር ለመቀበል ፍቃደኛ ባለመሆኗ ውጤት ሳይገኝበት የቀረ ሲሆን ጥረቱ ግን በአምባሳደሮች ደረጃ ቀጥሎ የግጭቱን መንስኤ እንዲመረምሩና ለቅራኔ መንስኤ ስለሆኑት የአካባቢዎች ባለቤትነት ታሪካዊ ሰነድ እንዲያሰባስቡ በማድረግ ጥረቱ ቀጥሎ እስካሁን ድረስ በልዩ ልዩ ሰበቦች የደረሱበት የመጨረሻ ውጤት ባይገለፅም የሽምግልና ጥረቱ ግን አለመቋረጡ ታውቋል።</p>

<p>በመጪው ሳምንት ውስጥ በሚገኙ ቀናት በኡጋድጉ የሚቀጥለው የአ.አ.ድ የሰላም አፈላላጊ ቡድን ይህንኑ የአምባሳደሮች ጥናት ተመርኩዞ የሚያቀርበው ሃሳብ የመጨረሻ ነው ተብሎ በኢትዮጵያ በኩል እንደሚጠበቅ በተደጋጋሚ ከከፍተኛ ባለስልጣናቱ ሲነገር ተደምጧል።</p>

<p>የኡጋዱጉው ስብሰባ የሚያቀርበውን ታሪካዊ ሰነድ ሲያሰባስቡ የከረሙት የተወካይ መንግስታት አምባሳደሮች፣ ከሁለቱም መግንስታት ከፍተኛ የፖለቲካ መሪዎች ጋር በተደጋጋሚ በመገናኘት ጠቃሚ መረጃዎችን በሰነድነት መያዛቸው የሚታወቅ ሲሆን ቀደም ሲል አካባቢውን በቅኝ ገዢነት ታስተዳድር ከነበረችው ከኢጣሊያ መንግስትና ከተባበሩት መግንስታት የካርቶግራፊ ተቋም ቀደምትነት ያላቸውን ካርታዎችና ሰነዶችን ማሰባሰባቸውምታውቋል።</p>

<p>የኢትዮጵያ መንግስት ለድንበር ግጭቱ የሚቀርቡ የሰላም ድርድሮችን በአዎንታዊ መልኩ ሲያስተናግድ መቆየቱና በአንፃሩ ከተለያዩ ወገኖች የቀረቡት የሽምግልና ጥረቶች በሻዕቢያ በኩል ጥቃቅን ሰበቦች እየተፈጠረባቸው አሉታዊ ምላሽ ሲሰጥ መቆየቱ የሚታወቅ ነው። ለሰላም ጥረቱ ለሚደረጉ ሽምግልናዎች የሁለቱን ወገኖች ከፍተኛ የፖለቲካ ባለስልጣኖች ለየብቻ ከማናገር በቀር በክብ ጠረጴዛ ዙሪያ አገናኝቶ ለማወያየት የቻለ ሸምጋይ እስካሁን አልተገኘም።</p>

<p>የሰላም ጥረቱ እስከተሟጠጠ ድረስ በትዕግስት እንደሚጠብቅ ግልፅ አቋሙን ያሳወቀው የኢትዮጵያ መንግስት በሚቀጥለው ሳምንት ውስጥ ኡጋድጉ ላይ የሚካሄደውን የሸምጋይ ቡድን የሚያቀርበው ጥናት ውጤትን በጉጉት እየጠበቀ ሲሆን በሻዕቢያ በኩልም ተቀባይነት ይኖረዋል ተብሎ ይጠበቃል።</p>

<p>ከዚህ በተጨማሪ ከግጭቱ አንስቶ በየትኛውም መድረክ በግንባር ተገናኝተው የማያውቁትን የኢትዮጵያ ጠ/ሚኒስትር አቶ መለስ ዜናዊና የሻዕቢያው መሪ አቶ ኢሳያስ አፈወርቂን ኡጋድጉ በሚካሄደው የሸምጋዮች ጉባኤ ላይ አገናኝቶ የማወያየት ሀሳብ እንዳለ ከዲፕሎማቶች አካባቢ የተገኘው ዜና ያስረዳል።</p>


<p class="align-center"><a href="/Gazettas/Maebel/info/Maebel.sera.html">ከማዕበል መስከረም 30 ቀን 1991</a></p>

</body>
</html>
