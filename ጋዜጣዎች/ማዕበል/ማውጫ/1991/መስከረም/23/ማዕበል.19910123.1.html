<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዋሽ ተከዜና ባሮ መሙላት አደጋ አስከተለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዋሽ ተከዜና ባሮ መሙላት አደጋ አስከተለ</h1>


<p>ባሮ አዋሽና ተከዜ ወንዞች በጋምቤላ፣ በአፋርና በሁመራ አካባቢ ኗሪዎች ላይ ድንገተኛ የማጥለቅለቅ አደጋ አድርሰዋል። እነዚህ ሶስት ወንዞች ከሀምሌ ወር መጨረሻ ጀምሮ በአጠቃላይ ከ151.092 ከሚሆን ሕዝብ በላይ አደጋ ማድረሳቸው ታውቋል።</p>

<p>የአዋሽ ወንዝ በዘንድሮው ክረምት አደጋ ያስከትላል የሚል ስጋት ባይኖርም አደጋውን ለመከላከል ቅድመ ዝግጅቶች ተደርገዋል ሲባል ቆይቶ በድንገት ካለፈው ነሐሴ 23/1990 ዓ.ም ጀምሮ እስከ መስከረም 9/1991 ዓ.ም ድረስ አካባቢው በከፍተኛ የውኃ ሙላት በማጥለቅለቅ ላይ መሆኑንና በሐምሌ ወር መጨረሻ 83.346 ሰዎች ለስደት መዳረጋቸውን ባለፈው ሰኞ የአደጋ መከላከልና ዝግጁነት ኮሚሽን /አመዝኮ/ የሕዝብ ግንኙነት አስታውቋል።</p>

<p>በመቀጠልም በዚሁ የአዋሽ ሙላት ሳቢያ በሰሜን ምስራቅ ኢትዮጵያ ከጅቡቲ አዋሳኝ በምትገኘው በአዋሽ ዲት ባሕሬን የሚኖሩ 15.600 ዘላኖች በውሃ እንደተከበቡ ሲሆን ኮሚሽኑ በሰውና በእንስሳት ላይ የደረሰውን አደጋና የሕይወት መጥፋት በዝርዝር አልገለፀም።</p>

<p>በዚሁ የአዋሽ ሙላት ሳቢያ ስለደረሰው አደጋ የቢቢሲ ሬዲዮ ሲዘግብ 50ሺህ የሚገመት የአፋር ዘላን በውሃው መጥለቅለቅ ከመጐዳቱም በላይ 2 ሰዎች በአዞ የተበሉ ሲሆን 7 ሰዎች ደግሞ በወንዙ ማጥለቅለቅ እንደተወሰዱና በፍለጋም ያለመገኘታቸውን ከአባባቢው የደረሰውን ሪፖርትን ጠቅሶ አሰራጭቷል።</p>

<p>በተመሳሳይ ሁኔታ በባሮ ወንዝ መሙላት የተነሳ 66.404 የአካባቢው ነዋሪ ሕዝብ የመኖሪያ አካባቢው ጥሎ እንዲሰደድ ማስገደዱ ሲታወቅ የአካባቢው መንገድ መበላሸት ለአፋጣኝ እርዳታው መድረስ ችግር መፍጠሩን በመጥቀስ በጭነት መኪናዎች በጀልባ ለተፈናቀለው ሕዝብ እርዳታ ለማድረስ ጥረት እየተደረገ መሆኑን መግለጫው አስታውቋል።</p>

<p>ከዚህ በተጨማሪ የኮሚሽኑ የሕዝብ ግንኙነት በመግለጫው ባለፈው ሐምሌ ወር መጨረሻ የተከዜ ወንዝ ሙላት በሁመራ አካባቢ ኗሪ በሆኑ 1342 ሰዎች ላይ ጉዳት ሲያደርስ በውኃው ለተከበበው ሕዝብ የአስቸኳይ አፋጣኝ እርዳታ መስጠት ተችሏል ብሏል።</p>

<p>የኮሚሽኑ መግለጫው በአዋሽ ሙላት ለተከበበውና በአደጋ ላይ ለሚገኘው የአፋር ሕዝብ እስካሁን 195 ኩንታል ምግብና 198 ካርቶን ብስኩት በሄሊኮፕተር በመታገዝ ለሕዝብ ማቀበሉን ሲያስታውቅ በአደጋው ሕፃናትና ሴቶች ለጉዳት የተጋለጡ መሆኑንም አስገንዝቧል።</p>


<p class="align-center"><a href="/Gazettas/Maebel/info/Maebel.sera.html">ከማዕበል መስከረም 23 ቀን 1991</a></p>

</body>
</html>
