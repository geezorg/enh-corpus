<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዋሽ ማጥለቅለቅ የማፈናቀልና የሞት አደጋ አደረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዋሽ ማጥለቅለቅ የማፈናቀልና የሞት አደጋ አደረሰ</h1>


<p>የአዋሽ ወንዝ ሰሞኑን ሁለት ግድቦችን ፈንቅሎ በመውጣት በሕይወትና በንብረት ላይ ከፍተኛ ጉዳት ሊያደርስ ችሏል። እስካሁን 2690 በወንዙ መጥለቅለቅ የተፈናቀሉ መሆኑም ታውቋል።</p>

<p>የውሃ ሀብትና ልማት ሚ/ር መ/ቤ በበጋው ወራት የደለል ጠረጋና የወንዙን ጠርዝ የማጠናከር ስራ ባለማካሄዱ መሆኑን ከአፋር ክልል ወቀሳ ተሰንዝሮበታል። የውሀ ሀብት ልማት ሚኒስትር ግን ውሀው የወጣው ጭራሽ ባልጠበቅናቸው ስፍራዎች ስለሆነ የሚ/ር መ/ቤቱ ችግሩን የመቋቋም አቅም የለውም ማለታቸው ተገልጿል።</p>

<p>የአዋሽ ወንዝ ሙላት ማጥለቅለቅን በተመለከተ ጉዳዩ የሚመለከታቸው አካላት እርስ በርስ መወነጃጀላቸውና ከተጠያቂነት ለመሸሽ ሙከራ እያደረጉ ነው። ጉዳዩ የሚመለከተው አካል በጊዜ የመከላከል ሥራ ባለማካሄዱ ከ5 ሺህ ሄክታር የእርሻ ማሳ ውስጥ 3962 በጥጥ ሰብል የተሸፈነ ሄክታር መሬት በውሃ ሙላት መጥለቅለቁን የመልካ ሰዲ ሥራ አስኪያጅና የክልሉ ም/ቤት ስራ አስፈፃሚ አባል አቶ ሽጠት ብሪስ በማስረዳት ተጠያቂው የውሀና ሀብት ልማት ሚ/ር መ/ቤት መሆኑን ገልፀዋል። የአዋሽ ተፋሰስ የውሀ ሀብት አስተዳደር ተ/ሥራ አስኪያጅ አቶ ዳዊት ተፈራ ግን አዋሽ ጉዳት ያደረሰው ባልተጠበቀና ከአቅም በላይ በሆነ ስፍራ ከ7.53 ሜትር በላይ በመሙላቱ መሆኑን በመግለፅ መ/ቤታቸውን ከኃላፊነት ነፃ ያደርጋሉ። ሆኖም በበጋ ወራት የሚ/ር መ/ቤቱ የደለል ጠረጋና የወንዝ ጠርዝ የማጠናከር ሥራ እንዳላካሄደ ተ/ሥራ አስኪያጁ በተጨባጭ ማስረጃ የሚ/ር መ/ቤቱን ድክመት ያጋልጣሉ።</p>

<p>የውሀ ሀብት ልማት ሚኒስትር አቶ ሽፈራው ጃርሶ ግን በበጋ ወራት የሚ/ር መ/ቤቱ አቅሙ በፈቀደ መጠን የመከላከል ሥራ መፈፀሙንና የወንዙ ሙላት ሰብሮ የወጣው ግን ባልተጠበቁ ቦታዎች ከመሆኑም በላይ የወንዙን ሙላት ለመከላከል የሚ/ር መ/ቤቱ ከጥገና ያለፈ ሥራ ለማከናወን እንደማይችል የመ/ቤታቸውን አቅመ ደካማነት በመግለፅ በዘንድሮው የአዋሽ ወንዝ መጥለቅለቅ የከፋ ጉዳት እንዳይደርስ መከላከል ተችሏል በማለት በመንግሥት መገናኛ ብዙኃን የገለፁትን ራሳቸው አስተባብለውታል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ነሐሴ 22 ቀን 1991</a></p>

</body>
</html>	
