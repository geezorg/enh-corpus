<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እስረኛ የጦር ኃይል አባላት ጡረታቸው በአቶ ታምራት ትዕዛዝ እንደታገደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እስረኛ የጦር ኃይል አባላት ጡረታቸው በአቶ ታምራት ትዕዛዝ እንደታገደ ነው</h2>


<p>በአቶ ታምራት ላይኔ ትዕዛዝ የጡረታ መብታቸው የታገደባቸው የቀድሞ መንግሥት ወታደራዊ ባለሥልጣናት ጉዳያቸውን ለሚያየው ፍ/ቤት የጡረታ መብታቸውን ለማስከበር ጉዳዩ ለሚመለከተው አካል ጥያቄ እንዲያቀርቡ ያቀረቡት አቤቱታ ሕጋዊ በመሆኑ ፍ/ቤት እንደተቀበለው ከስፍራው የደረሰን ዜና ያስረዳል።</p>

<p>በእነ ኮ/ል መንግሥቱ ኃ/ማርያም ፋይል በፌዴራሉ ከፍተኛ ፍ/ቤት 1ኛ ወንጀል ችሎት ባለፈው ሐሙስ ከቀረቡት የቀድሞ መንግስት ከፍተኛ ባለሥልጣኖች መሃል አቤቱታውን ያቀረቡት 45ኛው ተከሳሽ ብ/ጄ/ል ግርማ አየለ ናቸው። ተከሳሹ በእለቱ ባስቻለው ፍ/ቤት ባቀረቡት አቤቱታ አብረዋቸው ከታሰሩት መካከል የአብዛኛዎቹ ጓደኞቻቸው የጡረታ መብት ሲከበር፣ በጦር ኃይሎች ውስጥ እስከ መጨረሻው ወቅት ድረስ በስራ ላይ የነበሩት የባሕር ኃይል፣ የአየር ኃይልና የምድር ጦር አባላት የጡረታ መብታቸው በወቅቱ ስልጣን ላይ በነበሩት በአቶ ታምራት ላይኔ ፊርማ እንደታገደባቸው ገልፀዋል። እስካሁንም የመከላከያ ሚኒስቴርን ጠይቀው ስላልተፈቀደላቸው ለሚኒስትሮች ም/ቤት ማመልከቻ ፅፈው በተወካያቸው አማካይነት እንዲያቀርቡ ፍ/ቤት ለማረሚያ ቤት ትዕዛዝ እንዲሰጥላቸው ጠይቀዋል።</p>

<p>45ኛው ተከሳሽ ብ/ጄ/ል ግርማ አየለ ለችሎቱ ባቀረቡት የረጅም ዘመን የአገልግሎት መብታቸው የሆነው የጡረታ መብት በማንም ባለስልጣን ትዕዛዝ ሊታገድ እንደማይችል ጠ/ሚ/ር መለስ ዜናዊ ከዚህ ቀደም መግለፃቸውን በመጥቀስ ይህም በስራ ላይ በዋለው ሕገ መንግሥት ውስጥም የተካተተ የዜጐች የማይገሰስ መብት መሆኑን ለፍ/ቤቱ ባቀረቡት አቤቱታ ጠቅሰዋል።</p>

<p>ባለፈው ሐሙስ ያስቻለው የፌዴራሉ ከፍተኛ ፍ/ቤት አንደኛ የወንጀል ችሎት በተከሳሹ የቀረበው አቤቱታ ሕጋዊ መሆኑን በማመን ጥያቄያቸው ተፈፃሚ እንዲሆን ትዕዛዝ ሰጥቷል። በዚህ ፋይል ከተከሰሱት የቀድሞ መንግሥት ባለሥልጣኖች ውስጥ የእነ ሻ/ል ፍቅረስላሴ ወግደረስና ለገሰ አስፋው የጡረታ መብት መከበሩ ይታወሳል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ነሐሴ 1 ቀን 1991</a></p>

</body>
</html>	
