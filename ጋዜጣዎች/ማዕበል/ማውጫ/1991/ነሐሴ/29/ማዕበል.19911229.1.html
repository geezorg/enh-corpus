<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኢትዮጵያ ጥሪ ምላሽ በመንፈጉ ነው አይሮፕላኑ የተመታው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለኢትዮጵያ ጥሪ ምላሽ በመንፈጉ ነው አይሮፕላኑ የተመታው</h1>


<p>ለበረራ በተከለከለ ቀጣና ድንበር ጥሶ ከመግባቱም በላይ ከአብራሪዎቹ በኩል መልስ ባለመገኘቱ በሚሳይል መትታ መጣሏን ኢትዮጵያ መግለጿ ይታወሳል።</p>

<p>በዩ.ኤስ.አሜሪካ የበረራ ቁጥር ኤን 350 ጂ.ኤፍ የተመዘገበው ጄት አብራሪው አለን ሉዊስ የተባለ የ47 ዓመት ጐልማሳ ብሪታኒያዊና ረዳቱ አንደርስ ሮርስ የተባለ የስዊድን ዜጋ መሆናቸውን ሲገለፅ የኢትዮጵያ አየር ኃይል ነፍስ አድን ቡድን የ2 ቱን አብራሪዎች የተቃጠለ አስክሬን ወደ አክሱም ሆስፒታል የወሰደ ሲሆን በትናንትናው ዕለት አዲስ አበባ ገብቷል።</p>

<p>ከኤርትራ ድንበር 40 ኪሎ ሜትር ወደ ውስጥ ገባ ብሎ በተከለከለ አደገኛ ቀጣና ይበር የነበረው ይኸው አይሮፕላን አንድ የጆሀንስበርግ ኩባንያ የተከራየው እንደነበርና ባለፈው እሁድ ከግብፅ ተነስቶ በአፍሪካ ቀንድ አካባቢ ሲደርስ በመጥፋቱ ከፍተኛ ድንጋጤ አስከትሎ እንደነበርና ከ24 ሰዓት በኋላ የኢትዮጵያ መንግሥት ባወጣው መግለጫ ይኸው አይሮፕላን መሆኑ እንደታወቀ በኢትዮጵያ የደቡብ አፍሪካ አምባሳደር ማማቦሎያ መግለፃቸውን ዘገባው አመልክቷል።</p>

<p>የኢትዮጵያ መከላከያ ሚ/ር በበኩሉ አብራሪዎቹ ምላሽ ለመስጠት ፈቃደኛ ያለመሆናቸው ያሳደረው ጥርጣሬ ይህን መሰሉን የመጨረሻ ወታደራዊ እርምጃ ለመውሰድ እንዳስገደደው ይናገራል። በአውሮፕላኗ ተመትታ መውደቅ ሳቢያ ዜጐቻቸውን ላጡት የብሪታኒያና የስዊድን መንግሥትም ኢትዮጵያ ስለጉዳዩ አስፈላጊውን ምርመራ አድርጋ ተጨማሪ ማብራሪያ እንደምትሰጥ መግለጫው አስረድቷል። የሰው ሕይወት በመጥፋቱም ኢትዮጵያ ማዘኗን አዲስ አበባ ለሚገኙት ለብሪታንያና ለስዊድን ኤምባሲዎች ገልፃለች።</p>

<p>የኢትዮጵያ የመከላከያ ኃይል በአውሮፕላኗ ላይ የወሰደውን እርምጃ ደቡብ አፍሪካ ማውገዟን የአገሪቱ የመግንሥት ቃል አቀባይ ከኬፕታውን ከተማ መግለጫ ሰጥቷል። የስዊድን መንግሥትም ኢትዮጵያ የዓለም አቀፍ የበረራ ሕግን በመጣስ በፈፀመችው ድርጊት ማዘኑንና የስዊድን ውጭ ጉዳይ ሚኒስትር በስቶክሆል ከተማ የሚገኙትን የኢትዮጵያ አምባሳደር ጠርተው ስለጉዳዩ ማብራሪያ መጠየቃቸው ታውቋል። እንደ ስዊድን ሁሉ ብሪታኒያም የዜጋዋ ሕይወት ያለአግባብ ማለፉ ስላስቆጫት ጉዳዩን በቸልታ እንደማታልፈው አቋሟን ይፋ አድርጋለች። በተለይ የብሪታኒያ የውጭ ጉዳይ ሚኒስትር በለንደን ከተማ በሰጡት መግለጫ በአውሮፕላኑ ተመትቶ መውደቅም ሆነ ለእንግሊዛዊው ፓይለት መሞት ሙሉ ለሙሉ ተጠያቂ ከሆነው የኢትዮጵያ መንግሥት ስለጉዳዩ ማብራሪያ በአፋጣኝ እንደሚፈልጉ በይፋ ተናግረዋል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ነሐሴ 29 ቀን 1991</a></p>

</body>
</html>	
