<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የማዕበል 4ኛ ዓመት በደመቀ ሁኔታ ተከበረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የማዕበል 4ኛ ዓመት በደመቀ ሁኔታ ተከበረ</h1>


<p>ማዕበል ጋዜጣ የተመሰረተበት 4ኛ ዓመት «ትንሳኤ ለጐዳና ሕፃናትና ተፈናቃይ ወገኖች» በሚል መርህ ከጐዳና ሕፃናትና ተፈናቃይ ወገኖች ጋር ሚያዝያ 10/1991 ዓ/ም በታላቅ ድምቀት መከበሩን ንየበዓሉ አዘጋጅ ኮሚቴ አስታውቋል።</p>

<p>ጋዜጣው የተመሰረተበትን ዓመታዊ በዓል በትንሳኤ በዓል ከጐዳና ሕፃናትና ተፈናቃይ ወገኖች ጋር የሚያከበሩት የማዕበል ጋዜጣ ዝግጅት ክፍል አባላት ይህንን በዓላቸውን ላለፉት 3 ተከታታይ ዓመታት በደመቀ ሁኔታ ሲያከብሩ መቆየታቸውን አዘጋጅ ኮሚቴው ገልጿል። ባለፉት የትንሳኤ በዓላት በጋዜጣው ምስረታ በዓል ላይ እንዲገኙ ጥሪ ለተደረገላቸው የጐዳና ሕፃናትና ተፈናቃይ ወገኖች የምሳ ግብዣ በማድረግ የሙሉ ልብስ፣ የቲሸርትና ሰርተው ራሳቸውን እንዲችሉ የተሟላ የሊስትሮ መገልገያ መሳሪያ እንደተበረከተላቸው ጨምሮ አስረድቷል።</p>

<p>በ1989 ዓ/ም 2ኛው ዓመት በወረዳ 2 ቀበሌ 09 አዳራሽ፣ በ1990 ዓ/ም 3ኛው ዓመት ከ80 በላይ ለሚሆኑ የጐዳና ሕፃናትና ተፈናቃይ ወገኖችን በመጋበዝ በዓሉ በድምቀት መከበሩን የሚገልፀው ይኸው ዘገባ የዘንድሮው 4ኛ ዓመት የምስረታ በዓል ሚያዝያ 10/1991 ዓ.ም በዕለተ ሰንበት በወረዳ 2 ቀበሌ 11 አዳራሽ ውስጥ በድምቀት እንደተከበረ ታውቋል።</p>

<p>በዕለቱም ቁጥራቸው ከ500 በላይ የሚሆኑ የጐዳና ሕፃናትና ተፈናቃይ ቤተሰቦች እንደተገኙና ለ50 ታዳጊ ወጣቶች የሙሉ ልብስና የማዕበል ጋዜታ ዓርማ ያለበት ቲሸርት ስጦታ እንደተበረከተላቸው የተገለፀ ሲሆን ለ20 ልጆች የተሟላ የሊስትሮ ሳጥን ከቀለምና ብሩሽ ጋር መሰጠቱም ታውቋል። እንዲሁም የማዕበል የዝግጅት ክፍል እየረዳ ከሚያስተምራቸው ወጣቶች መሀል በትምህርታቸው ጥሩ ውጤት ላስገኙት የማበረታቻ ሽልማትም ተደርጓል።</p>

<p>ከዚህም በተጨማሪ በአዲስ አበባ ወህኒ ቤት በእስር ላይ ለሚገኙ የነፃ ፕሬስ ጋዜጠኞች 10 ሙሉ የስፖርት ቱታ ልብስ ስጦታ ለኢትዮጵያ ነፃ ጋዜጠኞች ማሕበር /ኢነጋማ/ ተወካይ የጋዜጣው ሥራ አስኪያጅ አቶ አክሊሉት ታደሰ አበርክተዋል።</p>

<p>በበዓሉ ላይ የማዕበል ጋዜጣን የ4 ዓመት የሥራ እንቅስቃሴን የሚገልፅ በፎቶግራፍ የተደገፈ ኤግዚብሽን የቀረበ ሲሆን ለበዓሉ ታዳሚዎች የቀረበው የሙዚቃና የድራማ ዝግጅት ትምህርታዊና አዝናኝ እንደነበረ የአዘጋጅ ኮሚቴው ዘገባ አመልክቷል።</p>


<p class="align-center"><a href="/Gazettas/Maebel/info/Maebel.sera.html">ከማዕበል ሚያዝያ 16 ቀን 1991</a></p>

</body>
</html>	
