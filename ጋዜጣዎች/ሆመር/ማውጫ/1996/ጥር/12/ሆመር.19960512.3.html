<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትምህርት ሚኒስቴር ያረቀቀው የወጪ መጋራት ክፍያ ከግል ኮሌጆች አጠቃላይ ክፍያ ይበልጣል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ትምህርት ሚኒስቴር ያረቀቀው የወጪ መጋራት ክፍያ ከግል ኮሌጆች አጠቃላይ ክፍያ ይበልጣል ተባለ</h2>


<p>ባለፈው ሐሙስ የአዲስ አበባ ዩኒቨርስቲ ተማሪዎች በትምህርት ሚኒስቴር አማካኝነት ቀርቦ በተወካዮች ምክር ቤት የጽደቀውን የወጪ መጋራት ስርዓት የውለታ ቅጹን እንዲሞሉና እንዲፈርሙ ቢደረጉም ቅጹ ጥናት ያልተደረገበት መሆኑን አንዳንድ ተማሪዎችና መምህራን አስታወቁ።</p>

<p>ተማሪዎቹ ወደ ትምህርት ቤት የገቡት በመስከረም የመጨረሻዎቹ ቀናት ቢሆንም እንዲከፍሉ የተደረጉት የምግብና የመኝታ ወጪ ግን ከመስከረም አንድ ቀን ጀምሮ የሚታሰብ መሆኑን አሳውቀዋል። የትምህርት ወጪውም ቢሆን በፋካልቲው ውስጥ የሚገኙ የተለያዩ የትምህርት ክፍሎች አንድ አይነት ተመሳሳይ ክፍያ እንዲከፍሉ መደረጋቸው ቅጹን ያዘጋጀው የትምህርት ሚኒስትር አስፈላጊውን ጥናት አለማድረጉን የሚያመላክት ነው እንደ ተማሪዎቹ ገለፃ።</p>

<p>በአንድ ፋካልቲ ውስጥ የሚገኙ የተለያዩ የትምህርት ክፍሎች እንደሚጠቀሙት የትምህርት መርጃ መሣሪያዎችና የምርምር አጋዥ መሳሪያዎች ዋጋቸው የተለያየ እንደሚሆን አውስተው የትምህርት ሚኒስቴር የወጪ መጋራት ቅጽ ግን ይህንን ያላገናዘበ መሆኑን ተናግረዋል።</p>

<p>በተለይ በቋንቋዎች ጥናት ተቋም የሚማሩ ተማሪዎች ለዝግጅት ክፍላችን እንዳስታወቁት፣ በፋካልቲው ያሉት አራት የትምህርት ክፍሎች የሚጠቀሟቸው የትምህርት አጋዥ መጻህፍት ከተለያዩ መንግስታዊ ያልሆኑ ድርጅቶች በስጦታ መልክ የተበረከቱ ቢሆኑም አብዛኞቹ ለየትምህርቱ የሚያስፈልጉ የመሳሪያ መጻሕፍት በቤተ መጻሕፍት ውስጥ የማይገኙ በመሆናቸው ብዙ ወጪ ላልወጣበት የትምህርት ሂደት በቤተ ሙከራና በኮምፒውተር አማካኝነት ትምህርታቸውን ከሚያከናውኑና ቡዙ የምርምር ወጪ ከሚያደርጉ የትምህርት ክፍሎች እኩል መክፈላቸው ፍትሃዊ አለመሆኑን አመልክተዋል።</p>

<p>ለትምህርት ወጪ ተሰልቶ የቀረበው ሂሣብም ከታላላቅ የግል ኮሌጆች ጋር ተመጣጣኝ እንዳልሆነ ይናገራሉ። 85 በመቶ ያህሉን መንግስት ይሸፍነዋል የሚባለው የትምህርት ወጪ ከግል ኮሌጆች የትምህርት ክፍያ ጋር ሲነፃፀር እስከ 2000 ብር የሚደርስ ጭማሪ ያሳየ ሲሆን፣ ምንም ለውጥ ባልተደረገበት የትምህርት ሂደት፣ ከግል ኮሌጅ እጅግ የማይወዳደር ሁኔታ ለመምህራኑ ደሞዝ እየተከፈለ በሚገኝበት ወቅት የቀረበው የትምህርት ወጪ ተገቢ አይደለም በማለት ተማሪዎቹ ያማርራሉ።</p>


<p class="align-center"><a href="/Gazettas/Homer/info/Homer.sera.html">ከሆመር ጥር 12 ቀን 1996</a></p>

</body>
</html>	
