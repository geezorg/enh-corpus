<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካ እነስዬ የታሰሩት በሙስና መሆኑን እጠራጠራለሁ አለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሜሪካ እነስዬ የታሰሩት በሙስና መሆኑን እጠራጠራለሁ አለች</h1>


<p>የአሜሪካ መንግሥት በኢትዮጵያ እየተካሄደ ያለው ሥርዓት እንዳሳሰበው በመግለፅ በተለይም ሰብዓዊና ዴሞክራሲያዊ መብቶች እየተረገጡ ነው ሲል ለጠቅላይ ሚኒስትር መለስ ዜናዊ ቅሬታውን ሲያቀርብ አቶ ስዬ አብርሃ በአስቸኳይ ሆስፒታል እንዲገቡ በወህኒ ቤቱ ዶ/ር የታዘዘው በወቅቱ ባለመፈፀሙ የአቶ ስዬ ጤና ሁኔታ አሳሳቢ ደረጃ ላይ መድረሱ ታውቋል።</p>

<p>የአሜሪካ መንግሥት በኢትዮጵያ ውስጥ ያለውን የሰብዓዊና ዴሞክራሲአዊ መብቶች ረገጣ ያሳሰበው መሆኑን በኢትዮጵያ የአሜሪካ አምባሳደር የሆኑት ቲቦር ናዥ በጠ/ሚኒስትር ጽ/ቤት ተገኝተው ጠ/ሚኒስትር መለስ ዜናዊ ለህወሓት ጉባዔ መቀሌ ከመሄዳቸው በፊት የመንግሥታቸውን መልዕክት አቅርበውላቸዋል።</p>

<p>አምባሳደሩ ባቀረቡት መልዕክት ኢህአዴግ እየተከተለ ባለው የፖለቲካ ልዩነት ምክንያት በዜጐቹ ላይ የሚወስዳቸው እርምጃዎች ዴሞክራሲን የሚፃረር በመሆኑ ስጋት እንዳሳደረባቸው ገልፀዋል። በተለይም እነአቶ ስዬ አብርሃና አቶ ቢተው በላይ የታሰሩበት ምክንያት ሙስና ሳይሆን በህወሓት ውስጥ በተፈጠረው የፖለቲካ ልዩነት ሳቢያ መሆኑን መንግሥታቸው እንደሚያምንና በዚህም የዩኒቨርስቲ ተማሪዎችና ሌሎች ኢትዮጵያውያን የፖለቲካ እስረኞችን ጨምሮ አቶ ስዬ አብርሃና አቶ ቢተው በላይ በአስቸኳይ እንዲፈቱ መንግሥታቸው የሚፈልግ መሆኑን አምባሳደር ቲቦር ናዥ ገልፀዋል።</p>

<p>ይህ በእንዲህ እንዳለ ከ4 ወራት በላይ ክስ ሳይመሰረትባቸው በማዕከላዊ እስር ቤት ታስረው የቆዩትና በኋላም በፍ/ቤት ትዕዛዝ በአዲስ አበባ ወህኒ ቤት (ከርቸሌ) የወረዱት አቶ ስዬ አብርሃ ከርቸሌ ከወረዱበት ጊዜ አንስቶ ለረጅም ጊዜ ሲያሰቃያቸው በኖረውና በከፍተኛ ደረጃ በደረሰ የአፍንጫ አስም (ሳይነስ) እንደሚሰቃዩ የታወቀ ሲሆን ሐሙስ መስከረም 3 ቀን 1994 ዓ/ም ከቀኑ 5 ሰዓት ላይ ወደፖሊስ ሆስፒታል የተወሰዱት አቶ ስዬ የሆስፒታሉ ሀኪሞች የተቻላቸውን ያህል እርዳታ ቢያደርጉላቸውም የጤናቸው ሁኔታ አለመሻሻሉ ታውቋል።</p>

<p>አቶ ስዬ አብርሃ ለረጅም ዓመታት አብሯቸው የቆየው ይኸው አፍንጫ አስምና የብርድ በሽታ እንዳለባቸው እየታወቀ በሆስፒታሉ ውስጥ እንዲተኙ የተደረገበት ክፍል ዙሪያውን መስተዋት ከመሆኑም በላይ ብርድ የሚያስገባ ቀዳዳዎች ያለው ጭምር በመሆኑ ለጤናቸው ተስማሚ ሁኔታን አልፈጠረላቸውም።</p>


<p class="align-center"><a href="/Gazettas/Nesebrak/info/Nesebrak.sera.html">ከነፀብራቅ መስከረም 7 ቀን 1994</a></p>

</body>
</html>	
