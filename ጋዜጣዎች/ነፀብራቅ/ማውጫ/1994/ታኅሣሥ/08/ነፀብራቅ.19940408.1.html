<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዳሽን ባንክ ጣና ገበያን ሊቆጣጠረው ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዳሽን ባንክ ጣና ገበያን ሊቆጣጠረው ነው</h1>


<p>በአገሪቱ ውስጥ በትልቅነቱ የመጀመሪያውን ደረጃ የያዘውን የጣናን የገበያ አዳራሽ ዳሽን ባንክ አሁን ሊገዛው እንደሚችል ተዘገበ።</p>

<p>ምንም እንኳ የሰራተኛ ማህበራት ብርቱ ተቃውሞ ቢያጋጥመውም የኢትዮጵያ ንግድ ባንክ ከሁለት ወራት በፊት ተካሂዶ በነበረው ጨረታ የ53. ሚሊዮን ብር መነሻ አቅርቦ ለነበረው ዳሽን ባንክ ይሁንታውን ፈቅዷል።</p>

<p>ንግድ ባንክ ባለፈው ሳምንት ለዳሽን ባንክ በላከው ደብዳቤ ሶስት ደርቦች ያሉትን የጣና የገበያ አዳራሽ ለመግዛት ዳሽን ያቀረበው መነሻ ተቀባይነት እንዳገኘ ገልጿል።</p>


<p>ጥቅምት 2 በተካሄደው ጨረታ ዳሽን ባንክ ያቀረበውን መነሻ ሲገመገም እንደነበር ይታወቃል።</p>

<p>የኢትዮጵያ ንግድ ባንክ የገበያ አዳራሹን ለጨረታ ለማቅረብ የተገደደት ዋነኛ ምክንያት ከአምስት አመታት በፊት የበቀለ ሞላ ቤተሰብ በኃላፊነት የሚያስተዳድረው የብሔራዊ ንግድ ኩባንያው አዳራሹን በብድር ለመግዛት የገባውን ቃል በማጠፉ ነው። ኩባንያው የመንግስት የልማት ድርጅቶችን ወደ ግል ይዞታ ለማዛወር በወጣው ፖሊሲ መሰረት ከአሁን ቀደም በ68 ሚሊዮን ብር ወጪ አዳራሹን ለመጠቅለል ተስማምቶ ነበር።</p>

<p>የዳሽን ባንክ ፕሬዚዳንት አቶ ልዑልሰገድ ተፈሪ ለፎርቹን ይፋ እንዳደረጉት ዘገባ ስምምነቶችን ማድረጉን አስታውቀዋል።</p>

<p>«ከኢትዮጵያ ንግድ ባንክ ጋር በሚያስማሙን ጉዳዮች ላይ እየተደራደርን ነው። ክፍያውንም ለመፈፀም ተዘጋጅተናል።» የሚሉት የዳሽን ባንክ ፕሬዚዳንት አስፈላጊዎቹ የአፈፃፀምና የርክክብ ደንቦች ከተጠናቀቁ በኋላ የገበያ አዳራሹን ለመረከብ ተሰናድተናል ብለዋል።</p>

<p>እንደ አቶ ልዑልሰገድ እምነት የርክክቡ ስነ ስርአት ከ10 ቀናት የበለጠ አይፈጅም። ከዚሁ በማያያዝ ፕሬዚዳንቱ ሲናገሩ የገበያ አዳራሹ የተሻሉ አማራጮችና ጠቀሜታዎችን የሚያስገኝበትን ብልሀት ለማፈላለግ በዳሽን ባንክ ውስጥ አንድ ኮሜቴ አቋቁመዋል። አቶ ልዑልሰገድ በተጨማሪ በሰጡት ማብራሪያ የገበያ አዳራሹን የካፒታል መዋዕሉ ነዋይ ለማመንጨት እንደሚጠቀመበት አልሸሽጉም።</p>

<p>ይሁን እንጂ አቶ ልዑል ሰገድ አንድ በገሀድ ሲናገሩት የማይፈልጉ ጉዳይ አለ። ጉዳዩን ለመግለፅ ጊዜው ገና አልደረሰም በሚል ሰበብ የገበያ አዳራሹን ህንፃ አጠቃቀም በሚመለከት ያላቸውን እቅድ ከመግለፅ ታቅበዋል።</p>

<p>ከህንፃው የቀድሞ ባለቤት በመከራየት በርካታ የንግድና አገልግሎት ሰጪ ተቋማት ቦታ እንደያዙ ይታወቃል። እንደ ኢትዮጵያ ንግድ ባንክ ዘገባ ከሆነ በጣና የገበያ አዳራሽ ውስጥ ያሉ አከራዮችና ተከራዮች የወደፊት ዕጣ በአዲሱ ባለቤት የሚወሰን ይሆናል።</p>

<p>ካለፈው የህንፃው ባለቤት ጋር በደረሱት ስምምነት መሠረት እያንዳንዳቸው 2 ሚሊዮን ብር በተቀማጭነት እያስያዙ ቅርንጫፍ አካላትን ለመክፈት አቢሲኒያ፣ አዋሽና ህብረት ባንኮች መዋዋላቸው ይታወሳል።</p>

<p>አቶ ልዑልሰገድ እንደሚናገሩት ከሆነ ዳሽን ባንክ በገበያ አዳራሹ የቀድሞ ባለቤት የባንክ ሂሳብ ውስጥ ያስቀመጠውን ገንዘብ ለማስመለስ እየተንቀሳቀሰ ነው።</p>

<p>የገበያ አዳራሹን ለመሸጥ የሚናፈሰው ወሬ የጣናን የሰራተኛ ማህበር አባላት ባለፈው ሐሙስ ስብስባ ተቀምጠው እንዲመከሩበት አድርጓል። በዚሁ ስብሰባ ላይ የኢትዮጵያ ሠራተኞች ማህበራት ኮንፌዴሬሽን (ኢሰማኮ) የአመራር አባላት የተገኙ ሲሆን የገበያ አዳራሹን ለመሸጥ የሚደረገው ጥድፊያና ሴራ የሠራተኞችን የስራ መብቶች የሚጋፋና ቤተሰቦቻቸውንም ለችግር የሚዳረግ መሆኑን በወቅቱ በቀረቡ ሀሳቦች አንፀባርቀዋል።</p>


<p class="align-center"><a href="/Gazettas/Nesebrak/info/Nesebrak.sera.html">ከነፀብራቅ ታህሣሥ 8 ቀን 1994</a></p>

</body>
</html>	














