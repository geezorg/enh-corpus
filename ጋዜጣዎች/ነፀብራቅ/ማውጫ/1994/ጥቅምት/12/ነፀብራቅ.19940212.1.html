<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቡሬ ግንባር 300 አስከሬን ቀባሪ አጥቶ በፀሐይና በብርድ ይንቃቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቡሬ ግንባር 300 አስከሬን ቀባሪ አጥቶ በፀሐይና በብርድ ይንቃቃል</h1>


<p>በኢትዮ-ኤርትራ የድንበር ጦርነት ወቅት ሕይወታቸው ያለፈ በብዙ መቶዎች የሚቆጠር የወታደሮች አስክሬን እስካሁንም ድረስ ሳይቀበር ውጊያው በተካሄደበት ስፍራ እንደሚገኝ የተባበሩት መንግስታት ድርጅት ሰላም ጠባቂ ኃይል (አንሚ) ባለፈው አርብ ገልጾ፤ ሁለቱ አገሮች ለሟቶቹ ክብር እንዲሰጡት ጠይቋል።</p>

<p>በኢትዮጵያና በኤርትራ የሚገኘው የሰላም ጠባቂ ልዑክ (አንሚ) አገላለፅ በአሁኑ ጊዜ በጊዜያዊ የፀጥታ ክልል ከሶስት መቶ በላይ የወታደሮች አስከሬን ይገኛል። አስከሬኑ የማንኛቸውም እንደሆነ ለጊዜው ተለይቶ ባይታወቅም ይህንን ያህል ቁጥር ያለው ወታደሮች ያለቁት ከአንድ ዓመት በፊት በምሥራቅ ግንባር ከቡሬ ወደ አሰብ በሚወስደው ጎዳና ላይ በተደረገው ከባድ ውጊያ ወቅት ነው። የተመድ የሰላም ጠባቂ ልዑክ ሁለቱ አገሮች የወታደሮቻቸውን አስከሬን እንዲያንሱ ሲጠይቅ ቢከርምም እስካሁን ሁለቱም ወገኖች ቸልተኝነትን መርጠው መቆይታቸውን ታውቋል። ይህንኑ በማሰመልከት አርብ ጠዋት ከአ/አበባ ወደ አስመራ በቪዲዮ ፎን ግንኙነት በተደረገው ፕሬስ ኮንፍረንስ የአንሚ ቃል አቀባይ ጆን ቪክተር ኮሎ በሰጡት መግለጫ ሁለት መንግሥታት የወታደሮቻቸውን አስክሬን አስፈላጊውን ክብር ሊሰጡት ይገባል። ምክንያቱም እነዚህ ጦርነቱ ሕይወታቸውን የቀጠፋቸው ወታደሮች አገር አላቸው፤ ቤተሰቦች አሏቸው ፣ ከሕዝብ አብራክ የወጡ የሰው ልጅ ፍጡርም ናቸው ካሉ በኋላ በጊዜያዊ የፀጥታ ክልሉ የእነዚህ ወታደሮች አስከሬን ቀባሪ አጥቶ ፀሐይና ዝናብ ሲፈራረቅበት በመቆየቱ በአካባቢው የተሰማሩ የፀጥታ አስከባሪዎች የፈንጂ ለቀማ ተግባር ላይ ተፅዕኖ አስከትሏል።</p>

<p>ሁለቱ አገሮች የቀረበላቸውን ጥሪ ተቀብለው የእኔ ነው ያሉትን አስከሬን ከስፍራው በማንሳት ለአገራቸው ሲሉ ሕይወታቸው ያለፈውን ወታደሮ አስፈላጊውን ክብር ሊሰጧቸው ካልቻሉ ጊዜው እየረዘመ ሲኔድ የሟቶቹን አስከሬን ለመለየት የማይቻልበት ችግር ይከሰታል ሲሉ ፍራቻቸውን ገልፀዋል። ቃል አቀባዩ ቀጥለውም «ጉዳዩ የሚመለከታቸው የኢትዮጵያና የኤርትራ ከፍተኛ ባለስልጣናት የአንሚ ተወካይ በየግላቸው ቢገልፁላቸውም ሁለቱም ወገኖች አስከሬኖቹ የእኛ አይደሉም የሚል ተመሳሳይ ምላሽ ስለሰጧቸው ማዘናቸውን የገለፁት በቅርቡ የጋዜጠኞች ቡድን በስፍራው ተገኝቶ የታዘበውን ሃቅ የሁለቱ አገር መንግሥታት ለመካድ መሞከራቸው ሊያሳፍራቸው ይገባል» ሲሉ አስረድተዋል።</p>


<p class="align-center"><a href="/Gazettas/Nesebrak/info/Nesebrak.sera.html">ከነፀብራቅ ጋዜጣ ጥቅምት 12 ቀን 1994</a></p>

</body>
</html>	














