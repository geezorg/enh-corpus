<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴፓ 2ኛ ዓመቱን አከበረ፣ በውጭ 18 ቢሮዎች ከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢዴፓ 2ኛ ዓመቱን አከበረ፣ በውጭ 18 ቢሮዎች ከፈተ</h1>


<p>የኢትዮጵያውያን ዲሞክራሲያው ፓርቲ (ኢዴፓ) ሁለትኛ ዓመቱን የምስረታ በዓል ከትናንት በስቲያ በመብራት ኃይል አዳራሽ አባላቱና ደጋፊዎቹ እንዲሁም በርካታ ሕዝብ በተሰበሰበት ከቀኑ 7 ሰዓት ጀምሮ በተለያዩ ስነ ግጥሞች የምሁራን ፁሁፎችና የተሳታፊዎች ውይይት ስነ ስርዓት በተካሄደበት ሁኔታ አክብሮ መዋሉን በስፍራው የነበረው የሪፖርተራችን ዘገባ ያመለክታል።</p>

<p>በዚሁ የኢዴፓ ምስረታ 2ኛ ዓመት በዓል አከባበር ላይ የተለያዩ ፖለቲካዊ ይዘት ያላቸው ግጥሞች በአባላቱ የቀረበ ሲሆን የፓርቲው የቅስቀሳና ፕሮፓጋንዳ ክፍል ሃላፊ አቶ ሞሼ ሰሙ ባሰሙት የመግቢያ ንግግር «ኢዴፓ ከተቋቋመ ከሁለት ዓመት ወዲህ ያደረገውንና ካዛ በፊት የነበረውን ሁኔታ በመጠኑ ልጠቃቅስ እፈልጋለሁ።» በማለት የበዓሉን አክባበር ሕዝብ ስሜት ከቃኙ በኋላ በመቀጠል «በጥቂት መስራች ወጣቶች አገራዊ ራዕይ ዓላማ በተናጠልና በቡድን መሰባሰባ የተጀመረኦ የኢዴፓ እንቅስቃሴ በዚያ ሰዓት እኒያ አባላት አዲስ የፖለቲካ ፓርቲ የመመስረት ፍላጎት ግን አልነበራቸውም ነበር።» ካሉ በኋላ «ይልቅስ ዕሳቤአቸው ከማን ፓርቲ ጋር ሆነን ለአገራችን እንስራ በሚለው ነበር።» በማለት አቶ ሞሼ ገለፃቸውን ጀመሩ።</p>

<p>ቀጥለውም «ይህ ስሜት የፖለቲካ ፓርቲዎችን አቅምና የትግል ስሜት በቅጡ ያላገናዘበ ነበር። ይሁንና በሰላማዊ የትግል መስመር 3 የትግል አቅጣጫዎችን በመያዝ ጥቅምት 20 ቀን 1992 ዓ/ም 1ኛ መስራች ጉባኤውን በማካሄድ ጊዜያዊ ማዕከላዊና የስራ አስፈፃሚ ኮሚቴውን አቋቋመ።</p>

<p>«አመራሩን ለማጠናከር፣ በምርጫው ለመሳተፍ፣ በሕዝብ ውስጥ አመለካከትን ለማስረፅ፣ በአዲስ አበባና ከአዲስ አበባ ውጪ እንዲሁም ከኢትዮጵያ ውጪ ቢሮዎችን መክፈት የሚሉትንና ሌሎችም ተጓዳኝ አላማዎችን ለማራመድ ትግሉን ሀ ብሎ ተነሳ። ኢዴፓ ይዞ የተነሳው የትግል አቅጣጫዎች 1ኛ በማያዳግም ሁኔታ ያለውን ስርዓትና የወያኔ ኢህአዴግን አመለካከት መዋጋት፣ 2ኛ በተቃዋሚና በሕዝብ መካከል ያለውን የሰፋ ልዩነት አጥብቦ ሕዝቡን የትግሉ አካል ማድረግ፣ 3ኛ ረጅም የትግል ጊዜ ይወስዳል በሚል አባላት የሚያምኑበትና አሁንም እየታገለበት ያለውን ለሕዝባዊና ሰላማዊ ትግሉ አሉታዊ ተፅዕኖ እያሳደሩ ያሉትን አመለካከቶች መሰረዝ ነው።</p>

<p>«ኢዴፓ አሁን ያለበት ሁኔታ ላይ ለመድረስ 5 ዓመታ ይፈጃል የሚል እምነት በአባላቱ ዘንድ የነበረ ቢሆንም የኢትዮጵያ ሕዝብ አብሮን በመሰለፍ በሁለት ዓመት ጊዜ ለመድረስ በመቻላችን እጅግ የሚያኮራን ነው። በዚህ ሁለት ዓመት ውስጥ ኢዴፓ ከሰራቸው ስራዎች ጥቂቱ ከሌሎች የፖለቲካ ፓርቲዎች ጋር አብሮ መስራት መቻልና እስከ ውህደት መድረሱ፣ ከአዲስ አበባ ውጭ ለመንቀሳቀስ በናዝሬት፣ በድሬደዋ፣ ከአዋሳ፣ በጎንደርና በጅማ ቅርንጫፍ ፅ/ቤት መክፈቱና በውጭ አገርም በስዊድን፣ በእስራኤል፣ በጀርመን፣ በእንግሊዝ፣ በኦስተሪያና በሌሎችም በርካታ ከተሞች 18 የሚደርሱ ፅ/ቤቶችን በመክፈት ትግሉ አለም አቀፋዊ ባህሪ እንዲይዝ ጥረት አያደገረገ ነው።</p>

<p>«ይህን ለማድረግ አልጋ በአልጋ በሆነ መንገድ ባይሆንም በሁለት ዓመታት ትግል ወቅት ሁለት ጠቅላላ ጉባኤ እና ሁለት ትላላቅ ምርጫዎችን በማድረግ ፈታኝ ሁኔታዎችን አልፎአል። በሚያዝያ 10 የዩኒቨርሲቲ ተማሪዎችን የመብት ጥያቄ ተከትሎ በአባላቱና በአመራሩ ላይ የደረሰው እስር፣ እመቃ፣ እንግልትና ወከባ በፓርቲው ላይ እጅግ በጣም ጥልቅ መሰናክል ፈጥሮ ያለፈ ሁኔታ ነበር።</p>

<p>«ወያኔ ኢህአዴግ አሁንም ተሃድሶ ከሚለው ዘመቻ በኋላ የስልጣን ሽግሽግ ለማድረግ ይበልጥ ታማኝ ለሚሆኑት ሰዎች እንጂ አገራዊ አጀንዳው የተጨፈነ ነው። ታቃዋሚ ፓርቲዎችም ሆነ ነፃ ፕሬሱም ለሀገር ግንባታ አስተዋፅኦ የሌላቸው እንደሆኑ በይፋ አውጆ በአስተዳደራዊና ፖለቲካዊ በትር ለመቀጥቀጥ መጠንከሩን ግልፅ እያደረገ ይገኛል። ይሁን እንጂ ኢዴፓ ሰላማዊ ትግሉ ሊጠናከር እንደሚገባ ያምናል።</p>

<p>«ከፖለቲካ በራቅን ቁጥር መተዳደር ሳይሆን በመገዛት እንደምንቀጣ ልንገነዘበው ይገባል። ሰላማዊ ትግሉ ሳይገሉ ለመሮጥ በመሆኑ እልህ አስጨራሽ በሆነው በዚህ ትግል በመሳተፍ የድሉ ባለቤት ለመሆን በኢዴፓ ፕሮግራም ስር እንድንሰበሰብ አደራ እላለሁ» በማለት ከገለፁ በኋላ ፕሮግራሙን አስተዋውቀው የፓርቲው ም/ፀሐፊ እንዳበቁ የኢዴፓ ሊቀመንበር ዶ/ር አድማሱ ገበየሁ ያዘጋጁትን ፅሁፍ እንዲያቀርቡ አቶ ሞሼ ጋበዙ።</p>

<p>ዶ/ር አድማሱ «ብሔራዊ ዕርቀ ሰላም፣ ተሳትፎና ድህነትን መቀነስ» በሚል ርዕስ ያዘጋጁትን ባለ 7 ገፅ ጥናታዊ ፅሁፋቸውን በንባብና በማብራራት ካቀረቡ በኋላ ዶ/ር ሀይሉ አርአያ የፓርቲው ም/ሊ/መንበር «ሕዝብም እንደ ግመል» በሚል ርዕስ ያዘጋጁትን በለዛ የተፃፈ ተችት በማብራራት በንባብ አሰምተዋል።</p>

<p>የኢዴፓ የሴቶች ጉዳይ ጊዜያዊ ም/ቤት ሊቀመንበር ወ/ሮ ላቀች ደግፌም እንዲሁ ፅሁፋቸውን በንባብ አስምተዋል። የፓርቲው ም/ፀሐፊ አቶ አንዱአለም አራጌን ጨምሮ በርካታ አስተማሪ ግጥሞች ከመቅረባቸውም በላይ ዶ/ር ሀይሉ ጣፋጭ በሆነ ስንኝ የቋጥሯት ለዛ ያላትና በዜማም የታጀበች ግጥማቸውን የበአሉን አክባሪ ሕዝብ ቀልብ የሳበች እንደነበር ለመረዳት ተችሏል።</p>

<p>የተሳታፊውን ውይይት ም/ፀሐፊው አቶ አንዱአለም ከመሩ በኋላ ሞሼ የኢዴፓ መስራችና የፓርቲው ፀሐፊ አቶ ልደቱ አያሌው ለፓርቲው ስራ አውሮፓ እንደሚገኙ ገልፀው ለበዓሉ እንኳን አደረሳችሁ መልዕክት በስልክ ማስተላለፋቸውን ገልፀው ዶ/ር አድማሁ ገበየሁ የፓርቲው ሊ/ቀመንበር የመዝጊያ ንግግር አድርገው ከቀኑ 11 ሰዓት ገደማ የበዓሉ ሰነ ስርዓት ተጠናቆአል።</p>

<p>ይህ በእንዲህ ቢሆንም ኢዴፓ ገዥው ፓርቲ ኢትዮጵያን እመራበታለሁ በማለት መርህ ያደረገውን «የአብዮታዊ ዲሞክራሲ» ምንነትና ሁኔታ እንዲሁም ኢህአዴግ አብዮታዊ ዲሞክራሲን መርህ ለማድረግ የመረጠበትን ሁኔታ የሚያትትና በቂ ግንዛቤ የሚያስጨብጥ ባለ 30 ገፅ መድብል ለበዓሉ አክባሪ አቅርቧል። </p>


<p class="align-center"><a href="/Gazettas/Nesebrak/info/Nesebrak.sera.html">ከነፀብራቅ ጥቅምት 26 ቀን 1994</a></p>

</body>
</html>	














