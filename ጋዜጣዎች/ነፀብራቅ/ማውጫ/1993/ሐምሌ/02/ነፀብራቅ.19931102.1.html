<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያንና የኤርትራ ጋዜጠኞች በመረብ ወንዝ ላይ ፍቅራቸውን ገለጡ» አሌክስ ላስት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የኢትዮጵያንና የኤርትራ ጋዜጠኞች በመረብ ወንዝ ላይ ፍቅራቸውን ገለጡ» አሌክስ ላስት</h1>


<p>በኢትዮጵያና በኤርትራ መካከል ሲካሄድ የቆየው የድንበር ጦርነት ባስከተለው ጥፋት ሳቢያ ከጥቅም ውጪ ሆኖ የቆየው የመረብ ወንዝ ድልድይ በኢንተርናሽናል ድርጅቶች ትብብር እንደገና ተገንብቶ የሁለቱ ተጐራባች አገር ህዝቦች መገናኘት መጀመራቸውን ከትናንት በስቲያ ምሽት የተደመጠው የቢቢሲ ሬዲዮ ዘግቧል። ድልድዩን ለመስራት ከፍተኛ ግምት ያለው ገንዘብን የሚያወጣ ማቴሪያል ያቀረበው የኔዘርላንድስ መንግስት ሲሆን የስሎቫኪያ ዜግነት ያላቸውን ኢንጅነሮችን በማሰማራት የግንባታውን ሥራ ያጠናቀቀው የአንድ የህንድ ስራ ተቋራጭ ካምፓኒ ነው፣ የድልድዩ መከፈት በሁለቱ አገሮች መካከል ተፈጥሮ የቆየው ልዩነት መጥበብ መጀመሩን ያመላከተ ሆኗል። በድልድዩ ምረቃ ሥነ ሥርዓት ላይ የኢትዮጵያና የኤርትራ መንግሥታት ከፍተኛ ባለስልጣኖች እንዲሁም የተባበሩት መንግሥታት ድርጅት ያሰማራቸው የፀጥታ ጥበቃ ኃይል ኃላፊዎች ተገኝተዋል። ከነዚህ ባለሥልጣኖች ውስጥ የመንግስታቱ ድርጅት ሰላም አስከባሪ ኃይል ምክትል ኃላፊ ኤድ ማርቲን ለቢቢሲው ጋዜጠኛ አሌክስ ላስት በሰጡት መግለጫ የመረብ ወንዝን ድልድይ በአካባቢው የሚገኙት የሁለቱ አገር ሕዝቦችን ሲያገናኝ የቆየ የጋራ ሀብታቸው ነው። የድልድዩ በጦርነት መፍረስ ሁለቱ ወገኖችን አራርቋቸው ቆይቷል። አሁን እንደገና ተገንብቶ በስራ ላይ መዋሉ ግንኙነታቸውን እንዲቀጥሉ የሚያስችላቸውና በኤርትራና በኢትዮጵያ መንግስታት መካከል የነበረው ልዩነትን ለማጥበብ ለሚደረገው ጥረት ጉልህ አስተዋፅዖ ይኖረዋል ብለዋል።</p>

<p>የኢትዮጵያ መንግስትን በመወከል በምረቃ ሥነሥርዓቱ ላይ የተገኙት ባለስልጣኖች አንዱ የሆኑት ሌተናል ኮሎኔል ፍቃዱ ኃይሌ በበኩላቸው በድልድዩ መገንባት ሳቢያ የሁለቱ አገር ህዝቦች እንደገና ተገናኝተው ናፍቆታቸውን የሚገላለፁበት ወቅት እሩቅ እንደማይሆን ተፋ አለኝ ካሉ በኋላ የድልድዩ መፈራረስ ለመራራቃችን ምክንያት እንደሆነ በመገንዘባችን ከእንግዲህ እርስ በርስ ወደምንተላለቅበት ጦርነትን ለመክፈት እንዳናስብ ያደርገናል ብለዋል። ድልድዩ ተመርቆ ከተከፈተበት ዕለት አንስቶ በሁለቱ አገሮች ድንበር መካከል የሚታዩት የተባበሩት መንግሥታት ድርጅት ሰላም አስከባሪ አባላትና የእርዳታ ሰጪ ድርጅቶች ተወካዮች ናቸው። በዚህም ሳቢያ ድልድዩን ለመተላለፊያነት ለመጠቀም ጦርነቱ ያፈናቀላቸው ዜጐቻቸውን ሁለቱ አገሮች ለመለዋወጥ አመቺ ሁኔታ ተፈጥሮላቸዋል። ይሁንና በሥነ ሥርዓቱ ላይ የነበሩት የኤርትራ መንግሥት ተወካዮ አምደብርሃን ወ/ጊዮርጊስ የድልድዩ መከፈት በሁለቱ መንግሥታት መካከል ያለውን ልዩንት ያጠፋዋል ብሎ ማሰብ ዘበት ነው። ምክንያቱም ከ700 ኪሎ ሜትር በላይ ርዝመት ባለው የሁለቱ አገሮች ድንበር ላይ ያለው ውጥረት አልረገበም። የሁለቱ አገሮች ሕዝቦች እንደገና ወዳጅነታቸውን ሊመሰርቱ የሚችሉት የኢትዮጵያ መንግሥት በተከለለው የፀጥታ ዞን በመፍጠር ላይ ያለው የፀብ አጫሪነት ተግባሩን ሲያቆምና በአካባቢው የቀበራቸው ፈንጂዎችን ለሰላም አስከባሪ ኃይሉ ለመጠቀም ሲተባበር ብቻ ነው የሚል አስተያየትን ሲሰጡ ተደምጠዋል።</p>

<p>የመረብ ወንዝ ድልድይ መከፈት የሁለቱ አገሮ ህዝቦችን እንደገና ለማገናኘት መሰረት መጣሉ በገሀድ እየታየ ከኤርትራው ባለሥልጣን አንደበት ግን አሁንም ውጥረቱን እያጠናከረ የሚሄድ ንግግር መደመጡ አስገራሚ ሆኖብኛል ያለው አሌክስ ላስት በማያያዝም የሕንድ መንግስት በስፍራው ያሰማራው የሰላም አስከባሪ ኃይል ኃላፊ ጉዳዩን በማስመልከት በሥነሥርዓቱ ላይ ባስተላለፉት መልዕክት የኤርትራው ባለሥልጣን ዓይነት የመወቃቀስና የመወነጃጀል መግለጫዎች ቀርተው ሁለቱ አገሮች እርቅ ለማውረድ ለሚደረገው ጥረት ትብብር ማሳየት ቢቀጡ ይመረጣል ማለታቸውን ዘግቧል።</p>

<p>ይህ የሰላም አስከባሪው ኃይል ከፍተኛ ባለሥልጣን ያቀረቡት ጥሪ ተግባራዊ ምላሽን ወዲያውኑ በመስጠት ቅድሚያውን የያዙት ጐራ ለይተው በብዕራቸው ሲጨፋጨፉ የቆዩት የሁለቱ አገር ጋዜጠኞች ሆነዋል ይህንን ጉዳይ የቢቢሲው ዘጋቢ ያብራራው የድንበር ጦርነት ከመከፈቱ በፊት ኤርትራውያን ጋዜጠኞች ለኢትዮጵያ ሚዲያ እንዲሁም ኢትዮጵያውያን ጋዜጠኞች በኤርትራ ዜና አገልግሎት ተቀጥረው ሲሰሩ ቆይተዋል። ውጊያው ሲቀሰቀስ ግን ወደትውልድ አገራቸው ለመመለስ ተገደው ለረዥም ጊዜ የሰሩበት የዜና ማሰራጫና የቀድሞ የሥራ ባልደረቦቻቸውን በአፍራሽ ፕሮፓጋንዳቸው በመሰማራት የድንበር ጦርነቱ በተሰማሩበት ሙያ ንቁ ተሳታፊ ሆነው ቆይተዋል።</p>

<p>የድልድዩ መከፈት ግን እንደገና አገናኛቸውና የረጅም ጊዜ ናፍቆታቸውን የመወጣት አጋጣሚን ፈጠረላቸው ጋዜጠኞች የምርቃት ሥነ ሥርዓቱን ለመዘገብ በስፍራው ከተገኙ በኋላ በመረብ ወንዝ ላይ ሆነው እርስ በእርስ በመተቃቀፍ ያሳዩት የነበረው ከልብ የመነጨ ፍቅራቸውና ወዳጅነታቸው በእርግጥም የድልድዩ መከፈት ለሁለቱ አገሮች መቀራረብ ጉልህ ድርሻ እንደሚኖረው አረጋግጦልኛል በማለት አሌክስ ላስት ማብራሪያውን ደምድሟል።</p>


<p class="align-center"><a href="/Gazettas/Nesebark/info/Nesebrak.sera.html">ከነፀብራቅ ሐምሌ 2 ቀን 1993</a></p>

</body>
</html>	
