<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነፃው ፕሬስ የሕትመት ማቆም አድማ ሊያደርግ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ነፃው ፕሬስ የሕትመት ማቆም አድማ ሊያደርግ ነው</h1>


<p>የኢትዮጵያ ነፃ ጋዜጠኞች ማኅበር (ኢነጋማ) የሕትመው ዋጋ መናር ምክንያት ነው የተባልው በወረቀት ላይ የተጣለው ዘርፈ ብዙ ቀረጥ እንዲነሳ ለጠቅላይ ሚኒስትር መለስ ጥያቄ አቀረበ። ይኸው ዋናው ቀረጥ፣ የሽያጭ ቀረጥና ሱር ታክስ እየተባለ ከፍተኛ መጠን ያለው ገንዘብ በወረቀት ላይ የተጣለው ቀረጥ እንዲነሳ የቀረበው ጥያቄ ምላሽ ካላገኘ እስከ ሕትመት ማቆም እንደሚደርስ የኢነጋማ መግለጫ አመልክቷል። በዚህም መሰረት ከመስከረም 1 እስከ 7 ቀን 1993 ዓ.ም ነፃው ፕሬስ የሕትመት ማቆም አድማ እንደሚያደርግ ታውቋል። ኢነጋማ «በእውቀትና መረጃ ላይ የሚደረገውን ማንኛውንም ዓይነት ጫና መቃወምና የነፃውን ፕሬስ ሕልውና ማቆየት የዜጎች ሁሉ ግዴታ ነው» በሚል ርዕስ ያወጣው መግለጫ ከዚህ እንደሚከተለው ነው፦</p>

<p>«ሰዎች በነፃነት ሃሳባቸውን ከሚገልፁባቸው መንገዶች ውስጥ አንዱ የሆነው ነፃው የፕሬስ በሀገራችን ኢትዮጵያ ከፈተና የተላቀቀበት ጊዜ የለም። እነዚህ በህብረተሰባችን ሃሳብን በነፃነት የመግለጫ መንገድ ላይ የተደቀኑት ችግሮች በአሳታሚዎች፣ በጋዜጠኞችና በጋዜጣ አከፋፋዮችና ሻጮች ላይ በተለያዩ ገፅታዎች በውስጥም ሆነ በውጭ ሲከሰቱ ቆይተዋል። በአሁኑ ወቅት በነፃው ፕሬስ ላይ ካለው ውስጣዊ ጫና ባሻገር በዓለም አቀፍ ድረጃ በወረቀት ዋጋ ላይ በተደረገው ጭማሪ የተነሳ ሕብረተሰባችን አምራጭ የመረጃ ምንጭ የሆኑት ጋዜጦች እና መጽሔቶች ሕልውናቸው በመጨረሻው አደገኛ ደረጃ ላይ ደርሷል። ለዚህ አጠያያቂ ሁኔታ እገዛ ያደረገው ትልቁ ጉዳይ የኢትዮጵያ መንግሥት በወረቀት ላይ የጣለው ዘርፈ ብዙ ቀረጥ ነው። ዋናው ቀረጥ፣ የሽያጭ ታክስና ሱር ታክስ እየተባለው ከፍተኛ መጠን ያለው ገንዘብ ከወረቀት ይሰበሰባል።»</p>

<p>«ይህ በወረቀት ላይ የተጣለው ከፍተኛ የቀረጥ መጠን በቀጥታ በእውቀትና በመረጃ ላይ የተጣለ ገደብ መሆኑ ያሳምነናል በዚህም መሰናክል የተነሳ የፕረሱ ሕልውናና የዲሞክራሲው ሒደት ብቻ ሳይሆን ለሀገር ልማት አስፈላጊ የሆኑት የትምህርት፣ የምርምርና የፈጠራ ሥራ መጻሕፍት ሕትመት ሥራም በአሳዛኝ የውድቀት ደረጃ ላይ ደርሷል። ይህ ሁኔታ ይበልጥ ተባብሶ በሀገሪቱ ውስጥ የእውቀትና የመረጃ ማግኘት አማራጮች ሁሉ እንዳይዳፈኑ መንግሥት ኃላፊነቱን መወጣት ይኖርበታል። ይህንኑ አደገኛ ሁኔታ በማመላከትና በወረቀት ላይ የተጣለው ማንኛውም ዓይነት ቀረጥ ጨርሶ እንዲነሳ በፕሬስና በሌሎችም ሕትመቶች ምክንያት የሚሰበሰበው ግብር አስቸኳይ ማሻሻያ እንዲደረግበት የኢትዮጵያ ነፃ ፕሬስ ጋዜጠኞች ማህበር ለጠቅላይ ሚኒስትር መለስ ዜናዊና ጉዳዩ ለሚመለከታቸው መንግስታዊ አካላት እንዲሁም ለሕዝብ ተወካዮች ም/ቤት በጹሑፍ አቅርቧል። ለዚህ ከምንም በላይ አንገብጋቢ ለሆነው ብሔራዊ ጉዳይ አስቸኳይና ቀና ምላሽ ይሰጠናል የሚል እምነት ቢኖረንም የሁኔታውን አሳሳቢነት ግምት ውስጥ በማስገባት የኢትዮጵያ ነፃ ፕሬስ ጋዜጠኞች ተቃውሞአቸውን ይቀጥላሉ»</p>

<p>«በዚህም መሰረት ለጥያቄያቸው አስፈላጊው ምላሽ እስኪሰጥ ድረስ እስከ ሕትመት ማቆም የሚደርስ የተቃውሞ እርምጃ እንዲወስዱ የወቅቱ ሁኔታ ያስገድዳቸዋል። በዚህም መሰረት ከመስከረም 1 ቀን 1993 ዓ/ም እስከ መስከረም 7/ ቀን 1993 ዓ/ም ሊደረግ ለሚችለው ልዩ የተቃውሞ ማሰሚያና የጥያቄ ማቅረቢያ ሳምንት የጋዜጣ አከፋፋዮችና አዟሪዎች ድጋፋቸውን እንደገለጹልን ሁሉ ደራሲያን፣ በምርምር ሥራ ላይ የተሰማሩ ምሁራን፣ ተማሪዎችና መምህራን የትምህርት ተቋማትና የትምህርት የምርምር ማዕከላት ማተሚያ ቤቶች፣ አሳታሚዎች፣ በአጠቃላይ በእውቀት በኪነጥበብና በመረጃ ሥርጭት ዕድገት ላይ ቅን ፍላጎት ያላቸው ኢትዮጵያውያን ሁሉ ከጎናችን እንዲቆሙ እንጠይቃለን።</p>

<p>ይህም ሆኖ ለጥያቄያችን ወቅታዊ ምላሽ የማይሰጠው ከሆነ የኢትዮጵያ ነፃ ፕሬስ ጋዜጠኞችና አሳታሚዎች የፕሬሱን ሕልውና ለማቆየት የሚከፍሉትን መስዋዕትነት ክብር በመስጠት የነፃው ፕሬስ ቤተሰቦች ይህም ከአቅም በላይ የሆነውን ሸክም በመጋራት ይበልጥ የትግል አጋርነታቸውን እንዲያሳዩ የኢትዮጵያ ነፃ ፕሬስ ጋዜጠኞች ማኅበር ወገናዊ ጥሪውን እያቀረበ በማንኛውም ደረጃ በእውቀትና በመረጃ ላይ የሚደረገውን ማንኛውም ዓይነት ጫና ለመቃወምና የነፃውን ፕሬስ ሕልውና ማቆየት የዜጐች ሁሉ የውዴታ ግዴታ መሆኑን ኢነጋማ ያምናል» የሚል ነው</p>

<p>ይህ በዚህ እንዳለ ጥሀ ሞኒቶር የተባለው ጋዜጣ በሳምንት ሶስት ቀን ያሳትም የነበረውን ጋዜጣ ከዛሬ ጀምሮ በየዕለቱ ማሳተም የጀመረ ሲሆን ሌላ በዩኒቲ ኮሌጅ ስር የሚታተም «ዕለታዊ አዲስ» የተባለ ጋዜጣ ከጥቂት ጊዜ በኋላ በየዕለቱ (በዓመት 365 ቀን) በዓላትን ጨምሮ እንደሚወጣ ታውቋል።</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ> ነሐሴ 30 ቀን 1992</a></p>

</body>
</html>	
