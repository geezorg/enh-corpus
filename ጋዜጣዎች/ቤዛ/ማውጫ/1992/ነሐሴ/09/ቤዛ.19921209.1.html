<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የዚህ ተውኔት ተካፋይ ከሚያደርጉኝ በአንድ ጥይት ቢገድሉኝ ይሻለኝ ነበር»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የዚህ ተውኔት ተካፋይ ከሚያደርጉኝ በአንድ ጥይት ቢገድሉኝ ይሻለኝ ነበር»</h1>


<p>በኮሎኔል መንግሥቱ ኃይለማርያም (ደርግ) የስልጣን ዘመን ተፈፀመ የተባለው የዘር ማጥፋት ወንጀል ሂደት እየተመረመረ ባለበት በዚህ ወቅት በጊዜውና በስልጣን ዘመናቸው በዚህ ተግባር ተሳታፊ ነበሩ የተባሉ ግለሰቦች በአዲስ አበባ ወህኒ ቤትና በቃሊቲ የምግብ ማደራጃ ውስጥ ታስረው ያሉ ሲሆን በልዩ ዓቃቤ ሕግ አቶ ግርማ ዋቅጅራ የሚመራ ቡድን ይህን ጉዳይ በመመርመር ላይ ይገኛል።</p>

<p>የአሜሪካ ድምፅ ጋዜጠኛ የሆነችው ሚሚ ስብሃቱ ከኢትዮጵያ መንግሥት ፍቃድ በማግኘት በአዲስ አበባ ወህኒ ቤትና በቃሊቲው ያሉትን በዚህ ተግባር ላይ ተሳታፊ ናችሁ ተብለው ተከሰው የታሰሩ ግለሰቦችን ጎብኝታ አነጋግራቸዋለች። በተለይ ከፍተኛ የመንግሥት ባለሥልጣናት ከነበሩት መካከል ለኮ/ል ፍስሃ ደስታ፣ ለኮ/ል ፍቅረሥላሴ ወግደረስ፣ ለሻለቃ ለገሠ አስፋው፣ እና አቶ መላኩ ተፈራ ለሚሚ ጥያቄ ምላሽ ሊሰጡ ፍቃደኛ አልሆኑም። ኮ/ል ፍስሃ ደስታ፣ ኮ/ሌ ተስፋዬ ወ/ስላሴና ዶ/ር አለሙ አበበ ግን ሰፋ ያለ ቃለምልልስ ሰጥተዋታል።</p>

<p>በስልጣን ዘመናቸው የደርግ የደህንነት ክፍል ኃላፊ የነበሩት ኮ/ል ተስፋዬ ወ/ስላሴ «የአለማወቅ ጉዳይ አልነበረም ገንቢ አስተያየቶችን ያለማድረግ እንጂ ይህንን መንግሥት ግንዛቤ ውስጥ ባይጨምር በህዝብ ዘንድ ያለውን ነገር እኔ የመረጃ መኮንን ኃላፊ ስለሆንኩ ተወደደም ተጠላም ማቅረቤ አይቀርም። እና ይህንን ነገር በማቀርብበት ጊዜ ብዙ ጊዜ አትኩሮት የሚሰጠው አልነበረም። አንተ ከተቃዋሚዎች ጋር ሆነህ ነው ይህንን ነገር የምታመጣው ይኼ እውነት የሕዝብ ጥያቄ ነው ምንድን ነው? ከአንዳንድ አድኃሪያን ጋር ተባብራችሁ የምታደርጉት ነገር ነው በሚል ሁኔታ እንዲህ ዓይነቱን ነገር ሙሉ በሙሉ የመቀበል ነገርና ተቀብሎም ደግሞ ተግባራዊ የማድረግ ነገር የለም» ብለዋል።</p>

<p>በአንዳንድ የሥራ ባልደረቦቻቸው የደርግ አባላት ለኢህአዴግ ኢንፎርሜሽን ያቀብሉ ነበር አብረው ሠርተዋል የሚባሉት ኮ/ል ተስፋዬ ወ/ሥላሴ ይህንን ጉዳይ አስተባብለዋል። በነበራቸው የመረጃ መጠን እያንዳንዷን ሁኔታ ስለሚያውቁ ያላቸውን ስልጣን ተጠቅመው እንደአንዳንድ ባልደረቦቻቸው ለምን እንዳልሸሹም በሰጡት ምላሽ «ይኼ በእውነቱ የእያንዳንዷን ሰከንድ ግስጋሴውን እከታተላለሁ። እንኳንስ አዲስ አበባ ዙሪያ ደርሶ ሳይሆን ገና ሁኔታዎች በመበላሸትና በማለቅ ላይ ባሉበት ሁኔታ ከመቀሌ መያዝ ወዲህ ያለውን ሁኔታ በትክክል እገመግማለሁ። ሊያውቁት ለሚገባቸውም ሰዎች አሳውቃለሁ። ሁሉም ነገር በቁጥጥሬ ስር ነበር በማንኛውም ሰዓት በአውሮፕላን መውጣትም በመኪናም መውጣት እችል ነበር። ግን መውጣት አልፈለኩም። ምናቱም ትናንት በትክክል እያዘዝን የመራን የሰራን ሰዎች ለምንድን ነው እንዲህ ዓይነት ነገር ሲመጣ የምንሸሸው? እንደሽሽት ነው የምቆጥረው ሌላ ነገር የለም» ነበር ያሉት።</p>

<p>ኮ/ል ተስፋዬ ወ/ሥላሴ ከከፍተኛ የደርግ ባለሥልጣኖች ቁልፍ መስሪያ ቤቶች የመሩና የመንግሥቱን ሕልውና በመቆጣጠር ለረጅም ጊዜ ማለትም የኮ/ል መንግሥቱ አገዛዝ እስካበቃበት ዕለት የቆዩ እንደመሆናቸው እራሳቸውና መንግሥታቸው በ1966 የኃ/ሥላሴን መንግሥት ሲገለብጡና ለኃ/ሥላሴ ባለስልጣኖች ያልሰጡትን የፍትህ ዕድል እነሲ ሲያገኙ ምን እንደተሰማቸውና የሚፀፀቱት ነገር እንዳለ ለቀረበላቸው ጥያቄ «አሁን ከዛኛው ጋር ሲነፃፀር የአብዮቱ ወቅትና አሁን ደግሞ እንደሚባለው የዴሞክራሲ ወቅት በመሆኑ የተነሳ ሁለቱን የምናነፃፅርበት ሁኔታ በጣም የተለያዩ ነገሮች ናቸው። እና ስለዚህ እያንዳንዱን ድርጊት እያነፃፀርኩ ማየቱ ትንሽ ያስቸግረኛል። የአብዮት ወቅት ነው በአብዮት ወቅት ደግሞ እንዲህ ለምን አልተደረገም? ለምሳሌ እንደሚባለው ለምንድን ነው ፍርድ ቤት ያላቀረባችኋቸው? ለምን ነው እንዲህ ዓይነት ነገር ያልተደረገው? እየተባለ አሁን በፍርድ ቤት አካባቢ እንጠየቃለን። የየት ሀገር አብዮት ነው ፍርድ ቤት እያቀረበ በደንብና በስርዓት የሚፋረደው? አብዮት ምንድን ነው? የስልጣን ሹም ሽር እኮ ነው፣ የነበረውን ነገር መለወጥ እኮ ነው። ስለዚህ አብዮት ግቡን ነው የሚያየው እና በዚህ መሰረት ነው ብዙዎች ነገሮች የተፈፀሙት። አሁን በእውነቱ በጉልህ የሚታወቅ በግልጽ የሚታወቅ መሻሻሎች አሉ። ወቅቱ የጠየቃቸውን ነገሮች ሁሉ ለመመለስ በተቻለ መጠን ሞክሬያለሁኝ። ነገር ግን ሁኔታዎችን ካለፉ በኋላ አሁን ለምን እንዲህ አደረኩ? በሚል ሁኔታ ተመልሶ ለማይመጣ ነገር ብዙም ሃሳብ ውስጥ አይከተኝም። እና በእውነቱ የሚቆጨኝ ነገር አለ እኔ ትናንት ያዘዝኳቸው ሰዎች እኔ ከበላይ አካል ታዝዤ ያዘዝኳቸው የበታቾቼ ምንም ኅላፊነትና ስልጣን የሌላቸው ከኔ ጋር በመታሰራቸው ይኼ በጣም ይቆጨኛል» ሲሉ ምላሽ ሰጥተዋል።</p>

<p>በኮ/ል መንግሥቱ ኃ/ማርያም መንግሥት የኢሠፓ ከፍተኛ ባለሥልጣን የነበሩት ዶ/ር ዓለሙ አበበ በአሁኑ ወቅት ያሉበትን ሁኔታ በአጠቃላይ «መቼም ነፃነቱን የማይወድ የለም። እና በመታሰሬ እና ዛሬ እዚህ አልችልም። በሌላ በኩል ደግሞ ለምን እንደታሰርኩ ለምን እዚህ እንደተገኘሁ የራሴ የሆነ እውነታ አለኝ። ከዚህም በመነጨ እዚህ መገኘቴ መታሰሬን እንደ አንድ ትልቅ የህይወቴ መጨረሻ መቅሰፍት አድርጌም አላየውም። በግሌም ለኢትዮጵያ ህዝብ ይበጃል፣ ከለጋ ልጅነቴ እድሜዬ ጀምሬ እሳተፍበት የነበረው መርኃ በተግባር ለመተርጎም እድሉ ገጠመኝ በሚል እምነት በኢትዮጵያ አብዮት በንቁ ተሳትፌያለሁ። በዚህ ቅሬታ የለኝም። አይፀፅተኝም። ነገር ግን የትግሌ የጋራ ትግላችን ውጤት ሆነዋል በዚህ አዝናለሁ። የኔ ጓደኞች ብዙዎቹ በ1969-70 ዓ.ም ላይ ወድቀዋል፣ ተገድለዋል በጥይት። ያ ዕጣ ለኔ ተመድቦልኝ ነገር ግን ሊሆን በማይገባው ሰዓት ሆኖ ሊሆን ይችላል። ያን ሁኔት አልፌዋለሁ። ስለዚህ በ1983 በሀገሪቱ ውስጥ የደረሰ ለውጥ ለኔ ግበግል ሕይወት ላይ በፊት ከነበሩት የበለጠ አደጋ አስከተለ ወይም አስከትሏል የሚል ግምት አልነበረኝም። ተመጣጣኝ የሆነ አደጋ ሊኖር እንደሚችል ግን አምን ነበር» በማለት ነበር ምላሽ የሰጡት።</p>

<p>በቴፕ መቀረፁን ያልፈለጉት የቀድሞው መንግሥት ምክትል ፕሬዝዳንት ኮ/ል ፍስሐ ደስታ ያሉበት ሁኔታና የፍርድ ሂደቱን «ተውኔት» በማለት ሰይመው «የዚህ ተውኔት ተካፋይ ከሚያደርጉኝ በአንድ ጥይት ቢገላግሉኝ ይሻለኝ ነበር» ብለዋል።</p>

<p>በአዲስ አበባ ወህኒ ቤት የቀድሞ ጠቅላይ ሚኒስትር ታምራት ላይኔን ጨምሮ በዓለም በቃኝ ውስጥ 550 እስረኞች ይገኛሉ።</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ) ነሐሴ 9 ቀን 1992</a></p>

</body>
</html>	
