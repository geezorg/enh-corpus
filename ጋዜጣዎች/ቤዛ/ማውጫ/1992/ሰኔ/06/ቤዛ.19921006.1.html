<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>30 ሺህ ኢትዮጵያውያን የደረሱበት ጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">30 ሺህ ኢትዮጵያውያን የደረሱበት ጠፋ</h1>


<p>የኢትዮጵያና የኤርትራ ጦርነት በይፋ ከተጀመረበት ከግንቦት 4 ቀን 1990 ዓ.ም ጀምሮ በኤርትራ ውስጥ ያሉ ኢትዮጵያውያን በደል እየደረሰባቸው ይገኛሉ። በተለይ ከሁለት ዓመት በኋላ የኢትዮጵያ ጦር ኃይል የኤርትራን ግዛቶች ሳይቀር በመቆጣጠሩ የኤርትራ ባለሥልጣናት በኤርትራ በሚገኙ ኢትዮጵያውያን ላይ የበቀል እርምጃ በመውሰድ ላይ ናቸው።</p>

<p>አሶሺየትድ ፕሬስ የተባለው የዜና አውታር ከአስመራ የኢትዮጵያን ኤምባሲ ዋቢ በማድረግ ባቀረበው ዘገባ የኤርትራ መንግሥት ከግንቦት 4 ቀን 1992 ዓ.ም ወዲህ በተደረጉ ውጊያዎች ሽንፈት ስለገጠመው በአሰብ የነበሩ 20 ሺህ ኢትዮጵያውያን ከአካባቢው በማንሳት ወደማይታወቅ ቦታ አጓጉዟቸዋል። ከዚህም ሌላ ከአዲቋላ 1500፣ ከጊንዳና አካባቢ 524፣ ከአዲቀዬ 414፣ ከነፋሲት 519፣ ከሰገነይቶ 294፣ ከሆኑ 222 ኢትዮጵያውያን በማሰባሰብ ወዳልታወቀ ቦታ ወስዷቸዋል። እነዚህ ቁጥራቸው በአጠቃላይ ወደ 30 ሺህ ስለሚጠጉ ኢትዮጵያውያን ጉዳይ የኤርትራ መንግሥት ምንም የሚያውቀው ነገር እንደሌለ ገልጿል። አሾሺየትድ ፕሬስ በምፅዋ፣ በከረንና በመንደፈራ ከነበሩት ኢትዮጵያውያን መካከል የተወሰኑት በምሽት በወታደራዊ ፖሊሶች ስለመወሰዳቸው ዜና ዘገባው አክሎ ገልጿል።</p>

<p>ሮይተር በበኩሉ ከኢትዮጵያ የሚሰራጨው ሬዲዮ አስመራ በቀጥታ ስለሚደርስ በራዲዮ የሚሰራጨውንና በጦርነቱ ያገኘቻቸውን ድሎች እዛ ያሉ ኢትዮጵያውያን ሰምተው ደስታቸውን ሲገልፁ በሽንፈታቸው የተበሳጩ የኤርትራ ወታደሮች በኢትዮጵያውያኖች ላይ ከፍተኛ ድብደባ እንደሚፈፅሙ ዘግቧል። ሮይተር በዓይኔ ለመመልከት ችያለሁ ባለው በዚሁ ዘገባው ኢትዮጵያውያኑ በአንድ ቦታ ተከማችተው በፀሐይ ሐሩር እንደሚቃጠሉና ኢትዮጵያ ድል አድራጊነቷን በገለፀች ቁጥር በኢትዮጵያውያኑ ላይ ኤርትራውያኖቹ ድብደባ እንደሚፈፅሙ ገልጿል።</p>

<p>ቢቢሲ ከአስመራ ባሰራጨው ሌላ ዘገባ የዓለም ቀይ መስቀል ማህበር ባለሥልጣናት ከኤርትራ የው/ጉ/ሚኒስቴር ባለሥልጣናት ጋር በመወያየት ላይ ናቸው ብሏል። የቀይ መስቀል ባለሥልጣናት ዋና ጥያቄ በጦርነቱ የተማረኩ ኢትዮጵያውያን ወታደሮች ማረጋገጫ እንዲሰጣቸውና ቁጥራቸውንም አውቀው ጄኔቭ ለሚገኘው ዋና መስሪያ ቤታቸው ለማሳወቅ መሆኑን ለኤርትራ ባለሥልጣናት የገለፁ ቢሆንም የኤርትራ ባለሥልጣናት የጦር ምርኮኞችን የማሳየትም ያለማሳየትም መብቱ አለን በማለት ምርኮኞቹን ለድርጅቱ ባለሥልጣናት ለማሳየት ከልክላዋቸዋል ሲል ቢቢሲ በዚሁ ዘገባው አስረድቷል።</p>


<p class="align-center"><a href="/Gazettas/Beza/info/Beza.sera.html">ከቤዛ (ማኅሌት) ሰኔ 6 ቀን 1992</a></p>

</body>
</html>	
