<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መዐሕድ የነዳጅ ዋጋ ጭማሪው በአስቸኳይ እንዲነሳ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መዐሕድ የነዳጅ ዋጋ ጭማሪው በአስቸኳይ እንዲነሳ ጠየቀ</h1>


<p>የመላው አማራ ሕዝብ ድርጅት (መዐሕድ) ታሕሳስ 21 ቀን 1992 በመንግሥት ማስታወቂያ የታወጀው የነዳጅ ጭማሪ በአስቸኳይ እንዲነሳ በትላንትናው ዕለት ባወጣው መግለጫ ላይ ጠየቀ።</p>

<p>የመላው አማራ ህዝብ ድርጅት «በቦሐ ላይ ቆረቆር» በሚል ርዕስ ባወጣው መግለጫ ሙሉ ቃል እንደሚከተለው ነው፦</p>

<p>«በገዥዎች ደንታ ቢስነት ለሰፊው የኢትዮጵያ ሕዝብ ካለማሰብና ባለቤት እንደሆነ ከግንዛቤ ውስጥ ካለማስገባት ምንም አያደርገንም ብሎ ከንቀት የተነሳ በድህነትና በበሽታ ተቆራምዶ አንገቱን ደፍቶ መሬት እየቆረቆረ በሚኖርበት ወቅት ይብስ ተብሎ ከኩራዝ ኑሮውም ወርዶ ምነው ባልተፈጠርኩት ኖሮ ከሚለው ከጊዜው ቀሳፊ በሽታ ኤድስ ባላነሰው ሞትን ከሚያቀርብ ችግር ላይ የመድረሱ መርዶ እየታየ ነው።</p>

<p>ከኋላ መለስ ብለን ብንመለከት ቀድሞ አንድ የአሜሪካ ዶላር በ2.07 የኢትዮጵያ ብር ሲመነዘር የነበረው ዛሬ ወደ ዘጠኝ የኢትዮጵያ ብር ተቃርቧል። እንዲያውም በጥቁር ገበያ አንድ የአሜሪካ ዶላር በ10 የኢትዮጵያ ብር እንደሚለወጥ ይነገራል።</p>

<p>የዚህ ውጣ ውረድ ሂደት ከቀን ወደቀን የኑሮ ውድነትን ስለፈጠረ የኢትዮጵያ ኩሩ ሕዝብ ለጎዳና ተዳዳሪነትና ለልመና ዳርጎታል። ወጣቱ ብቁ የሀገር ተረካቢ ዜጋ እንዳይሆንም የወላጆቹ የማስተማር አቅምም ጨርሶ ደብዛው ጠፍቷል። የወለደውን ልጅ ለማስተማር ተስኖታል። የቤት፣ የመብራትና የውሃ ኪራይ ለመክፈል አልቻለም።</p>

<p>ይህ ማለቂያና መፍትሔ የለሽ ችግር በንግድና በእርሻ የሚተዳደረውን ህብረተሰብ ጭምር በሱቅ ኪራይ ተመን ያለአቅም በሚከፈል የግብር ጫና፣ ገበሬውንም በእርሻ መሬት መጥበብና በማዳበሪያ ከፍተኛ ክፍያና የመሬት ግብር ጫና ሌሎችም ተደማምረው ከመጨረሻው ድህነት ላይ ጥለውት ይታያል።</p>

<p>ዛሬ ደግሞ በቦሐ ላይ ቆረቆር እንዲሉ እስካሁን ያለውን መጨረሻው የማያምረውን ችግር ከመቅረፍ አንፃር ቅንጣት እርምጃ ሳይወሰድ በሌሎች የንግድ ዕቃዎች ላይ የተጣለው የቀረጥ ንረት ላይ በተጨማሪ በነዳጅ ላይ የተጣለው የገንዘብ ጭማሪ የሕዝቡን መሰረታዊች ችግሮች ያላገናዘበ ገንዘብ ማግኘትን ብቻ ዓላማው ያደረገ የሕዝቡን ችግር ጨርሶ ያልዳሰሰ ወይንም ለሕዝቡ ችግር ቁብ ያልሰጠ መሆኑን ያሳያል።</p>

<p>በንግድ ዕቃዎች ይልቁንም በነዳጅ ላይ የተቆለለውን የግብርና የቀረጥ ጭማሪ ማነው የሚከፍለው መኪና አሽከርካሪውም ኢንዱስትሪ አንቀሳቃሹም በአጠቃላይ በነዳጅ ተጠቃሚዎቹም አይደሉም። ልብሱ በላዩ ላይ ተበጣጥሶ ጥፎና ደርቶ የለበሰውና ሰው መሆኑ የተረሳው ደሃው ነው።</p>

<p>ለማስገንዘብ ያህል ጥቂቶችን ብንጠቅስ የሀገሪቱ ዓይን የሆነው የማመላለሻው መስመርና ሌሎችም ከሽያጫቸው ላይ ጨምረው የሚያስከፍሉት ደሃውን ነው።</p>

<p>የኢንዱስትሪ ውጤቶችም እንዲሁ የነዳጁን ጭማሪ በምርቶቻቸው ላይ ጨምረው የሚሸጡት ለደሃው ስለሆነ የመከራውና የድህነቱ ጉስቁልና ልጆች የሆኑትን የበሽታ፣ የችጋርና የመራቆቶች ሰለባ የሚሆነው ደሃው ብቻ ነው።</p>

<p>ስለዚህም የመንግሥት ፍላጎትና ምርጫ ገንዘብን ነው ወይንም የኢትዮጵያን ሕዝብ የሚለው ጥያቄ ለመንግሥት ቀርቧል። እዚህ ላይ እሳትም ፍትፍትም አቀረብኩልህ እጅህን ወደወደድህበት ጨምረው የተባለውን ምሳሌ ጠቅሰነው እናልፋለን።</p>

<p>መንግሥት ያለበትን የገንዘብ ችግር ብቻ ተመልክቶ በሕዝቡ ኑሮ ላይ የሚጭነው ሁለንተናዊ ችግር ምን ውጤት እንደሚያመጣ ማወቅ ይኖርበታል። ይልቁንም ደሃው ጨርቁን ደርቶ ለብሶ የቀን ሐሩርና የለሊት ቁር እየተፈራረቀበት በጉልበት የሚሰራውን የሀገር ግንባታ መሰረታዊ ተግባር ከዚያም አልፎ ተርፎ ለእናት ሀገራችን ኢትዮጵያ ሉዓላዊነት በግንባር ተገኝቶና ተሰልፎ ደሙን የሚያፈሰው ደሃው ነው፣ ጎጆውንና ድሆች ቤተሰቦቹን ጥሎ በጦር ሜዳ ድልን አስመዝግቦ የሚያኮራን ደሃው ነው።</p>

<p>ታዲያ ይኼን ለመሰለ ሁለገብ ሕዝብ የሚደረግለት ሌላ በጎ ስራ የለም ወይ? ወይንም እንዲደረግለት አልተፈለገም ወይ? ይህ ጥያቄ አጥጋቢ መልስ ይጠብቃል።</p>

<p>በአጠቃላይ የኢትዮጵያ ሕዝብ በተለይ ደሃው በሀገር ዳር ድንበሩ በጦርነት ሲዋደቅ የቀረው ደግሞ ለዘመቻው አስፈላጊውን ድጋፍ ለማድረግ ያችኑ ያለችውን ከኪሱ የሌለው እየተበደረ በመክፈል ላይ እያለ ሌላ አዲስ ዱብ ዕዳ በላዩ ላይ ጭኖ ማሰቃየት ፍትሐዊና አስተዳዳራዊነት የሌለው የጭፍን አስተያየት ስለሆነ መዐሕድ ይቃወማል።</p>

<p>እንዲሁም በ21/4/92 ዓ.ም በመንግሥት ማስታወቂያ የታወጀው የነዳጅ ጭማሪ በአስቸኳይ እንዲነሳ መዐሕድ አበክሮ ይጠይቃል» ይላል።</p>


<p class="align-center"><a href="/Gazettas/Beza/info/Beza.sera.html">ከቤዛ ታሕሳስ 25 ቀን 1992</a></p>

</body>
</html>	
