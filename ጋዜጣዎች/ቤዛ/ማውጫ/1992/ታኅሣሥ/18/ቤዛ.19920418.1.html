<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመተማ የሱዳንና የኢትዮጵያ ባለሥልጣናት ምክክር አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመተማ የሱዳንና የኢትዮጵያ ባለሥልጣናት ምክክር አደረጉ</h1>


<p>በመተማ ከተማ የኢትዮጵያና የሱዳን ከፍተኛ የመንግሥት ባለሥልጣናት በሁለቱ ሀገሮች መካከል ያለ ግንኙነትን በተመለከተ እያካሄዱት ባለው የምክክር ጉባዔ ላይ በሁለቱ ሀገሮች ስለሚገኙ ስደተኞች ጉዳይ ላይ ትኩረትን ሰጥተው እንደሚነጋገሩ የደረሰን ዜና ያስረዳል።</p>

<p>በመተማ ከተማ የሱዳን መንግሥት ባለሥልጣናት ከኢትዮጵያውያን አቻቸው ጋር በአደረጉት ስብሰባ ላይ በፖርት ሱዳን ወደብ ለመጠቀም ትችል ዘንድ የሚያስችሉ ስምምነቶችና ቅድመ ሁኔታዎችን አሟልተው በጋራ ድንበር አካባቢ ያለውን ንግድ ልውውጥ እንዲሁም የፀጥታ ሁኔታን በተመለከተ ሰፊ የሆነ ምክክር አድርገው ከስምምነት ላይ ይደርሳሉ ብለው እንደሚገምቱ አስተያየት ሰጭዎች ይናገራሉ።</p>

<p>ኢትዮጵያ የኢንዱስትሪ ምርቶችን ወደሱዳን ለመላክና ከሱዳን ጨውና ነዳጅን ወደ ኢትዮጵያ ለማስገባት ሁለቱ ወገኖች እየተወያዩበት ሲሆን ሁለቱ ወገኖች የሚጠቀሙበትን መንገድም ለማደስ ተስማምተዋል።</p>

<p>በሚቀጥለው የካቲት ወር ይካሄዳል ተብሎ ከሚጠበቀው የሁለቱ ሀገሮች የጋራ ሚኒስትሮች ምክር ቤት ስብሰባ አስቀድሞ የሱዳንና የኢትዮጵያ መንግሥት ባለሥልጣናት ጉባዔ መቀመጣቸው ከሱዳን መንግሥት ጋር የነበረውን አለመግባባት ለመፍታት ሁለቱም መንግሥታት ዝግጁ መሆናቸውን ያሳያል ሲሉ አስተያየት ሰጭዎች ይናገራሉ። ኢትዮጵያ የሱዳኑ ፕሬዝዳንት አልበሽር በሐሰን አልቱራቢ ላይ የወሰዱትን እርምጃ ከደገፉት አገሮች መካለል አንዷ መሆኗ ይታወሳል።</p>

<p>በሱዳን መንግሥት በኩል የሱዳንን ልዑካን ቡድን የመሩት ሜጀር ጄኔራል አልሐጂ ቡስራ ሲሆኑ ከኢትዮጵያ አቻዎቻቸው ጋር የተለያዩ ስምምነቶች ይፈራረማሉ ተብሎ ሲጠበቅ፤ በሁለቱ ሀገር ድንበር አካባቢ ያለው የተቃዋሚ ኃይሎችም እንቅስቃሴ ትኩረት ሰጥተው የሚነጋገሩበት ጉዳይ እንደሚሆን የተገኘው ዜና አስረድቷል።</p>


<p class="align-center"><a href="/Gazettas/Beza/info/Beza.sera.html">ከቤዛ ታሕሳስ 18 ቀን 1992</a></p>

</body>
</html>	
