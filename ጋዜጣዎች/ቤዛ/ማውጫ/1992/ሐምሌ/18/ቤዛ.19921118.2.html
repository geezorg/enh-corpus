<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታዋቂው ኢትዮጵያዊ የታሪክ ተመራማሪ አረፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ታዋቂው ኢትዮጵያዊ የታሪክ ተመራማሪ አረፉ</h1>


<p>ታዋቂው ኢትዮጵያዊ የታሪክ ተመራማሪና ዲፕሎማት ክቡር አቶ ተክለፃድቅ መኩሪያ በተወለዱ በ86 ዓመታቸው ባለፈው እሁድ ከዚህ ዓለም በሞት ተለዩ። የቀብራቸው ሥነ ሥርዓትም ወዳጅ ዘመድና አድናቂዎቻቸው በተገኙበት በትላትናው ዕለት በቀራንዮ መድኃኒዓለም ቤ/ክ ከቀትር በኋላ ተፈፅሟል።</p>

<p>ታዋቂው ኢትዮጵያዊ የታሪክ ተመራርማሪና ፀሐፊ ዲፕሎማት ክቡር አቶ ተክለፃድቅ መኩሪያ መስከረም 1 ቀን 1906 ዓ.ም በሰሜን ሸዋ ተጉለትና ቡልጋ አውራጃ በጊናገር ወረዳ ልዩ ስሙ አቆዳዳ በሚባል ስፍራ ተወለዱ። ወደአዲስ አበባ መጥተው የመጀመሪያ ትምህርታቸውን በአማርኛና በግዕዝ ቋንቋ ከአጠናቀቁ በኋላ በቀድሞው ተፈሪ መኮንን ትምህርት ቤት የፈረንሣይኛ ትምህርት ቀስመዋል። በኢጣሊያ ወረራ ዘመን ለሶስት ዓመት በግዞት ደናጌ (ሶማሊያ) ቆይተው እንደተመለሱ ከኢጣሊያን አገዛዝ ነፃ በወጣችው ሀገራቸው ኢትዮጵያ በተለያዩ ከፍተኛ የአስተዳደርና መንግሥታዊ የኃላፊነት ቦታዎች ተሹመው አገልግለዋል።</p>

<p>ከዚያም በኢትዮጵያ ውጭ ጉዳይ ሚኒስቴር ስር ተመድበው በፈረንሣይና በቼኮዝላቫኪያ እንዲሁም በሕንድ በአምሣዳርነት ባለሙሉ ስልጣን መልዕክተኝነት ሀገራቸውን በዲፕሎማትነት አገልግለዋል። አቶ ተክለፃድቅ መኩሪያ የዕረፍት ጊዜያቸውን በሥራ በመሠዋት ባዘጋጁዋቸው በርካታ የታሪክ መጻሕፍት በኢትዮጵያውያን ዘንድ ይታወቃሉ። በትምህርት ቤቶች በማስተማሪነት የሚያገለግሉ ባለአምስት ቅጽ የተዘጋጁ የአማርኛ መጻሕፍት ያዘጋጁ ሲሆን ሌሎችንም የጥናትና ምርምር መጻሕፍትን በማዘጋጀት በማቅረብ በዓለም አቀፍ ደረጃ ታዋቂነት አግኝተዋል።</p>

<p>በ87 ዓመታቸው ከትላንት በስቲያ ከዚህ ዓለም በሞት የተለዩት ታዋቂው የታሪክ ተመራማሪ ክቡር አቶ ተክለፃድቅ መኩሪያ ባለትዳርና የአራት ልጆች አባት ሲሆኑ በርካታ የልጅ ልጆችንም ለማየት የበቁ የሀገር የትውልድ ባለውለተኛ እንዲሆኑ አስተያየት ሰጭዎች ለዘጋቢያችን ገልፀዋል።</p>

<p>አቶ ተክለፃድቅ መኩሪያ በጡረታ ከተገለሉ በኋላም ቢሆን ሲያከናውኑት የነበረውን የታሪክ ምርምር ስራ ባለማቋረጥ አፄ ቴዎድሮስና የኢትዮጵያ አንድነት፣ አፄ ዮሐንስና የኢትዮጵያ አንድነት፣ አፄ ምኒልክና የኢትዮጵያ አንድነት በሚሉ ርዕሶች በተናጠል ወደ 650 ገፆች ያሏቸው ታላላቅ መጽሐፎችን ለንባብ ያበቁ ትጉህ ታታሪና ሀገር ወዳድ ኢትዮጵያዊ በመሆን ሀገራቸውን በቅንነት ሲያገለግሉ የቆዩ የበርካታ መጽሐፎች ፀሐፊ ነበሩ።</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ) ሐምሌ 18 ቀን 1992</a></p>

</body>
</html>	
