<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ ተቃዋሚዎችን ለአመፅ እያነሳሳ መሆኑ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢህአዴግ ተቃዋሚዎችን ለአመፅ እያነሳሳ መሆኑ ተገለፀ</h1>


<p>ኢህአዴግ የተቃዋሚዎችን ለአመፅ እንዲነሳሱ እያደረገ መሆኑንና በሰላማዊ ትግልን እንደአማራጭ የተከተሉ የሰላማዊና ዴሞክራሲያዊ ኃይሎችን ትግል ወደተስፋ አስቆራጭነት ደረጃ እንዲሸጋገሩ እያደረገ መሆኑን ዶክተር በየነ ጴጥሮስ በመጭው ግንቦት ወር የሚካሄደውን ምርጫ ዴሞክራሲያዊ ይሆን ዘንድ የኢትዮጵያ ሰብዓዊ መብቶች ጉባዔ (ኢሰመጉ) በተከታታይ እያካሄደ ባለው ሕዝባዊ ውይይት ላይ አስታወቁ።</p>

<p>ባለፈው ቅዳሜ ጥር 12 ቀን 1992 በሰሜን ሆቴል አዳራሽ ላይ «የነፃና ሚዛናዊ ምርጫ መለኪያዎች» በሚል ርዕስ በተካሄደው ሕዝባዊ ውይይት ላይ ዶክተር በየነ ጴጥሮስ በአቀረቡት ጥናታዊ ጹሑፍ ላይ በኢትዮጵያችን የነፃ ምርጫ ዙሪያ ያለው ችግር የመልካም ምኞትና የፍላጎት ማጣት ሳይሆን የልምድና የብቃት ማጣት ነው እየተባለ የሕዝባችንን ለዴሞክራሲ ሥርዓት ያለውን ተነሳሽነትና ፍላጎትን ጥላሸት ሲቀቡ ሕዝባችን ለዴሞክራሲ ያለውን ተነሳሽነትና ትግል ውሃ ሲቸልሱበት የነበሩት በስልጣን ላይ ያለው ፓርቲና አጋሩ አድርጎ ይዞት የቆየው ዓለም አቀፍ ማኅበረሰብ ባለፉት ስምንት ዓመታት ሲያሾፍበት የነበሩት ነጥብ ነው ሲሉ ተናግረዋል።</p>

<p>እንደዶክተር በየነ ጴጥሮስ ገለፃ ከሆነ ገዢው ፓርቲ በተዘዋዋሪ መልክ ሰላማዊ ዴሞክራሲያዊ ኃይሎችን ሂደት ተስፋ የሚያስቆርጥና የተቃዋሚ ኃይሎችን እንቅስቃሴ ገፍቶ ገፍቶ አላስፈላጊ ወደሆነነ ግጭት እንዲገቡ ይህ ካልሆነ ግን እውቅና ማግኘት እንደማይቻል ክብር ማግኘት የሚቻለው መብት ማስከበር የሚቻለው በኃይል በአመጽ ነው ወደሚለው ነጥብ የሚመራን ገዥ ፓርቲና መንግሥት ነው ያለው ሲሉ የፖለቲካው ከባቢ አየር ወዴት በማምራት ላይ እንደሆነ ጠቁመዋል።</p>

<p>በመቀጠል መድረኩን የተረከቡት በግርማዊ ቀዳማዊ ኃይለሥላሴ የስልጣን ዘመን ለፓርላማ እንደራሴነት ተወዳድረው ያሸነፉት አስር አለቃ ጥላሁን ኃይሌ ሲሆኑ እሳቸውም ስለምርጫ ያላቸውን ተሞክሮ ለቤቱ አስረድተዋል።</p>

<p>ውይይቱ በመቀጠልም በአቶ ተሾመ ገብረማርያም ቦካን የቀረበውን ጹሑፍ ያዳመጠ ሲሆን አቶ ተሾመ ስለነፃና ሚዛናዊ ምርጫ መለኪያዎች በአቀረቡት ጹሑፍ በመሰረቱ ነፃና ሚዛናዊ ምርጫ ሲባል በራሱ ይህ ነው ተብሎ የሚጠራበት መለያ ስምና መለኪያ ሚዛንና የሚዳሰስ ተጨባጭ መግለጫ ነገር አለው ብሎ ለመናገር ይቸግራል ሲሉ በርዕሱ ላይ ያቀረቡትን ጹሑፍ ጀምረዋል። በመቀጠልም የዜጎች ሁለንተናዊ መብትና ምርጫ የመንግሥት ተግባራትና ነፃ ምርጫ፤ ፍርድ ቤቶችና ነፃ ምርጫ፤ ምርጫ ቦርድና ነፃ ምርጫ፤ የመገናኛ ብዙሃንና ነፃ ምርጫ በሚሉ ነጥቦች ላይ ገለፃ አድርገዋል።</p>

<p>ቀጥለውም የኢፌዴሪ ተወካዮች ምክር ቤት ምክትል አፈጉባዔ ዶክተር ጴጥሮስ ኦላንጎ ጹሑፋቸውን ለተሰብሳቢው አቅርበዋል። ዶክተር ጴጥሮስ በጹሑፋቸው ከሌሎች በተለየ መልኩ የፖለቲካ ድርጅቶች መቻቻል አለባቸው ተቀራርበው መተማመን የሚችሉበት መንገድ መሻት አለባቸው። ይኼንና የመሳሰሉትን በማድረግ ለሀገሪቱና ለሕዝቡ የተቻላቸውን ማድረግ ይገባቸዋል። ያሉት ሕጎችና ደንቦች ለዴሞክራሲያዊ ነፃና ሚዛናዊ ምርጫ በቂ ናቸው ሁሉም የሚጠቀምባቸው ከሆኑ ሲሉ ገልፀዋል።</p> 

<p>ከዚያም መድረኩ ለውይይት ተከፍቶ የተለያዩ አስተያየቶች ከተሰብሳቢው የተሰጠ ሲሆን በውይይቱ ላይ ዶክተር በየነ ጴጥሮስ ከገዥው ፓርቲና ከአስተዳደሩ በደቡብ ኢትዮጵያ ህዝቦች ዴሞክራሲያዊ ሕብረት ላይ ጦርነት መታወጁን፣ ሕብረቱ በወላይታ ሶዶ ሰባት ወረዳዎች ያቀረባቸው 39 እጩ ተወዳዳሪዎች በአብዛኛው እንዲሰደዱ በዝውውር ከክልሉ እንዲወጡ ተደርጓል ሲሉ ተናግረዋል።</p> 

<p>ሌላው አስተያየት ሰጭ የአዲስ አበባ ዩኒቨርስቲ ተማሪ ሲሆን የዩኒቨርስቲው ማኅበረሰብ በምርጫው የመሳተፍ መብቱን መገፈፉን ገልጿል። በዚሁ ውይይት ላይ ፕሮፌሰር መስፍን ወልደማርያም በሰጡት አስተያየት ለምን እያንዳንዳችን ነፃ አንሆንም። እያንዳንዳችን ነፃ ከሆንንን የምንፈልገውን መምረጥ እንችላለን የማንፈልገውን ደግሞ አንመርጥም። እያንዳንዱ ሰው መብቱንና ኃይሉን ማሳወቅ አለበት ሲሉ ተናግረዋል ሲል የጋዜጣው ሪፖርተር ዘግቧል።</p> 

<p>እንደዘገባው ከሆነ በወረዳ 24 የግል ተወዳዳሪ የሆኑት አቶ ታዲዮስ ታንቱም በበኩላቸው ምርጫን በተመለከተ የሚቀርቡ አቤቱታዎች ክሶችን መርምርው አስቸኳይ ውሳኔ የሚሰጡ እንደቁልቢው ዓይነት (ጊዜያዊ ፍርድ ቤት ተቋቁሞ ልጃገረድ ለመድፈር የሞከረው ሰው ወዲያውኑ በስድስት ዓመት እስራት እንደተፈረደበት) ፍርድ ቤቶች ቢቋቋሙ የተሻለ ነው ሲሉ የተናገሩ ሲሆን ሌሎች በርካታ አስተያየቶች ከመድረኩም ከቤቱም ተነስተው ውይይት ተደርጎባቸዋል።</p> 


<p class="align-center"><a href="/Gazettas/Beza/info/Beza.sera.html">ከቤዛ ጥር 16 ቀን 1992</a></p>

</body>
</html>	
