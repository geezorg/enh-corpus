<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዲላ የከፍተኛ ትምህርት ተማሪዎች አመፅ ንብረት አወደመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዲላ የከፍተኛ ትምህርት ተማሪዎች አመፅ ንብረት አወደመ</h1>


<p>በዲላ ከፍተኛ ትምህርት ተቋም የሚማሩ ተማሪዎች በዲግሪ ስያሜ ላይ በተነሳው አለመግባባት ትምህርት አቁመው እንደነበር የማይዘነጋ ነው። ይህ የትምህርት ማቆም በትምህርት ሚኒስቴር ባለሥልጣናት ጋር በተደረገ ውይይት እንደተፈታና ትምህርት እንዲጀምሩ መደረጉ ይታወቃል።</p>

<p>ሆኖም ትምህርት ለመጀመር የተሰጠውን የጊዜ ገደብ በመተላለፍ ሰኞ ጥር 1 ቀን ወደ ዲላ የሄዱ ተማሪዎች ለመመዝገብ ያቀረቡት ጥያቄ ተቀባይነት በማጣቱ ተማሪዎች አንማርም በማለት ተቃውሞ በአሰሙ ጊዜ በዲላ የከተማይቱ ምክር ቤት ባለሥልጣናትና የኮሌጁ አስተዳደር ባልደረቦች በወሰዱት የሽምግልና ጥረት ውዝግቡ ሊረግብና ተማሪዎች ሊመዘገቡ ችለዋል።</p>

<p>ይኸው በውጥረት ላይ ያለው የተማሪዎቹ እና የኮሌጁ አስተዳደር መካከል ያለው አለመግባባት ለጊዜው የተወገደ መስሎ በቀጣዩ ቀን ማክሰኞ ሙሉ ቀን፣ ረቡዕ የጠዋት የትምህርት ክፍለ ጊዜ ተማሪዎች ትምህርታቸውን ሲከታተሉ ከቆዩ በኋላ በጊዜው በውል ባልታወቀ ምክንያት ረቡዕ ዕለት ከሰዓት የተማሪዎች አድማ ተቀስቅሶ የኮሌጁን የካፍቴሪያና የዶርሚተሪ መስኮቶች መስታወቶች ስብርብራቸውን አውጥተዋል። ተማሪዎቹ ይህን እርምጃ ከወሰዱ በኋላ በፖሊሶች መከበባቸውንና ከግቢው እንዳይወጡ መደረጋቸው ታውቋል። አንዳንድ አስተያየት ሰጭዎች ተማሪዎች ተቃውሞአቸውን ለመግለፅ በወሰዱት እርምጃ ከፍተኛ ግምት ያለው ንብረት ለውድመት መዳረጉን ይናገራሉ</p>

<p>ይህንኑ የተማሪዎች አድማን በተመለከተ ለማነጋገር ባለፈው ቅዳሜ የትምህርት ሚኒስቴር ምክትል ሚኒስትር የሚመሩት ሦስት የልዑካን ቡድን ወደ ዲላ የተጓዘ ሲሆን ይህ ጋዜጣ ለሕትመት እስከበቃበት ቀን ድረስ ተማሪዎቹ እያካሄዱት ያለው አድማ መቀጠሉ ታውቋል።</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 9 ቀን 1992</a></p>

</body>
</html>	
