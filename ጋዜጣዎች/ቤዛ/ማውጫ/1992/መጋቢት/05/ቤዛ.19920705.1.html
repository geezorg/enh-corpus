<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጀርመን ኢትዮጵያውያን የሱዳን ኤምባሲን ከበው ተቃውሟቸውን አሰሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በጀርመን ኢትዮጵያውያን የሱዳን ኤምባሲን ከበው ተቃውሟቸውን አሰሙ</h1>


<p>በጀርመን ቦንና ፍራንክፈርት ውስጥ የሚኖሩ ኢትዮጵያውያን የሱዳን መንግሥት በሱዳን ያሉ ኢትዮጵያውያን ስደተኞች ወደሀገራቸው እንዲመለሱ የወሰነውን ውሳኔ በመቃወም ለሁለተኛ ጊዜ ቦን ውስጥ ትዕይንተ ህዝብ ያካሄዱ ሲሆን የሱዳን ኤምባሲን በመክበብ ተቃውሟቸውን እንዳሰሙ ቢቢሲ ዘግቧል።</p>

<p>ፌብሩዋሪ 26 ቀን 200 አካሂደውን የነበረው ትዕይንተ ህዝብ በተጠናከረ መልኩ በማርች 12 ቀን 2000 (ከትናንት በስቲያ) በአካሄዱት የትዕይንተ ህዝብ ላይ ወደሱዳን ኤምባሲ በማምራት የሱዳን አምባሳደርን ለማነጋገር ቢሞክሩም ጥረታቸው አልተሳካላቸውም። በተወካያቸው አማካኝነት ለሱዳን መንግሥት የተቃውሞ ደብዳቤያቸውን ያደርሱላቸው ዘንድ ለኤምባሲው ተወካይ አስረክበዋል።</p>

<p>በሱዳን ባሉ ቁጥራቸው ወደ12 ሺህ የሚጠጉ ኢትዮጵያውያን ስደተኞች ወደሀገራቸው ይመለሱ ዘንድ የተወሰነው ውሳኔ ፍርደገምድልነት ነው ያለውይኸው የኢትዮጵያውያን የተቃውሞ መግለጫ ዛሬ በሱዳን ባሉ ኢትዮጵያውያን ላይ የተወሰደው ፍትሐዊ ያልሆነ ውሳኔ ነገ በእኛ ላይ መፈፀሙ አይቀርም ሲሉ የተባበሩት መንግሥታት የስደተኞች ከፍተኛ ኮሚሽን የወሰደውን ውሳኔና አቋም በድጋሚ እንዲመረምር ጠይቀዋል። የኢትዮጵያውያኑ ሰልፍ በጀርመን ፖሊስ እንዲበተን መደረጉን ለማወቅ ተችሏል።</p>

<p>በጀርመን ነዋሪ የሆኑ ስደተኛ ኢትዮጵያውያን ይህንኑ ተቃውሟቸውን ለተለያዩ ዓለም አቀፍ የሰብዓዊ መብት ተከራካሪ ተቋማት ማቅረባቸውን እንደሚቀጥሉ ገልፀዋል። የኢትዮጵያ መንግሥት ስደተኞቹን ላለመቀበል የወሰነውን ውሳኔ እንዳልለወጠ በአለፈው ሐሙስ መግለፁ አይዘነጋም።</p>

<p>ይህ በእንዲህ እንዳለ በሱዳን ነዋሪ የሆኑ ስደተኛ ኢትዮጵያውያን ሱዳን ለመቆየት የሱዳን መንግሥት ቸርነትና መልካም ፈቃድ ነው የሚወሰነው አስቀድመን ጉዳዩ ከሚመለከታቸው ክፍሎች ጋር ተነጋግረናል ሲሉ ማዳም ኮኸን የዓለም አቀፉ ስደተኞች ኮሚሽን ኃላፊ የተናገሩ ሲሆን በሱዳን የኢትዮጵያ ኤምባሲ ጉዳይ ፈፃሚ አቶ አብዱ ለገሰ በሱዳን ያሉ ዜጎቻችንን እንደፕሪንሲፕል አንቀበልም አላልንም ሲሉ ማስተባበያ መስጠታቸውን ቪኦኤ ዘግቧል።</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 5 ቀን 1992</a></p>

</body>
</html>	
