<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከየመን፣ ከጅቡቲና ከሱዳን ጋር ስምምነት አደረገች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከየመን፣ ከጅቡቲና ከሱዳን ጋር ስምምነት አደረገች</h2>


<p>የኢትዮጵያ መንግሥት ባሳለፍናቸው ሣምንታት ከየመን፣ ከጅቡቲ እንዲሁም ከሱዳን መንግሥታት ከፍተኛ ባለሥልጣናት ጋር በአደረጋቸው ድርድሮች የአካባቢው ሀገሮች የኤርትራን መንግሥት የማግለል አቋምን እንዲያራምዱ የሚያደርግ ስምምነት ላይ እንዲደርስ እያደረገ መሆኑ ተገለፀ።</p>

<p>የኢትዮጵያ ከፍተኛ ባለስልጣናት ወደካርቱም ሱዳን በማምራት ከሱዳን መንግስት ባለሥልጣናት ጋር ምስጢራዊ የሆኑ ውይይቶችን እንደአካሄደ ሲገለፅ በኳታር ዶሃ ውስጥ በሁለት ዙር በኤርትራ በሱዳን መንግሥታት መካከል ያለውን ልዩነት በመፍታት ሰላም ለማስፈን የተደረገውን የሽምግልና ጥረት ጎን ለጎን ቀደም ሲል ከኢትዮጵያ ጋር ሻክሮ የነበረውን ግንኙነት ለማደስ የሱዳን መንግሥት ባለሥልጣናት ሲንቀሳቀሱ እንደነበርና በዚህም በኢትዮጵያ በኩል ተቀባይነት አግኝተው የሱዳን ተቃዋሚ ኃይሎችን ከኢትዮጵያ እንዲወጡ አድርገዋቸዋል። ከዚህም ባሻገር በተለያዩ መስኮች ከኢትዮጵያ መንግሥት ጋር አብረው ለመስራት መስማማታቸውም ተገልጿል።</p>

<p>በአሳለፍነው ሳምንት ከየመንና ከጅቡቲ መንግሥታት ከፍተኛ ባለሥልጣናትና ከሶማሊያ ዋና ዋና አንጃ መሪዎች ጋር የኢትዮጵያ መንግሥት ያደረገው ድርድር ኤርትራ የድንበር ውዝግቡን መላው ኢትዮጵያን በሚያዳርስ ጦርነት ለመለኮስ በማሰብ ያካሄደችውን ሙከራ የሚያከሽፍ መሆኑም ታውቋል።</p>

<p>ከየመን መንግሥት ጋር በተደጋጋሚ ከተካሄዱ ግንኙነቶች በኋላ በቅርቡ በአዲስ አበባ ከተማ በሁለቱ መንግሥታት ከፍተኛ ባለሥልጣናት የተመሩ ልዑካን በአደረጉት ውይይት መጨረሻ ላይ በተካሄደ የፊርማ ስነስርዓት በሁለቱ ሀገሮች መካከል የተከሰተውን አለመግባባት ለመቅረፍ በጋራ ለመስራት ተስማምተዋል።</p>

<p>የኢትዮጵያ መንግሥት ባለሥልጣን ከየመን መንግሥት ጋር የደረሰውን ስምምነት በተመለከተ በሁለቱ ወንድማማች ሀገሮች መንግሥታት ለረዥም ጊዜ የቆየ ታሪካዊ ወዳጅነትን ለማሻከር በሶስተኛ ወገን የሚፈፀመውን ጣልቃ ገብነት ለመቆጣጠርና በሁለቱም ሀገር የሚኖሩ ዜጎቻቸውን ደህንነት ለማስከበር የሚያስችል ስምምነት ሲሉ አወድሰውታል።</p>

<p>ይህ በእንዲህ እንዳለ ከኢትዮጵያ መዲና አዲስ አበባ ዘጠና ኪሎ ሜትር ርቀት ላይ በሚገኘው የናዝሬት ከተማ የተካሄደው የኢትዮ ጅቡቲ የጋራ ኮሚሽን 11ኛ ጉባዔ በኢትዮ ጅቡቲ የጋራ ድንበር አካባቢ ስላለው የፀጥታ ሁኔታና በዜጐች ዝውውርና በሁለቱ ሀገሮች መካከል ስላለው ግንኙነትን አስመልክቶ በአለፈው ሣምንት መጨረሻ ላይ መክሯል።</p>

<p>ይኸው ከጅቡቲ ከፍተኛ ባለሥልጣናት የተገኙበት ስብሰባ በሁለቱ ሀገሮች አዋሳኝ የሆነው የኤርትራ መንግሥት በየጊዜው ሁለቱን ሀገሮች በሚያገናኘው የባቡር መስመርና አውራ ጎዳና ላይ አደጋ ለመጣልና ድንበር ዘለል ጥቃት ፈፃሚ ግብረ ኃይል እየላከ የሚያስፈፅመውን እንቅስቃሴ በተመለከተ በድንበር አካባቢ የጋራ የፀጥታ ጥበቃ ለማድረግ ከመስማማታቸው ሌላ በሁለቱ ሀገሮች መካከል ወንጀለኛን አሳልፎ ለመስጠት የሚያስችለውን ስምምነት በማደስ በጋራ ለመስራት ተስማምተዋል።</p>

<p>የሁለቱ ሀገሮች መንግሥታት ከፍተኛ ልዑካን ባካሄዱት በዚሁ የጋራ ኮሚሽን ስብሰባ ላይ በአፋር ብሔር የተቃውሞ እንቅስቃሴን በመምራት የሚንቀሳቀሰውና አሁን በሻዕቢያ የፋይናንስና የማቴሪያል እርዳታ የሚደረግለትን የተቃዋሚ ቡድን እንቅስቃሴ በተመለከተም የጋራ ክትትል ለማድረግ ከስምምነት ላይ ደርሰዋል።</p>

<p>በቅርቡም አዲሱ የጅቡቲ ፕሬዝዳንት መሐመድ እስማኤል ጉሌድ ወደ ኢትዮጵያ በመምጣት የስራ ጉብኝት እንደሚያደርጉ ታውቋል።</p>

<p>በአጠቃላይ የኢትዮጵያ መንግሥት ከየመን፣ ከጅቡቲ እንዲሁም ከሱዳን ከተለያዩ የሶማሊያ አንጃዎች ጋር እያካሄደው ያለው ስምምነት የጋራ ትብብር በክልሉ ያለውን የኃይል ሚዛን ከማስተካከል አልፎ ኤርትራን ከአካባቢው ለማግለል የሚያስችል ግብ ያስገኘ እርምጃ ነው ሲሉ የአካባቢው ወቅታዊ ሁኔታዎች ተከታታይ ታዛቢዎች ይገልፃሉ።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 15 ቀን 1992</a></p>

</body>
</html>	
