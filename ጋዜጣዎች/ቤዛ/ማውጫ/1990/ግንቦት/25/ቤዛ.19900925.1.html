<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እሁድ ቀትር ላይ ጦርነቱ ተጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> እሁድ ቀትር ላይ ጦርነቱ ተጀምሯል</h1>
<h2 class="align-center"> በመድፍና በከባድ መሣሪያ የታገዘው ውጊያ በዛላአንበሳና በአዲጣራ ተጋግሎ ቀጥሏል</h2>
<h2 class="align-center"> የኤርትራና የኢትዮጵያ መከላከያ ሠራዊት በመድፍና በታንክ በመታገዝ ኤርትራ ይገባኛል በምትላቸው አምስት የኢትዮጵያ ድንበር ከተሞች ላይ እየተዋጉ ነው</h2>
<p class="align-center"><em> ልዩ ሪፖርታዥ</em></p>

 
<p>እሁድ ግንቦት 23 ቀን 1990 ዓ.ም ባለፉት ሶስት ሳምንታት በኃይል ከያዛቸው ግዛቶች ይወጣ ዘንድ የኢትዮጵያ መንግሥት የሰጠውን ማስጠንቀቂያ ከምንም ያልቆጠረውና በኃይል የያዛቸው መሬቶች የራሴ ግዛት ክልሎች እንጂ የኢትዮጵያ አይደሉም ሲል የነበረው የኤርትራ መንግሥት ተዋጊዎች በሜካናይዝድ ኃይል በመታገዝ በዛላ አንበሣና በአዲጠራ አካባቢ ወደ ኢትዮጵያ ለመግባት እንቅስቃሴ በመጀመሩ ሳቢያ በአካባቢው ሰፍረው የነበሩት የኢትዮጵያ መከላከያ ሠራዊት ከአካባቢው ሚሊሺያዎች ጋራ በተፈጠረው ግጭት ሳቢያ ከባድ ውጊያ እየተካሄደ መሆኑን የቪኦኤ ሬዲዮ የእንግሊዘኛ ፕሮግራም በዜና እወጃው አስታወቀ።</p>

<p>በመድፍና በሜካናይዝድ በታገዘው በዚሁ የሁለቱ ሀገሮች ጦር የተነሳው ውዝግቡ ከተከሰተባቸው ባድመና ሽራሮ ውጭ ወደ ሀደገ አካባቢ ከሚገኘው ዳከቶ ከተባለ አካባቢ ውጭ ሠፍረው ከነበረ የኢትዮጵያ መከላከያ ሠራዊት ጋራ በተፈጠረው ግጭት ሳቢያ ለሶስት ሳምንታት በፍጥጫ ላይ ጦር ወደ ውጊያው መሸጋገሩን የቪኦኤ ዘገባ ያስረዳል።</p>

<p>ሌሎች ታማኝ ምንጮች እንደሚዘግቡት ከኢትዮጵያ ሰሜን ምዕራብ እስከ ሰሜን ምሥራቅ ያለው የኢትዮጵያ ድንበር በሁለቱም ሀገሮች እግረኛና ታንከኛ መድፈኛና በሜካናይዝድ የሚታገዙ ሠራዊቶቻቸውን በድንበሮቻቸው አካባቢ ያሰፈሩ ሲሆን በዚሁ በሁለቱ ሀገሮች አዋሳኝ ድንበሮች አካባቢ የሠራዊቱ ከፍ እያለ መምጣት ለወታደራዊ ፍጥጫው ከመቼውም የበለጠ መክረር ምክንያት ሆኗል ሲሉ ይደመጣሉ።</p>

<p>በኢትዮጵያ መንግሥት በኩል በኤርትራ መንግሥት ወራሪ እርምጃ የተቆጡት በርካታ በቀድሞው ሽምቅ ውጊያ ላይ የነበሩ የኢህአዴግ ታጋዮች ማንኛውንም ወታደራዊ ትዕዛዝ ለመቀበል በተጠንቀቅ ላይ ካለው የኢትዮጵያ መከላከያ ሠራዊት ጋር እየተቀላቀሉ መሆኑንና (ኤርትራ በሱዳን፣ በጅቡቲ) ለኢትዮጵያ አዋሳኝ በሆኑ ድንበሮች ላይ ጦሩ በመስፈር ላይ እንደሆነና የኢትዮጵያ መንግሥትም በወሰደው እርምጃ ከፍተኛ የሆነ የሕዝብ ድጋፍ እያገኘ መሆኑን ሕዝቡ ዳር ድንበሩን ለማስጠበቅ ከመንግሥት ጋር ለመቆም ፍላጎቱን እያሳየ መሆኑን በተለያዩ እንቅስቃሴዎች በመግለፅ ላይ መሆኑን ለመንግሥት ቅርብ የሆኑ ምንጮች ዘገባ ያስረዳል።</p>

<p>ባለፈው ሳምንት ቅዳሜ አስመራ ከተማ በመገኘት ወደ ውጥረቱ ቀጠና ያመሩት የሕዝባዊ ግንባር የቀድሞ ተዋጊዎችም ቀደም ሲል ማርክሲስቱን የደርግ አምባገነን መንግሥት ለመጣል የጋራ ግንባር ፈጥረው ይንቀሳቀሱ እንደነበር የሚታወስ ነው።</p>

<p>ቁጥራቸው 3ሺህ የሚጠጉ የቀድሞ የሻዕቢያ ተዋጊዎች ወደ ፍጥጫው ቀጠና ማምራታቸውን በተመለከተ የኤርትራ መከላከያ ሚኒስትር የሚያውቀው ጉዳይ እንደሌለ ታጋዮቹ በራስ አነሳሽነት እንደዘመቱ የተነገረ ቢሆንም የኢሣያስ አፍወርቂ መንግሥት ሕዝቡን በስውር ለጦርነት እየቀሰቀሰ መሆኑን ከአስመራ የሚደመጡ ፍንጮች ያስረዳሉ።</p>

<p>በርካታ ቁጥር ያላቸው ኤርትራውያን ከኤርትራ ተሻግረው ወደ ኢትዮጵያ ለመንቀሳቀስ ፍላጎት እያሳዩ ባለበትና በጦርነት ስጋት ሳቢያ እቃቸውን በርካሽ በመሸጥ ገንዘባቸውን ከናቅፋ ወደ ብር (አንድ መቶ ናቅፋን በሰላሳ ብር) እየቀየሩ ባለበትና ወደ ኢትዮጵያ የሚያመሩ ተሽከርካሪዎች እንቅስቃሴ ባቆሙበት በዚሁ ባሳለፍነው ሳምንት አሁን ጦርነቱ ከተከፈተባቸው ከዛላ አንበሣና ከብሬ ያዳይቱ አዲጠራ አክባቢዎች ቁጥሩ በሺዎች የሚቆጠር ነዋሪ ወደ መሃል ሃገር እየተሰደደ መሆኑንና በትግራይ ክልል ያለው የአደጋ መከላከልና ዝግጁነት ኮምሽን እና ቀይ መስቀል ለተፈናቀሉ ዜጎች አስፈላጊውን እርዳታ እያደረገ መሆኑን ከስፍራው የደረሰን ዜና ዘገባ ያስረዳል።</p>

<p>የተፈጠረው የድንበር ግጭት በአፋርና በትግራይ አካባቢ ነው። እነዚህ ናቸው ከኤርትራ ጋር ድንበር ያላቸው። የሀገራችን ክፍሎች በኤርትራ በኩል የሚነሳ የይገባኛል ጥያቄ ነው የውዝግቡ መንስኤ ቢባልም የኤርትራ መንግሥት ግን ለግጭቱ መንስኤ ግልፅ ያለ አቋሙን ከመስጠት ይልቅ በድንበር አካባቢ ኃይሉን በማጠናከር ተግባር ላይ ማተኮሩ ራሱ የውስጥ ችግሩን ለመሸፋፈን የተጠቀመበት ስልት ነው ሲሉ የኤርትራ መንግሥት የተፈጠረበትን የኢኮኖሚ ጥያቄ ለማድበስበስ የተጠቀመበት ነው ሲሉ ጠብ አጫሪው የኤርትራ መንግሥት መሆኑን የሚስማሙበት በርካታ አስተያየት ሰጪዎች ናቸው።</p>

<p>የእሁድ ግንቦት 23 ቀን 1990 ዓ.ም የሁለቱ ሀገሮች የጦር ኃይላት የጀመሩት ጦርነትን በተመለከተ የቪኦኤ ዘጋቢ ከአዲስ አበባ ባስተላለፈው ዘገባ ስለሁለቱ ሃገሮች ውዝግብና እየተካሄደ ስላለው ጦርነት የኢትዮጵያ ውጭ ጉዳይ ሚኒስቴር የሆኑት ዶክተት ተቀዳ ዓለሙ «እኛ ጦርነትን እንደአማራጭ አልወሰድነውም እነሱ ናቸው ጠብ አጫሪ እርምጃ የወሰዱት። ውዝግቡ በሰላም እንዲፈታ እንፈልጋለን። ይህ የሚሆነው ወራሪው የኤርትራ ጦር በኃይል ከያዛቸው ከኢትዮጵያ ግዛቶች ለቆ ከወጣ በኋላ በጠረጴዛ ዙሪያ ለመፍታት እንችላለን የሚል አቋም ነበረን። ይህ ሊሆን አልቻለም። ስለዚህ የሀገራችን ሉዓላዊነትና ዳር ድንበር ለማስጠበቅ አስፈላጊውን እርምጃ ለመውሰድ ኃላፊነት አለብን» ሲሉ ዘግቧል።</p>

<p>በዚሁ እሁድ እለት የተጀመረውን ውጊያ በተመለከተ የህዝብ ተወካዮች ምክር ቤት አፈ ጉባዔ አቶ ዳዊት ዮሐንስ ለቪኦኤ በሰጡት መግለጫ እንዳስታወቁት «እኛ ችግሩን በጦርነት ለመፍታት ሃሳብ አልነበረንም። የኤርትራ መንግሥት ግን ለጦርነት እየተዘጋጀ ነበር። የቀድሞ ተዋጊዎቹን ሁሉ ወደ ሠራዊቱ እንዲገቡ ጥሪ እያደረገ ለጦርነት እየተዘጋጀ ነበር» ሲሉ የገለፁለት መሆኑንና «የኤርትራ መንግሥት ጦር ቢያዘምትብንም አንፈልግም። ውዝግቡን በሰላም ለመፍታት ነበር እንፈልግ የነበረው። በኤርትራ መንግሥት የተፈፀመው ወረራ የኢትዮጵያን ሕዝብ አስቆጥቶታል። ሕዝቡ ዳር ድንበሩን ለማስከበር መንቀሳቀሱ አይቀርም። ይህ ራሱ ጦርነቱ ወደ ከፍተኛ ደረጃ ማብረጃ ወደሌለው ደረጃ ያሸጋግረዋል» ብለው እንደሚሰጉ ለቪኦኤ ዘጋቢ ገልፀዋል።</p>

<p>እንደዘገባው ከሆነ ድንበር ጥሰው ወደ ኢትዮጵያ ሲገቡ የነበሩት የኤርትራ ጦር ኃይል ወደ ግዛታቸው እንዲመለሱ የተከላከሉ የአካባቢ ሚሊሺያዎች ጋራ በፈጠሩት ግጭት ሳቢያ እንደሆነና ጭኮታ በተባለው መንገድ ወጣ ብሎ የተካሄደው ውጊያ በመድፍ የታገዘ እንደነበር ዘገባው ያስረዳል።</p>

<p>ሁለቱ ሀገሮች ለሶስት ሳምንታት ሲያወዛግባቸው የነበሩት ባድመና የሽራሮ አካባቢዎች የኤርትራ መንግሥት የራሴ ግዛት ናቸው፤ በኃይል ተወስደውብኝ ነበር መልሼ ያዝኳቸው የሚል ሲሆን የኢትዮጵያ መንግሥትም በበኩሉ ግዛቶቹ የራሴ በመሆናቸው በኃይል የተያዙ ቦታዎቼን የኤርትራ ጦር ለቆ እንዲወጣ ሲያሳስቡ እንደነበርና የአሜሪካ መንግሥት ባለስልጣናት የሩዋንዳና የጅቡቲ እንዲሁም የአፍሪካ አንድነት ድርጅት በኩል በሰላማዊ መንገድ ያደረጉት ጥረት እንዳልተሳካ የቪኦኤ ዘገባ ያስረዳል።</p>

<p>በዚሁ የሁለቱ መንግሥታት አለመግባባት ሳቢያ በድንበር አካባቢ የሚደረገው የንግድ ግንኙነት የተቋረጠ በመሆኑና በጅቡቲ ወደብ የሚቀርበው የነዳጅ አቅርቦት በኢትዮጵያ በኩል ለሚቀርበው የነዳጅ ፍጆታ ሙሉ ለሙሉ ይመልሳል ብለው እንደማያምኑ የገለፁት የኢትዮጵያ ንግድ ምክር ቤት ፕሬዝዳንት አቶ ክቡር ገና ሲሆኑ በኢትዮጵያና በኤርትራ በኩልም ጦርነቱን በማቆም ውዝግቡን በጠረጴዛ ዙሪያ ለመፍታት ቢሞክሩ የተሻለ መሆኑን ለቪኦኤ ገልፀዋል።</p>

<p>ይህ ዘገባ ተጠናክሮ ማተሚያ ቤት እስከገባበት ድረስ ከኢትዮጵያ መንግሥት በኩል የተሰጠ መግለጫም ሆነ ማስተባበያ እንደሌለ እየገለፅን፤ ከአንዳንድ ውስጥ አዋቂ ምንጮች አስተያየት ከሆነ ሰኞ ዕለት ማታ ወይንም ዛሬ ጠቅላይ ሚኒስትሩ መለስ ዜናዊ የክተት አዋጅ ይናገራሉ ተብሎ የሚገመት መሆኑን ሲናገሩ ተደምጠዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ግንቦት 25 ቀን 1990</a></p>




</body>
</html>