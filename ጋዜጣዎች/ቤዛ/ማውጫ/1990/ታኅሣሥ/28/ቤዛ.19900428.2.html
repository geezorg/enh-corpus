<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያውያን ይዞታ ስር የቆዩ ድርጅቶች ኤርትራን እየለቀቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በኢትዮጵያውያን ይዞታ ስር የቆዩ ድርጅቶች ኤርትራን እየለቀቁ ነው</h1>

 

<p>በኢትዮጵያና በኤርትራ መንግስታት መካከል የሚከናወነው የንግድ ልውውጥ በዶላር እንዲሆን ውሳኔ ከገኘ በኋላ የኢትዮጵያ መንግስታዊና የግል ድርጅቶች ኤርትራን ለቀው እየወጡ መሆኑ ተገለፀ።</p>

<p>በተለይ በአሰብ ውስጥ በኢትዮጵያ መንግስት አስተዳዳሪነት ከግማሽ ምዕተ ዓመት በላይ የቆዩ ድርጅቶችና በኢትዮጵያ ባለሃብቶች የሚንቀሳቀሱ የቢዝነስ ተቋማት አብዛኛዎቹ መልቀቃቸው ተነግሯል።</p>

<p>የአሰብ ወደብ ቀደም ብሎ ይሠጠው በነበረው ግልጋሎት ሳቢያ በርካታ የጉምሩክ አስተላላፊዎች ጽ/ቤታቸውን አሰብ ውስጥ አድርገው የቆዩ ሲሆን አሁን ግን ጽ/ቤት በመክፈት ግልጋሎት ሲሰጡ ከነበሩት አብዛኛዎቹ ሲለቁ ተገደዋል።</p>

<p>በጉምሩክ አስተላላፊዎቹ የተወሰደው እርምጃ በኤርትራና በኢትዮጵያ መንግሥታት መካከል የንግድ ልውውጡ በዶላር እንዲሆን ከመወሰኑ ቀደም ብሎም የተጀመረ ሲሆን ከስምምነቱ በኋላ ግን አሰብን ለቆ የመውጣቱ እርምጃ ጥንካሬ እያገኘ መጥቷል።</p>

<p>አብዛኛዎቹ የጉምሩክ አስተላላፊዎች ከአሰብ ነቅለው የተሻለ ግልጋሎት ይሰጥበታል ወዳሉት የጅቡቲ ወደብ አቅንተዋል።</p>

<p>መቀመጫቸውን አዲስ አበባ ያደረጉ የጉምሩክ አስተላላፊዎች ማህበርተኞችም ከአሰብ ወደብ የጅቡቲ ወደብ የተሻለ ግልጋሎት የሚሰጥና ብዙ ውጣ ውረዶችን ያቃልልልናል በሚል የጅቡቲን ወደብ እንደመረጡ አስረድተዋል።</p>

<p>ከግል ድርጅቶች ባሻገር እንደ ኢትዮጵያ ንግድ ባንክ፣ የባህር ትራንዚትና የጉምሩክ ባለስልጣን መስሪያ ቤቶች ከኤርትራ ወጥተዋል።</p>

<p>ጽ/ቤታቸውን በመዝጋት ከኤርትራ ከነቀሉት የኢትዮጵያ መንግስት ከሚያስተዳድራቸው መስሪያ ቤቶች መካከል የኢትዮጵያ ጉምሩክና የባህር ትራንዚት አገልግሎት ቢሮዎች ወደ ኤርትራና ኢትዮጵያ ጠረፍ እንዲዛወሩም ተደርጓል።</p>

<p>የኢትዮጵያ መንግስትና የኢትዮጵያዊያኖች የግል ድርጅት ጽ/ቤቶች የኤርትራ መንግስት ያስገኙ የነበሩ ገቢዎችን ከማሳጣቱም በላይ በሁለቱ ሀገሮች መካከል ያለውን ኢኮኖሚያዊ ልዩነት እያንፀባረቀ ይገኛል።</p>

<p>የገንዘብ ለውጡ ከተካሄደ ወዲህ በየእለቱ አዳዲስ ክስተቶች እየተፈጠሩ ይገኛሉ። በተለይ በኤርትራ ውስጥ የሚታየው የኑሮ ውድነት ከፍ እያለ መጥቷል።</p>

<p>የኤርትራ መንግስት ለዚህ የሸቀጦችና የምግብ እህሎች ዋጋ ማሻቀብ መፍትሔ የሚያስገኝ እርምጃ አልወሰደም።</p>

<p>ይህ በእንዲህ እንዳለ በኤርትራና በኢትዮጵያ መካከል የቆየውን ወዳጅነት አይነካውም የሚሉ መግለጫዎች እየተሰራጩ ይገኛሉ።</p>


<p class="align-center"><a href="/Gazettas/Beza/info/Beza.sera.html">ከቤዛ ታህሳስ 28 ቀን 1990</a></p>


</body>
</html>	
