<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስልጣን ኦጋዴንን ለማስገንጠል ለሚሹ ወገኖች ሊሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ስልጣን ኦጋዴንን ለማስገንጠል ለሚሹ ወገኖች ሊሰጥ ነው</h1>
<h2 class="align-center">የዶ/ር አብዱልመጅድ ስልጣን ያሽቆለቁላል</h2>

 

<p>ለሰላሳ ዓመታት የታገልኩት ኦጋዴንን ለመገንጠል ነው በሚል እንቅስቃሴ ሲያደርግ የቆየው የኦጋዴን ነፃ አውጪ ግንባር ከኢትዮጵያ ሱማሌ ዴሞክራሲያዊ ሊግ ጋር ውህደት ፈጠረ መባሉ አነጋጋሪ አጀንዳ ከመክፈቱም ሌላ የዶ/ር አብዱልመጅድ ሁሴን ስልጣን እንደሚነካም ፍንጭ አሳየ።</p>

<p>ኢህአዴግ ስልጣን ከጨበጠ ወዲህ ይፋዊ የሆነ እንቅስቃሴ ላይ የቆየው የኦጋደን ነፃ አውጪ ግንባር ዋና ተልዕኮው ኦጋዴንን መገንጠል እንደሆነ በማስታወቅ በኢህአዴግ የተዘጋጁ ምርጫዎችን አይመለከቱኝም በሚል ምርጫው በሱማሌ ክልል እንዳይከናወን ጫና እስከማድረስ ደርሶ ነበር።</p>

<p>ነፃነታችንን በኃይልም ቢሆን ማግኘት እንፈልጋለን የሚለው ይኸው ግንባር የኦጋዴንን ካርታ ቀርፆ እስከመበተን የደረሰና ከኢትዮጵያ ውጪ ያሉ የግንባሩ ባለስልጣናትም ኢህአዴግ ነፃነታቸውን እንዳያገኙ እንቅፋት ሆኖብናል በማለት ተደጋጋሚ መግለጫዎችን አውጥተዋል።</p>

<p>ግንባሩ አዲስ አበባ ውስጥ እስከቅርብ ጊዜ ሲገለገልበት ከነበረው ጽ/ቤት ያስታውቅ የነበረው የኦጋዴንን መገንጠል እውን ለማድረግ እየተደረጉ ያሉ ጥረቶችንና ከኢህአዴግ የሚደርሱበትን ጫናዎች ለመገናኛ ብዙሃን በማሰራጨት ነው።</p>

<p>የኦጋዴን ነፃ አውጪ ግንባርን እንቅስቃሴ ለማምከን ኢህአዴግ ተደጋጋሚ ጥረቶችን አካሂዷል። ከዚህም ሌላ ከግንባሩ ጋር ሠላማዊ ድርድሮችን ለማድረግ ቢሞክርም ውጤት ሳይገኝ ቀርቷል።</p>

<p>እንደ ውስጥ አዋቂ ምንጮች አገላለፅ ከሆነ ኢህአዴግ የኦብነግን እንቅስቃሴ ለማክሸፍ የተጠቀመበት ዘዴ መኖሩን ነው። በኦብነግ ሥም ሌላ ቡድን እንዲፈጠር በማድረግና በኦጋዴን መገንጠል የጠነከረ እምነት ያላቸውን በውጭ ሀገር የሚኖሩ የግንባሩ ባለሥልጣናትን አፍ ለማስያዝ የተደረገው ጥረት ተሳክቶ በግንባሩ ስር የተሰባሰቡ ኃይሎች የኢህአዴግ ክንፍ ከሆነው ከኢትዮጵያ ሱማሌ ዴሞክራሲያዊ ሊግ ጋር የመስማማታቸው ዜናን ሊያስከትል ችሏል።</p>

<p>ይህ ስምምነት ከመካሄዱ ቀደም ብሎ በክልሉ የፀጥታ ችግር መከሰት ምርጫዎችን እና የህዝብ ቆጠራን ማስተጓጎሉ አይዘነጋም።</p>

<p>ሰሞኑን በዶ/ር አብዱልመጂድ ሁሴን የሚመራው የኢትዮጵያ ሱማሌ ዴሞክራሲያዊ ሊግና ኦጋዴንን ለማስገንጠል እንቅስቃሴ ላይ የቆየው የኦጋዴን ብሔራዊ ነፃነት ግንባር ለውህደት መስማማት ጥርጣሬ ሊያስከትል የቻለበትም ምክንያት በኦብነግ ስም ሌላ ቡድን አለ የሚለው አመለካከት ነው።</p>

<p>ግንባሩ መገንጠልን የሚሹ ወገኖች ያሉት በመሆኑ ኢህአዴግ ፖለቲካዊ ድልን ለመቀዳጀት በግንባሩ ስም የተጠቀመበት እስትራቴጂ አድርገው የሚቆጥሩ ታዛቢዎች ይህንን ስምምነት የሚቃወሙ አመለካከቶች ይመነጫሉ የሚል እምነት አላቸው።</p>

<p>ይህ በእንዲህ እንዳለ የሁለቱ የፖለቲካ ድርጅቶች ለውህደት መስማማትና በጋራ መንግስት የማቋቋም ከስምምነት መድረስ በሱማሌ ክልል የበላይ ከመሆን የኢህአዴግ አጀንዳዎችን በማስፈፀም የሚታወቀውና በዶ/ር አብዱልመጅድ ሁሴን የሚመራው የኢትዮጵያ ሶማሌ ዴሞክራሲያዊ ሊግ (ኢሶደሌ) የበላይነቱ ኦጋዴንን ለመገንጠል ፍላጎት ላለው (ኦብነግ) እያሸጋገረ መምጣቱን አመላክቷል።</p>

<p>በሁለቱ ወገኖች መካከል የተደረገው ስምምነት ውስጥ የኦዴን ነፃነት ግንባር አብይ አላማ ሆኖ ሲያራምድ የቆየውን የመገንጠል ፍላጎት ይሰርዝ አይሰርዝ የተብራራ መግለጫ ባይሰጥበትም ስምምነቱ ያፀደቁት የግንባሩ ሰዎችና የኢትዮጵያ ሱማሌ ብሔራዊ ሊግ የአመራር አባላት በጋራ የሱማሌን ክልል ለማስተዳደር ተስማምተዋል።</p>

<p>የሁለቱ ወገኖች ስምምነት በውህደት ደረጃ ከተጠናከረ በኋላ በቀጣይነት በሚመሰረተው የክልሉ መንግስት የሊቀመንበርነቱን ወንበር የሚይዘው ኦብነግ እንደሆነም ስምምነቱ ይፋ አድርጓል። ይህም በክልሉ ጉዳይ የዶ/ር አብዱልመጅድ ሁሴንን ስልጣን ያሳጣል።</p>


<p class="align-center"><a href="/Gazettas/Beza/info/Beza.sera.html">ከቤዛ ታህሳስ 28 ቀን 1990</a></p>


</body>
</html>	
