<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታሪካዊው የዴር ሱልጣን ገዳም የይገባኛል ጥያቄን የኤርትራ ኦርቶዶክስ ቤተክርስቲያን ልታነሳ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ታሪካዊው የዴር ሱልጣን ገዳም የይገባኛል ጥያቄን የኤርትራ ኦርቶዶክስ ቤተክርስቲያን ልታነሳ ነው</h1>

<h2 class="align-center">አባ ጳውሎስ አጣብቂኝ ውስጥ ገብተዋል</h2>


<p>በእስራኤል ሀገር በእየሩሳሌም የሚገኘው ጥንታዊው የዴር ሱልጣን ገዳም ይገባኛል ጥያቄ በሁለት ሀገሮች ቤተክርስቲያኖች መካከል ከፍተኛ የሆነ ውዝግብ ሳይፈጥር እንደማይቀር ከስፍራው ታማኝ ምንጮችን ገልፆ የጋዜጣው ሪፖርተር ዘገባ ይፋ አደረገ።</p>

<p>ለዓመታት በግብፅና በኢትዮጵያ ኦርቶዶክስ ቤተክርስቲያን መካከል ውዝግብ ሲያስነሳ የነበረው የዴር ሱልጣን ገዳም የባለቤትነት ጥያቄ ጉዳይ አሁንም እልባት ያላገኘ ቢሆንም በቅርብ ዓመታት ነፃነትዋን የተጐናፀፈችው ኤርትራ እስክንድሪያ ከሚገኘው የግብፅ ኦርቶዶክስ ገዳም የጵጵስና ሹመት ከተቀበለች በኋላም ቢሆን ውዝግቡ ከግብፅ ወደ ኤርትራ ሊዛመት እንደቻለና ታሪካዊ ገዳሙን በእየሩሳሌም በመመስረት የመጀመሪያው ተወላጆች የባህረ ነጋሽ ሰዎች እንጂ ኢትዮጵያውያን የሃይማኖት አባቶች አይደሉም የሚል አቋም እያራመዱ እንደሆነ እነዚሁ ምንጮች ለጋዜጣው ሪፖርተር ገልፀውለታል።</p>

<p>ባሳለፍነው ሣምንት በገዳሙ ነዋሪ የሆኑና ለዚህ የኤርትራዊያን እንቅስቃሴ ግንባር ቀደም ተዋንያን የሆኑ መነኮሳት የጫሩት ውዝግብ ለከፋ የእርስ በእርስ ግጭት ሳይደረግ የገዳሙ አስተዳዳሪ በሆኑት በአቡነ ማቴዎስ መብረዱ አይዘነጋም።</p>

<p>የኢትዮጵያ ሰንደቅ ዓላማ የተቃጠለበት በዚሁ ኤርትራዊያን መነኩሴዎች ያስነሱት ፀብ በገዳሙ ለዓመታት ከዘር ሲወርድ ሲዋረድ የኖርነው እኛ ኤርትራዊያን እንጂ ኢትዮጵያዊያን አይደለንም። ስለዚህ የገዳሙ ባለቤትነት ለኤርትራው ኦርቶዶክስ ተዋህዶ ቤተክርስቲያን መሆን አለበት የሚል አቋም ከሚያራምዱ ወገኖች እንቅስቃሴ አንደኛው ነው ሲሉ ያሰምሩበታል ጉዳዮን በቅርበት የሚመለከቱ ታዛቢዎች።</p>

<p>ብፁዕ አቡነ ጳውሎስ በሀገር ውስጥ በቅዱስ ሲኖዶስ የተፈጠረውን የተቃውሞ እንቅስቃሴ ሲያበርዱ በገዳሙ የተፈጠረውን ውዝግብ ለመፍታት ወደ እዛው በያዝነው ሣምንት ያመራሉ።</p>

<p>የእስራኤል መንግሥት ለጉዳዩ ጥርት ያለ እልባት ባለመስጠቱ በተለያዩ መንግሥታት እየተፈጠረ ያለው የይገባኛል ጥያቄ መፍትሄ ያገኝ ዘንድ ብፁዕነታቸው በሕይወት ከሌሉት ከጠ/ሚኒስትር ይሳቅ ራቢን ጋራ ተወያይተው እንደነበርና ለጊዜውም ቢሆን ውዝግቡ በርዶ እንደነበር ያስታውሱት እነዚሁ ምንጮቻችን ብፁዕ አቡነ ጳውሎስ የችግሩን አሳሳቢነት ተመልክተው አስፈላጊውን እርምጃ ካልወሰዱ በቀር ጉዳዩ ለቤተክርስቲያኒቱ ሕልውና አስጊ ደረጃ ሊደርስ እንደሚችል በመግለፅ የብፁዕነታቸው አመራር አሁን በሀገር ውስጥ ያለውን ውጥረት ሳይበርድ ባህር ማዶ ባሉ የቤተክርስቲያኒቱ ነበር ንብረቶች ላይ የተነሳው ውዝግብ ጉዳዩን ከድጡ ወደ ማጡ እንዲያሸጋግር አድርጐታል ሲሉ አስተያየታቸውን ለጋዜጣው ሪፖርተር ሰጥተዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 18 ቀን 1990</a></p>


</body>
</html>	
