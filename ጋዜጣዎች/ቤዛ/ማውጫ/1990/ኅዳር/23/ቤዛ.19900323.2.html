<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ጦረኞቿን ወደ ሩብ ሚሊዮን ልታሳድግ ዘመቻ ይዛለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h2 class="align-left"><span class="underline">ግጭቶች እንደሚነሱ አአድ ያምናል</span></h2>
<h1 class="align-center">ኤርትራ ጦረኞቿን ወደ ሩብ ሚሊዮን ልታሳድግ ዘመቻ ይዛለች</h1>


<p>ከአፍሪካ ቀንድ ሀገሮች አንዷ የሆነችው ኤርትራ በአጭር ጊዜ ውስጥ የጦር ኃይሏን ለማሳደግ ባላት እቅድ መሠረት በውትድርና ሊያገለግሉ የሚችሉ ዜጐችን ቁጥር ወደ ሩብ ሚሊዮን ከፍ ለማድረግ ዘመቻ መጀመሯ ተሰማ።</p>

<p>ለሠላሳ ዓመታት በሻዕቢያ ስር ሆነው ትግል ላይ የቆዩና ከኤርትራ ራስን ማስተዳደር እወጃ ወዲህም የሀገሪቱ የመከላከያ ሠራዊት ሆነ ከቆዩት የሻዕቢያ የጦር አባላት በተጨማሪ ሌሎች በውትድርናው መስክ ሊሠማሩ የሚችሉ ኤርትራዊያን እየመለመለች ትገኛለች።</p>

<p>ከአስመራ የሚናፈሰው ዜና እንደሚያስረዳው ከሆነ የኤርትራ መንግሥት የጀመረው ወታደራዊ ምልመላ ለመሳተፍ አብዛኛዎቹ ኤርትራዊያን ፍቃደኛ ባይሆኑም በብሔራዊ ውትድርና ስም ወጣቶችም በግዳጅ ወደ ጦር ማሠልጠኛ ካምፖች እየከተተች መሆኑ ታውቋል።</p>

<p>የኤርትራ መንግስት የጀመረው ይህ ወታደራዊ ግንባታ አንዱ አካል የሆነው የግዳጅ ወታደራዊ ምልምላን በመሸሽ በርካታ ወጣቶች ወደ ኢትዮጵያና ወደ ሌሎች ሀገሮች እየሸሹ ይገኛሉ።</p>

<p>ነፃነቷን ካገኘች ገና ስድስት ዓመት እድሜ ያላት ኤርትራ በወታደራዊ ግንባታ እንቅስቃሴ በአፍሪካ ቀንድ የመጀመሪያውን ስፍራ ሳትይዝ እንዳልቀረ ይታመናል። ከጐረቤት ሀገሮች ጋር ቁርሾ ያለባት ኤርትራ ከሱዳን እና በቅርቡም በሃኒሽ ደሴት የይገባኛል ጥያቄ ምክንያት ከየመን መንግስታት ጋር ጦር መማዘዛቸው አይዘነጋም ።</p>

<p>ከብሔራዊ ውትድርና ስልጠና የግዳጅ እርምጃ በስተጀርባ በልዩ ልዩ ምክንያት ከሻዕቢያ የጦር አባልነት የተገለሉና ሌሎች ወታደራዊ ልምድ ያላቸው ኤርትራዊያን የክተት ጥሪ ቀርቦላቸዋል።</p>

<p>የኤርትራ ወታደራዊ ግንባታ መጦፍ ከሱዳንና ከየመን ጋር ያላቸው ግንኙነት መሻከር ምክንያት ብቻ እንዳልሆነ የሚገምቱ ብዙ ሲሆኑ ከኤርትራ ሕዝብ ቁጥርና ካለባት ኢኮኖሚያዊ ድቀት አንፃር ሲታይ ይህንን ያህል የጦር አባላት ለማቀፍ መሞከሩ ለአካባቢው ሀገሮችም ቢሆን ስጋትን መጫሩ አልቀረም።</p>

<p>በቅርቡ በአሜሪካን ሀገር በአርባኛው የአፍሪካ ጥናቶች ጉባዔ ላይ ከቀረቡት ጥናታዊ ፅሁፎች መካከል ኤርትራ በአፍሪካ ቀንድ የጦር ኃይሏን ለማሳደግና የበላይ ለመሆን ከሚሹ ሀገሮች ውስጥ አንዷ እየሆነች የሚጠቁም ፅሁፎች መገኘታቸው የኤርትራ በጉዳዩ ላይ ትኩረት መስጠቷን አመልክቷል።</p>

<p>ኤርትራ ባላት አቅም እያካሄደች ያለችው ወታደራዊ እንቅስቃሴ እንዳለ ሆኖ የአሜሪካን መንግስት ሱዳን ላይ ጫና ለማድረግ በመሻት ከተጠቀመባቸው ዘዴዎች መካከል አንዱ የሆነው ለሱዳን አጐራባች ለሆኑ ሀገሮች «ከሱዳን ሊደርስ ከሚችል ጥቃት ለመከላከል» በሚል ወታደራዊ ቁሳቁስና ስልጠና ከሚሠጣቸው ሦስት የሱዳን አጐራባች ሀገሮች አንዷ መሆኗ ይታወቃል።</p>

<p>ይህ በእንዲህ እንዳለ ከአፍሪካ አንድነት ድርጅት /አአድ/ ባለሥልጣናት አንደበት እንደሚደመጠው በአፍሪካ ሌሎች አዳዲስ ግጭቶች ሊነሱ እንደሚችሉ ይናገራሉ።</p>

<p>የአፍሪካን ግጭቶች እየተከታተሉ ካሉ አካላት የሚሠማው የጐሳና የፖለቲካ ችግሮች በፀነሱባቸው የአፍሪካ ሀገሮች ግጭት ይነሳል የሚል ሥጋት እንዳላቸው ተናግረዋል።</p>


<p class="align-center"><a href="/Gazettas/Beza/info/Beza.sera.html">ከከቤዛ ኅዳር 23 ቀን 1990</a></p>


</body>
</html>	
