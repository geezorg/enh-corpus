<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአምስት ፈታኝ ዓመታት ውስጥ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">በአምስት ፈታኝ ዓመታት ውስጥ</h1>


<p>እነሆ በአስቸጋሪውና ፈታኝ በሆነው የኢትዮጵያ ነፃ ፕሬስ ጉዞ ውስጥ እየተሹለኮለክን አምስተኛ ዓመታችንን ያዝን። በኢትዮጵያ ነፃ ፕሬስ እንቅስቃሴ ከተጀመረ ወዲህ ከመጀመሪያዎቹ የፕሬስ ውጤቶች መካከል ቤዛ ከግንባር ቀደሞቹ አንዷ ነች።</p>

<p>ባሳለፍነው አምስት ዓመታት ፈታኝ ሊባል በሚችል ጉዞ ውስጥ የሕዝብ አገልጋይ በመሆን የሀገር አንድነትንና መፈቃቀርን ለሕዝብ ዕድገት በመመኘነት ህብረትና አንድነት እንዲደራጅ በመሞከር መንግስት ከተሳሳቱ አመለካከቶቹ እንዲታቀብና ለሕዝብ ጩኸት ጆሮ እንዲሰጥ ኢኮኖሚያዊ እድገቶች እንዲኖሩ በማድረግ ትክክለኛ የሆነ ዲሞክራሲያዊ ስርዓተ እንዲቆም የሕግ የበላይነት እንዲኖር በኢትዮጵያም ሆነ እኛን መሰል የሆኑ ሀገሮች የሰብዓዊ መብቶች እንዳይጣሱና ማህበራዊ እሴቶች እንዲጐለብቱ በአጠቃላይ በማህበራዊ ፓለቲካዊ ኪነጥበባዊና ኢኮኖሚያዊ ጉዳዮችን ባለን አቅም ሚዛናዊ በሆነ መልኩ የምናከብረውን ሕዝብ ስናገለግል ቆይተናል። ከዚህ በኋላም ጠንካራና ደካማ ጐናችንን ፈትሸን ለበለጠ ግልጋሎት ሸሚዛችንን ሰብስበን መነሳታችንንም መጠቆም እንወዳለን።</p>

<p>ፕሬስ በተለይ እኛን በመሳሰሉ ሃገሮች ለሕዝብ ጥርጊያ መንገድ ከፋችነታቸው ቢታመንበትም ነፃ ፕሬስ የሚጠበቅበትን ያህል ሙያዊ ግዴታ ለመወጣት በርካታ ስንክሳሮች ከበውት ይገኛሉ።</p>

<p>ነፃ አመለካከቶችን ለማራመድ ገና ጀማሪዎች ሆነን ብንገኝም በዘመናዊው ዓለም ያለን ሁሉ የኢንፎርሜሽንን አስፈላጊነትና አጠቃቀምን በሚገባ እናውቃለን።</p>

<p>በሀገራችን የነፃ ፕሬስ የእስካሁን ሂደት ውስጥ የተከፈሉት መስዋእትነቶች እንዲህ በቀላሉ ሊታዩ አይችሉም። ሌላው ቀርቶ ይህንን የ5ኛ ዓመት በዓላችንን እያከበርን ባለንበት ሰዓት 18 የሚደርሱ የነፃው ፕሬስ አካላት በእስር መገኘታቸውን ስናስታውስ የሀገራችንን የፕሬስ ነፃነት ምን እንደሚመስል ሳያስረዳን የሚቀር አይሆንም</p>

<p>ባሳለፍናቸው አምስት ዓመታት ውስጥ በስራችን ውስጥ እንቅፋት ናቸው ያልናቸውን ሶስቱን ብቻ ለመጥቀስ እንሞክር።</p>

<h3 class="align-center"><span class="underline">ኢንፎርሜሽን በማግኘት ረገድ</span></h3>

<p>የአንድ የፕሬስ ውጤት ሥራዎች የሚለኩት በሚያቀርቧቸው ኢንፎርሜሽኖች ጥራትና ተዓማኒነት ነው አንድ ዘገባ ሙሉ ለማድረግ ደግሞ ከተለያዩ አቅጣጫዎች የሚሠነዘሩ አመከላከቶችን ባንድ አዋህዶ ሚዛናዊ የሆነ ኢንፎርሜሽን ለሕዝብ ማቅረብ ቢሆንም በተለይ የመንግስት መስሪያ ቤቶች ባለሥልጣናት ለኢንፎርሜሽን በራቸው እንደተከረቸመ መሆኑን ሥራችንን በምንፈልገው መልኩ ሊያሳካልን አልቻለም። ይህ የመንግሥት ባለሥልጣናት አካሄድ የማይለወጥ ከሆነ ለግሉ ፕሬሱ አሁንም ማነቆ ሆኖ ይቆያል።</p>

<h3 class="align-center"><span class="underline">የጥላቻ ዘመቻ</span></h3>

<p>የግሉ ፕሬስ በአጠቃላይ ማለት ይቻላል ሁሌም በጉልበተኞች እየተተቸ ነው። ፕሬሱም ምንም እንደማይሠራ ተደርጐ በስርዓቱ ባለቤቶች ሲተች ቆይቷል። በተለይ ጠቅላይ ሚኒስተር መለስ ዜናዊ ለነፃው ፕሬስ የሚሠጡት አመለካከት የተሳሳተ ነው ብለን እናምናለን። ፕሬሱ ውሸታም ነው በማለት ዘወትር እንሰማለን። በመንግሥትና በኢህአዴግ ድርጅት ስር ያሉ ሚዲያዎችም በሚያሳዝን መልኩ የሚያስተላልፏቸው ፅሁፎች አሳዛኝ ናቸው። ይህን ቢሆን ግን የግሉ ጫናና የሚሴርበትን ሴራ ያውቃልና። በመንግስት ለእርሱም ቢሆን የሚጠቅሙ ፕሬሶችን ከማንቋሸሽና የጥላቻ ዘመቻ እንዲከፈትባቸው ከማድረግ ይልቅ እንዲጎለብቱ የሚደረግበትን ቅን መንገድ ቢጠረግ ይበጀው ይሆናል እንጂ ይጐዳዋል የሚል እምነት የለንም። በሃይል የሚወስዳቸውን እርምጃዎች ሁሉ ራሱኑ ሊጐዳ መቻሉም አጋጣሚውን ተጠቅመን ልናስታውስ እንወዳለን።</p>

<h2 class="align-center"><span class="underline">የተሳሳተ አመለካከት</span></h3>

<p>ብዙውን ጊዜ ነፃ ፕሬሶች የተቃዋሚ ፓለቲካ ድርጅቶች አንደበት ናቸው በማለት የሚናፈሰውን የመንግሥትና የባለጊዜ ሹማምንት አንደበት አንቀበልም። በተለይ እኛነታችንን እናውቃለንና የቤዛ ጋዜጣ ዝግጅት ክፍል ከማንም የተቃዋሚም ሆነ መንግስትና እንዲሁም ሌሎች ቡድኖችና ወገኖች ሙያዊ ከሆነ ስነምግባር መውጣት አይሻም። በየጊዜው በመንግስት ደረጃ የሚታተሙ ጋዜጦች ላይ የምናያቸው ካርቱኖቹና በድምፅ በሚተላለፉ ዘገባዎች ላይ የምንሠማቸው የተሳከረ አመለካከትን የሚያጭሩ ምስሎች እናነታችንን የማይገልፁ መሆናቸውን ልናረጋገጥ እንሻለን። የእኛ ዓላማ የኢንፎሜሽን ነፃነት እንዲጐለብት የሕዝብ ፍላጎት ያቀፈ ትክክለኛ ሙያዊ ተግባር ማከናወን ብቻ መሆኑን ይህን የ5ኛ ዓመት በዓላችንን ተንተርሰን በድጋሚ ልናሳውቅ እንሻለን።</p> 

<p class="align-center"><a href="/Gazettas/Beza/info/Beza.sera.html">ከቤዛ ኅዳር ቀን 9 ቀን 1990</a></p>


</body>
</html>	
