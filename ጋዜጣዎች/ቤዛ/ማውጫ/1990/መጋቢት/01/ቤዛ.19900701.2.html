<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአቡነ ጳውሎስ አመራር በችግር ውስጥ ተዘፍቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአቡነ ጳውሎስ አመራር በችግር ውስጥ ተዘፍቋል</h1>
<h2 class="align-center">በእስራኤል ኢትዮጵያውያን ቀሣውስት መካከል የተፈጠረው ውዝግብ እየተባባሰ ነው</h2>


<p>በተደጋጋሚ በኢትዮጵያ ይዞታ ስር በሚገኘው የዴር ሡልጣን ገዳም ውስጥ እየተፈጠረ ያለው የኢትዮጵያውያን መነኮሳትና ቀሣውስት መካከል የተፈጠረው ውዝግብ እንደገና መቀስቀሱን ከስፍራው የደረሰን የዜና ዘገባ ያስረዳ ሲሆን ይህንኑ ውዝግብ ለመፍታት በእስራኤል የኢትዮጵያ አምባሣደር ፊታውራሪ ዘውዴ ኦተራ እንዲሁም እዛው የሚገኙት ብፁዕ አቡነ ገብርኤል የተለያዩ ጥረቶችን በማድረግ ላይ ቢሆንም በኢትዮጵያዊያን ቀሣውስትና መነኮሳት መካከል የተፈጠረው ውዝግብ ሊበርድ እንዳልቻለ የደረሰን ዘገባ ያስረዳል።</p>

<p>በእሥራኤል የኢትዮጵያው አምባሣደር ፊታውራሪ ዘውዴ ኦታራና ብፁዕ አቡነ ገብርኤል ቀደምሲል በተጫወቱት የአስታራቂነት ሚና እልባት አግኝቷል። ተብሎ የነበረው ውዝግብ አሁን እንደገና የተቀሰቀሰው በገዳሙ የኃላፊነት ቦታን ለመያዝ በሚራኮቱ የአቡነ ጳውሎስ ቅርብ የሆኑ ሰዎች እና በቀሣውስቱ መካከል በተፈጠረው አካፋፈል እንደሆነና ይህም ውዝግብ ለአንድ ምዕተ አመት ያህል የኢትዮጵያዊያንን ባህል ስነስርዓት በተከተለ መልኩ ሲመራ የነበረውና በብዙዎች ዘንድ በአድናቆት ሲታይ የነበረውን የገዳሙን መልካም ስምና ዝና ያጎደፈ ተግባር ሆኖ እንደታየ በዚህም ሳቢያ ምዕመናን እንዲሁም በተለያዩ ምክንያት በስደት የሚገኙ ኢትዮጵያዊያንን እንዳሳዘነ የደረሰን ዘገባ ያስረዳል።</p>

<p>ይህን መሰሉ ውዝግብ በአለፈው ጥቅምት ወር ውስጥ ተቀስቅሶ እንደነበርና በገዳሙ ተሰቅሎ የነበረውን የኢትዮጵያን ባንዲራን እስከማቃጠል የደረሰ ሁከት ፈጥሮ እንደነበር ለውዝግቡ መፍትሔ ለመሻት ብፁዕ አቡነ ጳውሎስ ወደ ቴላቪቭ መጥተው እንደነበርና ያለውን ችግር ከስር መሠረቱ እንዲወገድ የሚያደርግ መፍትሔ ሳይሰጡ በመመለሳቸው ሳቢያ እንደገና የተቀሰቀሰ ችግር እንደሆነ የሚናገሩ በርካታ ኢትዮጵያዊያን እንደሆኑ የገለፀው የዜና ዘገባ ያስረዳል።</p>

<p>በእስራኤል የኢትዮጵያ ኤምባሲም በገዳሙ የተፈጠረውን ውዝግብ ልዩ ትኩረት በመስጠት በመከታተሉና ከአዲስ አበባ ወደ እስራኤል ያመሩት አቡነ ገብርኤልም ከኤምባሲው አባላት ጋራ በመሆን የአስታራቂነት ሚና በመፈፀማቸው ችግሩ የተወገደ ቢመስልም እንደገና ባለፈው ሳምንት ውስጥ በገዳሙ ባሉ የኃላፊነት ቦታዎች በመቀመጥ ልዩ ልዩ ጥቅማጥቅሞችን ለማግኘት ፍላጎት ያላቸው የአቡነ ጳውሎስ ቅርብ ናቸው የተባሉና በእሳቸውም ትዕዛዝ በኃላፊነት ቦታ ላይ ተቀምጠው የነበሩ ግን በአመራር ብቃት ማነስና በተለያዩ የስልጣን ብልግናዎች ላይ በመሠማራታቸው በኃላፊነት የተነሱ ግለሰቦች በአነሱትና በስውር ባካሄዱት ቅስቀሳ የገዳሙ ማኅበረሰብ ለሁለት መከፈሉንና ሽኩቻው ከእለት ወደ እለት እየተባባሰ መምጣቱን ለጋዜጣው ዝግጅት ክፍል የደረሰን ዘገባ ያመለክታል።</p>

<p>አምባሣደር ፊታውራሪ ዘውዴ ኦታራ እና አቡነ ገብርኤል ከገዳሙ አስተዳዳሪ አቡነ ማቴዎስ ጋር በመሆኑ ከገዳሙ የተፈጠረውን ችግር ለመፍታት እየሞከሩ ያሉ ሲሆን ለዚህ ሁሉ ውዝግብ ምክንያቱ በችግር ውስጥ የተዘፈቀው የፓትርያርኩ አመራር ነው ሲሉ አቡነ ጳውሎስ በኢትዮጵያ ኦርቶዶክስ ተዋህዶ ቤተክርስቲያን መንበር ላይ ከተቀመጡ ወዲህ በቤተክርስቲያናት አካባቢ እየተፈጠረ ያለው አለመግባባት ከጊዜ ወደ ጊዜ እየተባባሰ መምጣቱንና ሕዝቡም በፆም ሁዳዴ ለቤተክርስቲያን አባቶች ልቦና ይሰጥ ዘንድ ምህላ እንዲይዙ መልዕክታቸው ይተላለፍ ዘንድ የጠየቁ በርካታ በእስራኤል ነዋሪ የሆኑ ኢትዮጵያዊያን አስተያየት መረዳት እንደቻለ የጋዜጣው ዘጋቢ ያስረዳል።</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 1 ቀን 1990</a></p>


</body>
</html>	
