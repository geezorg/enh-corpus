<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ፓርላሜንት በኢትዮጵያ ዲሞክራሲያዊ ሂደት ላይ ያለውን ጥርጣሬ ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የአውሮፓ ፓርላሜንት በኢትዮጵያ ዲሞክራሲያዊ ሂደት ላይ ያለውን ጥርጣሬ ገለፀ</h1>
<h2 class="align-center"> አፈ ጉባኤ ዳዊት ዮሐንስ ነፃውን ፕሬስ አሳቀሉ</h2>

 
<p>በያዝነው የመጋቢት ወር መጀመሪያ ላይ አውሮፓ ፓርላማ የልማትና ትብብር ኮሚቴ ሰብሳቢ የነበሩት የቀድሞው የፈረንሣይ ጠ/ሚኒስትር ሚሼል ሮካርድ የሚመሩት የልዑካን ቡድን እንዲሁም በአለፈው ሳምንት ጉብኝት ያደረጉት ሚስ ግሬኒዝ ኪኖክ የመሩት የልዑካን ቡድን በኢትዮጵያ እየተካሄደ ያለው ዲሞክራሲያዊ ሂደት በተመለከተ ያላቸውን ጥርጣሬ ለኢትዮጵያ መንግሥት ባለስልጣናት መግለፃቸውን ለእነዚህ ወገኖች ቅርብ የሆነ የዜና ምንጭ ዘገባ አስረዳ።</p>

<p>በአለፈው ታህሳስ ወር በውጭ ጉዳይ ሚኒስትር ስዩም መስፍን በተመራ የኢትዮጵያ መንግሥት የልዑካን ቡድን አማካይነት ለአውሮፓ ፓርላማ በተደረገ የጉብኝት ግብዣ መሠረት ወደ ኢትዮጵያ የመጡት እነዚህ ሁለት የአውሮፓ ፓርላሜንት የልዑካን ቡድኖች በመላው ዓለም እውቅና ባተረፈ የሰብአዊ መብት አስጠባቂ መንግሥት ላይ እየቀረበ ያለውን ክስ ለማጣራትና ከኢትዮጵያ የሕዝብ ተወካዮች ምክር ቤት ጋራ በተለያዩ መስኮች አብረው ለመስራት እንዲሁም የዲሞክራሲያዊና የነፃ ገበያ ኢኮኖሚ እንስቃሴዎችን በትመለከተ በኢትዮጵያ ያለውን ሁኔታ ለመከታተል የሚሉ አጀንዳዎች ይዞ ወደ ኢትዮጵያ የመጣው የአውሮፓ ፓርላሜንት የልዑካን ቡድን ከኢትዮጵያ መንግሥት ባለሥልጣናት ጋር በነዚህ ጉዳዮች ላይ ተደጋጋሚ የሆኑ ውይይቶችን ማድረጉን ከአውሮፓ ሕብረት ኢትዮጵያ እርዳታ ለማግኘት ከፈለገች በዲሞክራሲያዊ ስርዓቱ ሂደት ላይ ያለውን ጉድለት ማሟላት ይኖርባታል ሲሉ ለመንግሥት ባለስልልጣኖች መናገራቸውን እነዚሁ የዜና ምንጮች ዘገባ ያስረዳል።</p>

<p>በዚህ መጋቢት ወር ወደ ኢትዮጵያ የመጡት እነዚህ ሁለት የልዑካን ቡድኖች በየበኩላቸው ከአፈ ዳዊት ዮሐንስና ከጠ/ሚኒስትር መለስ ዜናዊ ጋራ ተገናኝተው መነጋገራቸውንና በኢትዮጵያ ያለውን የፍትሕ ስርዓት የሰለጠነ የሰው ኃይል እጥረትን በተመለከተና የሕግ አስፈፃሚ አካላትን የሙያ በቃት ሊኖራቸው የሚያስችል የሰው ኃይል ስልጠናና የባለሙያ ድጋፍ ለማድረግ ፍላጎት እንዳላቸው በአውሮፓ ፓርላም አባል በሆኑ የሕብረቱ ሀገሮች ስም ለኢትዮጵያ የመንግሥት ከፍተኛ ባለሥልጣናት መግለፃቸውንና የኢትዮጵያ መንግሥት ሃሳብን በመግለፅ ነፃነት ዙሪያ እያሳየ ያለውን የተሳሳተ አካሄድ ያስተካክል ዘንድ ለኢትዮጵያውያኑ አቻዎቻቸው አስረግጠው አስገንዘበዋል። </p>

<p>በአውሮፓ ፓርላሜንት በኩል የቀረበውን ይህን መሠሉን ስሞታ አዘል ማብራሪያ የሚሻ ጥያቄንና በሌሎችም ጉዳዮች ላይ ከሁለቱም ልዑካን ጋራ በስፋት የተነጋገሩት አፈ ጉባኤ ዳዊት ዮሐንስ ኢትዮጵያ ውስጥ ተግባራዊ እየሆነ ያለው ዲሞክራሲያዊ ስርዓት ገና በለጋ እድሜ ላይ ያለ መሆኑንና ያሉት ችግሮችም ቢሆኑ ግንቦት ወር ላይ በሚመሠረተው የእንባ ጠባቂ ተቋም አማካይነት እልባት ያገኛሉ ሲሉ መናገራቸውን እነዚሁ የዜና ምንጮች ለጋዜጣው ይፋ አድርገዋል።</p>

<p>የአውሮፓ ፓርላማ ልማትና ትብብር ኮሚቴም በቴክኒክ ረገድ ለኢትዮጵያ መንግሥት ድጋፍ እንደሚሰጥ የኮሚቴው ሰብሳቢ የሆኑት ሚስተር ሚሼል ሮካርድ ለኢትዮጵያ ልዑካን ቡድን የገለፁ መሆኑን እነዚሁ የዜና ምንጮች ሚስተር ሚሼል ሮካርድ በኢትዮጵያ እየተገበረ ያለው የዲሞክራሲያዊ ሂደት ላይ የሰብአዊ የዲሞክራሲያዊ መብቶችን በተመለከተ አንዳንድ በአፈፃፀም ላይ የተከሰቱ ችግሮች እንደሌሉ በመግለፅ በተለይ በጋዜጠኞች ላይ እየደረሰ ያለው ጫና መንስኤው ምንድን ነው የሚለውን ጥያቄቸውን በቂ ምላሽ ይሰጥበት ዘንድ አፈ ጉባኤ ዳዊትን የጠየቋቸው ሲሆን አፈ ጉባኤ ዳዊት እንደተለመደው የነፃው ፕሬስ የዘር ፓለቲካ ማራገቢያና የተቃዋሚዎች ልሣን የዘለለ ሚና የለውም የሚል እንደምታ ያለው ምላሽ በመስጠት የነፃውን ሚና አሳቅለዋል።</p>

<p>እንደ ዜና ምንጮቻችን ዘገባ ከሆነ አቶ ዳዊት ዮሐንስ ኢትዮጵያ ውስጥ ተግባራዊ እየተደረገ ስላለው የፕሬስ ነፃነት በስራ ላይ መዋልን እና ያጋጠሙ ችግሮችን በተመለከተ ሲናገሩ በሀገራችን ለበርካታ አመታት ሲሰራበት የቆየው የሳንሱር ሕግ እንዲቀር በመደረጉ በላይ የሕትመት ስራ በመፈቀዱ በርካታ ሕትመቶች ገበያ ላይ ሊውሉ እንደቻሉ በመጥቀስ ይሁን እንጂ የግል ጋዜጠኞች ሚና አስቸጋሪ ነው። ይዘው የሚወጡት ዘገባዎች ሕዝብን ከሕዝብ ጋራ የሚያጋጩና በክልል መስተዳደሮች መሃል ቅራኔ እንዲፈጠር ከፍተኛ አስተዋፅኦ የሚያደርጉ መሆናቸውንና መንግሥትም ሆነ ፓርላማው ይህን መሰል ስራ የሚሠሩትን ጋዜጠኞች የመከላከል ስልጣን አለው። ይሁን እንጂ የፕሬሱን እድገት ለማስማመድ ብዙዎቹ እንዲቀጥሉ አልተደረገም ሲሉ ነፃው ፕሬስ ለዲሞክራሲያዊ ስርዓት ግንባታ የሚያደርገውን ሚና አሳቅለዋል።</p>

<p>ይህ በእንዲህ እንዳለ ሐሙስ መጋቢት 17 ቀን 1990 ዓ.ም የተደመጠው የጀርመን ድምፅ ሬዲዮ የአውሮፓ ፓርላማ የኢትዮጵያ ተወካይ ጽ/ቤትን በመጥቀስ እንደዘገበው ከሆነ በአውሮፓ ፓርላማ ልዑካን ቡድን የሚመሩት ሚስ ግሎኒዝ ኪኖክ እና አብረዋቸው ወደ ኢትዮጵያ የመጡ የፓርላማው ተወካዮች በእስር ላይ የሚገኙት የኢትዮጵያ መምህራን ማኅበር ፕሬዝዳንት ፕሮፌሠር ታዬ ወልደሠማያትና በእስር ላይ እያሉ በአጋጠማቸው ሕመም ሳቢያ ጥቁር አንበሣ ሆስፒታል የተኙትን የመአሕድ ፕሬዝዳንት ፕሮፌሠር አስራት ወልደየስን እንደሚገበኙና የመላው አማራ ሕዝብ ድርጅት ጽ/ቤትን ለመጎብኘት እቅድ እንዳላቸው ዘግቧል።</p>

<p>በበርካታ ጉዳዮች ላይ ከኢትዮጵያ መንግሥት በኩል አበረታች እንቅስቃሴዎች እንዳሉ የገለፁትና ያንኑ ያህል መሻሻል ያለባቸው ተግባራት ለኢትዮጵያ መንግሥት ልዑካን የገለፁት የአውሮፓ ፓርላማ ልዑካን ቡድን በውይይት ወቅት ሲያነሷቸው በነበሩት ዋና ዋና ነጥቦች ትንሽ ንዴት ቢጤ የተጫረባቸው የምክር ቤቱ አፈ ጉባኤ አቶ ዳዊት ዮሐንስ በአውሮፓውያን ፓርላማና በኢትዮጵያ መንግሥት ጋራ ሊኖረን የሚገባው ግንኙነት የሰጭና የተቀባይ አይነት ሳይሆን በሁሉ ረገድ በጥብቅ የተቆራኘ ወንድማማችነት ሊሆን ይገባዋል ሲሉ ኃይለ ቃል መናገራቸውንም እነዚሁ ለውይይቱ ቅርብ የሆኑ ምንጮች ዘገባ ያስረዳል።</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 22 ቀን 1990</a></p>


</body>
</html>	
