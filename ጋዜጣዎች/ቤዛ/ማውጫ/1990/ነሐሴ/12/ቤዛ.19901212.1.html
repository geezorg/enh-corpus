<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር አብዱልመጅድ ሁሴን ሀገር ጥለው ከነቤተሰባቸው ወደ አውሮፓ ዛሬ ማታ ይበራሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር አብዱልመጅድ ሁሴን ሀገር ጥለው ከነቤተሰባቸው ወደ አውሮፓ ዛሬ ማታ ይበራሉ</h2>
<h3 class="align-center">ስዩም መስፍን ሳግ እየተናነቃቸው በዶክተሩ የመሸኛ የእራት ግብዣ ላይ ንግግር አደረጉ</h3>


<p>የኢትዮጵያ ፌዴራል ዴሞክራሲያዊ ሪፐብሊክ መንግሥት የትራንስፖርትና የመገናኛ ሚኒስትር በመሆን እስከዛሬ ድረስ ሲያገለግሉ የነበሩት ዶ/ር አብዱልመጅድ ሁሴን መላው ቤተሰባቸውን ይዘው ወደ ጄኔቭ ስዊዘርላንድ እንደሚያመሩ ተገለፀ።</p>

<p>በጠቅላይ ሚኒስትር መለስ ዜናዊ ከፍተኛ ተደማጭነትና ከበሬታ እንዳላቸው የሚነገርላቸው የትራንስፖርትና መገናኛ ሚኒስቴር ዶ/ር አብዱልመጅድ ሁሴን ከስራ መልቀቅና ወደ ስዊዘርላንድ ማምራት እጅግ ከፍተኛ የሆነ ኅዘንን በጠቅላይ ሚኒስቴሩ ካቢኔ አባላት ዘንድ እንዳሳደረ የደረሰን ዜና ዘገባ ያስረዳል። "የትራንስፖርትና መገናኛ ሚኒስቴር በመሆን በኃላፊነት በቆዩባቸው ጊዜያት ሚኒስትር መስሪያ ቤቱ ከአለም አቀፍ ነባራዊ ሁኔታ ጋር የሚስማሙ ቴክኖሎጂዎችን ወደ ሀገር በማስገባት እንዲንቀሳቀስ በማድረግ ከፍተኛ የሆነ ስራ እንደሠሩና በእሳቸው ምትክ የሚኒስቴርነት ቦታውን ይወስዳል ተብሎ የሚጠበቅ ብቁ ችሎታ ያለው ሰው ለማግኘት መንግሥት ይቸገራል" ሲሉ ለጋዜጣው ሪፖርተር አስተያየታቸውን የሰጡ ስማቸው መግለጽ ያልፈለጉ የሚኒስትር መስሪያ ቤቱ የሥራ ኃላፊዎች ገልፀዋል።</p>

<p>ቀደም ሲል ሲሰሩበት በነበረው በተባበሩት መንግሥታት የህፃናት መርጃ ድርጅት (ዩኒሴፍ) ውስጥ የአፍሪካ ዴስክ ኃላፊ የመሆን እድል አግኝተው ራሳቸውን ከኃላፊነት ቦታ አንስተው ወደ ስዊዘርላንድ ዛሬ ምሽት ላይ የሚያመሩት ዶ/ር አብዱልመጅድ ሁሴን መሸኛ ይሆን ዘንድ የውጭ ጉዳይ ሚኒስቴር ስዩም መስፍን በክብር እንግድነት በተገኙበት በአዲስ አበባ ሸራተን ሆቴል አርብ ነሐሴ 8 ቀን 1990 ዓ.ም ምሽት ላይ የእራት ግብዣ ተደርጎ ነበር። በዚሁ ግብዣ ላይም የውጭ ጉዳይ ሚኒስቴር ስዩም መስፍን ሳግና እንባ እየተናነቃቸው «ወ... ሚስሰድ... ሂም!» ሲሉ መናገራቸውን በግብዣው ስነስርዓት ላይ የተገኙ የዜና ምንጮቻችን ገልፀዋል።</p>

<p>ዶክተር አብዱልመጅ ሁሴን ከሽግግሩ መንግሥት ምስረታ አንስቶ በተለያዩ የሚኒስትር መስሪያ ቤቶች በሚኒስቴርነት የሠሩ ከመሆኑም በላይ የኢትዮጵያ ሶማሌ ዲሞክራቲክ ሊግ ሊቀመንበር በመሆን በተደራቢ ለክልላቸው ይሠሩ ነበር። በክልሉ የተረጋጋ የፖለቲካ ህዋ ለመፍጠር ለአመታት የጣሩ ከመሆናቸውም በላይ በቅርቡ በክልሉ የኢትዮጵያ ሶማሌ ዲሞክራቲክ ሊግና የኦጋዴን ብሔራዊ ነፃነት ግንባር ውህደትን በተመለከተ የበኩላቸው ጥረት አድርገዋል።</p>

<p>በ1937 ዓ.ም በድሬዳዋ ከተማ ውስጥ የተወለዱትና በዚያው ድሬዳዋ ውስጥ በልዑል መኮንን ስም በተሰየመው ትምህርት ቤት የአንደኛ ደረጃ ትምህርታቸውን አጠናቀው፣ በሐረር መድኃኒዓለም ትምህርት ቤአት የሁለተኛ ደረጃ ትምህርታቸውን አጠናቀው፣ በአዲስ አበባ ዩኒቨርስቲ የባችለር ዲግሪያቸውን ከተቀበሉ በኋላ ወደ እንግሊዝ ሀገር በመሄድ ዶክተር ኦፍ ፊሎዞፊ ዲግሪያቸውን እንዳገኙ ለሚኒስትሩ ቅርብ የሆኑ ምንጮች ገልፀዋል። ምንጮቹ አክለው እንደገለፁት ዶ/ር አብዱልመጅድ ሁሴን በዩኒቨርስቲ ቆይታቸው ወቅት የኢትዮጵያ ተማሪዎች ማህበር ውስጥ የአመራር አባል ሆነው መሥራታቸውንም ይናገራሉ።</p>

<p>ዶ/ር አብዱልመጅድ ሁሴን በክልሉ ሰላምና መረጋጋት ይሰፍን ዘንድ፣ ልማት ይነግስ ዘንድ ሌት ተቀን ቢሠሩ የክልሉ ህዝብ እና የክልል መስተዳድሩ ለውጤት ላለመብቃት እንቅፋት በመሆኑ ያሰቡትን እንዳልፈፀሙ በመግለጽ እጅግ ያዝኑ እንደነበርና በዚህም ብስጭት ሳቢያ ስራቸውን ቀይረው በአንድ ዓለም አቀፍ ተቋም መቀጠር ይሻላል የሚል አቋም እንዲይዙ እንዳደረጋቸው የሚናገሩት በርካታ የኢሶዶሊ አባላት ናቸው።</p>

<p>ጠቅላይ ሚኒስቴር መለስ ዜናዊ አሁን ገና ትልቅ ሰው አጡ። እሳቸው ብቻ ሳይሆን ካቢኔውም ዶ/ር አብዱልመጅድን ማጣቱ እጅግ የሚያሳዝን ነው» ሲሉ የተናገሩ አንድ አስተያየት ሰጪ በበኩላቸው «የክልል አምስትን ጉዳይ ለመፍታት ሲንቀሳቀሱ ያ የአሸባሪዎች ጥቃት የደረሰባቸው ለህክምና ወደ እስራኤል ተጉዘው ከመጡም በኋላ ቢሆን ለዚያው ክልል ልማትና እድገት ቢዋትቱም ልፋታቸው መና ሆኖ በመቅረቱ ሳቢያ በምሬት የወሰዱት እርምጃ ነው" ሲሉ አስተያየታቸውን የሰጡን በርካቶች ናቸው።</p>

<p>በ1963 ዓ.ም በስደት ከሀገር ከወጡ በኋላ ሱዳን ውስጥ በተባበሩት መንግሥታ ድርጅት ተቀጥረው ሠርተዋል። በመጨረሻም በፓኪስታን የዩኒሲኤፍ ሠራተኛ ሆነው ሲያገለግሉ ከሽግግር መንግሥቱ በቀረበላቸው ጥያቄ መሠረት ወደ ሀገር ቤት ተመልሰው በውጭ ኢኮኖሚ ትብብር ሚኒስቴርነት ሲያገለግሉ ነበር። ቀደም ብሎም በኢትዮጵያ ቴሌቪዥን በእንግሊዘኛ ዜና አቅራቢነትና በአዘጋጅነት፣ በትምህርት ዘዴዎች ድርጅት በክፍል ኃላፊነት ሠርተው እንደነበር የደረሰን የውስጥ አዋቂ ምንጮች ገለፃ አስረድቷል።</p>

<p>ሃያ ሶስት ወንድሞችና እህቶች ያሉዋቸው ባለትዳርና የሶስት ልጆች አባት የሆኑት ዶ/ር አብዱልመጅድ ሁሴን ወደ ጄኔቭ ስዊዘርላንድ በማምራት በዚያም አዲሱ ሥራቸውን ለመጀመር በመላው አፍሪካ በሚያደርጉት የሥራ ጉብኝት ወቅት «የትኛውንም የአፍሪካ ሀገር ከመጎብኘቴ በፊት ሀገሬ ኢትዮጵያን በመጀመሪያ ነው የምጎበኘው» ሲሉ መናገራቸውን የዜና ምንጮቻችን ዘገባ ያስረዳል።</p>

<p>በዛሬው ቀን ከፍተኛ የመንግሥት ባለስልጣና በተገኙበት ወደ ጄኔቭ ስዊዘርላንድ ከነቤተሰቦቻቸው የሚያመሩት ዶ/ር አብዱልመጅድ ሁሴን ባለፈው ቅዳሜ መቶኛ አመቱን ባከበረው በኢትዮ ጅቡቲ የምድር ባቡር ኩባንያ የምሥረታ መታሰቢያ በዓል ላይ ተገኝተው በትራንስፖርትና መገናኛ ሚኒስቴርነት የሥልጣን ዘመናቸው የመጨረሻውን ንግግር አድርገዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ነሐሴ 12 ቀን 1990</a></p>

</body>
</html>	










