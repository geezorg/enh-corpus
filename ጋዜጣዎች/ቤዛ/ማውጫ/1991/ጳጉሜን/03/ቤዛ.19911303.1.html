<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጋዳፊ የሱማሌ አንጃ መሪዎችን ከኢትዮጵያ ጋር ሊያደራድሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጋዳፊ የሱማሌ አንጃ መሪዎችን ከኢትዮጵያ ጋር ሊያደራድሩ ነው</h1>


<p>ሰላሳኛውን አረንጓዴ አብዮት በማክበር ላይ የምትገኘው የሊቢያ መሪ ሙአመር ጋዳፊ በሱማሊያ ሰላም ለማስፈን በሚል ወደ ሀገራቸው እንዲሄዱ የጋበዟቸውን አራት የሱማሊያ አንጃ መሪዎችን ከኢትዮጵያ ጋር ለማደራደር እየተንቀሳቀሱ መሆኑን የደረሰን ዜና አስረዳ።</p>

<p>ከሱማሊያ በመንደርደር ወደ ኢትዮጵያ ሽብር ለመፍጠር እየተንቀሳቀሱ ነው ያላቸውን አንዳንድ ተቃዋሚዎችንና የአልኢትሃድ አል እስላማዊ ተዋጊዎች እንቅስቃሴን ለመግታት ወደ ሱማሊያ ዘልቆ በመግባት የተወሰኑ የሱማሊያ ከተሞችን እንደያዘና ከአንዳንድ የሱማሌ አንጃዎች ጋርም እንደሚተባበር እየተነገረበት ያለው የኢትዮጵያ ጦር ከሀገሪቱ እንዲወጣ ያደርጉ ዘንድ ከኢትዮጵያ መንግሥት ጋር እንዲያደራድራቸው ሁሴን አይዲድና ሌሎች ከእሳቸው ጋር በመሆኑ የተለያዩ የሞቃዲሾ ከተማ አካባቢዎችን የሚቆጣጠሩ አንጃዎች መጠየቃቸውን ዘገባዎች ያስረዳሉ።</p>

<p>በሰላሳኛው ዓመት የአብዮት በዓል ላይ እንደተገኙ የሚነገርላቸው እነዚሁ የሱማሊያ አንጃ መሪዎች ኢትዮጵያና ኤርትራ በሱማሊያ እያካሄዱት ያለው ጣልቃ ገብነት እንደሚያሳስባቸው እንደሚቃወሙትና አንዳንድ የጦር አበጋዞችን በመርዳት ኃይለኛው አንጃ ኃይል የሌለውን አንጃ ለማዳከም በሚጠቀሙበት የኃይል እርምጃ በሱማሊያ ሰላም የማምጣቱን ሂደት እንደሚያደናቅፈው በመግለፅ ሁለቱም መንግሥት ከሱማሊያ ራሳቸውን ያወጡ ዘንድ ሙዓመር ጋዳፊን ባነጋገሩበት ወቅት የተማፀኑ መሆናቸው ታውቋል።</p>

<p>የሁሴን አይዲድ አንጃ ከግብፅ መንግሥት የፋይናንስ እገዛ በቅርቡ እየተደረገለት መሆኑን የሚገልፁ የዜና ምንጮች በበኩላቸው ሁሴን አይዲድ ከኤርትራ መንግሥትም ሆነ ከኦሮሞ ነፃነት ግንባር ተዋጊዎች ምንም ዓይነት እገዛ እንደሌለው በመግለፅ የኢትዮጵያ መንግሥት ግን የራህኒዌይ ጦርን በመምራት በማገዝ የሁሴን አይዲድ ወታደራዊ አቅም እንዲዳከም እያደረገው እንደሆነ በመግለፅ ኢትዮጵያ ሱማሊያ ውስጥ ጉዳይ ጣልቃ መግባትዋን እንድታቆም ጠይቀዋል።</p>

<p>ምንም እንኳን በሱማሊያ ሰላም የማምጣቱ ኃላፊነት የኢትዮጵያ መንግሥት እንደሆነ በይፋ እየተናገሩ የሰላም ጥረቱ እንዲጨናገፍ ለማድረግ በመንቀሳቀስ ላይ ያሉት እንደ ግብፅና ሊቢያ የመሰሉ መንግሥታት የኢትዮጵያ ጦር በሱማሊያ መግባት እንዳልተዋጠላቸው ይነገራል።</p>


<p class="align-center"><a href="/Gazettas/Beza/info/Beza.sera.html">ከቤዛ ጳጉሜ 3 ቀን 1991</a></p>

</body>
</html>	
