<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሻዕቢያ ጋር አለመግባባት የነበረው ከጦርነቱ በፊት መሆኑን ስዩም መስፍን ተናገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከሻዕቢያ ጋር አለመግባባት የነበረው ከጦርነቱ በፊት መሆኑን ስዩም መስፍን ተናገሩ</h2>

<h2 class="align-center">«ኢትዮጵያ የኤርትራን ወራሪ በማባረር ብቻ አትመለስም- የ3ሺህ ዓመት ታሪክ አለን»</h2>

<p class="align-center">ስዩም መስፍን</p>


<p>የኢትዮጵያ ፌዴራላዊ መንግሥት የውጭ ጉዳይ ሚኒስትር አቶ ስዩም መስፍን ከሻዕቢያ ጋር ቀደም ብሎ አለመግባባት እንደነበረ ገለፁ።</p>

<p>አቶ ስዩም መስፍን ከትናንት ወዲያ ምሽት ከአሜሪካ ድምፅ ሬዲዮ ጋር ባደረጉት ቃለ ምልልስ እንደገለፁት ሁለቱ ሀገሮች የተለያዩ ሀገሮች በመሆናቸው በርካታ የሚያለያዩዋቸው ጉዳዮች እንደነበራቸው ገልፀዋል።</p>

<p>ኤርትራ ነፃ ሀገር ሆና ነፃነቷ ከተቀናጀት ጊዜም ጀምሮ ቢሆን ጠንካራ ግንኙነት ነበረን ብለን ግንኙነቱ ከልዩነቶች ውጪ በሁሉም ጉዳዮች ላይ አንድና ተመሳሳይ አመለካከት ይዘን የምንጓዝበት ሁኔታ ሊኖር አይችልም ያሉት አቶ ስዩም መስፍን፤ ይህ ወረራ እስከተከሰተ ጊዜ ድረስ የሚያለያዩንም የሚያገናኙንም መስመሮች ነበሩን በማለት ገልፀዋል።</p>

<p>ይህ በእንዲህ እንዳለ ባለፈው መስከረም ወር የኢትዮጵያ ውጭ ጉዳይ ሚንስትር አቶ ስዩም መስፍን በኒው ዮርክ ውስጥ በተገኙበትና በደጋፊ ኢህአዴግ በተዘጋጀ ስብሰባ ሚኒስትሩ ኢትዮጵያ የ3ሺህ ዓመታት ባለታሪክ መሆንዋን በይፋ ተናገሩ።</p>

<p>የውጭ ጉዳይ ሚንስትሩ አራት መቶ ለሚሆኑ ኢትዮጵያውያን ይህንን የዘመናት የሀገሪቱን አኩሪ ታሪክ ባለቤትነት በተናገሩበት ወቅት ከፍተኛ የሆነ ስሜት መንፀባረቁን የደረሰን ዜና ያስረዳል።</p>

<p>ስብሰባው ሁለት መሠረታዊ ዓላማዎች እንደነበረው ተገልጿል። የኢትዮጵያ ማኅበረሰብ በሻዕቢያ ወረራ ጉዳት ለደረሰባቸው ወገኖች የእርዳታ ማሰባሰብና በወረራውም ኢትዮጵያውያኑ ለሀገራቸው ሉዓላዊነት መከበር ከመንግሥት ጎን ቆመው እንደሚታገሉ የሚጠይቅ ዓላማ እንደነበረው የተገለፀው ይኸው ስብሰባ ተሳታፊዎቹ ከአጀንዳው ውጪ በፖለቲካዊ ጉዳዮች ላይ በማተኮርና የኢህአዴግ ፀረ ኢትዮጵያና ፀረ ዲሞክራሲ ፖሊሲዎችን ማጋለጥ አቅጣጫ መቀየሩን የደረሰን ዜና በተጨማሪ ገልጿል።</p>

<p>የውጭ ጉዳይ ሚኒስትሩ ከተሳታፊዎቹ ለተነሱት ጥያቄዎች ምላሽ የሰጡ ሲሆን ከመንግሥታቸውም የተቃዋሚ ፓርቲዎች ወደ ሀገር ውስጥ ገብተውና ተመዝግበው በዲሞክራሲያዊ ሂደቱ እንዲሳተፉ የሚል ጥሪ ይዘው መምጣታቸው ተነግሯል። ዜናው በተጨማሪም እነዚህ ተቃዋሚዎች ለደህንነታቸው በመንግሥት በኩል አስፈላጊው ዋስትና እንደሚሰጥ ሚኒስትሩ መግለፃቸውን አትቷል።</p>

<p>የኤርትራን ወቅታዊ ሁኔታም በተመለከትም የውጭ ጉዳይ ሚኒስትሩ በአሁኑ ወቅት የሀገሪቱን ዕድል የሚወስኑት ኢሳያስና ጥቂት ባለሟሎቻቸው ብቻ መሆናቸውን ተናግረው የኢትዮጵያ መግንሥት የተደረገበትን ወረራ በመከላከልና ወራሪውንም ከሀገር በማስወጣት እንደማይወሰን በድጋሚ አረጋግጠው ሁለተኛ ተመሳሳዩን ቅብጠት እንዳያሳይ የሚያደርግ ትምህርት እንደሚሰጥም አስረድተዋል።</p>

<p>በዚህ ስብሰባ ላይም የፖለቲካ እስረኞችና የታሰሩ ጋዜጠኞችም እንዲፈቱ የሚጠይቅ ግልጽ ደብዳቤ የተነበበ ሲሆን ሚኒስትሩ እስረኞቹ የፖለቲካ እስረኞች ተብለው የሚመደቡ ሳይሆን ወንጀለኞች ናቸው የሚል ምላሽ መስጠታቸውም ታውቋል። የስብሰባው ተሳታፊዎች በተጨማሪም በደቡብ ኢትዮጵያ ክልል በጎሣ ልዩነት ሳቢያ የተከሰተውን ችግር አውስተዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 3 ቀን 1991</a></p>

</body>
</html>
