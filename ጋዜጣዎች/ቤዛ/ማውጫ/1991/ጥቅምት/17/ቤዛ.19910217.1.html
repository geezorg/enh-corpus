<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባህታዊ ገ/መስቀልን ስብዕና በተመለከተ የቀረበው ዘገባ አነጋጋሪ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የባህታዊ ገ/መስቀልን ስብዕና በተመለከተ የቀረበው ዘገባ አነጋጋሪ ሆኗል</h2>


<p>ባህታዊ ገ/መስቀል ኃይለመስቀልን በተመለከተ ለንባብ የበቃው ጽሑፍ በከፍተኛ ሁኔታ ምዕመናኑን እያነጋገረ እንደሆነ የደረሰን ዜና አስረዳ። የጋዜጣው ሪፖርተሮች ያነጋገሯቸው በርካታ አስተያየት ሰጪዎች በበኩላቸው «እውነትና ንጋት እያደር ይጠራል» ሲሉ አስተያየታቸውን በጉዳዩ ላይ ሰጥተዋል።</p>

<p>በኦርቶዶክስ ተዋህዶ ቤተክርስቲያን ምዕመናን ዘንድ መልካም ስምና ከበሬታ ያላቸው እንደሆኑ የሚነገርላቸው ባህታዊ ገ/መስቀል ኃይለመስቀል ከእምነቱ በስተጀርባ ከፍተኛ የሆነ የንግድ እንቅስቃሴ ያደርጋሉ፣ ከባህታውያን ስርዓት ውጪ ከአያሌ ሴቶች ጋር ግንኙነት አላቸው፣ ከተለያዩ ሴቶች ጋር ያላቸው አጠራጣሪ ግንኙነትን በተመለከተ ወደ እሳቸው ቤት የመጣች ሴት ሁሉ ለእሳቸው የተፈቀደች አድርገው እንደሚቆጥሩ በመግለጽ ስማቸው እንዳይገለጽ የፈለጉ ወይዘሮ ጋር ቃለምልልስ በማድረግ በጋዜጣው ላይ የቀረበውን ዘገባ በተመለከተ አስተያየታቸውን ለሪፖርተሮቻችን የሰጡ የተለያዩ የህብረተሰብ ክፍሎች ጉዳዩ አሳዛኝና አስገራሚ በሃይማኖታችን ላይ የተፈፀመ ወንጀል ነው ሲሉ የጋዜጣው አሳታሚና ጉዳዩን የሚመለከታቸው ለሕግ መቅረብ አለባቸው ሲሉ ተደምጧል።</p>

<p>ከጋዜጣው ሪፖርተር ጋር ከተነጋገሩ ግለሰቦች አንዱ የሆኑት መሪ ጌታ ልክነው ደባልቄ በበኩላቸው የኦሮቶዶክስ ተዋህዶ ቤተክርስቲያናችንን ክብርና እምነት በመፈታተን በሰልባጅና በስንዴ እየተታለለ እረኛ እንደሌለው መንጋ ወደተለያዩ ሃያምኖት እየገባ ያለውን ምዕመን ወደ እምነቱ ይመለስ ዘንድ የአያት የቅም አያቱን እምነት እንዳይለቅ በማስተማራቸው ሳቢያ ከአንዳንድ ከመጤ ሃይማኖት ጋር ግንኙነት ያላቸው ግለሰቦች ሴራ ነው ሲሉ ጉዳዩን አውግዘው ምዕመናን በነዚህ መሰል አታላዮች ተንኮል እንዳይወናበዱ አሳስበዋል።</p>

<p>እንደ «መስህብ» ጋዜጣ ዘገባ ከሆነ ለባህታዊ ገ/መስቀል ቀለብ የሚሆን በግ እንድገዛ እየታዘዝኩኝ በተለያዩ ጊዜያት ገዳም ሳይቀር በግ ይዘው እንደሚሄዱ የገለፁት እኝሁ የጋዜጣው ውስጥ አዋቂ ምንጭ የሆኑት ወይዘሮ ሆዳቸውን ይወዳሉ፣ ለሆዳቸው ሲሉ ገዳም ሳይቀር በግ ታርዶ ጥብስ፣ ዱለት እኛ ፊት ይበላሉ በማለት ያደረባቸውን አግራሞት መግለፃቸውን በማስታወስ አስተያየቱን የሰጠ ሌላው ለባህታዊ ገ/መስቀል ቅርብ የሆነ ግለሰብ በበኩሉ ይህን መሰሉን ውንጀለ ሆን ተብሎ እሳቸው በሀገር በሌሉበት ወቅት መደረጉ ሆን ተብሎ ለውንጀላው ምላሽ ላለማግኘትና ውንጀላው ትክክል ነው ለማሰኘት የተቃጣ ሴራ ነው ሲሉ ተደምጠዋል።</p>

<p>እንደኚሁ ስማቸውን መግለጽ ያልፈለጉ የባህታዊ ቅርብ ሰው አባባል ከሆነ የአንድ ጄኔራል ባለቤት እንደነበሩ የሚነገርላቸውን የመንበረ ምሳካየ ኅዙናን መድኃኒዓለም አባልል እንደነበሩና በፈፀሙት የስነምግባር ጉዳለት ከማኅበር አባልነት እንደተባረሩ የሚነገርላቸውና አሁን ሃይማኖታቸውን የቀየሩ ግለሰብ ግንባር ቀደም አስተባባሪነት የተካሄደ ውንጀላ ነው ሲሉ ገልፀዋል።</p>

<p>የጋዜጣው ሪፖርተር ያነጋገራቸው ሌላው አስተያየት ሰጪ በበኩላቸው እግዚአብሔርና ማርያም ለወሲብ ጭምር አዘውሻል በማለት ሴቶችን ያስገድዳሉ የሚለው ዘገባ እጅግ ዘግናኝና አሳዛኝ ከመሆኑም በላይ ሆን ተብሎ በባህታዊ ገ/መስቀል እንቅስቃሴ ሳቢያ ደስተኛ ያልሆኑ ወገኖች በሰውዬው ላይ ውንጀላ ለማካሄድ ያቀዱት እቅድ ይመስለናል ሲሉ የገለፁ ሲሆን እንዲህ ዓይነቱ አሳዛኝ ተግባር ያደረጉ ግለሰቦች እነማን እንደሆኑ ይፋ ማውጣት ይገባል ብለዋል።</p>

<p>የደብዳቤ ልውውጥም ያደርጉ እንደነበሩ የገለፁት እኝሁ ወይዘሪ ከፓትሪያርኩ ጋር ለመስማማትም እየተንቀሳቀሱ እንደሆነ መግለፃቸውንና ለዚህም ጉዳይ ተንቀሳቅሰዋል ያሉዋቸው ሽማግሌዎችን ለማቅረብ ዝግጁ እንደሆኑ የገለፁትን የ«መስህብ» ጋዜጣ ዘገባን በተመለከተ በእርግጥ ባህታዊ ገ/መስቀል እንዲሁ መሰሉ የእርቅ እንቅስቃሴ አድርገዋል ተብለው ለቀረበላቸው ጥያቄ በባህታዊ ገ/መስቀል መኖሪያ ቤት የሚገኙ አንድ ስማቸው እንዲጠቀስ ያልፈለጉ ግለሰብ ጨርሶ አላደረጉም ደግሞስ ለእርቅ እንጂ ለፀብ አልተንቀሳቀሱም። ቢያደርጉት እንኳን ይህን ያህል ጉዳዩ ሊጎላ ባልተገባው ነበር ሲሉ የገለፁ ሲሆን ባህታዊ ገ/መስቀልን ከሚያከብሯቸውና ከሚወዳቸው ምዕመናን ለመነጠል የተወጠነ የእነቶኔ ድርጊት ነው ብለዋል።</p>

<p>የጋዜጣችን ዝግጅት ክፍል በ«መስህብ» ጋዜጣ ላይ የወጣውን ዘገባ በተመለከተ ጉዳዩ የሚመለከታቸውን ወገኖች አነጋግሮ ሚዛናዊ ዘገባ ለማቅረብ ባደረገው ጥረት የጋዜጣው አሣታሚ የሆኑትን የ«ፓዮነር ፊልሞች» በሚል ስያሜ የሚጠራ የፎቶግራፍ ስራ በመስራት ላይ ያሉትን ቀድሞ በ«ነፀብራቅ» መጽሔት አሳታሚ የሆኑትን አቶ ብሩክ ተስፋዬን ለማግኘት ያደረገው ጥረት አልተሳካም።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 17 ቀን 1991</a></p>

</body>
</html>	
