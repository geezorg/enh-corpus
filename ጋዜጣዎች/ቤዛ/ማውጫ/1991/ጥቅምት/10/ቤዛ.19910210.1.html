<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቡነ ጳውሎስ የጥቅምቱ የቅዱስ ሲኖዶስ ጉባኤ እንዲጨናገፍ እየሞከሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አቡነ ጳውሎስ የጥቅምቱ የቅዱስ ሲኖዶስ ጉባኤ እንዲጨናገፍ እየሞከሩ ነው</h2>


<p>በመጪው ጥቅምት 12 ቀን 1990 ዓ.ም እንዲካሄድ ታቅዶ የነበረው የቅዱስ ሲኖዶስ ጉባኤን ለማስተጓጐል የኢትዮጵያ ኦርቶዶክስ ተዋህዶ ቤተክርስቲያን ርዕሳነ ሊቀ ጳጳሳት የሆኑት አቡነ ጳውሎስ ከፍተኛ ጥረት እያደረጉ መሆናቸውን የደረሰን ዜና ያስታውቃል።</p>

<p>እንደደረሰን ዜና ከዚህ ቀደም በቤተክርስቲያኒቱ የስልጣን ቁንጮ ላይ ያሉትን አካላት ሊያጋልጥ የሚችል አጀንዳ እንደሚነሳና ይህም አቡኑንም ሆነ ሌሎች ተከታዮቻቸው በፈፀሙት ህገወጥ ድርጊት ሳቢያ ሊያደናግጣቸውና ስህተታቸውን በገሃድ ሊያሳይ እንደሚችል በመፍራት ጉባኤው እንዳይካሄድ መፈለጋቸውንና ጊዜውን ለማራዘምና ለማጨናገፍ በመሞከር ላይ መሆናቸው ሊታወቅ ችሏል።</p>

<p>ባለፈው ሐምሌ ወር ላይ በራሳቸው በፓትሪያርኩ የተቋቋመው አጣሪ ኮሚሽን ለቅዱስ ሲኖዶስ ምላዕተ ጉባኤ ያቀረበው ክፍል አንድ ሪፖርት ተመልሶ ፓርቲያርኩን የሚያደናግጥ መሆኑንና የጥቅምቱም ጉባኤ ሪፖርቱን ተንተርሶ የሚሰጠው ውሳኔ በቀጥታ ሊመታቸው ስለሚችል ጉባኤው ላይ ጫና መፍጠሩን እንደመፍትሔ መውሰዳቸውን ዜናው አትቷል።</p>

<p>ዜናው ራሳቸው ወንጀለኞች ሆነው ወንጀል እየጨመሩ ለሚፈጽሙትም ጥፋት የሚያኩራሩ፣ የራሳቸውን ጥፋት በሰላማዊ ወገን ላይ የሚለጥፉ በርካታ የቤተክርስቲያን አስተዳዳሪዎች መኖራቸውን መጽሐፍ ቅዱስን በማጣቀስ አቡነ ጳውሎስም ከነዚሁ ውስጥ እንደሚመደቡ አትቷል። በየጊዜው የቅዱሳን አባቶች መመሪያ ይከበር፣ ምዝበራ ይወገድ፣ ሕገ ቤተክርስቲያን ይከበር፣ፍቅር፣ አንድነትና ሰላም በቤተክርስቲያኑ ይስፈን የሚለውን ምክር ችላ ብለው ምክር የሚሰጡ የሃይማኖት አባቶች ላይ ተፅዕኖ ማድረጋቸውን ኮንንነዋል።</p>

<p>እንደደረሰን ዜና በራሳቸው የተቋቋመው ኮሚሽን ለሰው ከማድላት ለፈጣሪ ማድላት በሚል እንደእሳቸው ፍላጎት ሊራመድ አልቻለም። ይልቅ በአድራሻ ለቅዱስ ሲኖዶስ በግልባጭ ለመንግሥት ያቀረበው ክፍል አንድ ሪፖርት ስህተታቸውን አጋልጧል። ይኸው ባለ 52 ገጽ ሪፖርት በቀጥታ የእሳቸውን ድክመት በማሳየቱና በጥቅምቱ ጉባኤ ላይ ለውሳኔ ይቀርባል ተብሎ ስለሚጠበቅ ጊዜውን ማራዘምና ማስተጓጎሉን እንደ አብይ ተልዕኳቸው መውሰዳቸውን ዜናው በተጨማሪ ገልጿል። የጥቅምቱን ጉባኤ መካሄድ ሃቀኛ የቤተክርስቲያኒቱ አባቶች በጉጉት እንደሚጠብቁትና ውጤቱንም በአዎንታዊ መልኩ ለማየት መዘጋጀታቸውን ዜናው በተጨማሪ ገልጿል።</p>

<p>አጣሪ ኮሚሽኑ በኢትዮጵያ ኦርቶዶክስ ተዋኅዶ ቤተክርስቲያን ከቅርብ ጊዜ ወዲህ በአስተዳደርና አመራሩ ዙሪያ የአድልኦ አሰራር ተፈፅሟል፣ የአስተዳደር በደል ደርሷል፣ የገንዘብ ምዝበራ ተካሂዷል የሚሉና የመሳሰሉትን እንቅስቃሴዎችና በግል ጋዜጦች የሚሠራጩትና አሉ የሚባሉትን ቅሬታዎች ለጉዳዩ አግባብ ያላቸው ወገኖችን በማነጋገር አስፈላጊ መረጃዎችን በማሰባሰብና በማገናዘብ አጥንቶ መርምሮና የመፍትሔና የእርምት ውሳኔ ሀሳብ ያካተተ መግለጫና ሪፖርት በጥቅምቱ የሲኖዶስ ጉባኤ ላይ ለማቅረብ የተቋቋመ መሆኑንም ተዘግቧል።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 10 ቀን 1991</a></p>

</body>
</html>	
