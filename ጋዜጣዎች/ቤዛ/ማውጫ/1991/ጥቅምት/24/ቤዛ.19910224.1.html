<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወባ ወረርሽን እልቂት እያደረሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">በቀን ከ20-25 ሰው እየሞተ ነው</h2>
<h1 class="align-center">የወባ ወረርሽን እልቂት እያደረሰ ነው</h1>


<p>በተለያዩ የሀገሪቱ ደቡብና ምሥራቅ ክፍሎች በሚገኙ የገጠር ወረዳዎች የተከሰተው የወባ ወረርሽን በቀን ከ20 እስከ 25 የሚጠጋ ሰው እየገደለ መሆኑንና የአካባቢው ነዋሪዎች ህክምና ለማግኘት ወደ ከተማ ቀመስ ቦታዎች እየተሰደዱ በመሆኑ ሁኔታው ከቁጥጥር ውጪ ከመሆኑ በፊት የሚመለከተው አካል አፋጣኝ እርምጃ ይወስድ ዘንድ ህዝቡ እየተማፀነ መሆኑን ከተለያዩ የሀገሪቱ ክፍሎች የሚደርሱን ዘገባዎ ያስረዳሉ።</p>

<p>የጋዜጣው ዘጋቢ ባሳለፍነው ሳምንት መጨረሻ ላይ ወደ ምዕራብ ሸዋ በመንቀሳቀስ አጠናክሮ እንደተመለሰው ሪፖርት ከሆነ ከመስከረም ወር አጋማሽ ወዲህ በምስራቅና በምዕራብ ሸዋ አካባቢዎች የተከሰተው የወባ ወረርሽን ከፍተኛ የሆነ ጉዳት እያደረሰ በመሆኑ በአንዳንድ የገጠር ቀበሌዎች የሞተ ሰውን አስክሬን ለመቅበር እንኳን ቀብር ላይ የሚገኝ ቀባሪ መታጣቱን የአካባቢው ነዋሪዎች ገልፀዋል። እነዚሁ ነዋሪዎች በወረርሽኑ የተጠቃው ህዝብም ህክምና ለማግኘት ወደ ሰበታና ወደአለምገና ከተሞች በመሄድ ላይ እንደሆነና በጉዞ ላይም እንዳለ ህይወቱ ያለፈች ታማሚን መመልከቱን ያስተላለፈው ዘገባ ያስረዳል። </p>

<p>በምዕራብ ሸዋና በወሊሶ በኢሉና በታጅ ከተማ በወባ ወረርሽን የተጠቃው የህብረተሰብ ክፍል እጅግ በርካታ ከመሆኑም በላይ በከተማው ያለው ጤና ጣቢያ ህሙማንን ተቀብሎ የሕክምና አገልግሎት የመስጠት አቅሙ እጅግ ውስን በመሆኑ በመቶ የሚቆጠሩ ታማምዎች ወደ ሰበታና ወደ አዲስ አበባ ለመጓዝ እንደተገደዱ ገልፆ በጉዳዩ ላይ የሚመለከተው የጤና ጥበቃ ሚኒስቴር የወባና የሌሎች ቬክተር ወለድ በሽታዎች መቆጣጠሪያ መምሪያ በጉዳዩ ላይ ልዩ ትኩረት በመስጠት በመንቀሳቀስ ከቁጥጥር ውጪ የሆነውን የወባ ወረርሽን በቁጥጥር ስር የሚውልበትን መንገድ ይፈልግ ዘንድ አበክረው ጠይቀዋል።</p>

<p>በቀን ከ20 እስከ 25 የሚጠጉ የአካባቢው ነዋሪዎች በበሽታው ሳቢያ ለሕልፈት እንደሚዳረጉ የገለፀው የዜና ዘገባ እንደሚያስረዳው በሰበታ ከተማ የሬሳ ሳጥን ሽያጭ እንደደራ ገልጿል። ይህም መሰሉን እጅግ የከፋ እልቂት መከሰቱን በተመለከተ ጥያቄ የቀረበለት የዞኑ ጤና መምሪያ በበኩሉ የወረርሽኙ መስፋፋት ከቁጥጥር ውጪ እንዳልሆነ በመግለጽ በዞኑ አንዳችም የጤና ባለሙያና የመድኃኒት እጥረት እንደሌለ መግለፁ እጅግ ያሳዘናቸው መሆኑን ከጋዜጣው ዘጋቢ ጋር ተገናኝተው የተወያዩ ባለቤታቸውና ልጆቻቸው ባለፈው ነሐሴ ወር መጨረሻ ላይ በዚሁ የወባ ወረርሽን የሞቱባቸውና ሕክምና ፍለጋ ወደ ሰበታ የመጡ የበሽታዊ ተጠቂ አቶ ጉርሜሳ በዳኔ ገልፀዋል።</p>

<p>ገና በሽታው ከመከሰቱ ቀደም ሲል የአካባቢው ነዋሪ የወባ በሽታ አዛማች የሆነችው ትንኝ በምትፈለፈልበት ወቅት የመድኃኒት ርጭት እንዲደረግላቸው ጠይቀው እንደነበርና የሚመለከተው አካል የዝሆን ጆሮ ይስጠኝ በማለቱ በሽታው በከፍተኛ ፍጥነት በመዛመት ላይ እንደሆነ ገልፀዋል። አያይዘውም በአንዳንድ ቀበሌዎች የቤቱ አባወራና የቤተሰብ አባል በሙሉ በበሽታው እየሞቱ ቤትና ንብረቱን የአካባቢው መስተዳድር በመረከብ ላይ እንዳለ ገልፀው በጉዳዩ ላይ የሚመለከተው ክፍል አፋጣኝ የሆነ የህይወት አድን እርዳታ ያደርግ ዘንድ የተማፀኑ በርካቶች ናቸው።</p>

<p>በታጅ በአስጎሬ ወረዳ እንዲሁም በደቡብ ምዕራብ ሸዋ ጉራጌ ዞን የወባ ወረርሽኑ ከፍተኛ ጉዳት ማድረሱን በአካባቢው ተዘዋውሮ የተመለከተው የጋዜጣው ዘጋቢ ባለፈው ቅዳሜ ጥቅምት 21 ቀን አስር በበሽታው የሞቱ ሰዎች የቀብር ሥነሥርዓት ሲፈፀም ማየቱን ዘግቧል።</p>

<p>በምስራቅ ሸዋም በገጠር ከተሞ እንዲሁም በድብረዘይት፣ በናዝሬት፣ በሞጆ፣ በወለንጪቲና በወንጂ የገጠር ከተሞችም የወረርሽኑ መስፋፋት ከጊዜ ወደ ጊዜ እየጨመረ መምጣቱን ከስፍራው የሚደርሱን ዘገባዎች አስረድተዋል። በክልል አምስት (በሶማሌ ክልል) በሊበን ዞን በአፍዴር አካባቢም በሽታው ከፍተኛ የሆነ ጉዳት በማድረሱ በብዙ ሺህ የሚቆጠሩ ህመምተኞች መኖራቸውን የደረሰን ሪፖርት ሲያስረዳ በጉዳዩ ላይ የሚመለከታቸው ክፍሎች አፋጣኝ ምላሽ በመስጠት የተጎጂዎችን ቁጥር መቀነስ ይኖርባቸዋል ሲሉ አስተያየት ሰጪዎች አስተያየታቸውን ሰጥተዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 24 ቀን 1991</a></p>

</body>
</html>	
