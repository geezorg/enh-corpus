<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሱማሊያ ወደቦች የጦር መሣሪያዎች በገፍ እየተራገፉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሱማሊያ ወደቦች የጦር መሣሪያዎች በገፍ እየተራገፉ ነው</h1>


<p>በአለፉት አራት ቀናት በተለያዩ የሱማሊያ የባህር ወደቦች በኩል ከፍተኛ ዋጋ ያላቸው የጦር መሣሪያዎች በገፍ በመራገፍ ላይ እንደሆኑ ከአካባቢው የሚወጡ ዘገባዎችና የአለም አቀፍ መገናኛ ብዙሃን ዜና ዘገባዎች ያስረዳሉ።</p>

<p>ስሪታቸው የቀድሞዋ ሶቪየት ህብረት ሪፐብሊኮችና ሌሎች የሶሺያሊስት ሀገሮች እንደሆነ የሚነገርለት የነፍስ ወከፍ የጦር መሣሪያዎችና ጥይቶችን የያዙ ሳጥኖች እየተራገፉ መሆኑን የገለፁት የዜና ዘገባዎች የኦሮሞ ነፃነት ግንባር እንዲሁም የአል ኢትሃድን ታጣቂዎችን ለማስታጠቅ የኤርትራው መንግሥትና የሊቢያው መንግሥት በጋራ ያቀዱትን እቅድ ለማሳካት ሲባል በብዙ ሚሊዮን የአሜሪካ ዶላር ወጪ ተደርገው የተገዙና በሕገወጥ መንገድ የተጓጓዙ መሣሪያዎች እንደሆኑ የሚነገርላቸው እነዚሁ የጦር መሣሪያዎች ሻዕቢያ አካባቢውን ለማመስ ያቀደውን ዕቅድ ተግባራዊ ለማድረግ የሚውሉ ናቸው ብለው እንደሚያምኑ በክልሉ የጂኦፖለቲካ መስክ ሰፊ ጥናት ያደረጉ ወገኖች የሚሰጡት አስተያየት ያስረዳል።</p>

<p>የሻዕቢያው መሪ ኢሳያስ አፈወርቂ በቅርቡ ከደቡብ ሱዳን አማፅያን ቡድን መሪ ከዶክተር ጆን ጋራንግ፣ ከኦነጉ ሊቀመንበር ከገልሳ ዲልቦ፣ ከሱማሊያው አንጃ መሪ ሁሴን አይዲድ ጋር በመሆን በትሪፖሊ ሊቢያ አንድ ምስጢራዊ የሆነ ስብሰባ አካሂደዋል። ሊቢያ ለእነዚህ የሽምቅ ተዋጊ ቡድኖች የጦር መሣሪያና የፋይናንስ እርዳታ ለማድረግ ዝግጁ መሆንዋን የሊቢያው መሪ እንደገለፁላቸውና በአምስት ራሺያ ሠራሽ አንቶኖቭ እቃ ማጓጓዣ አውሮፕላኖች ከአስመራ ወደ ሁሴን አይዲድ ቁጥጥር ስር በሚገኘው የሞቃዲሾ በሰሜን በኩል ባለ ስፍራ መራገፉን ሞቃዲሾ የሚታተሙ የሱማሊያ ጋዜጦች መዘገባቸው ይታወሳል።</p>


<p class="align-center"><a href="/Gazettas/Beza/info/Beza.sera.html">ከቤዛ የካቲት 16 ቀን 1991</a></p>

</body>
</html>	
