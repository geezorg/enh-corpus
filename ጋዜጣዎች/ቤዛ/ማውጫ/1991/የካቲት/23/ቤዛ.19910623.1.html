<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዛሬ በመስቀል አደባባይ ድርብ የድል በዓል ይከበራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዛሬ በመስቀል አደባባይ ድርብ የድል በዓል ይከበራል</h1>


<p>የአድዋ 103ኛ የድል በዓል ጋር ተዳምሮ የኢትዮጵያ መከላከያ ሠራዊት በባድመ ያስመዘገበውን ድል ለማክበር የአዲስ አበባና የአካባቢዋ ነዋሪዎች በመስቀል አደባባይ ለሰልፍ እንደሚወጡ ታወቀ።</p>

<p>እብሪተኛው የሻዕቢያ መንግሥት ለዘጠኝ ወራት በማን አለብኝነት የያዘውን የኢትዮጵያን ግዛት በተባበረው የኢትዮጵያውያን ክንድ መመታቱን በይፋ ለማብሰርና 103ኛውን የአድዋን የድል በዓል እንዲያከብር ከትናንት የካቲት 22 ቀን ጀምሮ በአዲስ አበባና አካባቢዋ ጥሪና የዋዜማ ዝግጅት ተደርጓል።</p>

<p>ይህ በከፍተኛ ድምቀት ይከበራል ተብሎ የሚጠበቀው ድርብ የድል በዓል እንዲከበር መንግሥት የባድመ ድል ከአድዋ የድል በዓል ጋር እንዲስተካከል ንድፍ እንደነበረውም ይነገራል።</p>

<p>ዛሬ ከአድዋ ድል በዓል ጋር ተደምሮ እንዲከበር የተደረገው የባድመ ድል ዜናው እንደተሰማ አንዳንድ የአዲስ አበባ ነዋሪዎችን አነጋግረናል። ከአነጋገርናቸው የከተማይቱ ነዋሪዎች መካከል አንድ መምህር በሰጡት አስተያየት እንደገለፁት ዘመቻ ፀሐይ ግባት በድል መጠናቀቁ ያስደሰታቸው መሆኑንና የባድመ ድል ከአድዋ ድል በዓል ጋር በጣምራ ሊከበር በመብቃቱ ድላችንን ታሪካዊ እንደሚያደርገው ጠቅሰዋል።</p>

<p>ሌላዋ አስተያየት ሰጪ ደግሞ የኢትዮጵያውያን ተበታትኖ የነበረው አንድነታቸው ያሰባሰበው የሻዕቢያ ወረራ በጋራ ለኢትዮጵያውያን ድል አስገኝቷልና በመከላከያ ሠራዊቱ የተገኘው የባድመ ድል በድምቀት መከበር ይኖርበታል ብለዋል።</p>

<p>በአዲስ አበባ የሀገር ሉዓላዊነትና መከላከል ኮሚቴ በጠራው በዛሬው ድርብ በዓል ላይ የተለያዩ መንግሥታዊና መንግሥታዊ ያልሆኑ ድርጅቶች ተካፋይ እንዲሆኑ ጥሪ ቀርቦላቸዋል።</p>


<p class="align-center"><a href="/Gazettas/Beza/info/Beza.sera.html">ከቤዛ የካቲት 23 ቀን 1991</a></p>

</body>
</html>	
