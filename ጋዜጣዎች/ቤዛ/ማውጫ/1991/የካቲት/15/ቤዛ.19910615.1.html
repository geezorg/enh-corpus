<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያን ለማዳከም ኤርትራ ውስጥ ሚሣይል ከመትከል የማይመለሱ የዐረብ ሀገሮች አሉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">«ኢትዮጵያን ለማዳከም ኤርትራ ውስጥ ሚሣይል ከመትከል የማይመለሱ የዐረብ ሀገሮች አሉ»</h3>


<p>«ከዚህ በኋላ ኤርትራ ውስጥ ምንም ዓይነት መንግሥት ይመስረት፣ በሰላምም እንኑር ኢትዮጵያ የኤርትራን ጉዳይ በትኩረት መቆጣጠርና ማየት መቻል አለባት» ሲሉ ታዋቂው ደራሲና ጋዜጠኛ ማሞ ውድነህ ገለፁ። አቶ ማሞ ውድነህ ይህን የገለፁት ሰኔ 12 ቀን 1991 ዓ.ም (አሙዲአስ) የተሰኘው መንግሥታዊ ያልሆነ የሲቪክ ድርጅት ባዘጋጀው ሕዝባዊ የፓናል ውይይት ላይ ነው።</p>

<p>«ኢትዮጵያና ኤርትራ ትናንትናና ዛሬ ወደፊት ምን መደረግ አለበት?» በሚል ርዕስ በተዘጋጀው በዚሁ ሕዝባዊ የፓናል ውይይት ላይ ጥናታዊ ጹሑፍ ያቀረቡት አቶ ማሞ ውድነህ በፓናል ውይይቱ ተሳታፊዎች ለቀረቡላቸው ጥያቄዎችም መልስ ሰጥተዋል።</p>

<p>ኤርትራ ውስጥ ምንም ዓይነት መንግሥት ይመስረት ኢትዮጵያ የኤርትራን ጉዳይ በቅርበት መከታተል አለባት ያሉት አቶ ማሞ ውድነህ ለዚህም ምክንያቱ ለበርካታ ዓመታት ጠላት በኤርትራ በኩል በመዝለቅ አሰቃይቶናልና ነው ብለዋል።</p>

<p>ከኤርትራ ጀርባ አንዳንድ የዐረብ ሀገሮች እገዛ ያደርጋሉ ስለሚባለው ጉዳይ ማብራሪያ በሰጡበትም ወቅት ኢትዮጵያን ለማዳከም ሲባል ኤርትራ የሚረዱ የዐረብ ሀገሮች ስለመኖራቸው መረጃ አለኝ ሲሉ ገልፀዋል።</p>

<p>ዛሬ በስልጣን ላይ ያለው የኤርትራ መንግሥት እዚህ ደረጃ ካደረሱት የዐረብ ሀገሮች መካከል አንዷ ሶሪያ ናት ያሉት ማሞ ውድነህ፣ ይቺ ሀገር ለኤርትራ ነፃነት ታጋዮችና ኢትዮጵያ ውስጥ ሽብር እንዲነግስ ለማድረስ የሚያስችሉ ወጣቶችን በማሰልጠን አስተዋፅኦ ማበርከቷን ተናግረዋል።</p>

<p>በአስራ ዘጠኝ ሀምሳዎቹ አካባቢ የከፍተኛ ትምህርት ተቋም ተማሪዎች አመጽ ባስነሱበት ወቅት አመጹ እንዲስፋፋና እንዲጠነሰስም አስተዋፅኦ ያደረጉት ሶሪያ ያሰለጠነቻቸው ስምንት ኤርትራውያን መሆናቸውንም የሚያሳይ ማስረጃ እንዳላቸው ገልፀው ይህ እውነት ግን በወቅቱ እንዲሸፋፈን ተደርጓል ብለዋል።</p>

<p>እንደ ሶሪያ ያሉ የዐረብ ሀገሮች በግልፅ ኢትዮጵያ ላይ የዛቱና ጠላትነታቸውንም ባገኙት አጋጣሚ ከመግለፅ የማይመለሱ እንዳውም ኤርትራ በሩን በደንብ ብትከፍትላቸው ሚሣይል ወደ ኢትዮጵያ አነጣጥረው ለመትከል የማይቦዝኑ ናቸው ብለዋል።</p>

<p>አቶ ማሞ ውድነህ በኤርትራ ታሪክ ላይ ያልታተሙ ሁለት ጥራዝ መጽሐፍት ያላቸው ናቸው።</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 15 ቀን 1991</a></p>

</body>
</html>	
