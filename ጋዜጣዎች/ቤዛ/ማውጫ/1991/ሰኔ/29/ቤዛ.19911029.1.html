<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአአድ የመሪዎች ጉባዔ የፊታችን ሰኞ ይከፈታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአአድ የመሪዎች ጉባዔ የፊታችን ሰኞ ይከፈታል</h1>


<p>የዘንድሮውን የአፍሪካ አንድነት ድርጅት የመሪዎች ጉባዔ ለማስተናገድ ተረኛ በሆነችው አልጄሪያ የፊታችን ሰኞ ጉባዔው እንደሚከፈትና በዚህም ጉባዔ ላይ አቶ መለስ ዜናዊና ኢሣያስ አፈወርቂ እንደሚገኙ ተገለፀ።</p>

<p>በአልጄሪያ ርዕሰ ከተማ አልጀርስ ውስጥ የሚከፈተው የመሪዎቹ ጉባዔ ዋነኛ አጀንዳ ሆኖ የሚቀርበው የኢትዮ ኤርትራ ጦርነት ጉዳይና በሁለቱ ሀገሮች እየተጠላለፈ የመጣው የሶማሊያ ጉዳይ እንደሆነ ለማወቅ ተችሏል።</p>

<p>«የዘንድሮው የመሪዎች ጉባዔ ዋነኛ አጀንዳ ምን መሆን አለበት?» በሚል የአልጄሪያ መንግሥት መልዕክተኛ ወደተለያዩ የአፍሪካ ሀገሮች ተጉዘው ሃሳብ እያሰባሰቡ ሲሆን ወደ ኢትዮጵያና ኤርትራም ሰሞኑን ለሁለተኛ ጊዜ በመምጣት ከጠቅላይ ሚኒስትር መለስ ዜናዊና ከአቶ ኢሣያስ አፈወርቂ ጋር ተገናኝተው መቀረጽ ስላለበት አጀንዳ ሰፊ ውይይት አድርገዋል።</p>

<p>የአልጄሪያው ልዩ መልዕክተኛ ኢሣያስ አፈወርቂና መለስ ዜናዊ በጉባዔው ላይ እንደሚገኙ ቃል የገቡላቸው መሆኑን ገልፀው፤ በመሪዎቹ ጉባኤ ላይ ከሚነሱት ይኸው የኢትዮ ኤርትራ ጦርነት ጉዳይ እንደሆነ አስታውቀዋል።</p>

<p>ከዘንድሮው የአፍሪካ አንድነት ድርጅት ጉባዔ ጋር በተያያዘ በንግድና ኢንዱስትሪ ሚኒስትሩ አቶ ካሣሁን አየለ የተመራ የልዑካን ቡድን ወደአልጄርያ በመጓዝ ከሀገሪቱ ከፍተኛ ባለሥልጣናት ጋር መነጋገሩን የውጭ ጉዳይ ሚኒስቴር አስታውቋል። ሆኖም አቶ ካሣሁን ስለተጓዙበት ጉዳይ ዝርዝር መግለጫ ከመስጠት ተቆጥቧል።</p>

<p>ይህ በእንዲህ እንዳለ አልጀርስ ውስጥ የፊታችን ሰኞ የሚከፈተው የመሪዎች ጉባዔ በኢትዮ ኤርትራ ጦርነት ዙሪያ የሚያደርገው የማግባቢያ ውይይት ስኬት እንዲያገኝ የአፍሪካ ዲፕሎማቶች ጥረት መጀመራቸው ተገልጿል።</p>

<p>የአፍሪካ ዲፕሎማቶች የአፍሪካ አንድነት ድርጅት የመፍትሔ ሀሳብ በአልጀርሱ ጉባዔ ገቢራዊ እንዲሆን ያላቸው ፍላጐት የመነጨው በኢትዮ ኤርትራ ጦርነት ዙሪያ የአፍሪካ አንድነት ድርጅት ያደረገው ጥረት ከተሳካ ለድርጅቱ ትልቅ ድል ሊሆን ስለሚችል ነገሩን ከሁለት አቅጣጫ በመመልከት የአልጀርሱ ጉባዔ እንዲሳካ ያልተቆጠበ ጥረት እየተደረገ ነውም ተብሏል።</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 29 ቀን 1991</a></p>

</body>
</html>	
