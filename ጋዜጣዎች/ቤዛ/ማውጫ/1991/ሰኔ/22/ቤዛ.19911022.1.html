<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ትላንት ካዛንችስ በተኩስና በግርግር አረፈደች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ትላንት ካዛንችስ በተኩስና በግርግር አረፈደች</h1>


<p>በትላንትናው ዕለት ካዛንችስ አካባቢ በሚገኘው ዞን 3 የሠራተኛና ማኅበራዊ ጉዳይ መስሪያ ቤት ለማግኘት ለመመዝገብ በመጡ ከ2.500 ሺህ እስከ 3.000 በሚጠጉ ሰዎችና በፀጥታ አስከባሪዎች በተፈጠረ ውዝግብ ካዛንችስ በተኩስና በግርግር ተውጣ ማርፈድዋን የዓይን ምስክሮች ለጋዜጣው ገለፁ።</p>

<p>ሰኔ 21 ቀን 1991 ዓ.ም ማለዳ ከ2:30 እስከ 3:00 ሰዓት ባለው ጊዜ ውስጥ በዞኑ የሠራተኛና ማኅበራዊ ጉዳይ ጽ/ቤት በወጣው የሥራ ማስታወቂያ መሠረት 50 ትኬት ቆራጮችንና 50 ሾፌሮችን ለመቅጠር በቀረበው መመዘኛ የሚያሟሉ ወደ 3 ሺህ የሚጠጉ ሥራ ፈላጊዎች በአካባቢው ፀጥታና ስነስርዓት ለማስከበር ሲንቀሳቀሱ ከነበሩ ፖሊሶች ጋር በተፈጠረው አለመግባባት ሳቢያ በተከሰተው አምባጓሮ ምክንያት ቁጥራቸው በውል ያልታወቁ ሰዎች ለቀላል መቁሰል አደጋ ሲዳረጉ 8 ሰዎች ከባድ የመቁሰል አደጋ ደርሶባቸዋል። ብዙዎችም በረብሻው ሳቢያ ቦርሳዎቻቸውን ጫማዎቻቸውን ትትው ሸሽተዋል። ፖሊስ ሁኔታውን በቁጥጥር ስር ለማዋል በወሰደው እርምጃ ሳቢያ ካዛንችስ በግርግርና በሽብር ተውጣ እንድታረፍድ አድርጓታል።</p>

<p>አንድ መቶ ሰው ብቻ ለመቅጠር በወጣው የስራ ማስታወቂያ መሠረት ወደ 3000 የሚጠጋ ስራ ፈላጊ በስፍራው ተገኝቶ ምዝገባ ለማካሄድ እየተጠባበቀ ባለበት ወቅት በጽ/ቤቱ የጥበቃ ሠራተኞችና በአካባቢው የነበሩ ታጣቂዎች ከስራ ፈላጊዎቹ ጋር ባለመግባባታቸው በተፈጠረ አምባጓሮ ለሥራ ለመመዝገብ የተሰለፈውን ስራ ፈላጊ በቆመጥ እንደበደቡና ሁኔታው ከቁጥጥር ውጭ እንዲሆን እንዳደረጉት በስፍራው የነበሩ የዓይን ምስክሮች ገልፀዋል።</p>

<p>ፖሊስ ሰልፉን ለመበተን መጀመሪያ ወደ ሰማይ ሁለት ጊዜ ጥይት የተኮሰ ሲሆን ረብሻው ወደ ሌላ አስከፊ ሁኔታ ሳይቀየር ለመሸሽ በተደረገ ትንቅንቅ ሳቢያ ብዙ ሰዎች ሲጐዱ ወደ ስምንት የሚጠጉ ግለሰቦችም ከባድ የመቁሰል አደጋ ደርሶባቸው በፖሊስ መኪና ተጭነው ወደ ሕክምና መስጫ ጣቢያ እንደተወሰዱ ቢነገርም ሁኔታውን ለማጣራት በአደረግነው ጥረት መቁሰል አደጋ የደረሰባቸው ሰዎች ወደየትኛው ሕክምና መስጫ እንደተወሰዱ ለማወቅ አልተቻለም።</p>

<p>በወቅቱም ቁጥራቸውን ለማወቅ ያልተቻሉ ግለሰቦች በፖሊስ ተይዘው ወደአልታወቀ ቦታ መወሰዳቸውንም የአይን ምስክሮች ቢገልፁልንም ሁኔታውን ለማጣራት ያደረግነው ጥረት ሊሳካልን አልቻለም።</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 22 ቀን 1991</a></p>

</body>
</html>	
