<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሁሴን አይዲድ የኢትዮጵያ ጦር አምስት የሱማሊያ ከተሞችን ይዞብኛል ሲሉ ከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሁሴን አይዲድ የኢትዮጵያ ጦር አምስት የሱማሊያ ከተሞችን ይዞብኛል ሲሉ ከሰሱ</h2>


<p>ኤ.ኤን.ኤ የተሰኘው የሱማሊያ አንጃ መሪ ሁሴን አይዲድ ኢትዮጵያ ከፍተኛ ወረራና አምስት የሚሆኑ የሱማሊያ ከተሞችን ይዛለች በማለት ለተመድና ለአአድ ክስ መሠረቱ።</p>

<p>የሱማሊያው ዋነኛ አንጃ መሪ ሁሴን አይዲድ ካለፉት ሶስት ሳምንታት ወዲህ የተቀሰቀሰውን ጦርነት መሠረት በማድረግ ያቀረቡት አቤቱታ ኢትዮጵያ የሱማሊያን ድንበር ጥሳ በንብረትና በሰዎች ሕይወት ላይ ከፍተኛ ጥፋት በማድረስ የሱማሊያን ሉዓላዊነት መድፈሯን አመልክተዋል።</p>

<p>የኢትዮጵያ መንግሥት በሱማሊያ የመሸጉትን አልኢትሃድና ኦነግ የተሰኙ ፀረ-ኢትዮጵያ አቋም ያላቸውን ቡድኖች ለመቅጣት የወሰደውን እርምጃ ሁሴን አይዲድ በሱማሊያ ሉዓላዊነት ላይ የተነጣጠረ አድርገው በመውሰድ በመሠረቱት ክስ ላይ ኢትዮጵያ ከያዘቻቸው አምስት የሱማሊያ ግዛቶች ባሻገር ማንካ ተብሎ የሚታወቀውን የሱማሊያ የወደብ ከተማ ለመያዝ እቅድ አላት ሲሉ ገልፀዋል። ሁሴን አይዲድ በደቡብ ምስራቅ በተቀሰቀሰው ጦርነት ግምባር ቀደም ተጠያቂ መሆናቸውን የሚያሳይ ድርጊት በመፈፀማቸው ኢትዮጵያ የሁሴን አይዲድን ክስ እንደማትቀበል አስታውቃለች።</p>

<p>በአሁኑ ጊዜ ሱማሊያን መሸሸጊያ በማድረግ በሁሴን አይዲድ እየተረዱ ያሉት አልኢትሃድና ኦነግን የመሳሰሉ ቡድኖች ዘመናዊ መሣሪያ ታጥቀው ከመሰግሰጋቸውም ሌላ ሻዕቢያ ለእነዚህ ቡድኖች የሚሆን መሣሪያ በማቀበልና የሱንም ወታደሮች በአካባቢው ማሠማራቱን የሚያረጋግጡ መረጃዎች ይፋ የሆኑ ቢሆንም ሁሴን አይዲድ ይህንን ሽምጥጥ አድርገው ክደዋል።</p>

<p>በተመሣሣይ ዜናም በደቡብ ምስራቅ በኩል የተቀጣጠለውን ጦርነት በተመለክተ የኤርትራ መንግሥት ከደሙ ንፁህ ነኝ የሚል መግለጫ አውጥቷል። እንደኤርትራ መንግሥት መግለጫ ከሆነ ወያኔ የራሱን ችግር በኤርትራ ላይ ለመላከክ ይሞክራል በማለት በሱማሊያ በኩል በተቀሰቀሰው ጦርነት እጄ የለበትም ይላል። ምንጮች እንደሚያስረዱት ግን የሰሞኑ የመረብ ሰቲት ጥቃት በሰሜን በኩል ሲሰነዘር ኦነግና አልኢትሃድ በምስራቅ በኩል ኢትዮጵያን በተለያየ አቅጣጫ ለመወጠር በቅንጅት የተደረገ መሆኑን ያስረዳሉ።</p>

<p>ከኢትዮጵያ መንግሥት ባለስልጣናት አካባቢ ደግሞ የሚሰማው ሱማሊያ በተለይም ሁሴን አይዲድ አሸባሪዎችን ከሸመቁበት እስካላስወጡ ድረስ እርምጃ ከመውሰድ ኢትዮጵያ እንደማትታቀብና የኢትዮጵያ መንግሥት የሚወስደው እርምጃ የሱማሊያን ሉዓላዊነት ለመድፈር ሳይሆን ለሀገር ደህንነት አስጊ የሆኑትን ኦነግና አልኢትሃድን ለመቅጣት ነው የሚል ነው።</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 8 ቀን 1991</a></p>

</body>
</html>	
