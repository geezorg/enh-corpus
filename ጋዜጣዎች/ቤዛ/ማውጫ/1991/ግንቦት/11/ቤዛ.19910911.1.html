<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>3.25 ሚሊዮን ኢትዮጵያውያን አስቸኳይ የምግብ እርዳታ ያስፈልጋቸዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">3.5 ሚሊዮን ኢትዮጵያውያን አስቸኳይ የምግብ እርዳታ ያስፈልጋቸዋል</h2>


<p>በበልግ ወቅት ሲጠበቅ የነበረው ዝናብ ባለመጣሉ የሰሜን ምስራቅ ኢትዮጵያ ህዝብ የዕለት ደራሽ የምግብ እርዳታ እንደሚያስፈልገውና ለስደት ሊዳረግ እንደሚችል ለዝግጅት ክፍላችን የደረሱን ጥቆማዎች ይገልፃሉ።</p>

<p>በተለይ በሰሜን ሸዋ አካባቢዎች የቀንድ ከብቶች የግጦሽ ሳር እንኳን በማጣታቸው እጅግ ዝቅተኛ በሆነ ዋጋ እየተሸጡ እርዳታ ወደሚገኝባቸው ከተማ ቀመስ አካባቢዎች በመሰደድ ላይ ከመሆናቸውም በላይ በአቅም ማነስ ሳቢያ የሚፈጠሩ በተላላፊ የወረርሽን በሽታዎች እየተጠቁ መሆናቸውን ለዝግጅት ክፍላችን የሚደርሱን ጥቆማዎች ያስረዳሉ።</p>

<p>የአዣንስ ፍራንስ ፕሬስ (ኤኤፍፒ) ዘገባ እንደገለፀው የተባበሩት መንግሥታት ድርጅትን ዘገባ ዋቢ በማድረግ በመቶ ሺዎች የሚቆጠሩ ኢትዮጵያውያን በአስቸኳይ የዕለት ደራሽ እርዳታ ካላገኙ ሕይወታቸው አስጊ ደረጃ ላይ እንደሚደርስ በማሳሳብ አንድ ዘገባ አውጥቷል።</p>

<p>ይኸው የተመድ የልማት ፕሮግራም ሪፖርት እንደገለፀው ረሃቡና ድርቁ በከፍተኛ ደረጃ የጎዳው በሰሜን ምስራቅ ወሎ፣ መካከለኛው ሸዋ፣ ሰሜን ትግራይ፣ የምስራቅ ሐረርጌ፣ በስተሰሜን የምስራቅ ሱማሌ ክልልን እንደሆነ ኤኤፍፒ ዘግቧል።</p>

<p>በየካቲት ወር ይዘንባል ተብሎ ሲጠበቅ የነበረው የበልግ ዝናብ ባለመዝነቡ የተከሰተው የአየር መዛባት በከፍተኛ ደረጃ ጉዳት ያደረሰባቸው አካባቢዎች በወሎ፣ በሸዋና በትግራይ አካባቢ መሆኑን በተለይም በሰሜን ወሎ የምግብ እርዳታ ለማግኘት ህዝቡ የምግብ እርዳታ ወደሚሰጥባቸው ጣቢያዎች በመጉረፍ ላይ እንደሆነ የተባበሩት መንግሥታት ድርጅት ሪፖርት ያስረዳል።</p>

<p>እንደሪፖርቱ ከሆነ በሱማሌ ክልል የተፈጠረው ችግር በኢንፍራስትራክቸው አለመዘርጋት ሳቢያ የድርቁና የረሃቡ ተጎጂ የሆኑ ወገኖችን አኅዝ ለማሳወቅ እንዳልቻለ የደረሰን ዜና ያስረዳል።</p>

<p>373 ሺህ የትግራይ ነዋሪዎች እጅግ አስቸኳይ የምግብ እርዳታ እንደሚያስፈልጋቸውና የዝናብ እጥረት እንዲሁም ለከብቶች መኖ የሚሆን የግጦሽ ሣር ለማግኘት ባለመቻሉ በሱማሌ ክልልም ረሃቡ ወደአስከፊ ደረጃ እየተቀረ መሆኑን የደረሰውን የኡኝዽጵን ሪፖርት በመጥቀስ የተላለፈው የኤኤፍፒ ዘገባ ያስረዳል።</p>

<p>የኢትዮጵያ መንግሥት በአሁኑ ጊዜ 3.5 ሚሊዮን የሚጠጉ ኢትዮጵያውያን የዕለት ደራሽ እርዳታ እንደሚያስፈልጋቸውና ይህም አኅዝ 400 ሺህ የትግራይና የአፋር ክልል ነዋሪ የነበሩና በጦርነቱ የተፈናቀሉ ህዝቦችን እንደሚጨምር የገለፀ ሲሆን ለነዚህ አስቸኳይ የምግብ እርዳታ እንደሚያስፈልጋቸው የተገለፁ አካባቢዎች እርዳታ ለማቅረብ የሚፈልጉ የአውሮፓ ሕብረት አባል ሀገሮች፣ ሌሎች ሀገሮችና የተባበሩት መንግሥታት ልዩ ልዩ ልዑካኖቻቸውን ወደአካባቢው እየላኩ መሆኑን የደረሰን ዜና ያስረዳል።</p>


<p class="align-center"><a href="/Gazettas/Beza/info/Beza.sera.html">ከቤዛ ግንቦት 11 ቀን 1991</a></p>

</body>
</html>	
