<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ቀኝአዝማች ነቅአጥበብ ያለተፎካካሪ የፕ/ር አስራትን ቦታ ይረከባሉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ቀኝአዝማች ነቅአጥበብ ያለተፎካካሪ የፕ/ር አስራትን ቦታ ይረከባሉ»</h2>


<p>የመላው አማራ ህዝብ ድርጅት ፕሬዝዳንት የሆኑት ታዋቂው የሕክምና ጠበብት ፕሮፌሰር አስራት ወልደየስ ካረፉ በኋላ የድርጅቱን የኃላፊነት ወንበር ቀኝአዝማች ነቅአጥበብ እንደሚረከቡ ውስጥ አዋቂ ምንጮቻችን ገለፁ።</p>

<p>የፕሮፌሰር አሥራት ዜና እረፍት ከተሰማ በኋላ የመአህድ ማዕከላዊ ኮሚቴ ባካሄደው ስብሰባ በቅርቡ አጠቃላይ ጉባዔ የጠራ ሲሆን በዚህ አጠቃላይ ጉባዔ ላይ መዓህድን የሚመሩ የማዕከላዊ ኮሚቴ አባላት ምርጫ እንደሚካሄድ እነዚሁ ውስጥ አዋቂ ምንጮቻችን ገልፀዋል።</p>

<p>እንደውስጥ አዋቂ ምንጮቻችን ገለፃ ከሆነ ከዚህ በኋላ የፕሮፌሰርን አስራትን ቦታ ተክቶ ማን ይሥራል? የሚለው ጥያቄ ውስጥ ውስጡን እያነጋገረ ቢሆንም ኃላፊነቱን ፕሮፌሰር አስራት ወልደየስ ለእስር ከተዳረጉ በኋላ ተረክበው የነበሩት ተቀዳሚ ምክትል ፕሬዝዳንቱ ይረከቡታል ተብሎ እንደሚጠበቅ ገልፀዋል።</p>

<p>ተቀዳሚ ምክትል ፕሬዝዳንቱ ቀኝአዝማች ነቅአጥበብ በዕድሜ የገፉ ቢሆንም የፕሮፌሰር አስራትን ቦታ ተክቶ ለመስራት አቅሙ እንዳላቸውና ለፕሬዝዳንትነት ቢመረጡ ለመስራት ፍላጎት እንዳላቸው የገለፁ መሆኑንም እኒሁ ውስጥ አዋቂ ምንጮቻችን ጠቁመዋል።</p>

<p>ቀኝአዝማች ነቅአጥበብን በመፎካከር ወይም ለፕሬዝዳንትነት ለመመረጥ እስካሁን ድረስ ፍላጎት ያሳዩ የማዕከላዊ ኮሚቴ አባላት ካለመኖራቸውም ሌላ በቀጣዩ ምርጫ እኚሁ ሰው ኃላፊነቱን እንዲረከቡ ፍላጎት ያለ መሆኑም ተጠቅሷል።</p>

<p>በ1992 ዓ.ም ይደረጋል ለሚባለው ምርጫ በግዴታ መሳተፍ እንዳለበት የሚታወቀው መአህድ በቅርቡ በሚካሄደው የማዕከላዊ ኮሚቴ ምርጫ የሚሰየሙት አባላት ከፍተኛ ኃላፊነት እንዳለባቸውና የፕሮፌሰር አስራት ወልደየስን መስዋዕትነት አርአያ መከተል ይኖርባቸው ዘንድ ከወዲሁ አባላቱ እየጎተጎቱ ናቸው።</p>

<p>በሌላ ዜና ደግሞ የቀኝአዝማች ነቅአጥበብ ለፕሬዝዳንትነት መመረጥ አያጠራጥርም በማለት የገለፁት ውስጥ አዋቂ ምንጮቻችን ከመአህድ አፈንግጠው ቀኝአዝማችን ሲቃወሙ የነበሩ የድርጅቱ አባላት ዘንድ ግን ተቃውሞ ይነሳል የሚል ስጋት እንዳለም ተመልክቷል።</p>

<p>ከፕሮፌሰር ዜና ዕረፍት መሰማት ማግስት ጀምሮ በመአህድ አካባቢ እየተደመጠ ያለው ጭብጥ ሃሳብ ፕሮፌሰር የሞቱለትን ዓላማ ከግብ ለማድረስ ብርቱ ፍላጎት እንዳለና በቅርብም አሁን በስልጣን ላይ ያለው የማዕከላዊ ኮሚቴ ይፋ እንዳደረገው ከዚህ ቀደም ከታዩት ሰላማዊ ትግሎች በበለጠ ለመስራት ቃል መግባቱ ይታወሳል።</p>


<p class="align-center"><a href="/Gazettas/Beza/info/Beza.sera.html">ከቤዛ ግንቦት 24 ቀን 1991</a></p>

</body>
</html>	
