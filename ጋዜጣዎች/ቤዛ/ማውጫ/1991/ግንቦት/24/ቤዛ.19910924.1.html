<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከእንግዲህ የሚጠፋው ጊዜ ድል ለማድረግ የሚደረገው ተጋድሎ ብቻ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከእንግዲህ የሚጠፋው ጊዜ ድል ለማድረግ የሚደረገው ተጋድሎ ብቻ ነው»</h2>

<p class="align-center">መለስ ዜናዊ</p>


<p>ባሳለፍነው ሣምንት መገባደጃ ላይ በጦርነቱ ዙሪያ መግለጫ የሰጡት ሦስት የሀገሪቱ ቁልፍ ባለስልጣናት ጦርነቱን በድል ለማጠናቀቅ ከፍተኛ ዝግጅት መደረጉንና የቀረ ነገር ቢኖር ውጤታማ መሆን ብቻ መሆኑን ገለፁ።</p>

<p>ለተለያዩ የመገናኛ ብዙሃን መግለጫ የሰጡት ፕሬዝዳንት ነጋሶ ጊዳዳ፣ ጠቅላይ ሚኒስትር መለስ ዜናዊና ኤታማዦር ሹሙ ጄኔራል ፃድቃን ገብረተንሣይ እንዳስታወቁት ጦርነቱ በድል ለመደምደሙ ጥርጣሬ የሌላቸውና ለዚህም በቂ ዝግጅት መደረጉን አስታውቀዋል።</p>

<p>ዶክተር ነጋሶ ጊዳዳ ኢትዮጵያ ወራሪውን የሻዕቢያ ሠራዊት ለማስወጣት እንጂ በህዝቦች ላይ ያነጣጠረ ጥቃት አለመሆኑን አስታውቀው በዚህ ጦርነት ድል ለማግኘት የሚደረገው ጥረት መቀጠሉን በማስታወስ፣ የምናደርገው ጦርነት ግን የኤርትራን ሕልውና ለመጋፋት አለመሆኑን ጠቅሰዋል።</p>

<p>የኢትዮጵያ ሕዝብ ሻዕቢያን ለማንበርከክ የሚያደርገው ርብርቦሽ መቀጠል እንዳለበት ያሳሰቡት ዶክተር ነጋሶ ጊዳዳ ሻዕቢያ የያዛቸውን የኢትዮጵያ ግዛቶች በማስለቀቁ ረገድ ዓይነተኛ ውጤት እንደሚመዘገብ በእርግጠኝነት ተናግረዋል።</p>

<p>«ባድመን ከሻዕቢያ እንዳስወጣን ሁሉ የተቀሩትን የኢትዮጵያ ግዛቶች እንደምናስለቅቅ መቶ በመቶ እርግጠኛ ነኝ» ያሉት ደግሞ አቶ መለስ ዜናዊ ከእንግዲህ የሚቀረን ነገር ቢኖር በባድመ የተመዘገበውን አንፀባራቂ ድል በሌሎችም የጦር ግምባሮች መድገም ብቻ ነው ሲሉ ገልፀዋል።</p>

<p>የዘመቻ ፀሐይ ግባት ድል የተገኘው ለጦርነቱ ረዥም ዝግጅት በመደረጉ መሆኑን የገለፁት አቶ መለስ ዜናዊ ሌሎች የተያዙትን ክፍሎች ለማስለቀቅም ዝግጅቱ መጠናቀቁን አስረድተው፣ ከእንግዲህ የሚጠፋ ጊዜ ቢኖር ለአስተማማኝ ውጤት የሚደረገው ተጋድሎ ብቻ መሆኑን አስምረውበታል። የአቶ መለስ ዜናዊ መግለጫ በግልፅ ያስቀመጠው ሃቅም ለድሉ መገኘት የሚረዱ ሁለንተናዊ ዝግጅቶች መጠናቀቃቸውን ነው።</p>

<p>የባድመን ድል ውጤታማ ለማድረግ ተጋድሎ የሰመረው ጥንቃቄ የተሞላበት ዝግጅት በመደረጉ እንደሆነ ሁሉ አሁንም በኃይል የተያዙ ግዛቶችን ከሻዕቢያ እጅ ለማውጣት እርግጠኛ ሆኖ ለመናገር እንደሚቻል አቶ መለስ ዜናዊ ተናግረዋል።</p>

<p>ከሁለቱ ከፍተኛ ባለሥልጣናት ሌላ የኢትዮጵያን የመከላከያ ሠራዊት በመወከል መግለጫ የሰጡት ኤታማዦር ሹሙ ጄኔራል ፃድቃን ገ/ተንሣይ የኢሣያስ አፈወርቂን ወረራ ለመምታትና ትግሉን እዳር ለማድረስ ህዝቡ የጣለባቸውን አደራ እንደሚወጡ ገልፀው ወረራውን በድል አድራጊነት ለመወጣት በሠራዊቱ ስም ቃል ገብተዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ግንቦት 24 ቀን 1991</a></p>

</body>
</html>	
