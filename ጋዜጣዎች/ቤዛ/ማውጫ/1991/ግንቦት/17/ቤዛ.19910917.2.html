<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለፕሮፌሰር ሞት ተጠያቂው መንግሥት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ለፕሮፌሰር ሞት ተጠያቂው መንግሥት ነው»</h1>

<h2 class="align-center">ኮፊ አናን ሀዘናቸውን ገለፁ</h2>


<p>የኢትዮጵያ ሁነኛና ሀቀኛ ልጅ የነበሩት ፕሮፌሰር አስራት ወልደየስ ለሞት ያበቃቸው በእስር ላይ በነበሩበት ጊዜ የተነፈጉት ሕክምና ያሳደረባቸው ጉዳት እንደሆነ በጀርመን የመአህድ ቅርንጫፍ ጽ/ቤት አስታወቀ።</p>

<p>የፕሮፌሰር አስራት ወልደየስን ዜና ዕረፍት በማስመልከት በጀርመን ፍራንክፈርት ከተማ በተካሄደው የሀዘን መግለጫና የፀሎት ፕሮግራም ላይ በመገኘት የፕሮፌሰርን ገድል ያነበቡት የቅርንጫፍ ጽ/ቤቱ ኃላፊ «ፕሮፌሰር አስራት ለሞት የበቁት በእስር ላይ በነበሩበት ጊዜ በደረሰባቸው ሕመም ምክንያት ሲሰቃዩ በጊዜ ለሕክምና ቢላኩ ኖሮ ባልሞቱ ነበር» በማለት ተናግረዋል።</p>

<p>አያይዘውም ፕሮፌሰር ሕመማቸው እየፀና ሲመጣ በተጠየቀው መሠረት በመንግሥት ቢፈቀድላቸው እኒህን የኢትዮጵያ ሁነኛ ሰው ባላጣን ነበር። ለፕሮፌሰር ሕክምና ፈቃድ የተሰጠው ከዘገየና መንግሥትም የሰጠው ፍቃድ የይስሙላ ነው በማለት ተችተዋል።</p>

<p>በፍራንክፈርት ከተማ በመአህድ ቅርንጫፍ ጽ/ቤት በስደተኛው መድኃኒዓለም ቤተክርስቲያን የተካሄደው የፀሎት ፕሮግራም ላይ በርካታ ኢትዮጵያውያንና የተለያዩ የፖለቲካ ድርጅቶች መሪዎች ተሳታፊ በመሆን መሪር ኅዘናቸውን ገልፀዋል።</p>

<p>ፕሮፌሰር ከፈጣሪ በታች የኢትዮጵያውያን ፈዋሽ የሕክምና ባለሙያ ናቸው ያሉት በፍራንክፈርት የሚገኙ ኢትዮጵውያን ፕሮፌሠርን ማጣት እጅግ ከባድ ኅዘንን የሚፈጥርና በአንድ ምዕተ ዓመት ውስጥ ሊገኙ የማይችሉ አንጡራ ሀብት አጥተናል በማለት መግለፃቸውን የደረሰን ዜና ያስረዳል።</p>

<p>እያንዳንዱ የኅዘኑ ተካፋይ የፕሮፌሰርን ፎቶግራፍ በመያዝ ኅዘናቸውን በገለፁበት ወቅት የተለያዩ ፕሮግራሞች ተሰናድተው የፕሮፌሰር አስራትን ታላቅነት የሚያበስሩ ግጥሞችና መነባንቦች ቀርበዋል። የአበባ ጉንጉን እንዲቀመጥም ተደርጓል።</p>

<p>የፍራንክፈርት ኅዘንተኞች ፕሮፌሰር ልባም ፕሬዝዳንት ናቸው የሚል መሪ ግንዛቤ ይዘው በፍራንክፈርት የመአህድ ቅርንጫፍ ጽ/ቤት ባዘጋጀው የኅዘን መግለጫ ላይ ፊርማቸውን አኑረዋል።</p>

<p>የፍራንክፈርቱን የኅዘን መግለጫ ስነስርዓት የዘገበችው ጋዜጠኛ የኢትዮጵያውያኑን ኅዘን ተመልክታ እንዳተተችው «የምዬ ልጆች ለፕሮፌሰር ሞት ከልባቸው አለቀሱ። አዘኑ። ግን ፕሮፌሰር ዳግመኛ አይገኙም እንጂ...&#87፤ ብላ ገልፃለች።</p>

<p>በአውሮፓ ከተማ የሚገኙ የመአህድ ቅርንጫፍ ጽ/ቤቶች እንደፍራንክፈርቱ ሁሉ የኅዘን መግለጫ ፕሮግራሞችን እያስተባበሩና እያካሄዱ መሆኑ ታውቋል።</p>

<p>ይህ በዚህ እንዳለ የፕ/ር አስራት አስክሬን ባለፈው እሁድ በቨርጂኒያ ከተማ ከ4 ሺህ ሕዝብ በላይ በተገኘበት በተደረገው የአሸኛነት ስነ ስርዓት የተመድ ዋና ፀሐፊ ሚ/ር ኮፊ አናን ተወካያቸውን በመላክ የተሰማቸውን ጥልቅ ሀዘን ገልፀዋል። ኮፊ አናንም በተወካያቸው በኩል «የዶ/ር አስራት ወልደየስን ሞት የሰማሁት በታላቅ ኅዘን ነው። እኒህ ተሰጥኦ ያላቸው ቀዳጅ ሐኪምና ሩህሩህ የኢትዮጵያ ልጅ ሊረሳ የማይችል የመልካም ተግባርና አርአያ ቅርስ ትተውልናል። የዶ/ር አስራት ለዲሞክራሲ ምስረታ ጥርጊያውን በሚከፍቱት በሰላም በሰብዓዊ መብት ጠበቃና በመድበለ ፓርቲ ማመን ብቻ ሳይሆን ጤንነታቸውና ሕይወታቸውንም ጭምር ሰውተዋል። ስለዚህ በተባበሩት መንግሥታት ድርጅት ስም ልባዊ ኅዘኔን ለመላው ቤተሰቡ እንዳስተላልፍ ይፈቀድልኝ። በዚህ ኅዘናችሁ ወቅት በፀሎት አንረሳችሁም። የዶክተር አስራትን አርአያም በምሳሌነት እንከተላለን» ብለዋል።</p>

<p>በአስክሬን አሸኛነት ስነ ስርዓት ላይ ሆስፒታል ተኝተው ሕክምናቸውን በመከታተል ላይ የሚገኙት ባለ ቅኔው ሎሬት ፀጋዬ ገ/መድህን በዱላና በሰው ተደግፈው ሃዘናቸውን ገልፀዋል። «አስራት አንተ ብትሞት አላማህን ከግቡ የሚያደርሱ ሺዎችን ፈጥረሃል፣ እግዚአብሔር ነፍስህን ከገነት ያኑራት» በማለት ነበር ብዙዎችን እንባ ያራጨ ንግግር ያሰሙት። በዕለቱ ዲፕሎማቶች፣ የፖለቲካ ድርጅቶች መሪዎች ጋዜጠኞች ተገኝተዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ግንቦት 17 ቀን 1991</a></p>

</body>
</html>	
