<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ በመረብ በኩል ጥቃት ሰነዘረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ በመረብ በኩል ጥቃት ሰነዘረ</h1>


<p>አራት ብርጌድን ያካተተው የሻዕቢያ ጦር ኃይል ግንቦት 14 እና 15 በመረብ በኩል ጥቃት መሰንዘሩንና ጥቃቱንም የኢትዮጵያ የመከላከያ ሠራዊት ማክሸፉን የመንግሥት ቃል አቀባይ ቢሮ ይፋ አድርጓል።</p>

<p>ግንቦት 14 ቀን 1991 ዓ.ም በመረብ የጦር ግምባር በኩል አድብቶ ጥቃት ለማድረስ የተንቀሳቀሰው አራት የሻዕቢያ የብርጌድ ኃይል ከኢትዮጵያ የመከላከያ ሠራዊት ጋር ከፍተኛ ውጊያ ገጥሞ ተመትቶ ለመመለስ ተገድዷል።</p>

<p>በዚህ ጦርነት ተሳታፊ ከሆኑ የሻዕቢያ ሠራዊት አራት ብርጌዶች መካከል 400 የሚሆኑ ወታደሮች መሞታቸውና አንድ ሺህ አምስት መቶ የሚሆኑ መቁሰላቸውን የመንግሥት ቃል አቀባይ ቢሮ ትናንት ባወጣው መግለጫ አስታውቋል።</p>

<p>የቃል አቀባዩ ቢሮ ጨምሮ እንደገለፀው በዚህ ውጊያ ከጠላት ወገን በርካታ መሣሪያዎችንና አንድ ራዲዮ መገናኛ የመሳሰሉት ተማርከዋል። የኢትዮጵያ መከላከያ ሠራዊት ላይ ጉዳት ለማድረስ የተንቀሳቀሰው ይኸው የሻዕቢያ ጦር ተመትቶ ወደኋላ እንዲያፈገፍግ የኢትዮጵያ አየር ኃይል በውጊያው እንዲሳተፍ ተደርጎ በዚያው በመረብ አካባቢ ባሉ የጠላት ወታደራዊ ይዞታዎች ላይ ድብደባ አካሂዷል።</p>

<p>የሻዕቢያ ሠራዊት ባድመን ድጋሚ ለመያዝ ዘመናዊ ኮማንዶዎችን አሰልፎ ካደረገው ከፍተኛ ጦርነት ወዲህ ይህ በመረብ አካባቢ ከትናንት በስትያ ከፍቶት የነበረው ጥቃት የመጀመሪያው ቢሆንም ውጤት ሊያገኝበት አልቻለም።</p>

<p>የኤርትራው ፕሬዝዳንት ኢሳያስ አፈወርቂና አበጋዛቸው ጄኔራል ስብሃት ኤፍሬም የኢትዮጵያ አየር ኃይል እየወሰደ ላለው ድብደባ የበቀል እርምጃ እንወስዳለን ማለታቸው የሚታወስ ሲሆን አልተሳካላቸውም እንጂ ከትናንት በስቲያ በመረብ አካባቢ ድንገተኛ አደጋ ሊጥል የሞከረው የሻዕቢያ ሠራዊት የብቀላ እርምጃ ለመውሰድ አስቦ እንደነበር ይነገራል።</p>

<p>ይህ በእንዲህ እንዳለ ኤርትራ ነፃነትዋን ያገኘችበትን ስምንተኛ ዓመት በዓል ለማዳመቅ ሲባል የመረቡ ጥቃት ተሞክሯል ያሉ ዲፕሎማቶችም አልጠፉም።</p>

<p>የኤርትራ የነፃነት ቀን በዓል ከትናንት ምሽት ጀምሮ በኤርትራ ርዕሰ ከተማ እየተከበረ ሲገኝ የሻዕቢያ መግንሥት ለዚህ በዓል ማዳመቂያ ሕዝቡን በግዳጅ የተለያዩ መዋጮዎችን እንዲያዋጡ እንዳስገደደ ለማወቅ ተችሏል።</p>


<p class="align-center"><a href="/Gazettas/Beza/info/Beza.sera.html">ከቤዛ ግንቦት 17 ቀን 1991</a></p>

</body>
</html>	
