<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ዜናዊ በተመድ ሁኔታ ተሰላችተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መለስ ዜናዊ በተመድ ሁኔታ ተሰላችተዋል</h1>


<p>የተባበሩት መንግሥታት ልዩ ልዑክ በመሆን ለዓመት የዘለቀውን የድንበር ውዝግብ ለመፍታት አስመራን አዲስ አበባ በመመላለስ የሰላም ጥረት ሲያደርጉ የነበሩት አምባሳደር ሳህኑን ባለፈው ዓርብ ከጠቅላይ ሚኒስትር መለስ ዜናዊ ጋር ተገናኝተው ለመነጋገር የነበራቸው እቅድ ጠቅላይ ሚኒስትር መለስ ዜናዊ ፈቃደኛ ባለመሆናቸው ሳይሳካላቸው ባለፈው ቅዳሜ ወደኤርትራ ዋና ከተማ አስመራ መጓዛቸው ተዘገበ።</p>

<p>620 ማይል ርዝመት ባለው ድንበር ላይ የተቀሰቀሰው ይህ ጦርነት ከግማሽ ሚሊዮን ሕዝብ በላይ ከሁለቱም ወገኖች ያፈናቀለ ሲሆን ውዝግቡ ያበቃ ዘንድ ከቅዳሜ ጀምሮ በአስመራ የሚገኙት መሐመድ ሳህኑን ኤርትራ ሲገቡ የኤርትራው ውጭ ጉዳይ ሚኒስትር ኃይሌ ወልደትንሣይ እንደተቀበሏቸው ታውቋል።</p>

<p>በኤርትራና በኢትዮጵያ መካከል ያለውን የድንበር ውዝግብ ለመፍታት የሚያደርጉትን ጥረት በተመለከተ ልዩ ልዑኩ ማብራሪያ የሰጡ ሲሆን የድንበር ውዝግቡን በሰላም ለመፍታት በሚያስችሉ የመፍትሔ ሐሳቦች ዙሪያ ከሁለቱ ሀገራት ባለስልጣኖች ጋር መወያየታቸው አይዘነጋም።</p>

<p>በኤርትራና በኢትዮጵያ መካከል የተፈጠረው የድንበር ውዝግብን በተመለከተ የወቅቱ የአፍሪካ አንድነት ድርጅት ሊቀመንበር ከሆኑት የቡርኪናፋሶው ፕሬዝዳንት ብሌዝ ካምፓዎሬ ጋር ለመነጋገር ኡጋድጉ ጎራ ብለው የነበረ ሲሆን እስከትላንትናው ዕለት ድረስ የቡርኪናፋሶው ፕሬዝዳንት ልዩ ልዑክ በመሆን የሰላም ጥረቱን እንዲያግዙ የተመረጡትን የቡርኪናፋሶውን የውጭ ጉዳይ ሚኒስትር አብረው ለመንቀሳቀስ አስመራ እስኪገቡ ድረስ እየተጠባበቁ መሆኑንና በዚህም ቆይታቸው ከኤርትራ ባለስልጣኖች ጋር ሰፊ ውይይት ማድረጋቸውን የደረሰን ዜና ያስረዳል።</p>

<p>ልዩ ልዑኩ ሚስተር ሳህኑን ለኤርትራው ፕሬዝዳንት ኢሳያስ አፈወርቂ ከሚስተር ኮፊ አናን የተመድ ዋና ፀሐፊ የተፃፈውን መልዕክት አቅርበዋል።</p>

<p>ኤርትራ በኃይል ከያዘችው የኢትዮጵያ መሬቶች ለቃ ካልወጣች በቀር የተኩስ አቁም እንደማያደርግ የኢትዮጵያ መንግሥት እየገለፁ መሆኑን የገለፀው የዜና ዘገባ የኢትዮጵያው ጠቅላይ ሚኒስትር መለስ ዜናዊ በበኩላቸው የኤርትራ ሠራዊት በኃይል ወርሮ ከያዛቸው ቦታዎች ለቆ ካልወጣ ሰላም አይኖርም ያም ከሆነ ጉልበትና ኃይል እንጠቀማለን ሲሉ ገልፀዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ግንቦት 3 ቀን 1991</a></p>

</body>
</html>	
