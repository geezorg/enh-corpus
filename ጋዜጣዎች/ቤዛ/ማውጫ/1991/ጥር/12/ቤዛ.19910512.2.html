<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦነግ ታጣቂዎች ድንበር ዘለል ጥቃት ሰነዘሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦነግ ታጣቂዎች ድንበር ዘለል ጥቃት ሰነዘሩ</h1>

<h2 class="align-center">የኬንያ መንግሥት ጥቃቱን አስመልክቶ ኢትዮጵያን ከሰሰ</h2>


<p>በደቡብ ምስራቅ ኢትዮጵያና በኬንያ አዋሳኝ የድንበር ከተሞች በሆኑት በቲካና በኢቴዶዋ በተባሉ ቦታዎች የኦሮሞ ነፃነት ግንባር ታጣቂዎች ድንበር ዘለል ጥቃት በመሰንዘር በስፍራው ከነበረው የኢትዮጵያ የመከላከያ ሠራዊት ጋር የተኩስ ልውውጥ ማድረጋቸውን ቻናል አፍሪካ ሬድዮ ማክሰኞ ጥር 11 ቀን 1991 ዓ.ም 12:00 ሰዓት ላይ ባቀረበው የዜና እወጃው ገለፀ።</p>

<p>እንደቻናል አፍሪካ ሬድዮ ዘገባ ከሆነ ጥቃቱን የፈፀመው የኦሮሞ ነፃነት ግንባር ከመንግሥት ወታደሮች ጋር ባደረጉት ውጊያ ከፍተኛ ጉዳት አድርሻለሁ ቢልም ከሌላ ወገን ምንም ማረጋገጥ አልተቻለም። የኦሮሞ ነፃነት ግንባር ታጣቂዎች በኢትዮ ኬንያ የድንበር ከተሞች አካባቢዎች እንደሚንቀሳቀሱና ወደ አንድ ሺህ የሚጠጉ ታጣቂዎች ወደ ኬንያ ሲገቡ መታየታቸውን የኬንያ ታዋቂ ጋዜጦች ይፋ ያደረጉት የዜና ዘገባ ያስረዱ መሆኑን አስታውሰዋል። ባለፈው መስከረም ወርም የኦነግ ታጣቂዎች እንደሆኑ የሚነገርላቸው መሣሪያ አንጋች የቦረና ኦሮሞዎች ወደ ኬንያ በመዝለቅ የአንድ የገጠር መንደር ነዋሪዎችን ከብቶች በመዝረፍ ልጃገረዶችን በመጥለፍ ከፍተኛ የሆነ ጉዳት በማድረሳቸው የኬንያና የኢትዮጵያ መንግሥታት በጋራ በመሆን የድንበር አካባቢዎችን ፀጥታና ደህንነት በመጠበቅ ተግባር ላይ አብረው ለመስራት ከስምምነት ላይ መድረሳቸውን የዜና ዘገባው ገልጿል።</p>

<p>የኦነግ ታጣቂዎች ይህን ጥቃት ከሰነዘሩ በኋላ ወደ ኬንያ ዘልቀው በገቡበት ወቅት የኢትዮጵያ መከላከያ ሠራዊት ተከትሎ ወደ ኬንያ ግዛት በመግባቱ ሳቢያ ኬንያ ሉዓላዊነቴ ተደፍሯል በሚል ክስ ማቅረቧን የኬንያ መንግሥትን ዋቢ ያደረገው የቢቢሲ ሬድዮ ዘገባ ያስረዳል።</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 12 ቀን 1991</a></p>

</body>
</html>	
