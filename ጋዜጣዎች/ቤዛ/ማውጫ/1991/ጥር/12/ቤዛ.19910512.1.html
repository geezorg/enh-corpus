<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላም ተስፋ ተሟጧል የጦርነት ስጋት ነግሷል!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰላም ተስፋ ተሟጧል የጦርነት ስጋት ነግሷል!</h1>


<p>ለአለፉት ስምንት ወራት የድንበር ውዝግቡን በሰላም በመፍታት ሲደረጉ የነበሩ ጥረቶች ሙሉ በሙሉ የተጠናቀቁ በሚመስልበት በአሁኑ ወቅት የአፍሪካ አንድነት ድርጅት የድንበር ውዝግቡን ለመፍታት ያቀረበውን የሰላም ሃሳብ ይዘው ወደ አዲስ አበባና አስመራ በመሄድ ተደጋጋሚ የማስማማት ጥረቶችን ሲያደርጉ የነበሩት የቀድሞው የአሜሪካ መንግሥት ብሔራዊ ፀጥታ አማካሪ አንቶኒ ሌክ አስመራ የሚገኙ መሆኑን የገለፀው በትላንትናው እለት ማለሳ ላይ የተላለፈው የቢቢሲ ኔት ወርክ አፍሪካ ፕሮግራም የአንቶኒ ሌክ ጥረት ውጤት አልባ መሆኑን በመግለፅ ሁለቱ አገሮች ወደ ጦርነት የሚገቡበት የመጨረሻው ላይ ምዕራፍ ላይ እንደሚገኙ ዘገበ።</p>

<p>የቢቢሲ ሬድዮ ዘጋቢዎቹን ወደ አስመራና አዲስ አበባ በመደወል በጉዳዩ ላይ ያላቸውን አስተያየት እንዲሰጡ የጠየቀ ሲሆን ሁለቱም የሬድዮው ዘጋቢዎች የድንበር ውዝግቡን ለመፍታት የሚያስችለው የሰላም ጥረት ሙሉ ለሙሉ ተሟጦ በማንኛውም ሰዓት ሊፈነዳ የሚችል የጦርነት ስጋት እንዳለ ገልፀዋል።</p>

<p>የቢቢሲ ሬድዮ የአዲስ አበባ ዘጋቢ እንደገለፀው በአሁኑ ወቅት የድንበር ውዝግቡን በተመለከተ የኢትዮጵያ ህዝብ ያሳየው ትዕግስት እየተሟጠጠ በመምጣቱ ስለድንበር ውዝግቡ ሲነሳ ህዝቡ በቁጣና በንዴት እየተነጋገረበት እንደሆነና መንግሥትና መከላከያ ሠራዊቱ ወራሪውን ጦር ከያዘው ግዛት እንዲያባርረው ትዕዛዝ ይሰጥ ዘንድ በመጠበቅ ላይ ይገኛል።</p>

<p>ይኸው ቁጣ በመላው ኢትዮጵያ በሚገኙ ዜጎች ዘንድ የሚንፀባረቅ መሆኑን የገለፀው የቢቢሲ ዘጋቢ የጉዳዩ ገፈት ቀማሽ የሆነው የትግራይ ክልል ህዝብም እጅግ ከፍተኛ በሆነ ደረጃ ቁጣውን እየገለፀ ይገኛል ብሏል። የኢትዮጵያ መንግሥትም ችግሩን በሰላም ለመፍታት የሚያስችሉ ጥረቶች እንዲካሄዱ የሰጠው የጊዜ ገደብ መጠናቀቁንና በኃይል የተያዙ ግዛቶቹን ለማስመለስ ያለውን ትዕግስት በመሟጠጥ ላይ መሆኑን ካሳለፍነው ሳምንት ቀደም ሲል የውጭ ጉዳይ ሚኒስትር ስዩም መስፍን ለዓለም ማኅበረሰብ መግለፃቸውን ዋቢ በማድረግ አውስቶታል።</p>

<p>ኢትዮጵያውያን በአጠቃላይ በወራሪው ጦር ላይ የተወሰደ የልምምጥ መሰል እርምጃ ያላቸው ታላቅ ትዕግስት እንዳሟጠጠው ገልጿል። የቢቢሲው ዘጋቢ ኢትዮጵያውያን በታሪካቸውን አንድ ጊዜም ቢሆን ለወራሪ ኃይል ይህን መሰል ትዕግስት አሳይተው አያውቁም አንድም ቀን ቢሆን ለወራሪዎቻቸው ተንበርክከው አያውቁም ስለዚህም የእያንዳንዱን ኢትዮጵያዊ ስሜት መረዳት የሚቻለው ይኸው በቁጣ የታጀበ ተደፈርኩኝ ባይ ስሜት ነው ሲል አትቷል የኢትዮጵያ መንግሥት በኃይል የተያዙ ግዛቶቹን ለማስመለስ የመልሶ ማጥቃት እርምጃ መውሰዱ አይቀሬ ነው ሲል ገልጿል።</p>

<p>እንደ አንዳንድ ምንጮች ዘገባ በአሁኑ ወቅት በአስመራ ከተማ የአየር ድብደባ ስጋት ያለ ሲሆን በአስመራ የሚገኘው የቢቢሲ ሬድዮ ዘጋቢ አሌክስ ላስት በማክሰኞ ማለዳ ኔትዎርክ አፍሪካ ፕሮግራም ላይ ቀርቦ ስለወቅቱ ተጨባጭ ሁኔታ ተጠይቆ ሲመልስ አስመራ የሚገኙት የቀድሞ የአሜሪካ ብሔራዊ ፀጥታ አማካሪ አንቶኒ ሌክ ጥረታቸው ተቀባይነት እንዳላገኘና በሁለቱ ሀገሮች መካከል ያለውን ውዝግብ በሰላም ለመፍታት የሚደረጉ ጥረቶች ተስፋቸው የተሟጠጠ መሆኑን ገልጿል። የቀድሞው የአሜሪካ ብሔራዊ ፀጥታ አማካሪ ወደ አስመራ መጥተው ከኤርትራ መንግሥት ባለስልጣናት ጋር በተነጋገሩበት ወቅት የኤርትራ ጦር ከባድመና ከፊል ሽራሮ በአስቸኳይ ለቆ የሚወጣበትን ግዴታ የአፍሪካ አንድነት ድርጅቶ ያቀረበውን የሰላም ሃሳብ እንዲቀበል የኤርትራን መንግሥት መጠየቃቸውንና እነዚህን ጉዳዮች በተመለከተ የኤርትራ መንግሥት አሉታዊ ምላሽ እንዳልሰጠም መታወቁን ዘግቧል።</p>

<p>አሌክስ ላስት በመቀጠልም እንደገለፀው በህዝቡ ዘንድ የድንበር ውዝግቡ በሰላም እንዲፈታ ፍላጎት እንዳለ ቢገልፅም የኤርትራ መንግሥት ግን በአቋሙ በመፅናት ወደ ጦርነት መግባቱ አይቀሬ መሆኑን ገልጿል። በዚሁ መሠረት ባስተላለፈው ዘገባ ጦርነቱ በቀጣዮቹ ቀናትና ሰዓታት ሊጀመር ይችላል የሚል ስጋት እንዳለው ጠቁሟል።</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 12 ቀን 1991</a></p>

</body>
</html>	
