<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሣያስ አፈወርቂ ከባድመ ሽራሮ በመውጣት ሉዓላዊነታችንን ለድርድር አናቀርብም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሣያስ አፈወርቂ ከባድመ ሽራሮ በመውጣት ሉዓላዊነታችንን ለድርድር አናቀርብም አሉ</h2>


<p>በአውሮፓ በተለያዩ ሀገሮች አድርገውት የነበረውን ጉብኝት አጠናቀው ወደ ሀገራቸው የተመለሱት የኤርትራው ፕሬዝዳንት ኢሣያስ አፈወርቂ በቤልጅየም ኦፌሲያላዊ ጉብኝታቸውን አጠናቀው አስመራ ሲገቡ ለጋዜጠኞች በሰጡት መግለጫ የኢሣያስ አፈወርቂ መንግሥት ከባድመ ሽራሮ ሠራዊታቸው መጠየቁን ጨርሶ እንደማይቀበሉና ሉዓላዊነታቸውንም ለድርድር አናቀርብም ሲሉ ተናግረዋል ሲል የዶቼ ቬሌ ሬድዮ ዘገባ አስታውቋል።</p>

<p>ፕሬዝዳንት ኢሣያስ አፈወርቂ የኢትዮ ኤርትራ የድንበር ውዝግብን በተመለከተ ባለፈው እሁድ ጥር 23 ቀን 1991 ዓ.ም በጽሕፈት ቤታቸው በሰጡት መግለጫ በኢጣሊያና በቤልጅየም ባደረጉት የስራ ጉብኝት ወቅት እግረ መንገዳቸውንም ከአውሮፓ ህብረት ባለስልጣኖች ጋር ውይይት ማድረጋቸውን አስታውቀዋል። የፕሬዝዳንቱ የጉብኝት ዓላማ በኤርትራና በአውሮፓ ህብረት ስላለው የትብብር ስምምነት ለመወያየት ነበር ሲሉ ገልፀዋል።</p>

<p>ፕሬዝዳንቱ በማያያዝም አምና የፈረንጆቹ አመት ሲጠናቀቅ የአውሮፓ ህብረት ኢኮኖሚን በተመለከተ ከኤርትራ ጋር ረዘም ያለ ውይይት አካሂደው ነበር ሲሉ የገለፁ ሲሆን የአውሮፓ ህብረት እ.ኤ.አ ከ2000 በኋላ ከአፍሪካ ከፓስፍክና ከካረቢያን ሀገሮች ጋር ስለሚኖረው ግንኙነትና ቀደም ሲል የነበረውን የሎሜውን ስምምነት ተግባራዊ በማድረጉ በኩል ኤርትራ ትዝብትና የተቃውሞ ሃሳቦችን በወቅቱ ማቅረቧን ርዕሰ ብሔሩ አስረድተዋል። የሎሜ ስምምነትን መጥቀሙና አለመጥቀሙ እንዲመረመር ኤርትራ በውይይቱ ወቅት መጠየቋን ገልፀዋል።</p>

<p>የአውሮፓ ህብረት አመራር አባላትም ለጉብኝት ወደ ኤርትራ እንደሚመጡ አስታውቀዋል። ፕሬዝዳንቱ በጉብኝታቸው ወቅት በኤርትራ በኢትዮጵያ መካከል የተፈጠረውን ግጭት በተመለከተ ከአውሮፓ ህብረት አመራሮች ጋርም የሃሳብ ልውውጥ እንዳደረጉ ገልፀዋል።</p>

<p>የኢትዮጵያ መንግሥት በቤልጂየም የሚኖሩ ኢትዮጵያውያን የተቃውሞ ሰልፍ እንዲያደርጉ ባደረገው ጥሪ መሠረት ሰላማዊ ሰልፍ እንዳደረጉባቸው ኢሣያስ አፈወርቂ ገልፀው የአውሮፓ የአውሮፓ ህብረትና የቤልጂየም መንግሥት ባለስልጣናትም ኢትዮጵያ የአአድን የሰላም ሃሳብ ትቀበላለች፣ ኤርትራ ግን አልተቀበለችም ተፅዕኖ ይደረግባት እንዲያም ሲል ማዕቀብ ይጣልባት የሚል ሃሳብ የያዘ ተቃውሞ አሰምታለች።</p>


<p>የኢትዮጵያ ጠቅላይ ሚኒስትር መለስ ዜናዊ ኤርትራን የሚያሳጣ ተመሳሳይ መልዕክት ለአውሮፓ ህብረት ፓርላማ አባላት አስተላልፈው እንደነበር ገልፀው ፕሬዝዳንት ኢሣያስ ያስገረማቸው ግን ያልጠበቁት ዱብ ዕዳ የሆነባቸው ግን የአሜሪካ መንግሥት የውጭ ጉዳይ የአፍሪካ ዘርፍ ኃላፊዎች ተመሳሳይ መልዕክት ለአውሮፓ ህብረት አባል ሀገሮች ማስተላለፋቸው መሆኑን ገልፀዋል።</p>

<p>በጉብኝታቸው ወቅት በኢትዮ ኤርትራ የድንበር ውዝግብ ዙሪያ ለአውሮፓ ህብረት ባለስልጣናት ሰፊ የሆነ ማብራሪያ በአፍሪካ አንድነት ድርጅት የሰላም ሃሳብ ላይ ማብራሪያ እንደሰጡና የአውሮፓ ፓርላማ በሰላሙ ሃሳብ ያለው ግንዛቤ አናሳ ነበር ሲሉ ገልፀዋል።</p>

<p>እንደ ኢሣያስ አፈወርቂ ገለፃ ከሆነ የአሜሪካ መንግሥት በውጭ ጉዳይ ሚኒስቴር የአፍሪካ ጉዳይ ኃላፊዎች የሰላሙ ጥረት ላይ የአውሮፓ ህብረት ጥጉን ይያዝ፣ የአፍሪካ አንድነት ድርጅትና አሜሪካ የሰላሙን ጥረት እየገፉበት ነው ስላልነው ጥረት ላ ብዙ ሰው እጁን አያስገባ እያሉ መልዕክት ማስተላለፋቸውን ገልፀው የአውሮፓ ህብረት በኢትዮ ኤርትራ የድንበር ውዝግብ ላይ ሰላማዊ መፍትሔ ለማምጣት ጥረት እንዲያደርግ ሆን ተብሎ መሰናክል ተደቅኖበታል ሲሉ የአሜሪካ መንግሥትን የወነጀሉት ፕሬዝዳንት ኢሣያስ አፈወርቂ የአውሮፓ ህብረት የአፍሪካ አንድነት ድርጅት ጋር የመረጃ ልውውጥ እንዲያደርግ እንቅስቃሴ መጀመሩንም ገልፀዋል ሲል ዘግቧል።</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 25 ቀን 1991</a></p>

</body>
</html>	
