<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ወታደራዊ ኃይልዋን ማደራጀትዋ ይቀጥላል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ ወታደራዊ ኃይልዋን ማደራጀትዋ ይቀጥላል»</h1>

<p class="align-right">መለስ ዜናዊ</p>


<p>ኢትዮጵያ ወታደራዊ ኃይልዋ ማደራጀትዋ ይቀጥላል፣ የመከላከያ ሠራዊቱም በቀጣይ ለሚጠብቀው ግዳጅም ሆነ ጠላትን ድል ለማድረግ መዘጋጀት ይኖርባታል ሲሉ ጠቅላይ ሚኒስትር መለስ ዜናዊ ማሳሰባቸው ተዘገበ።</p>

<p>ጠቅላይ ሚኒስትር መለስ ዜናዊ የተባበሩት መንግሥታት ድርጅት ዋና ፀሐፊ ልዩ መልዕክተኛ የሆኑትን ከአምባሣደር መሐመድ ሳህኑን ጋር ባደረጉት ውይይት ላይ የኢሣያስ መንግሥት ወረራ ከተቀለበሰና በኃይል የተያዙ ግዛቶች ከተለቀቁ በኋላ ጉዳዩ በዓለም አቀፍ ሕግ ሊታይ እንደሚችል ገልፀው በአስመራ በኩል የተጀመረው አዲስ ጨዋታ ግን ተቀባይነት እንደሌለው ለልዩ ልዑኩ እንደገለፁላቸው ጠቅላይ ሚኒስትር መለስ ዜናዊ ለኢትዮጵያ ቴሌቪዥን በሰጡት ቃለምልልስ ወቅት አስታውቀዋል።</p>


<p>ጠ/ሚ መለስ ከኤርትራ ጋር ስላደረግነው ጦርነት ሂደትና በእኛም ሆነ በጠላት ላይ ስለደረሰው ኪሣራ ሲያብራሩ «እስካሁን ድረስ ድሎችን በምንቀዳጅበት ወቅት በጠላት አሰላለፍ፣ በጠላት የታንክ አቅም፣ በጠላት የከባድ መሣሪያና የሰው አቅም ላይ በጣም ከፍተኛ ጉዳት ለማድረስ ተችሏል። ለምሣሌ የጠላትን የታንክ አቅም ብቻ የወሰድን እንደሆነ ጦርነቱ ሲጀመር አሰልፎት ከነበረ የታንክ አቅም ከሁለት ሶስተኛ በላይ ከፍተኛ የመድፍ፣ የሞርታር፣ የመካከለኛ መሣሪያዎች ክምችት ከጥቅም ውጭ ሆኖበታል። በዚያ ግንባር ተሰልፎ የነበረው ዋነኛ የሰው ኃይል ቅስሙ ተሰብሯል» በማለት የገለፁ ሲሆን በማያያዝም በኢትዮጵያ ላይ ስለደረሰው ኪሳራ ሲያስረዱም «ከኪሳራ አንፃር እንግዲህ ጦርነት ሲካሄድ መስዋዕትነት ሳይከፈል ይካሄዳል ብሎ መገመት የሚቻል አይደለም። ማንኛውም ጦርነት ይብዛም ይነስም ዋጋ እንደሚከፈልለት የሚታወቅ ጉዳይ ነው። ስለዚህ ምንም ኪሳራ አልደረሰብንም ብል ጨዋታ ነው የሚሆነው። የቆሰለ አለ። የተሰዋ ይኖራል። ስለዚህ የጦርነት ኪሣራ የሚመዘነው በዋነኛነት ከተገኘው ውጤት አንፃር ነው» ሲሉ ጠ/ሚ መለስ አብራርተዋል።</p>

<p>ስለሚቀረው ተልዕኮም ተጠይቀው ሲመልሱ «ከእንግዲህ የሚጠብቀን ተልዕኮ ምንድነው ለሚለው አሁንም የተያዙብንን አካባቢዎች ሙሉ ለሙሉ አልተረከብንም። ነፃ አላወጣንም። ከፍተኛውን ክፍል ነፃ አውጥተናል፣ በጠላት ላይ ከፍተኛ ድል ተጐናፅፈናል። ነገር ግን አሁንም በጠላት እጅ ያሉ የኢትዮጵያ ግዛቶች አሉ። ስለዚህ ለወደፊቱም የሚጠብቀን ነገር እነዚህን አካባቢዎች ቀደም ሲል በተገለፀው መልኩ ነፃ ማውጣት ነው» ሲሉ ተናግረዋል።</p>

<p>ጦርነቱ በኢኮኖሚያችን ላይ ስላሳደረው ጫናም ተጠይቀው «እንደሚታወቀው ኢትዮጵያ ከዓለም የገንዘብ ድርጅት ጋር በኢኮኖሚ መዋቅራዊ ለውጥ ጉዳይ ላይ ስምምነት አላት። በስምምነቱ መሠረት ኢትዮጵያ ለእዚሁ ድርጅት ዝርዝር ኢኮኖሚያዊ መረጃዎችን ማቅረብ ግዴታ አለባት። ይህ ድርጅት የኢትዮጵያን ኢኮኖሚ በዝርዝር የማጥናት የመታዘብ መብት አለው። ስለዚህ እኛ የምንለው እንደተጠበቀ ሆኖ እነዚህ ታዛቢዎችና አብረውን ኢኮኖሚውን የሚመረምሩ ክፍሎች የሚሉትን መስማት ይበልጥ አስተማማኝ ሊሆን ይችላል። ከዚህ አንፃር ሲታይ በጦርነት ሂደት ውስጥ ከአይ.ኤም.ኤፍ ጋር የኢኮኖሚ መዋቅራዊ ለውጥ ፕሮግራም ተስማምቶ በየአንዳንዱ የለውጥ ነጥብ ላይ የተሳካ ውጤት ያስገኘ ሃገር መኖሩን እጠራጠራለሁ። ኢትዮጵያ ግን በያዝነው ዓመት በየአንዳንዱ የለውጥ ነጥብ ላይ የተሳካ ውጤት እንዳስገኘን እኛ ሳንሆን አይ ኤም ኤፍ የሚመመሰክርበት ነው። ይህ ማለት ጦርነቱ በኢኮኖሚያችን ላይ ተፅዕኖ አልነበረውም ማለት አይደለም። አሁን ያገኝነው ውጤት አጥጋቢ መሆኑ በዓለም ገንዘብ ድርጅት ይመሰክርለት እንጂ፣ ግባችንን መምምታታችን በዚሁ ድርጅት ይረጋገጥ እንጂ ለእኛ በቂ ነው ማለት አይደለም። ከዛም በላይ መሔድ እንችል ነበርና። ከዛ በላይም መሥራት እንችል ነበርና። ይህ ጦርነት በእኛ ላይ ባይጫር ኖሮ ከዛ በላይ መሥራት እንችል ስለነበር ጦርነቱ በርግጥ መስራት የምንችለውን ያህል መንገድ፣ ትምህርት ቤት፣ እንዳሰራ እንቅፋት ሆኗል።</p>

<p>ጠቅላይ ሚኒስትር መለስ ዜናዊ የአአድ (አፍሪካ አንድነት ድርጅት) መሠረታዊ መርህዎችን የሚፃረርና ለሰላምም የሚበጅ ባለመሆኑ የኢሣያስ መንግሥት ያለምንም ቅድመ ሁኔታ አሁን ከያዛቸው የኢትዮጵያ ግዛቶች መልቀቅ እንዳለበትና ቦታዎቹን በሰላማዊ መንገድ የማይለቅ ከሆነ ኢትዮጵያ ሉዓላዊነቷን በኃይል እንደምታስከብር አስታውቀዋል።</p>

<p>ጠቅላይ ሚኒስትሩ በመቀጠልም የኢሣያስ አፈወርቂ መንግሥት በወረራው ዋዜማ የተስተዋለውን ማንአኽሎኝነቱ መሟሸሹና በስርዓቱ ውስጥም የመሸበር ስሜት እየታየበት መሆኑን በመግለጽ በኢትዮጵያ በኩል የደረሰው ጉዳት ከኤርትራ አንፃር ሲታይ እጅግ ዝቅተኛ ነው ሲሉ አስረድተዋል። አሁንየኢሣያስ አፈወርቂ መንግሥት የአአድን የሰላም ሃሳብ ተቀብያለሁ እያለ የሚያጭበረብረው ከባድመ በኃይል ተረግጦ ከወጣ በኋላ ከባድመና ከአካባቢው ወጥቻለሁ በማለት ለድርጅቱ ውሳኔዎች ተገዥ ለመምሰል የሚያደርገው ጨዋታ እንደሆነና በአአድ የማግባቢያ ሃሳብ ላይ በግልጽ እንዳሰፈረው ባድመና አካባቢው የሚለው ጽንሰ ሃሳብ በወረራ የተያዙትን የኢትዮጵያ መሬቶችን በጠቅላላ የሚመለከት ሲሆን ይህንን በማጣመም የኢሣያስ አፈወርቂ መንግሥት እያደረገው ያለው እንቅስቃሴ እርባነ ቢስ መሆኑን አስምረውበታል።</p>

<p>ጠቅላይ ሚኒስትሩ በመጨረሻም የኢትዮጵያ ህዝብ ከወረራው ጀምሮ ዳር እስከዳር ያሳየውን እንቅስቃሴ አጠናክሮ እንዲቀጥል በመጠየቅ «በሆነ ተዓምር ሰላም ይመጣል ብለን ወታደራዊ ዝግጅታችንን ችላ አንልም። ይቀጥላል! መቀጠልም ይኖርበታል!» ሲሉ የጠንካራ መከላከያ ኃይል ማደራጀት ላይ ያላቸውን አቋም ባሳለፍነው ሣምንት ማብቂያ ባደረጉት ቃል ምልልስ አስታውቀዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ሚያዝያ 26 ቀን 1991</a></p>

</body>
</html>	
