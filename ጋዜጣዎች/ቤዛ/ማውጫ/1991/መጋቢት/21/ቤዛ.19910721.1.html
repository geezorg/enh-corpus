<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ሠራዊት ትናንት ሁለት ጊዜ የማጥቃት ሙከራ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሻዕቢያ ሠራዊት ትናንት ሁለት ጊዜ የማጥቃት ሙከራ አደረገ</h1>


<p>የሻዕቢያ ሠራዊት ትናንት ማለዳ ላይ በሽላሎ በኩል ባደረገው የማጥቃት ሙከራ በኢትዮጵያ የመከላከያ ሰራዊት ሲከሽፍ ከትናንት በስቲያ በዛላንበሳ ግንባር ባደረገው የመድፍ ድብደባ ሰላማዊ ዜጎች ላይ ጉዳት ማድረሱን የኢትዮጵያ ቃል አቀባይ ቢሮ ገለፀ።</p>

<p>ይኸው ዘገባ እንደሚያመለክተው ኤርትራ በተለያዩ ግንባሮች የገጠማትን ሽንፈት አስታውሶ ትናንት ጠዋት በሽላሎ በኩል ሁለት ጊዜ ያደረገችው የማጥቃት ሙከራ ሙሉ በሙሉ የከሸፈ መሆኑንና በ ውጊያም 8 የኤርትራ ታንክ ሲቃጠል አንድ መማረኩን አስታውቋል።</p>

<p>ሽላሎ በተባለው ቦታ ትናንት የኤርትራ ሠራዊት ባደረገው ሁለት ተከታታይ የማጥቃት ሙከራዎች በሰላማዊ ዜጐች ላይ ጉዳት መድረሱ ይገለጽ እንጂ ተጎዱ ስለተባሉት ሰላማዊ ዜጐች ሁኔታ ዝርዝር መግለጫ አልተሰጠበትም።</p>

<p>ባሳለፍነው ሁለት ቀናት በዛላንበሳ በኩል ጦርነቱ ጋብ ያለ መሆኑ የተጠቀሰ ሲሆን በሸንበቆ በኩል የሚካሄደው ውጊያ ግን እንደቀጠለ ነው። ሽላሎ በተባለው ቦታ ትናንት ማለዳ ላይ ከኤርትራ ሠራዊት የተከፈተ ቢሆንም ጥቃቱ በኢትዮጵያ የመከላከያ ሠራዊት በብቃት ሊመከት ችሏል። በእስካሁኑ ጦርነት ነፃ ዲፕሎማቶች እንደሚያረጋግጡት ኢትዮጵያ የበላይነትን የተቀዳጀችና ኤርትራ ተደጋጋሚ የማጥቃት ሙከራዎች እንደከሸፉባት ገልፀዋል። እነዚሁ የዲፕሎማቲክ ምንጮች እንደሚሉት በዛላንበሳ ግንባር የኤርትራ ሠራዊት በኢትዮጵያ ሠራዊት ቀለበት ውስጥ መግባቱን ይናገራሉ።</p>

<p>እንደነዚሁ ዲፕሎማቶች አገላለፅ ኢትዮጵያ የምታካሂደው ጦርነት በአየር ኃይሏ ጭምር በመሆኑ እግረኛ ሠራዊቷን ብዙ መስዋዕትነት ከመክፈል እያዳነው መሆኑን የእስካሁኑን ጦርነት ዋቢ በማድረግ አስተያየታቸውን እየሰጡ ነው።</p>

<p>ትናንት ማለዳ ላይ በሽላሎ በኩል ሻዕቢያ ሁለት ጊዜ ስለከፈተው ጥቃትና በዚህ ጦርነት ዙሪያ የሻዕቢያ ባለስልጣናት አስተያየት ከመስጠት ተቆጥበዋል። ይህ ሪፖርት እስከተጠናከረበት ጊዜ ድረስ የኤርትራ መንግሥት ላለፉት ተከታታይ ቀናት በየአውደግንባሮቹ ስለሚካሄዱ ጦርነቶች አስተያየት አልሰጠም።</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 21 ቀን 1991</a></p>

</body>
</html>	
