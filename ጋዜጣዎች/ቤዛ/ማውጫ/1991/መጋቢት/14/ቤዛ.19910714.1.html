<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከባድ ውጊያ በሁለት ጦር ግንባሮች በመካሄድ ላይ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከባድ ውጊያ በሁለት ጦር ግንባሮች በመካሄድ ላይ ነው</h1>


<p>ከእሁድ መጋቢት 5 ቀን 1991 ዓ.ም ጀምሮ በፆረና ዛላንበሳ ኢጋላ በተባለ የጦር ግንባር ሲካሄድ የነበረው የተጠናከረ ከባድ ውጊያ የቀጠለ ሲሆን በባድመ ግንባር መረብ ወንዝ አካባቢም ጦርነቱ ፈንድቶ በሁለቱ ግንባሮች የተጠናከረና በአየር ኃይል ተዋጊና ቦንብ ጣይ አውሮፕላኖች የታገዘው ውጊያ እየተካሄደ መሆኑ የደረሰን ዘገባ አስረድቷል።</p>

<p>እስከትናትና ምሽት ድረስ እንደቀጠለ የገለፀው በዚሁ ውጊያ ላይ የኢሳያስ አፈወርቂ ሠራዊት ላይ ከባድ የሆነ ጉዳት እየደረሰበት መሆኑንና ውጊያው እጅግ ከፍተኛ መስዋዕትነት ወደጠየቀበት ደረጃ በመሸጋገር ላይ መሆኑን የዜና ምንጮች ገልፀዋል። በሳምንቱ መገባደጃ ላይም በመረብ ወንዝ አካባቢም ውጊያው መጀመሩንና ይህም በባድመ ግንባር አቅራቢያ ባለ ቦታ ላይ መሆኑን ገልፀው ሻዕቢያ ይህን በመረብ ወንዝ አካባቢ የከፈተው ውጊያ ምክንያት በዛላንበሳ ፆረና ግንባሮች በኩል እየደረሰበት ያለውን ጉዳት ለመቀነስ ያመች ዘንድ የኢትዮጵያ መከላከያ ኃይል በሁለቱ ግንባሮች ያለውን መጠን ለመቀነስ በማሰብ የተከተለው የውጊያ ስልት እንደሆነ በሚነገርበት በአሁኑ ወቅት ግዳጁን ለመወጣት ለአለፉት ዘጠኝ ወራት በተጠንቀቅ ላይ የነበረው የኢትዮጵያ መከላከያ ሠራዊት በኤርትራ ወራሪ ጦር ላይ ከባድ ጉዳይ እያደረሰ መሆኑን የዜና ዘገባዎች ያስረዳሉ።</p>

<p>ይህ ጋዜጣ ለሕትመት እስከገባበት ሰዓት ድረስ በሁለቱም ግንባሮች እየተካሄደ ያለው ጦርነት እንደቀጠለ ሲሆን የኢትዮጵያ መከላከያ ሠራዊት በአየርና በምድር የተቀናጀ ውጊያ እያካሄደ መሆኑን የዜና ምንጮች ያስረዳሉ።</p>

<p>የኢትዮጵያ መንግሥት በዛላንበሳ ኢጋላ የጦር ግንባር እየተካሄደ ያለው ውጊያ መቀጠሉን የገለፀ ሲሆን በዚሁ ውጊያ ላይ የደረሰውን ጉዳት አስመልክቶም ሆነ የተገኘውን ድል በተመለከተ መግለጫ ከመስጠት ተቆጥቧል። ኢትዮጵያ የአፍሪካ አንድነት ድርጅት የሰላም ሃሳብ ሙሉ በሙሉ መቀበልዋንም ትገልፃለች።</p>

<p>የኢትዮጵያ መንግሥት ቃል አቀባይ ከሪፖርተር ጋዜጣ ጋር ባደረጉት ቃለ ምልልስ ስለዚሁ ዝምታ ተጠይቀው «አንድ ነገር ማለት እችላለሁ በድሉ እርግጠኛ ነኝ፣ ከዚህ ዝምታ በኋላ የሚመጣው ወሬ (ዜና) በጣም የሚያስደስት ነው። የሚሆነው እውነተኛ ወሬ (ዜና) ነው።» ካሉ በኋላ «በፆረናም ሆነ አሁን በምንቀሳቀስባቸው አሁን በተያዙብን መሬቶች አካባቢ የተደረጉ ክንዋኔዎች አንድ ቀን ስንገልፅ የሚሆነው አንጀት የሚያርስ ነው። ባድመ እንደዚያ እናረጋለን ብለን ቃል ገባን ቃላችንን አላጠፍንም እዚህም አንዴ ቃላችንን ያስቀመጥን ስለሆነ በዚያ ቃላችን እንደምንገኝ ለህዝቡ ማረጋገጥ እችላለሁ» ብለዋል።</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 14 ቀን 1991</a></p>

</body>
</html>	
