<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባድመና በዛላንበሳ ወታደራዊ ፍጥጫው ተባብሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በባድመና በዛላንበሳ ወታደራዊ ፍጥጫው ተባብሷል</h1>


<p>በዛላንበሳ በኩል ያልው የሁለት ሀገሮች የጦር ኃይል ይዞታ ፍጥጫውን ከመቼውም ጊዜ በበለጠ ተባብሷል ሲል ከስፍራው የሚወጡ ዘገባዎች ያስረዱ ሲሆን ሻዕቢያ አዲግራት ከተማን ለመደብደብ ባለፈው ሣምንት መጨረሻዎሽ ላይ ተደጋጋሚ የሆነ ሙከራ እያደረገ ያለ መሆኑን በአዲግራት የነበረው የቢቢሲው ዘጋቢ አሌክስ ላስት ዘገባ ያስረዳል።</p>

<p>የሻዕቢያ ሠራዊት በተጠናከረ የሜካናይዝድ ኃይሉ በመታገዝ በቁጥጥሩ ስር ባለው የኢሮብ አካባቢ በሚገኘው የአሲንባ ተራራ በኩል አዲግራትን በመድፍና በአዳፍኔ ለመደብደብ የሚያደርገውን እንቅስቃሴ በተጠናከረ መልኩ ቢቀጥልም በኢትዮጵያ መከላከያ ሠራዊት ከፍተኛ ባለሥልጣናት የሚመራ ጦር በበኩሉ በሻዕቢያ የተጠናከረ እንቅስቃሴ እንዲከሽፍ ለማድረግ እርምጃዎችን እየወሰደ እንዳለ ከአካባቢው የመጡ የዓይን ምስክሮችን ገለፃ አስረድቷል።</p>

<p>ውዝግቡ ጋብ ካለ ወዲህ አሁን ያለው ወታደራዊ ፍጥጫ ተባብሷል የሚሉት እነዚሁ ምንጮች በበኩላቸው በኤርትራና በሱዳን ድንብር ላይ ያለው የሻዕቢያ ሠራዊት በሱዳን ጦር ኃይል በደረሰበት ድብደባ ጥቃት በማፈግፈግ በዛላንበሳና በቡሬ ግንባር ካለው የሻዕቢያ ጦር ጋር እንዲቀላቀል በማድረግ በሁለቱ አውደ ግንባሮች ወታደራዊ ፍጥጫ የተባባሰ ገፅታ እንዲኖረው እንዳደረገና ሻዕቢያ በቡሬ ግንባር በኩል ጥቃት ይከፍትብኛል በሚል ስጋት የትንኮሳውን ተግባር እጅግ አጠናክሮ እየተንቀሳቀሰ እንደሚገኝ ከጅቡቲ ዜና ሰዎች የሚደርሰን ዘገባ ያስረዳል።</p>

<p>በተያያዘ ዜና በቅርቡ በአፍሪካ ቀንድ ጥናት ለማድረግ ወደ ምስራቅ አፍሪካ የመጡ መሆኑን የገለፁት የአሜሪካ መከላከያ ሚኒስትር ፅህፈት ቤት የአፍሪካ ጉዳዮች ዳይሬክተር ኔንሲ ዊልከር መንግሥታቸው ለአፍሪካውያኑ ሀገሮች የጦር ኃይል ስልጠና በመስጠት እንዲሁም የማቴሪያል እርዳታ በመስጠት በአህጉሪቱ የሚከሰቱ የግጭት ሁኔታዎችን በቁጥጥር ስር የሚያውሉበትን መንገድ ለማሣየት አስፈላጊውን ሁሉ እንደሚያደርግ ገልፀዋል።</p>

<p>የአሜሪካ ጦር ኃይሌ ኤክስፐርቶች የተነደፈውን የአፍሪካ ግጭት አስወጋጅ የጦር ኃይልን ለማዋቀር በሚንቀሳቀሱበት ወቅትም አስራ ሁለት ሀገሮች ለአሜሪካ መንግሥት እቅድ መሳካት ድጋፋቸውን የገለፁ ሲሆን ስድስት የአፍሪካ ሀገሮችም አዎንታዊ መልስ ሰጥተዋል ሲል ለግብረኃይሉ ሪፖርት አቅርበዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ኅዳር 15 ቀን 1991</a></p>

</body>
</html>
