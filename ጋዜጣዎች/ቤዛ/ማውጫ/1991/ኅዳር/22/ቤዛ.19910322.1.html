<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አፈጉባኤ ዳዊት ዮሐንስ የነፃ ጋዜጠኞች ፍዳ ይጨምራል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አፈጉባኤ ዳዊት ዮሐንስ የነፃ ጋዜጠኞች ፍዳ ይጨምራል አሉ</h2>


<p>ዳዊት ዮሐንስ በፓሪስ ከሚገኙ ኢትዮጵያውያን ጋር ተነጋገሩ። አቶ ዳዊት ዮሐንስ የኢትዮጵያ ተወካዮች ምክር ቤት አመሠራረትና የስራ ሂደት ካብራሩ በኋላ ስለኢትዮጵያና ኤርትራ ግጭት ሁኔታ አጭር ገለፃ አድርገዋል።</p>

<p>አቶ ዳዊት የህዝብ ተወካዮች ምክር ቤት በዲሞክራሲያዊ መንገድ ህዝብ ተወያይቶ ያፀደቀው ሕገ መንግሥት በሚያዘው መሠረት የተቋቋመው የሀገሪቱ ከፍተኛ አካል መሆኑን በመግለፅ በሰጡት ማብራሪያ ደርግ በኢህአዴግና በኢትዮጵያ ህዝብ ትግል ድል ተመትቶ ከወደቀ በኋላ የሕገመንግሥቱን የበላይነት ለማምጣት የሚፈልጉ ኃይሎች በአንድ በኩል ህዝብን አግልለው ከምሁራን ጋር በመደራደር ስልጣን ለመያዝ በፈልጉ ድርጅቶች ደግሞ በሌላ በኩል ቆመው ምርጫ ከተደረገ በኋላ ኢህአዴግ በምርጫ አሸንፎ ስልጣን መያዙን ጠቅሰዋል።</p>

<p>በዚህ ዲሞክራሲያዊ ሁኔታ ውስጥ ያለፈው መንግሥታቸው ለመጪው ምርጫም እንደሚያሸንፍ ያላቸውን እምነት የገለፁት አፈ ጉባኤ ዳዊት ፓርላማው በዚህ ዓመት ከሚወያይባቸው ዓበይት ጉዳዮች መካከል የእምባ ጠባቂ (ኦምቡድስምን) ለማሻሻል የታቀደው የሲቭል ሰርቪስ ማሻሻያ ሕግ ከፍተኛውን ስፍራ የያዙ መሆናቸውን ገልፀዋል።</p>

<p>በመቀጠል ከተሰብሳቢዎቹ ለአቶ ዳዊት የተለያዩ ጥያቄዎችን በማቅረብ ውይይቱ ቀጥሎ መንግሥታቸው የሚከተለው የጎሣ ፖሊሲ ሀገሪቱን በክልል፣ በዘርና፣ በጎሣ መከፋፈሉ አግባብ አለመሆኑ ጋዜጠኞችን ማሰርና ተቃዋሚዎችንእንዳይንቀሳቀሱ በተዘዋዋሪና በግልፅ መከልከሉ ትክክል ያለመሆኑና ሌሎችም አንገብጋቢ ጉዳዮችን በማንሳት ትችት ቀርቧል።</p>

<p>በተለይ ጋዜጠኞችን በሚመለከት ለተነሳው ጥያቄ አቶ ዳዊት የሰጡት መልስ አስደንጋጭ ነበር። «ጋዜጠኞች ኃላፊነት በጎደለው መንገድ ሕግን እየጣሱ ጥፋት ሲሰሩ እያየን በዝምታ ማለፍ ስለማንችል በሕጉ መሠረት ፍርድ ቤት እናቀርባቸዋለን። ከዚህ ውጪ ያለፍርድ የተያዘና የታሰረ ጋዜጠኛ የለም። ለወደፊቱ እንዳውም ጠበቅ ያለ እርምጃ ሊወሰድባቸው ይገባል። ይህም በምክር ቤቱ እየታሰበበት ነው። አንዳንዶቹ ጋዜጠኞች ከፍተኛ የሆነ ጉዳት እያደርሱ (በሚፅፉት ጹሑፍ) በቀላሉ በ2 ወር፣ በ6 ወር እስራት ስለሚቀጡ ከዚህ ጠበቅ ያለ እርምጃ እንዲወስድባቸው ያስፈልጋል ብለዋል።</p>

<p>የስብሰባው ተሳታፊዎች በሀገር ውስጥና በውጭ ሀገር ነዋሪዎች ኢትዮጵያውያን በየመድረኩ በተደጋጋሚ የሚያነሷቸውን ጥያቄዎች ቢያቀርቡም ከአቶ ዳዊት የተሰጣቸውን የተለመደው የሰለቸና የታከተ መልስ በመሆኑ ቅሬታቸውን ሲገልፁ ተደምጠዋል። ከስብሰባው ተሳታፊዎች አንዱ ለዚህ ሪፖርት አጠናካሪ በሰጡት አስተያየት «ስብሰባ ሲጠራ የምንመጣው የኢትዮጵያን ህዝብ ከሚያደነቁሩበት የተለመደ ዓይን ያወጣ ውሸትና ቅጥፈት የተለየ መልስ እናገኛለን ብለን አይደለም። የሚሰጡን መልስ አስቀድመን እናውቀዋለን፤ ነገር ግን ሁልጊዜ ዓይናችሁን ጨፍኑ እናሞኛችሁ የሚሉትን ነገር ትተውት እንደሆነ ለማየት በሚል ተስፋ ብቻ ነው እስከአሁን ምንም አልተለወጡም» ብለዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ኅዳር 22 ቀን 1991</a></p>

</body>
</html>	
