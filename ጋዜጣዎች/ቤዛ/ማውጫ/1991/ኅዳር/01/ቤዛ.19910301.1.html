<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላም ጥረቱ እየተሟጠጠ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሰላም ጥረቱ እየተሟጠጠ ነው</h1>


<p>በኢትዮጵያና በኤርትራ መካከል የተፈጠረውን ውዝግብ በተመለከተ መፍትሔ ለመሻት ከአፍሪካ አንድነት ድርጅት የተወጣጣ አጣሪ ኮሚሽን ጥቅምት 28 እና 29 ቀን 1991 ዓ.ም በቡርኪናፋሶ ዋና ከተማ ኡጋድጉ ውስጥ የአካሄደው ስብሰባ በሁለቱም ወገኖች በኩል ተቀባይነት የሌላቸው ውሳኔ ሃሳቦችን ቢሰጥም ሻዕቢያ በሃይል ከያዛቸው የኢትዮጵያ ግዛት ለቆ ይወጣ ዘንድ በመጠየቅ ሌሎች የውሳኔ ሃሳቦችን በማቅረብ እሁድ ዕለት ምሽት መጠናቀቁን ከስፍራው የደረሰን የዜና ዘገባ አስረዳ።</p>

<p>በሰኔ ወር 1990 ዓ.ም በተደረገው የአፍሪካ አንድነት ድርጅት የመሪዎች ጉባኤ ላይ የተቋቋመውና ለውዝግቡ ሰላማዊ መፍትሔ ለማፈላለግ የሚያስችለው ይኸው የአአድ የሸምጋዮች ቡድን የሚመራው በወቅቱ የአአድ አባል ሀገሮች የመሪዎች ሊቀመንበር የሆኑት የቡርኪናፋሶው ፕሬዝዳንት ብለዝ ካምፓዎሬ ሲሆኑ የዚምባቡዌው ፕሬዝዳንት ሮበርት ሙጋቤን የጁቡቲው ሐሰን ጉሌድ ኦፕቲዶን፣ የአፍሪካ አንድነት ድርጅት ዋና ፀሐፊ ዶክተር ሳሊም አህመድ ሳሊምን የተባበሩት መግንሥታት ልዩ ልዑክ መሐመድ ሰሃኑንም በኡጋድጉ ለሁለት ቀናት በተካሄደው ጉባኤ ላይ ተገኝተዋል።</p>

<p>በአለፈው ቅዳሜ ወደ ቡርኪናፋሶ ኡጋድጉ የገቡትና በጉባኤው የተካፈሉት ጠ/ሚኒስትር መለስ ዜናዊ ወደ ድርድሩ አዳራሽ ከመግባታቸው በፊት ለዜና ሰዎች በሰጡት መግለጫ እሳቸውና የሚመሩት የልዑካን ቡድን ወደ ኡጋድጉ የመጡት ሰላምና ፍትህ ፍለጋ እንደሆነ አስታውቀዋል።</p>

<p>ቅዳሜና እሁድ በኡጋድጉ የተካሄደው ውይይት ለችግሩ ዕልባት ለመስጠት ባልተለየ መልኩ በሩዋንዳ በዩናይትድ ስቴትስ የቀረበውና በአፍሪካ አንድነት ድርጅት የፀጥታ ምክር ቤት ተቀባይነት ያገኘውን አስታራቂ ሃሳብ በኡጋድጉ ጉባዔ ለሁለቱ መሪዎች ለውይይት ቀርቧል።</p>

<p>ሁለቱ በውዝግብ ውስጥ ያሉ ሀገር መሪዎችን በተናጠል ያነጋገረው ይኸው የሸምጋዮች ቡድን ያቀረበውን ኤርትራና ኢትዮጵያ ከተወዛገቡበት ወቅት የኤርትራ ጦር በኃይል የያዛቸውን የባድመና የሽራሮ አካባቢዎች ለቀው በመውጣት ከሚያዚያ 28 ቀን 1990 ዓ.ም በፊት ወደነበሩበት ቦታ የኤርትራ ጦር ኃይል ለቆ እንዲወጣ የጠየቀ ሲሆን በዚህም የአስታራቂ ሃሳብ ላይ ኢትዮጵያ ስትሰማማ ኤርትራ በበኩሏ የጦር ኃይሏን ከቦታው ከማስወጣዋ አስቀድሞ ዓለም አቀፍ ተቆጣጣሪ አካል በቦታው ይገኝ ስትል አቋማን ይፋ አድርጋለች።</p>

<p>በአአድ የቀረበው የአስታራቂ ሃሳብ ሰነድ ከሁለቱ ሀገር መሪዎች ጋር በተደረገ ውይይት ዳብሮ ከተቀረፀ በኋላ ለሁለቱም ወገኖች የተሰጠ ሲሆን እነዚህ የተቀረፀውን የሰላም ሃሳቦች በተመለከተ ያላቸውን አቋም እስከመጪው የፈረንጆች ዓመት መጀመሪያ ድረስ መርምረው እንዲገልፁ ለሁለቱ መሪዎች በመስጠት ድርድሩ ያለምንም ውጤት ተበትኗል።</p>

<p>ለጋዜጠኞችና ለመገናኛ ብዙሃን ዝግ በሆነው በዚሁ ድርድር ላይ ከኢትዮጵያው ጠቅላይ ሚኒስትር ጋር የልዑካን ቡድኑ ለአንድ ሰዓት ተኩል ያህል ከተነጋገረ በኋላ ከኤርትራ መሪ ጋር ለአንድ ሰዓት ያህል መነጋገራቸው የተገለፀው የዚሁ የሁለት ቀኑ ጉባዔ ላይ በአምባሳደሮችና በውጭ ጉዳይ ሚኒስትሮች በተወጣጣ የአጣሪ ቡድን በውዝግቡ ዙሪያ ያደረገውን ማጣራት ሪፖርት አቅርቧል። የኤርትራ መንግሥት ከኢትዮጵያ መንግሥት ጋር ፊት ለፊት እንነጋገር ቢልም ኢትዮጵያ በበኩልዋ የኤርትራ ጦር በኃይል ከያዛቸው ግዛቶች ለቆ ካልወጣ አልነጋገርም በማለት አቋማን እንዳፀናች ነው።</p>

<p>የኤርትራ መንግሥት በበኩሉ ካቀረባቸው የመፍትሄ ሃሳቦች አንዱ ድንበራችን እንደአዲስ በዓለም አቀፍ ታዛቢዎች በተገኙበት ይከለል የሚለው ሲገኝበት በኡጋድጉ ጉባዔ ላይ የኤርትራ መንግሥት ጥያቄ በተሰጠው መልስ ኤርትራ ከኢትዮጵያ ከተገነጠለች ከ1993 እ.ኤ.አ ጀምሮ በነበራት የቀድሞ ድንበሯ ከኢትዮጵያ ጋር ትካለል እንጂ አዲስ የድንበር አከላለል አይኖርም የሚለውን ሃሳብ በመወሰኑ የኤርትራ መንግሥት የእርቁን ሃሳብ ሳይቀበለው እንደቀረ ታውቋል።</p>

<p>ይህ በእንዲህ እንዳለ ትናንትና ማለዳ ላይ ወደ ሀገራቸው የተመለሱት የኤርትራ ፕሬዝዳንት ኢሣያስ አፈወርቂ በብሌዝ ካምፓዎሬ የተመራው ሸምጋይ ቡድን የኢትዮ ኤርትራን የድንበር ውዝግብ ለመፍታት እንዳልቻለ በመግለጽ የኡጋድጉው ለሁለት ቀናት የዘለቀው ውይይት ኢትዮጵያንና ኤርትራን ሊያስማማ እንዳልቻለ ገልፀዋል። በኡጋድጉው ጉባኤ ላይ የቀረቡት የመፍትሔ ሃሳቦችን በተመለከተና ሌሎች ተጨማሪ ሃሳቦችን በማከል በመጪው የፈረንጆች ዓመት መጀመሪያ ላይ በሚጠራው የአአድ ሴንትራል ኦርጋን ስብሰባ ላይ ቀርቦ አፍሪካ አንድነት ድርጅት አባል ሀገሮች ከተወያዩበት በኋላ ለውይይቱ ሁለቱ ሀገር መሪዎች የሚቀርብ መሆኑን በመግለጽ አአድ ለውዝግቡ መፍትሔ ለመፈለግ የሚያደርገውን ጥረት ቀጣይነት እንደሚኖረው ከአስመራ የተገኘው ዘገባ ያስረዳል።</p>

<p>በጠቅላይ ሚኒስትር መለስ ዜናዊ የሚመራው ከፍተኛ የልዑካን ቡድን በቡርኪናፋሶ መዲና በኡጋድጉ በተካሄደው የአፍሪካ አንድነት ድርጅት ስብሰባ ላይ ከተካፈለ በኋላ ሰኞ ጠዋት አዲስ አበባ ገብቷል።</p>


<p class="align-center"><a href="/Gazettas/Beza/info/Beza.sera.html">ከቤዛ ህዳር 1 ቀን 1991</a></p>

</body>
</html>	
