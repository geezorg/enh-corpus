<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮ-ኤርትራ ውዝግብ ሳቢያ የአዲስ አበባውና የአስመራው የኢጣልያ አምባሣደሮች አምባጓሮ ውስጥ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮ-ኤርትራ ውዝግብ ሳቢያ የአዲስ አበባውና የአስመራው የኢጣልያ አምባሣደሮች አምባጓሮ ውስጥ ገቡ</h2>


<p>አዲስ አበባና አስመራ የሚገኙት የኢጣልያ መንግሥት አምባሣደሮች ባሳለፍነው ሳምንት በኢትዮ ኤርትራ ውዝግብ ሳቢያ በተላለፈ ሪፖርት ውዝግብ ውስጥ መግባታቸው ታወቀ።</p>

<p>በአዲስ አበባ የሚገኙት የኢጣልያ አምባሣደር ሪኮቬሪ የኤርትራ አቋም መገለልን አስከትሏል ሲሉ በአስመራ የሚገኙት የኢጣልያን አምባሣደር ደግሞ ተገልልላች ብለን አናምንም እንዲያውም አዲስ አበባ ያሉት አምባሣደር የሰጡት መግለጫ የመንግሥቴ እምነት ሳይሆን የሪኮቬሪ የግል አስተያየት ነው በማለት በሁለቱ አምባሣደሮች መካከል አምባጓሮ ሊፈጠር ችሏል።</p>

<p>በኢትዮጵያ የኢጣሊያ መንግሥት ባለሙሉ ሥልጣን አምባሣደር የሆኑት ማርቼሎ ሪኮቬሪ ባለፈው ሳምንት «ኢትዮጵያ ለምታራምደው አቋም ከዓለም ኅበረተሰብ ዘንድ ጠንካራ ድጋፍ አስከትሏል። በኤርትራ ላይ ደግሞ መገለልን አስከትሏል። ስትገለል ስደግሞ ወደ ሞኝ ሥራዎች ማዘንበል ትጀምራለች ኤርትራ በቀረው የዓለም ኅበረተሰብ እየተገለለች ስትሄድ መቋቋም የማትችልበት ደረጃ ላይ ሳትደርስ ምክንያት መፈለጓ አይቀርም» ማለታቸው ነበር በሁለቱ ሀገሮች የሚገኙትን አምባሣደሮች ውዝግብ ያስነሳው።</p>

<p>ተቀማጭነታቸው አዲስ አበባ የሆነው የኢጣልያ አምባሣደር ይህ መግለጫቸው እንደተሰማ የሻዕቢያ መንግሥት ጋዜጠኛ በኤርትራ የኢጣልያ መንግሥት አምባሣደርን በኤርትራ ሬዲዮ አማካኝነት አዲስ አበባ የሚገኙት የኢጣልያ አምባሣደር ስለሰጡት መግለጫ አስተያየት እንዲሰጡ የጠየቀው።</p>

<p>አምባሣደሩም ለኤርትራ ሬዲዮ «አዲስ አበባ የሚገኘው የኢጣልያ አምባሣደር ሪኮቬሪ የሰጡት መግለጫ የግል አስተያየቱን እንጂ የመንግሥት አይደለም» ሲሉ መልሰዋል።</p>

<p>የአስመራው የኢጣልያ አምባሣደር «ኢጣልያና ኤርትራ ጥሩ ግንኙነት አላቸው። ኤርትራ ተገለለች ብለን አናምንም። ከሁለቱም ጋር ታሪካዊ ትስስር አለን» በማለት ለኤርትራ ሬዲዮ ቃላቸውን የሰጡ ቢሆንም በወቅቱ የአዲስ አበባ የኢጣልያ አምባሣደር የሰጡት መግለጫ የመንግሥታቸው አቋም እንደሆነ ይታወቃል።</p>

<p>የአስመራው አምባሣደር ለኤርትራው ሬድዮ የሰጡት ቃል የዲፕሎማሲያዊ ተልዕኮአቸውን ለመፈፀም እንጂ በትክክልም የአዲስ አበባው አምባሣደር የሰጡት መግለጫ ከእውነት ርቆ አይደለም።</p>


<p class="align-center"><a href="/Gazettas/Beza/info/Beza.sera.html">ከቤዛ ኅዳር 29 ቀን 1991</a></p>

</body>
</html>	
