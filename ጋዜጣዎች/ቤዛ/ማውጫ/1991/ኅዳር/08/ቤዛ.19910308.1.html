<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን በየትኛውም የምስራቅ አፍሪካ ሀገሮች እንዳይንቀሳቀሱ እገዳ ተላለፈባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራውያን በየትኛውም የምስራቅ አፍሪካ ሀገሮች እንዳይንቀሳቀሱ እገዳ ተላለፈባቸው</h2>


<p>ከኢትዮ ኤርትራ ውዝግብ ማግስት ጀምሮ የኤርትራ ዜግነት ያላቸው ዜግነት ያላቸው ግለሰቦች ወደየትኛውም ሀገር የሚያደርጉት እንቅስቃሴ እየተገታ ይገኛል።</p>

<p>የአቶ ኢሣያስ አፈወርቂ መንግሥት የሚያራምደው ፀረ ሰላም አቋም ውጤት የሆነው ይህ በኤርትራውያን ላይ እየተወሰደ ያለው እርምጃ ለሻዕቢያ አዲስ ቀውስ ሆኗል። በምስራቅ አፍሪካ ያሉ ሀገሮች ወደ የሀገራቸው የሚገቡ የኤርትራውያን ዜጎች ላይ ወደ ሀገራቸው እንዳይገቡ ይፋ በሆነ መንገድ ያገዱ ሲሆን በተለያየ መልክ የገቡም ካሉ ወደሀገራቸው እንዲመለሱ እየተደረገ ይገኛል።</p>

<p>ለደህንነት ስጋት ይፈጥራሉ ተብለው ከየሀገሮቹ እየተለቀሙ ያሉት ኤርትራውያን ሌላ ሰላማዊ በሆነ መንገድ ሊኖሩ ይችላሉ ተብለው ከመባረር የዳኑትም ቢሆኑ ጥብቅ ቁጥጥር እየተደረገባቸው ነው።</p>

<p>በአሁኑ ወቅት ኢትዮጵያ፣ ሱዳን፣ ኬንያና ጅቡቲ ማንኛውንም ኤርትራዊ ወደ ሀገራቸው ላለማስገባት በይፋ እገዳ አስተላልፈዋል። በተለይ ከኢትዮጵያ ህጋዊ ባልሆነ መንገድ የሚሄዱ ኤርትራውያንን ኬንያ ተቀብላ ለማስተናገድ ፍላጎት የሌላት መሆኑን አስታውቃለች።</p>

<p>እስከአሁን የገቡትንም ቢሆን ወደሀገራቸው እየመለሰቻቸውና ከመጡበት ቀን ጀምሮ ጥብቅ ቁጥጥር እያደረገችባቸው ትገኛለች።</p>

<p>ሱዳንም በበኩልዋ ወደ ሀገርዋ የገቡትን ኤርትራውያን ለማስተናገድ ፍቃደኛ ባለመሆንዋ ህጋዊም ሆነ ህጋዊ ባልሆነ መልኩ ወደ ሱዳን የገቡትን ኤርትራውያንን በመመለስ ላይ ነች።</p>

<p>ከዚህ ቀደም በስደት ሱዳን ውስጥ ያሉ ኤርትራውያንም በሱዳን መንግሥት የፀጥታ ኃይሎች ክትትል የሚደረግባቸው መሆኑ ይነገራል።</p>

<p>ባሳለፍነው ሳምንትም ጅቡቲ በኤርትራውያን ላይ ጥብቅ ትዕዛዝ አስተላልፋ በሀገሯ ይኖሩ ከነበሩ ኤርትራውያን መሃል ለደህንነቴ ያሰጉኛል የምትላቸውን ኤርትራውያን አባራለች። ወደ ጅቡቲ ሊገቡ የነበሩ ኤርትራውያንንም በመጡበት መንገድ እንዲመለሱ ከማድረጓም በላይ ሀገር ውስጥ በቀሩትም ኤርትራውያን ላይም ጥብቅ ቁጥጥር እንዲደረግ ሰርኩላር ተላልፏል።</p>

<p>በምስራቅ አፍሪካ ውስጥ እንዳይዘዋወሩ እገዳ የተላለፈባቸው ኤርትራውያን ጉዳይ ለሻዕቢያ መንግሥት ራስ ምታት ሆኖበታል።</p>

<p>እንደቀድሞውና እንደልባቸው እንዲንቀሳቀሱ ያልተፈቀደላቸው ኤርትራውያን ኑሮ ላይም ሆነ ለኤርትራ ኢኮኖሚ ተፅዕኖ እያሳደረ ነው።</p>

<p>ኤርትራውያኑ ከአጎራባች ሀገሮች ጋር የሚያደርጉት የንግድ ልውውጥ ጭርሱኑ እየከሰመ በመምጣቱ ለኤርትራ መንግሥት ሊያስገኙ የሚችሉ ጠቀሜታዎችም ተሟጠዋል።</p>

<p>እንደሚታወቀው የኤርትራ አብዛኛው ዓመታዊ በጀት የሚሸፈነው በውጭ ሀገሮች የሚገኙ ኤርትራውያን በሚያደርጉት የእርዳታ ፈሰስ በመሆኑ በአሁኑ ወቅት በምስራቅ አፍሪካ ሀገሮች በኤርትራውያኑ ላይ የተጣለው የዝውውር እገዳ እና ቁጥጥር እያሽመደመዳቸው ይገኛል።</p>

<p>ከሌሎች አጎራባች ሀገሮች ይልቅ በርካታ ቁጥር ያላቸው ኤርትራውያን የሚገኙት ኢትዮጵያ ውስጥ ሲሆን ለደህንነት ያሰጋሉ ተብለው ከሀገር የተባረሩት ኤርትራውያን ኬሎች ሀገሮች ሲነፃፀር ከፍተኛውን ቁጥር ይዟል። ኤርትራውያኑን የማባረሩ ሂደት አሁንም እንደቀጠለ ቢገኝም ሰላማዊ ናቸው የተባሉት ግን እንዲኖሩ የተፈቀደላቸው መሆኑን የኢትዮጵያ መንግሥት መግለፁ ይታወሳል።</p> 


<p class="align-center"><a href="/Gazettas//info/.sera.html">ከቤዛ ኅዳር 8 ቀን 1991</a></p>

</body>
</html>
