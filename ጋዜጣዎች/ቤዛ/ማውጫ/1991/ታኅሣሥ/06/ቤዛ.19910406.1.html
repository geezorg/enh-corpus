<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢትዮጵያ የተስፋፊነት ፖሊሲ ፀብአጫሪነት የጦርነቱ መንስኤ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የኢትዮጵያ የተስፋፊነት ፖሊሲ ፀብአጫሪነት የጦርነቱ መንስኤ ነው»</h1>

<p class="align-center">ኢሣያስ</p>


<p>የኤርትራው ፕሬዝዳንት ኢሣያስ አፈወርቂ ሀገራቸው ከኢትዮጵያ ጋር ለስድስት ወር የዘለቀ ወታደራዊ ፍጥጫና ጦርነትን ያስከተለ ግጭት ውስጥ እንዴት ልትገባ እንደቻለች በካይሮ ከጋዜጠኞች ለቀረበላቸው ጥያቄ ሲመልሱ ለኢትዮ-ኤርትራ ውዝግብ ምክንያቱ የኢትዮጵያ የተስፋፊነት ፖሊሲ ፀብ አጫሪ ድርጊቶችዋ ናቸው ሲሉ መናገራቸውን ሳምንታዊው አልሃራም ጋዜጣ ዘገበ።</p>

<p>ከግብፅ ፕሬዝዳንት ሆስኒ ሙባረክ ጋር በኢትዮ-ኤርትራ የድንበር ውዝግብ ዙሪያ በስፋት የተወያዩት ስድስት ወራትን ያስቆጠረው የኢትዮ-ኤርትራ የድንበር ውዝግብ የአፍሪካ አንድነት ድርጅት ከአቀረበው የድርድር ሃሳብ አኳያ በሰላማዊ መንገድ እልባት የሚያገኝበትን መንገድ በተመለከተ ከተነጋገሩ በኋላ ጋዜጣዊ መግለጫ የሰጡት የኤርትራው ፕሬዝዳንት ኢሣያስ አፈወርቂ የኢትዮጵያ መንግሥት የሚከተለው የተስፋፊነት ፖሊሲ እንዲሁም ጠብ አጫሪ የሆኑ እርምጃዎች የኤርትራን ሉዓላዊነት በመድፈር በፈፀመው ሕገወጥ ተግባር እንደሆነ በመግለፅ ኤርትራም የተደፈረውን ሉዓላዊነት ዳር ድንበርዋን ለማስከበር በወሰደችው እርምጃ ሳቢያ እንደተከሰተ አድርገው እንደተለመደው የኢትዮጵያን መንግሥት ከሰዋል።</p>

<p>የአቶ ኢሣያስ አፈወርቂ ክስ መሠረተ ቢስ መሆኑን የሚገልፁ አስተያየት ሰጭዎች በበኩላቸው ኢሣያስ ብልጣብልጥነታቸውን በመጠቀም ለሚዲያ የሚያቀርቧቸውን ንግግሮች «የአብዬን ወደ እምዬ» ነገ ደሞ! የእምዬን ወደ አብዬ» የሚለዋወጥ እስስታዊ ባህሪያቸውን ያሳያል ሲሉ በፕሬዝዳንቱ ካይሮ ላይ የቀረበውን ንግግር ውድቅ ያደርጋሉ።</p>

<p>ይህ በእንዲህ እንዳለ ከሰነዓ የሚወጡ የዜና ዘገባዎች እንደሚያስረዱት የየመን መንግሥት የኢትዮጵያንና የኤርትራ መንግሥታትን ለማስማማት ጥረት ማድረግ እንደሚጀምርና ይኸው የየመን መንግሥት የሰላም ጥረት በአቶ ኢሣያስ አፈወርቂ ተቀባይነት ያገኝ እንደሆነ ተገልጿል።</p>

<p>ኢሣያስ አፈወርቂ የየመንና የግብፅ መንግሥት ከጅቡቲና ከኢትዮጵያ ጋር እንዲያስታርቋቸው እየተማፀኑ እንደሆነ እየተነገረ ያለ ቢሆንም በነገው እለት የአፍሪካ አንድነት ድርጅት ማዕከላዊ ኮሚቴ በተገኘበት በኡጋድጉ መታየት በሚጀምረው ሁለተኛው ዙር የአፍሪካ አንድነት ድርጅት የሸምጋይነት ጥረት ዙሪያም ቢሆን የኤርትራ መንግሥት ውዝግቡ በሰላማዊ መንገድ እንዲፈታ ፍላጎት የሌለው እንደሆነ ድርድሩም ተስፋ ቢስ እንደሆነ ከወዲሁ መላ ምት እየሰጡ።</p>


<p class="align-center"><a href="/Gazettas/Beza/info/Beza.sera.html">ከቤዛ ታህሣስ 6 ቀን 1991</a></p>

</body>
</html>	
