<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አምባሳደር ሰመረ ስምኦን የኢትዮጵያ አቋም ሰላም እንዳይወርድ አድርጓል ሲሉ በልመና ባገኙት ሚዲያ ተናገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አምባሳደር ሰመረ ስምኦን የኢትዮጵያ አቋም ሰላም እንዳይወርድ አድርጓል ሲሉ በልመና ባገኙት ሚዲያ ተናገሩ</h2>
<h3 class="align-center">የፕሬዝዳንት ነጋሶ ንግግር የጦርነት አዋጅ ነው አሉ</h3>


<p>በኢትዮጵያና በኤርትራ መካከል የተፈጠረውን ውጥረት በሰላማዊ መንገድ ለመቋጨት የኢትዮጵያ መንግሥት ግትር አቋም እንቅፋት ሆኗል ሲሉ አምባሳደር ሰመረ ስምኦን ተናገሩ።</p>

<p>በአሜሪካ የኤርትራ አምባሳደር የሆኑት እኝሁ ግለሰብ ከትናንት በስቲያ ለአሜሪካ ሬዲዮ የአማርኛ ፕሮግራም ኢንተርቪው እንዲያደርጋቸው ለምነው በሰጡት ቃላቸው የኢትዮጵያን መንግሥት በተጠያቂነት ፈርጀዋል።</p>

<p>አቶ ሰመረ በግድ ኢንተርቪው አድርጉኝ ካሉ በኋላ ተፈቅዶላቸው ባገኙት መድረክ «ኤርትራ የሰላም ችቦ ይዛ ኢትዮጵያን ለሰላማዊ ድርድር የጋበዘች ቢሆንም የተሰጠው ምላሽ ሰላምን የሚያደፈርስ ሆኖብናል» ይላሉ። ውጥረቱ የሚፈታው በሰላማዊ መንገድ መሆኑን አምነን አሁንም ይህንኑ ሰላማዊ መፍትሔ እየተጠባበቅን ነው የሚሉት አቶ ሰመረ አዲሱ የኢትዮጵያውንን ዓመት አስመልክቶ በፕሬዝዳንት ነጋሶ ጊዳዳ የቀረበውን ንግግር ኮንነዋል።</p>

<p>ዘንድሮ ዳር ድንበራችንን ለማስከበር አስፈላጊው ሁሉ ይደረጋል የሚለውን የፕሬዝዳንቱን ንግግር ዳግመኛ ጦርነት እንደታወጀብን ያስቆጥራል በማለት ይከሳሉ። እንደ ባድመና ሽራሮ የመሳሰሉት ግዛቶች በሻዕቢያ በመያዛቸው ግጭቱ እንዲቀሰቀስ ምክንያት መሆኑ ቢታወቅም አምባሳደር ሰመረ ግን የኤርትራ ሠራዊት የያዘው በኤርትራ ግዛት ውስጥ ነው በማለት አሁንም ኤርትራ በኃይል የኢትዮጵያን ግዛት አለመያዟን በአደባባይ ክደዋል።</p>

<p>ትዕቢትና ማንቋሸሽ የተቀላቀለበት የአምባሳደሩ ቃለምልልስ ከኢትዮጵያ ስለሚባረሩ ኤርትራውያን ሲናገሩ «የኢትዮጵያ መንግሥት ኤርትራውያንን ያባረረው ለስርቆሽና ለሌብነት እንዲያመቻቸው ነው» በማለት ከኤርትራያን ለሁለት ትውልድ የሚተርፍ ንብረታቸውን እንደተነጠቁና ኢትዮጵያ ውስጥ ጥለውት የሄዱት ንብረታቸው በምክንያቶች እየተሰበሰበ እየተሸጠባቸው ነው ሲሉ ከአንድ አምባሳደር በማይጠበቅ በተራ ስድብ በታጀበ ቋንቋ የኢትዮጵያ መንግሥት ፈፀመ ያሉትን ድርጊት ኮንነዋል።</p>

<p>የኤርትራ መግንሥት የወሰዳቸውን ኢሰብዓዊ ድርጊቶች እየሸፋፈኑ በኢትዮጵያ መንግሥት ላይ እጃቸውን የቀሰሩት አቶ ሰመረ ስምኦን ኤርትራ ውስጥ እየተሰቃዩ ስላሉ ኢትዮጵያውያን ያሉትም ነበር፤ «ኢትዮጵያውያን በኤርትራ እንዳሻቸው ይኖራሉ። ታሰሩ ስለሚባለው ክስ የምናውቀው ነገር የለም» ነው ያሉት። አሰብ ውስጥ ሲሰቃዩ ስለነበሩ ኢትዮጵያውያን ጉዳይ ተጠይቀው «የኤርትራ መንግሥት ኢትዮጵያውያንን አላገተም። የአሰብ ወደብ ስራ በማቋረጡ ብዙ ኢትዮጵያውያን ተቸግረው የሚበላና የሚጠጣ አጥተው ይሆናል እንጂ የተጉላላ ኢትዮጵያዊ የለም» ሲሉ ገልፀዋል።</p>


<p class="align-center"><a href="/Gazettas/Beza/info/Beza.sera.html">ከቤዛ መስከረም 12 ቀን 1991</a></p>

</body>
</html>	
