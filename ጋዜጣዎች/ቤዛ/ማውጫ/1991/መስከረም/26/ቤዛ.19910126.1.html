<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢህአዴግ ብቸኛ አመራር የሚተዳደሩት በአዲስ አበባና በድሬዳዋ ምርጫ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢህአዴግ ብቸኛ አመራር የሚተዳደሩት በአዲስ አበባና በድሬዳዋ ምርጫ ተካሄደ</h2>
<h3 class="align-center">ኢህአዴግ በምርጫው የሁለቱንም ምክር ቤቶች ወንበር በቁጥጥሩ ሥር አዋለ</h3>


<p>በፌደራሉ አወቃቀር መሠረት ራሳቸውን በቻሉ የክልል መስተዳድር ምክር ቤቶች ከሚተዳደሩ ክልሎች በተለየ መልኩ በመለስ ዜናዊ ስልጣን ሥር የሚተዳደሩት የአዲስ አበባና የድሬዳዋ ከተሞች ውስጥ ከትናንት በስቲያ እሁድ መስከረም 24 ቀን 1991 ዓ.ም ምርጫ ተካሂዷል።</p>

<p>በነዚህ ከተሞች በተካሄደው ምርጫ የስልጣን ተዋረዱን ሙሉ ለሙሉ ኢህአዴግ የወሰደው መሆኑ በእርግጠኝነት የሚናገሩ አንዳንድ አስተያየት ሰጪዎች በበኩላቸው በድሬዳዋ ከተማ ካውንስል በኩል ያሉ የአሠራር ዝርክርክነቶች፣ ጉበኝነትና ጎሠኝነት እንዲሁም በእቅድና በፕሮግራም አለመመራት በኢህአዴግ አመራር ሊቀረፍ ይችላል የሚል እምነት በምርጫው ቅስቀሳ ወቅት በኢህአዴግ አመራር አባላት ሲሰጥ እንደነበርና በጠቅላይ ሚኒስትሩ ቢሮ የክልሉ ጉዳይ ዘርፍ በጉዳዩ ቅርብ ክትትል በማድረግ ካውንስሉን በአዲስ መልክ እንደገና ለማዋቀር እቅድ እንዳለም የደረሰን ዜና ያስረዳል።</p>

<p>በአዲስ አበባ መስከረም 24 ቀን 1991 ዓ.ም በተካሄደው ከምክር ቤት እንዲሁም ከመስተዳድሩ የጎደሉ አባላትን ለማሟላት በተካሄደው ምርጫም የኢህአዴግ ተመራጮች ብቻ በምርጫው እንዲካፈሉና ይህም ሁለት ብቻ የግል ተመራጮች የነበሩትን የአዲስ አበባ ምክር ቤት ሙሉ ለሙሉ በኢህአዴግ አባላት የተሞላ እንደሚያደርገውና በመላው ሀገሪቱ በሚካሄደው ምርጫ ሙሉ ለሙሉ የኢህአዴግ አባላት በምርጫው አሸናፊ እንደሚሆኑ ተገልጿል። ይህም ድርጊት የኢህአዴግ ብቸኛ የስልጣን ባለቤትነትን አረጋግጧል ሲሉ አስተያየታቸውን የሰጡ ግለሰቦች ለጋዜጣው ሪፖርተር ገልፀዋል።</p>

<p>ተጠሪነቱ ለጠቅላይ ሚኒስትር መለስ ዜናዊ የሆነው የአዲስ አበባ መስተዳደርም እጅና እግሩ በጉቦና ምልጃ፣ በስልጣን ብልግና፣ በዋልጌነት የተበተበ በመሆኑ ሳቢያ ያቀደውን በመርሃ ግብር ደረጃ የያዘውን እቅድ አንዱን እንኳን መተግበር እንዳልቻለ ገሀድ የወጣ ሀቅ ቢሆንም በቀጣዩ ሁለት ዓመት ግን መስተዳድሩ ስር ነቀል ለውጥ ማሳየት እንዳለበት ጠቅላይ ሚኒስትሩ ማሳሰባቸውንና የቅርብም ክትትል እያደረጉበት መሆኑን የውስጥ አዋቂ ምንጮቻችን ዘገባ ያስረዳል።</p>


<p class="align-center"><a href="/Gazettas/Beza/info/Beza.sera.html">ከቤዛ መስከረም 26 ቀን 1991</a></p>

</body>
</html>
