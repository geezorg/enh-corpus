<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሣያስ አፈወርቂ ዓለም አቀፉን ማኅበረሰብ ተማፀኑ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሣያስ አፈወርቂ ዓለም አቀፉን ማኅበረሰብ ተማፀኑ</h1>


<p>የኤርትራው ኢሣያስ አፈወርቂ ለአሜሪካ ድምፅ ራዲዮ ዘጋቢ በሰጡት ቃል ከኢትዮጵያ ጋር ሀገራቸው የገባችውን ጦርነት ይቆም ዘንድ የዓለም አቀፉ ማኅበረሰብ ኃላፊነት አለበት ሲሉ መናገራቸውን የአፍሪካ አንድነት ድርጅት የሰላም ሃሳብን ተግባራዊ በማድረጉ ረገድም ኢትዮጵያና የአፍሪካ አንድነት ድርጅት ምን እየሠሩ ነው? ሲሉ መጠየቃቸውን የራዲዮው ዘገባ አስታውቋል።</p>

<p>የኤርትራው ፕሬዝዳንት ኢሳያስ አፈወርቂ በእርግጥ ዓለም አቀፉ ማኅበረሰብ ኃላፊነቱን ይወጣ ዘንድ የሚጠብቀው የአፍሪካ አንድነት ድርጅትስ ምን እየሠራ ነው? የአአድን የሰላም ሃሳብ ተቀበሉ እያላችሁ ስትጎተጉቱን አልነበረ? አሁን ምነው ሌላ ዙር ጦርነት እስኪጀመር ትጠብቃላችሁ? በማለት ጠይቀው ውዝግቡ የአፍሪካ አንድነት ድርጅት በነደፈው መሠረት እንዲያበቃ እኛ እንፈልጋለን ብለዋል።</p>

<p>ከመጀመሪያው ጀምሮ የአአድ የሰላም ሃሳብ ችግሮች ነበሩበት። እኛ ይብራራልን ስንል ነገሮች ግልፅ እዲሆኑ ስንጠይቅ ኢትዮጵያ በመጀመሪያ ሳታመነታ መቀበልዋ ለፕሮፓጋንዳ ነው የተጠቀመችበት ስትል ኤርትራ ከሳለች። አሁን የኢትዮጵያ መንግሥት የሰላሙን ሃሳብ መቀበሌን ከአወቀ በኋላ ለምን ለተግባራዊነቱ አይንቀሳቀስም? ይህ የሚያሳየው በወረራ የተያዙ መሬቶችን ላለመልቀቅ የፈለገች መሆንዋን ያሳያል ሲሉ ኢሣያስ አፈወርቂ የተገላቢጦሽ ክስ አቅርበዋል።</p>

<p>ከዘጠኝ ወራት ትዕግስትና የዲፕሎማሲያዊ ድል በኋላ የጦር ኃይልዋን በመጠቀም ከባድመ እንዲወጡ ለማድረግ የቻለው ኢትዮጵያ ኤርትራ የአአድ የሰላም ሃሳቡን ተቀብያለሁ ስትል ከአካባቢው ጦርዋን ማስወጣት ነበረባት። ይህ ባለማድረግዋና በኃይል የበላይነትን አገኛለሁ ብላ በከፈተችው ወታደራዊ ጥቃት ሳቢያ በፆረና ግንባር ከፍተኛ ጉዳት የደረሰባት መሆኑን በመግለጽ ጦርነቱ ከሚታሰበው በላይ ወደሆነ ደረጃ መሸጋገሩን በመግለጽ ለመሣሪያ መግዢያ ወጭ የተደረገው የሀገሪቱ ሀብትን ማንም ከሚያስበው በላይ መሆኑን በመግለጽ የአዞ እንባ ያነቡት ኢሣያስ አፈወቂ በአአድ የሰላም ሃሳብ መሠረት ውዝግቡን ለመፍታት መንግሥታቸው ዝግጁ መሆኑን ገልፀዋል። ይህም ቢሆን ግን በኢትዮጵያ መንግሥት ዘንድ ፈቃደኝነት እንደማይኖር በመግለፅ ሀገራቸው ለሰላም እየጣረች እንደሆነች ለማስመሰል ሞክረዋል።</p>

<p>የአፍሪካ አንድነት ድርጅት ባቀረበው የሰላም ሃሳብ መሠረት በሚወሰድ እርምጃ ለችግሩ እልባት ለመስጠት ከተስማሙ በኃይል በሠራዊቱ በተያዙ መሬቶች ላይ የነበረው የኢትዮጵያ መስተዳድር ተመልሶ መዋቀር እንዳለበት ይገልፃል። በዚህ ይስማማሉን ተብለው ሲጠየቁ ሁለታችንም ጦራችንን እኩል እናስወጣና ከዚያ አካባቢውን ሌላ አቀም አቀፍ አካል ይቆጣጠርዋል፣ ከዚያም አዲስ ክልል ይከለላል። ካርታ ይሰራል ሲሉ ገልፀዋል።</p>

<p>ኢትዮጵያ የሰላም ሃሳቡን ተግባራዊ ለማድረግ ፍላጎት ካላት ከባድመና አካባቢዋ ጦርዋን ማስወጣት አለባት ሲሉ ለቪኦኤ ዘጋቢ በሰጡት ቃለ ምልልስ አስታውቀዋል። ይህንኑ የኢሣያስ አፈወርቂን መንግሥት አቋም የተከታተሉ አንዳንድ አስተያየት ሰጭዎች ኢሣያስ አፈወርቂ እየሞቱ አለሁኝ የሚሉ አውቆ አበድ ናቸው። ይህንንም በዚህ ቃለ ምልልስ አረጋግጠዋል ሲሉ ተናግረዋል።</p>


<p class="align-center"><a href="/Gazettas/Beza/info/Beza.sera.html">ከቤዛ ሚያዝያ 5 ቀን 1991</a></p>

</body>
</html>	
