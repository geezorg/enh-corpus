<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አ.አ.ድ ዛሬ ወደ አስመራ ያደርግ የነበረውን ጉዞ ሰረዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አ.አ.ድ ዛሬ ወደ አስመራ ያደርግ የነበረውን ጉዞ ሰረዘ</h1>


<p>በዛሬው ዕለት ወደ አስመራ በመጓዝ ኤርትራ ስለተቀበለችው የሰላም ሃሳብ ከኤርትራ መንግሥት ጋር ለመወያየት ቀጠሮ የተያዘለት የአፍሪካ አንድነት ድርጅት የልዑካን ቡድን ጉዞውን ላልተወሰነ ጊዘ መሰረዙን ከድርጅቱ አካባቢ የተገኘ ዜና አስታወቀ።</p>

<p>በአፍሪካ አንድነት ድርጅት ዋና መስሪያ ቤት የተካሄደውና ወርሃዊ በሆነው የድርጅቱ እንቅስቃሴ ላይ ባተኮረ ጋዜጣዊ መግለጫ የአፍሪካ አንድነት ድርጅት በኢትዮ ኤርትራ የድንበር ውዝግብን እልባት ለማስገኘት በምን መልኩ እየተንቀሳቀሰ ነው? ለሚለው ጥያቄ መልስ ከመስጠት የተቆጠቡት የድርጅቱ የመረጃና የዜና መዋዕል ክፍል ኃላፊ ሚስተር ጀስተን ታንዱ በጉዳዩ ላይ የሚያውቁት ነገር እንደሌለ ገልፀዋል። አክለውም አአድ ራሱ የኤርትራ መንግሥት የሰላም ሃሳቡን ሙሉ ለሙሉ ስለመቀበሉ የሚያሳይ ማስረጃ እንደሌለው የኤርትራ መንግሥትም ለድርጅቱ እንዳልሰጠ አስታውቀዋል።</p>

<p>በዚሁ በአአድ አጠቃላይ የሥራ እንቅስቃሴ ላይ ባተኮረው ውይይትና ቃለ ምልልስ ላይ ባለፈው ዓርብ በኒጀር ስለተደረገው መፈንቅለ መንግሥትና የአፍሪካ አንድነት ድርጅት ስለወሰደው አቋም፣ እንዲሁም በኮንጎ ዲሞክራቲክ ሪፐብሊክ የውስጥ ጉዳይ ጣልቃ በመግባት ላይ ስላሉ መንግሥታት ለመነጋገርና በአጠቃላይም ወደ ማዳጋስካርና ሌሎች የአፍሪካ ሀገሮች ለስራ ጉብኝት ስለተጓዙት የድርጅቱ ዋና ፀሐፊ የጉዞ ዓላማ ሚስተር ጀስተን ታንዱ ማብራሪያ ሰጥተዋል።</p>

<p>አአድ ያቀረበውን የሰላም ሃሳብ ኤርትራ ተቀብያለሁ ባለችበት ወቅት ስለአፈፃፀሙ ከኤርትራ መንግሥት ባለሥልጣናት ጋር ለመነጋገር ወደ አስመራ በዛሬው ዕለት ይጓዝ የነበረው የድርጅቱ የልዑካን ቡድን ጉዞውን የሰረዘበት ምክንያት ምን እንደሆነ ተራዝሞም እንደሆነ እስከመቼ እንደተራዘመ የሚታወቅ ነገር እንደሌለ ከድርጅቱ አካባቢ የተገኘው ዜና አረጋግጧል።</p>


<p class="align-center"><a href="/Gazettas/Beza/info/Beza.sera.html">ከቤዛ ሚያዝያ 5 ቀን 1991</a></p>

</body>
</html>	
