<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮሜሳ ፕሬዝዳንት አስመራ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኮሜሳ ፕሬዝዳንት አስመራ ናቸው</h1>


<p>የምስራቅና መካከለኛው አፍሪካ የጋራ ገበያ «ኮሜሳ» ፕሬዝዳንት የሆኑት ሚስተር ኒኮላስ በአሠብና በምፅዋ በሻዕቢያ ስለተዘረፉ የኢትዮጵያ ንብረት ጥያቄ እንዳያነሱ መከልከላቸው ተገለፀ።</p>

<p>ሃያ አንድ ሀገራትን በአባልነት ያቀፈው ኮሜሳ ሊቀመንበር የሆኑት ሚስተር ኒኮላስ ሰሞኑን አስመራን ለመጎብኘት በተጓዙበት ወቅት ከኤርትራ ባለሥልጣናት ጋር ባደረጉት ውይይት እንዲወያዩ የተፈቀደላቸው በኮሜሳ ጉዳይ ብቻ ሲሆን ሻዕቢያ ከወደብ ስለዘረፋቸው የኢትዮጵያውያን ንብረት እንዳያነሱ መደረጋቸውን የደረሰን ዜና ያስረዳል።</p>

<p>የሻዕቢያ ባለስልጣናት ከወደብ ስለተወሰዱት ስለኢትዮጵያውያኑ ንብረት እንዳያነሱ ቢከለከሉም ኮሜሳ በ2000 የኮሜሳ አባል ሀገሮች ስለሚኖራቸው የንግድ ልውውጥ ከባለሥልጣናቱ ጋር ለመወያየት ችለዋል።</p>

<p>በአሰብና በምፅዋ ወደብ ተራግፈው ወደ ተለያዩ የኢትዮጵያ ግዛቶች መድረስ የነበረባቸውን ልዩ ልዩ የኢትዮጵያውያንና የኢትዮጵያ መንግሥት ምርቶች ሻዕቢያ በመዝረፉ ስለዚሁ ጉዳይ ለመምከርና ሻዕቢያ የወሰደው እርምጃ ህገወጥ መሆኑን ለማስረዳት ከጥቂት ወራት በፊት የኮሜሳ ልዑካን ቡድን ወደ አስመራ ተጉዞ በተመሳሳይ ሁኔታ በጉዳዩ ላይ መወያየት እንደማይፈልጉ እንደተነገራቸው ይታወሳል።</p>

<p>በሰሞኑ የኮሜሳ ፕሬዝዳንት የአስመራ ቆይታ የኤርትራ ባለሥልጣናት ከወደብ ስለተወሰዱት የኢትዮጵያውያን ንብረቶች መነጋገር አለመፈለጋቸውን በድጋሚ አረጋግጠዋል።</p>

<p>ከአስመራ ጉብኝታቸው በኋላ በኮሜሳ የስራ እንቅስቃሴ ዙሪያ የተለያዩ ጥያቄዎች የቀረበላቸው ሚስተር ኒኮላስ አብዛኛው የኮሜሳ አባል ሀገሮች በእርስ በእርስ ጦርነት የተወጠሩ መሆናቸው ለስራቸው እንቅስቃሴ እንቅፋት እየሆነባቸው መምጣቱን አልሸሸጉም።</p>

<p>ይሁን እንጂ ይላሉ ሚስተር ኒኮላስ ይህ በጋራ ገበያው አባል ሀገሮች መካከል የተፈጠረው ችግር ጊዜያዊ ነው የሚል እምነት እንዳላቸው ገልፀዋል።</p>

<p>በኮሜሳ አባል ሀገሮች መካከል ያለው ቁርቋሶና ጦርነት የሚያቆምበት ዘዴ ሰላማዊ ጥረት ከሚያደርጉት ተቋማት ጐን በመሆን ድጋፋችንን እንሰጣለን ብለው የኢትዮ ኤርትራን ጦርነት ለማስቆም የአፍሪካ አንድነት ድርጅትና የተባበሩት መንግሥታት ድርጅት የሚያደርጉትን ጥረት የሚደግፉት መሆናቸውን ገልፀዋል።</p>

<p>ኮሜሳ ከግብፅ እስከ ቦትስዋና ያሉ 21 አባል ሀገሮችን ያቀፈ አባላቱ የገበያ ልውውጥ እንዲያካሔዱ የተቋቋመ ትልቅ ድርጅት ነው።</p>


<p class="align-center"><a href="/Gazettas/Beza/info/Beza.sera.html">ከቤዛ ሐምሌ 27 ቀን 1991</a></p>

</body>
</html>	
