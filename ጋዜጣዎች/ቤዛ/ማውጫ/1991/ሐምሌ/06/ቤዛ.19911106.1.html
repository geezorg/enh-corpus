<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ኮንግረስ ልዩ ልዑክ ከኢሣያስ አፈወርቂ ጋር መከሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ ኮንግረስ ልዩ ልዑክ ከኢሣያስ አፈወርቂ ጋር መከሩ</h2>


<p>ሐሙስ ዕለት በአስመራ ከፕሬዝዳንት ኢሣያስ አፈወርቂ ጋር የተገናኙት የአርካንሳሱ የዲሞክራቲክ ፓርቲ እንደራሴ የሆኑት ኮንግረስ ማን ቪክቶር ሽናይደር አሜሪካ መንግሥትን ጥቅም ሊያስጠብቅ የሚችል የኃይል አሰላለፍ ለማቀናጀት ውይይት ማድረጋቸው ተገለፀ።</p>

<p>በአለፈው ሐሙስ ከሰዓት ከፕሬዝዳንት ኢሣያስ አፈወርቂ ጋር ንግግር ያደረጉት የአሜሪካ ኮንግረስ ማን የኢትዮ ኤርትራን የድንበር ውዝግብ አስመልክቶ ልዩ ልዑክ አድርጎ ያስቀመጣቸው ኤርትራ በአካባቢው የፈጠረችውን ቅራኔ የምታነሳበትን መንገድ ለመፈለግም በጅቡቲ የስራ ጉብኝት ማድረጋቸውንና በኢትዮጵያ የውጭ እቃዎች ማራገፊያ በመሆን እያገለገለ ስላለው የጅቡቲ ወደብ የስራ እንቅስቃሴ እንዲሁም ጅቡቲ ከኢትዮጵያ ጋር ስላላት ግንኙነት ከአዲሱ የጅቡቲ ፕሬዝዳንት ጋር ተገናኝተው መነጋገራቸው እነዚሁ ምንጮች ገልፀዋል።</p>

<p>ኮንግረስ ማኑ የኤርትራ መንግሥት በዩናይትድ ስቴትስና የዓለም ህብረተሰብ የቀረበለትን የሰላም ሃሳብ መቀበሉን በመግለጽ ከኢትዮጵያ ጋር የተፈጠረው ውዝግብን በተመለከተ መንግሥታቸውን ውዝግቡን በሰላም ለመፍታት ጥረቱን እንደሚቀጥልም ለፕሬዝዳንት ኢሳያስና ለሚዲያ ሰዎች ተናግረዋል።</p>

<p>ከአለፈው ሐሙስ ጀምሮ ለሶስት ቀናት በኤርትራ ቆይታ እንዳደረጉ የተነገረው የአርካንሳሱ የዲሞክራቲክ ፓርቲ እንደራሴ በዩናይትድ ስቴትስ ምክር ቤት የመከላከያ ኮሚቴ አባል ሲሆኑ ኦፊሺያል ያልሆኑ ቀጣይ ውይይቶችንም ከፕሬዝዳንት ኢሣያስ አፈወርቂ ጋር ያደርጋሉ ተብሎ ይጠበቃል።</p>

<p>የአሜሪካው እንደራሴ በኤርትራ በሚያደርጉት የሶስት ቀን የስራ ቆይታ ከኢትዮጵያ የተፈናቀሉ ኤርትራውያንን እንደሚጎበኙና ከተለያዩ ባለሥልጣናት ጋር እንደሚወያዩ የደረሰን ዘገባ ያስረዳል።</p>


<p class="align-center"><a href="/Gazettas/Beza/info/Beza.sera.html">ከቤዛ ሐምሌ 6 ቀን 1991</a></p>

</body>
</html>	
