<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኮ/ል መንግሥቱ ኃ/ማርያም ወደዚምባቡዌ የሄዱት ተገደው አይደለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኮ/ል መንግሥቱ ኃ/ማርያም ወደዚምባቡዌ የሄዱት ተገደው አይደለም»</h1>


<p>የቀድሞው የአሜሪካን ረዳት የው/ጉ/ሚ እና አሁንም ደግሞ የዓለም ባንክ ባለሥልጣን የሆኑት ሄርማን ኮኽን ኮ/ል መንግሥቱ ኃ/ማርያም ወደዚምባቡዌ የሄዱት ተገደው አይደለም ሲሉ ገለፁ።</p>

<p>ቪኦኤ የተባለው የዜና አውታር ባቀረበው ዘገባ እንደገለፀው ከቀድሞው የአሜሪካን ረዳት የው/ጉ/ሚ እና አሁን ደግሞ የዓለም ባንክ ባለሥልጣን የሆኑት እንዲሁም ኢህአዴግ ኢትዮጵያ ውስጥ መንበረ ሥልጣን እንዲቆናጠጥ ኤርትራ ከኢትዮጵያ እንድትገነጠል ታላቁን ሚና የተጫወቱት ሄርማን ኮኸን ጋር በበርካታ ጉዳዮች ዙሪያ ቃለመጠይቅ አድርጐ እንደነበር ገልፆ በወቅቱም ቀርበው ከነበሩት በርካታ ውይይቶቹ መካከል ኮ/ል መንግሥቱ ከኢትዮጵያ ወጥትው ወደዚምባቡዌ ሲጓዙ የአሜሪካን ሚና ምን እንደነበር ሲገልፁ «የመንግሥቱ ሽኝት ትንሽ ግልፅ አይደለም እኔም ብሆን በግል ጣልቃ አልገባሁበትም የሆነ ሆኖ ግን መንግሥቱን በሚገባ የሚያውቀውና በወቅቱ ኋይት ሐውስ ውስጥ የአፍሪካ ጉዳይ ዳይሬክተር የነበረ ሰው ነበር ሮበርት ፋሬጄር ይባላል አዲስ አበባ ኤምባሲያችንም ውስጥ ሁለተኛ ሰው በመሆን ሰርቷል መንግሥቱን ጨምሮ ሁሉንም የደርግ ባለሥልጣኖች ያውቅ ነበር። እርሱ እንደነገረኝ ሁለት ነገሮች አደርጓል። በቅድሚያ ዚምባቡዌ ደውሎ እባካችሁ መንግስቱ ሲመጣ ተቀበሏቸው ብሎ ጠየቀ ምክንያቱም እዛ ሀገር ቤት ንብረት መግዛታቸውንና ቤተሰቦቻቸውንም ወደዛው መላካቸውንም አውቀናልና ከዛም ሮበርት ፋሬጀርም እንደነገረኝ መንግሥቱ ራሱ ደውሎ ከሀገር ለቀው እንዲወጡ አግባብተዋቸዋል። ይህንን በጆሮዬ አልሰማሁም አሁን ደግሞ አሳዛኝ ነገር ሚ/ር ፍሬጀር በመኪና አደጋ ሞቷል በሕይወት እያለ የነገረኝ ሁኔታ ግን ይህን ነው» በማለት የገለፁት አሜሪካዊው ኸርማን ኮኽን በዘመነ ደርግ እስራኤል በኢትዮጵያ የነበሩ ፈላሻዎችን ከኢትዮጵያ ለማውጣት ገንዘብ ተጠይቃ እንደከፈለችም ገልፀዋል።</p>

<p>ኾኽን ሲተነትኑትም «በፈላሻዎቹ ጉዳይና ም/ፕሬዝዳንት ተስፋዬ ገ/ኪዳን ከተማይቱን እንዲረጋጋ ባቀረቡት ጥያቄ መካከል ግንኝኑነት ነበር ምክንያቱም መንግስቱ ከመሸነታቸው በፊት ፈላሻዎቹን በተመለከተ ከእስራኤል ጋር ድርድር ይዘው ነበር ድርድሩ በገንዘብ ጥያቄ ዙሪያ ነበር በንግስቱ አገዛዝ ተወክለው ጉዳዩን ይከታተሉ የነበሩት ሰዎች እስራኤል ገንዘብ እንድትሰጥ ጠየቁ እስራኤላውያኑም 35 ሚሊዮን ዶላር ሰጡና ኒውዮርክ በሚገኝ ባንክ ውስጥ ገቢ ሆነላቸው እናም ተስፋዬ ገ/ኪዳን ከተማይቱን እንድናረጋጋ በጠየቁን ጊዜ እሺ ነገር ግን በመጀመሪያ ፈላሻዎቹን ልቀቁና ወደሀገራቸው ይሂዱ አልናቸው ከእስራኤልም ጋር ተነጋግረን በተጠንቀቅ አውሮፕላን አዘጋጅታ እንድትጠብቅ አድርገን ነበር። ፈላሻዎቹም አዲስ አበባ በአንድ ስፍራ ተሰባስበዋል ስለዚህ በቀጥታ ለም/ፕሬዝዳንቱ ያልነው በነፃ ልቀቋቸው ከተማይቱን ከሁከት እናድናለን ነው አስፈላጊውን እርምጃ እንደምንወስድ አረጋግጠንላቸው እርሳቸውም መሄድ ይችላሉ ሲሉም ምልክቱን ለእስራኤል ሰጠን በ72 ሰዓታት ውስጥ 18 ሺህ ፈላሻዎች ሊያወጡ ቻሉ ልክ በዛ ጊዜ ነው መለስም ጦሩን እንዲያስገባ የጠየቅነው ነገር ግን ይላሉ ኸርማን ኮኽን እስራኤል ለፈላሻዎቹ ነፃነት የከፈለችውን 35 ሚሊዮን ዶላር ደርግ አላገኘውም ይህን ገንዘብ መንበረ መንግስቱን የተረከበው ኢህአዴግም አልፈልገውም ብሎ ለእስራኤል መንግስት መልሶታል ኮኽን እንደገለፁትም «የደም ገንዘብ አንሻም ነው» ያሉት ብለዋል።</p>

<p>ሚስተር ኮኽን በማተትም ደግሞ አሜሪካን ደርግን ከኢህአዴግና ከሻዕቢያ ጋር በማደራደሩ ተግባር ላይ ስለተጫወተችው ሚና ሲያስታውሱ ደግሞ «በ1991 እ.ኤ.አ በይፋ አስታራቂ ነበርን ሁለቱም ወገኖች በጂሚ ካርተር ምትክ የዩናይትድ ስቴትስ የው/ጉ/ሚ እንዲተካ በተስማሙበት መሠረት ነው የገነባነው ሻዕቢያ በጂሚ ካርተር ላይ እምነት አጥቶ ነበረና በዚሁ ሚናችን ለአንድ ዓመት ያህል ቆየን። በዚያን ወቅት ሻዕቢያና ወያኔ በወታደራዊ መስክ ጦርነቱን እያሸነፉ መሄድ ጀመሩ የኢትዮጵያም ጦር መፍረክረክ ጀመረ እንደነገሩኝ ዩናይትድ ስቴትስ ሸምጋይ በመሆኑዋ አንድ መፍትሔ ስለምታመጣ ለምን እንሞታለን በማለት ብዙ የኢትዮጵያ መከላከያ ሠራዊት አባላት ውጊያውን ለመቀጠል አልፈለጉም ሞራላቸው ወደቀ የወያኔና የሻዕቢያ ሞራል ግን ከፍተኛ ነበር ድል ማድረጋቸው የተረጋገጠ ነበር ወደጦርነቱ ማክተሚያ አማፅያኑ እያሸነፉ ሲሄዱ ሻዕቢያ የኤርትራን ግዛት እንደሚቆጣጠር ተገንዘብን ለኤርትራ የራስን አስተዳደር በራስ የመወሰን መብት እንዴት እንደምናደርግ መወሰን ነበረብን ብዙ ምርምር አድርገን በንጉሠ ነገሥቱ ዘመነ መንግስት ኤርትራ ከኢትዮጵያ ጋር (ቾንፈደራል ስታተ) የነበረችበትን ንጉሡ እንዴት ስምምነቱን አፍርሰው እንዳዋሃዱት ተመለከትንና በመጨረሻ አንድ ድምዳሜ ላይ ደረስን የኤርትራ ሕዝብ የኢትዮጵያ አካል ለመሆን እፈልጋለሁ ወይም አልፈግም ብሎ እራሱን ለመወሰን መብቱ ተሰጥቶት አያውቅም የሚለው ነው ርግጥ የኤርትራ ምክር ቤት ከኢትዮጵያ ጋር ለመዋሃድ መርጧል። ነገር ግን በምክር ቤቱ ነፃና ትክክለኛ ምርጫ አልነበረም በማስፈራራት ነው የተካሄደው ደግሞ ከተገነጥሉ እንደማንቃወም ተናገርን ዋና ዓላማችን ሰላምን ለማስፈን ነበር በዚያ አካባቢ ጦርነቱን ለማስቆም ስለዚህ ከለንደኑ ጉባዔ በኋላ ያደረግነው እኔ በለንደን በአሜሪካን ኤምባሲ መግለጫ ሰጠሁ ጋዜጠኞች የኤርትራን መገንጠል ትደግፋለህ ወይ የሚል ጥያቄ አቀረቡልኝ እኛ የኤርትራ ሕዝብ ምን ማድረግ እንደሚፈልግ የመወሰን መብቱን እንደግፋለን የሚል መልስ ሰጠሁ ይህም ሪከርድ ውስጥ ማየት ይቻላል የሆነ ሆኖ ሕወሓትና ሻዕቢያ በሶስት ዓመት ጊዜ ውስጥ ሕዝበ ውሳኔ ለማካሄድ መስማማታቸውን አውቀውናል እና ተስፋችን የኤርትራ ሕዝብ የኢትዮጵያ አካል ሆኖ ለመቀጠል ድምፁን ይሰጣል የሚል ነበር።</p>

<p>በጋዜጣዊ መግለጫዬ ላይ የሰጠሁት የራስን ዕድል በራስ የመወሰን መብት የመደገፉ ያንን መብት አግኝተው እንደማያውቁ ይሰማናልና በለንደኑ ኮንፍረንስ አንድ አጥብቀን የያዝነው ነገር አለ ከጦርነቱ በኋላ ለሆነ ስሜታዊነት ስለማያይል ሁሉም ነገር በረድ እስኪል ለድምፅ አሰጣጡ ሦስት ዓመት እንዲቆይ ነበር ሕዝበ ውሳኔው ከሦስት ዓመት በፊት ካካሄዳችሁ ለኤርትራ ነፃነት እውቅና አንሰጥም ብለን ለኢሳያስ ነገረናል እኔ ግን በሪፈረንደሙ የኤርትራ አካል ሆኖ ለመቆየት ድምፅ እንዲሰጡ ያለንን ፅኑ ተስፋ ስገልፅ በአደባባይ ሪከርድ ተደርጓል በማለት ኸርማን ኮኽን ገልፀዋል።</p>

<p>ኮኽን በአሁኑ ወቅት በዓለም ባንክ ውስጥ እንደሚሰሩ ገልፀው ይሁንና ከቀድሞው የኢትዮጵያ ጠ/ሚ/ር ተስፋዬ ዲንቃም ጋር ቢሯቸው ጐን ለጐን መሆኑንና እንደውም በአሁኑ ወቅት ጓደኝነታቸው ከሚገባው በላይ እንደተጠናከረ ገልፀዋል። ስለአፍሪካ ቀንድ መሪዎችና ፖለቲከኞችም መጽሐፍ ጽፈዋል ነገር ግን ሀገራቸው አሜሪካን በኢትዮጵያ ፖለቲካ ውስጥ ተሳታፊ እንደነበረችና ብዙዎቹ ነገሮች ግን የተለወጡት ኤርትራም የተገነጠለችው በሁለቱ መንግሥታት ስምምነት እንደሆነ ገልፀዋል። በቅርቡ የተደረገውም የኢትዮ ኤርትራ የድንበር ላይ ጦርነትም የእርሳቸው አመለካከት በሙሉ በጠረጴዛ ዙሪያ ድርድር ቢኖር ይህ ሁሉ ነገር አይፈጠርም የሚል እንደሆነ ጨምረው ገልፀዋል።</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ) ጥር 1 ቀን 1993</a></p>

</body>
</html>	
