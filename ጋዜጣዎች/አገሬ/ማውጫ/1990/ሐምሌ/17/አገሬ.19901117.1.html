<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮሎኔል መንግሥቱ አዲስ የፖለቲካ ፓርቲ መሠረቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ኮሎኔል መንግሥቱ አዲስ የፖለቲካ ፓርቲ መሠረቱ</h1>

 
<p>የቀድሞው መሪ ኮሎኔል መንግሥቱ ኃ/ማሪያም በአዲስ ሁኔታ የተዋቀረ የፖለቲካ ፓርቲ እንደመሠረቱ ከአንዳንድ ምንጮች ለመረዳት ተችሏል። እኚሁ በዚምባቡዌ ጥገኝነት ተሰጥቷቸው ኑሮዋቸውን የሚገፉት ኮሎኔል መንግሥት በቅርቡ በዚምባቡዌ መንግሥት ፍቃድና ችሮታ አዲስ ሌላ ቪላ ተሰጥቷቸው እንደገቡ ይታወሳል። በተለይ ከዚህ ጊዜ ጀምሮ ከቀድሞ ወዳጆቻቸው ጋር በመተባበር የፖለቲካ ድርጅት ምሥረታ ላይ መሥማማታቸውን ይኸው ምንጭ አክሎ ይገልፃል።</p>

<p>በደቡባዊ ምሥራቅ ሀገሮች የሚታተሙ አንዳንድ ጋዜጦች ስለኚሁ የቀድሞ ፕሬዝዳንት በአዲስ ሁኔታ ፓርቲያቸውን መሥርተው ለመንቀሳቀስ ከውጥን መድረሳቸውን አስመልክቶ ሠፋ ያለ ዘገባ ይዘው ወጥተዋል። በቦትስዋና የሚታተመው ዴይሊ ኢንኳይረር እንደጠቀሰው ኮሎኔል መንግሥቱ የሚመሩት ይህ የኢትዮጵያ አንድነት አርበኞች ማህበር ቀድሞ በሥልጣን ላይ ከነበሩና በውጪ ሀገሮች ከሚኖሩ ወዳጆቻቸው ጋር በጋራ በመስማማት የድርጅቱን የፖለቲካ መርሃ ግብር መንደፋቸውን ብሎም ወደ ድርጊት ለመንቀሣቀሥ ከውሣኔ እንደደረሱ አመልክቷል።</p>

<p>እንደ አንዳንድ ምንጮች ሪፖርት መሠረት በዝምድናና በአማካሪነት ከኮለኔሉ ጋር በየጊዜው እንደሚገናኙ የሚነገርላቸው ካሣ ከበደ ከእሥራኤል ወደ ዝምባቡዌ ገባ ወጣ ማለት አዘውትረዋል ሲሉ ከጠቀሱ በኋላ ከአሜሪካና አንዳንድ የአውሮፓ ሀገሮች ያሉ የኮለኔል መንግሥቱ ወዳጆች በመሣሪያና በፍይናንስ ይህንኑ የሚመሠርቱትን ለማጠናከር እስከመነጋገር እንደደረሱ ለመረዳት ተችሏል።</p>

<p>የዝምባቡዌ መንግሥት ኮለኔሉን ለመግደል ሞክረው የነበሩትን ሁለት ኤርትራውያን እሥር ቤት አቆይቶ በፍርድ ቤት ተፈርዶባቸው በእሥር እያሉ ይህንኑ እሥራቸውን ሣይጨርሱ ተለቀዋል። ይሁንና በዚሁ ደርጊት የተከፉት ኮሎኔል መንግሥቱ እነዚህ ከተለቀቁ ሌሎች የሻዕብያ ቅጥረኞች እኔን ለመግደል ሙከራ ያደርጋሉ። ስለዚህም የተሻለ ጥበቃና ከለላ ያለበት ሁኔታ ይመቻችልኝ ብለው የዚምባቡዌን መንግሥት በተደጋጋሚ በጠየቁት መሠረት ወደ አዲስ ቪላ እንዲዘዋወሩ ተደርገዋል። ኮሎኔሉ ከዚህ በፊት ይኖሩበት በነበሩ ቤታቸው ለፎከስ ኦን አፍሪካ ጋዜጠኛ በሰጡት ቃለ ምልልስ ምንም ዓይነት ሕይወት በእጃቸው እንዳልጠፋ መናገራቸው የሚታወስ ነው። በተያያዘ ሌላ ምንጭ ደግሞ ኮሎኔል መንግሥቱ ይህንኑ ድርጅታቸውን እንደልብ ለማንቀሳቀስ እጅግ ይከብዳቸዋል ካሉ በኋላ በሃራሬ ከተማ ያለው የፀጥታና የደህንነት ሁኔታ ለኮሎኔሉ አስጊ በመሆኑ ይህን ያህል ብዙ መንገድ ሊጓዙ አይችሉም ሲሉ ይጠቅሳሉ።</p>


<p class="align-center"><a href="/Gazettas/Agerie/info/Agerie.sera.html"> ከአገሬ ሐምሌ 17 ቀን 1990</a></p>

</body>
</html>	
