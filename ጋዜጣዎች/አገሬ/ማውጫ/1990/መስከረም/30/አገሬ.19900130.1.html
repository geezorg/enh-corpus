<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብር ለውጡ ያስፈለገው መላውን የኢትዮጵያ ካርታ ለማጥፋት ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">የብር ለውጡ ያስፈለገው መላውን የኢትዮጵያ ካርታ ለማጥፋት ነው</h1>

<h2 align="cenetr">«ናቅፋ» ተጽዕኖውን አሣየ</h2>


<p>ከቅርብ ጊዜ በኋላ እስካሁን ስንገለገልበት የቆየነው የምንዛሪ ብራችን ኖቶች እንደሚለወጡ ከብሔራዊ ባንክ መግለጫ የተሰጠ ቢሆንም የሕዝብ ተወካዮች ም/ቤት እንዲያፀድቀው ይቀርባል በተባለው የብር ኖት ለውጥ ለብዙሃኑ ያልተለዋጠና ያልተብላላ መሆኑን ለዝግጅት ክፍላችን ከደረሱ የሕዝብ አስተያየትና ጥቆማዎች ለመረዳት ተችሏል</p>

<p>እንደጥቆማዎቹ ከሆነ የገንዘባችን ኖቶች ለውጥ ያስፈለገበት ምክንያት አሁን በምንገለገልበት ብር ኖት ውስጥ ሙሉውና አንድነታችንን የሚያጐላውን የኢትዮጵያ ካርታ ስለሚገኝ መሆኑን ይገልፃሉ። አዲስ የሚታተሙት የብር ኖቶች ጐዶሎዋን ኢትዮጵያ ይዘው የሚወጡ ይሆናል ይላሉ ጠቋሚዎቻችን። በተጨማሪ የማጭድና መዶሻ ዓርማ የወዛደሮች ምስል የኢትዮጵያ ሕዝባዊ ዲሞክራሲያዊ ሪፑብሊክ (ኢሕዲሪ) ዓርማና «ኢትዮጵያ ትቅደም» የሚለው መፈክር ይጠፋል ተብሏል።</p>

<p>ስለገንዘብ ለውጣችን ከተሰጡት ሁለት ምክንያቶች መካከል አንዱ የአሁኑ ኖቶቻችን ሕገ መንግሥቱን የሚቃረኑ በመሆናቸውና ኤርትራ የራሷን ገንዘብ በስራ ላይ በማዋሏ ሳቢያ መሆኑ ተገልጿል። ይሁንና ኤርትራና ኢትዮጵያ ተነጣጥለው የራሳቸውን መንግሥት ከመሠረቱ ብዙ የቆዩና ዓመታትን ያሳለፉ ከመሆናቸው ባሻገር ሁለቱም የየራሳቸውን መንግሥት መስርተው «ሉአሏዊነታቸውን» ያስጠበቁ በመሆናቸው የአንዱ ገንዘብ መለወጥ የሌላውን ሊነካው እንደማይገባ አስተያየት ሰጪዎቹ ያስረዳሉ። ይህ ሁኔታ የሚያሣየው የኤርትራው ገንዘብ «ናቅፋ» በኢትዮጵያ ብር ላይ ተጽዕኖ ማሳደሩንና አዲሱም ገንዘባችን የናቅፋ ጥገኛ እንደሚሆን አንድ ፍንጭ ነው ተብሎለታል።</p>

<p>እንደአስተያየት ሰጪው ብዙሃን አንድምታ ከሆነ ግን የብሩ መለውጥ የኢትዮጵያዊነትን ስሜት ከማፈራረስ ጋራ የተያያዘ ነው። በአዲሶቹ ኖቶች ውስጥ እነዚህን መለያዎች በመጥፋት ሌላ ጊዜውን በሚያንፀባርቁ መለያዎች ይተካሉ ተብሎ ይታሰባል። የሚለወጡት የብር ኖቶች የአንድ የአምስት የአስር የአምሣና የመቶ ሲሆኑ በሣንቲሞች ላይ ምንም ለውጥ እንደማይኖር የብሔራዊ ባንክ አስታውቋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ መስከረም 30 ቀን 1990</a></p>


</body>
</html>	
