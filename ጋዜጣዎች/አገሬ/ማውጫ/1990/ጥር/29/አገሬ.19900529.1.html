<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ የውጪ ጉዳይ ሚ/ር መሥሪያ ቤት የሰብዓዊ መብት ረገጣውን አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የአሜሪካ የውጪ ጉዳይ ሚ/ር መሥሪያ ቤት የሰብዓዊ መብት ረገጣውን አወገዘ</h1>

 
<p>የአሜሪካ የውጪ ጉዳይ ሚ/ር ሰብዓዊ መብት ጉባዔ ባለፈው አርብ ባሰማው ዓመታዊ ሪፖርት በኢትዮጵያ ያለው የሰብዓዊ መብት መጣስ አሁንም አሳሳቢ መሆኑን አሰምቷል። በጉባኤው የተወከሉት ሚ/ር ጆን ሻቱግ በዝርዝር እንዳሰሙት ከሆነ ኢትዮጵያ የዲሞክራሲያዊ አተገባበር የማይታይባት፣ ሰብዓዊ መብት ረገጣ የተባባሰባት እንደሆነች አስረግጠው ተናግረዋል።</p>

<p>እኚሁ ባለሥልጣን በሪፖርታቸው አክለው ሲገልጹ እሥረኞች ይሠቃያሉ፣ ይንገላታሉ፤ በዚህ ላይ የሀገሪቱ እሥር ቤቶች በጣም ከመጣበባቸው የተነሳ እሥረኞች ለበሽታና ለሞት ይጋለጣሉ፤ ሰዎች ያለፍርድ ፍትሕ ሳያገኙ ለረዥም ጊዜ በእሥር ቤት ይታሠራሉ፤ የነፃው ፕሬስ ጋዜጠኞች እየታፈኑ በእሥር ቤት ያለ ፍርድ ይማቅቃሉ፤ የሙያ ማህበራትና የፖለቲካ ፓርቲ መሪዎች በእምነታቸውና በአመለካከታቸው የህሊና እሥርረኞች ሆነዋል፤ የተቀሩት ተገድለዋል። ለዚህም ዋቢ መሆን የሚችለው የመምህራን ማህበር የአመራር አካል የነበረው ሟቹ አሰፋማሩና የኦነግ ደጋፊ መምህር ዋቆ ቶላ ይጠቀሳሉ በማለት የኢትዮጵያን መንግሥት ኮንኗል።</p>

<p>ይኸው አሳሳቢ የሆነው የሰብዓዊ-መብት ረገጣ የሀገሪቱ ባለሥልጣኖች ችግር ሆኗል ያለው የጉባኤው ሪፖርት በመቀጠል በኢትዮጵያ የነፃው ፕሬስ አባላት ላይ የሚወሰደው የማሠርና የማሠቃየት እርምጃ እየተባባሰ በመምጣቱ በመንግሥት አመራር አካላት ላይ ያሉ ሰዎች ለዲሞክራሲ ያላቸው አመለካከት በጥያቄ ላይ ወድቋል ብሏል። የኢትዮጵያ ነፃ ፕሬስ ጋዜጠኞች የባለሥልጣናትን ምግባረ ብልሹነት በማጋለጣቸውና ለሕዝብ መረጃ በማቀበላቸው በፖሊስ እየተጠሩ ሕጉ ከሚያዘው ውጪ ያለ ፍርድ ቤት ውሳኔ በእሥር ቤት እንደሚማቅቁ ተገንዝበናል። በዚህ የተነሣ የኢትዮጵያን መንግሥት ጋዜጠኞች እንዲፈቱ እንጠይቃለን ሲሉ ጉባኤውን ይመሩ የነበሩት ጆን ሻቱግ በሪፖርታቸው አስታውቀዋል።</p>

<p>ሪፖርቱ አክሎ በኢትዮጵያ በኩል ሻል ያለሁኔታ ሊታይ የቻለው ብዛት ያላቸው የወያኔ ሠራዊት ተሠናብተው ከሌሎች ብሔሮች የተወጣጡ ሰዎችን ማካተቱ፤ በወንጀል የተከሰሱ የቀድሞ ባለሥልጣናት ወንጀላቸው በፍርድ ሂደት መታየቱ፤ ከመሻሻሎቹ የሚጠቀስ ሲሆን በሕግ የሰለጠኑ ብቃት ያላቸው ባለሙያዎች የተነሣ እንዲሁም በፍትሕ አሠጣጥ ሙያ ጥቂት ጊዜ ሰልጥነው በሙያው ብቃት ያላሳዩ የፍርድ ሂደቱን አጓተዋል በማለት ይጠቅሳል።</p>

<p>የአሜሪካ የሰብዓዊ መብት ጉባኤ ዓመታዊ ሪፖርት ላይ ያለ ዓለም አቀፋዊ ግምት የሚሰጠው በመሆኑ ኢትዮጵያም ሰዎች በሕግ የተሰጣቸው ዲሞክራሲያዊ መብታቸው እንዲረጋገጥና መንግሥት ድክመቱን ጥፋታቸው ሳይረጋገጥባቸው በሚያሥራቸውና በሚገድላቸው ሰዎች አሣይቷል። ስለዚህም ፍትሕ ያላገኙ ሰዎች ፍርድ እንዲያገኙ፤ ሃሳባቸውን በመግለፃቸው የታሠሩ ሰዎች እንዲለቀቁ፣ በፍርድ ታሥረው ሰብዓዊ መብታቸው የሚጨፈለቅ እንደ ሰው እንዲታዩ ለኢትዮጵያ መንግሥት ጥሪውን እንዳስተላለፈ ለመረዳት ተችሏል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ጥር 29 ቀን 1990</a></p>


</body>
</html>	





