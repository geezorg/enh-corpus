<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኤርትራውያን አገልግሉን ሲሉ ተፅዕኖ አናደርግም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኤርትራውያን አገልግሉን ሲሉ ተፅዕኖ አናደርግም»</h1>

<p class="align-center">የኢትዮጵያ እስልምና ጉዳዮች ጠ/ም/ቤት</p>


<p>ኤርትራውያን ከኢትዮጵያውያን በተለየ ሁኔታ በሃጅና ዑምራ ይስተናገዳሉ ተብሎ ከተለያዩ አቅጣጫዎች ለተሰነዘረው ስሞታ በቅድሚያ ሙስሊም ኤርትራውያን የሚስተናገዱት በኛ ሣይሆን በራሳቸው አገር ነው። በጣም ጥቂት ኤርትራውያን እኛ ዘንድ መጥተው ግልጋሎት ስጡን ሲሉ ሃይማኖታዊ መብታቸው ነውና ተፅዕኖ ልናደርግባቸው አንችልም ሲሉ የኢትዮጵያ እስልምና ጉዳዮች ም/ቤት የሐጅና ዑምራ ዘርፍ ፀሐፊ ገልፀዋል።</p>

<p>የኛ ዋናው ተግባር ኤርትራውያኑ ሙስሊሞች ኤርትራዊ መሆናቸው ሣይሆን በሌላ አፍራሽ ተግባር ያልተሰማሩ ሰላማዊ ሙስሊሞች መሆናቸውን ማረጋገጡ ይመስለናል ያሉት የ/ጠ/ም/ቤቱ የሕዝብ ግንኙነት ክፍል ዋና ኃላፊ አንድ ሰው ሙስሊም እስከሆነ ድረስ የማንም አገር ዜጋ ይሁን የሃይማኖታዊ ፀሎት ሥነ ሥርዓትን መቃወም የጠቅላይ ም/ቤታችን የሐጅና ኡምራ ዓላማ አይደለም ሲሉ አክለው አመልክተዋል።</p>

<p>ከክልል ኢስላም ለመሆናቸው ማረጋገጫ ይዘው የመጡ ሰዎች ጠ/ም/ቤቱ ዳግም የማረጋገጫ ፈተና ይሰጣል፣ በክልል እስልምና ጉዳይ ኮሚቴዎች እምነት ከማጣት ይሆን? ተብለው ለተጠየቁት ጠ/ም/ቤቱ በዑምራ ተጓዞች ላይ ማጣራት ማድረጉ ከስር ጀምሮ እስከ ላይ ድረስ ስራዎች በጥራት መስራታቸውን ለማረጋገጥ ነው ያሉት የዘርፉ ዋና ፀሀፊ በአሁኑ ወቅት በአገራችን ላይ ከተፈጠረው ሁኔታ ጋር በተያያዙ በተጭበረበረ መታወቂያ መሰል የማሳሳቻ ዘዴዎች ሃይማኖታዊ ተቋሙ መጠቀሚያ እንዳይሆን ከወዲሁ ለመከላከልና ሰላማዊው ሙስሊም በሃይማኖታዊ መብቱ ተጠቃሚ እንዲሆን ለመርዳት መሆኑን ጨምረው ገልፀዋል።</p>

<p>አንዳንድ ሙስሊም ኢትዮጵያውያን ቪዛ አግኝተው ከአገር ከወጡ በኋላ ቪዛው የተሳሳተ ነው በሚል ከሳውዲ ዓረቢያ ተመልሰዋል። በዚህ የተነሳ ወደ አንድ ሚሊዮን ብር ኪሳራ ደርሷል ይባላል ተብለው ለተጠየቁት ሲመልሱ በወሬ ደረጃ እንሰማለን እንጂ ጠ/ም/ቤታችን ድረስ በአካል መጥቶ ያሳወቀን እንዲሁም ችግር እንደገጠመው የገለፀልን ማንም ተጓዥ አላጋጠመንም። ገጠመኝ የሚል ግለሰብ ካለ አሁንም ቢሆን ጠቅላይ ም/ቤቱ የራሱን ክትትል አድርጐ እርምጃ ለመውሰድ ዝግጁ ነው ሲሉ አስረድተዋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ኅዳር 11 ቀን 1991</a></p>

</body>
</html>
