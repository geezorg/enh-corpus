<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦነግ የአባጅፋርን ህንፃ የመውረስ ሕልሙ መከነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኦነግ የአባጅፋርን ህንፃ የመውረስ ሕልሙ መከነ</h1>


<p>በተወሳሰበ ፖለቲካዊ ስንክሳር መሰነጣጠቁና በአንጃዎች መከፋፈሉ የሚነገረው የኦሮሞ ነፃነት ግንባር (ኦነግ) ከሻዕቢያ ጋር መወገኑን የሚደመጠውን ያህል ድርጅቱን አስመልክቶ የሚቀርቡት ዘገባዎች በእጅጉ በርካታ ናቸው።</p>

<p>ባለፈው ወር በሰሜን ምስራቅ ኬንያ ላጋላ ጋርሲያ በተባለው ስፍራ የቦረና ኦሮሞ የኦነግ አንጃ 142 ሰዎችን ለሕልፈት የዳረገ እልቂት ማድረጉ ሲወሳ በሌላ ደግሞ ኦነግ እንደ ሽምቅ ውጊያው ሁሉ ለድርጅታዊው እንቅስቃሴ ኢኮኖሚያዊ ድጋፍ በግለሰቦች ሽፋን በአገሪቱ ልዩ ልዩ ክልሎች ኢንቨስትመንት መያያዙን ሳይወሳ አላለፈም።</p>

<p>በዚህ ረገድ ጐላ ብሎ የሚደመጠው የጅማው ንጉስ አባ ጅፋር በሳዑዲ ዓረቢያ ጅዳ ከተማ ያስገነቡትን ሕንፃ ለመውረስ ያደረገው ጥረት ነው። አባ ጅፋር ጅዳ የገነቡት ሕንፃ ለኢትዮጵያ ሙስሊም ማሕበረሰብ ሰጥተው እንደነበር ለረጅም ጊዜ ቢነገርም ሳዑዲ አረቢያ የሚኖሩት የአባ ጅፋር የልጅ ልጅና የሕግ ምሁር የሆኑት እንዲሁም ከኦነግ ግንባር ቀደም ሰዎች አንዱ መሆናቸው የሚወሳው አባ ቢያ አባ ጆቢር ውርሱ ይገባኛል በማለት ለረጅም ጊዜ ደጅ ሲጠኑ ቆይተዋል። ይሁንና የኢትዮጵያ እስልምና ጉዳዮች ጠቅላይ ምክር ቤት የአባ ጅፋር ሕንፃ የሚገባው ለሙስሊሙ ነው ሲል ንብረቱ ለማድረግ ሽንጡን ገትሮ ከመሟገቱም በላይ በመጨረሻ ለድል በቅቷል።</p>

<p>ኦነግ ለድል ቢበቃ ማለትም ውርሱን በእጁ ቢያስገባ ኖሮ በየወሩ ከኪራይ የሚሰባሰብ ሁለት ሚሊዮን ብር ያፍስ እንደነበር የተወሳ ሲሆን አባ ቢያ አባ ጆቢር ሽፋን እንደነበሩ ነው የሚነገረው። ለሃጅ ስርዓት ሳዑዲ ዓረቢያ ተጉዘው የነበሩ ኢትዮጵያውያን ሙስሊሞች አባ አቢያ አባ ጆቢር የኦነግ ዓርማ ለብሰው ቅስቀሳ ሲያደርጉ እንደነበር የዓይን ምስክርነታቸውን ሰጥተዋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ኅዳር 18 ቀን 1991</a></p>

</body>
</html>	
