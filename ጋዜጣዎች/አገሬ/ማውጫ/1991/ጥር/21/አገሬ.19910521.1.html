<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አራፕሞይ አዲስ አበባ ደርሰው ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አራፕሞይ አዲስ አበባ ደርሰው ተመለሱ</h1>


<p>ትላንት አዲስ አበባ የገቡት የኬንያው ፕሬዝዳንት ዳንኤል አራፕ ሞይ ጥረታቸው ምንም ውጤት እንዳላመጣ በትላንትናው ዕለት ዶቸ ቬሌ ሬድዮ ጠቁሟል። አራፕ ሞይ ወደ ኤርትራና ኢትዮጵያ ከመሄዳቸው በፊት በናይሮቢ፣ በአሜሪካ የአፍሪካ ጉዳዮች ሃላፊ ሱዛን ራይስ ጋር መነጋገራቸውን የተለያዩ ምንጮች ጠቁመው አራፕ ሞይ ኬንያ የአፍሪካ አንድነት ድርጅትን የውሳኔ ሃሳብ እንደምትደግፍ ገልፀዋል።</p>

<p>የኬንያው ፕሬዝዳንት ከኢትዮጵያ ባለሥልጣናት ጋር በኬንያና በኢትዮጵያ ድንበር ሞያሌ አካባቢ በተነሳው ግጭት እንደመከሩ ዲፕሎማቲክ ምንጮች ጠቁመዋል። ስለ አራፕ ሞይ በአዲስ አበባ የአንድ ቀን ቆይታ የተለያዩ ምንጮች እንዳሉት በኢትዮ ኤርትራ መሃከል የተነሳውን ግጭት አስመልክቶ ከጠ/ሚ መለስ ዜናዊ እንደተነጋገሩ ጠቁመው የአካባቢያዊ ሰላምን በተመለከተም አንስተው እንደተወያዩ ተገልጿል።</p>

<p>ፕሬዝዳንት ሞይ ወደ አዲስ አበባ የመጡት ከኬንያ የውጭ ጉዳይ ሚ/ር ዶ/ር ቦናያ ጐዳና ጋር ሲሆን ዋነኛ አጀንዳቸው በኬንያና በኢትዮጵያ ድንበር እየተሸጋገሩ አካባቢውን ስለሚያምሱት የኦነግ አንጃዎች እንደሆነ የኬንያ ኤምባሲ ፕሬስ አታሼ ጠቁመዋል።</p>

<p>ፕሬዝዳንት አራፕ ሞይ አአድና ሌሎች ዓለም አቀፍ ሸምጋይ ቡድኖች ያልተሳካላቸውን እሳቸው መፍትሔ ያስገኛሉ ተብሎ እንዳልተገመተ የጠቆሙት የዲፕሎማቲክ ምንጮች በኬንያ ኢትዮጵያ ድንበር የኦነግ አንጃዎችን ጠራርጐ ለማጥፋት የሁለቱ አገሮች ትብብር በጠንካራ ግንኙነት ላይ እንዲመሰረት ከስምምነት ሳይደርሱ አይቀርም ተብሏል።</p>

<p>ባለፈው እሁድ ወደ ኤርትራ ያመሩት አራፕ ሞይ ከኤርትራ ፕሬዝዳንት ጋር የተወያዩ ቢሆንም ስለ አጀንዳቸው ከኤርትራ መንግስት በኩል ምንም የተሰማ መግለጫ የለም። ሞይ ከጥቂት ቀናት በፊት አስመራን የጐበኙ የመጀመሪያ አፍሪካዊ መሪ ናቸው።</p>

<p>የኤርትራ ባለሥልጣናት ለአሜሪካ ልዩ ልዑክ ከሰጡት ጊዜ ይልቅ ለፕሬዝዳንት ሞይ የሰጡት ጊዜ የበለጠ እንደሆነ ከአስመራ የዘገበው የቢቢሲው አሌክስ ላስት የተባበሩት መንግሥታት ዋና ፀሐፊ ኮፊ አናን ልዩ ልዑካቸውን ወደ አስመራ ይልካሉ ተብሎ እንደሚጠበቅ በሪፖርቱ አመልክቷል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ጥር 21 ቀን 1991</a></p>

</body>
</html>	
