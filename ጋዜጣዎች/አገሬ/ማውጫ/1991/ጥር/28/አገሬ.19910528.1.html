<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጉሌድ ምትክ ወደ ሥልጣን የሚወጣው ኤርትራን እንደሚያገል ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጉሌድ ምትክ ወደ ሥልጣን የሚወጣው ኤርትራን እንደሚያገል ተገለፀ</h2>


<p>ለሩብ ምዕተ ዓመት ማለትም ለ22 ዓመት ጅቡቲን የመሩት ፕሬዝዳንት ሃሰን ጉሌድ ኦፕቲዶን በግንቦት ወር ስልጣናቸውን እንደሚለቁ የታወቀ ሲሆን በምትካቸው ስልጣኑን የሚይዘው ሰው ከኤርትራ ጋር ጅቡቲ የሚኖራትን ግንኙነት እንደ አሁኑ መሆን እንደሚገባው ሁሉም ተቃዋሚ ፓርቲዎች የሚስማሙበት መሆኑን ዲፕሎማቲክ ምንጮችን ዋቢ አድርጐ የጅቡቲ ሬድዮ ገልጿል።</p>

<p>ለቀጣዩ ፕሬዝዳንታዊ ውድድር ኤ.ፒ.ዲ ፓርቲ የማሸነፍ ዕድሉ ሰፊ መሆኑ ከወዲሁ የተገመተ ሲሆን የፓርቲው ም/ፕሬዝዳንት ሚስተር ኢስማኤል ኦናጌሎ ለምርጫ ቅርብ ከመሆናቸውም ባሻገር የመንግስት ባለስልጣን ሆነው አሁንም ስለሚሰሩ የጉሌድ ቦታ የእሳቸው እንደሚሆን ተገምቷል።</p>

<p>ሚስተር ኢስማኤል ኦናጌሊ እንዳስረዱት የፒ.አር.ዲ ሊቀመንበር እ.ኤ.አ በ1996 ድንገት ቢሞትም፣ የሚንቀሳቀሱት የተቃዋሚ ድርጅትና ሌሎችም ተቃዋሚዎች ውድድሩ ውስጥ እንደሚገቡ መግለፃቸውን የቢቢሲው ወኪል ክሪስቶ ሃራ በዘገባው ጠቅሶ የጅቡቲ መንግስትና ሉዓላዊነት የሚያውኩት በሰሜኑ የጅቡቲ ድንበር አካባቢ የሚንቀሳቀሱት በኤርትራ የሚታገዙት የአርዱፍ አማፅያን በቀር በአገሪቱ የምርጫ ሂደት ሁሉም እንደሚሳተፉ ገልጿል።</p>

<p>የጅቡቲ መግንስት በትላንትናው ዕለት ሁሉንም ፓርቲ ለጉባኤ በመጥራት በሰሜናዊ የኤርትራ አዋሳኝ በጅቡቲ ድንበር አካባቢ የሚንቀሳቀሰው የተቃዋሚዎች ቡድን የአገርን ደህንነት የሚያውኩት በኤርትራ አይዟችሁ ባይነት በመሆኑ የሚቀጥለውን ስልጣን የሚጨብጥ የጅቡቲ ፕሬዝዳንት ከኤርትራ ጋር ገለልተኛ የሆነ ግንኙነት እንዲያደርግ ሁሉም በአንድ ቃል ተስማምተው ከኢትዮጵያ ጋር የሚደረጉ ማናቸውም ግንኙነትና ትብብር መቀጠል እንዳለበት የጋራ ውሳኔ አሳልፈዋል።</p>

<p>እነዚሁ የጅቡቲ ተቃዋሚ አማፂያን ባለፈው ጊዜ ከኤርትራ ባገኙት ርዳታ ጥቃት ቢሰነዝሩም የጅቡቲ ሠራዊት ከኢትዮጵያ ሠራዊት ጋር እንደመታቸው ዶቸ ቬሌ እንግሊዘኛው አገልግሎት ማሰማቱ ይታወሳል። ይኸው አማፂ ቡድን አራት ወታደሮች ገድያለሁ ቢልም የጅቡቲ መግንስት አንድ አገልግሎት ሰጪ ዜጋ ብቻ መሞቱን ገልጿል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ጥር 28 ቀን 1991</a></p>

</body>
</html>	
