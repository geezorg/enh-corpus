<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ የጠየቀችው ካሳ ተቀባይነት የለውም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ የጠየቀችው ካሳ ተቀባይነት የለውም</h1>


<p>ኤርትራ ከኢትዮጵያ የተባረሩት ዜጐቿን አስመልክቶ የጠየቀችውና ካሳና ሌላም ቅድመ ሁኔታ ተቀባይነት የሌለውና የኤርትራ ሠራዊት የኢትዮጵያን ግዛት ለቆ ካልወጣ ንግግር እንደሌለ የኢትዮጵያ መንግሥት ቃል አቀባይ ወ/ት ሰሎሜ ታደሰ ለቢቢሲ ገልፀዋል።</p>

<p>ኢትዮጵያ የአፍሪካ አንድነትን የሰላም መፍትሔ ለመቀበል ተዘጋጅታለች? ተብለው የተጠየቁት ቃል አቀባይዋ «አዎ ተቀብለናል እኛ መሠረታዊ የመፍትሔ ሃሳቡን በህዳር ወር የተቀበልነው ነው። የተያዘው ቦታ የቀድሞው አስተዳደር በነበሩ መልኩ የሚለውን ኢትዮጵያ ቀድሞም ተቀብለዋለች» ሲሉ ምላሽ ሰጥተዋል።</p>

<p>ከኤርትራውያን በኩል ሆኖ ለመናገር እጅግ አስቸጋሪ መሆኑን የገለፁት ወ/ት ሰሎሜ ኤርትራውያን ቅድመ ሁኔታዎችን አስቀምጠዋል ሲሉ ተናግረዋል። የኤርትራው ፕሬዝዳንት ለአልጄሪያው ፕሬዝዳንት የፃፉት ደብዳቤ ምን እንደሚል እንዳልተረዱት ጠቅሰው ደብዳቤውን ባለማየቴ የተኩስ አቁም ይሁን ሌላ መሆኑን መረዳት አይቻልም ብለዋል።</p>

<p>ኢትዮጵያ የማትቀብለው ምንድነው ለሚለው ወ/ት ሰሎሜ «ማንኛውም ቅድመ ሁኔታን አንቀበልም። እኛ እንደተቀበልነው የመፍትሔ ሃሳቡንና የማስፈፀሚያ መርሆውን መቀበል ይኖርባቸዋል» ሲሉ መልሰዋል። ከኢትዮጵያ የተባረሩት ኤርትራውያንን አስመልክቶ ካሳ እንዲከፈላቸው የኤርትራ መንግስት ያስቀመጠውን ቅድመ ሁኔታ አስመልክቶ በኢትዮጵያ መንግስት ተቀባይነት እንደሌለው ቃል አቀባይዋ ገልፀዋል።</p>

<p>በአልጀርስ ጉባዔ ላይም ቢሆን የአአድ የማስማሚያ ሃሳብ ተቀባይነት እንዲኖረው የሚል በመሆኑ ኤርትራውያን ቅድመ ሁኔታን የሚያስቀምጡ ከሆነ መፍትሔውን ለመቀበል አለመፈለጋቸውን ያሳያል ሲሉ ወ/ት ሰሎሜ አብራርተዋል።</p>

<p>ጠ/ሚ መለስ የአልጀርሱን ስምምነት ለፓርላማው እንደሚያቀርቡ የገለፁትን አስመልክቶ የተጠየቁት ወ/ት ሰሎሜ «የእኛ መንግሥት አንዴ ውሳኔውን ወስኗል። የሠላም መፍትሔውን በመቀበል ተግባራዊ ማድረግ ይኖርባቸዋል» ሲሉ በምላሻቸው ገልፀዋል።</p>

<p>የኤርትራ መንግስት የሚጠበቅበትን ሠራዊቱን ከኢትዮጵያ ግዛት ያለምንም ቅድመ ሁኔታ ማስወጣት እንዳለበት ነው ያሉት ቃል አቀባይዋ ኢትዮጵያም በአፍሪካ አንድነት ድርጅት የቀረበውን የመፍትሔ ሐሳብና የማስፈፀሚያ መርህ በመቀበሏ ሠራዊቷን ለማስወጣት ዝግጁ ነች ሲሉ በቃለምልልሱ ገልፀዋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ሐምሌ 9 ቀን 1991</a></p>

</body>
</html>	

