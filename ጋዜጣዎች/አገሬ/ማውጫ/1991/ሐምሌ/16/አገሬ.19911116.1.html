<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እስራኤላዊው ኮሎኔል በጀልባ ከኤርትራ አመለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እስራኤላዊው ኮሎኔል በጀልባ ከኤርትራ አመለጠ</h1>


<p>የኤርትራ መንግስት ከእስራኤል የመከላከያ ኮንስትራክሽን ኩባንያ ጋር የጦር መሣሪያ ግዥ ከተዋዋለ በኋላ የኤርትራው ፕሬዝዳንት የተፈራረሙትን ውል በማፍረሳቸውና በቀብድ የተወሰደው ገንዘብ ስላልተሰጣቸው የኩባንያው ወኪል የሆነውን ኮሎኔል ያዕቆብ አግተው እንደነበር ሲታወቅ ኩባንያው ባልደረባቸው ከኤርትራ መንግሥት እገታ ማስመለጡ ተገለፀ።</p>

<p>ይህ የእስራኤል የመከላከያ ኩባንያ የጦር መሣሪያዎችን ለኤርትራ የሚያቀርበው ከምስራቅ አውሮፓ ገዝቶ ሲሆን ከኤርትራ ጋርና ከሌሎች አፍሪካ አገሮች ጋር የሚያደርገው የመሳሪያ ግዥ በሚሊዮን ዶላር የሚያተርፍ ኩባንያ ነው።።</p>

<p>የኤርትራው ኢሳያስ ከዚሁ ኩባንያ ጋር ውላቸውን አፍርሰው የኩባንያውን ወኪል ኮሎኔል ያዕቆብን ለቀብድ የከፈልነው ገንዘብ ካልተመለሰልን ከኤርትራ መውጣት አትችልም ተብሎ ለ81 ቀናት በሰን ሻይን ሆቴል ውስጥ ታግቶ የቆየ ቢሆንም በአስደናቂው የእስራኤላውያን ኦፕሬሽን ከኤርትራ ሊወጣ ችሏል።</p>

<p>ኤርትራ ጦር መሳሪያዎችን ቀጥታ ከምስራቅ አውሮፓ የምታገኝ መሆኗን አስታውቃ ፕሬዝዳንት ኢሳያስ ከእስራኤል መከላከያ ኮንስትራክሽን ኩባንያ ጋር የተዋዋሉትን ስምምነት ወደ ጐን በማድረግ የሚፈልጉትን የጦር መሳሪያ በቀጥታ ወደ አገራቸው አስገብተው «የከፈልኩት የቀብድ ገንዘብ ይመለስልኝ» ሲሉ ኩባንያውን ቢጠይቁም ኩባንያው ገንዘቡንም የታገተውን ወኪሉን እንዳያጣ በመስጋት በኤርትራው ፕሬዝዳንት የደረሰበት መጭበርበር ሳያጐበድድ ወኪላቸውን በቱሪስት ጀልባ አማካይነት ከምፅዋ አውጥተዋል።</p>

<p>የኩባንያው ከፍተኛ ባለሥልጣን እንደገለፁት ኩባንያው መሳሪያ ገዝቶ ያከማቸው በመሆኑ ከፍተኛ የገንዘብ ኪሳራ የደረሰበት ሲሆን በኢሳያስ መንግሥት ላይ የሚወሰደው ርምጃ ለወደፊቱ ከሌሎች የአፍሪካ አገሮች ጋር ለሚደረጉ የኮንትራት ውሎች ወሳኝነት አለው ካሉ በኋላ ኩባንያው ለአቶ ኢሳያስ ዓይነት ተገቢ ያልሆነው ጥያቄ ካጐበደደ ኩባንያዎቹ እንደ ሸክላ መፈረካከሳቸው አይቀሬ በመሆኑ ኦፕሬሽኑ እንደወሰዱ አመልክተዋል።</p>

<p>ታጋቹ ሌ/ኮሎኔል ያዕቆብ የቀድሞ የእስራኤል ጦር ሠራዊት ውስጥ በአየር ወለድነት ያገለገለ ሲሆን ካረፈበት «ሳን ሻይን» ሆቴል የሳተላይት ቴሌፎኑንና ኮምፒውተሩን ቦታውን አስይዞ ስለነበር ከመሳሪያ አሻሻጭ ኩባንያዎቹ ጋር ኦፕሬሽኑን ለማሳካት ኮምፒውተሩና ሳተላይት ቴልፎኑ እንደጠቀመው ተናግሯል። ያዕቆብ የአስመራ ከተማን በደንብ እንዲያጠናና የሕዝብ እንቅስቃሴዎች አበጥሮ እንዲያውቅ ተነግሮት እንቅስቅሴው ጥርጣሬን በማያስከትል መንገድ እንዲሆን ምክር ተሰጥቶት ነበር።</p>

<p>የያዕቆብ አለቆች የእንቅልፍ ጊዜያቸውን በመቀነስ እቅዳቸውን በማቀነባበር ኩባንያው ባቀደው መሠረት ከአንድ እስራኤላዊ አንድ የቱሪስት ጀልባ ተከራይቶ በቴክኖሎጂ የመጠቀ መሳሪያ ከተገጠመለት በኋላ ወደ ምፅዋ የተጓዘ ሲሆን በተመሳሳይ ሰዓትም ያዕቆብ ተመሳሳይ ዝግጅት እንዲያደርግ ተነግሮታል። ያዕቆብ እንዳይጠረጠርም ለሆቴሉ እንግዳ ተቀባይ ገንዘብና ጌጣጌጥ ሰጥቶት ከጥቂት ቀን በኋላ እንደሚመጣ ነግሮት ወደ ምፅዋ በሶስት ታክሲ ተጉዟል።</p>

<p>ምፅዋ ባሕር ዳር ለሚዝናኑት ቱሪስቶች ቤልጅማውያን በተጀመረው የኢትዮ- ኤርትራ ግጭት የተነሳ መሔድ እንደሚፈልግና ጋዜጠኛ እንደሆነ አሳምኗቸው በጀልባቸው ለቀናት በባሕር እየተጓዙ ሳለ የካቲት 8/1990 ሌሊት ላይ የእስራኤል ጀርባ ወደ ያዕቆብ መርከብ በጥንቃቄ ከተጠጋጉ በኋላ ከለሊቱ 11 ሰዓት ላይ ያዕቆብ በሠላም ኩባንያው ከተከራየበት ጀልባ ውስጥ ገባ። ከብዙ ውጣ ውረድ በኋላ እነያዕቆብ በሠላም በኤይላት ወደብ አካባቢ ደረሱ። ያዕቆብ ከወደቡ ሲደርስ የኩባንያው አባላት በታላቅ ክብር የተቀበሉት መሆኑን ገልጿል።</p>

<p>ኩባንያው ያዕቆብን ከእገታ ነፃ ካወጣ በኋላ የያዕቆብ በሰላም እስራኤል መግባት ለኤርትራ ባለሥልጣኖች እንዲነግሯቸው የኩባንያው ባለሥልጣን ፔሬዝ መመሪያ ያስተላለፈ መሆኑ ተገልጿል። የኤርትራው ፕሬዝዳንት ኢሳያስ አፈወርቂ ያስገረማቸው ከእሳቸውና ከባለስልጣኖቻቸው አፍንጫ ስር ያዕቆብ ከእገታ አምልጦ እስራኤል መግባቱ ነው።</p>


<p class="align-center"><a href="/Gazettas/Agerie/info/Agerie.sera.html">ከአገሬ ሐምሌ 16 ቀን 1991</a></p>

</body>
</html>	
