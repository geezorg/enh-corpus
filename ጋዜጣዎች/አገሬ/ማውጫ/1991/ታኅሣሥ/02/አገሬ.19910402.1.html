<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጉምሩክና የጨው ባለንብረቶች ንትርክ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጉምሩክና የጨው ባለንብረቶች ንትርክ ቀጥሏል</h1>


<p>ከአዲስ አበባ ወደ ጐንደር ጨው ጭነው የሄዱ የከባድ መኪና ሾፌሮች በባሕር ዳር ጉምሩክ መስሪያ ቤት እየተንገላቱ መሆናቸውን በማማረር ለዝግጅት ክፍላችን አስረድተዋል።</p>

<p>ከሹፌሮቹ መካከል አንደኛው «እስከዛሬ ስንገለገልበት የነበረው አሰራር እየታወቀ የባሕር ዳር ጉምሩክ ያስቀረጣችሁበትን ማስረጃ ትክክለኛ አይደለም በሚል ስቃያችንን እያሳየን በመሆኑ ዋናው የኢትዮጵያ ጉምሩክ ባለሥልጣን ጉዳዩ በፍትሕ መንገድ እንዲያይልን» ሲሉ ብሶታቸውን አሰምተዋል።</p>

<p>የ12 ከባድ መኪና ሾፌሮች ከሕዳር 25 ጀምሮ መቆማቸውን የገለፁ ሲሆን ከሌላው በተለየ መንገድ እንደአጭበርባሪ ታይተን የተለየንበትን ምን እንደሆነ ግራ አጋብቶናል ያሉት እነዚህ ተበዳዮች አንዱም ጠቅሞ ሌላውን ለመጉዳት የሚደረገውን አሰራር አማረውታል።</p>

<p>በኢትዮጵያ የባሕር ዳር ጉምሩክ በተጭበረበረ የፎቶ ኮፒ መረጃ የሚንቀሳቀሱ ወንጀለኞች አድርጐ ያያቸው እነዚሁ 150 የጨው ቁምጣ ባለንብረቶች የጉምሩክን የሙስና አሰራር ባለመደገፋቸው እንደሆነ ስለጉዳዩ ቅርበት ያላቸው ስማቸው እንዳይገለጽ የፈለጉ ግለሰብ ለጋዜጣው ሪፖርተር ጠቁመዋል።</p>

<p>የእንጦጦው ጉምሩክ አሳልፈዋቸው የባሕር ዳሩ እንዴት ሊይዛቸው ቻለ የሚለው ጥርጣሬ የኢትዮጵያ ጉምሩክ ባለሥልጣን የእንጦጦን ጉምሩክን ሊመረምር የሚያስገድደው ነው ያሉት ሌላው ግለሰብ የእንጦጦ አምኖ ያሳለፈውን የባሕር ዳሩ አላሰልፍም ሲል የያዘበትን ሁኔታ በአገሪቱ ያሉት የጉምሩክ አሰራሮች የተለያዩ ናቸው እንዴ? የሚል ጥያቄ ያስነሳል ሲሉ ተናግረዋል።</p>

<p>ሁኔታውን በቅርብ የተከታተሉ ሰዎች እንደሚያስገነዝቡት ከሁለቱ ጉምሩኮች አንደኛው ትክክል ነው አንደኛው ትክክል አይደለም ይህ ደግሞ የሙስና አሰራር እርስ በርስ የስራ ሂደታቸውን እስከማለያየት ደርሷል ሲሉ ይጠቁማሉ።</p>


<p class="align-center"><a href="/Gazettas/Agerie/info/Agerie.sera.html">ከአገሬ ታህሣስ 2 1991</a></p>

</body>
</html>	
