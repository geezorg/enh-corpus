<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮ ኬንያ ድንበር ውጊያ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮ ኬንያ ድንበር ውጊያ ተካሄደ</h1>


<p>በኢትዮ ኬንያ ድንበር በተደረገ ጦርነት ሶስት «የኢትዮጵያ» ወታደሮች ሲሞቱ አራት ቆስለዋል ሲል የኬንያ ፖሊስ ገልፆ ጦርነቱን አስመልክቶ በኬንያ የቢቢሲ ዘጋቢ ሉዊስ ታምብሪጅ ዝርዝር ዜናውን እንደሚከተለው አቅርባለች።</p>

<p>የኬንያ ፖሊስ ኮሚሽን ፊሊያን ኦቦንጐ እንደተናገሩት ሦስት «የኢትዮጵያ» ወታደሮች ሞተው አራት ቆስለዋል ካሉ በኋላ ረቡዕ ዕለት ለሰዓቶች ከኢትዮጵያ ጦር ጋር ውጊያ ተፋፍሟል ብለዋል።</p>

<p>ኦቦንጐ ጨምረው እንዳስረዱት 15 የኢትዮጵያ ትጥቅ የታጠቁ ወታደሮች ዓለም አቀፍ የድንበር ክልል የሆነው ሞያሌን አልፈው ወደ ግዛቶቻችን ዘልቀው ገብተው አነስተኛ መንደር የሆነችውን ዋያጐዳን በተኩስ አናውጠዋል። በዚህም ጥቃት ንብረቶች ተቃጥለዋል።</p>

<p>የፖሊስ ኮሚሽኑ ኦቦንጐ አክለውም አንድ የቆሰለ «የኢትዮጵያ» ወታደር በኬንያ ፖሊስ ጥበቃ ስር ህክምና እየተከታተለ ሲሆን አንድ የቆሰለ የኬንያ ወታደርም በህክምና ላይ መሆኑን ገልፀዋል። በያዝነው ሳምንት ማክሰኞ ዕለት ወደ ኬንያ ኢትዮጵያ ድንበር የተጓዘው የኬንያ መከላከያ ሠራዊት ድንበሩን ለማስጠበቅ ተዋግቶ ወራሪዎችን ከመመለሱም በላይ በአሁኑ ግዜ አካባቢው ሰላም የሰፈነበት እንደሆነ የኮሚሽኑ ቃል ያስረዳል።</p>

<p>እነዚሁ የኬንያን ድንበር ጥሰው ወረራ ያካሄዱት የኢትዮጵያ ሰራዊት ይሁን ወይም ከዚህ በፊት በአካባቢው የሚንቀሳቀሱ የኦሮሞ ነፃ አውጭ ግንባር አንጃዎች ይሁኑ የገለፁት ነገር የለም። ወታደራዊ ትጥቃችው የኢትዮጵያን ሰራዊት በመምሰሉ የኢትዮጵያ ወታደሮች አድርገው እንደወሰዱ የሚገመት ሲሆን በዚህ ዓመት በጥር ወር የኢትዮጵያ ወታደሮች የኬንያን ድንበር አልፈው የኦነግን ወታደራዊ ጦር ሰፈር አጥቅተው 18 ሰዎች መሞታቸው ይታወሳል።</p>

<p>የኬንያ መንግስት እንዳመለከተው በሰሜናዊ ኬንያ በቦረና አካባቢ የሚንቀሳቀሱት ኦነግ የተባለና ሌሎች አንጃዎች የኢትዮ ኤርትራ ግጭት ከተጀመረ አንስቶ በኤርትራ መንግስት የሚረዱ ሲሆን የኢትዮጵያ መንግስት የውስጥ ሰላሙን የሚያደፈርሱበት በመሆኑ በተደጋጋሚ ጥቃት መሰንዘሩ የተለመደ እንደሆነ አስረድተዋል ስትል ልዊስ ታምብሪጅ ዘገባዋን አጠቃላለች።</p>


<p class="align-center"><a href="/Gazettas/Agerie/info/Agerie.sera.html">ከአገሬ መጋቢት 3 ቀን 1991</a></p>

</body>
</html>	
