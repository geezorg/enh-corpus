<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንቶኒ ሌክ ሽምገላ ከከሸፈ ጦርነቱ ይጀመራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአንቶኒ ሌክ ሽምገላ ከከሸፈ ጦርነቱ ይጀመራል</h1>
<h2 class="align-center">የአማካሪው መምጣት ኢሣያስን አስቆጥቷል</h2>


<p>የሰላም ኃይሎች ርብርቦሽ የአህጉራዊና የዓለም አቀፍ ድርጅቶች ውሳኔ የኤርትራን መንግሥት ከያዘው አቋም ያስለወጠ ባለመሆኑ ኢትዮጵያ ግዛቷን በኃይል ለማስከበር ጦርነቱን እንደምትጀምር ሬዲዮ ቫቲካን በማለዳ ፕሮግራሙ አስደምጧል።</p>

<p>በሁለቱም ሃገሮች ድንበር አካባቢ ፍጥጫው ወደ ጦርነት ለመሸጋገር ትንሽ የቀረው ሲሆን በመከላከያ ሠራዊት በኩል የኢትዮጵያ መንግሥት ተመርቀው የወጡ ወታደሮች ደጀን በማድረግ የማይነቃነቅ የተቀናጀ ኃይል ለመፍጠር ይህን ያህል ጊዜ እንዲቆይ አድርጎታል ሲሉ የተለያዩ ምንጮች ያስረዳሉ። «ከእንግዲህ የአሜሪካን መንግሥት የአስታራቂነት ሚና ጠቀሜታ የለውም» ሲል ያጣጣለው የሻዕቢያ መንግሥት የሸምጋዮቹን ቅስም የሰበረ በመሆኑ ለኢትዮጵያ ሠራዊት ማስጠንቀቂያ ነው ሲሉ ወታደራዊ ምንጮቹ አክለው ይገልፃሉ።</p>

<p>አሜሪካዊው አንቶኒ ሌክ ተልዕኮቿው ባልታወቀበት ሁኔታ የመምጣታቸው ጉዳይ አስመልከቶ በኤርትራ በኩል አዎንታዊ መግለጫ ባይሰማም በኢትዮጵያ በኩል መግለጫ ከመስጠት ተቆጥበዋል።</p>

<p>የአሁኑ የአንቶኒ ሌክ መምጣትን አስመልክቶ የወጣው የኤርትራ የውጭ ጉዳይ ሚ/ር መግለጫ ቀደም ሲል ይታይ የነበረውን የሰላም ሃሣብ የማናናቅ ተቀፅላ ነው የሚለው የኢትዮጵያ መንግሥት በቃል አቀባይዋ በወ/ሮ ሰሎሜ ታደሰ እንደተገለፀው የኛ ጥያቄ አንድና አንድ ብቻ ነው። ጥያቄው መሬታችን በኃይል ተደፍሮ ድርድር አናካሂድም ሲሉ ተናግረዋል። ባንድ ወቅት የኤርትራ መንግሥት ከባድመና ሽራሮ የመውጣት አዝማሚያ ቢያሳይም በኋላ አሻፈረኝ ማለቷ ለአስማሚዎች እንቆቅልሽ ሆኖባቸዋል። ኢትዮጵያ በኃይል እርምጃ ለመውሰድ የተዘጋጀችበት ነው ሲል የጀርመን ድምፅ ዶቸ ቬሌ ጠቅሷል።</p>


<p class="align-center"><a href="/Gazettas/Agerie/info/Agerie.sera.html">ከአገሬ መስከረም 15 ቀን 1991</a></p>

</body>
</html>	
