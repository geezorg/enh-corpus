<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታጣቂዎች የኢትዮጵያን ወታደር ጨምሮ ሰላማዊ ሰዎችን ገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ታጣቂዎች የኢትዮጵያን ወታደር ጨምሮ ሰላማዊ ሰዎችን ገደሉ</h1>


<p>ኩዌርንግና ኢታንግ ተብለው በሚጠሩ የጋምበላ ከተሞች ታጣቂዎች በሰነዘሩት ጥቃት በመኪና ተሳፍረው የነበሩ አንድ ወታደርና ስድስት ሰላማዊ ሰዎች በከባድ ሲቆስሉ ሁለት ሰዎች ደግሞ መገደላቸውን ከሥፍራው የደረሰን ዜና ያስረዳል።</p>

<p>ሰዎቹን የጫነው መኪና ከጄኮው ወረዳ ከኩዌርንግ ጉዞውን የጀመረው በጠዋት ሲሆን ከሚኪናው ጥቃት የደረሰበት ኢታንግ ተብሎ በሚጠራው ከተማ ለመድረስ ጥቂት ኪሎ ሜትሮች ሲቀረው ከሰዓት በስቲያ እንደሆነ የዜናው ምንጭ ይጠቁማል።</p>

<p>እነዚሁ ጥቃት የፈፀሙት ታጣቂዎች በሬክማቻር የሚመራው የደቡብ ሱዳን ነፃነት ንቅናቄ ወታደሮች እንደሆኑ ታውቋል። ምንጮቹ አክለው እንደገለጹት ታጣቂ ወታደሮቹ በሱዳን ጠረፍ በኩል ፓጋክ ተብሎ ከሚጠራው ቦታ እንደመጡ አስረድቷል።</p>

<p>ሰዎቹን ጭኖ በነበረው መኪና ውስጥ የነበረ አንድ የኢትዮጵያ ወታደርም ክፉኛ ሲቆስል፣ ጉዳት የደረሰበት ከታጣቂዎቹ ጋር ባደረገው የተኩስ ልውውጥ እንደነበር ሲታወቅ ወታደሩም የተወሰኑትን እንዳቆሰለ ምንጩ ይገልፃል። ከቆሰሉት ታጣቂዎች መሃከል አንደኛው ተማርኮ ወደ ኩዌርገንግ ለጥያቄ ተወስዷል። ይኸው ቁስለኛ ለተጨማሪ ምርመራ ወደ ጋምቤላ ከተማ እንደሚሄድም ተጠቁሟል።</p>

<p>ከጥቂት ወራት ወዲህ ይህ አካባቢ በታጣቂዎች በተደጋጋሚ እየተደፈረ ሲሆን ቀድሞ በቦታው የነበሩት የኢትዮጵያ መከላከያ ሠራዊት ማዲንግ ተብሎ ከሚጠራው ቀበሌ በኤርትራ ወረራ ምክንያት በመስከረም ወር ወደ ግንባር ነቅለው በመሄዳቸው ነው።</p>

<p>በነሐሴ ወር የሱዳን መንግሥትና የደቡብ አማፅያን በአዲስ አበባ የሰላም ድርድር ባደረጉበት ወቅት የደቡብ ሱዳን ነፃነት እንቅስቃጽ መሪ ሬክማቻር ስለዚሁ ሁኔታ ተጠይቀው ወንጀለኞች እንጂ የእሳቸው ወታደሮች ምንም እንዳልተሳተፉ ተናግረው እንደነበር ይታወሳል። ባለፈው ሰኔ ወር የዚሁ ክልል ም/ርዕሰ መስተዳድር የሆኑት ላምቱት ይህንኑ የተባባሰ የመጣውን የታጣቂዎች የኃይል እርምጃ ወረራ አስመልክተው ሲናገሩ፣ የኮንስትራክሽን ሠራተኞችን የገደሉ ሲሆን እነዚሁ ከመሃል ሃገር የሄዱ አምስት ሠራተኞች የሞቱት ማድኒግ በተባለው ቀበሌ ነው። እኚሁ የክልሉ ም/ርዕሰ መስተዳድር በራሳቸውም ላይ ሁለቴ የመግደል ሙከራ እንደተረገባቸው ገልፀው ግድያው የቃጡት የሬክ ማቻር ወታደሮች እንደሆኑ አስታውቀው ነበር።</p>


<p class="align-center"><a href="/Gazettas/Agerie/info/Agerie.sera.html">ከአገሬ መስከረም 29 ቀን 1991</a></p>

</body>
</html>
