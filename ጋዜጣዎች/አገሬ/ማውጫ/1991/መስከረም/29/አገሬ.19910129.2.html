<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ ድጋሚ ለግጥሚያ ተገናኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ኤርትራ ድጋሚ ለግጥሚያ ተገናኙ</h1>


<p>ለኦል አፍሪካን ጌም ማጣሪያ በተመለከተ በደቡብ አፍሪካ በሴፕተምበር 1999 በሚካሄደው ውድድር ካፍ ባለፈው ሳምንት ተካፋይ ሃገሮችን ደልድሏቸዋል። በዚህም ኢትዮጵያና ኤርትራ በምድብ አምስት ከሱዳን፣ ኡጋንዳና ኬንያ ጋር ተደልድለዋል።</p>

<p>ከወራት በፊት የኢትዮጵያ ፉት ቦል ፌዴሬሽን ለ22ኛው የአፍሪካ ዋንጫ ማጣሪያ ኤርትራና ኢትዮጵያ በደረሳቸው የድልድል ፕሮግራም ኤርትራ ኢትዮጵያን በመውረሯ ኢትዮጵያ ከውድድሩ ውጪ መሆኗን አስታውቃ እንደነበር ይታወሳል። ይህ በደቡብ አፍሪካ ኦል አፍሪካን ጌም በሚቀጥለው የፈረንጆች ዓመት በየካቲት ወር የሚካሄድ ሲሆን በኢትዮጵያ በኩል ምን እርምጃ ሊወስድ እንደሚችል የታወቀ ነገር የለም።</p>

<p>ይህንኑ ኦል አፍሪካን ጌምስ ውድድር አስመልክቶ ድርድሩ የወጣው በመልክዐ-ምድራዊ ኩታ ገጠምነት መሠረት አድርጎ ሲሆን የምሥራቅ አፍሪካ ሃገሮችንም በአንድነት ሊደለደሉ የቻሉበት ምክንያት በዚህ የተነሳ እንደሆነ ተገልጿል። ስለዚህም ኢትዮጵያንና ኤርትራን በተለያየ ምድብ ውስጥ ለመደልደል እንዳልተቻለ ተጠቅሷል። ኤርትራ ከኢትዮጵያ ብቻ ሳይሆን ከሱዳን ጋር ወደለየለት ጦርነት እየተሸጋገረች በመሆኑ የሱዳንና የኤርትራም ጉዳይ አስቸጋሪ ሁኔታን ሊፈጥር እንደሚችል ከወዲሁ ተገምቷል።</p>

<p>ታዛቢዎች እንደሚሉት ኤርትራ ከጎረቤት ሃገሮች ጋር ባላት ግጭት ከጎረቤት አገሮች ጋር ለመመደብ ለካፍ አስቸጋሪ እንደሆነበት ሲገልፅ ይህ የኤርትራ ፀብ አጫሪነት በቅርብ መካከለኛ ኃገሮች በዓረቦችና በእስራኤል ካለው ጋር ተመሣሣይ ነው ይላሉ። ይህንኑ ኦል አፍሪካን ጌም በተመለከተ በኢትዮጵያ በኩል ብሔራዊ ቡድን ተጫዋቾችና ዳኛ እስከአለፈው ሳምንት ድረስ ምርጫ እንዳልተደረገ ተገልጿል። በኢትዮጵያ እግር ኳስ ፌዴሬሽን በኩል ይህንኑ ግጥሚያ በማስመልከት ምንም ድምፅ እንዳልተሰማ ታውቋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ መስከረም 29 ቀን 1991</a></p>

</body>
</html>	
