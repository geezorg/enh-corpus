<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሪያድ የሚኖሩ ኤርትራውያን የኢትዮጵያ ፓስፖርት እየወሰዱ እንደሆነ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሪያድ የሚኖሩ ኤርትራውያን የኢትዮጵያ ፓስፖርት እየወሰዱ እንደሆነ ተገለፀ</h2>


<p>በሳዑዲ ዓረቢያው ዲፕሎማቲክ ከተማ በሪያድ የሚኖሩ ኤርትራውያን ፓስፖርት ጠፋብን በሚል ሰበብ ሪያድ ካለው የኢትዮጵያ ኤምባሲ ፓስፖርት እያገኙ መሆኑን ከስፍራው የደረሰን ጥቆማ ያመለክታል።</p>

<p>በሪያድ የሚኖሩ ኤርትራውያን ወደ ኤርትራ መሄዳቸውን በመስጋት ያለ ዜግነታቸው ኢትዮጵያዊ ነን በማለት ከኢትዮጵያ ኤምባሲ በገንዘብ ኃይል ፓስፖርት እያገኙ መሆኑን የጠቆሙት ምንጮቻችን ኤምባሲው ምንም ዓይነት ማጣራት ሳያደርግ ያለ ዜግነት ፓስፖርት ማደሉ በሪያድ የሚኖሩ ኢትዮጵያውያንን እንዳስቆጣ ለማወቅ ተችሏል።</p>

<p>በሪያድ የሚኖሩ የኢትዮጵያ ማህበረሰብ ተደራጀተው እንደ ጅዳ የሚንቀሳቀሱ ባለመሆኑ የኢትዮጵያ ኤምባሲ ለኤርትራውያን ዲፕሎማሲያዊ ባልሆነ አሰራር ፓስፖርት መስጠቱን በግል ኢትዮጵያውያን ተቃውሟቸውን ለኤምባሲው እየገለፁ በመሆኑ ለግዜው በመደናገጥ አዲስ አበባ ካለው ኢምግሬሽን አጣርተን እንሰጣለን ማለት መጀመራቸውን ምንጮቹ አክለው ገልፀዋል።</p>

<p>በሪያድ ያለው የኢትዮጵያ ኤምባሲ ያለዜግነታቸው ለምንም ፓስፖርት እንደሰጠ ተሰሚነት ባላቸው ኢትዮጵያውያን ሲጠየቅ «አማርኛ የሚናገሩ ስለሆነና ለመለየት አስቸጋሪ በመሆኑ ሰጥተናቸዋል» በማለት ከዲፕሎማቲክ አሰራር ውጭ በግዴለሽነት መልስ በመስጠት ከአሁን ወዲያ እናጣራለን ቢልም ኢትዮጵያውያን ፓስፖርት ለማግኘት ቢፈልጉ እንኳ እናጣራለን በሚል እየተሰቃዩ ናቸው ብለዋል።</p>

<p>ከሪያድ የሚሰሙት ምንጮች አክለው እንደሚሉት በኢትዮጵያ ኤምባሲ ያለዜግነት የሚሠራው አሰራር በየጊዜው በኤምባሲው ውስጥ ያሉት የዲፕሎማሲ ዕውቀት የሌላቸው እንደሆነ ይጠቅሳሉ።</p>

<p>ኤርትራውያኑ የኢትዮጵያ ፓስፖርት ለማውጣት የተገደዱት ኤርትራዊ በመሆናቸው ከተረጋገጠ እየታፈኑ ወደ ኤርትራ የሚላኩ በመሆኑ ከዚህ ለመዳን ሲሉ የኢትዮጵያ ፓስፖርት ለማግኘት ከፍተኛ ጥረት እያደረጉ መሆኑን የተለያዩ ምንጮች መጥቀሳቸው ይታወሳል። በዚህ ብቻ ሳያበቃ በሳዑዲ ያሉ ኤርትራውያን ከኢትዮጵያ የሚላክ ፓስፖርት ያገኛሉ የሚል ስሞታም እየተደመጠ መሆኑ ተጠቅሷል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ግንቦት 27 ቀን 1991</a></p>

</body>
</html>	
