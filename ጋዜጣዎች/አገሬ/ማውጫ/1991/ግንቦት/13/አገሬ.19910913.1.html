<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቂም የያዘ ታጣቂ የቀበሌ ሊቀመንበሯን ከእነ ዘመዳቸው ገደለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቂም የያዘ ታጣቂ የቀበሌ ሊቀመንበሯን ከእነ ዘመዳቸው ገደለ</h1>


<p>የወረዳ 3 ቀበሌ 52 ሊቀመንበር የሆኑት የ53 ዓመቷ ወ/ሮ አስራት ይትባረክ ባለፈው ማክሰኞ በቀበሌው ጽ/ቤት ውስጥ እንዳሉ ሊጠይቃቸው የመጣውን ዘመዳቸውን ጨምሮ አንድ ታጣቂ በሽጉጥ ተኩሶ ገድሏቸዋል።</p>

<p>ወ/ሮ አስራት ይትባረክ ቀደም ሲል ገዳይ ገብረእግዚአብሔር ብርሃን እያስፈራራ በተደጋጋሚ ሲዝትባቸው ለወረዳ 3 ፖሊስ ጣቢያ አመልክተው በቁጥጥር ስር ተደርጐ ሶስት ቀን ከታሰረ በኋላ በዋስ ተለቋል።</p>

<p>ወ/ሮ አስራት የቀበሌ 52 ሊቀመንበር ሆነው የሚሰሩ ሲሆን ገዳይ ለእህቱ ቤት እንዲሰጡት በማስፈራራት በተደጋጋሚ ቢጠይቅም እንደማንኛውም ሰው ተራው በደረሰ ጊዜ እንደሚሰጠው ቢገለፅለትም ገዳዩ ግን ለእህቱ በአስቸኳይ ቤት ካልተሰጣት እርምጃ እንደሚወስድ አስፈራርቷቸው እንደነበር በስፍራው ያሉ ሰዎች ገልፀዋል።</p>

<p>በዚሁ ማስፈራራቱ ለሶስት ቀን ታስሮ የተለቀቀው ይኸው ገብረእግዚአብሔር የተባለው ገዳይ ለእህቱ የሚፈልገውን ቤት ሰብሮ በኃይል ሲገባ በቀበሌ በኩል ህጋዊ አለመሆኑ ተነግሮት መጥሪያ ቢሰጠውም አልወጣም ብሏል። ቂም የቋጠረውና የዛተው ይኸው ገዳይ ቀበሌው ጽ/ቤት ድረስ በመሄድ ሟቸን ሊጠይቅ ከናዝሬት ድረስ የመጣ ዘመዳቸውን ባቀባበለው ሽጉጥ መጀመሪያ ገድሎት በመቀጠል ሊቀመንበሯን ወ/ሮ አስራትን ገድሏል።</p>

<p>ገዳይ ሁለቱን በጥይት ደጋግሞ ከገደለ በኋላ በላይነሽ ክንፉ የተባለችውን የወ/ሮ አስራት ፀሐፊ ተኩሶባት እጅዋን አቁስሎ ለመትረፍ ችላለች። ገዳዩ ሌሎች ሰዎችንም ለመግደል ሲጥር ወዲያውኑ በፖሊስ ቁጥጥር ስር ውሏል። ገዳዩ ይህንን የፈፀመው ባለፈው ማክሰኞ ከቀኑ 8:30 መሆኑን በስፍራው ሁኔታውን የተከታተሉ ሰዎች ገልፀዋል።</p>

<p>ገዳይ ገብረእግዚአብሔር ብርሃኔ የጋራዥ ሠራተኛ ሲሆን ሟች ወ/ሮ አስራትን ለእህቱ ቤት እንዲሰጧት እያስፈራራ ይጠይቅ እንደነበር ሁኔታውን የታዘቡ ሰዎች ሲናገሩ ለራሱ ከተሰጠው በኋላ ህጋዊ ባልሆነ መንገድ ኢህአዴግ መሆኑን እየገለፀ ካልተሰጠው በየጊዜው እርምጃ እንደሚወስድ ይዝት እንደነበር ገልፀዋል።</p>

<p>ወ/ሮ አስራት የአንድ ወንድና የሁለት ሴቶች ልጆች እናት ሲሆኑ ሴቶች ልጆቻቸው አውሮፓ ነዋሪ መሆናቸው ተገልጿል። ቀብራቸውም ከስዊዘርላንድ እስኪመጡ ድረስ በሌላ ጊዜ መተላለፉን ለማወቅ ተችሏል።</p>

<p>ወ/ሮ አስራት መገደላቸውን ከሰሙ በኋላ የገዳዩ ሚስትና ልጅ ከማክሰኞ ጀምሮ እንደተሰወሩ ተገልጿል።</p> 


<p class="align-center"><a href="/Gazettas/Agerie/info/Agerie.sera.html">ከአገሬ ግንቦት 13 ቀን 1991</a></p>

</body>
</html>	
