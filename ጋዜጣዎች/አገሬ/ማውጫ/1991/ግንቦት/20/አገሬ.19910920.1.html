<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመረብ ውጊያ 5 ብርጌድ ጦር ተመታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በመረብ ውጊያ 5 ብርጌድ ጦር ተመታ</h1>


<p>በመረብ ግንባር ጥቃት አምስት ብርጌድ የሻዕቢያ ሠራዊት ተንቀሳቅሶ በኢትዮጵያ ሠራዊት ጉዳት እንደደረሰበት የመንግሥት ቃል አቀባይ ጽ/ቤት አስታውቋል። ከግንቦት 14 ጀምሮ ለማጥቃት የመጣው የሻዕቢያ ጦር ከፍተኛ ጉዳት የደረሰበት መሆኑ ተጠቅሶ ከትላንት በስቲያና ትላንትና ደግሞ እንደገና ለማጥቃት ሞክሮ እንደተመታ ተገልጿል።</p>

<p>በዚሁ ውጊያ ከሻዕቢያ ሠራዊት በኩል 835 ወታደሮች ሲሞቱ 1600 ወታደሮች በላይ መቁሰላቸውን የቃል አቀባዩ ጽ/ቤት መግለጫ ይገልፃል። ከግንቦት 14 ቀን ጀምሮ የሞቱት የሻዕቢያ ወታደሮች 1265 የደረሱ ሲሆን 3100 ወታደሮች በላይ ቁስለኞች ከመሆናቸውም በላይ የሬድዮ መገናኛዎችና ጦር መሣሪያዎች መማረካቸውን ጨምሮ ገልጿል። ውጊያው ሰሞኑንም እንደሚቀጥል አንዳንድ ነፃ ምንጮች እያመላከቱ ናቸው።</p>

<p>በኢትዮጵያና በኤርትራ መሐል ከአንድ ዓመት በፊት የተጀመረው ጦርነት ካለፈው መጋቢት 20 ቀን 1991 ዓ.ም በኋላ ለሁለት ወራት ያህል ጋብ ብሎ ከቆየ በኋላ ሶስተኛው ዙር ውጊያ መጀመሩ አይቀሬ መሆኑ እየተገለፀ ነው።</p>

<p>ኤርትራ የተገነጠለችበትን 8ኛ ዓመት ባከበረችበት ባለፈው ሳምንት በምዕራባዊ የጦር ግንባር በመረብ አካባቢ ለተከፈተው ጦርነት ኤርትራን በተጠያቂነት የሚያቀርቡ የዜና ምንጮች እንደሚያስረዱት የወደቀውን የህዝቡንና የሰራዊቷን ስነልቦና ከነፃነት በዓል ጋር አያይዛ ለማነሳሳት የተጠቀመችበት ስልት መሆኑን ይገልፃሉ። ሌሎች ወታደራዊ ኤክስፐርቶች ደግሞ ጥቃቱ በተከፈተበት የመረብ ወንዝ ላይ የሚገኘው አንድ ድልድይ ብቻ በመሆኑ ኤርትራ ክረምቱ ከመግባቱ በፊት ይህን ድልድይ ተቆጣጥራ የተጠናከረ አጥር ለመስራት በመዘጋጀት ጥቃቱን መክፈቷን ያስረዳሉ።</p>

<p>ማክሰኞ ጧት ስለጦርነቱ ለኔትወርክ አፍሪካ ፕሮግራም የዘገበው አሌክስ ላስት «በቀጣይ የሚካሄደው አደገኛ ውጊያ በሌላኛው አወዛጋቢ ቦታ ማለትም በዛላንበሳ ግንባር ይሆናል» ቢልም ኢትዮጵያ በዚህ አቅጣጫ ጥቃት ከመውሰድ ይልቅ በባድመ በኩል መዝለቁ የተሳካ ውጤት ስለሚያስጨብጣት በዛላንበሳ እንደባድመው ዓይነት ውጊያ ይካሄዳል የሚል እምነት እንደማይኖራቸው ወታደራዊ ባለሙያዎች ያስረዳሉ።</p>


<p class="align-center"><a href="/Gazettas/Genanaw/info/Genanaw.sera.html">ከአገሬ ግንቦት 20 ቀን 1991</a></p>

</body>
</html>	
