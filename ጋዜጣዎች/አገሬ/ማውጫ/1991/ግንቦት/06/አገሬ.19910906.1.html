<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አዋሳኝ በሆነችው በጌዶ አካባቢ በሱማሌ አንጃዎች መካከል ጦርነት ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">የኢትዮጵያ አዋሳኝ በሆነችው በጌዶ አካባቢ በሱማሌ አንጃዎች መካከል ጦርነት ተካሄደ</h3>


<p>በደቡብ ምዕራብ ሶማሊያ የኢትዮጵያ አዋሳኝ በሆነው በጌዶ አካባቢ በኤርትራውያን የተላከው መርከብ በተራገፈበት መርካ ወደብ በደቡባዊ የኪስማዩ ወደብና በባይደዋ ከተማ በአንጃዎች መሃከል የተባባሰ ጦርነት መካሄዱን ቢቢሲ ዘገበ።</p>

<p>በተለይ በኢትዮጵያ አዋሳኝ በጌዶ አካባቢ ጦርነቱን የሶማሊያ ብሔራዊ ግንባር ሊቀመንበር የሆኑት ኦምራ አሊ መሳሌ ታማኝ አንጃዎችና በመሐመድ ሼክ አሊ ቡራሌ በሚመራው አንጃ መካከል በሉክ ከተማ ውጊያ ተካሂዷል።</p>

<p>በኦጋዴን ተገንጣዮች የተጠረጠሩት ግለሰቦች በኢትዮጵያ ሠራዊት ቁጥጥር ስር ስለመዋላቸውና በኢትዮጵያና በሶማሊያ ድንበር ስለተደረገው ጦርነት የቢቢሲው ሃሰን በሪሳ ከሞቃዲሾ እንደሚከተለው ሪፖርት አድርጓል።</p>

<p>ትክክለኛ አሀዝ ለማግኘት አስቸጋሪ ቢሆንም በሉክ የሚኖሩ የዓይን ምስክሮች እንደተናገሩት በአንጃዎቹ መሃከል በተደረገው ጦርነት 15 ሰዎች ሲሞቱ ሌሎች ከ20 በላይ ደግሞ ቆስለዋል። የጄኔራል መሳሌ ምክትል አዛዥ የሆኑት ሼህ ጃጅ ጃማህና ሁለት ጓዶቻቸው ተገድለዋል። የዓይን ምስክሮቹ ጨምረው እንደገለፁት በዓሊ ቡራሌ በኩል የሞቱት ሰዎች ስምንት ሰዎች ሲሆኑ ሶስቱ ሲቪሎች ናቸው።</p>

<p>ነፃ ምንጮች እንዳረጋገጡት የሉክ ከተማ በዓሊ ቡራሌ ሽንፈት በጄኔራል መሳሌ ቁጥጥር ስር ትገኛለች። የጄኔራል መሳሌ አንጃ የሚረዳው በሁሴን አይዲድ በሚመራ አንጃ ነው።</p>

<p>ይህ በእንዲህ እንዳለ የኢትዮጵያ ጦር ዘመቻውን በዶሎና በቡሎሀዎ የቀጠለ ሲሆን እነዚህ ቦታዎች የሚገኙት በኢትዮጵያና በኬንያ ድንበር አካባቢ ሲሆን የኢትዮጵያ ጦር ኃይል ዛሬ ጠዋት ኮሎኔል ሼክ ሁሴን አልሚንን በቁጥጥር ስር አድርጓል። ሁሴን አልሚን ባለፈው ወር በቁጥጥር ስር ከዋሉት የጌዶ አውራጃ ኮሚሽነር ሀሳን አብዲ ሂሌን ቀጥሎ የተያዙ መሆናቸውን የቢቢሲው ዘገባ አመልክቷል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ግንቦት 6 ቀን 1991</a></p>

</body>
</html>	
