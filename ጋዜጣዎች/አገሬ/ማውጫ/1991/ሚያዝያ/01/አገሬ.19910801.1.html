<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለረድኤት ሠራተኞች መታፈን ተጠያቂው አል-ኢትሃድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለረድኤት ሠራተኞች መታፈን ተጠያቂው አል-ኢትሃድ ነው</h1>


<p>በደቡብ ምስራቅ ኢትዮጵያ በቀብሪደሃር አካባቢ አንድ ፈረንሳዊና ሶስት ኢትዮጵያውያን የጠለፉት አል-ኢትሃድ የተባሉ የእስልምና መሠረታውያን እንቅስቃሴ እንደሆኑ በኢትዮጵያ መንግስት በኩል ጥርጣሬ እንዳለ የመንግስት ቃል አቀባይ ወ/ት ሰሎሜ ታደሰ ለሬድዮ ፍራንስ ኢንተርናሽናል ገልፀዋል።</p>

<p>እነዚሁ አክሽን አጌነስት ሃንገር የተባሉ የፈረንሳይ ግብረሰናይ ድርጅት ውስጥ የሚሠሩ ሰዎች ባልታወቁ ታጣቂዎች በጦር መሣሪያ ተገደው እንደተጠለፉ ዓለም ዓቀፍ የመገናኛ ብዙሃን ካለፈው ቅዳሜ ጀምሮ በማሰማት ላይ ናቸው።</p>

<p>የመንግስት ቃል አቀባይ ሰሎሜ ታደሰ የኢትዮጵያ መንግስት የእርዳታ ሠራተኞቹን ለማስለቀቅ ጠበቅ ያለ እርምጃ ለመውሰድ ያልተገደደ በተጠላፊዎቹ ላይ ጉዳት እንዳይደርስ በማሰብ እንደሆነ ሬድዮ ፍራንስ ጨምሮ ገልጿል።</p>

<p>እንደ ቢቢሲ ዘገባ ከሆነ በመኪናው ውስጥ እየተጓዙ የነበሩት ሰዎች ስምንት ሲሆኑ በእነዚሁ አል-ኢትሃድ ናቸው ተብለው በሚጠረጠሩት ሰዎች በጠመንጃ አስቁመው ሶስቱን ብቻ ይዘው ሲሄዱ አምስቱን ለቀዋቸዋል ሲል አመልክቷል። ሌሎች ምንጮች ደግሞ የተለቀቁት አምስት ሰዎች የእስልምና እምነት ተከታይ በመሆናቸው እንደሆነ ይጠቁማሉ።</p>

<p>ሬድዮ ፍራንስ ኢንተርናሽናል አዲስ አበባ ያለውን ወኪሉን ዋቢ በማድረግ እንዳሰማው የግብረ ሰናይ ሠራተኞቹን የጠለፉት የኦጋዴን ብሔራዊ አርነት ግንባር (አብአግ) እንደሆኑ ገልጾ ኤርትራ ለሶማሊያ አንጃ መሪ ለሁሴን አይዲድ በተደጋጋሚ ጦር መሳሪያ በመላክ እያስታጠቀች መሆኑ የሚታወቅ ሲሆን የአንጃው መሪ ከኢትዮጵያ ጋር ባላቸው ቅራኔ ይህንኑ ጦር መሳሪያ ለኦጋዴን አርነት ግንባር በማስታጠቅ በምስራቃዊው የኢትዮጵያ ድንበር ሰላም እያደፈረሱ ናቸው ብሏል።</p>

<p>በሌላም በኩል በደቡብ ምዕራብ ሶማሊያ በኢትዮጵያ አዋሳኝ በማራሃን ጐሳዎች መካከል ማለትም አሊኑር መሃመድ በሚመሩት በሶማሌ ብሔራዊ ግንባርና ሃሰን ኡጋሶ በሚመሩት አንጃዎች ጦርነት ተደርጐ የፖለቲካ መሪዎች ሳይቀሩ ቆስለውበታል ያለው የትናንት ምሽት የቢቢሲ ዘገባ በአካባቢው ካለው የኢትዮጵያ ጦር ሰፈር የመጡ ወታደሮች ለማብረድ ሞክረዋል። ይህ ጦር ምስራቅ ኢትዮጵያ ያለውን ሰላም የሚበጠብጡ የኦጋዴን አርነት ግንባርንና አልኢትሃድን ለመመንጠር ይንቀሳቀሳል። በሌላ ዜና የኦነግና የአልኢትሃድ መሪዎች አስመራ ገብተው ከባለስልጣናቱ ጋር መወያየታቸውን አንዳንድ ምንጮች ገልፀዋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ሚያዝያ 1 ቀን 1991</a></p>

</body>
</html>	
