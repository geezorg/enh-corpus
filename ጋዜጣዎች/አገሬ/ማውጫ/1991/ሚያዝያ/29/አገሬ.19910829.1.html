<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዶ/ር ታዬ ወ/ሰማያት ላይ የሚሰማው ውሳኔ በዳኛው አለመገኘት ተራዘመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዶ/ር ታዬ ወ/ሰማያት ላይ የሚሰማው ውሳኔ በዳኛው አለመገኘት ተራዘመ</h2>


<p>በአንጋፋው የኢትዮጵያ መምህራን ማኅበር ፕሬዝዳንት በዶ/ር ታዬ ወ/ሰማያት ላይ ትናንት ይሰማል ተብሎ የተጠበቀው የፍርድ ውሳኔ በዳኛው አለመገኘት ለግንቦት 11 ቀን 1991 መተላለፉን በሥፍራው የነበረው የጋዜጣው ተባባሪ ሪፖርተር አስታወቀ።</p>

<p>እንደ ጋዜጣው ሪፖርተር ከሆነ ትናንት ሚያዝያ 28 ቀን 1991 ይሰማል ተብሎ የተጠበቀውን የፍርድ ውሳኔ ለመከታተል በርካታ የአገር ውስጥ የውጭ ጋዜጠኞች በስፍራው ተገኝተው የነበረ ሲሆን የፍርድ ውሣኔውን በንባብ ማስማት የነበረባቸው ዳኛ ባለመገኘታቸው ምክንያት በአጭር ቀጠሮ ለግንቦት 11 ቀን 1991 እንዲራዘም ተደርጓል።</p>

<p>የኢትዮጵያ መምህራን ማኅበር ፕሬዝዳንት ዶ/ር ታዬ ወ/ሰማያት በጦር መሳሪያ የተደራጀ የቡድን እንቅስቃሴ መርተሀል ተብለው ከታሰሩ ወዲህ ለበርካታ ቀናት ፍርድ ቤት መመላለሳቸው የሚታወቅ ሲሆን የቀድሞው መምህራን ማህበር መስራችና ጡረታ ከወጡ በኋላም አንጋፋ መምህራንን አሰባስበው የመረዳጃ ማህበር የመሰረቱት አቶ ከበደ ደስታ ፕሬዝዳንቱ ዶ/ር ታዬ በተከሰሱበት ጉዳይ ለሦስት ዓመታት ያህል በወህኒ ሲማቅቁ ቆይተው በእስር ላይ እንዳሉ ሕይወታቸው ማለፉ አይዘነጋም።</p>

<p>ይህ በእንዲህ እንዳለ የኢ.መ.ማ ፕሬዝዳንት ዶ/ር ታዬ ወ/ሰማያት ከታሰሩና ዋና ፀሐፊው አቶ ገሞራው ካሳ ከተሰደዱ እንዲሁም ሌላው የማህበሩ አመራር አባል አቶ አሰፋ ማሩ ከተገደሉ በኋላ የማህበሩን ሕልውና ለማቆየት ብርቱ ጥረት ሲያደርጉ በተደጋጋሚ ሲታሰሩና ሲፈቱ የቆዩት የማህበሩ ሥራ አመራር የነበሩት አቶ ሽመልስ ዘውዴ ባደረባቸው ድንገተኛ ሕመም ከዚህ ዓለም በሞት ተለይተዋል።</p>

<p>ሚያዝያ 22 ቀን 1991 ሐረር ውስጥ በድንገተኛ ሕመም ያረፉት ረዳት ዋና ፀሐፊው አቶ ሽመልስ ዘውዴ ለሞት ያበቃቸው ጉዳይ ለጊዜው ባይታወቅም ቀደም ሲል በእስር ላይ በነበሩበት ወቅት ተገቢ ሕክምና አለማግኘታቸው ተጨማሪ ምክንያት ሳይሆን እንዳልቀረ ተገምቷል።</p>

<p>ረዳት ዋና ፀሐፊው አቶ ሽመልስ ዘውዴ የኢመማ ፕሬዝዳንት ዶ/ር ታዬ ወ/ሰማያት ከታሰሩና ዋና ፀሐፊው አቶ ገሞራው ካሳ ለስደት ከተዳረጉ ወዲህ የማህበሩን ሕልውና ለማቆየት ብርቱ ተጋድሎ ያደረጉ ነበሩ።</p> 


<p class="align-center"><a href="/Gazettas/Agerie/info/Agerie.sera.html">ከአገሬ ሚያዝያ 29 ቀን 1991</a></p>

</body>
</html>	
