<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መስከረም ከመድረሱ በፊት የባለዕዳ ኤርትራውያን ንብረት እንዲሸጥ ባንክ ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መስከረም ከመድረሱ በፊት የባለዕዳ ኤርትራውያን ንብረት እንዲሸጥ ባንክ ወሰነ</h2>


<p>ከኢትዮጵያ ንግድ ባንክ ብድር በመውሰድ የተለያዩ ባለድርጅቶችና ባለሀብቶች ንብረት የሆኑ ድርጅቶችና የመኖሪያ ቤቶችን በጨረታ የመሸጥ ዘመቻ መጀመሩንና የኢትዮጵያ ንግድ ባንክም እስከሚቀጥለው ዓመት መጀመሪያ ድረስ በእዳ የተያዙ ንብረቶች በሙሉ ለገበያ ቀርበው ባንኩ ያበደረው በአስቸኳይ ገቢ እንዲሆን ዕቅድ መያዙን የደረሰን ዜና አስታውቋል።</p>

<p>የኢትዮጵያ ንግድ ባንክ በአዋጅ ቁጥር 97/90 እና 98/90 በተደነገገው መሰረት ባንኩ የተሰጠውን ሕጋዊ መብት በመጠቀም ካለፈው ዓመት ሰኔ ወር 1990 ጀምሮ ከአገር የተባረሩና ከባንኩ በሚሊዮኖች የሚቆጠር ብር በመበደር በተለያዩ የንግድና የአገልግሎት ሰጪ ተቋማት ለመመስረት ሲንቀሳቀሱ የነበሩ ኤርትራውያን ከባንኩ የተበደሩትን ገንዘብ ለመመለስ ያስችል ዘንድ በወጣው መርሃ ግብር መሰረት የመጀመሪያው ዙር የጨረታ ፕሮግራም የመኖሪያ ቤት በጋራዥ በቢሮ፣ በሕንፃና በተለያዩ አገልግሎት ሰጪ ድርጅቶች የተመዘገቡ ንብረቶችን በጨረታ ለመሸጥ የሚያስችል የጨረታ ማስታወቂያ አውጥተዋል።</p>

<p>በተያያዘ ዜና ሚቸልኮትስ ካምፓኒን ለሀራጅ ጨረታ ለማቅረብ ቀደም ሲል የወጣው የጨረታ ማስታወቂያ መሰረት በማድረግ ካምፓኒውን ለመግዛት ፍላጐት ያሳዩ ግለሰቦችና ድርጅቶች ባቀረቡት ጥያቄ መሰረት የጨረታ መቅረቢያው ጊዜ ተለውጦ የነበረ ሲሆን ለሁለተኛ ጊዜ ይህም ካምፓኒ ለጨረታ ለማቅረብ የሚያስችል የጨረታ ማስታወቂያ የኢትዮጵያ ንግድ ባንክ አውጥቷል።</p>

<p>ከኢትዮጵያ ንግድ ባንክ ከተበደሩ ኤርትራውያን ባለድርጅቶችና ባለንብረቶች መካከል ወደ 45 ሚሊዮን ብር የሚደርስ ብድር እንደተበደረ የሚነገርለት የሚቸልኮትስ ካምፓኒ በመላው ኢትዮጵያ ብቸኛ አስመጪ በመሆን ሃይላንድ ውስኪ፣ ማዝዳ አውቶሞቢል፣ ጄኔሬተር የሚያስመጣ ሲሆን ጋራዥና ወርክሾፕ ያለው ትልቅ ካምፓኒ ነው። ይን ካምፓኒ በጨረታ ለመሸጥ የፊታችን ረቡዕ ሰኔ 16/1991 ቀን የተቆረጠ መሆኑን የዜና ምንጮች ገልፀዋል።</p>

<p>በርካታ ኤርትራውያን ባለሀብቶች እጅግ ከፍተኛ የሆነ የመንግሥት ገንዘብ በባለዕዳነት የሚፈለግባቸው ሲሆን እነዚህ ባለንብረቶች ሻዕቢያ ባዋቀረው ባዶ ሰባት በተባለ የሻዕቢያ የኢኮኖሚ ክንፍ ውስጥ በመካተት በኢትዮጵያ የኢኮኖሚ ወረራ በማድረግ ባለፉት ሰባት ዓመታት ከፍተኛ የሆነ ኢኮኖሚያዊ አሻጥር ሲፈፅሙ እንደነበር ይታወቃል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ሰኔ 11 ቀን 1991</a></p>

</body>
</html>	
