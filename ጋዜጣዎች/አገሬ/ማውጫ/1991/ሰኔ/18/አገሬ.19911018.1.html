<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ካምፓዎሬ የላኩትን ደብዳቤ ኢሳያስ የአዲስ አበባ ሰዎች የፃፉት ነው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ካምፓዎሬ የላኩትን ደብዳቤ ኢሳያስ የአዲስ አበባ ሰዎች የፃፉት ነው አሉ</h2>

<h3 class="align-center">የሻዕቢያ ምርኮኞች በውጭ ጋዜጠኞች ተጐበኙ</h3>


<p>የወቅቱ የአፍሪካ አንድነት ድርጅት ሊቀመንበር ብሌዝ ካምፓዎሬ ለኤርትራው መሪ ኢሳያስ አፈወርቂ በፃፉት ሁለት ደብዳቤ ኤርትራ በቁጥጥር ሥር ከያዘቻቸው ግዛቶች ሙሉ በሙሉ ለቃ እንድትወጣ መጠየቃቸውን ሮይተር ይፋ ማድረጉ የሚታወስ ሲሆን የኤርትራ መንግሥት ይህ የተፃፈው አዲስ አበባ ባለው የአ.አ.ድ ጽ/ቤት አንዳንድ ዲፕሎማቶች ነው ሲል ፀያፍ ኢ-ዲፕሎማሲያዊ ምላሽ ሰጥቷል።</p>

<p>የኤርትራ መንግሥት ቃል አቀባይ ረቡዕ ዕለት በሰጡት ጋዜጣዊ መግለጫ ላይ ለፕሬዝዳንት ኢሳያስ የተፃፉት ሁለት ደብዳቤዎች በእርግጠኝነት ከካምፓኦሬ ሊፃፍ እንደማይችል በማስረዳት ደብዳቤው ለኢትዮጵያ ቀና ድጋፋቸውን ከሰጡት አንዳንድ ዲፕሎማቶች ከአዲስ አበባ ሳይላክ እንደማይቀር ጥርጣሬ ያለ መሆኑን አስረድተዋል።</p>

<p>ከብሌዝ ካምፓዎሬ በተፃፉት ሁለት ደብዳቤዎች መሠረተ ሃሳብ ዙሪያ ፕሬዝዳንት ኢሳያስን ያስቆጣ መሆኑንና የደብዳቤውን ሃሳብ የማይቀበሉ መሆኑን እንደገለፁ የዜና ምንጮች አረጋግጠዋል።ኤርትራ የደብዳቤዓን ሃሳብ አልቀበልም ባለችበት በአሁኑ ወት ቃል አቀባይዋ ከአዲስ አበባ ዲፕሎማቶች የተላከ የማስመሰያ ደብዳቤ ነው በማለት መግለፁም ግራ አጋብቷል።</p>

<p>የአ.አ.ድ የመሪዎች ጉባዔ በዚህ ወር መጨረሻ አልጀርስ ውስጥ የሚካሄድ ሲሆንየሚቀጥለውን የድርጅቱን ሊቀመንበርነት የሚረከቡት የአልጄሪያው መሪ ለጠ/ሚ መለስ ዜናዊና ለኤርትራው ፕሬዝዳንት ኢሳያስ አፈወርቂ በስብሰባው ላይ እንዲገኙ ጥሪ አስተላልፈው በሁለቱም በኩል ተቀባይነት ማግኘቱ የሚታወስ ሲሆን የዚሁ የመሪዎች ጉባዔ ዋንኛ አጀንዳም ይኼው የኢትዮጵያና የኤርትራ የድንበር ውዝግብ መሆኑ ታውቋል።</p>

<p>ይህ በዚህ እንዳለ ኢትዮጵያና ኤርትራ የሚዋጉበትን የድንበር አካባቢ ለመመልከት ከተለያዩ የውጭ የዜና አውታሮች የተወጣጡ ጋዜጠኞች ወደ ትግራይ ክልል ተጉዘው ምርኮኞችን ጐብኝተዋል።</p>

<p>የሻዕቢያ ምርኮኞች የሚገኙበትንና በትግራይ ክልል ቁጥር 1 በተሰኘው የምርኮኛ ማዕከል ውስጥ እጃቸውን የሰጡ በጦርነቱ የተጐዱ የተማረኩ የሻዕቢያ ወታደሮችን 9 የውጭ የዜና አውታር ጋዜጠኞች በቦታው ተገኝተው ጐብኝተዋል።</p>

<p>የክልል 1 መስተዳድር ቀደም ሲል ለልማት ተግባር ባሳነፀውና የመከላከያ ሚኒስትር ለምርኮኛ አያያዝ አመቺ ነው ብሎ የመረጠው ይህ ማዕከል በግምብ የታጠረና አምስት ትልልቅ አዳራሾች የሚገኙበት መሆኑ ታውቋል።</p>

<p>9ኙ የውጭ አገር የዜና አውታር ጋዜጠኞች እንደተመለከቱትና የጀርመን ድምፅ ዘጋቢ እንዳረጋገጤው የሻዕቢያ ምርኮኞች የሚደረግላቸው እንክብካቤ በሁለንተናዊ መልኩ የተሟላ መሆኑን ማረጋገጥ ተችሏል። ለተጐዱ የሻዕቢያ ምርኮኞች አስፈላጊው ሕክምና ከመሰጠቱም ባሻገር እንደየጉዳታቸው አስከፊነት እስከሆስፒታል ሕክምና ድረስ እንደሚያገኙ የገላ መታጠቢያና የስፖርት እንቅስቃሴ የሚያደረጉበት መዝናኛ እንደተመቻቸላቸው በቀለብም ረገድ ከኢትዮጵያ መደበኛ ጦር እንደሚሰፈርላቸው እነኚሁ 9 የውጭ የዜና አውታር ጋዜጠኞች እማኝነታቸውን ሰጥተዋል።</p>

<p>9ኙ የውጭ ጋዜጠኞች የሻዕቢያ ምርኮኞች ወታደራዊ ልብሳቸውን ለብሰው መረብ ኳስ እየተጫወቱ ሬድዮ እያዳመጡና ገላቸውን እየታጠቡ ያገኟቸው መሆኑን ጠቅሰው ይህ ሁኔታ ኢትዮጵያ በሰብዓዊ መብት አያይዝ ረገድ ኃላፊነቷን እየተወጣች ነው ሲሉ አስምረውበታል።</p>

<p>የሻዕቢያ ምርኮኞቹ ከ15-50 ዓመት እድሜ ክልል ውስጥ ያሉ ሲሆን አብዛኛዎቹ ከ9ኛ እስከ አስራ ሁለተኛ ክፍል ጥቂቶቹ የአንደኛ የሁለተኛ አመት ዩኒቨርስቲ ተማሪዎቹ ሲሆኑ ከምርኮኞቹ መካከል በ12 ዓመቱ ወደሕንድ አገር ሄዶ እዚያው ሕንድ አገር ትምህርቱን አጠናቆ በኮምፒውተር የተመረቀ ወጣት እንዲሁም ከጣልያን ሀገር የመጣች ሴት ምርኮኛ የሚገኙበት መሆኑን ገልፀዋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ሰኔ 18 ቀን 1991</a></p>

</body>
</html>	
