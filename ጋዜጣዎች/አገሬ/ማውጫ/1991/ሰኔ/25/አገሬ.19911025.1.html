<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የመለስ ዜናዊ መንግሥት ሥልጣኑን ይልቀቅ» በሚል መስከረም 1 ሠላማዊ ሰልፍ ሊካሄድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የመለስ ዜናዊ መንግሥት ሥልጣኑን ይልቀቅ» በሚል መስከረም 1 ሠላማዊ ሰልፍ ሊካሄድ ነው</h2>


<p>በሚቀጥለው ዓመት በመጀመሪያው ወር ቅዳሜ መስከረም 1 ቀን በ1992 በዓለም አቀፍ ደረጃ የጠ/ሚኒስትር መለስ ዜናዊ መንግሥት ከስልጣን ይነሣ ዘንድ የሚጠይቅ ትዕይንተ ህዝብ እንደሚያካሂድ የኢትዮጵያ የሲቪክስና የፖለቲካ ድርጅቶች የጋራ ግብረ ኃይል እ.ኤ.አ ጁን 13 ቀን 1999 ባደረገው አስቸኳይ ስብሰባ ላይ በአስተላለፈው ባለ አምስት ነጥብ የውሳኔ ሐሳብ መጠየቁ ተገለፀ።</p>

<p>ይኸው የኢትዮጵያ ሲቪክስና የፖለቲካ ድርጅቶች የጋራ ግብረ ኃይል በአደረገው በዚሁ አስቸኳይ ስብሰባ በዶ/ር ታዬ ወ/ሰማያት ላይ ስለተወሰነው የፍርድ ውሳኔ አስመልክቶ በተጨማሪም ከፕሮፌሰር አሥራት ወልደየስ ቀብር መልስ የተገደለው የከፍተኛ ሁለተኛ ደረጃ ተማሪ አለምአንተ መልሰው ሞትን እንዲሁም በሰሜን ኢትዮጵያ የተፈጠረው ግጭት ሳቢያ እየደረሰ ያለው እልቂት ተጠያቂው የመለስ ዜናዊ አስተዳደር መሆኑን በመግለፅ የሚከተሉትን የውሳኔ ሃሳቦች አስተላልፏል።</p>

<p>በዚሁ የጋራ ግብረ ኃይሉ መግለጫ ላይ ፀረ ኢትዮጵያ እንቅስቃሴዎች ሲያራምድ የነበረው የጠ/ሚኒስትር መለስ ዜናዊ አስተዳደርና ሥልጣን ይወገድ ዘንድ በዓለም አቀፍ ደረጃ የፊርማ ማሰባሰብ ዘመቻ እንደሚያደርግ ገልጾ የኢሕአዴግን መንግሥት በኢኮኖሚ መስክ የሚደግፉ ኃይሎችም ከዚህ ተግባራቸው እንዲታቀቡ ጠይቋል።</p>

<p>በተያያዘ ዜና መአሕድ ጉባዔውን በዩናይትድ ስቴትስ አሜሪካ ለማካሄድ ዝግጅቱን ያጠናቀቀ ሲሆን ከተለያዩ የዓለም ክፍሎች የሚገኙ የመአህድ ድጋፍ ሰጭ ወገኖችና ወኪሎች በበኩላቸው ቅርንጫፍ ጽ/ቤቱ ተጠሪዎች እንደሚገኙና በዚሁ ጠቅላላ ጉባዔ ወቅትም በሟቹ የቀድሞየመአሕድ ፕሬዝዳንት ፕሮፌሰር አሥራት ወልደየስ ምትክ አመራሩን ይይዙ ዘንድ ተወካዮችን ይመርጣል ወይንም ጉዳዩን ለውይይት ያነሣል ተብሎ ይጠበቃል።</p>

<p>የመአህድ ደጋፊ ኮሚቴ ዓመታዊ ስብሰባ በዳላስ በሚካሄድበት ሥነ ሥርዓት ላይ ለመካፈል የድርጅቱ ተቀዳሚ ሊቀመንበር ቀኝ አዝማች ነቅዓጥበብ በቀለ ባለፈው ማክሰኞ ወደ አሜሪካ ተጉዘዋል።</p>

<p>የመአህድ አመራር ከስልጣን ይወገድ ዘንድ የሚንቀሳቀሱ ወገኖች አቶ ዘነበ ታምራት ወደ ስፍራው እንዳመሩ ተጠቅሶ በመአህድ ውስጥ ያለውን ሽኩቻና አለመግባባት ለመፍታት ይንቀሳቀሳል ተብሎ እንደሚጠበቅ የተናገሩ ሲሆን ከመአሕድ ጽ/ቤት አካባቢ የተገኘው ዜና እንደሚያስረዳው በረዳት ፕሮፌሰር ልዑል ሰገድ የሚመራው የመአህድ ተቆርቋሪ አካል በአሁኑ ስብሰባ ላይ ምንም የውክልና ቦታ የለውም የሚል ምላሽ ተሰጥቶታል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ሰኔ 25 ቀን 1991</a></p>

</body>
</html>	
