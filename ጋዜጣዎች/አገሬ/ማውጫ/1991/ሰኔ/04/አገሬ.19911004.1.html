<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ታዬ የ15 ዓመት እስር ተፈረደባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ዶ/ር ታዬ የ15 ዓመት እስር ተፈረደባቸው</h1>


<p>የኢትዮጵያ መምህራን ማህበር ፕሬዝዳንት ሳሉ የመምህራኑን መብት የሚያስጠብቅ ነው ያሉትን 20 ነጥብ ያዘለ ጥያቄ ካቀረቡ በኋላ በመንግሥት የመገናኛ ብዙኅን የፕሮፓጋንዳ ዘመቻ ተከፍቶባቸው የነበሩት የፖለቲካ ሳይንስ ምሁሩ ዶ/ር ታዬ ወ/ሰማያት በወንጀለኛ መቅጫ ህግ ቁጥር 252 በተመሰረተባቸው ክስ የጥፋተኝነት ውሳኔ ከተላለፈባቸው ከአንድ ሣምንት በኋላ በትናንትናው ዕለት ሰኔ 3 ቀን 1991 ዓ.ም የ15 ዓመት እሥራት እንደተላለፈባቸው ታወቀ።</p>

<p>ላለፉት ሦስት ዓመታት «ህቡዕ ድርጅት በማቋቋም በአመፅ ተንቀሳቅሰዋል» ተብለው ኢህአዴግ መራሹ መንግሥት በእሥር ያቆያቸውን ዶ/ር ታዬ ወ/ሰማያት የቅጣት ውሳኔ ለመከታተል በርካታ ህዝብ ልደታ በሚገኘው ከፍተኛ ፍርድ ቤት የተገኘ ሲሆን ችሎቱ በመጣበቡ አብዛኛው ከግቢው በመቆየት ፍርዱን ለማድመጥ ችሏል።</p>

<p>ከዶ/ር ታዬ ወ/ሰማያት ጋር አብረው የተከሰሱት አቶ ገ/ፃዲቅ የ13 ዓመት እስር የተፈረደባቸው ሲሆን አቶ ጫን ያለው ታከለና ሌላ አንድ ተከሳሽ እያንዳንዳቸው በአስር በአስር ዓመት በተባባሪነት የተከሰሱት ሌላው ነጋዴ ደግሞ በስምንት ዓመት እሥራት እንዲቀጡ የተወሰነባቸው መሆኑን ዘገባው ያስረዳል።</p>

<p>ከፍርድ ቤቱ ውሳኔ በኋላ በፖሊሶች ታጅበው ከችሎቱ የወጡት ዶ/ር ታዬ ወ/ሰማያት ወደወህኒ ሲያመሩ እጆቻቸውን ጨብጠው ወደላይ በማንሣት በውሳኔው የሚደርስባቸውን አንዳችም የሞራል ሽንፈት እንደማይኖር አመልክተዋል።</p>

<p>«የኢትዮጵያ አርበኞች ግንባር የሚል ህቡዕ ቡድን አቋቁመሃል» ተብለው ከውጭ ጉብኝታቸው ሲመለሱ ከቦሌ አውሮፕላን ማረፊያ ወደ እስር ቤት የተወሰዱት ዶ/ር ታዬ ወ/ሰማያት ውጪ እያሉ ለመያዝ እንደሚፈለጉ ቢያውቁትም «የሠራሁት ወንጀል የለም» በሚል አቋም ከዓለም አቀፍ የትምህርት ድርጅት ተወካዮች ጋር ሲመጡ ነበር ለእሥር የበቁት።</p>

<p>ባለፈው ሐሙስ ግንቦት 26/1991 በቀረበባቸው የወ/መ/ህ/ቁ 252 መተላለፍ ፍርድ ቤቱ የጥፋተኝነት ውሣኔ ካስተላለፈባቸ በኋላ ከሣሽ አቃቤ-ሕግ ባቀረበው የመፋረጃ ሀሣብ «ፍርድ ቤቱ የሚጥልባቸው የቅጣት ውሣኔ ሊከብድ ይገባል» ማለታቸው የሚታወስ ሲሆን የዶ/ር ታዬ ጠበቃ በበኩሉ ባቀረበው የመፋረጃ ሀሣብ ቅጣቱ ተቃልሎ መወሰን የሚገባበትን ምክንያት ዘርዝረው አነስተኛው ቅጣት እንዲጣል ጠይቀው ነበር።</p>

<p class="align-center"><a href="/Gazettas/Agerie/info/Agerie.sera.html">ከአገሬ ሰኔ 4 ቀን 1991</a></p>


</body>
</html>
