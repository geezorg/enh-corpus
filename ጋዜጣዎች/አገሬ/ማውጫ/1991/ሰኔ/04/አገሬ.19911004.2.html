<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እስራኤል 3000 ኢትዮጵያውያን አይሁዶች ወደ አገሯ ለመውሰድ ወሰነች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">እስራኤል 3000 ኢትዮጵያውያን አይሁዶች ወደ አገሯ ለመውሰድ ወሰነች</h1>


<p>በአማራ ክልል በቋራ አካባቢ የሚኖሩ በተለምዶ ፈላሻዎች ተብለው የሚጠሩትን ኢትዮጵያውያን አይሁዶችን በአስቸኳይ ካሉበት ቦታ ወጥተው ወደ እስራኤል እንዲሄዱ የእስራኤል የአገር ውስጥ ጉዳይ ሚኒስትር አርየል ሻሮን ማዘዛቸው ተገለፀ።</p>

<p>ሚኒስትሩ አርየል ሻሮን በድንገት 3 ሺ ኢትዮጵያውያን አይሁዳውያን አካባቢያቸውን ለቀው በአስቸኳይ የአገር ውስጥ ሚኒስቴር መስሪያ ቤቱን ማዘዛቸው የኢትዮጵያ መንግሥት ወደ ግንባር እንዳያዘምታቸው በመስጋት እንደሆነ ዲፕሎማቲክ ምንጮችን ዋቢ በማድረግ ይገልፃሉ።</p>

<p>ይህንኑ አስቸኳይ የኢትዮጵያውያን ጉዞ አስመልክቶ በእስራኤል የኢትዮጵያውያን አይሁዳውያን ሊቀመንበር የእስራኤል ፓርላማ እንደራሴ አቶ አዲሱ መለሰ «ታሪካዊ አገራቸው እስራኤል በመሆኗ እንዲመጡ ብሎም በኑሮና ከተለያዩ ስቃዮች እንዲላቀቁ በመታሰቡ ነው» ብለዋል።</p>

<p>አቶ አዲሱ መለሰ ኢትዮጵያውያን አይሁዳውያን ከአገራቸው ወደ እስራኤል ከሄዱ በኋላ እክል አይገጥማቸውም ለተባሉት የትም አገር ችግርና እክል አለ። ከኢትዮጵያ የሚመጡት የአረጀ ባሕልና ከአረጀ አኗኗር ጋር ከሦስተኛው ዓለም አገሮች ወደሰለጠነችው እስራኤል ሲደርሱ ችግሮች ይፈጠራሉ ሲሉ ተናግረዋል።</p>

<p>በተያያዘም ዜና በእስራኤል የሚገኝ የእስራኤል ኦርቶዶክሶችን ተቀብሎ የሚያስተምር ት/ቤት በፕሬዝዳንቱ በአይዘር ዊዝማን ሽልማት አግኝቷል። ይህ ኦሮቶዶክሳዊ ተማሪዎችን ተቀብሎ የሚያስተምር ት/ቤት ኢትዮጵያውያን አይሁዳውያንን የማይቀበል በመሆኑ ሽልማቱ ፍትሐዊ አይደለም ሲሉ በእስራኤል ነዋሪ የሆኑ ኢትዮጵያውያን ማህበረሰብ ወቅሰዋል። ይህ ት/ቤት የቀኝ ክንፍ ሃይማኖቶችን ዓለማ የሚያራምድ በመሆኑ ኢትዮጵያውያንን አይሁዳውያን ናችሁ ብሎ እንደማያምን ታውቋል።</p>

<p>ት/ቤቱ ኢትዮጵያውያን አይሁዳውያንን አልቀበልም በሚለው ፖሊሲውን አስመልክቶ የእስራኤል ጋዜጦች የተቹበት በመሆኑ የተቃውሞ ማዕበል አስነስቶ ፕሬዝዳንት አይዘር ዊዝማን ት/ቤቱ የያዘውን ፖሊሲ እንዲቀይር ሳያስደርጉ እንደማይቀር ተገምቷል። ይሁንና የት/ቤቱ ባለሥልጣናት ሃይማኖቶኞች ፖሊሲው በኢትዮጵያውያን ላይ ተፅዕኖ እንደማያደርግ ገልፀዋል።</p>

<p>ከእስራኤል ሕዝብ ዘጠኝ በመቶ የሚሆነው የኢትዮጵያውያን አይሁድ ማህበረሰብ በአገሪቱ ውስጥ ካሉት የሌሎች አገሮች አይሁድ ማሕበረሰብ ስራ አጥነቱ በኢትዮጵያውያን ላይ እጅግ የባሰ መሆኑ ሲታወቅ በአንድ ወቅት የኢትዮጵያውያን አይሁዳውያን የለገሱት ደም በመደፋቱ የዓለምን ሕዝብ ያስገረመና በርካታዎችን ያስቆጣ የዘር መድልዎ በመሆኑ አመፅ አስነስተው እስከ ፓርላማው መጨቃጨቂያ እንደነበር ይታወሳል። በዚህ ሁኔታ የተበሳጩ ኢትዮጵያውያን አይሁዳውያን በዘረኝነት ውስጥ ከመኖርና በእስራኤል ግዛት ከመሰንበት ሕይወታቸውን ያጠፉ መኖራቸው በወቅቱ በዓለም መገናኛ ብዙኅን መግለፁ ይታወሳል።</p>

<p class="align-center"><a href="/Gazettas/Agerie/info/Agerie.sera.html">ከአገሬ ሰኔ 4 ቀን 1991</a></p>


</body>
</html>
