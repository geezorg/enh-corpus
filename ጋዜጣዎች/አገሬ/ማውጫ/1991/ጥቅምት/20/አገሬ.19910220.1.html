<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ አበባ ያለው የሱዳን አማፅያን ቢሮ ተዘጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲስ አበባ ያለው የሱዳን አማፅያን ቢሮ ተዘጋ</h1>
<h2 class="align-center">ኢትዮጵያና ግብፅ በአባይ-ኤርትራ ጉዳይ ምሥጢራዊ ጉባኤ ጀመሩ</h2>


<p>ኢትዮጵያና ግብፅ የአካባቢውን ችግር ለመፍታት በጋራ ለመሥራት ስምምነት ላይ የደረሱ ሲሆን ሁለቱም ሃገሮች ለብሔራዊ ጥቅማቸው ለመሥራት መስማማታቸውን ነፃው የኤርትራ ድምፅ በአረብኛ ፕሮግራሙ ማሠራጨቱን «ዘሰን» የተሰኘው ጋዜጣ አስነብቧል።</p>

<p>በዚህ ሰፋ ባለ ውይይታቸው በሶማሊያና በሱዳን ጉዳይ ላይ ጥልቅ ውይይት ያካሄዱ ሲሆን ሁለቱም ሃገሮች ከዓለም አቀፍና ከአካባቢው ሰላም አስከባሪ ጦር ጋር ወታደሮቻቸውን ለማቀላቀል እንደተስማሙ የገለፁ ሲሆን ለአካባቢው ሃገሮች የሚከሰተውን ችግር በሰላም ይፈታ ዘንድ ትብብር ላይ መድረሳቸው ተያይዞ ተገልጿል።</p>

<p>የአረብኛ ጋዜጣን ጠቅሶ ሬዲዮው ባሰማው ሀተታ ግብፅና ኢትዮጵያ የጋራ ኮሚቴዎቻቸው በጋራ ለመሥራት ወስነው የነበረ ቢሆንም ከጥቂት ጊዜ ወዲህ የተቋረጠ ነበር። ይሁንና ከደረሱበት ስምምነት አንፃር በሚኒስትሮች የሚመራው ይኸው ኮሚቴ ሁለቱ ሃገሮች በናይል ጉዳይ የሚያወዛግባቸውን አንዳንድ ስምምነቶች በውይይት ለመፍታት እንዲያስችል የተቋቋመ ነበር። ኮሚቴው በዚህ ብቻ ሳያበቃ የድንበሩን ግጭት አብሮ እንደሚመለከት ሬዲዮው አክሎ ገልጿል።</p>

<p>ይህ በእንዲህ እንዳለ የኢትዮጵያ ባለሥልጣናት በጋምቤላ የሚገኘውን የደቡብ ሱዳን ነፃ አውጪ ድርጅት (ኤስ.ፒ.ኤል.ኤ) ቢሮ እንዲዘጋ ማዘዛቸውን የሱዳን ነፃ ጋዜጣ «አል አልዋን» በሰኞ እትሙ አስነብቧል። የኢትዮጵያ ባለሥልጣን ለኤስ.ፒ.ኤል.ኤ መሪ ለጆን ጋራንግ ወታደሮች ከአካባቢው በተባለው ቀን የማያስወጣ ከሆነ የኢትዮጵያ ወታደሮች እርምጃ ሊወስዱ እንደሚችሉ የተጠቀሰ ሲሆን በአካባቢውም የኢትዮጵያ ወታደሮች ሰፍረዋል ሲል ጋዜጣው አክሎ ያስረዳል።</p>

<p>የኤስ.ፒ.ኤል.ኤ ወታደሮች ከአካባቢው መውጣትና ጽ/ቤቱ ለምን እንደተዘጋ ያብራራው ጋዜጣ እንደሚለው የሱዳን ኢስላማዊ መንግሥትና የኢትዮጵያ መንግሥት በቅርቡ ባደረጉት ስምምነት ሁለቱም ሃገሮች ተቃዋሚዎቻቸውን ከምድራቸው እንዲያስወጡ በደረሱበት ስምምነት እንደሆነ ገልጿል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ጥቅምት 20 ቀን 1991</a></p>

</body>
</html>	
