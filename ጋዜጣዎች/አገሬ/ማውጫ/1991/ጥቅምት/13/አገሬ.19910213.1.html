<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሻዕቢያ ወታደር ተገዳ የፀነሰችው ለሞት በቃች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከሻዕቢያ ወታደር ተገዳ የፀነሰችው ለሞት በቃች</h1>


<p>በኤርትራ ከሚኖሩ ኢትዮጵያውያኖች መሃከል ስቃይ ደርሶባቸው ወደ ኢትዮጵያ ከተባበሩት መሃከል የሻዕቢያ ወታደር አስገድዶ የደፈራት አንዲት ወጣት በማህፀንዋ ያለውን ልጅ ለማስወጣት ስትሞክር በደረሰባት ጉዳት ለሞት በቅታለች።</p>

<p>በአንድ ዘመዷ ቤት ያረፈችው ይህችው ወጣት በሕክምና አዋቂ ውርጃ ለማድረግ በእጇ ገንዘብ የሌላት በመሆኑና ዘመዶቿም አቅመ ደካማ በመሆናቸው በተለያዩ ኪኒኖችና በለስላሳ መጠጥ ውርጃውን ለማካሄድ በመሞከሯ ደክማ በሰመመን ላይ እንዳለች ሰው ደርሶ ወደ ክሊኒክ በአፋጣኝ ብትወሰድም ከሞት ልትተርፍ አልቻለችም።</p>

<p>የጋዜጣው ሪፖርተር የልጅቷን ዘመዶችና በአካባቢው ያሉትን ሰዎች አነጋግሮ ለማረጋገጥ እንደቻለው «ከኤርትራ ተፈናቅላ የመጣችው በርከት ያሉ ዓመታት ከኖረች በኋላ ሲሆን እኛጋ መጥታ ተጠግታ መኖር ከጀመረችበት ጊዜ ጀምሮ እርግዝናዋ መጀመሪያ አያስታውቅም ነበር። ቀስ በቀስ ሆዷ እየገፋ መጣ። እኛም ትዳር ይዘሽ ነበር ወይ? ባል አግብተሽ ከሆነስ ማነው? ኤርትራዊ ነው ስንላት እያለቀሰች በሻዕቢያ ወታደር እንደተደፈረች ትናገር ነበር። ሆኖም እኛ ይወለድ ለሱ አታንሽም። የቤት ሠራተኛም ሆነሽ ታበይዋለሽ እግዚአብሔር ያውቃል ብንላትም እሷ ግን በብስጭትና በጭንቀት ውስጥ ነበረች። በመጨረሻም እኛ ሳናያት የውርጃ ሙከራ አድርጋ ለሞት በቃች።» ሲሉ ጠና ያሉት ሰው አስረድተዋል።</p>

<p>ሌላዋ በቅርብ የምታውቃት ስሟ እንዳይገለጽ የፈለገች ወጣት ደግሞ «ዕድሜዋ ምን ያህል ይሆናል?» ብለን ለጠየቅናት ከ18 እንደማይበልጥና አብዛኛውን ጊዜ እንቀራረብ ነበር። ስናወራ ሁልጊዜም በአሰብ እንዴት እንደተሰቃየች በምሬት ትናገራለች። በመሃፀኗ ያለውን ልጅ ከምትወልድ ራሷን መግደል እንደሚሻላትና የአረመኔ ልጅ ተወልዶ ዓይኑን ማየት እንደማትፈልግ ትናገር ነበር። ለማፅናናት ብዙ ጊዜ ሞክረናል። እንደ አጋጣሚ ሥራም አላገኘችም። ድንገት ለማስወጣት ስትሞክር መሞቷን ሰማን» ስትል በሃዘኔታ ትናገራለች።</p>

<p>እንደ ሠፈሩ ሰዎች አባባል የወባ ክኒንና ሌሎችም እንክብሎች ውጣ እንደነበር ሃኪሞቹ መናገራቸውን አውስተዋል። ለተፈናቃዮች የሚሰጠው ርዳታ አልደረሳት እንደሆነ ጠይቀን የተሰጠን መልስ በቀን አምስት ብር ይሰጣት እንደነበርና እሱም ቢሆን ልትሞት በተቃረችበት ወቅት ርዳታውን ከመቀበልና ከመመላለስ እንደታቀበች ዘመዶቿ ተናግረዋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ ጥቅምት 13 ቀን 1991</a></p>

</body>
</html>	
