<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሕአፓ፣ኢአግ፣ከፋኝ የጀግኖች ግንባር በሱዳን ነፃ ወረዳ ይዘዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h1 class="align-center">ኢሕአፓ፣ኢአግ፣ከፋኝ የጀግኖች ግንባር በሱዳን ነፃ ወረዳ ይዘዋል </h1>
<h2 class="align-center">የጄኔራል ኃይሌ መለስ ጦር ወደ ሱዳን ግንባር ተቀላቀለ</h2>

<p>ቀድሞ በወዳጅነት የዓለም ሕብረተሰብ ያውቃቸው የነበሩት የሱዳን መንግስትና የወቅቱ የኢትዮጵያ ገዢዎች የነበራቸውን አቋም ለውጠው በቅራኔ ከተዘፈቁ በኋላ ሱዳን የኢህአዴግን ተቃዋሚዎች ከመርዳት አልፋ በአሁኑ ወቅት በግዛቷ እንዲንቀሳቀሱ በመፍቀድዋ ከኢሕአዴግ ጋር ያላት ቅራኔ ይበልጥ ሰፍቷል።</p>

<p>የቅራኔ ስፋት ዋና መነሻ የሆነው የተቃዎሚዎች እንቅስቃሴ መሆኑም በተለያዩ ወገኖች ተወስቷል። ቅራኔው ሱዳን ለኢሕአዴግ ተቃዋሚዎች ነፃ ግዛት መፍቀድ የለባትም ከሚል የመነጨ ነው። ኢህአፓ፣የኢትዮጵያ አርበኞች ግንባር (ኢአግ) ከፋኝ የጀግኖች ግንባር እንዲሁም ሌሎች ተቃዋሚዎች በአሁኑ ወቅት በሱዳን ነፃ ወረዳ ይዘው እየተንቀሳቀሱ መሆኑም ተወስቷል።</p>

<p>በተለይ ሕወሓት/ኢህአዴግ ከሁሉ አብልጦ የሚፈራውና የሚሸሸው ኢሕአፓ በሱዳን ነፃ ግዛት አግኝቶ መንቀሣቀሱ ሁኔታውን ከሁሉም የበለጠ አስከፊ ያደርገዋል ተብሏል። የሱዳን መንግሥት ከግዛት ፍቃድ ውጪ አንዳንድ የቁሣቁስ ርዳታ እንደሚያደርግላቸውም ተገልጿል።</p>

<p>በደቡብ ጐንደር ወረዳዎች የኢሕአዴግን ታጋዮች በማስጨነቅ አልያዝ ብሎ ያስቸገራቸው የጄኔራል ኃይሌ መለስ ጦርም ወደ ሱዳን መግባቱ ሲነገር ጄኔራል ኃይሌ መለስም ወደ አውደ-ውጊያው ለመመለስ መጠነኛ ችግር አጋጥሟቸዋል። ጄኔራሉ ከሌሎች ባለስልጣናት ጋር በአንዳንድ ወቅታዊ ሁኔታዎች ሊጣጣሙ እንዳልቻሉ በሚነገርበት ወቅት የራሳቸውን ትልም በመያዝ ወደ ግንባር ሊመለሱ እንደሚችሉ ተገልጿል። ጄኔራል ኃይሌ ከመአሕድ ጋር ግንኙነት አድርገዋል ተብሎ ፕሮፌሰር አስራት ወልደየስን ጨምሮ ሌሎች ከፍተኛ ባለስልጣናት ለእስር መዳረጋቸው አይዘነጋም።</p>

<p>በሱዳን በኩል ያላቸውን ተገንና መከታ አርገው ከሚንቀሳቀሱት መካከል አንዱ ኢሕአፓ ሲሆን በጐጃም በኩል ሰፊ ድጋፍ በማስተባበር ላይ ነው የሚሉ ብዙዎች ናቸው። በጐጃም ብዙዎች "የኢሕአፓ አባል ነህ" ተብለው ወደ እስር ቤት ይወሰዳሉ። ይህም የመንግሥትን ፍራቻ መጠን በግልጽ ይናገራል። </p>

<p>የኢሕአዴግ መንግሥት ለሱዳን መንግሥት ድርጊት የወሰደው አፀፋ በግልጽ ባይነገርም ተመሣሣይ ርዳታ ለአማጽያኑ ያደርጋል ብሎ የሱዳን መንግሥት ያምናል።</p>
<p class="align-center"><a href="/Gazettas/Agerie/info/Agerie.sera.html">ከአገሬ ነሐሴ 30 ቀን 1989</a></p>


</body>
</html>	
