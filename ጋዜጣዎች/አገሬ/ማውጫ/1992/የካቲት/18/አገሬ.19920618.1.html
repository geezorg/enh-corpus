<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ህብረት ሙሉ ጦርነት እንዳይጀመር አሳሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአውሮፓ ህብረት ሙሉ ጦርነት እንዳይጀመር አሳሰበ</h1>


<p>የአውሮፓ ሕብረት ልዑካን መሪ ጣሊያናዊው ሬኖ ሰሪ የድንበር ግጭቱ ወደሙሉ ጦርነት እንዳያመራ ያሳሰቡ ሲሆን የአሜሪካው ልዑክ አንቶኒ ሌክና ልዩ ልዑክ አህመድ ያህያ ከትናንት በስቲያ ከጠ/ሚ መለስ ዜናዊ ጋር ተወያይተዋል። ትናንት ደግሞ ከው/ጉ/ሚ ስዩም መስፍን ጋር የተወያዩ ሲሆን ውይይቱም ተሻሽሎ ቀርቧል በተባለው የአአድ የቴክኒክ ማስፈፀሚያ ሰነድ ላይ ነው።</p>

<p>ለስምንት ወራት ፀጥ ብሎ የቆየው የኢትዮ ኤርትራ የድንበር ጦርነት በቡሬ ግንባር በኩል መጀመሩን የኢትዮጵያና የኤርትራ መንግሥታት ያስታወቁ ሲሆን ሁለቱም መንግሥታት እርስ በርሳቸው እየተካሰሱ ናቸው።</p>

<p>ባለፈው ረቡዕ ማለዳ ላይ በቡሬ ግንባር የተለኮሰው ጦርነት በሁሉም ግንባር ወደ አጠቃላይ ውጊያ መጀመር ምልክት መሆኑን ከሰሞኑ በሁለቱም አገሮች የሚሰሙ ዛቻዎችን እንቅስቃሴዎች አስረጂ እንደሆኑ ዲፕሎማቲክ ምንጮች እየጠቀሱ ሲሆን ለሰላሙ ድርድር በአዲስ አበባ ከኢትዮጵያ ባለሥልጣናት ጋር የሰላም አደራዳሪዎች እየተነጋገሩ ናቸው።። በአሥመራ ያሉት ባለሥልጣናት እንደጠቀሱትም 1ሺህ ኪሎ ሜትር ርዝማኔ ባለው ድንበር ላይ በሚገኙ ግንባሮች በማንኛውም ወቅት ሌላ ጥቃት ሊከፈት ይችላል። ሁለተኛ ዓመት ሊይዝ የተቃረበው የድንበር ጦርነት በአሥር ሺዎች የሚቆጠር ሕይወት አጥፍቷል። በ100ሺ የሚቆጠሩ ደግሞ ተፈናቅለዋል። በአፍሪካ እጅግ አስከፊ ይሆናል በተባለው በዚህ ጦርነት ከ600 ሺህ በላይ የሚሆኑ ወታደሮች በአጨቃጫቂው ድንበር ላይ ተፋጠዋል» ስትል ካሮል ፒኖ ዘገባዋን አጠቃላለች።</p>

<p>በኢትዮጵያ በኩል ግን ከትናንት በስቲያ የቃል አቀባይ ጽ/ቤት የሚከተለውን መግለጫ አውጥቷል። «ኤርትራ ከትናንት በስቲያ ሊነጋጋ ሲል በቡሬ በኩል ጥቃት መሰንዘሯን ያመለክታል። ይሁንና በአሁኑ ሰዓት አነስተኛ የተባለው ውጊያ ጋብ ብሎ ሁኔታዎች ወደነበሩበት ተመልሰዋል በአሁኑ ጊዜ ሁለቱም አገሮች ሰላማዊ ሁኔታን ለማስገኘት የመጨረሻ የተባለው የሽምግልና ጥረት በመፈለግ ላይ እያለ የቡሬው ክስተት መፈጠሩ ብዙዎችን አስገርሟል።</p>

<p>በመቀጠልም «በመጀመሪያ ኢትዮጵያ ወረረችኝ ስትል የከሰሰችው ኤርትራ ናት» በማለት የመንግስት ቃል አቀባይ ሰሎሜ ታደሰ አመልክተው የኤርትራ መንግስት በለመደው አኳኋን ለማጭበርበር ሲል እንደገና ዋሽቷል ብለዋል። መግለጫው ኤርትራ ሁልጊዜ ጥቃት ለመከፈት ስትፈልግ ኢትዮጵያ ልታጠቃኝ አስባለች የሚል ክስ ማስቀደሟ የተለመደ መሆኑን ጠቅሷል።</p>

<p>ጦርነቱ በአካባቢው እንደገና ሥጋት ፈጥሯል ያለው የጀርመን ድምፅ እንግሊዘኛ አገልግሎት ከስምንት ወራት በኋላ በአአድና በዩናይትድ ስቴትስ የሰላም ጥረቱ እየተሞከረ ጦርነት መነሳቱ ደም አፋሳሽ ጦርነት መጀመሩን ያሳያል ብላ የጀርመን ድምፅ የእንግሊዘኛ አገልግሎት ዘጋቢ ከአሥመራ ዘግባለች</p>

<p>በኢትዮጵያ በኩል የጠ/ሚኒስትሩ 25ኛ የህወሓት በዓል ንግግር ጦርነቱ ሙሉ በሙሉ እንደሚካሄድ ጠቋሚ ለመሆኑ በርካታዎች የተናገሩ ሲሆን በመዲናችን አዲስ አበባ በተሰቀሉ ማስታወቂያ ጨርቆች ላይ ዳግም የባድመን ድል ለማስገኘት በሚል በሂልተን ሆቴል የካቲት 23 ቀን የራት ግብዣ መዘጋጀቱ ጦርነቱ ድል የማግኘት ያለማግኘት ስየመጨረሻ ቋፍ ላይ መሆኑን ወታደራዊ ታዛቢዎች ይጠቁማሉ። በኤርትራም በኩል በአሥመራና በሌሎች ከተሞች መኪኖች ሁሉ ለጦርነት በመታዘዛቸውና ፀጥ ረጭ ማለቱ ጦርነቱ ከፍተኛ ዝግጅት እየተደረገበት ለመሆኑ ማስረጃ ነው ሲሉ የሚናገሩ በርካታ ናቸው።</p>


<p class="align-center"><a href="/Gazettas/Agerie/info/Agerie.sera.html">ከአገሬ የካቲት 18 ቀን 1992</a></p>

</body>
</html>	
