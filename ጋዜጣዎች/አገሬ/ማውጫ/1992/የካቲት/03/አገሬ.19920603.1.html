<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የዕርዳታ ሰራተኞችን የገደሉት አልኢትሃድና ኦብነግ ናቸው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የዕርዳታ ሰራተኞችን የገደሉት አልኢትሃድና ኦብነግ ናቸው»</h1>


<p>ባለፈው ሰኞ የድንበር የለሽ የሃኪሞች ተቋም የሆነው የርዳታ ለጋሽ ድርጅት አባላት የሆኑት ሁለት ሰዎችን አቁስለው አንድ ሰው የገደሉት የመገንጠል ዓላማ ያላቸው በኤርትራ የሚረዱት የአልኢትሃድ አልኢስላሚያ ወይም የኦጋዴን ብሔራዊ ነፃነት ግንባር /ኦብነግ/ ታጣቂዎች ናቸው ሲሉ በውጭ ጉዳይ ሚኒስትር ከፍተኛ ባለሥልጣን አቶ የማነ ኪዳኔ /ጃማይካ/ ገለጹ።</p>

<p>በአንድ ዓመት ውስጥ የአሁኑ ሶስተኛቸው ስለመሆኑ ታጣቂዎቹ ቀብሪደሃር በተባለው ቦታ ከባድና ቀላል መሣሪያ በመታጠቅ ተኩስ ከፍተው የሞትና የማቁሰል ጉዳት ስለማድረሳቸው የቢቢሲዋ የአዲስ አበባ ወኪል ኒታ ባላ በፎከስ ኦን አፍሪካ ዘግባለች።</p>

<p>እንደ ኒታ ባላ ዘገባ ታጣቂዎቹ በሜዲካል ሳን ፍሮንቲየር ድንበር የለሽ የዕርዳታ ሰጪ ሐኪሞች አባላት ላይ ተኩስ የከፈቱት ባለፈው ሰኞ ከሰዓት በኋላ ዘጠኝ ሰዓት ላይ ሲሆን የርዳታ ድርጅቱ መኪና ላይ ተሳፍረው የነበሩት አሽከርካሪዎችና ፈረንሣዊ ሃኪም የሎጅስቲክ ሰራተኞችና ተሳፋሪ ከጅጅጋ ወደደገሃቡር እየተጓዙ ነበር።</p>

<p>ከደገሃቡር 13 ኪሎ ሜትር ርቀት ላይ ከባድ መሣሪያ የታጠቁ ሰዎች ድንገት ከጫካው በመውጣት ተኩስ ከፍተዋል። እንደሜዲካል ማናጀሯ ኒኮላይ አገላለፅ መኪናውን ያሽከረክር የነበረው ኢትዮጵያዊ ወዲያው ሲሞት ሌሎች ሁለቱ ደግሞ በከባድ ቆስለዋል።</p>

<p>ሚስ ኒኮላይ አክለውም ታጣቂዎቹ ከፈረንሳውያኑ እርዳታ ሰጪዎች ፓስፖርት የነጠቁ ሲሆን የመኪናውን ሬዲዮ ነቅለው ለመውሰድ ሙከራ አድርገዋል በደገሃቡር የሜዲካል ሶን ፍሮንቲየር ሰራተኞች እጅግ የተጨነቁ ሲሆን የሬዲዮ ግንኙነት መኪና ውስጥ ካሉ ሰዎች ጋር ግንኙነት አድርገዋል። በዚህም ወደደገሃቡር ሊሄዱ ችለዋል። የቆሰለውም ፈረንሳዊ በደገሃቡር የሚደረግለት ህክምና የማያሽለው ከሆነ ወደናይሮቢ እንደሚሄድ ተገልጿል።</p>

<p>ታጣቂዎቹ ማን እንደሆኑ ራሳቸው የገለጹት ነገር ባይኖርም ሚኒ ኒኮላይ እንዳሉት ግን በጣም የተደራጀና ከአካባቢው ነዋሪ የተሻለ ሁኔታ ላይ የሚገኙ መሆናቸው ያስታውቃል።</p>

<p>በውጭ ጉዳይ ሚኒስቴር የካቢኔ ዋና ኃላፊ የማነ ኪዳኔ በበረሃ አጠራራቸው ጃማይካ የተባሉት እንደተናገሩት በኦጋዴን ክልል ከፍተኛ እንቅስቃሴ ከሚያደርጉት ከአልኢትሃድ አልእስላሚያ ወይም ከኦብነግ አንዳቸው ናቸው። የእስልምና አክራሪ ቡድን አልኢትሃድ አል ኢስላሚያና ኦብነግ ኦጋዴን ለመገንጠል የሚንቀሳቀሱና በኤርትራ መንግሥት የሚረዱ ናቸው ብለዋል።</p>

<p>አቶ የማነ ኪዳኔ አክለውም እነዚህ ታጣቂዎች የርዳታ ድርጅት ሠራተኞችን አዘውትረው ዒላማ የሚያደርጉ ሲሆን ቅንጅት በመፍጠር ኢትዮጵያውያንን በመግደል እውቅና ለማግኘት የሚሞክሩ ናቸው። ይህ ያሁኑ ጥቃት ለሶስተኛ ጊዜ ሲሆን የሰብዓዊ ርዳታ የሚሰጠው ድንበር የለሽ የሀኪሞች ተቋም በአካባቢው እርዳታውን ለማቆም መወሰኑን አስታውቋል። ይሁንና የመንግሥት ቃል አቀባይ ወ/ት ሰሎሜ ታደሰ አካባቢው የተረጋጋ እንደሚሆን ገልፀዋል።</p>


<p class="align-center"><a href="/Gazettas/Agerie/info/Agerie.sera.html">ከአገሬ የካቲት 3 ቀን 1992</a></p>

</body>
</html>	
