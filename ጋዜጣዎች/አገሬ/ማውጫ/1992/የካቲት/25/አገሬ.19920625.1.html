<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና ኤርትራ ሰራዊቶች በ200 ሜትር ዒላማቸውን አነጣጥረው ተፋጠዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያና ኤርትራ ሰራዊቶች በ200 ሜትር ዒላማቸውን አነጣጥረው ተፋጠዋል</h1>


<p>የመጀመሪያው መስመር የኤርትራ ሰራዊት በምዕራቡ ድንበር በ200 ሜትር በምሽግ ውስጥ ተፋጠው እንደሚገኙ በአካባቢ ላለፉት ጥቂት ቀናት ቆይቶ ወደ አሥመራ የተመለሰው የቢቢሲ ዘጋቢ አሌክስ ላስት አመለከተ።</p>

<p>አሌክስ ላስት እንዳለው «የመጀመሪያው መስመር የኤርትራ ሰራዊት በጉብታ ላይ መሽጓል። የኤርትራ ሰራዊት ከኢትዮጵያ ሰራዊት 200 ሜትር ተፋጧል። የሁለቱም ሰራዊቶች በምሽጋቸው ውስጥ ሆነው ጠመንጃዎቻቸውን ደግነው ዒላማቸውን አነጣጥረዋል። ከምሽቱ ውስጥ ሆነው በጥንቃቄ ተፋጠዋል። ከምሽጉ ወደላይ ጥቂት ቢንቀሳቀሱ ከሁለቱም በኩል ይተኮሳል። መንቀሳቀስ መሞት በመሆኑ በዓይነ ቁራኛ ይተያያሉ።» ብሏል።</p>

<p>በመቀጠልም «በዚህ የምዕራብ የውጊያ ቀጠና በተለምዶ ሰቲት መረብ የሚባለው አካባቢ ሁለቱም ጦሮች የታጠቁት የአየር መቃወሚያ ሲሆን በአየር መጠባበቁ በሁለቱም በኩል በጥንቃቄ የተያዘና ውጥረቱም ማየሉ ያስታውቃል። የአየር መቃወሚያው በእግረኛ ጦርም ላይ ሊዘንብ ይችላል። ይህም አካባቢ ከአሥመራ 300 ኪ.ሜትር ይርቃል።»</p>

<p>«የኤርትራ ሰራዊት አባላት ሲጠየቁ ኢትዮጵያ የሰላም ሃሳቡን እንዳልተቀበለች ይናገራሉ። ይሁንና በሁለቱ አገሮች መካከል የሽምግልናው ጥረት እየተካሄደ ቢሆንም በግንባር ያለው ፍጥጫ ውጥረቱ ማየሉንና ዳግም ጦርነት ይነሳል የሚል ግምት አሳድሯል» ሲል ከኢትዮጵያ ኤርትራ ድንበር አሌክስ ላስት ዘገባውን ቋጭቷል።</p>

<p>የኢትዮጵያ መንግስት የአፍሪካ አንድነት ድርጅት የሆነውን የማስማሚያ ሃሳብ አልቀበልም ብሏል ሲል የኤርትራ የውጭ ጉዳይ ሚኒስትር መግለጫ በትናትናው ዕለት ከአሥመራ አሰምቷል።</p>

<p>በሁለቱ አገሮች መሀከል እርቅ እንዲሰፍን እየማሰነ ያሉት የአሜሪካው ልዩ ልዑክ አንቶኒ ሌክና የአልጄሪያው ፕሬዝዳንት ልዩ ልዑክ አህመድ ኦህያ በተደጋጋሚ ወደሁለቱ አገሮች የመመላለሳቸው ድካም ከንቱ ሆኗል ሲል ዲፕሎማቲክ ምንጮች ይገልፃሉ።</p>

<p>የአሜሪካ የቀድሞ ብሔራዊ ፀጥታ አማካሪ አንቶኒ ሌክ አብሮ የሰላም ጥረት ሸምጋይ የነበሩትን ባልደረባቸውን አህመድ ኦሀያ በአስመራ ትተዋቸው ወደ ዩናይትድ ስቴትስ ከተመለሱ በኋላ ዳግም ወደ አሥመራ መጥተው ትናንት አብረው ወደ አዲስ አበባ መጥተዋል።</p>

<p>የኢትዮጵያ መንግስት ቃል አቀባይ ጽ/ቤት ከትናንት በስቲያ ባወጣው መግለጫ ኢትዮጵያ ቀደም ሲል በማስማሚያ ሀሳብ ላይ የነበራት አቋም ፈፅሞ እንዳልተቀየረ ገልፆ የቴክኒክ ማስፈፀሚያ ሰነዱ ኢትዮጵያ የያዘችውን አቋም የሚያፋልስ በመሆኑ እንደማታምንበት አመልክቷል።</p>

<p>ልዩ ልዑካኖቹ አንቶኒ ሌክና አህመ ኦሀያ ትናንት አዲስ አበባ የገቡት ከኤርትራ ፕሬዝዳንትና ከተለያዩ ከፍተኛ ባለሥልጣናት ጋር ከተወያዩ በኋላ መሆኑን የኤርትራ የውጭ ጉዳይ ሚኒስትር መግለጫ አመልክቷል።</p>

<p>መግለጫው የኤርትራ መንግስት የአአድን ማስፈፀሚያ ሃሳብ በይፋ መቀበሉን ጠቅሶ ጠ/ሚ/ር መለስ ዜናዊ ከሁለቱ ልዑካኖች ጋር ሁለተኛ ዙር ውይይት ማካሄድ መጀመራቸውንም አያይዞ ጠቁሟል።</p>

<p>ይህ በእንዲህ እንዳለ የውጭ ጉዳይ ሚኒስትር አቶ ስዩም መስፍን ትናንት ማምሻውን የልዑካን ቡድን እየመሩ ወደ ሱዳን ሄደዋል። አቶ ስዩም በሁለቱ አገሮች ሚኒስትሮች መካከል ለሚደረግ ውይይት እንደሄዱ ምንጮች የጠቆሙ ሲሆን ለሶስት ቀናት እንደሚቆዩም ተያይዞ ተገልጿል።</p>


<p class="align-center"><a href="/Gazettas/Agerie/info/Agerie.sera.html">ከአገሬ የካቲት 25 ቀን 1992</a></p>

</body>
</html>	
