<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሞቃዲሾ ገበያ ቦታ 20 ሰዎች ተገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሞቃዲሾ ገበያ ቦታ 20 ሰዎች ተገደሉ</h2>


<p>በትናትናው ዕለት ቢቢሲ ከሞቃዲሾ ባሰራጨው ዘገባ እንደገለጸው እስላማዊ ታጣቂዎች በሶማሊያ የሽግግር መንግሥት ፕሬዚዳታዊ ቤተ-መንግሥት ላይ የሞርተር ጥቃት ካካሄዱ በኋላ የሽግግር መንግሥቱ ወታደሮች በወሰዱት አፀፋዊ እርምጃ የተተኮሰው ሞርታር በካራ በተባለው የገበያ ቦታ ባደረሰ ጉዳት ሃያ ሰዎች መገደላቸው ታውቋል።</p>

<p>የቢቢሲ የዜና ወኪል ያነጋገራቸው የዓይን እማኞች እንደገለፁት ከሆነ በመጀመሪያ አንድ የሞርተር ጥይት በገባያው መሀል ካረፈ በኋላ ሁለት ሰዎች ወዲያውኑ የሞቱ ሲሆን ፤ ከዚያም ሁኔታውን ለመመልከ በአስከሬኖቹ ዙሪያ በርካታ ሰዎች እንደተሰበሰቡ ሌላ ሞርታር በመተኰሱ ምክንያት ተጨማሪ ሰዎች ተገድለዋል ሲል ቢቢሲ በዘገባው አብራርቷል።</p>

<p>በሌላ ዜና ጥቃቱ የተፈፀመው የተባበሩት መንግሥታት የስታፍ ሰራተኞቹን ከባይደዋ ለማውጣት በጀመሩበት ወቅት ነው ተብሏል። የድርጅቱ ባለስልጣናት ጉዳዩን አስመልክተው ለቢቢሲ የዜና ወኪል ሲናገሩ ፤ «ሰራተኞቻችንን ከከተማዋ ለማስወጣት የተገደድነው የሞቃዲሾ ብጥብጥ ወደ ባይዳዋ እንዳይስፋፋ ስለሰጋን ነው» ሲሉ ተናግረዋል። ባይደዋ በሽግግር መንግሥቱ ስር ከሚተዳደሩት የሶማሊያ ከተሞች ውስጥ አንዷ ናት።</p>

<p>ይህ በእንዲህ እንዳለ የኢትዮጵያ ጦር ከሶማሊያ እንዲወጣ በመንግሥት ላይ የተቻለውን ጫና እንደሚፈጥሩ የተለያዩ ተቃዋሚ ፓርቲ አመራሮች ለአሜሪካ ድምፅ ሬዲዮ ለእንግሊዝኛ ክፍል ገለፁ። ይሄንኑ ጉዳይ አስመልክተው የተናገሩት የህብረት ሊቀመንበር ፕሮፌሰር በየነ ጵጥሮስ ፤ «መንግሥት ከሶማሊያ ጉዳይ ጋር በተያያዘ ባለፉት 21 ወራት ውስጥ በህይወት ይሁን በገንዘብ ደረጃ የከፈለውን መስዋዕትነት መግለፅ ይገባዋል» ብለዋል። መንግሥት ኃላፊነቱ ባልተሞላበት ሁኔታ በእነዚህ ሁለት ጉዳዮች ላይ ምላሽ ለመስጠት ፈቃደኛ አልሆነም ያሉት ፕሮፌሰር በየነ ፤ «ከእኛ የተደበቀው ይህ ጉዳይ በሌላ ሀገር ቢሆን ኖሮ ፓርላማውን ሆነ ሕዝቡ የማወቅ መብት ነበረው» ሲሉ ተናግረዋል።</p>

<p>በአንድነት ፓርቲ በኩል የተናገሩት አቶ ተመስገን ዘውዴ ጊዜያዊ ሠላም የሚባለው ገዳይ ቅዠት ነው ሲሉ ተናግረዋል። እንደ አቶ ተመስገን ገለፃ ከሆነ የተባበሩት መንግሥታት በሶማሊያ ጉዳይ ላይ ጣልቃ ለመግባት ስላልፈለገ በአፋጣኝ ወጥተን መስዋዕትነታችን እንዲቆም ማድረግ አለብን ብለዋል። በአሁኑ ሰዓት ሁሉም የዳር ተመልካች ሆኖ ነው የኢትዮጵያንና የኢትዮጵያ መከላከያ ሠራዊትን ስቃይ እየተመለከተ ያለው በማለት የተናገሩት አቶ ተመስገን አሁንም ቢሆን ጦራችንን ከሶማሊያ ለማስወጣት አልዘገየንም ካሉ በኋላ እኔ ያለኝን ምክር መለገስ የምፈልገው ገና ለገና ዓለም ዓቀፉ ማህበረሰብ በጉዳዩ ላይ ምላሽ ይሰጠናል ብለን ማሰብ ሳይኖርብን በአፋጣን ጦራችንን እንድናስወጣ ነው ሲሉ ሀሳባቸውን ገልፀዋል።</p>

<p>በሌላ በኩል የኢዴአፓ መድህን ሊቀመንበር የሆኑት አቶ ልደቱ አያሌው በበኩላቸው የኢትዮጵያ ጦር ወደ ሀገሩ መመለስ ያለበት ጊዜ ቢኖር አሁን ነው ብለዋል። አቶ ልደቱ አያይዘውም በጉዳዩ ላይ የአፍሪካ ህብረትም ሆነ የተባበሩት መንግሥታት በአፋጣኝ በመግባት ኃላፊነቱን ሊረከቡ ይገባል ብለዋል።</p>

<p>የውጪ ጉዳይ ሚኒስትር ስዩም መስፍን ባለፈው ሳምንት የተባበሩት መንግሥታት አመታዊ ጠቅላላ ጉባኤ ላይ የሶማሊያ ጉዳይ አስመልክተው ባደረጉት ንግግር ዓለም ዓቀፍ ማህበርሰብ ወደ ሶማሊያ በአፋጣኝ ጦር እኒድልክ አሳስበዋል። የውጪ ጉዳይ ሚኒስተር ቃል አቀባይ የሆኑት አቶ ዋህደ በላይ በበኩላቸው ፤ «የኢትዮጵያ ጦር ወደ ሶማሊያ የተላከው የእስላማዊውን ኃይል ከሞቃዲሾ ጠራርጐ ካባረረ በኋላ ተልዕኮውን በመፈፀም ወደ ሀገሩ እንዲመለስ ነው» ካሉ በኋላ በወቅቱም የእኛን ጦር የተባበሩት መንግሥታት የሠላም አስከባሪ ጦር እንደሚተካው ቃል ተገብቶልን ነበር» ብለዋል።</p>

<p>የኦሮሞ ፌዴራሊስት ፓርቲ ሊቀመንበር የሆኑት አቶ ቡልቻ ደመቅሳ በበኩላቸው ፤ «የኢትዮጵያ ጦር ሶማሊያ ከገባ ሁለት ዓመት ሊሞላው ነው። ነገር ግን የተሻለ ነገር ከማምጣት ይልቅ የበለጠ የችግሩ አንድ አካል እየሆነ ነው» ብለዋል። ለዚህም በምክንያትነት የጠቀሱት «ቀደም ሲል በህዝቡ ዘንድ ሲጠላ የነበረው የአልሸባብ ጂሀዲስት ቡድን አሁን በሚያራምደው ፀረ-ኢትዮጵያ አቋም በህዝቡ ዘንድ ድጋፍ እያገኘ እንዲሄድ አድርጐታል» ብለዋል። ፓርቲዎቹም በአጠቃላይ የኢትዮጵያ ጦር ከሶማሊያ እንዲወጣ በፓርላማው ውስጥ የጋር ትግል የሚያደርጉ መሆናቸውን ተናግረዋል።</p>


<p class="align-center"><a href="/Gazettas/Sendeq/info/Sendeq.sera.html">ከ መስከረም 28 ቀን 2001</a></p>

</body>
</html>	
