<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለእናንተ ይሁን! ክቡር እምክቡራን እድምተኞቼ። መቼም የህዳር ብርድ እንደ ጥቅምት ይሆናል ብለን አስበናል የሚል አርቆ አሳቢ ይኖር ይሆን? እንዲህ ስል ግን እንኳን ስለብርድና ቅዝቃዜ ልናወራ ከሀገራችን አያስፈልጉንም የሻዕቢያ ኮማንዶዎች ናቸው እየተባሉ ከሀገር ሲባረሩ የከረሙ ኤርትራውያን ተመልሰው ሲመጡ አይተን አይኔ ነው ወይንም የእነርሱ መንፈስ እያልን እየተጠራጠርን ነው።</p>

<p>እንዲህ ስል ግን ከኢትዮጵያ ተባረው አንድ ወይንም ሁለት ወር ቆጥረው ኤርትራ ቆይተው እዚያ ሀገር ዲሞክራሲ የለም እያሉ ወደ ኢትዮጵያችን የሚመለሱ ኢትዮጵያውያን በእርግጥ ዲሞክራሲ ተጠምተው ነው? ደሞስ እናንተዬ እኛ ሀገር ዲሞክራሲ ሞልቶ ፈሶ ነው ጥማቸውን ለማርካት የመጡት ትሉ ይሆናል። ቂማቸውን ሊወጡ ነው የመጡት ብለን ልንጠነቀቃቸው ይገባል እንጂ ኤርትራዊነታቸውን ማረጋገጫ ቢጫና ነጭ መታወቂያ ካርድ ይዘዋል ወይ? ብለን እነርሱን ሳይሆን ራሳችንን እንጠይቅ። መቼም እድምተኞቼ እኔ ግራ ስለገባኝ እንጂ እንዲህ ያለ ተራ ነገር እንደማልጠይቅ ታውቃላችሁ ግን መላው ምንድን ነው?</p>

<p>እንደው ለነገሩ ምህረት ሊያደርግ ወይንም የሞት ፍርድ ለመፍረድ የሚያስችል ፊርማ ያለው አንድ ሰው ጋር ነው እሱም ፕሬዝዳንቱ ጋር ሲባል ነው ዬማነው እንጂ የሰላምና የልማት ኮንፍረንስ አካሂዳለሁ ብሎ ወደ ጅጅጋ ያቀና ምክትል ጠቅላይ ሚኒስትር (ተፈራ ዋልዋ) ስልጣን እንዳልሆነ እናውቃለን።</p>

<p>ግን እናንተዬ በፍርድ ቤት ክርክር ላይ እንዳሉ ሁለት ዓመት ታስረዋል ተብሎ ከእስር የተፈቱ የቀድሞ የክልሉ ስራ አስፈፃሚ ኮሚቴ አባላት ወጥተው በነፃ እንዲንቀሳቀሱ ይፈቀድላቸዋል ወይንም በሱማሌ ክልል ይንቀሳቀሳሉ የተባሉ ተቃዋሚ ኃይሎችን በማደን ተግባር ላይ ይሰማራሉ? ተብላችሁ ብትጠየቁ የታሰሩት ስራ አስፈፃሚ አባላት ከአልኢትሃድና ከኦብነግ ጋር እንዳይተባበሩ ተፈርቷል ትሉ ይሆናል። የእናንተ ነገር ሳይጠሩት አቤት ሳይልኩት ወዴት ስለሆነ አልፈርድባችሁም።</p>

<p>ለመሆኑ ኢድ ጣሂር እንዲያቀርቡ የተጠየቁትን ዋስ አቅርብው በዋስ ተፈቱ ወይንም እዚያው ከወሕኒ ቤት ናቸው? መቼም በልቶ አይጠረቄው አዝኖላቸው ለእሳቸውም ምህረት ቢያደርግላቸው ምን አለበት አላልኩም እኔ አልወጣኝም።</p>

<p>እንደው ለነገሩ «መማር መማር አሁንም መማር!» ስንል ነው መጀመሪያም ችግሩ የመጣው። የመማሪያ ቋንቋን በተመለከተ በየዳር ዳሩ እየተነሳ ያለው ብጥብጥ ምክንያቱ የክልሉ ባለሥልጣናት እንጂ በእርግጥ ወሮበላዎች ናቸው እንዴ?</p>

<p>ወሮበላ የሚባለው ቃሉን የማያከብር እንጂ በማያውቀው ቋንቋ ተማር የሚባለው ሰው እንዳልሆነ እናንተም እኔም እናውቃለን። ወጋጎዳ በአባተ ኪሾ ካቤኔ እንደተፈጠረ በጋምቤላ ላይፈጠር እንደሆነ ምን ማረጋገጫ ይኖራል? ወጋጎዳን ለመቃወም የሀገር ሽማግሌዎች ቀደም ብለው ነው የተነጋገሩት የተመረጡት በጋምቤላ ግን የሀገር ሽማግሌዎች የተመረጡትና የተሰባሰቡት ብጥብጡን ኑዌሮች ከአስነሱ በኋላ ነው እና አንድም ናቸው ወይንም ሁለት ናቸው ትሉ ይሆናል።</p>

<p>ይህ በጋምቤላ የተፈጠረው የቋንቋ ውዝግብ የክልሉ ፕሬዝዳንትን በሆቴል ውስጥ እንዲደበቁ አድርጓል እንጂ እንዳትነቃነቁ እያሉ ሽጉጣቸውን ደግነው ቁምሳጥን ገብተዋል የሚል ወሬ ተወራ ቢባል ማን ነው ውሸት ሊል የሚችለው?</p>

<p>ለነገሩ እንደባቢሎን ግንብ ግንባታ በቋንቋ እንደተለያዩት በውሃ ወለድ በሽታም የጋምቤላ ነዋሪ ከሕይወቱ እየተለየ እየሞተ ነው ይባላል። ይህ ግን የአሁኑ ይባስ የሚያስብል ነው። እኔ ግን ምንም አላልኩም።</p>

<p>እንደው ነገርን ነገር ያነሳዋል እንደሚባለው በመማሪያ ቋንቋ የተነሳ ውዝግብ ትዝ አለኝ እንጂ ሰሞኑን ሴት የኢህአዴግ ባለሥልጣናት ለቀጣዩ ምርጫ ራሳቸውን ከማዘጋጀት ይልቅ በየዓመቱ አንድ ጊዜ የሚደረገውን ባህላዊ ንቅሳት ጥርሳቸውን ሲነቀሱ ነው የከረሙት። አቤት እናንተዬ ሜዳም እያሉ እንዲህ ለውበታቸው ይጨነቁ ነበር ማለት ነው?</p>

<p>እንዲህ ስል ግን ጉራማይሌ ካልተነቀስኩኝ ብላ አንድ ዓመት ሙሉ ስትፎክር የነበረችው የሁለት ድርጅቶች ስራ አስኪያጅነትን አጣምራ የምትሠራው ሹም ጥርስዋን ተነቅሳ ንቅሳቱ እስኪይዝላት ድረስ ከቤት አልወጣም ማለትዋን ሰምቼያለሁ ልል መስሏችሁ ከሆነ እኔ ምንም አላልኩም። ደሞስ እንደ እነዚህ ዓይነት ሴቶችን መንግሥት ወደ ኃላፊነት ሲያመጣ በመጀመሪያ ሊያየው የሚገባው ውበት ሳይሆን ለመርሀ ግብር መስራታቸውን በማወቅ ነው የሚል ነገር ከአፌ አላወጣሁም።</p>

<p>በማደጎ ከሚያሳድጓቸው ልጆች መካከል ጥቂቶቹን ይዘው ሶደሬ ሲዝናኑ የሰነበቱት አዛውንት የአፍሪካ ሀገር መሪ የነበሩ ሰውዬ ወደ ሀገራቸው ተመለሱ ወይንስ እንደ ሣዲቅ አልማህዲ ከተጧላቸው ጋር ለመታረቅ ጊዜ እየጠበቁ ነው? እንዲህ ስል ግን የ83 ዓመቱ አዛውንትን ሐሰን ጉሌድን የተናገርኩ እንዳይመስላችሁ። ተስፋ ባደርግም ወደ ኢትዮጵያ ከየትም በኩል የሚመጣ ጨው ካለ አትከልክሉ ይለፍ ማለታችውን ለእስማኤል ዑመር ጌሊ ሲናገሩ እዚያው ሶደሬ ሰምቼያለሁ አልኩ እንጂ እሳቸውም ለስግደት ውቅሮ ነጃሼ መስጅድ ሄደዋል አላልኩም።</p>

<p>እኛ በተለይ አያሌው ጎበዜ የክልል 3 መስተዳደር ማስተዳደር በርትቶ በመያያዙ ቲቸር አዲሱ ሲቪል ሰርቪስ ኮሌጅ ገቡ እንዴ? እያልን መጠያየቃችን አልቀረም። መቅረትማ እንዴት ይቀራል ግን ከወጋጎዳ ጭቅጭቅ በኋላ አቶ አባተ ኪሾን ወደ ቻይና ያስፈረጠጣቸው ምንድን ነው?</p>

<p>መቼም በጀጂያን ክፍለ ሀገር አስተዳደር ጋር ሲገናኙ የመረጠኝን ሕዝብ እወክላለሁ፤ በቋንቋው ነው ሰላም የምለው ብለው «ዳኤ ቡሼ» የሚል ሰላምታ ሰጥተዋል አላልኩም። ደቡብ ክልልን ለማልማት ከዚህ ክፍለ ሀገር አስተዳደር ጋር ተፈራርሟል ማለት የአዋጁን በጆሮ ያስብላል እንጂ በአዋሣ ብስክሌት ፋብሪካ ለመክፈት እቅድ አለ አላልኩም።</p>

<p>እንደው እንደ አፄ ቴዎድሮስ ራሴን በራሴ ገድዬ ነው እንጂ ከዚህ አብዮት ሕዝብ ሀገር የምለያየው ሲል ሲፎክርና ሲያቅራራ 17 ዓመት የኖረው መንግሥቱ ኃይለማርያም ድምፁን ሳያሰማ ሐራሬ ዚምባቡዌ ቢሄድም ስምንት ዓመት ቢቀመጥም ስምንት ዓመት ቆጥሮ ወደ ደቡብ አፍሪካ ዳግም ማምራቱን ምን ትሉታላችሁ?</p>

<p>መቼም እዚያው ደቡብ አፍሪካ እያለ በአሜሪካ መንግሥት ገፋፊነት ለፍርድ ይቀርብ ዘንድ በአንድ ተቋም መጠየቁን ሰማን። ግን ተሽሏቸው ይሆን ኮሎኔል? እንዲያው እግዜር ይማሮት! ብንል የደርግ ኢሠፓ ናፋቂዎች እንባል ይሆን? ብላ ኢሠፓዋ ሚስቴ ጠየቀችኝ።</p>

<p>ግን እኔም መንግሥቱ ኃይለማርያም ሁለታችንም እስረኞች ነን ማለታቸውን አስታወሰን። እግዚአብሔር ይማሮት ብንል እንኳ ክፋት እንደሌለው በመገንዘብ ለአረሩ መንግሥቱ ኃይለማርያም ረዥም እድሜን ተመኝተናል።</p>

<p>እኔ እስከማውቀው ድረስ የዘመቱ ሴቶች ያማሩት ለዓይን የሚያማልሉ የሆኑት ስለማይገረዙ ነው እንዴ? መቼም ውበት ካለግርዛት ነው የሚገኘው ቢባል ማን ውሸት ይላል። የዘመኑ ወጣቶችን ያየ እኔ ግን እንደ ድሮ እንደወግና ባህላችን የሴቶችን ግርዛት እደግፋለሁ ያሉ እንዳይመስላችሁ። ግርዛት በዓመት 2 ሚሊዮን ሴት ልጆች ላይ ይፈፀማል የተባለውን ወሬ ሰምቼ ለምን እንደሰማይ ምጥቀቱ እንደ አሸዋ ብዛቱ በሆነው ዲሞክራሲ መብታቸው በመጠቀም ሴቶች «እኛ መገረዝን አንፈልግም» የሚል መፈክር ይዘው ሰልፍ ሊወጡ ይገባል አላልኩም። እንዴ እንደ እናንተ አይደለሁም በሀገር አቀፍ ደረጃ የአኢሴማ ከፍተኛ ስልጣን የነበራት ኢሠፓ ሚስት ያለኝ ነኝና እንዲህ ያለ አፍ እላፊ አልናገርም።</p>

<p>ለነገሩ እንዲያው ውጭ ሀገር የሄደ ባልዋን ሽርጥ ለብሶ ጫት ሲቅም ባልየው እጅ ከፍንጅ የያዘው ባለሥልጣን አለ እንዴ? ለነገሩ አብዮት ልጅዋን ትበላለች እንደሚባለው ለእስር ቤት ተዳርጓል ትሉ ይሆናል። ግን ይህን ስትሉ አብሮ አደጌን እንዳልተናገራችሁ ተስፋ አደርጋለሁ። ደሞስ በእሱ ጠነከረበት እንጂ የአዲስ አበባ ቆነጃጅት ያላማለለችው ልቡን ያልሰበረችው ተጋዳላይ ማን አለ ትሉ ይሆን? እድሜ ለግምገማ ሁሉም ልክ ገብቷል ትሉ ይሆናል። እኔም ብሆን ትላንትና እንጅ ዛሬን አልተናገርኩም።</p>

<p>ደግሞስ ብናገር ምን ይመጣል መሰላችሁ እንዲያው ግን የዘር አቅርቦትን ለማስፈን ሲደረግ የነበረው ጥረት ምን ላይ ደረሰ? መቼም በኤክስቴንሽን ፓኬጁ ባይሳካልን በምስራቅ አፍሪካ በወንዴ ዝንብ እርባታ ተሳክቶልናል። ግን እናንተዬ የዘር አቅርቦት ብል መሐን ባለስልጣኖቻችን ዝርያ ለመተው በመፈለግ የቀድሞ ትዳራቸውን እየፈቱ አዲስ እያገቡ ነው ያልኩ መስሏችሁ እንደሆነ እኔ አልወጣኝም። ለማንኛውም ግን እስከ ሣምንት ቸር ይግጠመን ብዬ ልሰናበታችሁ፤ ደህና ክረሙልኝ!!</p>


<p class="align-center"><a href="/Gazettas/BezaAxmur/info/BezaAxmur.sera.html">ከቤዛ ኅዳር 20 ቀን 1992</a></p>

</body>
</html>	
