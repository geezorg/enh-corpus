<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንዴት ከረማችሁ ሠላም ለእናንተ ይሁን! ክቡር እምክብራን እድምተኞቼ እንዳው እናንተን ልጠይቅ ብዬ እንጂ እኔማ በቀጣዩ ምርጫ በአዲስ አበባ ከ115 በላይ የሴት እጩ የምርጫ ተወዳዳሪዎች በግላቸው ለመወዳደር እየተዘጋጁ መሆኑን ሰማሁ።</p>

<p>እንደ ለነገሩ እንጂ በአዲስ አበባ ከተማ ድሮም ሴት ናት ልትምረጥ የበልቶ አይጠረቄውንም ህግ የኮስታራውን ቲቸር ቦታ ልትይዝ የሚገባው ብል እንዲያው እቴጌ ጣይቱ ስለቆረቆሩዋት ነው በአዲስ አበባ ሴቶች መመረጥ አለባቸው የምትለው ትሉ ይሆናል።</p>

<p>እኔ ግን እንደድሮው ያለሴቶች ተሳትፎ አብዮቱ ግቡን አይመታም የሚል መፈክሬን ብልላችሁ እናንተ ያለነገር ውላችሁ የማታድሩ የሀበሻ ልጆች እንኳን አብዮቱ አይነጋም ሌሊቱ ብላችሁ ያለሴቶች ተሳትፎ አይነጋም ሌሊቱ የሚል መፈክር ማሰማት ጀምሯችኋል አሉ። ይህንንም መሰሉን የወንድ ትምክህተኞች መፈክር የሴቶች መብት አስጠባቂ ማኅበር እንዳይከሳችሁ እንጂ ለእኔ ዕዳው ገብስ ነው።</p>

<p>ኢሠፓዋ ሚስቴም ከምርጫው ካልገባሁ እያለች ቢሆንም ለህዝቡ ምን ትሰሪለታለሽ ብላት የቀድሞዋን በ25 ሣንቲም ክፍያ የመሰረታትን አኢሴማን እንደገና በመመስረት የፆታ ድርጅት መስርቼ ለሀገር መሪነት እወዳደራለሁ አለችኝ።</p>

<p>በሴትነት ከሆነ እነ ሻለቃ አረጋሽ እና እነ ተጋደልቲ ነፃነት የትሄደው ነው አንቺ የምትመረጪው ብላት ባልመረጥም የቀድሞውን የአኢሴማን ገንዘብ አስመልሳለሁ አለችኝ።</p>

<p>ግን የአኢሴማን፣ የአኢወማን፣ የመኢገማን፣ የመኢሠማ፣ ገንዘቦችና ንብረቶች በማን ቁጥጥር ሥር ናቸው። እነዚያን ባዶም ይሁኑ ሙሉ ካዝናዎችን የተረከበው ማነው ብዬ አፈወያኔውን መጠየቅ አለብን ግን መጠየቅ አይቻልምና ተውኩት የሚወራው ግን እኔ ሳልሆን እናንተ የምትሉት ከሴቼንቶው ነጂ በኃላፊነት የተረከቡት ብላችሁ ትሉ ይሆናል መቼም ምን ያለበት ዝላይ አይችልምና የድርጅትና የማኅበር ነገር የማይሆንላቸው እኚሁ ሰውዬ ከባላንጣዎቻቸው ከተቃዋሚዎቻቸው ጋር ጊዮን ሆቴል ሲከራከሩ ምክር ቤቱ የእናንተን ጋዜጣ ተሸክሞ ይሽጥላቸው እንዴ? ብለው ጠይቀው ነበር አሉ።</p>

<p>መቼም ባለታክሲ ታክሲው ላይ የጫነውን ዕቃ ያወርዳል እንጂ አይሸከምም ስለዚህም ከስብሰባው በኋላ በየክልሉ ያሉ ባለስልጣናት ጋር ስልክ ደውለው እንዳይገባ ፈቀዱ እንዲህ ስትባሉ ደግሞ ራሳችሁ እየገዛችሁ ወደ ክልሉ አግቡ ማለት እንዳይመስላችሁ አሉ እየተባለ ይወራል ግን ይህ ድምፅ የአፈ ጉባኤያችን ነው ያለ ማን አለ?</p>

<p>ምነው ሸዋ አሽሙረኛው ምን ነካው ትሉ ይሆናል ግን ይሄ ለጉብኝት ይሁን ለስግደት ወደ ነጋሺ መስኪድ ታላላቅ ሰው ሲሄድ በአላሙዲን ላይ ችግር የሚፈጠረው ለምንድን ነው? እናንተዬ እነ ሼህ አላሙዲን ከባለስምንት ቀዳዳ ያለው ጫማ ሸበጥ አድራጊ ታጋዮች ጋር ሠላም ናቸው ያኔ የዛሬ ሁለት ዓመት መካን ወይንም መዲናን ያደረጉት ዘንድ የተፈለገውን የነጋሺ መስኪድንና መቃብርን ለመጎብኘት መቀሌ ሄደው እያለ ከእሳቸው በርካታ አድርጅቶች አንዱ የሆነው ኢኳቶሪያል ቢዝነስ ግሩፕ የሚሰሩ ሰዎቻቸው አዲስ አበባ ውስጥ ቢታሰሩባቸው ወንድማቸ ሳይቀር ቢቀፈደድባቸው ጉድ አልን እንጂ ያልነው አልነበረም።</p>

<p>ኢትዮጵያ ሁለተኛዋ ሀገሬ ናት የሚሉት የጅቡቲው ፕሬዝዳንት የነጂሽ መስኪድና መቃብርን ሊገበኙ በዚያው ሶላት ሊያደርሱ ወደ መቀሌ ሲያመሩ ደግሞ አላሙዲን በገንዘብ ቢንላዲንን ይረዳል የሚል ወሬ በቁጥጥር ስር ሊውል ነው እየተባለ በዓለም መገናኛ ብዙሃን በእኛ ቢጢሊ ጋዜጣ ሲለፈፍ ከረመ።</p>

<p>መቼም እኔ ፖለቲካዋንም ሆነ ቱጃሮችን እንደ ኤሌትሪክ እፈራለሁና አሽሙር ሳይሆን ሀቅ ልናገር አልኩኝ እንጂ ሼካችን በነጋሺ መቃብር መስኪድና አካባቢ እሰራዋለሁ ያሉት ዩኒቨርስቲና መስኪድ ባለማሰራታቸው ስለት ባለማስገባታቸው ምልክት ሊያሳያቸው ነው እየተባለ ሲነገር ሰማሁ እንጂ እኔ ምንም አላልኩም።ስለት አስገቡ! እያልኩኝ ደግሞ እንደ ፈቃድ የሌለው ባሕታዊ አልፈልፍም ግን ሼሁን ከክፉ ይጠብቅልን እላለሁ።</p>

<p>እንደው ለነገሩ አሜሪካ ሲባል ያመኝ ጀምሯል አንድ ሳምንት ሙሉ ሲንበሸበሹብን የከረሙት እንዲያውም የማቀዝቀዣ ፋብሪካ፣ የኮምፒዮተር መገጣጠሚያ ፋብሪያ የልብስ ፋብሪካ እንከፍታለን እያሉ ሲያስፈነድቁን የከረሙት የኢትዮ አሜሪካ የንግድ ልዑካን ወደ መጡበት ተመለሱ በቸር ይመልሳቸው አልን እንጂ የመጣው ይመለስ የገባው ይውጣ ሲሉ በተዘዋዋሪ የኢሣያስ አፈወርቂ መግንሥት ጦሩን ከኢትዮጵያ እንዲያወጡ ጠየቁ አላልኩም።</p>

<p>ግን እናንተዬ ከልዑካን ቡድኑ ጋር የማስታረቅ ዕድል የሌላቸው ሽማግሌ አንቶኒ ሌክ መጥተዋል መንግሥቱ ኃይለማሪያምንም ወደ ዝንባቡዌ እንዲፈነጠር ያደረጉት ቸስተር ክሮከር መጥተው ሸራተን ከርመው ነው የሄዱት እየተባለ የሚወራውን ወሬ ለማረጋገጥ ማንን እንጠይቅ እንዳው ገዛኸን ታደሰን ይህን ጥያቄ ሳልጠይቀው ሄደ እንጂ።</p>

<p>ከሚኒስትሮች ሁሉ ባደግ ያልሆነው ከምንም የፖለቲካ ድርጅት እንዳልወገነ የሚነገርለት የንድና ኢንዱስትሪ ሚኒስትሩ ኢትዮጵያ ውስጥ ሰርታችሁ ካላተረፋችሁ ሌላው ዓለም ላይ ሰርታችሁ አታተርፉም ሲል የተናገረው ቃል ስንቶቻችንን በዓይኖቻችንን እንባ እንዲያቀር አድርጓል መሰላችሁ መቼም ስለጨርቃጨርቅ ፋብሪካ ብዙ የሚያውቀው ሚኒስትር ካሣሁን።</p>

<p>የጨርቃ ጨርቅ ፋብሪካዎቻችን አትራፊ እንዲሆኑ የሚያስችል ዘደ ይዘይዱ ዘንድ ተጨማሪ ሹመት እንዲሰጠው ለአንድና ለአንድ ጥያቄ እናቅርብ ብለውኝ እንዳስደነገጡኝ ፊታውራሪን ተናግሬ አላስደነግጣችሁም ግን ሀገርን ከውድቀት ህዝብን ከኪሳራ የሚያድኑ ልጆች የወለደ ማህፀን ይዘህ ብዬ ምርቃቴን ይድረስ ብያለሁ አልኩ እንጂ ሌላ ምንም አላልኩም።</p>

<p>ክቡር እምክቡራን እድምተኞቼ ተጋደልቲ የሕዝብ ተወካይ እንደራሴዎች እዚህ አዱ ገነት የነገሰው መንግስት ዓይንና ጆሮ አለው ወይንም አፍ ብቻ እንዲህ ያሉት ወድጄ እንዳይመስላችሁ።</p>

<p>ደቡብ ኢትዮጵያን ወደ አለመረጋጋትና ትርምስ የቀየሯት የአባተ ኪሾ ባልንጀሮች የበታች ባለሥልጣናትን ተግባር ለመታዘብ ስለአልቻልኩኝ ነው ልበል ወይንም የሰማሁትን ልናገር?</p>

<p>መቼም አማርኛ ቋንቋ ወደ ግዕዝ ይመለስ ይቀየር ቢባል ስንቶቻችን ሰማይና ምድሩ እንደደፈነብን እንኳን ልንፅፍ ለመነገጋገር እንኳን እንደምንቸገር እናውቀዋለን እኔ አሽሙረኛው ግን ቅንና አቋቋም ጨጉዴ ዜማ ዲማ... ግን እናንተዬ ወላይትኛ ይናገር ያነብ የነበረን ህዝብ ዕድሜ ለዲሞክራሲው ዘመን አዲስ ቋንቋ ፈጥረው በወጋጎዳ ተማር ፃፍ አንብብ ብንለው ግራ መጋባት ብቻ ሳይሆን አያስቸግረውምን።</p>

<p>ሲሉ ሰምታ አሉ ዶሮ ኦላጎች ኦሮምኛን ወደ ላቲኒኛ ፊደል በመጠቀም ሲፅፉበትና ሲያነቡ ያዩ ምሁሮች ተሰብስበው የራሳቸው ቋንቋ መፍጠራቸው የሚያስደንቃቸው እንጂ የሚያስወቅሳቸው ባይሆንም ይህን አዲስ ቋንቋ ሕዝቡን ተማርበት ከአሁን ወዲያ ግን ተጠቀምበት ማለታቸው ያሰራቸዋል ብል አንተን ማን ፈራጅ አደረገህ ትሉኝ ይሆናል።</p>

<p>ሰሞኑን ሶዶ በየትምህርት ቤቱ ብቻ ሳይሆን በየሀገር ሽማግሌዎች ቤት በመኖር በወጋጎዳ ቋንቋ ልጆቻቸው ይማሩ ዘንድ እናንተም ትጠቀሙበት ዘንድ ከበላይ አካል ተወስኗል እያለ ሲቀሰቅስና በግድ በወጋጎዳ ቋንቋ ተማሩ ተጠቀሙ ሲል የነበረው ዳንኤል ደምሴ ከቤት እቤት እየሄደ የሚያደርገው ቅስቀሳ ያስገረማቸው ትዕዛዙ የተሰጠው ከበላይ አካል እንደሆነ የሚናገረውን ዳንኤል ደምሴ ጉዳይ አስገርሟቸው እንዳው እናንተዬ የእናንተ የበላይ አካል የምትሉት ነገር አፍ ብቻ ነው ያለው ጆሮ የለውም ወይ ሲሉ ጠየቁት አሉ።</p>

<p>በእርግጥም የኢህአዴግ መንግሥት ሰው ከሞተ በኋላ ችግር ከተፈጠረ በኋላ ነው በጉዳዩ ላይ ትኩረት የሚሰጠው አላልኩም የምንናገረውን እንዲሰማን መጮህ አለብን ያልኩ መስሏችሁ ሌላ ነገር እንዳታወሩ እኔ ምንም አልወጣኝም። እድምተኞቼ ለሣምንት የሰለቅሁትን አሽሙር ይዤ እስከምንገናኝ በቸር ይግጠመን!!!</p>


<p class="align-center"><a href="/Gazettas/Beza/info/Beza.sera.html">ከቤዛ ኅዳር 6 ቀን 1992</a></p>

</body>
</html>	
