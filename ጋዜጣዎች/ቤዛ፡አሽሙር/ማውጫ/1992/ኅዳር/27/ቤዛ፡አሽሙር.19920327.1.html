<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንደምን ከረማችሁ! እድምተኞቼ ሰላምና ጤና ለእናንተ ይሁን! ስለመኖራችን ብቻ ሳይሆን ስለዘመን አመጣሹ አይምሬ በሽታ ኤድስ ልንነጋገር ይገባናል! ግን ከኤድስ ባልተናነሰ መንገድ ኦነግን ከሱማሊያ ያባረረ ገላሳ ዲልቦ ከስልጣን እንዲለቅ ያደረገው የኢህአዴግ አመራር ነው ወይንስ የፖለቲካ ክስረት ደርሶበት እንደሆነ ግራ ገባኝ። አስመራ የተሰበሰቡ የኦነግ አባዱላዎች በቤንሻንጉል በኩል ውጊያ ለመጀመር ከኢሣያስ ጋር እየመከሩ ነው የሚባለውን አላመንኩም።</p>

<p>መቼም ፖሊዮን ከምድረ ገፅ ለማጥፋት በክትባቱ ሳይቀር የተሳተፉት መሪያችን አሁን ደግሞ ኤድስን ለመዋጋት በአዝማችነት መንቀሳቀሳቸው ተገቢ ነው ብለን እናመሰግናቸዋለን እንጂ ሰው ሲሞት የኀዘን መግለጫ ማሳረፍ፣ አበባ ማስቀመጥ ብቻ ነው ስራቸው እያልን እናማቸዋለን። እንደው እሳቸው ከኔሬሬ ሞት በኋላ ከአንድና አንድ ጋር ስራ ተቀያየረዋል የሚባለው እውነት ነው? አሉባልታን እንዋጋለን! የእኔ መፈክር ነው እንጂ የሌላ እንዳልሆነ ሁሉ ኤድስን መዋጋቱንም የአንድ ሰሞን ብቻ ዘመቻ እንዳይሆን ፈርቼያለሁ አላልኩም።</p>

<p>ክቡር እምክቡራን ተጋድልቲዎች በኤርትራ ያለው ስልጣን ከአንድ ፓርቲ ወደ ቤተሰብ ማኅበርነት እየተቀየረ ነው። እኛ ግን በሃይማኖት እንኳን አንድ እስላም አንድ ክርስቲያን ነው አመራር ላይ የምናስቀምጠው። የተደራጀ ፓርቲ በራካታ አባላት አያስፈልገንም። አንድ ኤርትራዊ አንድ ሺህ ሰው በአባልነት ከያዘ ፓርቲ የበለጠ ጠንካራ ነው እያለ በዐረብ ሀገሮች እየዞረ የሚሰብከው ሰውዬን ምን ትሉታላችሁ?</p>

<p>መቼም እናንተ ሰውዬው አብደላ እንድሪስ ነው ትሉ ይሆናል። ግን በኤርትራ የመንግሥት ቃል አቀባይ የሆነው የማነ ገብረአብ እህት ልዑል ገረአብ በኤርትራ ስልጣን የቤተዘመድ ነው ያስብላል? እኔ ግን እነአብደላ እንድሪስ ጠንክሮ ከመታገል ይልቅ እንዲህ እየዞሩ ስም እያጠፉ መኖርን ነው የሚፈልጉት። ስለዚህም ወይ ጠንክራችሁ ታገሉ ወይንም ደግሞ አፋችሁን ዝጉ ተብለው ከሱዳንም ከኢትዮጵያ መንግሥት ባለሥልጣናት ማስጠንቀቂያ ተሰጥቶአቸዋል ብዬ ምስጢር አልናገርም።</p>

<p>እዚህ አዲስ አበባ ውስጥ አንዱ ኢትዮጵያዊ የፆም ቀን አንዱን ኤርትራዊ ስጋ ሲበላ ሲያየው «አትፆምም እንዴ?» ብሎ ቢጠይቀው፤ ኤርትራዊው «ኢትዮጵያ ውስጥ መኖር በራሱ ፆም ነው» ብሎ መለሰለት። ሁለቱንም የሚያውቃቸው ሌላኛው ኢትዮጵያዊ «ኢትዮጵያ መኖር ፆም ከሆነ ኤርትራ መኖር ታዲያ አክፍሎት ነው በለኛ» ሲለው ሰማሁ እንጂ እኔ ምንም አላልኩም። ምንም ለማለትም አልፈለግሁም።</p>

<p>እንደተቀደደ ገረወይና ከኢህአዴግ አባልነትም ሆነ ከተለያዩ ኃላፊነቶች እየተነሱ የተባረሩት የኢህአዴግ ካድሬዎችና አባሎችን ኢህአዴግ እንደገና ይቅር ብያለሁ ኑልኝ እያለ ነው የሚል ወሬ ቢወራ ኢህአዴግ መሰሪ ነው ትሉ ይሆናል እኮ ግን ከህዳር 12 እስከ 16 በተደረገ ዝግ ስብሰባ ነው የዘመድ ጥል የሥጋ ትል ተብሎ የቀድሞው አባላት በዚህ ምርጫ ለኢህአዴግ ድጋፍ እንዲያሰባስቡ የተወሰነው ብዬ የሰማሁትን ምስጢር አላወራም። ደግሞስ ዲንባስኮ ማሰልጠኛ ነው ስብሰባው የተካሄደው አላልኩም።</p>

<p>ለመሆኑ እትዬ ዮዲት ጉዲት በየትኛው ክልል በምርጫ ጣቢያ ነው ለቀጣዩ ምርጫ የሚወዳደሩት እንዳው ወደልደታ ያለው ከኪቤአድ የተከራዩት አፓርታማ ነው ወይንስ ቦሌ ካለው ቤታቸው? ለነገሩ ባለቤታቸው በቦሌ ይወዳደሩ ዘንድ ተስማምተው በአፓርታማው ክልል የሚወዳደሩት አላልኩም።</p>

<p>እንዲያው እድምተኞቼ ሕንፃ ሲሰራና ፋብሪካ ሲገነባ ደስ ይለናል አይደለ? ከመደሰታችን በፊት ግን ሕንፃውም ሆነ ፋብሪካው እግር እንዳለው ልናረጋግጥ ይገባል ብል አሽሙረኛው ምንድን ነው የሚያወራው? ትሉ ይሆናል እኔ ግን ከወደ አፋር ክልል የተደረገውን ነገር ሰምቼ ነው አላልኩም።</p>

<p>እንዲህ ስል ግን በሁመራ ከተማ የፋይናንስ ቢሮ ግንባታ የሚሆን ሴራሚክስ በጣራ በኩል እየወጣ ወደ አሳይታ ሄዶ ተቸብችቧል ለማለት አይደለም። ደግሞስ ለመሸጥ የተንዳሆም ንብረት ተሸጧል ትሉ ይሆናል።</p>

<p>በነገራችን ላይ ነገሬን ቁምጣ አታድርጉትና በአለፈው በአፋር ክልል የተሰሩ ትምህርት ቤቶችን ለመገንቢያ የገንዘብ እርዳታና ድጋፍ ሲያደርግ የነበረ የአንድ ምግባረሰናይ ድርጅት የሚሰራ ባልንጀራዬ የነገረኝ ነገር ግን አስደንቆኛል።</p>

<p>መቼም ኃላፊነት ነውና ያ የውጪ እርዳታ ድርጅት ተቀጥሮ የሚሰራው ባለንጀራዬ በእርዳታ የተገነቡት ትምህርት ቤቶችን ፎቶግራፍ አንስቶ እንዲያመጣ በታዘዘው መሰረት ወደ ድቡቲ በመሔድ ከክልሉ ባለሥልጣናት ጋር ይወያያያል። ቀሪ ሂሳብ ከአወራረደ በኋላ ያው የገንዘብ እርዳታ ያደረጉት ፈረንጆች የተሰሩት ትምህርት ቤቶችን ፎቶ አንሳ ብለውኛልና በ500 ሺህ ብር እርዳታ ያሰራነውን ትምህርት ቤት ፎቶ ላንሳ በዚያውም ልጎብኝ ይላቸዋል።</p>

<p>ኧረ! እሩቅ ነው፣ ፀጥታውም ደህና አይደለም፣ ኡጉጉሙ አለች እያሉ ሲያከላክሉት ቢቆይም እሱ በአቋሙ በመፅናቱ በመጨረሻ ይዘውት ወደ ስፍራው ይሄዳሉ። በየመንገዱ ላይ እየቆሙ ገና ሩቅ ነው እንመለስ እያሉ ቢለምኑት እንቢ በማለት ከተባለውና ትምህርት ቤቱ ተሰራ ከተባለበት ቦታ ይደርሳሉ።</p>

<p>ጠላታችሁ እልም ይበል እንኳን ትምህርት ቤት ቀርቶ የረባ መኖሪያ ጎጆ በቦታው የለም። ይኸው ባልንጀራዬ «የት አለ ትምህርት ቤቱ?» ብሎ ጠየቃቸው ለአስጎብኝዎቹ «እንዴ እዚህ ጋር ነበር የሠራነው የት ሄደ ይሉታል?» ምንም ሳይደናገጡ።</p>

<p>«እኔ እኮ ትምህርት ቤት እንጂ ያልኳችሁ ሰው አይደለም» ቢላቸው ያልተግባቡ መስሎት «መቼ አጣነው ትምህርት ቤቱን የሠራነው እዚህ ነበር፤ ማን እንደወሰደው ግን አላየንም» ብለው በ500 ሺህ ብር ወጪ ተሠራ በተባለ ትምህርት ቤት ቀልደው አስቀውታል። ግን እናንተዬ ይህን መሰሉን ሙስና ነው ምዝበራ እንዴት ልንከላከል የምንችለው ብል ግን ከክልል ጉዳይ ዘርፍ ሰው እንሾማለን ትሉ ይሆናል። እኔ ግን ሳቁኝ እንጂ ምንም አላልኩም።</p>

<p>በሚቀጥለው ምርጫ መዐሕድ ሳይወድ በግድ እንደሚወዳደር ገለፀ አሉ። ግን የጅጅጋውን የድሮ ሀገረ ገዢ አመራር በመቃወም እያሽሟጠጡ ያሉ ተቃዋሚዎች ያሉባቸው ሲሆን ይህንን የምርጫ መወዳደር ወሬ ሰምተው ባለፈው ምርጫ እንድወዳደር ብለው ከዓይናቸው ላይ መነፅር እንዳልተሰበረባቸው በአሁኑ ምርጫ ደግሞ ዓይናቸውን ነው የሚያጠፏቸው እያሉ ያሟርቱባቸዋል እያልኩ እንዲያው ክፉ ክፉውን አላወራም።</p>

<p>ክቡር እምክቡራን እድምተኞቼ ባለፈው ሰባት ዓመት በዚህ አሽሙር አምዴ ላይ ስለፃፍኳቸው አሽሙሮች ስለሰለቅኋቸው አሽሙሮች የምትሉትን በቤዛ በኩል ብትልኩልኝ ደስ ይለኛል። መቼም አንድ ልጅ ሰባት ዓመት ሲሞላው ጥርሱን ይነቅላል እንደሚባለው ለእኔም አስተያየታችሁን ላኩልኝ በተረፈ በሰላም ያገናኘን ቸር ይግጠመን!!</p>


<p class="align-center"><a href="/Gazettas/Beza/info/Beza.sera.html">ከቤዛ ኅዳር 27 ቀን 1992</a></p>

</body>
</html>	
