<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንዴት ከርማችኋል? ክቡር እምክቡራን እድምተኞቼ እንግዲህ ኅዳር ታጠነ አይደል? ሻዕቢያ ግን አለቀቀንም። እኛ ኅዳር ሚካኤልን ስናከብር አሰሱን ገሰሱን፤ ግሳንግሱን ጠራርገን እሣት እንደምንለቅበት በየዓመቱም ሻዕቢያ ላይ እሣት መልቀቅ አንፈልግም። አይቀጡ ቅጣት ቀጥተን በለኮሰው እሣት ልናቃጥለው ይገባል ብል ሰሞኑን ከፕሬዝዳንት ነጋሶ ጊዳዳ ሹመት የተሰጣቸው ጄኔራሎች አስቀንቶኝ ሹመት እንዲሰጠኝ የተናገርኩ እንዳይመስላችሁ። እኔ ሠርቼ እንጂ ግማሹን አሞግሼ ግማሹን ዘልፌ መኖር የምፈልግ እንዳይመስላችሁ፤ እኔ እንዲህ አይደለሁም። ለቀጣዩ ዓመት ሻዕቢያ ከያዘው መሬት ወጥቶ በአስመራም እንዳይኖር ይሆን ዘንድ ሌላ አንድ ዓመት እንዲጨምርብን አንፈልግም ብል ጦርነት ናፋቂ ያስብለኝ ይሆን?</p>

<p>እንደው የሰሞኑ ቀኖና እንዴት እያደረጓችሁ እንደሆነ እንዳልጠይቅ ኦቦዎች ተጋደልቲ ኦህዴዶች ፊት ነስተውኛል። እናንተዬ በደቡብ ክልል ሙስናን የሚያጣራ ኮሚቴ ተቋቋመ ሲባል እንደው የፈራሁት ያ ሁለት ድመት በስድስት መቶ ብር ለሸጠው ሰውዬ ነበር። መቼም ይህን ሰውዬ ታውቁታላችሁ ብዬ አስባለሁ። ዛሬማ ባለፓጃሮ ሆኖ በስልጣኑ ብቻ ሳይሆን በሀብቱም የሚመካ ባለኩልኩልት ባለሥልጣን ሆኗል ብላችሁ ማን ነው? ትሉ ይሆን።</p>

<p>ይኼውላችሁ የአሁኑ የክልል ባለሥልጣን ድሮ ሰባ ሰባት ዓመተ ምህረት የገባ ረሃብ ሰሞን ስራ ፈት ቦዘኔ ነበር አሉ። እናም ለእርዳታ ስራ ወደሚኖርበት አካባቢ ለሄደው «ኮንሰርን» የተባለ የእርዳታ ድርጅት ዘበኛ ሆኖ ይቀጠራል። ከቦዘኔነት ወደ ሠራተኝነት ተቀየረ።</p>

<p>የሚበላው አጥቶ የከረመ የአይጥ መንጋ የእርዳታ መጋዘኑን ቢወረው ፈረንጆቹ ይህንኑ ዘበኛቸውን ይጠሩና እስቲ ድመት ፈልግልን በመርዝ ልንገድላቸው ብንሞክር የምግብ መመረዝ ያመጣል። ድመት ካለ አምጣልን ያለበለዚያ ግዛ ይሉታል።</p>

<p>አጀሬ የሀገሬውን ባህል አውቃለሁ ባይ እንደመሆኑ እዚህ ስፍራማ ድመት ለሰው አይሰጥም፣ አይዋስም፣ አይሸጥም። አስቸጋሪ ነው ይላል። ታዲያ ምን ይደረግ ይላሉ ግራ የገባቸው ነጮች።</p>

<p>በቃ እንደፈረደብኝ እኔ እፈልጋለሁ ይላል ዘበኛው፤ የአሁኑ ባለሥልጣን ወይንም ጎምቱ ተጋዳላይ። ከአራት ቀናት በኋላ ሁለት ድመቶች ለመሸጥ የተስማማ ሰው እንዳገኘ ይነግራቸዋል። የአንዱ ድመት ዋጋ ሶስት መቶ ብር እንደሆነ ለፈረንጆቹ ነግሮ ሁለት ድመት በስድስት መቶ ብር ይገዛል።</p>

<p>ወራት ወደ ዓመት ሲጠጉ ፈረንጆቹም ሀገሬውን ሰብስበው የሰሩትን የገዙትን ነገር ሲናገሩ ሁለት ድመቶች ለመጋዘን ጥበቃ ስንል ስድስት መቶ ብር ወጭ አድርገናል ሲሉ፤ ሀገሬው ሁሉ እሣት ጎርሶ እሣት ለብሶ እኮ በእኛ ሀገር ድመት ተሸጠ? ማን ነው ሻጭ? ይውጣ እንየው አሉ።</p>

<p>ፈረንጁና አስተርጓሚው ተነጋግረው ወደ ዘበኛው ማመልከት፤ ሀገሬው በሙሉ ረግሞ ሀገር እንዳይገባ ሲል ያባርረዋል ያን ዘበኛ የዛሬ ባለሥልጣን አጅሬ ያኔ የት እንደሚሄድ ይቸግረውና ወታደርነት ይቀጠራል። ከዚያም ትንሽ ቆይቶ ወደ ግንባር ሲላክ ሳይዋጋ ለኢህአዴግ ይማረክና ግንቦት 83 ኢህአዴግ ደርግን ሲጥል የኢህአዴግ ሰራዊት ሆኖ ወደ ሀገሩ ሲገባ የድመት ነገር ያነሳበት የለም ይልቁኑ የሚያነግተው ክላሽንኮቭ የሚነዳቸው መኪናዎችንያዩ ሰዎች እኛም ድመት እንሽጥ እንዴ? ሳይሉ አልቀሩም አሉ። ወሬውን ወሬ ያደረጉ ምስጢረኞች።</p>

<p>እናንተዬ ይህ ሰው በኋላ ላይ ስልጣን ይይዝና በክልሉ ላይ ያለው ያሰበውን የሚያደርግ ፈላጭ ቆራጭ ይሆናል። እናም አመል ይስባል ወደ... እንደሚባለው የክልሉን ካዝና በእጁ እንደፈለገው ይገለብጥ ገባ።</p>

<p>የዘመኑ ግምገማ እንኳን ካዝናን ነክቶ በአነጋገር ያስገመግማልና ተገምግሞ አንተ የዚሁ ሁሉ ሀብት ባለቤት እንዴት ሆንክ? ቢባል ኢህአዴግ መቋቋሚያ ብሎ በሰጠኝ ሃያ ሺህ ብር ላሞች ገዝቼ፣ ወተት ሸጬ ያገኘሁት ገንዘብ ነው ቢልም፣ አዋሳ ከተማ ውስጥ መኪና ሳይሆን ብስክሌት እየነዳ ተይዞ እንዲታሰር ተደርጓል። ከዚያም አሁን ተፈቷል የሚባለው ሰውዬ አሁን የተቋቋመው የፀረ ሙስና ኮሚቴ ግንባር ቀደሙ ተጠያቂ ይሆናል ብዬ ሰጋሁ። ስሙን እንዳልጠራ ደግሞ ተፈራ ትሉ ይሆናል። እኔ ግን ምንም አላልኩም።</p>

<p>ክቡር እምክቡራን እድምተኞቼ አንደ መሸለም ከተጀመረ መሸለም እንጂ መገፈፍ አይመጣም። ለነገሩ በሽልማት በሽልማት እንደ ሙአመር ቃዛፊ ያለ ሸላሚ ቸር የለም ትሉ ይሆናል። ግን እናንተዬ በሰርቱ የቃዛፊ የኒሻን ሽልማት ላይ ለወዲ ዜናዊ ሙአመር ቃዛፊ ደረስ ኪሳቸው ላይ የሚንቆጠቆጥ የአልማዝ ፈርጥ ሸጉጠውላቸው ነበር። መለስ ዜናዊ ግን ያን ዕለት እንደዚያ ከትከት ብለው የሳቁት ሙአመር ጋዳፊ የአፍሪካ መሪዎችን ባገኙ ቁጥር የሚጠይቁትን «የግጥም መጽሐፌን አንበበኸዋል እንዴ?» ብለዋቸው ነው ወይንስ ሌላ መዓት? የእኔ ነገር መቼም እርጅና ነው መሰለኝ ነገሬ ሁሉ ፍየል ጉለሌ ቅዝምዝም ቦሌ እየሆነብኝ ነው።</p>

<p>ማለት የፈለኩት የጅቡቲ ፕሬዝዳንት ኢስማኤል ጌሊዕ ለፕሬዝዳንታችን ለዶክተር ነጋሶ ጊዳዳ ኒሻን ሸልመው ገድ ቢላቸው ሁለት ሣምንት ቆይተው ደግሞ ላየንስ ክበብ ሌላ ኒሻን አጠለቀላቸው። በማዕረግ ላይ ማዕረግ ይሁንልዎ! ባለስድስት ዓመቱ የስልጣን ባለቤት ፕሬዝዳንታችን በማለት በመሸለማቸው ደስ እንዳለኝ ተናገርኩኝ እንጂ በኦህዴድ ግምገማ ላይም አንደኛ ወጥተዋል አላልኩም። እኔ አልወጣኝም።</p>

<p>ባለፈው 1990 አስመራን ሲገበኙ የነበሩ አሜሪካውያን ታላላቅ ሰዎች ለካ ኤርትራን ይጎበኙ የነበሩት እየተከፈላቸው ነው። እንዲህ ስል ግን የቢል ክሊንተን ባለቤት ሂላሪ ክሊንተን አስመራ ከኢሣያስ አፈወርቂ ጋር ሽብሽብ ነጠላ ለብሰው እስክስታውን ያስነኩት ለምንድን ነው? ብለን ጠይቀናል። እኛ እኮ ሞኞች ነን እንደበግ በዝምታ ወደ መሰዊያው የምናመራ።</p>

<p>እናንተዬ ዓለም ከኤርትራ፣ ኤርትራ ከዓለም ልትማር ይገባል ሲሉ ቢል ክሊንተን ለኢሣያስ ክብር በተደረገ የእራት ግብዣ ላይ የተናገሩት ከኤርትራውያን በቀረበ ልመና ነው ትሉ ይሆናል። እስቲ ማናችን ነን እነ ሬቪሬንድ ጄሲ ጃክሰን፣ ሂላሪ ክሊንተን፣ ወይዘሪት ሱዛን ራይስ፣ ኮፊ አናን፣ ቡትሮስ ጋሊ ሳይቀሩ አፍሪካን አስታውሰዋል ተብለው ተሸለሙ ቢባል የሸላሚዎች ሸላሚ በመሆን ኢሣያስ አፈወርቂም መሸለሙን ታውቃላችሁን?</p>

<p>አቤት እናንተ ሪሜምበር አፍሪካ የተባለው ተቋምን ስራ የሚመራው የከባድ መኪና ሹፌር ልጅ የሆነው የማነ ገብረመስቀል ነው ትሉ ይሆናል እኮ። ግን ባለፈው ሣምንት በዋሽንግተን በተካሄደው ስነስርዓት ላይ ለነሂላሪ ክሊንተን ሽልማት ተሰጥቶ ለኢሣያስ የሚሰጠው ሽልማት ምን ይሁን? ሲባል ቆንጆ ከብር የተሰራ ሽጉጥ ሲል የቀለደው አማረ ተክሌ ይህን በመናገሩ «ዘረባ ግደፍ!» ሲል ርዕሶም አስጠነቀቀው ትሉ ይሆናል። እኔ ግን ምንም አላልኩም።</p>

<p>ክቡር እምክቡራን እድምተኞቼ ከሰኞ ጀምሮ እስከ ዓርብ ድረስ በሚካሄድ ስብሰባ ላይ እንስት አፍሪካውያን በአዲስ አበባ ተሰብስበዋል። የኡጋንዳው ምክትል ፕሬዝዳንት ሴት መሆናቸውን ታውቃላችሁ? የብሩንዲ፣ የናይጄሪያ፣ የጋና ፕሬዝዳንት ሚስቶች አዲስ አበባ ላይ ስብሰባ ተቀምጠዋል ብላችሁ እናንተ ያለነገር መዋልና ማደር አትችሉምና የፕሬዝዳንታችን ባልተቤት ናቸው ወይንም የጠቅላይ ሚኒስትራችን ባልተቤት ለእነዚህ እቴጌዎች ክብር እራት ግብዣ የሚያደርጉላቸው? ትሉ ይሆናል። እኔ ግን ምንም አላልኩም። እስከሣምንት ደህና ሁኑ!!</p>


<p class="align-center"><a href="/Gazettas/Beza/info/Beza.sera.html">ከቤዛ ኅዳር 13 ቀን 1992</a></p>

</body>
</html>	
