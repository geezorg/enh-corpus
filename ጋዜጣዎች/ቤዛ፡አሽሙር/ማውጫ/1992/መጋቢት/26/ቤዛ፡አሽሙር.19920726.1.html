<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም እንዲሁም የበረከት ዝናም የሰጠን የገዢዎች ገዥ የጌቶች ጌታ የሆነው እግዚአብሔር የተመሰገነ ይሁን! እንደው ፈቃድ የሌለው ባሕታዊ ፈቃድ የሌለው ሰባኪ እየተባለ ሲቼንሳን መያዝ ግዴታ በሆነበት ሀገር ለእባብ መግደያ ለመመርኮዣ ብትር ምርኩዝ ለመያዝ ፈቃድ የሚያስፈልግበት ክልል አለ ቢባል እንጂ ክፋት የለውም ቢባል ክቡር እምክቡራን እድምተኞቼ ከተወንጫፊ ወይንስ ከተለጣፊ የዴሞክራጤው መብታችን ውጤት ነው ብል እኔ ፖለቲከኛ ሳልሆን አሽሙረኛ ባለመሆኔ ፈቃድ ማምጣት አለብኝ ማለት ነው?</p>

<p>እንደው የኪራይ ጭማሪ የተደረገ ጊዜ ከአንድም አራት ቤት ለመከራየት ሲራወጥ የነበረው ኤርትራዊ ዛሬ መዓት መጥቶበት ያለውን ቤት ንብረት ሸጦ በአንድ ወር ውስጥ እንዲያጠናቅቅ የተሰጠው የጊዜ ገደብ «ለስምዋ መጠሪያ ቁና ሰፋች» ያስተርታል አላልኩም። ደግሞስ መሰልጠንን ብቻ ሳይሆን በሹካ መብላትን ያስተማሩን እኛ ኤርትራውያን ነን ሲሉ እንዳልነበር በሰው ሀገር የከበሩበትን ሀብትና ንብረት ሸጦ ሙልጭ መውጣትን እኛ እናስተምራችኋለን፤ አሊያም የጊዜ እንጂ የሰው ብልጥ የለውም ዓይነት ተረት ነው የደረሰባቸው አላልኩም።</p>

<p>እድምተኞቼ እንደው በመአዝኮ እየተደረገ ያለው የእርዳታ ስራ ግማሹን ለዓሣ ግማሹን ለረሃብተኛ የመሆኑ ምስጢር ምክንያቱን አቶ ስሞን መቻሌ ሊነግሩን ግድ መሆን አለበት እንል ይሆናል። ግን እንኳን በመሬት ውስጥ ላለው ወንዝ ሀይቅ ውስጥ ያሉ ዓሣዎችን ነፍሳትን ለመቀለብም ወደኋላ አንልም ለማለት እንጂ በሰሜን ኦሞ በመጋዘን ተከማችቶ የነበረው በቆሎ፣ ስንዴ፣ ብስኩት ጊዜው አልፎበታል በሚል ወደ ወንዝና ኩሬ እየተደፋ የመሆኑ ምስጢር ይህ ነው ትሉ ይሆናል። እኔ ግን እናንተ ያላችሁትን አወጋኋችሁ እንጂ ሌላ ምን ተናገርኩ? ለነገሩ ረሃብን ለማሸነፍ እንታገላለን ከማለት ሌላ ብላችሁ ምን ትላላችሁ?</p>

<p>በዋልድባ ይዘፍናል እንደሚባለው ኢሳያስ አፈወርቂ በ1990 በአሰብ ወደብ ተከማችቶ የነበረን በብዙ ሺህ ሜትሪክ ቶን የሚገመት የስንዴ እህላችንን ዘርፎ ሁለት ዓመት ሙሉ ህዝቡን ሰራዊቱን ሲቀልብ ቆይቶ የዘረፈው ሲያልቅበት ሌላ ዝርፊያ ለመፈለግ ለኢትዮጵያ ረሀብተኞች የሚሰጥ እርዳታ በአሰብ በኩል ይለፍ ማለቱ የእኛ መጥገባችን ብቻ ሳይሆን መራባችን መቸገራችንም ለጠላቶቻችንና ለጎረቤቶቻችን ሰርግ መሆኑን እንድናውቅ ያሳየናል እንጂ ለአለፉት ሰባት ዓመታ ኢሳያስና መሰሎቹ ከሞኝ ደጃፍ ሞፈር ይቆረጣል እየተባለ ስንዘረፍ እንደኖርነው አሁንም ሊዘርፉን ማሰባቸውን አጋልጧል እንዴ?</p>

<p>እንደው ግን የእነ ኢሳያስ ነገር ሌባ ላመሉ ዳቦ ይልሳል ነው ወይንስ የገብርኤልን መገበርያ የበላ... ያስተርታል ትሉ ይሆናል። እኔ ፖለቲካም ሆነ አፍ እላፊ አልናገርም። የእኒያ የኤርትራውያን ነገር ነገ ደግሞ እነ ወዲ ዜናዊ ስልጣን ላይ እስካሉ አህያ ለአህያ ቢራገጥ ዓይነት እንዳይሆን ስለምፈራ አፍ እላፊ ከመናገር እቆጠባለሁ የምል መስሏችሁ ከሆነ የፈለጋችሁትን በሉ። እኔ ምንም አላልኩም፤ ግን እናንተዬ ማነው አህያ?</p>

<p>እንዲያው ነገርን ነገር ያነሳዋል እንደሚባለው አነሳሁት እንጂ በድጎማ እንደሚተዳደር የሚነገርለት አንበሣ አውቶብስ የተንቀሳቃሽ ማስታወቂያ ሰሌዳ ለመሆን ወደ አትራፊነት ለመሸጋገር የዘየደው ዜደ ለባለስልጣናቱ ነው ወይንስ ለቦርድ አባላት ብዙ ገንዘብ የሚያስገኘው? እንዲህ ስል ግን ማለት የፈለኩት አንበሳ የከተማ አውቶብስ ድርጅት የቦርድ ሊቀመንበር አቦ ዓሊ አብዶ በአውቶብስ ላይ ማስታወቂያ በመለጠፍ የሚገኘው ገቢ ከመቶ ሺህዎች በመሆኑ የግል ድርጅት ካዝና ከሚገባ ለአንበሳ ካዝና ቢገባ አትራፊ ይሆናል በማለት ውል ከተዋዋሉት የማስታወቂያ ድርጅት ጋር ተጣልተው ፍርድ ቤት ሊቀርቡ ነው ቢባል ሲያልቅ አያምር ትሉ ይሆናል። ሲጀመር እንዲህ ነው ቢባል ምኑ? ብትባሉ ስኳሩ ብላችሁ ክፉ ልታናግሩኝ ፈልጋችሁ ከሆነ እኔ ምንም አልልም።</p>

<p>ግን የዓሊ አብዶ ካቢኔ ስራ መሬት በሊዝ መሸጥ፣ በዚያ በተገኘ ገንዘብ ስራ መፍጠር ነው እንዴ? በሊዝ መሬት ስላልሸጥን ለ39 ሺህ ሥራ አጥ ሥራ መፍጠር አልቻልንም ሲሉ መናገራቸው ያስገረማት ኢሠፓዋ ሚስቴ ብትጠይቀኝ እኔ የማውቀው ነገር የለም ብያታለሁ። ግን እናንተ ምን ትሏታላችሁ?</p>

<p>ክቡር እምክቡራን እንደራሴዎች እንዲያው ዮዲት ጉዲት እና ሌሎችም የትምህርት ፖሊሲ አቅራቢዎች ከአንደኛ ክፍል እስከ 4ኛ ክፍል አንድ አስተማሪ ሁሉንም ትምህርት እንዲያስተምር የሚያዘውን የትምህርት ፖሊሲ የትግራይ ክልላዊ መንግሥት አልቀበለውም ያለው ለምንድን ነው? ተብሎ ቢጠየቅ፤ እኛ ፖሊሲውን ያልተቀበልነው አስተማሪው ታሞ ከቀረ ተማሪዎቹን የሚያስተምራቸው ስለማይኖር ይህን ሰግተን ነው ተባለ አሉ። ግን እናንተዬ በሌሎች ስምንት ክልሎች ፖሊሲውን ተቀብለው በስራ ላይ ለማዋል የወሰኑት መምህር የሚታመመው በትግራይ ክልል እንጂ በሌላ ክልል ስላልሆነ ነው? ግን ይህን መሰሉ ሕወሓተኛ ሰበብ ምስጢሩ ዶሮን ሲያታልሏት በመጫኛ ጧላት ዓይነት እናንተ ጤነኛ ናችሁ እኛ ግን በሽተኞች ነን የማለት ዓይነት ሽወዳ እንጂ ሌላ አለመሆኑን ያወቁ ባለስልጣኖች ነቄ ለነቄ አሰፉ ደባልቄ ብለው አላግጠዋል አላልኩም። ለነገሩ ፖሊሲውን ያረቀቀው ተክለሃይማኖት ኃይለሥላሴ ነው አላልኩም።</p>

<p>እንደው ኤርትራውያን በገንዘብ ሳይሆን ስንዴ እየተሰፈረላቸው መኖር ጀምረዋል ቢባል ገና አሞሌ ጨው እንደገንዘብ ይቆጥራሉ የሚል ትንቢት አለ ትሉ ይሆናል። እኛ ግን ብርም ወርቅም እያለን ኤርትራውያኑን የማናሸንፍበት ምክንያት ምንድን ነው ቢባል? እዚህም ቤት እሳት አለ ብዬ በዝምታ አልፌዋለሁ። እናንተዬ ተናግሮ ከሚያናግር ይሰውራችሁ።</p>

<p>አባተ ኪሾ እኔን ብቻ ተወኝ እንጂ ስለሌላው አያገባኝም ሲሉ እንደዱብ ዕዳ በክስ የሆኑ በክልሉ የተለያዩ መስሪያ ቤቶች የሚኖሩ ባለሥልጣናትን በተመለከተ ፍትሕ ሚኒስቴር ክስ ሲመሰርት አዋሳ ውስጥ እያለቀሱ ለመኑ የሚባለው እውነት ነው እንዴ? ግን እናንተዬ አባተ ኪሾ ቢተው በላይ እያለለት የሚሆነው ምንም ነገር የለም ለማለት ፈልጋችሁ ነው ወይንስ ቢተው በላይ የአባተ ኪሾ የሚስት ወንድም ነው ልትሉ ፈልጋችሁ እንዲህ ያላችሁት? ለማንኛውም ግን እኔም ሆንኩ እናንተ ተናግረን እንጂ ጮኸን ለመናገር መብት እስክናገኝ ድረስ አንገታችንን ደፍተን እንኖር ዘንድ በመሰንበት ደጉ እየተፅናናን እንቆይ። ለሣምንት ባህርዳር፣ መቐሌ፣ ጅማ፣ መቱ ከወዲያ ወዲያ ቃርሜ ያዘጋጀሁትን አሽሙር ይዤ እስክቀርብ በቀጠሮ እንሰነባበት እስቲ ቸር ይግጠመን! ሠናይ ዕድል!!!</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 26 ቀን 1992</a></p>

</body>
</html>	
