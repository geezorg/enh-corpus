<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንደት ነህ? ወዴት ነሽ? አንባባልም ወይ? ሰው ከአባቱ ገዳይ ይታረቅ የለም ወይ እንደሚባለው ክቡራን እድምተኞቼ እነወዲ ዜናዊ ያን በብረት ተፈትኖ ያልተሸነፈው ታምራት ላይኔ (አብሮ አደጌ) በስኳር መሸነፉን አይተው አስራ ሰባት ዓመት በዱር በገደሉ ግቻ ነክሶ ስኳር ቅሞ መታገሉን ከግምት ውስጥ ከተው አሁን እንደተፈረደበት አስራ ስምንት ዓመት ሳይሆን ስምንት ዓመት ይፈርዱበት ይሆናል ብዬ ነበር። ለቁልቢ ገብርኤልም ተስዬ ነበር። ግን አምርረውበት ኖሮ ምህረት ቢስ ሆነው ገና ያልተነካ አስራ አምስት ዓመት በእስራት ስለፈረዱበት ዋለኔ! ዋለኔ! ብዬ ደረቴን እየደቃሁ ከማልቀሴ ሌላ ጥቁር በርኖስ ለብሼ አመድ ነስንሼ ኅዘን ተቀምጬ ነው ይንን አሽሙሬእን ይድረስ ያልኳችሁ እንደምን ከርማችኋል?</p>

<p>የድሮው ጌታቸው ማሞ ጉሬዛ ዛሬ ከወህኒ አንባ ከትሞ ቅነሳ ብወዛ የመዋቅር ለውጥ እየተባለ በሺዎች ህይወት ላይ ለመፍረድ ብዕሩን እንዳላሾለ ዛሬ በእሱ ላይ ተፈርዶ ወህኒን ቤቱ ማድረጉ የአብዮታዊ ዴሞክራሲያዊ መርኃ ግብር አራማጆች ጓደኛም ጠላትንም እንደማይመርጡ ማንም ከሕግ በላይ አይደለም ሲሉ ዘወትር እንደሚሰሩ እንጂ በሬ ከአራጁ ጋር ነው የሚኖረው የሚለው ተረት መፈፀሙን ያሳያል ብላችሁ የሐበሻና የአንደኛ ደረጃ ሕክምና እርዳታ የሆነውን የከንፈር መጠጣን በማከናወን ኅዘናችሁን ትገልፁ ይሆናል። እኔ ግን ስራ ለሰሪው እሾህ ላጣሪው ብዬ እናንተ ለታምራት እንዲህ ትላላችሁ አልልም።</p>

<p>እንደው ለኅዘን ማስተዛዘኛ ይሰጣል ቢባል ኢሳያስ አፈወርቂ የገርል ፍሬንዳቸው ወንድምን እህቱ ሞታ እርምዋን ሳያወጣ ወደግንባር ልከውታል ይባላል እንጂ ኢትዮጵያ ውስጥ የሞተችው የኢሳያስ አፈወርቂ ገርል ፍሬንድ ለቅሶ ልንደርስ እናስብ ካልን ኢሳያስ ሰራዊቱ በየቀኑ እየገደለ ያለው ሠራዊት የስንት ኢህቶቻችን እጮኛዎች ባል አልባ እንደሆኑ መናገር መርዶ እንጂ መሆን ይምስልብኛልና ተውኩት። እናንተዬ ግን ይህ የእኛ መጨረሻ ምንድን ነው? ቢባል አሜሪካውያን ለኢትዮጵያ ማገዝ ጀምረዋል ማለት ለኤርትራውያን ለቅሶ ሆኖባቸዋል አላልኩም።</p>

<p>እንዲያው ዛሬ አሽሙሬ የሚያተኩረው በአብሮ አደጌ ዙሪያ ነው። ግን እናንተዬ እነ አባተ ኪሾ ቀዬ እንዲሁም በእነ አንፍሬ አሊሚራ መንደር፣ በሶማሌ ክልል የተፈፀመው ሙስና የገንዘብ ብክነት የፈፀሙ ባለስልጣኖችና የኢህአዴግ ባለሙያዎች ለፍርድ ሳይቀርቡ ፍርዱ በታምራት ላይኔ ላይ መፅናቱ በእርግጥ ከፓኪስታን ጋር ፉክክር ለመዋጋት መንግሥታቸው ያለውን ቁርጠኝነት ለማሳየት በዓለም ባንክ የተከለከለውን ብድር ለማስለቀቅ የተጠቀሙበት ዘዴ ነው ብላችሁ የወዲ ዜናዊን አራዳነት ታደንቁ ይሆናል። እኔ ግን አላልኩም።</p>

<p>ግን ከሀሰን ዓሊ ከስራ መልቀቅ ቀጥሎ የኦሮሚያ ምክር ቤት በስልጣን ሹም ሽር ያናወጠው የክልሉ ምክር ቤት ወይንም ኦህዴድ ሳይሆን የሕወሓቱ ዓለም ሰገድ ገብረአምላክ ነው ትሉ ይሆናል እንጂ ስለኦሮሚያ ፍትሕ ቢሮ ወይንም ጠቅላይ ፍርድ ቤት ዳኞች ከስልጣን ያባረረው ሹም ሽር ወደሌሎችም ክልሎች ይዛመታል ይባላል። በጅማ በሚካሄድ የኢትዮጵያ ሕዝቦች አብዮታዊ ዴሞክራሲያዊ ግንባር (ኢሕአዴግ) ምክር ቤት ስብሰባ ላይ የሚባረሩ ከፍተኛ የኢህአዴግ ባለሥልጣናት ይኖራሉ ብለን በታምራት ላይኔ ላይ የተመዘዘው ሰይፍ የሚያጭዳቸው በርካታ የኢህአዴግ ባለስልጣናት ካድሬዎች አሉ አላልኩም። እኔ አልወጣኝም።</p>

<p>ክቡር እምክቡራን እድምተኞቼ እንዲሁም በዚህ ዓመት መጨረሻ ላይ ስልጣናቸውን ለቀው የሚባረሩ የህዝብ እንደራሴዎች ረሃብ እንዲሁም ፍትሐዊ የሆነውን የድንበር ጦርነት ለመከላከል ፓርላማው የወሰደውን እርምጃ በማየት የአምስቱ ዓመትን የስራ ዘመን የሚገመግሙበት እንጂ የአሜሪካ መንግሥት እነሱዛን ራይስ በኢትዮጵያ ላይ የወሰዱት አቋም አናዷቸው አሜሪካ የእኛን ሀገር ጉዳይ የምታየው «ሲፈጃቸው በማንኪያ ሲበርድ በእጃቸው» እንደሚበላ ገንፎ ነው ብለው የክሊንተን መንግሥትን አስወግዘዋል አላልኩም። እናንተ ግን ብሏችኋል።</p>

<p>ኢህአዴግ ውለታን አይረሳም እያላችሁ ታወራላችሁ እንጂ ለሞቱትም ሐውልት ለማሰራት መዋጮ እያለ በየስድስት ወር አንድ ጊዜ የአንድ ወር ደመወዝ የመልቀቅ ባህልማ በሰራዊቱ ዘንድ እንዲሰርፅ እያደረጉ መሆናቸው የፍትሐዊ ጦርነት አካል ነው ትሉ ይሆናል። እኔ ግን ይህን ተናገርክ አትበሉኝ እንጂ የተባለውን ልንገራችሁ።</p>

<p>አንዱ በዋሻ ውስጥ እየተማሩ ላሉ በኃይል በተያዙ ግዛቶች ይኖሩ የነበሩ ተማሪዎችን ለማስተማሪያ የሚሆን ደብተር፣ እርስሳና እስክሪቢቶ መግዢያ ገንዘብ ለማዋጣት ሰራተኛው ተጠይቆ ከደመወዙ ላይ አስር በመቶ እንዲከፍል ሲወሰን የተናደዱ ደመወዛቸውን አስቀድመው ተበድረው ትንሽ ብር የቀራቸው ካልጠጣን እንቅልፍ የለንም ባዮች መካከል አንደኛው ተነስቶ «እኔ ደም ተፍቼ እየሰራሁ የማገኘውን ገንዘብ እናንተው ሙታንቲና ቂጥ (ለቃሉ ይቅርታ) ሆናችሁ ባመጣችሁት ወረራ የተፈናቀሉ በዋሻ ነዋሪ ተማሪዎችን ለማስተማር ደብተር፣ እርሳስና ስክርቢቶ መግዢያ ገንዘብ አዋጡ ትላላችሁ። ይህ ዴሞክራሲያዊ አሰራር አይደለም» ብለው አውግዘዋል ተብሎ ጥቁር መዝገብ ላይ ተመዝግቧል ልላችሁና ወሬ ሰርሳሪ ዘንዶ ጎርጓሪ እንዳታረጉኝ እንዲህ አልላችሁም።</p>

<p>ግን እናንተዬ ኢህአዴግ ውለታውን አይረሳም ብዬ እያወራሁላችሁ የደመወዝ መዋጮ ጉዳይ አወራሁላችሁ። ይሄ እርጅና ነው ወይንም ፍየል ወዲያ ቅዝምዝም ወዲህ? እያላችሁ ነገሬ እንዲህ አባዘባሪቆ መሆኔን አንስታችሁ ታሙኝ ይሆናል። እኔ ግን ስለእኔ ፖለቲከኛ ሳልሆን አሽሙረኛ መሆኔን መስክራችሁልኝ እንዳታወሩ።</p>

<p>ግን ባለፈው ዓመት እንዲሁም በ1990 ክረምት ጀምሮ በአውሮፓና በአሜሪካ ሀገሮች እየዞሩ ስለሻዕቢያ ወረራ ሕገወጥነት በኢትዮጵያ መንግሥት ላይ ያለውን የተሳሳተ አቋም ለማስቀየር የፕሮፓጋንዳ ስራ ሲሰሩ የነበሩ የአዲስ አበባ ዩኒቨርስቲ መምህራን እንደዶክተር ፈቃደ ገዳሙ በየኤምባሲው ለአምባሳደርነት ሹመት ታጭተዋል ይባላል። እነተጠምቀ፣ እነ ብሩክ ኃይሉ በሰሜን አሜሪካ የብርሃነ ገብረክርስቶስን መንበር ለመያዝ የታጩ ዶክተሮች ናችሁ ትሉ ይሆናል እንጂ በአዲስ አበባ ዩኒቨርስቲ ሰራተኛውን ለማባረር ለቅነሳ እያዘጋጁ የነበሩ መዋቅር ማስተካከያ በማዘጋጀታቸው በዩኒቨርስቲው ማህበረሰብ በክፉ ዓይን በመታየታቸው ለመሸሻነት ታስቦ ነው ግን አላልኩም። ይህ የአዲስ አበባ ዩኒቨርስቲ የትምክህት ጎራ በየስድስት ዓመቱ መተንፈስ አለበት ትሉ ይሆናል። ይህንን ኢህአዴግ በቀጣዩ አምስት ዓመት የያዘው የቤት ስራ ነው ትሉ ይሆናል። እኔ ግን ምንም አላልኩም።</p>

<p>የዛሬን አያድርገውና አማረ ተክሌ ስለኢትዮጵያዊነት በመነን መጽሔት ላይ ቋሚ ጹሑፍ አቅራቢ እንዳልነበሩ ዛሬ ከዋሽንግተን ፖስት ጋዜጠኛ ጋር ሆኖ በኢትዮጵያ ላይ ፀረ ኢትዮጵያ ዘመቻ የመክፈቱ ነገር ምን ያስባላል ብላችሁ ታወሩ ይሆናል።</p>

<p>ግን የኢትዮጵያ ኦርቶዶክስ ቤተክርስቲያን አመራሮች የቤተክርስቲያን ተግባር የሆነን ዓላማ ያስፈፅማሉ እንጂ በክርስቲያኖች ስም ወይንም በኤድስ በሽተኞች ስም ገንዘብ እያሰባሰቡ ለግል ጥቅማቸው ያውላሉ ቢባል ምን ያምናል?</p>

<p>መቼም ነጭ ለባሹ አባታችን በጉዳዩ ላይ ባደረጉት ጥናትና ክትትል መጨረሻ ላይ በሰጡት ትዕዛዝ ምንም የድራፍት ቡድን ቢኖረው የእኔ ዘመድ ያሬድ ከበደ ቢሾም ይሻላል አሉ ትሉ ይሆናል እንጂ የልማትና ተራድኦ መምሪያ ስራ አስኪያጅን እንዲባረር ያደረጉት ሙስናን ለመዋጋት በመፈለግ ነው እንዳላልኩ እወቁልኝ። ለማንኛውም እስከሣምንት ቸር ያገናኘን ዘንድ መልካሙን ሁሉ በመመኘት ልሰናበታችሁ እያሰብኩ እያለ ያ አብሮ አደጌ መታሰር እንደከነከነኝ ነገር ከሆዴ እንደገባ የተረዳችው ኢሠፓዋ ሚስቴ ምነዋ ንሺቴ የዘገየ ፍርድ እንዳልተፈረደ ይቆጠራል እያሉ በግርማ ዋቅጅራ ስልጣን በእስር ላይ ስላሉ ኢሠፓዎችና ምነው ፊትዎ እንዲህ በንዴት በድንጋጤ ከሰል አልመሰለ። እንኳን ለቅነሳው ኤክስፐርት ለአብሮ አደጎ እኔ እንኳን የኢሠፓ ቀንደኛ አባል ነች ብሎ ዘበኛችን ያሳሰረኝ ጊዜ እንዲህ አልደነገጡ። ዛሬ ግን ታምራት ከእንግዲህ ወዲህ 15 ዓመት ቢታሰር እንዲህ ይሆኑ?</p>

<p>በላኝ እንደሳማ መረረኝ እንደእሬት፣<br/>
ጀግናን ጀግናውን ልጅ እየበላው መሬት፣<br/>
ንሳው መነመነ ጦቄው መነመነ፣<br/>
አንድ ሰው ብቻውን ይጓዘው ጀመረ። ብለው እንደለመዱት ክራር እየመቱ ይቆዝሙለታ፤ እንደ ልማዶ ጢሞን ያንዠርግጉለታ ብላ በነገር ብትነካኝ።</p>

<p>ተይኝ ባንሽን እቴ አንተ አብሮ አደጌም፣<br/>
ከዚህ ላይ ተሰቅለህ ስታላግጥ በሰው፣<br/>
ሌሎቹ እንደአረሩት ኅዘኑን ቅመሰው፣<br/>
የሚጠጣው ጠፋ ሁሉም እስርን ወዶ። እልለታለሁ ብዬ አለብላቢት ምላስዋን እንድትሰበስብ አድርጌያታለሁ። እናንተዬ ተናግሮ ከሚያናግር ይጠብቃችሁ ዘንድ የገዢዎች ገዢ የሆነው እግዚአብሔርን ለምኑ። እኔም አለምናለሁ። እስከሣምንት ቸር እንሰንብት፤ ሰላም ሁኑልኝ እድምተኞቼ!!!</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 12 ቀን 1992</a></p>

</body>
</html>	
