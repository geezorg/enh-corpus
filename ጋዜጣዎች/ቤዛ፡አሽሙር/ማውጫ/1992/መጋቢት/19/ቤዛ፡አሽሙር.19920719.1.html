<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለሁሉም ይሁን! ስንል ሽምግልና አንቀበልም በማለት ነው ሰላም የሚመጣው ትሉ ይሆናል። እኔ ግን ይኼ የድንበር ውዝግቡ መቼ ነው የሚያበቃው የሚል ጉጉት እንጂ እንቆቅልሹ መቼ ነው የሚፈታው እያለ ሰው ሁሉ ያወራል አላልኩም።</p>

<p>ደግሞ ኢህአዴግ እንዲሁም ሻዕቢያ ልብ ለልብ ይተዋወቃሉ፤ ስለዚህ የሚያደርጉትን ያውቃሉ አልኩኝ እንጂ ኢሳያስ አፈወርቂ የአዛኝ ቅቤ አንጓችነቱ ብቻ ሳይሆን አሰብን ውሰዱና ተጠቁምበት እያለ መለማመጥ ጀምሯል አላልኩም። ደግሞስ ወዲ አፈወርቂ መለመኑ ሌላ ጉድጓድ እየቆፈረ ከመሆኑ ምስጢር ጋር አብረን ልናየው ይገባል ብለው ባደጎቹ ከቀበሮ ጉድጓድ ከመሸገው ሠራዊት ጋር ተወያዩ የሚባለው ምስጢር መሳይ ምስጢርን ሰምተናል። ግን እንዳልሰማ ሆነናል ብንል ፖለቲከኛ የሆንን ይመስልብን ይሆኝ? እኔ ፖለቲከኛ ሳልሆን አሽሙረኛ ነኝ። እንዲህ ያለ ነገር አልወጣኝም።</p>

<p>ግን እናንተዬ ብመከር ብመከር አልሰማም ብዬ ነው ለእስር እንድበቃ የሚያደርገኝ ውሳኔ እንዲሰጠኝ የሆነው እያሉ የኦሮሚያ ጠቅላይ ፍርድ ቤት ፕሬዝዳንት መናገራቸው የሰሙ ለኦህዴድ ንቃትና ስልጠና የሚሰጡ የሕወሓት ካድሬዎች «በፊት ነበር እንጂ መጥኖ መደቆስ አሁን ምን ያደርጋል ድስት ጥዶ ማልቀስ» አሏቸው መባሉን እንጂ ወደኬንያ ይሰደዳሉ ተብሎ በቁጥጥር ስር እንዲውሉ ተደርጓል አላልኩም። ደግሞስ እንደ ኦቦ ሀሰን ዓሊ ስደት ሄደው ሌላ ምስጢር ከሚያወሩ ውልፍት እንዳይሉ በእግረ ሙቅ ማሰሩ አብዮታዊ ዴሞክራሲያዊነት ባህርይ እንጂ ሌላ እንዳይደለ ሲነገር ጨፌ ኦሮሚያ ጥሩ ዘይዷል አላልኩም። የክልሉ ጉዳይ በአቦ ኩማ እጅ መልካም ፈቃድ እንጂ በሌላ እጅ አይደለም አላልኩም።</p>

<p>ቃልአቀባይ ቢሮ በሩን ሳይከፍት መግለጫ እንደሰጠ 23 ወራት መፍጀቱ ለምን ይሆን? እንዲያው ቃል አቀባይ ጽሕፈት ቤት ሊሰራ የሚገባውን ያህል ባለመስራቱ ሕዝብ ፊት መቅረብና መታየት አፍሮ ነው የሚል ነገር አልተናገርኩም።ደግሞስ ሰሎሜ ታደሰ እንደፈለጉ በሚያዙበት ኢቲቪ የተዘጋውን ቢሮ ከሚያሳይ ቢተወው ይሻላል ብሎ ቢመከር እሳቸው በምህላና በፀሎት ቀሪውን ሕይወታቸውን ለመግፋት ወስነዋል አላልኩም። ግን ይህ ወሬ እውነት ነው ቢባልስ ለተወካዮች ምክር ቤት ለመወዳደር እየተንቀሳቀሱ ነው ቢባል ለዴሞክራሲያዊ ሴቶች ማህበር ሊቀመንበርነት ለመወዳደር እየተንቀሳቀሱ ነው። በሹመት ላይ ሹመት መደራረብ አንዱ ለሙስና አንዱ ለስልጣን ብልግና ነው አላልኩም።</p>

<p>እንዲያው ስለዚህ ምርጫ ምን ይወራል? ቢባል ኢህአዴግ የሚቀናቀኑኝ ናቸው ያላቸው የተቃዋሚ ፓርቲ አባላት ወይንም ተወዳዳሪዎች ሆነ ብሎ እገሌ የእኛ ፓርቲ አባል ነው፤ ኢህአዴግ አባል ነበር እያሉ እንዲባረር ያደርጋል። ይህን መሰል ዘዴ ዘይዷል የምል መስሏችሁ ከሆነ ይህማ ፀሐይ የሞቀው ሀገር ያወቀው ነገር ነው ትሉ ይሆናል።</p>

<p>መቼም ኦህዴድ የተመሰረተበት 10ኛ ዓመት ክብረ በዓል በናዝሬት መካሄዱ ለኦሮሚያ ክልላዊ ምክር ቤት ቢሮዎች ናቸው የተባሉ በአዶ ገነት፣ በፊንፊኔ፣ በአዲስ አበባ ያሉ የኦሮሚያ ቢሮዎችንና መስሪያ ቤቶች ለቀው ወደ ናዝሬት እንዲዘዋወሩ ቀጭን ትዕዛዝ ተሰጥቷል አላልኩም። ደግሞስ እንዲህ ብል የቀጣዩ አምስት ዓመት የኦሮሚያ ክልላዊ መስተዳድር መቀመጫ አዳማ ነው ተብሎ ተወስኗል አላልኩም። ግን እንዲህ ስል ለጅማ ከተማ ለከተማነት መታሰቡ ለምን እንደተቀየረ ብትጠይቁ ኦነግ በባሌ፣ በኢሉባቡር አካባቢ ስለሚንቀሳቀስ ነዋ እያላችሁ ወሬ ታወሩ ይሆናል። እኔ ግን ምንም አላልኩም።</p>

<p>ክቡር እምክቡራን እድምተኞቼ መኖራችን በሁላችንም ዘንድ በኮታ ነው ትሉ ይሆናል እንጂ በቆጠራ እንዲሁም በዘመቻ ነው አላልኩም። ይህማ የኢትዮጵያዊነት መለያ ሆኗል ትሉ ይሆናል። ግን የዘንድሮው ግንቦት 20 በዓል የሚከበረው እየተዋጋን እናመርታለን፣ እየታገልን እንገነባለን ትሉ ይሆናል። እኛ ግን ይህን አንልም ይልቁኑ ከግንቦቱ ምርጫ ማሸነፍ በኋላ ባለድርብ ድል ተሆኖ ነው ትሉ ይሆናል።</p>

<p>ግን ወዲህ ዜናዊ የኢህአዴግ ሊቀመንበር ሆነው ይዘልቃሉ እንጂ ወደመጽሀፍ መፃፋቸው ሥራ ይቀጥላሉ እያላችሁ ከአሁኑ ስለሳቸው የመጨረሻ ዕጣ ታስባላችሁ? መቼም እሳቸው ከእኛ አልፈው አፍሪካን ይመራሉ ተብለው ታጭተዋልና ከቀጣዩ ምርጫ በኋላ የተባበሩት መንግሥታት ድርጅት ዋና ፀሐፊ የአፍሪካ ጉዳዮች ኃላፊ ሆነው ይሾማሉ የሚለው ምድረ ሀበሻን በአሜሪካ እያባላ ያለን ወሬ እውነት ውሸት ተብላችሁ ብትጠየቁ ምን ትመልሱ ይሆን? እኔ ግን የኢትዮ ኤርትራ ድንበር ውዝግብ በሰላም ለመጨረስ እንደተባለው ከተስማሙ የኖቤል ሽላማት ያገኛሉ እየተባለ ይወራል የሚባለውስ እውነት ነው? ለሁሉም ጊዜ አለውና እንበል 12!</p>

<p>እንዳው ወያኔ እድለኛዋ ወሬ እጣ ክፍሌ የካቲት ናት ቢባልም ለባለጊዜ ሁሉም ወር ወሩ ነው ትሉ ይሆናል። ግን በሚያዝያ ጦርነቱ ይጀመራል ቢባል ወያኔ እድለኛነትዋ በየካቲት እንጂ በሚያዝያ አይደለምና አስቀድመን ወደ ውጊያ እንግባ የሚለው ኢሳያስ አፈወርቂ ዋጋውን ያገኛል እያሉ እዛው መቀሌ ኤስ ዩ ሃያ ሰባት ቡና ቤት ውስጥ ይወራል አሉ።</p>

<p>ግን የቀድሞው «መቻል» ወይንም ምድር ጦር የስፖርት ቡድን ስሙን ቀይሮ «ፀሐይ ግባት» የሚለው ስያሜን መያዙ ሲያስገርመን እንዲያው የቀሚስና የነጠላ ጥለትም ስሙ ፀሐይ ግባት መሆኑ አይገርማችሁም። ግን ፀሐይ ግባት የተባለው ስያሜ ከአስር ወንበዴ አንድ መግደል እንጂ ሌላ አይደለም ቢባል ሽመና ውስጥም የባድመ ድል ዘልቆ ገብቷል አላልኩም። ይልቁኑ የአራዳ ልጆች «ኤድስ»ንም ፀሐይ ግባት የሚል ስም አወጡለት ቢባል አሁን ያለው የድንበር ላይ ምሽግ ተፋጠው ያሉ ተጋዳላዮች እየሰሩት ያለው ስራ እንደኤድስ አመንምኖ ሻዕቢያን መግደል ነው አላልኩም። እናንተ ግን እንዲህ እያላችሁ ታወራላችሁ አሉ። አልሰሜን ግባ በሉት ትሉኝ ይሆን?</p>

<p>ክቡር እምክቡራን እድምተኞቼ ሐውልት ካልተገነባ ሰማዕታት ሁሉ የፈፀሙት የከፈሉት ዋጋ ትግል ውጤቱ አይታይም እንዴ? ስለመኖራችን የምናውቀውን ያህል ደግሞ የሞቱት ወገኖቻችን የሞቱለትን ዓላማ ከግብ ማድረስ እንጂ ድንጋይ መቆለል ዋጋ የለውም። የምፅአት ቀን ቀርቧል የሚል ፈቃድ የሌለው ባህታዊ ማይክራፎኑን ይዞ ከአራት ኪሎ ፒያሳ እየሰበከ ነው አልኩኝ እንጂ ፓርላማ ቀርቦ ሃሳቡን ገልጿል አላልኩም። ግን እድምተኞቼ ለሳምንት ለመገናኘት ቀጠሮ ይዘን እንሰነባበት። ቸር ይግጠመን! ሰላም ሁኑልኝ!!!</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 19 ቀን 1992</a></p>

</body>
</html>	
