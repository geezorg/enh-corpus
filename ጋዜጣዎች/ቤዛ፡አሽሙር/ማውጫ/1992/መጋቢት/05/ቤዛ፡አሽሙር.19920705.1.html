<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ክቡራን እድምተኞቼ ልበል ወይንስ ሰላምና ጤና ለእናንተ ይሁን ልበል? እንኳን እኔ አሽሙረኛው ቀርቶ የገዥዎች ገዥ የጌቶች ጌታ የሆነው የማርያም ልጅ ኢየሱስ እንኳ እኔ ሰላምን ሳይሆን ሰይፍን ልሰጣችሁ ነው የመጣሁት ይላልና ሰላም በጠፋበት ሀገርና ምድር ሆነን ሰላም ይብዛላችሁ ብዬ ምኞቴን ልገልፅላችሁ ወደድኩኝ።</p>

<p>ኦህዴድ የተመሰረተበትን አስረኛ ዓመቱን ሊያከብር ነው አሉ። ታዲያ ይሞታል ወይ? ነዶ የከሰለውን የኦሮሚያ ደን ቅሪት የሆነውን ከሰልን ለገበያ በማቅረብ እየነደድን ቢሆን እናወጣለን በሚል መሪ መፈክር ነው በዓሉን የሚያከብረው ልትሉ ይሆናል። እኔ ግን እንደ ኦነግ በኤርትራ ምድር በኤርትራውያን ጦርነትን እንዴት መስራት እንዳለብኝ እየተማርኩ ለኦሮሞ ህዝብ እየታገልኩ ነው የሚለው ወገንን መስማት ነው የሰለቸኝ አልኩኝ እንጂ እሳት ካየው ምን ለየው ብዬ ሌላ ነገር አልናገርም።</p>

<p>ግን እናንተዬ እኝህ ጠቅላይ ሚኒስትር መለስ በአፍሪካ አንድነት ድርጅት አባል ሀገሮች ገንዘብ መዋጯቸውን እንዲከፍሉ ሲጠይቁ አላደመጥኋቸውም። እሳቸው መቼም የሳንቲም የገንዘብ ነገር ላይ ልዩ ትኩረት ይሰጣሉ ይባላል። ግን የአፍሪካ አንድነት ድርጅት ድምፅ ያልተሰማው ማዋጣት የሚገባቸውን መዋጮ አባል ሀገሮች ስለአላዋጡ ነው ቢባል ማን ያምናል? ለነገሩ ጠቅላይ ሚኒስትሩ ይህን የተናገሩት አባል ሀገር ከሆነች ጀምሮ አንድም ጊዜ መዋጮ ከፍላ የማታውቀውን ኤርትራን ለማጋለጥ ፈልገው ነው አላልኩም።</p>

<p>አንዳው መርዶ እንዲሁም የቁስለኛ ወሬ ከጦርነት በኋላ እንጂ ፍጥጫው ተጠናክሮ በየግንባሩ የተፋፋመ ወቅት አይወራም። ግን በጦር ሜዳ የተሰው የሰራዊት አባላት እንዳሉ ታስቦ ደመወዛቸው ለቤተሰባቸው ተቆራጭ የሆነው ገንዘብ እንዲከፈል በተደረገ ጊዜ ከጠቅላይ ሚኒስትሩ ጋር አልስማማም በሚል የተጣላው ሚኒስትር ማን ነው? ይህን መሰሉ ካዝና ጠባቂ ሚኒስትር የገንዘብ ሚኒስትር ሆኖ መሾሙ ተገቢ ነው አልን ብላችሁ ልታወሩ ከፈለጋችሁ የፈለጋችሁትን በሉ እኔ ግን ጠቡ በመጨረሻ በሚኒስትሩ አሸናፊነት አልቋል አላልኩም።</p>

<p>እንደው አባታችን ቤተክርስቲያናችን የራስዋ ገቢ ምንጭ እንዲኖራት እያደረጉ ያለው ጥረት እንደሃይማኖት አባት ሳይሆን እንደኢንቬስተር ያስቆጥራቸው ይሆናል ብላችሁ እንደዘመዶቻቸው ትሰጉ ይሆን? ግን እሳቸው የዱቄት የብስኩት ፋብሪካ ሼር ሆልደር አድርገው ቤተክርስቲያኑን ለማበልፀግ በአክሲዮን ሻጭነት በቅርቡ ወደአሜሪካ ሊያቀኑ ነው ቢባል ምን የሚባለው ሐዋሪያዊ ተልዕኮ ነው ትሉ ይሆናል። ግን እዚያ የልማትና የተራድኦ መምሪያ ውስጥ ምን ተፈጥሮ ነው ቁንጮውን ሰውዬ ከስልጣን እንዲወርድ የተደረገው።</p>

<p>መቼም አባታችን እሳቸው እንዲህ ያለ ነገር እንደማይሰሩ ብናውቅም በወንድማቸው ላይ ልንላክክ ይሆናል እኮ። ባህታዊ ገብረመስቀል ከአባ ጳውሎስ ጋር ለመታረቅ እየላኩዋቸው ያሉት ሽማግሌዎች እንደአንቶኒ ሌክ መመላለስ እንጂ ውጤት ያለማግኘቱ ያበሳጫቸው ባህታዊ ገብረመስቀል ራሳቸውን ኤጲስ ቆጶስ አድርገው ቢሾሙ ማን ተው ይላቸዋል? ለነገሩ እኔ ጤና ገንዘቤ ጤና የሚል ፉከራ ከቅርብ ጊዜ ወዲህ ማሰማት ጀምረዋል የሚባለው እውነት ነው? ብትባሉ የአየር ወለዱን ሠራዊት አባል የነበረውን ሶፎኒያስን ጠይቅ ትሉ ይሆናል። እኔ ግን ስትሉ ሰማሁ እንጂ አልተናገርኩም።</p>

<p>እንደው የተወካዮች ምክር ቤት ውስጥ እድር ይቋቋም ዘንድ ለረዥም ጊዜ ሲደረግ የነበረው ጥረት ዋጋውን ያወቁት አሁን ነው። እንዲህ ስላቸው ደግሞ አሽሙረኛው ምን ማለት ፈልጎ ነው ትሉ ይሆናል። እኔ ማለት የፈለኩት በዚህ በ1992 የህዝብ ተወካዮች ምክር ቤት እንደራሴዎች ሞት በብዛት እየወሰደ አስቸገረ ነው እንጂ፣ ጅማ እርሻ ኮሌጅ አብረን የተማርነው ባልንጀራዬ የአክሱም ልጅ ምክር ቤቱ 17ኛው መደበኛ ጉባዔውን እያካሄደ ባለበት ጊዜ ስብሰባው ላይ እንዳለ ታሞ ንፋስ ለመቀበል ወደውጭ ወጣ ሲል እዚያው መሞቱን ሰምቼ ቀብሩ ከትላንት በስቲያ እሁድ አክሱም ስለነበር ሱባዔ ስለገባሁ ሳልሄድ ብቀርም ማዘኔን ልነገራችሁ ሳይሆን አፈጉባዔያችን ዳኝነት የሚመራው የምክር ቤት እድርተኛ ለመሆን ለአዲስ ገቢ የሚያስከፍለውን ገንዘብ የምታውቁ ከሆነ ንገሩኝ አላልኩም።</p>

<p>መቼም እናንተ ሰውን አናግራችሁ ከማናገር ሌላ ስራ የላችሁም ልበል? ትልማ በትግራይ የመኪና መገጣጠሚያ፣ የጨርቃ ጨርቅ ፋብሪካ፣ የሲሚንቶ ፋብሪካ ሲከፍት በአማራው ክልል በተለይ በጎንደር የቢራ ፋብሪካ የመክፈቱ ምስጢር ምንድን ነው? ለነገሩ ምን ይላል ጎንደር ሲከፋው ብሎ ቢጠይቅ መልስ ስላጣ ሆድ ያባውን ብቅል ያወጣዋል የሚለውን ብሂል በጎንደር ህዝብ ላይ ለመፈፀም ፈልጎ ነው እያሉ የሚያወሩትን ወገኖች ምን እንበላቸው? ሃሜተኞች ወይንስ ፀረ ሰላም ኃይሎች? ጎንደሬዎቹ ግን ተሰብስበው ስለቢራ ፋብሪካው መገንባት ሲያወሩ የምትበላው የላት የምትከናነበው አማራት እያሉ ያወራሉ። በምግብ ራሳችንን እንቻል የሚል መፈክር እያሰሙ ነው መባሉን ብትሰሙ በመጠጥ ነው በምግብ ራሳችንን የምንችለው ብላችሁ ትጠይቁ ይሆናል። ለማንኛውም እስከሳምንት ቸር ይግጠመን ብዬ ልሰናበታችሁ። ቸር ይግጠመን!!!</p>


<p class="align-center"><a href="/Gazettas/Beza/info/Beza.sera.html">ከቤዛ መጋቢት 5 ቀን 1992</a></p>

</body>
</html>	
