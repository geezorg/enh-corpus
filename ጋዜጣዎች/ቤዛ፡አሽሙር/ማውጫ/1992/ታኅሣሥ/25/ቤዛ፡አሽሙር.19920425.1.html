<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንዴት ከርማችሁልኛል? እንደው ለመሆኑ ቁልቢ ገብርኤልን ላነግስ እንደምሄድ ነገሬያችሁ ስለነበር እንኳን በደህና ተመለስክ! ትሉኛላችሁ ብዬ አስባለሁ። እንኳን በሰላም ቆያችሁኝ! እላለሁ ለምኞታችሁ ምላሽ።</p>

<p>እናንተዬ ግን ይኼ የሴቶች መብት እንዴት ጉድ አፈላ ብዬ ብላችሁ የሴቶችን እኩልነት መብት የማያከብሩ ትምክህተኞች ናቸው በማለት አፌን እንድዘጋ ታደርጉኝ ይሆናል። እኔ ግን እንደ ዘገየ ፍርድ አሰጣጣችን ባህልን ለመቀየር ወይንም አፋጣኝ ፍትሕ ለማግኘት ሴቶችን መድፈር ይገባል የምል መስሏችሁ ከሆነ እኔ እንዲህ አልልም።</p>

<p>ግን እድምተኞቼ በቁልቢ ገብርኤል ክብረ በዓል ላይ በተገኘ ሺህ ምንተሺህ ምዕመናን በአሉበት አንዱ ደፋር አስገድዶ ለመድፈር በመሞከሩ የ16 ዓመት እስራት መከናነቡን ሰምታችሁ እንዳልሆነ ተስፋ አደርጋለሁ። እንዲያው ግን ለበረሃ ቅርብ ነው የተባለው ሐረርጌን በሙሉ ሊነጋጋና ሊመሽ ሲል እየመታት ያለው ውሃን ወደ በረዶ የሚቀይር ቅዝቃዜ ከአውሮፓ ነው ወይንም ከየት ነው የመጣው? ትሉ ይሆናል።</p>

<p>መቼም በአለማያ አካባቢ ውሃን ወደበረዶ የቀየረው ቅዝቃዜ 20 ጅቦችን መግደሉን ሰማን እንጂ የአህያ ጆሮ አይቶ ዝናብ እንደሚዘንብ ለመናገር ተሰጥዖ የተሰጠው የሀገራችን ገበሬ ምክንያቱ ምንድን ነው ይል ይሆን? እንደው እናንተ ለዚህ ምክንያቱ የፀረ ሰላም ኃይሎች ሴራ ነው ትሉ ይሆናል። እኔ ግን ሁሉን ማድረግ የሚችለውን የእግዚአብሔርን ስልጣን አልጋፋም። ምንም አልልምም።</p>

<p>እንደው እኛ የየትኛውን ሀገር የፖለቲካ ሆነ የኢኮኖሚን ስርዓትን በሞዴልነት ወስደን ነው መስራት የምንችለው? ብላችሁ ብትጠይቁ እንደ አንድና አንድ እምነት በኢኮኖሚ እንደ ታይላንድና ሲንጋፖር መሆን አለብን እያሉ ሲናገሩ ሰማን ብላችሁ የወዲ ዜናዊን አባባል ታብጠለጥሉ ይሆናል። እኔ ግን ሀገራችንን እንደ ሲንጋፖር እናደርጋለን በማለት የሚነገረንን የተስፋ ቃል አልቀበለውም። ለምን? ብትሉ ዛሬ የበላበትን ወጨት ሰባሪ የሆነው ኢሳያስ አፈወርቂ ኤርትራን የአፍሪካ ሲንጋፖር ናት ብሎ ነው ያበደው ብዬ ከአበዱ ጋር አላብድም የምል እንዳልመስላችሁ እንዲህ ብለሃል ብላችሁ ማንን ነው እብድያልከው? ልትሉኝ እንደሆነ ነቅቼያለሁ እኔም ምንም አልልም።</p>

<p>እድምተኞቼ መቼም ኮሎኔል መንግሥቱ ዚምባቡዌ ሆነው ቀዳማዊ ኃይለሥላሴ አንተ ባሪያ ብለው ምራቃቸውን ተፍተውብኛል ብለው መናገራቸው እንደሚኖሩባት የስደት ሀገር ዚምባቡዌ እንደታከሙባት ደቡብ አፍሪካ የቀለምና የዘር መድሎ አለ ለማለት ነው ትሉ ይሆናል።</p>

<p>ይህን መሰሉ ያሉበትን ሀገር ፖለቲካ መሰረት ያደረገ ፕሮፓጋንዳ ለተናጋሪው ጥሩ ቢሆንም ለሰሚው ያናድዳል። እንዲህ ስል ግን አንዳንድ ሰዎች መንግሥቱ የተናገሩትን ውሸታቸውን ነው እንዲያውም ጃንሆይ መንግሥቱን አመሰግናቸዋለሁ ብለው ተከራክረውኛል።</p>

<p>መቼም እንዴት ብለው ብዬ እንደምጠይቃቸው እርግጠኛ የሆኑት ተስፋ ለዘውዶች የሚል ቅፅል የሰጣችኋቸው ጎልማሶች ጃንሆይ መንግሥቱን እንዲህ ሲሉ እንዳሞገሱት ነገሩኝ።</p>

<p>ያኔ ቀዳማዊ ኃይለሥላሴ ከስልጣን ተነስተው እስር ላይ እንዳሉ ጄኔራል አማን አምዶምን ይጠሩና «እኛ ለምንወደው ሕዝባችን እድገትና ብልፅግና ስንል ለሃምሳ ዓመት ያስተዳደርናትን ሀገር እንዲመራ ማንን አዘጋጅታችሁ ነው እኔን ከስልጣን አንስታችሁ ያሰራችሁኝ? ብለው ቢጠይቁ «ግርማዊ ሆይ! ስልጣንዎንና እርስዎን የሚተካ የበሰለ ሰው አዘጋጅተናል» ሲሉ መለሱላቸው። ግርማዊነታቸውም «እስቲ ይህን የበሰለ ሰው የምትሉትን አሳዩኝ» ብለው ይጠይቃሉ። እናም የደርግ አባላቱ 120ዎቹ ይሰባሰቡና ግርማዊነታቸው ፊት ይቀርባሉ። ከዚያም ሀገሪቷን ለመምራት ብቃት አለው ብለው ያዘጋጁትን ቆፍጣና ሻለቃ መንግሥቱ ኃይለማርያምን «ይህ ሰው ነው ወንበርዎትን እንዲወርስ፤ በትረ ስልጣንዎን እንዲቀበል የመረጥነው» ብለው ቢያሳዩዋቸው ግርማዊነታቸው «መልካም ምርጫ ነው የመረጣችሁት ይኼ ሰው ከመብሰልም አልፎ አሯል» ሲሉ ስለመንግሥቱ ብስለት ምስክርነት ሰጥተዋል እንጂ ቀዳማዊ ኃይለሥላሴ በመንግሥቱ ኃይለማርያም ላይ «ባሪያ» ብለው ምራቃቸውን አልተፉም፤ አሞግሰውታል ሲሉ ተከራከሩኝ። እናንተስ ምን ትላላችሁ?</p>

<p>መቼም የሻዕቢያ ወረራ ባይጀመር ኖሮ በወጋጎዳ ጦስ በተቀሰቀሰው ረብሻ ሳቢያ ኢህአዴግን ያስወቅሰው ያዘልፈው እንደነበረ የምናውቅ እናውቀዋለን። 49 ሚሊዮን ብር ወጭ ተደርጎ የታተመ መጽሐፍ መቃጠሉ ሊቆጨን ይገባል እንጂ ወጋጎዳን የፈጠሩ የቋንቋ ፈላስፎች በወንጀል ሊጠየቁበት እንደሚገባ ብናውቅም የተሰራውን ግፍና በደል በሌላ ላይ ለመላከክ መሞከር በልጅነታችን የተውነውን የ«ዋኔዋን ጉጉ መለኮቴ...እሷ በፈሳችው...በእኔ ላከከችው» ዓይነት የልጅነት ዘመን ዘፈናችንን መዝፈን የለብንም ብለው ከዓርብ ጀምሮ በዶክተር ካሱ ኢላላ የተመራውን ሕዝባዊ ስብሰባ የወላይታ ሶዶ ነዋሪዎች አብጠልጥለውታል አላልኩም።</p>

<p>እንዲህ ዓይነት ኢህአዴግ ሲሰራው ትክክል እንጂ ስህተት እንደሌለ የሚናገር ባለሥልጣንና ካድሬ በበዛበት ፖለቲካ ቁማር እንጂ ሀገር መምራት እንዳልሆነ ያየሁበት ዘመን የለም ብዬ አላማም። እኔ ፖለቲከኛ ሳልሆን አሽሙረኛ ነኝ።</p>

<p>ክቡር እምክቡራን እድምተኞቼ ብቻውን የሮጠ ፈርጥጦ ገደል ይገባል እንጂ አያሸንፍም የሚል የአራዳ ልጆችን ብሂል የሰማው ኢህአዴግ በምርጫው ተወዳድረው ቢያንስ ለብቻው ይዞታል ተብሎ የታማበትን ስልጣን ይቀራመቱኛል ብሎ የሰጋውን ተቃዋሚዎችንና የግል ተመራጮችን ለማሳጣት ሲል እኛ ነጋ ጠባ እድሜ ለኬር ኢንተርናሽናልና ለእድሮቻችን ብር እያልን የምንመርቅበት የውስጥ ለውስጥ መንገድ ስራን ኢህአዴግ ያስገኘልን ድልና ውጤት እንደሆነ ቢነገረን ምን እንላለን?</p>

<p>ነገሩ ነው እንጂ ለአንቺ ብርቅሽ በሶብላ ወጥሽ አሉ ብለን አይተን እንዳላየን እናልፈው ይሆናል። እኔ ግን ሰሞኑን የተቋረጠው የመንገድ ስራ ግንባታ የኢህአዴግ መርኅ ግብር አካል ነው ብለው እነ እትዬ ዮዲት ጉዲት የምረጡኝ ዘመቻ ቢያካሂድበት አይገርመኝም።</p>

<p>ያም ተባለ ይህ ኢህአዴግ ያቸንፋል፤ ለዚህ ደግሞ ምስክሩ የወሎ ሕዝብ ነው። እንኳን ተቃዋሚዎችን ሊመርጥ ዞር ብሎ አያያቸውም። ድምፁንም አይሰጣቸውም ብለው ባለፈው ምርጫም ቢሆን ያሸነፈው የግል ተወዳዳሪ የደሴው የሱፍ አህመድ ምርጫውን ያሸነፈው ምልክቱ በነበረው የቡና ጀበናን ሕዝቡ መርጦ እንጂ እሱ መርጦ አይደለም በማለት ወሎ ርስቱን የተቀማው ቡና ሲያንቃርር ነው ብለው ያላገጡት የአሁኑ የምርጫ ተወዳዳሪ እጩዎች ሀሜታቸውን ሲቪል ሰርቪስ ኮሌጅ በር ላይ ሲተረትሩ ሰምቻለሁ አላልኩም።</p>

<p>እድምተኞቼ ምርጫ ስንል ኢህአዴግ የሾማቸው የቦርድ ሊቀመንበሮችን ከስልጣን ማባረሩ ሕዝባዊነት ለማሳየት ነው? ወይስ አራዳነት? ብላችሁ የአየር መንገዱን ሹም ሽር ወደ ኤፈርት ሹመት የተቀየረለትን ስዬን ታነሱ ይሆናል። እኔ ግን ምንም አላልኩም። ልትሉ የምትፈልጉትን ማለት ዴሞክራሲያዊ መብታችሁ ነው። ለማንኛውም ቸር ይግጠመን! ብዬ ልሰናበታችሁ። ለሙስሊሙም ሆነ ለክርስትና እምነት ተከታይ እድምተኞቼ መልካም የበዓል ሰሞን ይሁንላችሁ!! እያልኩ እሰናበታችኋለሁ።</p>


<p class="align-center"><a href="/Gazettas/Beza/info/Beza.sera.html">ከቤዛ ታሕሳስ 25 ቀን 1992</a></p>

</body>
</html>	
