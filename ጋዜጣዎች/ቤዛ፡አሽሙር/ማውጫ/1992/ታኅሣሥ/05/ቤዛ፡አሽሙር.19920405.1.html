<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንደምን ከረማችሁ እድምተኞቼ!እኔ ፈጣሪ ምስጋና ይግባው ደህና ነኝ። ለመኖርም ላለመኖርም መብታችን በተረገጠባት ዲሞክራሲ እንደ ክረምት ዝናብ ምድሪቱን አረስርሶታል ተብሎ በሚነገርባት የሀገራችን የፖለቲካው ትኩሳት ጋር እየጋልኩኝ እየበረድኩኝ እነሆ ሰባት ዓመት ከእናንተ ጋር ቆጠርኩላችሁ።</p>

<p>እንዲህ እንዲህ እየተባለ ሣርም በላን በቀን አንዴም በላያችን ላይ የነገሱት ባለስምንት መስኮት ኮንጎ ጫማ አድራጊዎች ከቁምጣ ወደ ጂንስ ሱሪ በአደጉበት እኛ ደግሞ የምንለብሰው አጥተንም የሞተ የፈረንጅ ውራጅ እየለበስን ማን ከማን ያንሳል ስንል ስንቱ አሳለፍን። እንዲያው እኔ ብቻ አብሮ አደጌን ለወህኒ፣ ጉፍታ ሀሰን ዓሊን ለስደት ሲበቁ አይቼ እንዲያው ከእኛ ሀገር እየጎረሱ ወደ ሀገራቸው ወደ ቁልቋል አብቃይዋ ኤርትራ ሊወጡ ሲያደቡ የነበሩት አናስወራ አናስበላ ብለውን የነበሩ ኤርትራውያን ከሀገር በወረንጦ እየተለቀሙ ሲባረሩ ለማየት በቃን አይ ዕድሜ ስንቱን አሳየን እድምተኞቼ!</p>

<p>እንዳው ያኔ የአሁኑ ፕሬዝዳንታችን ለሰዓታት የሕገ መንግስቱ ረቂቅን ያነበቡትን ጉባዔ የመሩበትን፤ ሀሰን ዓሊ አሣማ ጅብ ሰካራም እያለ የተሳደበበት፤ አባተ ኮሾ ቆንጆ መሆኑን በአፉ የተናገረበትን፤ አብዱልመጂድ ሁሴን ፋሽን ሾው ለማስየት ሽርጥ የለበሱበትን ምርኩዝ ይዘው ብቅ ያሉበትን፤ ሻለቃ አድማሴ ነፍሳቸው ይማርና ጆከር በመሆን ለመቅደድ የሚታገልሉትን ህገመንግስት አምስተኛ ዓመት ባለፈው ሰሞን ዶክተር ነጋሶ ባሉበት አከበርን መቼም ያኔ ስንቶቻችን ነን አይ ኮተቤ ስንቱን አየሽ ብለን አንቀፅ ሕግ ሲፀድቅ የተጨፈረውን ጭፈራ የታዘብነው ዛሬስ ጭፈራ ያለው የት ነው መቼም ባድመ ዛላንበሳ አሊቴና ቡሬ ነው እንደማትሉኝ ባስብም እርግጠኛ አልሆንም።</p>

<p>እንዳው ነገርን ነገር ያነሳዋል የወደቀ ዛፍ ምሳር ይበዛዋል እንደሚባለው አንዴ የነቀርሣ ኤክስፐርት ሌላ ጊዜ ስታዲዮም ተሰብስባችሁ «ሌባ! ሌባ!» ብላችሁ የሰደባችሁት እንደዛሬው በእሣት ተፈትኖ በስኳር የተሸነፈው እሱም ወህኒ ቤት የወረደው አብሮ አደጌ የስብስቴ ነጋሴ ትምህርት ቤት ጓደኛዬ ከስራ በፊርማው የተቀነሱ ሰዎች ተወካዮቻቸውን ልከው ሲያናግሩት «ከስራ ተቀንሰን በሴፊቲ ኔት አልታቀፍንም ልጆቻችንን ምን እናብላ ዘርፈን ቀምተን እንድናበላቸው ነው የምትፈልጉት?» ብለው ቢጠይቁት «እንኳን እናንተ አንድ ሰው ሊያንቀሳቅሰው በሚችል ማሽን ላይ ሃያ ሰላሳ ሆናችሁ ትሰሩ የነበራችሁ በመቶ የምትቆጠሩ ሰዎች ቀርቶ በአፍሪካ ግዙፍ ነው የተባለው 300 ሺህ ጦርም ተበትኖ ውንብድና ዝርፊያ ላይ አልተሰማራም ከፈለጋችሁ ተሰማርታችሁ ሞክሩትና እናሳያችኋለን» ሲል ነበር የመለሰላቸው ግን ይህ ማለቱ እናንተ አሁን ዝርፊያን ማበረታታቱ ነው ትሉ እኮ ይሆናል።</p>

<p>መቼም እንዲህ ዓይነት የአወኩሽ ናኩሽ ነገር ነው እኛን እየጎዳን ያለው ደግሞሽ ባለሙያ ከተሆነ እኮ ከስራ ቢቀነሱ ስራ ይገኛል እንደ እኔ ከልጅነት እስከ እውቀት ያካበትኩትን ንብረት እድሜ ለኢሠፓዋ ሚስቴ ንብረቴን ሁሉ በፓርቲው ባህር መዝገብ ላይ ስለአስመዘገበችውና ይኸውም ሰነድ ከጌቶቻችን እጅ ስላለ ሸጪም መቆም ለማልችለው ለእኔ አታዝኑልኝም ያቺም ገና በዚህች ቢጥሌ ጋዜጣ አሽሙር መሰለቄን ስጀምር የነገርኳችሁን ከርካሳ ቮልስ መኪና ሸጬ አዲስ መኪና የማልገዛበትን ምስጢር አወቃችሁ አይደለ መቼም ሰባት ዓመት ሙሉ ምስጢር ደብቄ የትም እንደማልደርስ ስለማውቅ ነው። ከእኔና ከባለቤቴ በቀር ንብረታችን ሁሉ መሸጥ መለወጥ እንደማንችል ዛሬ የነገርኳችሁ።</p>

<p>ያለፈው ምርጫ ጉድ እንዳሳየን ከጉድም ጉድ የኢንግላንድ ጉድ እንዳስባለን ማውጋታችን ይሆን እኔ መቼም በህይወቴ ያየሁት ነገር ቢኖር የሞተ ሰው የከሰሰ መንግሥት የሞተ ሰው አስፈርመሀል ተብሎ ከምርጫ የተባረረ ተወዳዳሪ ያየሁት እኛ ሀገር እዚህች ጦቢያ መሆኑን ነው።</p>

<p>ግን እናንተዬ በዘንድሮው ምርጫ ይኼ ስህተት ይደገም ይሆን? ከዚህ እርሱ ምርጫ ቦርድ ይጠብቀን እንጂ የሞተ ሰውን ለምርጫ ድጋፍ ይሰጥ ዘንድ አስፈርመሀል ተብሎ ከምርጫ የተባረረውን ሰውዬ ያኔ የተከበረው አለቃዬ ጋር አግኝተነው እስቲ በሞቴ በአባትህ እንዴት ነው የሞተ ሰው አስፈርመህ የመጣኸው ለእኛ ዘዴውን ንገረንና ስለእኛ እና ስለሀገራችን ለአባ ታጠቅ ለአባዳኘው እንገራቸው ግዝታቸውን ኑዛዜያቸውን ተቀብለን አስፈርመናቸው እንምጣ ብለን ቀልደንበት ነበር።</p>

<p>ብዙዎቻችን በሀገራችን መሀረብ ረክሶ አልቃሽ በዝቶ አፅናኝ በጠፋበት ዘመን ላይ ሆነን የትላንትናዋ ኤርትራ ያጎረስንበትን እጃችን ነክሳ ብትወረን ሁላችንም በአንድ ላይ ሆነን፣</p>

<p>ትግላችን ረዥም ጉዟችን ጠማማ፣<br/>
ሀገር ምን ይል ይሆን ጉዳችን ሲሰማ።</p>

<p>ብለን በወረራ የተያዘው መሬታችን 20ኛውን ወር እንዳስቆጠረ እያሰብን እንቆም ይሆናል እኮ ይልቁኑ የተከፈለው መስዋዕትነትን ከፍለን መሬታችንን ብናስለቅቅ ይሻላል እንጂ 14 ገፅ የመልስ ደብዳቤ መፃፍ ዋጋ የለውም ብዬ አፍ እላፊ አልናገርም።</p>

<p>ሰላምና ዲሞክራሲ ሰፍኗል ብለን ሁላችንም ስለዴሞክራሲ የምናውቀውንም የማናውቀውንም ተሰብስበን ስናወራ በየመንገዱ መሽናት እንደአሸን መሳደብ ለእኛ ዴሞክራሲያዊ መብት ሆነ። በተከለከለ ቦታ እየሸናን ዴሞክራሲያዊ መብታችን ነው በማለት መሽናቱን ሽኑ ግን እናንተን የመሽናት ዴሞክራሲ ለማረጋገጥ አምስት ብር እየከፈላችሁ ተጠቃሚ ሁኑ መባላችንን ውድ እድምተኞቼ፣ ተጋዳላይ እንደራሴዎች፣ ክቡር እምክቡራን እንዲሁም አቶዎች ታውቁ ነበር?</p>

<p>ስልጣን አሁን በማን እጅ ነው ተብሎ አንዱ ሲጠየቅ ስልጣን ቀን ቀን ቀበሌ ማታ ማታ መቀሌ ነው ያለችውና መናገር ይቸግረኝ መስሏችሁ ነው እኔ አሽሙረኛው እኮ እንደ እናንተ ጓዳ ጓዳውን እንደማታው የሀገሪቱ ስልጣን ያላቸው ትግሬዎች እንጂ ነው ለማለት መሆኑን ሳላውቅ የቀረሁ እንዳይመስላችሁ እንጂ ሌላ ነገር አልተናገርኩም።</p>

<p>የተከበራችሁ እድምተኞቼ ወጋጎዳ የተባለ ቋንቋ ያቀራርባል እንጂ አያራርቅም ሲሉ አንድና አንድ ተናገሩ አሉ ግን እግዚአብሔር ያሳያችሁ ቋንቋ ያቀራርባል እንጂ መራራቅን የሚገልፅ አይደለ መቼም ለእነ አባተ ኪሾ ታማኝነት ሲባል የማይመታ ከበሮ የለም ቢባል አባተ ኪሾ ምን አገባው የሚያገባው ካሡ ኢላላ ነው ትሉ ይሆናል እኔ ግን ቅንፍ የሚባለው ነገር የሚያውቀው የልዩነት መስፈርት አድርጌ እንጂ ያቀራርባል ብዬ እንደ አንድና አንድ አፌን ሞልቼ አልናገርም።</p>

<p>መቼም አንድ የሎተሪ ትኬት ቢበዛ አምስት ብር እንጂ ሶስት መቶ ሀምሳ ሺህ ብር ያወጣል እንዴ መቼም በሜጀር ጄኔራል አበባው ታደሰ የሚመራው ሠራዊት ቁጥሩ 350 ሺህ እንዳይደለ ብናውቅም አንድ ሎተሪ 350 ሺህ ተገዛ ይህ ሁሉ የሚደረገው ግን የሀገር ሉዓላዊነትን ለማስከበር እንጂ ለሌላ አይደለም ቢባል በአለፈው ቅዳሜ በሚደረገው የእራት ግብዣ ላይ ባድመን ነፃ ያወጡ ሌሎች መሬቶቻችን ነፃ ለማውጣት እየማቀቁ ያሉት የሠራዊቱ ከፍተኛ አዛዦች እንዲገኙ በእራቱ አዘጋጅ ኮሚቴ ስም ተጠርተው ነበር አላልኩም።</p>

<p>እንዲያው እዚያው ስለባድመ ስሌሎች በሻዕቢያ የተያዙ መሬቶች አንስተን እናውራ ከተባለ ኢሣያስ አፈወርቂ ፓስታ የዘመናዊነት ምልክት ነው አሉ። መቼም እሳቸው ኢጣሊያ የሰራችው ሁሉ የስልጣኔ ምንጭ እንደሆነ የሚቆጥሩ ሰው በመሆናቸው አንፈርድባቸውም። ግን እናንተዬ እድሜ አለሙን እንጀራ አይውጣልህ ተብሎ የተረገመው የኤርትራ ሕዝብ በየቤቱ ፓስታ መሳይ ምግብ እንዲያዘጋጅ ትዕዛዝ ቢጤ ሊሰጡት እየተዘጋጁ ነው አላልኩም። ይልቁኑ ባድመን መልሰው ለመያዝ መልሶ ማጥቃት ለማድረግ እየተዘጋጁ ነው እየተባለ ይወራል ብለን ያልጠረጠረ ተመነጠረን ለመተረት ከመብቃት ስንቃችንን ትጥቃችንን ብናጠባብቅ አይሻልም ብዬ ምክር ብጥል ይህ የፀረ ሰላም ወገኖች አሉባልታ ነው ይባል ይሆን? እኔ ግን ምንም አላልኩም። እናንተ ግን ብዙ እያላችሁ ነው ለሣምንት እስከምንገናኝ ቸር ይግጠመን! ደህና ክረሙልኝ!!!</p>


<p class="align-center"><a href="/Gazettas/Beza/info/Beza.sera.html">ከቤዛ ታህሣስ 5 ቀን 1992</a></p>

</body>
</html>	
