<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ክቡር እምክቡራን እድምተኞቼ ሰላምና ጤናው ለእናንተ ይሁን! ብዬ መልካም ምኞቴን እገልፃለሁ። መኖራችን የራሱ ምህዋር ያለው ቢሆንም ሰሞኑን ኢህአዴግ በነፃ ተወዳደሩ አሸንፉኝ ያላቸውን ተቃዋሚ የፖለቲካ ድርጅቶች ኢህአዴግ ቢያንስ አዲስ አበባን እናስወጣለን ቢሉ ኢህአዴግ ተናዶ እስቲ መጀመሪያ ራሳችሁን ነፃ አውጡ አላቸዋ። ምርጫው ላይ ኢህአዴግ ብቻውን ሮጦ አሸነፈ ከሚባል ተወዳድሮ አሸነፈ እንዲባል እንደፈለጉ ሊናገሩ ቢፈቅድላቸው እናሸንፍሃለን ብለው መፎከራቸው አናዶታል አላልኩም። እኔ ይህን አሉባልታ ከሲቪል ሰርቪስ ኮሌጅ ተማሪዎች ሰምቼያለሁ የሚል ነገር አልወጣኝም። ግን ጭስ ባለበት እሳት እንደማየት ሆኖ ንዴቱ በርትቷል የምል እንዳይመስላችሁ።</p>

<p>መቼም በልቶ አይጠረቄው ወደሩስኪ መሄዱ እንደቦሪስ የልሲን ለተደጋጋሚ ሕክምና ነው ሲባል ለመሳሪያ ሸመታ ነው ብሎ የሚከራከር ሰው ይኖር ይሆን? ተፈራ ዋልዋ ድሮም ሜዳ እያሉ ግራ አክራሪ እንደመሆናቸው ከራሺያው ፑቲን ጋር ለመነጋገር ፈልገው ወይንም በድርጅት ተመርጠው ነው የሄዱት አልኩ እንጂ ብሬዥኔቭ እንደፃፉት ዓይነት «ትንሽዋ መሬት» ዓይነት ከሻዕቢያ መደምሰስ በኋላ ለሠራዊቱ መኖሪያና መተደዳደሪያ የሚገነባ መንደር አሊያም ከተማ እንዴት ባለ ሁኔታ እንደሚገነባ ለማየትና ልምድ ለመለዋወጥ ነው ወደ ራሺያ የሄዱት አላልኩም። እኔ አልወጣኝም።</p>

<p>እንዲያው ሻለቃ አረጋሽና ገብሩ አስራት ከጦርነት ጋር የተያያዘ ልማትን እንደሚፈልጉና እንደተመኙ ከመግለፅና የትግራይ ሕዝብ ባለድርብ ድል ባለቤት ነው ከማለት በቀር የሌላ ክልል ሕዝብ ሉዓላዊነቱን ለማስከበር እየከፈለውና እያዋጣው ያለውን መስዋዕትነት ሊያመሰግኑ የማይዳዱት ለምንድን ነው? እንዲህ ስል ግን ወደሌላ አዙራችሁ አሽሙረኛው ገብሩንና አረጋሽን እነርሱ ትግራይ እስክትለማ ሌላው ሀገር ይድማ የሚሉ ብሔረተኞች ናቸው አለ ልትሉ ፈልጋችሁ እንደሆነ ነቅቻለሁ። ደግሞስ አሉ ማለት የለመደባችሁ መሆኑ እስከታወቀ ድረስ አሽሙረኛው እንዲህ አለ ብትሉ ማን ያምናችኋል? ለነገሩ እንጂ ጩቤ ሰው አይጐዳም። እንደሚባለው ዓይነት ሆኖባችሁ እንጂ ልታሳቅሉን ያልሞከራችሁበት መንገድ የለም እምል መስሏችኋል? ነቄ ለነቄ አሉ የአራዳ ልጆች።</p>

<p>እንደው ነገርን ነገር ያነሳዋል እንደሚባለው መሪዎቻችን ገዢዎቻችን እንጂ አስተዳዳሪዎቻችን እንዳልሆኑ እንመን እንበል፤ ግን እኛ ምን እንደምናስብ አናውቅም ልንል እንችላለን እንጂ ሕዝቡ እንዲህ ነው የሚያስበው እንደእዚያማ አያስብም በማለት ውርርድ ገብተዋል ቢባል እውነት ነው ትሉ ይሆናል። እኔ ግን የሰማሁትን ለእናንተ መንገር እንጂ መደበቅ አልሆንልህ ብሎኛል።</p>

<p>ኦቦ ነጋሶ ጊዳዳ የኦሮሞ ህዝብ ምን እንደሚያስብ አውቃለሁ። በፈለጋችሁት እንድወራረድ መገንጠልን አይደግፍም። ዛሬ እየዞርክ ህዝቡን ስለመንጠል ብትጠይቅ የኦሮሞ ሕዝብ ይስቅብሃል አሉ መባሉን የሰሙ የኢጆሌ ባሌ ልጆች ለመናገር ችግር አለብን። ሳንናገርም ችግር አለ ብለን ነው የምንስቀው አሉ ብዬ በውርርዱ የእሳቸውን አሸናፊነት በእርግጠኝነት አልነግራችሁም።</p>

<p>ለነገሩ መኖራችን ሁሉ በግምገማ ከሆነ እኛ ኢህአዴግን ልንገመግመው እርሱ እኛን ሲገመግመን ጀንበር ወጥታ ጀንበር ገባች እንጂ እስቲ ምን ተሠራ? ብለን ብንጠይቅ የኦሮሚያ ክልል ፕሬዝዳንትን ለከባድ በሽታ ኦቦ ሐሰን ዓሊን ለስደት ዳረገ እንል ይሆናል። በኦሮሚያ ክልል ባሉ ቢሮዎች ውስጥ ከላይ እስከታች ያለው ሹም ጠዋት ኦህዴድ ማታ ኦነግ ነው ብዬ ግምገማና ጥርጣሬ እንዲፈጠር አድርጌ በብዙዎች ላይ ስጋት አልፈጥርም። እኔ ፖለቲከኛ ሳልሆን አሽሙረኛ ነኝና እንዲያውም ጠዋት ኦነግ ማታ ኦህዴድ የሚሆን ነው የበረከተው አላልኩም።</p>

<p>መቼም ኢህአዴግ ያልገባበት ቦታና መስክ የለም ቢባል እውነት ላይመስለን ይችል ይሆናል። ግን የኢህአዴግ ንብረት ናቸው የተባሉ ድርጅቶች ስር ያሉ የእግር ኳስ ቡድኖች እንደኢህአዴግ ሁሉ የውጤትና የድል ባለቤት እንዲሆኑ ያስችላቸው ዘንድ በመቀሌ ካለ ካምፓቸው ውስጥ በከፍተኛ ግምገማ ተወጥረው ተይዘዋል ቢባል ስለጉና ትራንስ የሚያውቅ ሁሉ ሊያጉረመርም ይችላል። እንዲህ ስል ግን ውጋጋን ባንክም እጓለማውታን መስርቶ ሕፃናት ማሳደግ ጀምሯል ብዬ ፈርጀ ብዙውን የኢህአዴግን ባለንብረትነት ሚና አውቃለሁ አላልኩም።</p>

<p>ብፁዕ ነጭ ለባሹ አባታችን ወደ ቁልቢ ይሔዳሉ እንጂ በደብረሊባኖስ ተወላጆች የተሰባሰቡበት በአንድ ጳጳስ የሚመራ ቡድን በብፁዕነታቸው ላይ ኩዴታ ለማድረግ እየተንቀሳቀሱ መሆኑን ማቴዎስን ጠቅሰው ደርሰውበት ይህን ሴራ ለማክሸፍ ስብሰባ ተቀምጠዋል አላልኩም። ደግሞስ ቤተክርስቲያን የሃይማኖት መማሪያ እንጂ በሀገር ልጅነት ተሰብስበው ሴራ የሚፈፀምበት ቤት ነው እንዴ?</p>

<p>እንዲህ ስል ግን ይህ አሁን በአባታችን ላይ የተፈጠረው ዓይነት አድማ አባጳውሎስም ከአቡነ ጢሞቲዎስ ጋር ሲያደርጉት ነበርና ብድር በምድር አላልኩም። እንዲያው ይሄ አሽሙረኛ ምን ነካው ነገሩ ሁሉ ግራ ግራውን ሆነሳ ቢባል የእኔ መልስ ለሕክምና ወደአውሮፓ ደጋግመው የሚሄዱት አስር አለቃ ኩማ ደመቅሳ ለምስራቅ አውሮፓ ሀገሮች የኢትዮጵያ አምባሳደር ተደርገው ቢሾሙ መልካም እንደሆነና ጃማይካ በእጩነት ማቅረቡን ወሬ ሰምቼ ነው አላልኩም። እኔ የምፅፈውም የምተኛውም በቀኜ እንጂ በግራ ስላልሆነ እንዲህ ባለ ነገር ባትጠረጥሩኝ ደስ ይለኛል።</p>

<p>እድምተኞቼ እንዲያው ኤርትራውያን የት ነው የሌሉት? ነው ማለት ያለብን ወይንስ ያሉት? ለምን እንዲህ አልክ ብትሉኝ ግን ልመልስላችሁ የምችለው የኤርትራውያንን የነዳጅ ቦቴዎች ገዝተው ሲጨርሱ ተጠብቆ አሮጌ መኪና ወደ ጅቡቲ አይገባም የሚል ውሳኔ የተሰጠው በጅቡቲ መንግሥት ባለሥልጣናት ጥብስቅ ያለ ጉቦ ተቀብለዋል እየተባለ የሚነገረው እውነት ይሆን እንዴ? መቼም በዓለም አቀፍ ነዳጅ ድርጅቶች ውስጥ የሚሠሩ ኤርትራውያን ረዥምኛ ውጤት ነው ትሉ ይሆናል እንጂ ሱዳንና ኤርትራ ለማስታረቅ ሳይተኙ የሚያድሩትን የሙባረክ ዜጐችን ትጠቅሱ ይሆናል። እኔ ግን ምንም አላልኩም።</p>

<p>በኃይል የተያዘብንን መሬት ለማስመለስ የግድ እስከየካቲት የምንጠብቅበት ምክንያት አይታየኝም። ደግሞስ ሕወሓት 25ኛ ዓመቱን ሲያከብር በድርብ በዓል ሊያከብር አስቦ ነው ቢባል ድሉ ሁሉ የሕወሓት እንዲሆን ተፈልጐ ነው ትሉ ይሆናል። እናንተዬ በጠቅላይ ሚኒስትሩ ቢሮ እየተጠና ያለው ሕግ የሊዝ ፖሊሲ ቀርቶ መሬት በነፃ እንዲሰጥ ቢፈቅድ የሚከስረው ማን ነው? ቢባል ቀብድ የበላው ክልል 14ን ትጠሩ ይሆናል። አዲስ መንገድ ሰርቶ ስም እንደመስጠት አሮጌ መንገድን አዲስ ስም መስጠት እንጂ ሌላ የማያውቀው ክልል 14 ስልጣኑን ሲጨርስ በድል አጤናቀቅሁኝ ሊለን ይሆን? ወግ ነው ሲዳሩ ማልቀስ አለች ጎረቤቴ። ለማንኛውም ከቁልቢ መልስ ተገናኝተውን ልናወጋ ያብቃን! ቸር ይግጠመን!!</p>


<p class="align-center"><a href="/Gazettas/Beza/info/Beza.sera.html">ከቤዛ ታሕሣስ 18 ቀን 1992</a></p>

</body>
</html>	
