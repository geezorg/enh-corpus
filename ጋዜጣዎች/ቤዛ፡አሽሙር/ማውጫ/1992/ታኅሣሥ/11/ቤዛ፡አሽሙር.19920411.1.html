<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለእናንተ ይሁን እድምተኞቼ! እኔ አሽሙረኛው ለእናንተ ሰላምና ጤናውን እመኛለሁ። እናንተ ግን መኖር! መኖር! አሁንም በዝምታ መኖር! የሚለውን መፈክር በልባችሁ እያላችሁ እያያችሁ እንዳላያችሁ ሰምታችሁ እንዳልሰማችሁ ሆናችሁ ለመኖር ትፈልጋላችሁ። መቼም ወደ ኢህአዴግ ተጠግቶ ባለመኪና ሊያውም ባለፓጃሮ ያልሆነ ማንም የለም ግን አሁን ቢሾፍቱ ላይ ተረቆ ቁርጥ ነው እንደእንባ አስጠባቂ ኮሚሽን ቀጠሮ አያይዝለትም ጦርነትም ላይ ብንሆን በአንድ እጃችን ሙስናንም እንዋጋለን እየተባለ ነው።</p>

<p>ሰሞኑን አንድና አንድ! በልቶ አይጠረቄው ይህንኑ ነገር እያጠኑ ያሉት፤ ግን ከስኳር፣ ከሙስና ተግባራ የፀዳ ሰው ማግኘት በዚህ ክፍለ ዘመን ይቻል ይሆን? «ሲሾም ያልበላ ሲሻር ይቆጨዋል» እንደሚባለው ተገምግሞ እስኪባረር ድረስ የሙስና ተዋናይ ያልሆነ የለም ቢባል እናንተ ታዲያ «ይሞታል ወይ?» ትሉ ይሆናል። ለነገሩ የዘንድሮው ዘፈንም ይሞታል ወይ? አይደል።</p>

<p>እንደ ኢሠፓ የሠርቶ አደር ቁጥጥር ኮሚቴ ዓይነት የፀረ ሙስና ኮሚሽን ስለማቋቋሙ ዝግጅት የሰማችው ኢሠፓዋ ሚስቴ ወያኔ ሙስናን የምትከላከልበት ኮሚሽን ለመመስረት ደብረዘይት ላይ ስብሰባ ተቀምጣ ነበር አሉ። መቼም እነርሱ በልተው ከጠገቡ በኋላ የመንግሥት የነበሩ ፋብሪካዎችና ድርጅቶችን ወደ ኢህአዴግ ባለቤትነት ከቀየሩ በኋላ በአምባሰል፣ ዲንሾ፣ ጉና፣ ሜጋ፣ ወጋገን ፋና እያሉ ከቀረጠፉና ከበሉ በኋላ ሙስናን እንዋጋ ማለታቸው አይገርምህም? ሙስናን ስኳርን በመውጋት ቢሆን እንደአንተ አብሮ አደግ ስንቱ ሹም ለወሕኒ በበቃ ነበር አለችኝ በመነፅርዋ ቂጥ እያየችኝ።</p>

<p>ያኔ በእኛ የስልጣን ዘመን አለች ባለ አለብላቢት ምላሳሟ ኢሠፓዋ ሚስቴ በኩራት ስለደርግ ኢሠፓ ዘመን ስታወራ ትገርመኛለች ታስቀኛለችም። «እ ...በእናንተ ዘመን!» አልኳት በኢሠፓ የባሕር መዝገብ ላይ ማንኪያና ሙቀጫ ሳይቀር ያስመዘገበችበትን አስመዝግባም ለአሸናፊያቸው ለኢህአዴግ የሰጠችው መሸጥ መለወጥ የተከለከልኩዋቸውን ንብረቶቼ እየታወሱኝ። እሷም ያን ጊዜ ረሃብ ከፍቶ አልነበር። ሕዝባችን ጤፍ ብቻ ስለሚበላ ነው ለረሃብ የተዳረገው በቆሎ እንዲበላ መደረግ እንዳለበት አብዮታዊ መንግሥት ውሳኔ ያስተላልፍና ሕብረተሰቡ በጤፍ ምትክ በቆሎን ለእንጀራ ለቆሎ፣ ለንፍሮ፣ ለዳቦ፣ እንዲያደርገው የመክራል። ለእንጀራ፣ ለቆሎም፣ ለንፍሮም፣ ለዳቦም ሆኖ ቢታይ በቆሎ በቆሎነቱን አልተው አለ። በዚሁ ጉዳይ ላይ አንድ ስብሰባ ተደርጎ ነበርና አንድ ጓድ ተነሳና «መቼም በቆሎን ከአብዮታዊ መንግሥት በተሰጠን መመሪያ መሠረት እንዲሁም ንፍሮ፣ ዳቦም ሌላም ሌላም አድርገን ለመብላት ሞከርነው፣ ግን ልንለምደው አልቻልንም በማለት ምሬቱን ይገልፃል። ያን ጊዜ ጭብጨባው ይቀልጣል። ንግግሩ በጭብጨባ ይታጀባል።</p>

<p>ማን ነበሩ? አዎ! ጓድ ለገሰ ነበር «ሰማችሁ! ሰማችሁ! እኛም እኮ ውስኪና ጮማ የለመድነው ከብዙ ጊዜ ሙከራ በኋላ ነው። እናንተም ቀስ በቀስ ትለምዱታላችሁ። ሙከራችሁን አታቋርጡ» አሉዋቸው። እናም በሙስና ላይ ዘመቻ ለማድረግ ካስፈለገ በሙስና የበለፀጉ ባለሥልጣናንትንና ታጋዮች የክልል ዘርፍ ሹማምንትንም ለፍርድ ማቅረብ ያስፈልጋል። ያለበለዚያ ግን ሙስናን እንዋጋለን ተብሎ ሙስና ማካሄድ ነው የሚሆነው ነገሩ። ይህ ውሃ ቅዳ ውሃ መልስ ነገር ከሚሆን አለችን ኢሠፓዋ ሚስቴ። እንደሰጋችው ሕወሓት /ኢህአዴግም ነገሩ ኮሚሽኑ «አጥቃ ብለው የሰደዱት ኮርማ ሮጦ ጠባ» እንዳይሆን ከእንቅልፍዋ ነቅታ አይታው ይሆን ብላለች አልኩ እንጂ ምንም አላልኩም።</p>

<p>ክቡር እምክቡራን እድምተኞቼ መቼም ተንኮልና ቆረጣን ለኢህአዴግ ማን ነው ያስተማረው? ቢባል ሻዕቢያ ትሉ ይሆናል። እኔ ግን ሻዕቢያን እንኳን ወያኔ አታላዋለች፣ ቆርጣዋለች፣ ተንኮሉን ፌዝ አድርጋለበታለች። በኋላም ይዘገያል እንጂ ኢሣያስን ትገለብጣለች ብል ምነው ጡሩንባ ነፋህላቸው! ካብካቸው? ትሉኝ ይሆናል። እኔ ግን ከማንም ያልተጠጋሁ፤ ከማንም ያልተለጠፍኩ፣ ተለጣፊም ሆነ ተወንጫፊ ድርጅት አባል አይደለሁም። አሽሙረኛ እንጂ። ግን በተንኮል ወያኔን ሊወዳደር የሚችለው ማነው? የሚል ክርክር ሰሞኑን ከእኩለ ሌሊት በኋላ ጎራ ብለን በትዊስት፣ በቩዋልስ፣ በቡጊ ቡጊ፣ ማሪንጌ ቻቻ በምንውረገረግበት የምሽት ክበብ ደጅ እሳት ላይ ውስኪ እየለበጥን ስናወጋ አንዱ ተነሳና «ወያኔን ተንኮል ያስተማረው ሰይጣን አይሆንም። ምክንያቱም የወያኔ ተንኮል ከሰይጣን ይበልጣልና። እንዴት? በሉኝ ወያኔን ሰይጣን የሚበልጠው በዕድሜ ብቻ ነው» ብሎ ለምን እርፍ አይልም። እንዲህ ተናግሮ ከሚያናግር ይሰውረን እንጂ ሌላ አያስብልምና እኔም ዝም ብያለሁ። እናንተስ ምን ትላላችሁ?</p>

<p>ወጋጎዳ ያመጣው ብጥብጥ አልበርድ አለሳ? እናንተዬ የፖለቲካ ፓርቲዎች እንደ ኢህአዴግ መልካም ፈቃድ ለማደር ብለው ውህደት በፈጠሩበት ድርጅት ስም በተጠራ ቋንቋ ምክንያት ከተቀሰቀሰው ውዝግብ በተጨማሪ ወላይታን፣ ጋምጎፋን፣ ዳውሮን፣ ያካተተ ተዋፅዖ ሳይሆን የአንድ ብሔር አባል የሆኑ 71 የጦር መኮንኖች በእኛ ስም ሠራዊት ውስጥ ሊወከሉ አይገባም ሲሉ ሶስት የብሔር ተጠሪዎች አቤቱታ ቢያሰሙ ምን ትሏችኋላችሁ? መቼም እናንተ ያለነገር ውሎ ማደር ከማይችለው ሐበሻ ልጆች ስለሆናችሁ እነኚህ የእኛን ብሔር አይወክሉም ያላችኋቸው መኮንኖችም ሆኑ 3 አምባሳደሮች ከተለያዩ ብሔሮች የተወጣጡ ናቸው፣ ወላሕታ ናቸው። ማለትም የተደባለቀ ሕዝብ ማለት ናቸው ትላላችሁ ወይንም እንደ አዋሣው መምህራን ስብሰባ ላይ እንደደነፉት የክልል አንዱ ሰውዬ? ያለበለዚያ በጉልበት እንዲቀበል እናደርገዋለን ትሉ ይሆን? ማን በጉልበት እሺ እገዛለሁ አለ? ብትባሉ አፋር ትሉ ይሆናል። ቢትወደድ አሊሚራህ እንዳይሰሟችሁ እላለሁ እንጂ ሌላ ምንም አልልም።</p>

<p>በነገራችን ላይ ከዓይን የራቀ ከልብ ራቀ እንደሚባለው ሆኖ ሰሞኑን ጥፍት ብላ የከረመችውና በቴሌቪዥን መስኮትም ሆነ የተዘጋ በርዋን የምናየው የቴሌቪዥንና የራዲዮ ሥራ አስኪያጅዋ ሰሎሜ ታደሰ እዚያው አሜሪካ ከተማ ቀረች የሚባለው እውነት ነው እንዴ? እኔ መቼም እዚያው ኢትዮጵያ ኤምባሲ አሜሪካ ትሠራለች እንጂ የመንግሥት ቃል አቀባይን ያህል ሹመት የተሰጣት ሰሎሜ ታደሰ ኢህአዴግ አትከዳም እያልኩ እከራከራለሁ እንጂ መንገዱን ጨርቅ ያድርግላት ብዬ ዝም አላልኩም።</p>

<p>ወሬው ወሬ ሆኖ ቀረና ከትላንት በስቲያ ከአሜሪካ ወደ ሀገርዋ የተመለሰችው ሰሎሜ ታደሰ ከሰሞኑ ለተወካዮች ምክር ቤት የቴሌቪዥንና የራዲዮ ድርጅት አመታዊ ሪፖርት ታቀርባለች አላልኩም። ለማንኛውም ግን ወይዘሪት ሰሎሜ እንኳን ደህና መጡ!</p>

<p>መቼም ተሾመ አስራትን የመሰለ ቃለምልልስ አድራጊ ጠቅላይ ሚኒስትር አንድና አንድን ኢንተርቪው በአደረገበት ወንበር ላይ እንደ ጋዜጠኛ ሳይሆን እንደ ካድሬ ቃለምልልስ ያደረጉት የቴሌቪዥን ምክትል ሥራ አስኪያጅ መለስንም አናደዋል የሚባለው እውነት እንደሆነ እንጂ ለምን በላዬ ላይ ሰው ተሾመ ብሎ ቀንቶ አሜሪካ ሄዶ የቀረው የፍል ውሃ አስተዳደር የቦርድ ሊቀመንበር ተሾመ አስራት አትላንታ ላይ በኢትዮጵያውያን በቡጢ ተቀጠቀጠ የሚባለውን ወሬ ስትሰሙ አላዘናችሁም? እኔ ግን አዝኛለሁ?</p>

<p>እንደው የዛላንበሳ ተወላጆች ለሠራዊቱ ማጠናከሪያ ገንዘብ እያሰባሰቡ መሆኑን ሰማን። በደገሱት ድግስ ላይም ተገኙ ተብለናል። ግን እናንተዬ ኢሣያስ አፈወርቂ የኦነግን ምርኮኞች በአየር ወደ አስመራ የሚያመላልሰው ያለበትን የሠራዊት እጥረት ለማስተካከል እንጂ ለኦነግ አስቦ ይመስላችሁ ይሆናል እኮ። እንዲያው ግን የጤና መታወከም ቢኖርብኝ መዋጋቱን እዋጋለሁ ያለው ገላሳ ዲልቦ አስመራ ገብቶ በየማሠልጠኛው ለአሉ የኦሮሞ ተወላጅ የኤርትራ ወታደሮች ንግግር አድርጓል አላልኩም።</p>

<p>አዳማ ላይ ያለው የተማሪዎች አመፅ ከምን ደረሰ? መቼም ተማሪው ቁጣውን በጩኸት ሲገልፅ አብረው ሲጮኹ የነበሩ ሰዎች ስውር ታጣቂዎች ዘጠኝ የኮሌጁን ተማሪዎች አስረው ማዕከላዊ እስር ቤት ከተዋል መባሉን የሰማ ሰው ማን ነው?</p>

<p>እንዲህ ስል ግን አዳማ ናዝሬት ተማሪው ብጥብጥ መጀመሩን ሳይሰማ ወደ ናዝሬት ሲጓዝ ነስር በነስር ሆኖ ስለታመመ መንገዱን አቋርጦ ወደ አዲስ አበባ የተመለሰው የኮሌጁ ባለሥልጣን ስለእነዚህ ተማሪዎች መታሰር ያውቅ ኖሯል? ብጥብጡን ሰምቶ ነስሩ ሳይቆምለት ወደ ናዝሬት ተጓዠ እንጂ ከነነስራችሁ ወደ መስሪያ ቤታችሁ መመለስ ነው እንጂ ወደ ቤት መሔድ የለባችሁም ተብላችሁ ለግምገማ ብትቀርቡ ምን ትመልሳላችሁ። እኔ ግን ለዛሬ እዚህ ላይ ላብቃና ሣምንት እንገናኝ! ብዬ ልሰናበታችሁ ወደድኩኝ። ቸር ይግጠመን እድምተኞቼ!!!</p>


<p class="align-center"><a href="/Gazettas/Beza/info/Beza.sera.html">ከቤዛ ታሕሣስ 11 ቀን 1992</a></p>

</body>
</html>	
