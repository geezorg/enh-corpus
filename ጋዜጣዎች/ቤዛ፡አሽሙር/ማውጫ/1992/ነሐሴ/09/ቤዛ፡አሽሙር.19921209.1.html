<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ይብዛልን! ጦርነት ይወገድልን! ጤና ይብዛልን! በሽታ ከእኛ ይራቅ! ማጅራት ገትርም ቢሆን- ዝናብ ይዝነምልን! ድርቅ ረሃብ ቸነፈር ከኛ ይራቁ! ገንዝብ ይብዛልን! ኢኮኖሚያችን ይደግ! ከፍ ከፍ እንበል! ብዬ ለሁላችን ብመኝ መንው ደርግን ይመስል መፈክር አበዛህሳ? እንዳትሉኝ ብሰጋም ምኞቴን በመፈክር መልክ ከማቅረብ ግን አልታቀብኩ። አልታቀብምም። ለማኛውን ግን እላምና ጠናውን ለእናንተ ለድምተኞቼ ለተጋዳዮች ለተጋደልቲዎች ለኦቦዎች ለወዲዎች ለተሰናባችና ለአዲሱ የምክር ቤት አባሎች እመኛለሁ።</p>

<p>ገንዝብ ይብዛልን ኢኮኖሚያችን ይደግ ብለህ አቶ ብስራትን ንጋቱን ወይም አቶ ካሳሁን አየለን ለመንካት ፈልገህ ነው ወይ? እንዳትሉኝ በአፍሪካ ብቻ ሳይሆን በዓለም ደረጃም ቢሆን ተወዳዳሪ የሆነው የአየር መንገዳችን ከሰረ አልከሰረ እኛ ምን አገባን እንዳምትሉ ባውቅም «የዘፈን ዳር ዳሩ እስክስታ ነው» እንዲሉ ምነው ስለአየር መንገዱ ወሬ በዛሳ? ብላ ባለአለብላቢት ምላሳሟ ፀሐፊዬ ጠየቀችኝ። እኔም አይ እንግዲህ አየር መንገዱ ከሰረ ብለው ሊሸጡት አስበው ይሆናላ ብዬ ብመልስላት ተቀለብልባ «ለማን?» ስትል ጠየቀችኝ። ለማን ይመስልሻል? ብዬ በጥያቄ ባፋጥጣት «ዲንሾ፣ አምባሳል፣ ጉና፣ ሜጋ በአክስዮን እንዲያስተዳድሩት» ብላኝ አረፈችው። እኔ ግን ለሉፍታንዛ ሊሸጡት ነው የሚል ነገር ከአፌ አልወጣም። እኔ አልወጣኝም። እናንተ ማለት ከፈለጋችሁ እኔን ሳትጨምሩ ማውራት ትችላላችሁ።</p>

<p>የተከበሩት አለቃዬ በድንገት ካለንበት ከመግባታቸው በፊት የምናወራውን ሰምተው ኖሮ «መብራት በኮታ ይታደል በነበረበት ጊዜ ቦሌ ኤርፖርት የተከሰተውን ቅሌት ሰማችሁ እንዴ?» ብለው ቢጠይቁን ሁለታችንም አለመስማታችንን ጭንቅላታችንን በማወዛወዝ ገለጽንላቸው። ሲቪል አቪየሽን ጄኔረተሩን ለኩሶ ሳለ ሉፍታንዛ በምሽት ቦሌ ኤርፖርት ሊያርፍ ሲል ጀኔሬተሩ መስራት ሲያቆም የአውሮፕላን ማረፊያ መንገዱ መብራቶች በመጥፋታቸው ኬንያ ሄዶ ለማረፍ እንደተገደደ አንድ ወዳጃቸው እንዳጫወታቸው ነገሩን። እንዲያውም በዚያው ሰዓት በልምምድ ላይ የነበሩ 6 ፓይትለቶችም መለማመጃ አውሮፕላኖቹን ማሳረፍ ተስኗቸው አንድ የቆዩ ፓይለት ከቦሌ ሌላ አውሮፕላን አስነስተው ደብረዘይት እየመሩ ይዘዋቸው ከሄዱ በኋላ እዚያው እንዲያርፉ ማድረጋቸው እየስቁ ይሄው ወዳጃቸው «በል ለማንም እንዳታወራ» ብሎ እንደነገራቸው አጫወቱን።</p>

<p>ትግራይ በሚገኘው አሸንጌ ኃይቅ አንድ ሚሊዮን አሳዎች በሁለት ሳምትን ውስጥ አለቁ ቢባል ክልል አንድ ሰርዲን ፋብሪካ ማንም ሳያውቅ ተተከለት ወይ? ብላችሁ ትጠይቁ ይሆናል እንዲያ ካላችሁ ግን ተሳስታችኋል በአክባቢው የንበረው ከፍተኛ ሙቀት በቅጽበት ሲቀዘቅዝባቸው ነው አሉ አሶቹ ሳይበሉም ለሰርዲንም ሳይበቁ ያረፉት። ይኼን ማብራሪያ የሰጡትድ እግሞ የውሃና የዓሣ ኤክስፐርቶች እንጂ እኔ አይደለሁ። ወሬውን የሰማችው ኢሠፓዋ ሚስቴ ሻዕቢያ የመጠጥ ውሃዬን ልትበክል ስትል ያዝኳት ያላትን አንዲት የትግራይ ሴት ሊበቀል ይሆናል ብላ አስቃኛለች። መቼም የፍልሰታ ፆም ሳይገባ በፊት ሻዕቢያ በኃይቁ ውስጥ መርዝ አስበትኖ ይሆናል ለማለት መፈለግዋ ሳይገባችሁ አይቀርም።</p>

<p>በክልል አስመት የነበረውን ችግር ምንም እንኳ ሽርጥ ለባሹ ሞደሊስት አተካክለውት የነበረ ቢሆንም መልኩን ቀይቶ በምርጫው ላይ መከሰቱን አስተውለናል እያላችሁ ስታወሩ ሰምቻለሁ። ችግሩን ለመቅረፍ ደግሞ የጠቅላይ ሚኒስትሩ ቢሮ ጥናት አልጀመረም ወይ? የሚል ጥያቄ ማንሳት መፈለጋችሁ ገብቶኛል። ያ ሶማሌው ወዳጄ እንደነገረኝ ከሆነ ግን የሶማሌዎች ፀባይ አስቸጋሪ ንወ። ዚያድ ባሬ በስልጣን ላይ በነበረበት ጊዜ ያስቸግረው የነበረውን አንድ ሶማሌ አስጠርቶ ለብቻቸው ከተገናኙ በኋላ «ምን ላድርግልህ?» ቢለው «እኔ ምንም አልፈልግም የማላስቸግርህ ከሆነ ግን የድመቶች ሚኒስር አድርገኝ» ይለዋል። ዚያድ ባሬም እየሳቀ «ምን ያደርግልሃል?» ሲለው «ከአንተ ጋር ለመታረቅ ስል ነው» ብሎ ቢመልስለት «እንግዲያውስ ከአሁን በኋላ የድመቶች ሚኒስትር አድርጌ ሾሜሃለሁ» ብሎ ይሸኘዋል። ሶማሌውም (የድመቶች ሚኒስትር) ዚያድ ባሬ በሚገኝባቸው ህዝባዊ ስብሰባዎች፣ የሚኒስትሮች ስብሰባዎች ላይ መገኘት ጀመረ። ሌላው ቀርቶ ዚያድ ባሬ ቤተመንግሥትና ቢሮ የመግባት ዕድልም አገኘ። ዚያድ ባሬ ለበታቾቹ ኮስታራ ነበር። የሶማሊያ ከፍተኛ ባለሥልጣናት በተገኙበት ስብሰባ መሃል የድመቶች ሚኒስትሩ ይነሳና ለዚያድ ባሬ በጆሮው «ዛሬ በሞቃዲሾ 16 ድመቶች ሞተዋል» ሲል ሪፖርት ሲያቀርብለት ዚያድ ባሬ በሳቅ ይንከተከታል። ይህን የተመለከቱት ባለሥልጣናት «ይኼ ሰውዬ ምን ያህል ቢቀርበው ነው ፊቱ የማይፈታው አለቃችንን በሳቅ የሚያፈርሰው?» እያሉ መወያየት ይጀምራሉ። ስብሰባዎችም ስለድመቶች የተለያዩ ሪፖርቶችን ለዚያድ ባሬ በጆሮው እየነገረ ያስቀዋል።</p>

<p>ባለሥልጣኖቹ ይኼ ነገር በተከታታይ በመከሰቱ ሰውዬውን ከዚያድ ባሬ ይበልጥ ያከብሩት ጀመር። እነሱ ብቻ ሳይሆኑ የሶማሊያ ህዝብም «የዚያድ ባሬ ቀን እጅ» ብለው እንዲያምኑ አደረጋቸው። ዚያድ ባሬ ሕዝባዊ ስብሰባዎች ላይ ንግግር በሚያደርግባቸው ጊዜያትም «41 ድመቶች ወደዱር ሲሰደዱ 2 የዱር ድመቶች ደግሞ ወደከተማ ገብተዋል። ከዚህ ሌላ ደግሞ 22 ድመቶች የተመጣጠነ ምግብ ባለማግኘታቸው ከዚህ ዓለም በሞት ተለይተዋል» ሲል በጆሮው ሪፖርት ሲያቀርብለት ንግግሩን አቋርጦ ዚያድ ባሬ ሳቅ በሳቅ ይሆን ነበር ሲል ሶማሌው ጓደኛዬ መነጽሩን እየጠረገ ሲነግረኝ በሳቅ አፈረሰኝ። «ታዲያ ይኼንን ለእኛ ብትነግረን ምን ያደርግልናል ይልቅስ ሶማሌ ጓደኛህን የክልል 5ትን ጉዳይ እንዲያጠና በጠቅላይ ሚኒስትሩ ከተወከለው ባለሥልጣን ጋር ምን አገናኘው» እንዳትሉኝ። እኔ አሽሙረኛ እንጂ ፖለቲከኛ ባለመሆኔ እንዲህ ያለውን የፖለቲካ ንክኪ እዚያው በጠበልህ እንደምል ዘነጋችሁ እንዴ?</p>

<p>«ሚኒስትር ያልተሾመለት የሚኒስቴር መስሪያ ቤት ሁሌም ችግር አያጣውም እየተባለ በመዲናችን መወራቱ አይደንቅም። አይገርምም» ብላ ኢሠፓዋ ሚስቴ ብትለኝ ጤና ጥበቃን ማለትሽ ነው ብዬ ብጠይቃት «ታዲያ ማንን መሰለህ? ባለፈው ታይፈስ እና ታይፎይድ ብለው ዶክተሮች ለበሽተኛ 80 እና 120 ክኒን ሲያስታቅፉ የነበረው ተሳስተው ነው ሲባል አንዱ ዶክተር ተናገረ። አሁን ደግሞ ማጅራት ገትር በአዲስ አበባ ቢከሰትም ከስነበርቱ በኋላ በየቀኑ 5 ሰው በላይ በበሽታው ለሞት ሲዳረግ በየቀበሌው ክትባት መስጠት ጀመሩ። ቢያንስ ቢያንስ በዚህ ሳምንት ብቻ 500 ሰው በበሽታው ይለከፋል ብትለኝ «ታዲያ ክትባት መስጠታቸው ምን ጉዳት አለው?» አልኳት የሚገርመው እኮ እሱ ነው! በሽታው በሸገር እንደሚከሰት ቀድመው እያወቁ ክትባቱን ዘግይቶ መጀመር ምን ይባላል? ነው ወይስ እኛ የቤተሙከራ አይጥ መስለን ታየናቸው» ብላ ተውረገረገችብኝ። ህዝብ እንዳይረበሽና ለክትባት የሚሆን መድኃኒትና ቁሳቁስ በእርዳታ ከውጭ እስኪመጣ ድረስ ጉዳዩ ታፍኖ እንዲቆይ ከጠቅላይ ሚኒስትሩ ቢሮ መመሪያ ተሰጥቶ ስለነበር ነው ብዬ ልመልስላት ካልኩ በኋላ ተውኩት። በምትኩ «እንዲህ ያደረጉት ለግምገማ መቅረብ አለባቸው ነው የምትይው?» ብዬ ብጠይቃት በአዎንታ የራስ ቅልዋን ነቀነቀች።</p>

<p>ከርካሳዋን ቮልስ ዋገኔን እያሽከረክርኩ ወደቤት ስጓዝ ታክሲ ሲጠብቅ የነበረ ጎረቤቴን አግኝቼ ሊፍት ሰጥቼው እያወጋን ወደሰፈራችን ስንሄድ፣ ጋምቤላ ደርሶ መመለሱን አጫወተኝ። ኦኬሎ ኦማን (የቀድሞው የክልሉ ርዕሰ መስተዳድር የነበረው) ከእስር ተፈቶ እንደሆነ ብጠይቀው «አልሰሙም እንዴ? ዘጠኝ ክስ በዓቃቤ ህጉ ቀርቦበት በ6ቱ ብቻ እስር ቤት ሆኖ እንዲከራከር ችሎቱ ብይን ሰጥቶ ለጥቅምት 7 ቀን 1993 ዓ.ም ቀጠሮ ሰጠ እኮ»ሲል መለሰልኝ። ኢህአዴግ በአብሮ አደጌ ላይ ብቻ አለመጨከኑን ባስተውልም የህዝብና የመንግሥት ገንዘብ ሀብትና ንብረት ዘርፈው ከስልጣን ሲወገዱ አሊያም ከስልጣናቸው ዝቅ ሲደረጉ ወዲያው ኢንቨስተር የሚሆኑት ላይ አለመበርታቱን ግን አልዘነጋሁ። እንዲያውም አንዳንድ ሳስበው የሚፈራቸው ሁሉ ይመስለኛል። ካልሆነም ራሱ ኢህአዴግ አብሯቸው ሼር ይገባል ብዬ የምላችሁ መስሏችሁ ከሆነ ሞኛችሁን ፈልጉ እኔ እንደሆነ በፍልሰታ ፆም አንዳችም ክፉ ነገር ከአፌ አይወጣም። እንኳን ፖለቲካ ለማንኛውም ፆም ሲፈታ የምለውን እስክላችሁ ድረስ ልሰናበታችሁ ወደድሁ። ቸር ይግጠመን!!!</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ) ነሐሴ 9 ቀን 1992</a></p>

</body>
</html>	
