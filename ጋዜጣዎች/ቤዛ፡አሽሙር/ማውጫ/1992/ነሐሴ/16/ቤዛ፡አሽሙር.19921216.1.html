<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለኽሉኩም! ክቡር እምክቡራን እድምተኞቼ ሰላምና ጠና ከእናንተ ጋር ለዘለዓለም ይሁን! ለማጅራት ገትሩ ክትባት የዕድሜ ክልል ተጥሎበታል የሚል ነገር ሰምቼ ተጨንቄ ነበር የሚል ነገር ከአፌ እንዳልወጣ ታውቃላችሁ አይደል? እኔ በዚህ ዕድሜዬ በሽታን ሳይሆን ፖለቲካን ነው የምፈራው። እንዲህ ስል ግን አሽሙሩን ከመሰለቅ አልቦዝንም እውነት እውነት እላችኋለሁ አሽሙሬን አሹሙራለሁ።</p>

<p>ምነው በአብሮ አደጌ ወንበር ላይ ሰው አልበረክት አለሳ? ታምራትንስ በስኳር ከወንበሩ አስወገዱት፣ በልቶ አይጠረቄውን በምን ሂሳብ ነው ያሽቀነጠሩት? ተብሎ ቢጠየቅ ምርጫ ትወዳድሮ በመሸነፉ? የቀረችው አንዷ ሳንባው በመመናመኗ? ለቦታው ስለማይመጥን? መከላከያ ሚኒስትር ሆኖ ሀገሪቱ በጦርነት በከረመችበት ዓመታት ውስጥ መግለጫ ስላልሰጠ? በሙስና፣ በስልጣን ብልግና፣ በአድሎአዊ አሰራር (መቼም እሱ በእንዲህ ያለ ነገር አይታማም?) ለፖለቲካው ታማኝ ባለመሆኑ??? በማለት የራሳችኑን ግምት መልሳችሁ ትጠይቁኝ ይሆናል። እኔ ግን የሰማሁት ለመምህር አዲሱ ለገሠ ምክትል ጠቅላይ ሚኒስርነትና የመከላከያ ሚኒስትርነቱ ወንበር እንደተሰጣቸው ነው።</p>

<p>በልቶ አይጠረቄው በሥራቸውና በፖለቲካ ታማኝነታቸው እንደማይታሙ እኔም ሆኑ እናንተ እንመሰክራለን። የሰራተኛ ማህበሩ ፕሬዝዳንት የነበሩትን ዳዊ ኢብራሂምን ለመገልበጥ ስትራቴጂውን የነደፉት በልቶ አይጠረቄው እንጂ ሌላ ማነው? ልትሉኝ እንደፈለጋችሁ ገብቶኛል። ምን እሱ ብቻ ሰውዬው ምንም እንኳ አንድ ሳንባ ቢኖራቸውም ለኢህአዴግ ያልነደፉት ስትራቴጂ የለም፣ ለጦርነትም ቢሆን ብላችሁ እናንተ አላችሁ እንጂ እኔ ምንም አላልኩም። የሚያሳዝነው እንደ ሸንኮራ ተመጠው ሲያልቁ እንደኮንዶም ኢህአዴግ ተጠቅሞባቸው ሲያበቃ ማሽቀንጠሩ ነው። ልትሉኝ እንደፈለጋችሁ ገብቶኛል። እኔ ግን ሰውዬው የጡረታ መብታቸው ተከብሮላቸው የጡረታ ትርጉሙ ጥሩ ተኛ ስለሆነ እሳቸውም ጥሩ እንቅልፍ እንዲተኙ የሕክምና ትምህርታቸው ባልጨረሱት ወዲ ዜናዊ ፕሪስክሪፕሽን (የሐኪም ማዘዣ) ተጽፎላቸዋል አላልኩም። እኔ አልወጣኝም። እናንተ ብትፈልጉ እኔን ሳትጨምሩ የተዋሃዱትን የሻዕቢያን ተቃዋሚዎች እየመሩ አስመራን ከሻዕቢያ ነፃ አውጥተው ማስተዳደር ይጀምራሉ ማለት ትችላላችሁ። እኔ እንዲህ ያለ ቦተሊካ መዘባረቅ አልወድም። መቼም እድምተኞቼ ኤሌትሪክና ፖለቲካን በሩቁ ማለቴን እንደምታውቁልኝ አውቃለሁ።</p>

<p>የመምህር አዲሱ ለገሠን የክልል 3 የፕሬዝዳንትነት መንበረ ሥልጣን ማን ይይዛል? ብዬ ብላችሁ ምክትሉ የት ሂዶ ብላችሁ እንደምትመልሱልኝ አውቃለሁ። መቼም ካለነገር ውሎ ማደር ከማይችለው ሐበሻ ስለተፈጠራችሁ ስለተፈጠርን ነው መሰለኝ የማጅራት ገትሩ ክትባት ከዛሬ ሁለት ወር በፊት ለኢህአዴግ ባለሥልጣናትና ለቤተሰቦቻቸው፣ ለፖሊስ ሠራዊት አዲስ አበባ ለሚገኙ የመከላከያ ሠራዊት አባላት ተሰጥቷል እያላችሁ ማሰራታችሁን ሰማሁ የዚህ ወሬ ነገር ገርሞኝ ሳለ ደግሞ የተረገመች ፀሐፊዬ «እሱ ገርሞታል እንዴ? መጀመሪያ የተከተቡት ወዲ ዜናዊ ናቸው» ብላ ልታስቀኝ ሞከረች።</p>

<p>የአንድና አንድ ወንድም ኒቆዲሞስ ምነው ከዝግ ችሎት ጠፉ? ብዬ አንዱን ወዳጄ ብጠይቀው «አልሰማህም እንዴ? አሜሪካ ሄዶ ነው» አለኝ አሞት ነው? ስለው እየሳቀ «ግልፅና ግልፅ የምትላቸው መለስ ከአንድ የውጭ ካምፓኒ ጋር በሼር ማተሚያ ቤት አሜሪካ ሊከፍቱ ስለሆነ ጉዳይ ሊያስፈፅም ነው» ብሎኝ አረፈው። እኔም በል እኔ እንደሰማሁኝ ሌላ ሰው እንዳይሰማህ እዚህ ዝግ ችሎት ብዙ ጆሮዎች አሉና ተጠንቀቅ አልኩት። ምክሬን ከጉዳይ ሳይጥፍ «የኡጋንዳውን ማተሚያ የምትቆጣጠረውና ሂሳብ የምትሰሳሰበው ለምለም መሆኗንም አላውቅም እንዳትለኝ? ቢለኝ ወዲ ዜናዊ ኡጋንዳ ማተሚያ ቤት አለው ተብሎ ሲወራ ሰምቻለሁ ሚስቱ (ለምለም) እንደምትቆጣጠር ግን አልሰማሁም አልኩት። እሱም በግራ እጁ ቀኝ እጄኝ እየጎተተ ሊምልልኝ ቢሞክር «ሁለት ጠጉር ካወጣህ በኋላ ምን መማማል ያስፈልጋል» ብዬ እንደማምነው ለማሳመን ሞከርኩ እንጂ እኔ የተናገርኩት አንዳችም ነገር እንደሌለ እናንተ እድምተኞቼ ትመሰክሩልኛላችሁ። እኔ ምንም አላልኩም።</p>

<p>እንቅልፍ በዓይኑ የማይዞር ማነው? ብትባሉ «መለስ» ትሉ ይሆናል። እንቅልፉን በምን የሚያነጋው ከማለት ወደኋላ አትሉ ይሆናል በተለይ ሐረርጌዎች፣ ጅማዎች። እኔ ግን ሰውየው ምንም እንኳን ቢቅሙም የሚያነጉት ግን በሲጋራ ነው ለዚህም ምስክሩ ጠዋት ጠዋት አንድ ሳይሆን አራት ትልልቅ አሽትሬዎች (የሲጋራ መተርኮሻዎች) ከአፍ እስከ ገደፋቸው ሞልተው ከጥናት ክፍሉ የሚደፋው የሲጋራ ቁሩ ነው ብዬ የምላችሁ መስሏችሁ ከሆነ ተሞኝታችኋል። እድምተኞቼ እኔ መቼም እንዲህ ያለ ነገር እንደማልል ታውቁልኛላችሁ። ሰውዬው መጻሕፍት እንደሚያነቡ ስለነገሩን እኔም መልሼ ለሊቱን በሙሉ መጽሐፍ ሲያነቡ ነው የሚያድሩት ብዬ እንኳ አልልም።</p>

<p>«ከሁለት ሳምንት በፊት በደብረዘይት አየር ኃይል ግቢ በሀገር ጉዳይ ዙሪያ የኢህአደግ ባለሥልጣናት መሰብሰባቸውን ሰምተሃል?» ብለው ለጠየቁኝ የተከበሩ አለቃዬ አለመስማቴን ገለጽኩላቸውና «ምን ተፈጠረ?» ብዬ ጠየቅኋቸው። «ለሀገር ጉዳይ ተሰብስበው 10 ደቂቃ ከተወያዩ በኋላ ውስኪ ሲራጩ ማምሸታቸውን አንዱ ወዳጄ ነገረኝ» ብለው የሰሙትን ሲነግሩኝ እኔም ሰማኋችው እንጂ ሌላ ምንም አላልኩም። ይኼን ሰምታችሁ ደግሞ የበልቶ አይጠረቄው ሹምሽርና ሽኝት ነው ብላችሁ እንዳትሳሳቱ።</p>

<p>ምነው ዛሬ አንድና አንድ ላይ ተጣበቅህሳ? ነው ያላችሁት ክብሩ እምክብራን እድምተኞቼ? እርጅናው ነው መሰል አንድ ነገር ከያዝኩ ሙጭጭ ማለት ጀምሬያለሁ። ደቡብ ውስጥ አሣ ቢዘንብ ድመቶችና ውሾች ለሶስት ቀናት ከቤት ወጥተው መሰንበታቸውን ሰማታችሁልኛል? ድመትና ውሻ ያላቸው የአካባቢው ነዋሪዎች ቅንጥብጣቢ ከመግዛት ቢገላገሉም የተረፋቸውን ምግብ የሚበላላቸው ስላጡ እያፈረፈሩ ለመብላት ተገደዱ። ድመቶችና ውሾች ዓሳዎቹን ስለተመገቡ ብላ ኢሠፓዋ ሚስቴ ነገረችኝ። አባተ ኪሾ ደንግጦ ወደአካባቢው ሰው ልኮ ጥቂት ዓሳዎችን አስለቅሞ የት እንዳደረሳቸው አይታወቅም ብላ ብትለኝ። ለሙዚየም ይሆናል ብዬ አልኳት እንጂ የኔ የስልጣን ዘመን የጥጋብ ጊዜ ነው ብሎ የአካባቢውን ነዋሪ ሊያሳምን ሞክሯል አላልኩም። እኔ እንዲህ ያለነገር አይወጣኝም። እናንተ ግን የፈለጋችሁትን ልትሉ ትችላላችሁ።</p>

<p>በአርባምንጭ ደግሞ ሀፍረተ ብዕሲት (የሴት (የሰው) ብልት) ያለው ሰንጋ ሊታረድ ሲል በቁጥጥር ስር ውሏል መባሉንስ አልሰማንም እንዳትሉኝ። የኦሞ ሀገረ ስብከት የሊቃውንት ጽ/ቤት ሕገ ተፈጥሮው ቦታውን የለቀቀና የሰው ደም እንዳለው በሕክምና ከተረጋገጠ በኋላ መበላትና አለመበላቱ ይወሰናል ብሏል አሉ። ይኼን ጉድ የሰሙት ብፁዕ ነጭ ለባሹ አባታችን ደግሞ ሰንጋውን ሰርቆም ይሁን አፍኖ እንዲያመጣላቸው ሽጉጥ ከኪሱ የማይጠፋውን ያሬድን ክላሺንኮቭ አስታጥቀው ከጥቋቁር ኮብራዎቻቸው ሁለቱን አስይዘው ኦሞ ልከውታል ብላችሁ እንዳታወሩባቸው ከወዲሁ ሰግቻለሁ። እኔ እንደሆነ ስለብፁዕ ፓርትሪያርኩም ሆነ ስለያሬድ ያልኩት ነገር የለም። እናንተ ያላችሁት የሰሙ ደግሞ ነጭ ለባሹ አባታችን ከዚህ በኋላ ያላቸው የስልጣን ጊዜና ወያኔ የቀረው የስልጣን ዘመን እኩል ነው ስለዚህም የሁለቱም ዕድሜ እንዲራዘም ከወዲ ዜናዊ ጋር ዛሬ የፍልሰታን ፆም ሰንጋው ብቻቸውን መፍታት እንዳለባቸው ተተንብዮላቸዋል ብለው እንዳያወሩባቸው ሰግቻለሁ እንጂ እኔ ከአፌ አንዳችም ነገር አልወጣም። ለዚህ ምስክር ብጠራ እናንተኑ ነውና እኔ ምንም እንዳላልኩ እወቁልኝ።</p>

<p>የኢሳያስ አፈወርቂ ማዕከላዊ ንግድ ባንክ የነፃ የውጭ ምንዛሪ ግብይትና ዝውውር ሕግን የሚሽር «የከበሩ ማዕድናት፣ የውጭ ምንዛሪና የወርቅ ግብይት ድንጋጌ ቁጥር 44/2000 የተባለ አዲስ ሕግ ባለፈው ሰኔ መጨረሻ ላይ ማውጣቱን አንድ ወዳጄ አጫወተኝ። ይህንን አዲስ ሕግ ሻዕቢያ ያወጣው በውጭ የሚገኙ ኤርትራውያን ይልኩለት የነበረው ዶላር በመቀነሱና ካዝናው በመሟጠጡ ሳይሆን አይቀርም። መቼም ይኼ ነገር ካልሆነ ኢሣያስ ወያኔ ዕድሜያቸውን ካሳጠረባቸው ከወዲሁ ቦርሳቸውን በዶላር ለመሙላትና ለመፈርጠጥ ሊሆንም ይችል ይሆናል። ታዲያ ወደኤርትራ የሚገባም የሚወጣም ከ1ሺህ ናቅፋ በላይ እንዳይዝ ከኤርትራ ደግሞ ከ100 ግራም ወርቅ በላይ ይዞ መውጣት አይቻልም የሚል አዋጅ መነገሩ ለምን ይሆን? ትላላችሁ እድምተኞቼ።</p>

<p>ባለፈው ሳምንት ቁጥራቸው 5 የሚሆኑ ቡኒ ቀለም ያላቸው መርሰዲሶች በእኩል ርቀትና ፍጥነት ከተማ ውስጥ በተደጋጋሚ በአንድ አቅጣጫ ሲሽከረክሩ ነበር ብላችሁ ፈጥናችሁ «ቤመ (ቤተመንግሥት)» የሚል ታርጋ የለጠፉትን ነው የምትለው? እንደምትሉ አውቃለሁ። እኔ የገረመኝ ግን ጋቢና ሹፌር እና ሌላ አንድ ሠው በሁሉም መኪኖች ውስጥ መኖሩ ነው። እንዲህ ስላችሁ ደግሞ «የአዲሱ ፕሬዝዳንታችን ሾፌሮች እየተለማመዱ ይሆናላ» ስትሉ ትመልሱልኝ ይሆናል። እኔ ግን በአዲሱ ዓመት የነጋሶ ሥራ የኤድስ የበላይ ጠባቂነት ብቻ ይሆናል የሚል ነገር አልወጣኝም እኔ ምንም አላልኩም።</p>

<p>ካናዳ እና አዲስ አበባ የሚገኙት የመዐሕድ አባላት ተጣሉ ሲባል የሰማችው ኢሠፓዋ ሚስቴ «ፕሮፌሰሩ ይኼንን ሳያዩ በማረፋቸው ገላግሏቸዋል» ብላ አለችኝ። እኔም የሞተ ተጎዳ እንጂ ቋሚስ ምን ይሆናል ብለሽ ነው ብላት የሚገርሙ ናቸው ይቺን በጣት የምትቆጠር የተወካዮች ምክር ቤት እና የክልል ምክር ቤት መቀመጫ ተገኘች ብለው እርስ በእርሳቸው የተፋጩ። ከኢህአዴግ ጋራ እኩል መቀመጫ ቢከፋፈሉ ኖሮማ ጠብመንጃ ይማዘዙ ነበር ስትል ኩምሽሽ አልኩኝ። የተሸማቀቅሁት ግን የመዐሕድ ደጋፊ ሆኜ አይደለም። እኔ አሽሙረኛ እንጂ ፖለቲከኛ አለመሆኔን እናንተ እድምተኞቼ ትመሰክሩልኝ የለ?</p>

<p>ለማንኛውም ማኅሌት (ቤዛ) ከሕትመት እስከምትወጣ ድረስ እኔም አሽሙሬን ከመሰለቅ ወደኋላ አልልም። ቢሆንም ግን ለዛሬ ልሰናበታችሁ ግድ ሆኗልና እስከሳምንት ቸር ይግጠመን።</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ) ነሐሴ 16 ቀን 1992</a></p>

</body>
</html>	
