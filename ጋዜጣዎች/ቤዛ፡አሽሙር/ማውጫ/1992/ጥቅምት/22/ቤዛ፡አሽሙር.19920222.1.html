<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንዴት ናችሁ?<br/>
«እሳቱን አንድዱ እንድተያይበት<br/>
ቢጠፋን አይደለም የተጣላንበት»</p>

<p>እያለ ውዲ ኢሣያስ ግጥም መግጠም ጀምረዋል። ሰላምና ጤናውን ለእናንተ ይሰጣችሁ ዘንድ የገዢዎች ገዢ የሆነው የጌቶች ጌታ እግዚአብሔርን እንለምነው ዘንድ የግድ ነው፣ ግን ይኼ ጦርነት መቼ ነው የሚያልቀው? ቢባል እንኳን እኛ ቀርቶ የጀመሩትም አያውቁትም መብቱ በአሜሪካውያን እጅ ነው ይባላል አሉ።</p>

<p>አሉ ምን ይወልዳል? ቢባል አሉባልታ ትሉ ይሆናል። ሆኖም ግን እነጋይል ስሚዝ ለአምባሣደር ኃይሌ መርቆርዮስ ጦርነቱ ይቁም እንጂ ኢሣያስ አፈወርቂን ከስልጣኑ ላይ ምንም አይነቀንቀውም ለዚህ ደግሞ ዋስትና እንሰጣለን ብለዋቸዋል የሚባለው እውነት ነውን? ግን እናንተዬ ኢትዮጵያ እርትራን ልትወር ብትሞክር እንደ ቦስኒያ ትመታለች ያለው ክሊንተን ነው ወይንም አንቶኒ ሌክ? ብዬ አልጠይቃችሁም። እኛ ኢትዮጵያውያን እንጂ አሜሪካውያን አይደለምና ምንም አናውቅም። ግን አሜሪካዊ ለመሆን ሎተሪ ተብዬውን ዲቪን እንደሞላን እናውቃለን አላልኩም።</p>

<p>ለመሆኑ ማነው ኢትዮጵያዊ እናንተ ወይንስ እኛ? ብንል የሚመልስልን ይኖር ይሆን? ገዢዎቻችን የተለያዩ ሀገሮች ዜግነት አላቸው፣ ፓስፖርትም ጭምር እየተባለ ይነገራል እንጂ የደቡብ ክልል መስተዳድርን ገቢና ወጭ ስነስርዓት አስያዝኩኝ እያሉ የሚኮፈሱት ሰውዬ ወደ አፋር ክልል በመዞር የልባችውን እየሠሩ ነው አላልኩም። 72 ሚሊዮን ብር የሚያወጣ ገንዘብ በደቡብ ክልል የመመዝበሩን ወሬ የጠቅላይ ሚኒስትር ቢሮ የክልል ጉዳይ ዘርፍ አያውቀውምን ወይንስ እኛው በእኛው ተቀነባብሮ የሚለውን የድሮ ዘፈን እየዘፈኑ ነው? አልኩ እንጂ ተሰምቶም ቢተው ከዚህ በላይ እውነት የለም ትሉ ይሆናል፣ እኔ ግን የሰው ስም አልጠራሁም።</p>

<p>ሰሞኑን ጫት ይወደዳል አሉ። እናንተዬ የጅቡቲ ባለሥልጣናት እስከነልጆቻቸውና ቤተሰባቸው ለጉብኝት ወደ አዲስ አበባ ስለሚመጡ እነርሱ ስለሚቅሙ ነው አላልኩም። ብልስ ደግሞ የጅቡቲው ፕሬዝዳንት ትናንት እና ዛሬ የክብር ግብዣ በሼራተን አዲስ ተደርጎላቸው አወዳይ ይሁን የትኛውን ጫት የትኛው ቤተመንግሥት እንደሚቅሙ የማውቀው ነገር የለም። እናንተ ታውቁ እንደሆነ አላውቅም። ፕሬዝዳንቱ የልደት ቦታዬ ድሬዳዋን እጎበኛለሁ ብለው ድሬዳዋን ለመጎብኘት ፕሮግራም ይዘዋል ቢባልም በርጫ የሚያደርጉት ከእኛ ገዢዎች ጋር ነው እየተባለ ሲነገር ሲነገር ብሰማም እንዳልሰማሁና እንዳላየሁ ከማለፍ በቀር እውነት ነው ብዬ አልከራከርም። እኔ እንዲህ ያለ ነገር ከመናገር አፌን በፕላስተር ባሽግ ይሻለኛል አላልኩ። አንዳንዴ እኛ ወሬ ነው ብለን የምናእራው ፖለቲካ ነው እየተባለ ያስኮረኩመናልና እንዲህ ያለ ነገር ከማውራት ራሴን እጠብቃለሁ።</p>

<p>እንደው እናውራ አልን እንጂ ሃያ አምስት ካቻማሊ አውቶብሶችን የተገዛበትን የአንድ ሚሊዮን ብር ኮሚሽን የተከፈላቸው ሰውዬ እንደ አክሱም ሃውልት የሚመለሱ መስለው ብራቸውን አሜሪካ ካለ ባንክ አስቀምጠው ቢመጡ ከስልጣን ቢነሱ ተሳካላቸውም አልተሳካላችውም ሌሎች ባለስልጣናት አርአያ ሆነዋል ትሉ ይሆናል። ግን ይህን መሰሉ ተግባር ከሰላም ትራንስፖርት አውቶብሶች ባለንብረት ከትግራይ ልማት ማኅበር ቁንጮ ሰውዬ አይጠበቅም ይባል ይሆናል እኔ ግን ይህን ተግባር አርአያ ዘርይሁን አድርገዋል አላልኩም።</p>

<p>ክቡር እምክቡራን እድምተኞቼ ዕቃን በዕቃ መለወጥ የሚመስል ንግድ የቀረው ድሮ ነው ትላላችሁ። ግን እኛ እንደሚወራብን በሰሊጥ ተዋጊ ጄቶችን ለውጠን ገዝተናል እንዴ? መቼም እነ ቤልሩስ ዩክሬይን እንዲህ ያለ ሀሜት በእኛ ላይ እንደማያወሩ እናስብ እንጂ ስለጉና፣ አምባሰልና ዲንሾ የሰሊጥ ንግድ ግን ልናወራ ፖለቲከኛ ስላልሆንኩ እንዲህ ያለ ነገር ከመናገር ማዳመጡ ነው የሚቀናኝ። እናንተስ?</p>

<p>አራተኛው ዙርን ሰኔ 19 ቀን በዕለተ ገብርኤል ይመረቃሉ ተብለው ምረቃ ከግዳጅ በኋላ ብለው የዘመቱት የሲቪል ሰርቪስ ተመራቂ ተማሪዎች ሰሞኑን ይመረቃሉ መቼም ከግንባር አንመለስም ከሠራዊቱ ጋር ማንኛውም መስዋዕትነት ለመክፈል ዝግጁ ነን ቢሉ በጊዜው የተሰጣቸውን ማዕረግ እንዲፀናላቸው ቢጠይቁ ተመራቂነታቸው ከሲቪል ሰርቪስ ኮሌጅ ሳይሆን ከድሮው ሆለታ ገነት ወይንም ከአሁኑ ሜጀር ጄኔራል ኃይሎም ወታደራዊ ኮሌጅ ቢሆን «ዘይግረም ሻሸመኔ» ብለን እናልፈዋለን።</p>

<p>ሰሞኑን ከሚመረቁ የሲቪል ሰርቪስ ተማሪዎች መካከል በብላቴ ብርሸለቆ ካለው ምልምል ወታደር ጋር የቆዩት ሁለት የህወሓት ባለሥልጣናት ሚስቶች ከሠራዊቱ ጋር እንቆያለን በማለታቸው እንኳን ለእናት ድርጅታቸው ለባሎቻቸው አስደንጋጭ ውሳኔ እንደሆነ እየተነገረ ነው። ለማንኛውም በአብዮታዊ ዲሞክራሲ ርዕዮተ ተጠምቀው የሚመረቁትን የሲቪል ሰርቪስ ኮሌጅ ተመራቂዎች በዚህ አጋጣሚ እንኳን ደስ አላችሁ! ልላቸው ወደድኩ።</p>

<p>የካቲት 12 ሆስፒታል እንጂ መቼ ብሔራዊ መሐንዲሶች ካምፕ ድማሚት ሰፈረ ሆነና ነው የስኳር በሽተኞች ሁሉ ሌሊት ሌሊት በጠፍ ጨረቃ ስብሰባ የሚያደርጉት? ብላችሁ ተናግራችሁ ልታናግሩኝ መሞከራችሁን ነቅቼባችኋለሁ።</p>

<p>ኃይሌ ወልደተንሣይ በስኳር በሽታ ሰበብ ከስልጣናቸው ሊነሱ ነው እየተባለ የሚወራው እውነት ይሆን ወይንስ እንደ ስብሃት ኤፍሬም እናት ጎጃሜነትን ምክንያት ያደረገ የውሸት ከስልጣን መነሳት የአንድ ሰሞኑ የውሸት ወሬ? ለማንኛውም ግን እኛም ቤት ሹም ሽር ሳይኖር አይቀርም ብል ምስጢር ያወጣሁ ይመስልብኝ ይሆን? እኔ ምንም አለማለቴን እወቁልኝ።</p>

<p>እድምተኞቼ ኢህአዴግ በ48 ሚሊዮን ብር ወጪ አስወጥቶ በአስጠናውና በአዘጋጀው አዲስ ቋንቋ ምክንያት እየተከሰሰ ነው፣ ይህን ክስ እነ አልማዝ መኮ አላየንም ቢሉ አልሰማንም ቢያክሉ ምን ትላላችሁ? ወጋጎዳ የተባለው ቋንቋ እነ ጴጥሮስ ኦላንጎ አናውቀውም አይስማማንም ቢሉ ኪሳራውን ማን የሚከፍል ይመስላችኋል?</p>

<p>እንደው ይሄ ፓርላማችን ላልተወሰነ ጊዜ ተዘግቶ እንደገና ቢከፈት ይሻላል እንጂ ጥሪውን አክብረው የዓመቱን አጨብጭበው የተወሰነውን የሚያፀድቅ ስራት ለመስራት ምላዕተ ጉባዔው አልሞላ አለ በሚል ሰበብ እስከአሁን ስራ አለመጀመሩ የፓርላማችን የስራ ዘመን ወደ ስድስት ዓመት ያሳድገዋል የሚል ስጋት አድሮባችኋል እንዴ? እኔ ግን ይህን አላስብም ለነገሩ ኢህአዴግ ከተሰበሰበ ይበቃናል። ፓርላማው ምንድን ነው የምል መስሏችሁ ከሆነ ከተናግሮ አናጋሪ እኔንም እናንተንም ይጠብቀን ብዬ እስከ ሳምንት በቸር ይግጠመን ዘንድ በመመኘት ብሰናበታችሁ ይሻላል ብዬ ልሰናበታችሁ ወደድኩ። ቸር ይግጠመን እድምተኞቼ ሰላም ሁኑልኝ!!!</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 22 ቀን 1992</a></p>

</body>
</html>	
