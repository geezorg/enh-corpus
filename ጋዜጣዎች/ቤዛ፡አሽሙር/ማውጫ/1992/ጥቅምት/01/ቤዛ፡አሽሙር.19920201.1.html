<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንደምን ከረማችሁ እድምተኞቼ በጥቅምት አንድ አጥንት ይባል የለ እንዴት ነው ዳግማዊ ክረምቱ እንዴት ያደርጋችኋል። እኔ ከኢሠፓዋ ሚስቴ፣ ከተረገመችው ፀሐፊዬ ጋር ደህና ነን ሰላምና ጤና የሚሰጠው የገዢዎች ጌታ የተመሰገነ ይሁን ደህና መሆናችንን መናገር አስፈላጊ መሰለኝ።</p>

<p>ምን ይዞ ጉዞ ያለሴቶች ተሳትፎ እንደሚባለው ተጋዳላይ ባለሥልጣን ሚስቶቻቸው በመከላከያ አመራር ላይ የኃላፊነት ቦታ መያዛቸው ብቻ ሳይሆን የቀድሞ ጦርን ሲያዩ እልህ የሚይዛቸውን ወንድ ተጋዳላዮችን ያበላሹትን ለማቅናት ሲጥሩ ልጓም ሲያበጁ ታዩ ስትል ኢሠፓዋ ሚስቴ ከባዱ ስልጠና ቢያደክም የጥይት ራት ትሆናለህ የሚል ማስፈራሪያ ሰምቶ ከብላቴ ወደ ቤቱ ለመመለስ የወሰነን የቀድሞ ጦር አግኝታ ነገረኝ ብላ በመጪው ምርጫ ከባሎቻቸው ይልቅ ሚስቶቻቸው ቢመረጡ የተሻለ ስርዓት እናይ ነበር ብላለች።</p>

<p>ግን እኚህ ጄኔራል ምንድን ነው ቱግ የሚያደርጋቸው ቢባል ምን ምክንያት ይሰጡ ነበር ብለን ብንጠይቅ ልክ ያለፍን ይመስልብን ይሆን ብላ ኢሠፓዋ ሚስቴ ጠየቀችኝ ግን መቼ ነው ከተናግሮ ተናጋሪ የምንድነው።</p>

<p>ክቡር እምክቡራን እድምተኞቼ እንዳው የሴቶች ነገር ከተነሳ የዋሽንግተን የኢትዮጵያ ኤምባሲ ፕሬስ አታሼ ዛሬ ሥራ አስኪያጅ የመንግሥት ቃል አቀባይ በመሆን ኤርትራውያንን ነርቫቸውን በመንካት የታወቁት ከግንባር የበለጠ የፕሮፓጋንዳውን ውጊያ ያጧጧፉት እንስት ምነው ቸበርቻቻ የበዛበት ቦታ ላይ መታየት ጀመሩ። መቼም የአዲስ አበባ ቆንጆዎች ውድድር ላይ ተገኝተው ቀይ በቀይ ለብሰው እንደቆነጃጅቱ ተውበው በሽልማት ሥነሥርዓት ላይ ሲሸልሙ ዘውድ ሲደፋ ባይ ሀገራችን ሰላም ሆና እንዲህ ፍንድቅድቅ እያሉ ለሴቶች መብት ሲከበሩ ለሴቶች ቅድሚያ በመስጠት የሴቶች ጉዳይ ሚኒስትር ይሆኑ ነበር አላልኩም ደግሞም ለእሳቸው ይህን ሳይሆን ታላቁን ቦታ እንመኝላቸዋለን ደግሞስ ምኞት አይከለከል ግን ለምርጫ ከዋሽንግተን የመጡት የአሜሪካ ባልንጀራቸውን አስተናገዷቸው ወይንም መምጣታቸውን አልሰሙም አልኩ እንጂ ሌላ ነገር አልተናገርኩም።</p>

<p>የጌዶ ፊንጫ መንገድ ፕሮጀክት መቼ ነው የሚያልቀው ቢባል መንገዶች ባለሥልጣናትን እንጂ መጠየቅ ያለብን የእቴጌ አዜብ ተሻገርን ወንድም ነው እየተባለ የፊንጫ ስኳር ፋብሪካን ምርት ለመቅመስ ከወዳጄ ጋር ፊንጫ የሄድኩ ጊዜ ሲወራ ሰማሁ መስማት አልሰማም እንጂ መናገር እንደሚያስቀጣ ባውቅም እኔ ፖለቲካን እንደኮረንቲ እፈራለሁ ወንድሞቼ ግን የመንገድ ስራው የቆየው የወንድምየው ጥላ ስላረፈበት ነው ወይንም በጥላዎች ስር የተደበቁ ቢሮክራቶች በፈጠሩት ሲሉ አንድ አሜሪካዊ ቢጠይቁኝ እኔ የማውቀው ነገር የለም ብዬ አልፌዋለሁ እኔ ሌላ ነገር አልተናገርኩም።</p>

<p>መቼም እናንተ መለስ ዜናዊ ሰሞኑን የጠፉት ትንሽ አሟቸው ነው ትሉ ይሆናል እሳቸው እንደነገሩን እንደማውቀውም በሽታቸው እንደአህያ ነው አሉ ግን የያዛቸው በሽታ እንደሰማንያ መጨረሻው ሳይሆን የሰሞኑ ጉንፋን ነው አላልኩም ህዳር እስኪታጠን በጉንፋን እንዲሰቃዩ የሚፈልጉ አይመስለኝም ግን ታመው ድነዋል ብዬ መናገሬ የሰማሁትን መናገሬን እንጂ መታመማቸው ወሬ ነው ብዬ አልናገርም እኔ አልወጣኝም።</p>

<p>እንዳው የሼሪያ ህግ እንደተለቀቀው እንጂ ለእኛ ሀገር ብቻ እንዲዘጋጅ እንፈልግ ይሆን እኛ ግን ህግን ከመከለስና ከማዘጋጀት ይልቅ በቀድሞ ህግን ብንተዳደር ምን አለበት ትሉ ይሆናል ሁሉም እንደገና ፈርሶ ካልተሰራ የተሰራ ስለማይመስል እንዳው ዛሬ የሚከበረው የስነ ሕዝብ ፖሊሲን በተመለከተ ያኔ አብሮ አደጌ ታምራት ላይኔ በነበረ ጊዜ ተዘጋጀና ተፈረመ ተባለ እንዲ ህዝቡ እየበላ ነው እየሄደ ያለው ግን ሂዱ ብዙ ተባዙ ምድርንም ሙሉዋት የሚለውን ቃል ለመፈፀም ነው እንዴ ስነህዝብ የወጣው የስነህዝብ ፖሊሲው ኃላፊዎች እንደብስራተ ወንጌል ጋዜጠኝነታቸው ወንጌልን አንቃወመውም ብለው የወሊድ ቁጥጥርና አራርቆ መውለድን በተመለከተ ትምህርት አይሰጡ ይሆን እየተባለ ጓዳ ጓዳውን የሚወራውን ወሬ ይፋ በማውጣቴ ፖለቲከኛ ልባል ይሆን እኔ ግን ስላሴዎች ምስክሬ ናቸው አሽሙረኛ ነኝ።</p>

<p>ክቡር እምክቡራን እድምተኞቼ የዘንድሮው ምርጫ ምልክቶች ምን ሊሆኑ ይችላሉ ብላችሁ አስባችሁ አታውቁምን ለገንዘብ ቁጠባ ያለፈውን ዓመት የምርጫ ምልክት እንጠቀማለን የሚል ውሳኔ ብትሰሙ እባብ ለእባብ ይተያያል ካብ ለካብ ትሉ ይሆናል።</p>

<p>ግን ዘንድሮም የኢህአዴግ የምርጫ ምልክት ንብ ነው ብትባሉ ቁልፉንም ማን ከልክሎት ይሆናል እኔ ግን ምን ትላላችሁ አልኩ እንጂ ነው አላልኩም ወዲህም ወዲያም እያልን እንኖራለን እንላለን ግን ኤርትራውያን ከኪራይ ቤቶች አስተዳደር ተከራይተው ቤት የነበራቸው ኤርትራውያን እንዲባረሩ ሲያደርግ መግባት አለብን ብለው በየቀኑ ደጅ ጥናት የጀመሩ ወንደላጤ ባልንጀሮቼ እንዳሉ ባይና ምኞትና ፍላጎታቸውን ባይ ለምን ኢትዮጵያ ለኢትዮጵያውያን የሚል መፈክር ይዛችሁ ሰላማዊ ሰልፍ አትወጡም ብዬ አስቄያቸዋለሁ።</p>

<p>እንዳው ተግባራዊ ይሆናል የተባለው የሲቪል ሰርቪስ መዋቅር የውሃ ሽታ ሆነ ብዬ ዶክተር ካሡ ኢላላን ብጠይቃቸው መዋቅር ከድል በኋላ ይስተካከል ሲሉ ተናገሩ እስከዚያው ሲሾም ያልበላ ሲሾም ይቆጨዋል የሚል መርህን ተግብሩ እያሉ የሚመክሩ ባለስምንት ቀዳዳ ጫማ አድራጊዎች ቢኖሩ ምን ትላላችሁ?</p>

<p>እኔ ግን እንዲህ ዓይነት ምክር የሚመክሩ ካሉ እኔ አልገባበትም ከማለት ሌላ ታዲያ ይቀራል እንዴ የምንል ከሆነ በተጠመደልን ወጥመድ እንገባለን እንጂ አርመልጥምና ከሃሳይ መሲሆች ተጠንቀቁ እንላለን ብዬ በራሴና በኢሠፓዋ ሚስቴ ስም አደራ አልላችሁም ደግሞስ ከአባ ቆፍር እሸት ተበልቶ ዓይነት ከሆነ ጓዳችን መዝረፍ ምን አመጣው ብዬ ግን አላሳስባችሁም ክቡር እምክቡራን እድምተኞቼ ኢሣያስ አፈወርቂ እንዴ ጅዳ አንዴ ሮማ እየሄዱ እርዳታ ይለምናሉ እኛ ግን እዚሁ ቁጭ ብለን ወዳጅንም ሆነ ጠላት የሚያውቀውን አይቀጡ ቅጣት በመቅጣት እየተዘጋጀን ነው የሚል አቋም ነው በእኛ ወገን ያለው አላልኩም ለነገሩ ግን ሁሉም ነገር ወደ ጦር ግንባር ብዬ መፈክር በማሰማት ለሚቀጥለው ሳምንት ለመገናኘት ቀጠሮ ይዤ ብሰናበታችሁ መልካም ነው በቸር ይግጠመን አቦ ሰላም ሁኑልኝ።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 1 ቀን 1992</a></p>

</body>
</html>	
