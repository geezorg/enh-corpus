<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለእናንተ ይሁን! ስል በመርህ ደረጃ ሳይሆን ከልባዊ ምኞቴን ከመግለፅ አንፃር ነው። ክቡር እምክቡራንን እድምተኞቼ ሰላምና ጤናውን የገዢዎች ገዢ የጌቶች ጌታ የሆነው እግዚአብሔር ይሰጣችሁ ዘንድ እለምነዋለሁ።</p>

<p>ከራሞታችሁ እንዴት ነበር? እኔ እንዳለሁ አለሁ። ዘመን አመጣሹን በሽታ ኤድስን ለመዋጋት በአባታችን በብፁዕነታቸው የታወጀውን ዘመቻ ላይ ተገኝቼ ክተት ብያለሁ። እናንተ ስራችንን ቤተሰባችንን ከኤድስ ልንጠብቅ ይገባናል ከመታመማችን በፊት ለመዳን ሀገራችንን ከሻዕቢያ ወረራ ለማላቀቅ የጀመርነው ዘመቻ ሳያበቃ ለሌላ ዘመቻ ክተት ማለታችን እኛና ዘመቻ መቼ ነው የምንላቀቀው? እንድል አድርጎኛል። በፖሊዮ ላይ ዘመቻ፣ በሙስና ላይ ዘመቻ፣ በረሃብ ላይ ዘመቻ፣ በጎሠኝነት ላይ ዘመቻ፣ በኤድስ ላይ መቻ፣ በሻዕቢያ ላይ ዘመቻ የዘመቻው መጨረሻ መቼ ነው የሚያልቀው? እኔም ግራ ገብቶኛል።</p>

<p>በስኳር የተገመገሙ ባለስልጣኖች አሉን እንዴ? ይልቁኑ ጫት እየቃሙ በማደረና ቦረንቲቻ በማድረግ እንጂ እንል ይሆናል። ግን እናንተዬ በአንድ ክልል ምክር ቤት መደበኛ ጉባዔ ማብቂያ ላይ በተዘጋጀ ግብዣ ላይ የትቆንረቆረው ውስኪ ያሰከረው የልቡን ያናገረው አንድ ግልገል ባለስልጣን ገምጋሚ ሆነው የመጡ ባለስልጣኖችን እናንተንስ ማን ገመገማችሁና ነው ውሃ ቀጠነ እያላችሁ እኛን በግምገማ የምታሰቃዩት ለማያውቁሽ ታጠኚ እያለ ተናግሮ ለተናጋሪ እንደዳረጋቸው ሰማሁኝ። እንደው ለነገሩ የወሬ አባቴ ራሱ አንጀቱ ቅቤ እንደጠጣ ነገረኝ።</p>

<p>እናንተዬ በቃ በልብህ ያለውን እውነት ለመናገር እስከመቼ እብድና ዘመናይ ለመሆን እንመኛለን? ግን ዝም አሉት ምንም እርምጃ አልተወሰደበትም ብዬ ብጠይቀው በነጋታው በሰደባቸው ሰዎች ጎምቱ ባለሥልጣናት ፊት ቀርቦ ሲጠየቅ «እኔ አልኩኝ አትሳሳቱ፣ ከእኔ ጋር የነበሩት እነማን ነበሩ ሌላ ሰው ይሆናል ያለው» ብሎ በማስጠንቀቂያ ታለፈ አሉ።</p>

<p>መቼም አማራ ሲተርት ወሎ ቡና ሲያንቃርር ነው መሬቱን የተቀማው፣ ስልጣኑን ያጣው እንደማትሉኝ ባውቅም ሆድ ያባውን ብቅል ያወጣዋል እንዲሉ በልቡ የነበረው ቅሬታና ብሶት ተናግሮ በማስጠንቀቂያ የታለፈውን የክልል ሶስት ይሁን የክልል አራት ሰውዬ መልስ የገምጋሚዎቹ ውሳኔ አንድ ነገር አስታወሰኝ።</p>

<p>መቼም አሁን የምነግራችሁ ታሪክ የልጅ ኢያሱ በመሆን የልጅ ኢያሱን ታሪክ የሚያውቁት ደግሞ የዶክተር ነገደ አባት ጎበዜ ጣፈጠ ናቸውና ሌላ ቅጥያ እንዳትሰጡኝ አደራ እላችኋለሁ።</p>

<p>መቼም ሰካራም እብድ ነው ወይ የልቡንና የሚፈልገውን የሚናገረው ከድሮ ጀምሮ የሚል ጥያቄ ትጠይቁኝ ይሆናል። እኔ የምፈልገውን እናገር ዘንድ መብት ያለኝ ቢሆንም ለመጮህ ግን መብት እንደሌለኝ አውቃለሁ። እርጅና ነው መሰል ነገሬ ፍየል ወዲህ ቅዝምዝም ወዲያ እየሆነብኝ ተቸገርኩኝ። ለማንኛውም ግን በልጅ ኢያሱ ዘመን ነው።</p>

<p>ልጅ ኢያሱ በእልፍኝ አሽከሮቻቸው ታጅበው ፈረሳቸውም በወርቅ መሶብር አጊጦና ባማረ የወርቅ ዕቃ ተጭኖ እፊታቸው እየተሳበ ሲሄድ አንድ ሰካራም አገኛቸውና ይህ ፈረስ ይሸጣል ወይ? ብሎ ጠይቆ ያልፋል።</p>

<p>ንጉሡም በትዕግስት ያሳልፉትና ለአሽከሮቻቸው ሰውዬው ወዴት እንደሚሄድ ከየት እንደሚገባ አይተው እንዲመጡ ያዛሉ። አሽከሮቻቸውን አይተው ይመለሳሉ።</p>

<p>በማግስቱ ንጉሡ የክብር ልብሳቸውን ለብሰው ጋሻ ጃግሬዎቻቸውን ግራና ቀኝ አቁመው ተቀመጡ። ፈረሱ እንደትላንቱ የወርቅ እቃ እንደተጫነ ሰካራሙን አስጠሩትና ያውና ትናንት ልትገዛው የፈለከው ፈረስ አሉት።</p>

<p>ጮሌው ሰካራምም «ትናንትና ከእኔ ጋር የነበሩት ባልንጀሮቼን አማክሬ መሆን አለበት» አለ። ልጅ ኢያሱም ትናንት ብቻህን አልነበርክም ወይ ምን ባልንጀራ ነበረህ? ቢሉት አብረውኝ የነበሩት ጓደኞቼማ ከጠላ ከጠጅ የሚገቡት ስሮች፣ ጌሾ፣ ግራዋና ብቅል ናቸው አላቸው። ንጉሡም መልሱ አሳቃቸውና በምህረት አሰናብቱት የሚል ታሪክ አውቃለሁ። ግን ያ የየትኛው ክልል ግልገል ባለስልጣን በስኳር ኢህአዴግን በመውቀሱና በማውገዙ ነግቶ በግምጋሚ ሹማንት ሲጠይቅ ትላንትና ከእኔ ጋር እነማን ነበሩ? አሁን እናንተ ትላንትና ተንጋረኸዋል ያላችሁትም ለመናገር እኮ አብረውን ደርግ፣ ኢሠፓ፣ ኢህአፓ፣ መኢሶን፣ ኦነግ፣ አልኢትሃድና ኦብነግ አብረውኝ መሆን ነበረባቸው ብሎ ስህተቴን ሳይሆን የኢህአዴግን በጎ ብቻ እንዲናገሩና እንዲመሰክሩ የሚፈልጉትን ባለስልጣናትን ካድሬዎች በአሽሙር ሸነቆጣቸው አላልኩም ደግሞስ ይህ የሆነው ባህር ዳር ልዩ ዞን የሚል ነገር ወጥቶኛል።</p>

<p>እንደው በድጋሚ እንኳን ደስ አላችሁ! ብሎ ለምረቃ የበቁትን የሲቪል ሰርቪስ ተማሪዎች መልካም ምኞትን መግለጽ ከለበጣ እንዳይቆጠረብኝ ፈራሁ እንጂ ባለፈው ሳምንት የተመረቁ ተማሪዎች በዓል ላይ ስገኝ አንድ የጎደ ነገር አየሁ ምን ትሉኝ ይሆናል መቼም ከተናግሮ አናጋሪ ይሰውረን ነው የሚባል እንጂ የእናንተን ጥያቄ ግን ከመመለስ ወደኋላ አልልም።</p>

<p>የጎደለውና የኮሌጁ ዲን የነበሩት ዶክተር አለማየሁ ረዳ ናቸው እንዲያው እሳቸውን ማን ተካ ቢባል አለምሰገድ ገብረአምላክ የምል መሰላችሁ? የጎደለ የጎደለማ ከተነሳ የጅቡቲ መንግሥት ካቢኔ አባላት ከኢትዮጵያ የካቢኔ አባላት ጋር በጋራ በአደረጉት ስብሰባ ላይ የእኛው ጦርነት ላይ ያለነው ሀገር የመከላከያ ሚኒስትር ቦታ ባዶ ሆኖ ብታይ ያች ኢሠፓዋ ሚስቴ አንተዬ በልቶ አይጠረቄው አሁንም ከሕመማቸው አልዳኑም ወይ? ብላ የማላውቀው ነገር እንድዘባርቅ ልታደርገኝ ነበር ነቃሁባት እንጂ! ታመው ነው ወይንም ግንባር ስለሄዱ ነው? ብለን የመጠየቅ መብት ያለን አይመስላችሁም።</p>

<p>ክቡራን እድምተኞቼ ይህ ጦርነት መከሰቱ ስንቱን ጡረተኛ ባለስራ አደረገ ብዬ ብጠይቅ አንተም ተቀጠርክ ወይ ትሉ ይሆናል። እኔ ግን በውጭ ሃገር ያሉ ኢትዮጵያውያን ስለወራሪው ለማሳወቅ ተልዕኮ ተሰጥቷቸው እስራኤል፣ ኬንያ ሌሎችም ሃገሮች የሄዱ ልዑካን ቡድን አባላት አሁም ያገኙትን ስራና ክብር በቀጣይነት ላለማጣት ሲሉ የግንቦት ኢየሱስ ዕለት በሚጀመረው ምርጫ ላይ በታዛቢነት ልንገኝ በቡድን ልንዋቅር ይገባል ብለው መናገራቸውን ሰማሁ እንጂ እነዚህ ሰዎች የማታ እንጀራ ስጠን ብለው ብቻ ሳይሆን አዝልቅልንም ብለው እየፀለዩ ነው መሰለኝ። ሁለት ፀጉር አብቅሎም ቢሆን መንግሥተ ሰማያትን ለመውረስ እንጂ የፖለቲካ ስልጣን ለማግኘት መትጋቱ ለእኔ አላማረኝም እንድል ከፈለጋችሁ እኔ ሳልሆን እናንተ እንዲህ እያላችሁ ስታሽሟጥጧቸው ሰምቼያለሁ ነው ያልኩት።</p>

<p>የተመሰረተበትን አስረኛ ዓመት ያከበረ የልማት ማኅበር አመራሮች ከምዝበራ የፀዳ ነው ወይ? ብሎ መጠየቅ «ዘረ ባደግፍ» ያስብል ይሆን? ግን ትልማ አስረኛ ዓመቱን ሊያከብር ቢሆንም ለምንድን ነው የማኅበሩ ሂሳብ በኦዲተሮች የማይመረመረው ለማለት እነ ጎይታይ ብፃይ፣ ተጋደልቲ ካልሆኑ መዋጮውን በየጊዜው የሚከፍለው አባል ወይንም በቴሌቶን ላይ ከፍተኛ የሆነ እርዳታ ድጋፍ ያደረጉ ሰዎች የመጠየቅ መብት ያላቸው መሰለኝ። ግን እዚያ መቀሌ የተሰራውን መስሪያ ቤት አጥር አልፈው ወደ ጽሕፈት ቤቱ ሲገቡ ሂሳባችን ይመርመር የሚለውን ጥያቄን ለመጠየቅ የሚያስፈራው ምንድን ነው? ቢባል ምን ሊባል ይችላል። አቦ ከአፍዝ አደንግዝ ይሰውረን።</p>

<p>ኮተቤ መዳረሻ ላይ የመሸገው «አዋቂ» በመስታወቅ ምን እያሳየ ነው መናጢውን ደሃ ባለሀብት ቱጃር የሚያደርገው? መቼም እናንተ የሳውዲ ዓረቢያው ንጉሥ ፉአድ ታናሽ ወንድማቸው ሳይቀሩ ከእኝሁ የድማሚት ሠፈሩ አዋቂ ምክርና ትንቢት እየተቀበሉ ነው የሚንቀሳቀሱትና ምን አዲስ ነገር አለ ትሉ ይሆናል።</p>

<p>በምድር አዲስ ነገር እንደሌለ ባውቅም በፓጃሮ፣ በፖርሽ፣ በካዲላክ፣ በሙሶ፣ በሼፍቭሮሌት፣ በትሩፐር መኪናዎች እያንከባለሉብን በሀብት ላይ ሀብት የሚደርቡ ቱጃሮች ምስጢር ተጋለጠ፤ ለባለተዓምረኛው መስታወቅ ባለቤት በሆኑት በአቶ መሠረት አማካሪነትና አጋፋሪነት ነው ሀብት ያፈሩት ትሉ ይሆናል ወሬ አይከለከልምና።</p>

<p>ግን እናንተዬ ያለነገር ውሎ ማደር ከማይችለው ሀበሻ አይደለ የተገኘሁት ይህን ጉድ አያለሁ ብዬ እኔም ያቺን ከርካሳ ቮልስዋገን መኪናዬን ይዤ ወደ ብሔራዊ መሐንዲሶች የድማሚት ሰፈር ጨለማውን ተገን አድርጌ ከባልንጀራዬ ጋር የስኳር በሽታ ሕመምተኞች ነን ብለን መዳን መታከምን ሳይሆን ወሬ ፍለጋ ሄድንላችሁ።</p>

<p>አይ ዘመን፣ ለካ የዘመኑ ሀብታም ከጥቂቶች በቀር እዚያው ብርድ ላይ ነው እያደረ ባለገንዘብ የሆነው። መቼም አሉባልታ እንጂ እውነት ከሆነ ባልንጀራዬ የሆነው ወደ ቦታው ያመራውው አብሮ አደጌ መነጽሩን ከፍ እያደረገ ጉድ ሆንኩልህ ይሄ መኪና የእግሌ ካምፓኒ ባለቤት ነው፤ ይኼኛው ደግም የእገሌ ሊሚትድ፤ ይኼኛው ባለሆቴል፣ ባለኬክ ቤት፣ ባለመደብር፣ ባለፋብሪካ እያለ ቢተነትንልኝ አንዳንዶቹም የያዙት መኪና ላይ የተፃፈው ፅሁፍ ማንነታቸውን ቢያሳውቀኝ ደንግጬ በል እኛም እዚህ ለወሬ እንደመጣን ለወሬ የመጣ አይቶን በተከበርንበት ወልደን በምንኖርበት ከተማ ስማችን እንዳያጠፉ ያየነውም ለእኛው ምስጢር ሆኖ ይቀመጥ እንጂ አናወራም ብለን ተማምለን ከቦታው ሰው ሳያየን አምልጠን ተመለስንላችሁ። ከዚያን ቀን ወዲህ ግን እንደገና ሱባዔ ገብቼ ፈጣሪ ምህረቱን ይሰጥልን ዘንድ ገዳም ልገባ አስቤያለሁ እላችኋለሁ። ለማንኛውም ሣምንት እስከምንገናኝ ቸር ይግጠመን! ብዬ ልሰናበታችሁ። ደህና ክረሙልኝ።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 29 ቀን 1992</a></p>

</body>
</html>	
