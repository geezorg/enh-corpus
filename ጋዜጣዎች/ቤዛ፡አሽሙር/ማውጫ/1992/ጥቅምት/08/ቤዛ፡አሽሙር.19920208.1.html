<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ኢንኮሲ ኒጌሌሌ አፍሪካ አሜን! አትሉም እድምተኞቼ፤ ሰላምና ጤና ለእናንተ ይሁን! ክቡር እምክቡራን እድምተኞቼ ኢንኮሲ ኒጌሌሌ አፍሪካ ስል ምን ማለት ነው? ትሉኝ ይሆናል። ቋንቋው ስዋሕሊ ሲሆን እግዚአብሔር አፍሪካን ይባርክ! የሚል ትርጉም አለው። ኢንኮሲ ኒጌሌሌ ኢትዮጵያ ብለን እግዚአብሔር ኢትዮጵያን ይባርክ! ልንል እንችላለን።</p>

<p>ክቡር እምክቡራን እድምተኞቼ መቼም ምርጫና ተመራጮች ጉዳይ እስከ ግንቦት ድረስ ጆሮዎቻችንን እስኪሰለች እንደሆነ አስባችኋል። ለነገሩ ተለጣፊ ተወንጫፊም ሆነ ተወርዋሪ የፖለቲካ ድርጅቶች አባል ያልሆኑ የግል ተወዳዳሪዎች በራችሁን እያንኳኩ የድጋፍ ፊርማ ፈርሙልን እያሉ ሰላም የነሷችሁ ጐረቤቶች የላችሁም? እኔ ግን እናንተዬ መፈረምስ እፈርማለሁ ግን ምን ታድርግልኛለህ ብለው እኔ ስልጣን ከያዝኩኝ ወደ አሜሪካ ሀገር ለመሄድ የሚፈልጉ ኢትዮጵያውያን በሙሉ ወደ አሜሪካ እንዲሄዱ ፈቃድ እሰጣለሁ አለኝ።</p>

<p>ግን ተወዳዳሪ እርሙን ለምርጫ ለመወዳደር ፊርማ ከሚያሰባስብ ዲቪ ቢሞላልን አይሻልም ነበር? ብላ ኢሠፓዋ ሚስቴ አስቃኛለች። ለምርጫ መወዳደሪያ የሚሆን 2ሺህ የሚጠጋ ብር መንግሥት ይሰጣል በማለት ለምርጫ ድጋፍ እያሰባሰቡ ያሉ ግለሰቦች ብዙ መሆናቸውን ከናዝሬት የመጣ ወዳጄ ነገረኝ።</p>

<p>ነገረኝ ብዬ ብነግራችሁ መኪና ያለቀረጥ ወደ ሀገር አስገባለሁ የሚል የፖለቲካ ድርጅትም ከፍራንክፈርት ጀርመን መጣ እየተባለ ቢወራም አምስት እጩዎች ብቻ ናቸው ያለእኔ እነርሱም እዚሁ የእነ መምህር አሊን ቦታ ለመያዝ ነው የሚወዳደሩት አላልኩም። ደግሞ ስማቸውን የአዲስ አበባ ዲሞክራሲያዊ ምናምን ቢሉት ይሻል ነበር ብዬ አቃቂር አላወጣሁም። እኔ የፖለቲካ ፓርቲን የምተችበት አቅም የለኝም።</p>

<p>ግን እናንተዬ እንደ ፖለቲካ ፓርቲም ሁሉ ጠበልም በጎሣ ተደራጅቷል እንዴ ወይንስ ክልሎችን የጎሣ ድርጅቶች ወስዷቸዋል? ጉና ጠበል፣ ዲንሾ ጠበል፣ አምባሰል ጠበል፣ እየተባለ የተከፋፈሉ መስሏችሁ እንደሆነ ለዚህ ምሳሌያችሁ በጫት ቱፍታ ቢሉት በሼኮች ዝየራና ልመና ያልለቀቃቸውን በሽታ ለመዳን በዲንሾ ቁጥጥር ስር ያለ ጠበል የተከተሙትን የባንክ ገዢ ስም ዱባሌ ጃሌን በመጥራት ታወሩ ይሆናል እኔ ግን፦<br/>
«አብዬ ፃዲቁ<br/>
አብዬ ፃዲቁ<br/>
ገደል እንደአክርማ የሚሰጥነጥቁ» በሚባልላቸው አቦ ፀበል ሄደው ዝቋላ ቢጠመቁ ይድናሉ አላልኩም።</p>

<p>ጅልየስ ኔሬሬ ሞቱ ሲባል የታንዛኒያ ህዝብ በመሪያቸው ሞት ታያለህ ደረት ሲደቁ ያለችኝ ተናግራ አናጋሪዋ ኢሠፓዋ ሚስቴ እኛ ግን የሚያስለቅሰን እንጂ የምናለቅሰት መሪ የሚኖረን መቼ ነው? የሚል ሃሳብ እንዲገባኝ አድርጋለች። ቀብር ማን ነው የሚሄደው? ብዬ ብጠይቅ ፈጣሪ በቀባሪ የሚሉ ተዋጊዎች አይሄዱም ወንጌላዊው እንጂ ብላ ነገርዋን ግራ አድርጋብኛለች። ለነገሩ የኅዘን መግለጫ ላይ መፈረምን በቀብር ስነስርዓት ላይ መገኘት የጠቅላይ ሚኒስትር ሳይሆን የፕሬዝዳንት ነው አላለችም።</p>

<p>የማደጎ ተማሪ በመሆን መምህር የነበሩ ገዢዎቻችን ቢያንስ ዲፕሎማ ቢይዙ ለሚሰርቁትም ሆነ ለሚያምሱት ህዝብ ተገቢ የሆነ አመራር ይሰጣሉ ተብሎ ነው መሰለኝ ሁለቱም አስተማሪዎች የነበሩ ፕሬዝዳንቶች አዲስ አበባ ናቸው አሉ።</p>

<p>ግን ፈጥኖ ደራሽ ፖሊስ የነበረ የቲቪ ዲሽ ሲቸበችብ የነበረ ኮንትሮባንድ ነጋዴ መምህራን በስልጣን ላይ እንዳሉ ዛሬ ያንን ማንሳት መዳፈር እንደሆነ ቢነገረን ከናዝሬት መምህራን ኮሌጅ የወጣው አባተ ኪሾ፣ አዲሱ ለገሠ ሲቪል ሰርቪስ ኮሌጅ እንዲገቡ ቢደረግ አስተማሪዎች ነበሩ በኤክስቴንሽን መርሃ ግብር ይቀንሳል እንጂ አይጨምርም እያላችሁ ታወሩ ይሆናል እኔ ግን እንዲህ ያለ አፍ እላፊ አልናገርም።</p>

<p>እኔ ፖለቲከኛ ሳልሆን አሽሙረኛ እንደመሆኔ ይኼ ሰሞኑን ሰሜን ሸዋን ያስቸገረው ብረት ለበስ ጢንዚዛ ስሪቱ ከእግዚአብሔር ነው ወይንም ከአሜሪካ ቢባል? የግብፅ የአሜሪካና የብሪታኒያ መንግሥታት ከአሌክሳንድሪያ ከተማ ወጣ ብሎ ከሚገኝ በረሃ ውስጥ እያካሄዱት ካሉት የጦር ልምምድ የተተኮሰ የባይሎጂካል ጦር መሣሪያ ከወለደው ቫይረስ የተፈጠረ ነው እያለ እንደጣቃ የሚተረተር ወሬኛ ቢያጋጥማችሁ እንደ አስቴር አወቀ እነቆርጦ ቀጥል እንዴት አደራችሁ? ትላላችሁ እንጂ በግብፅ ላይ ጥርስ ትነክሳላችሁ? እኔ ግን ምንም አላልኩም።</p>

<p>ኢሣያስ አፈወርቂ ህዝባቸውን ይወዳሉ፤ እንዲያውም ህዝባቸው እሳቸውን ይወዳል እንበል፤ ግን ይኼ እንደጥገት ላይ የሚታለበው ከነበረው ከኢትዮጵያ ወደ ሀገሬ ናት ወደሚላት ኤርትራ ለመመለስ የጠየቁት ኤርትራውያንን ወደ ሀገራችን ወደ ውዱ መሪያችን እንሂድ ሲሉ አይምጡብኝ ያሉት እንደሚባለው ነቄ ለነቄ ሙድ ይዘው ነው ወይንም ሰሞኑን የድራፍት ቤት ወሬ ሆኖ በሰነበተው ከኢትዮጵያ ወደ ኤርትራ እንዲባረሩ የተደረጉ ሰዎች የሻዕቢያ ተቃዋሚዎች ናችው እያለ ራሱ ወዲ አፈወርቂ ከረንቦላ እየተጫወተ ያወራው ወሬነው? እናንተው አስመራን አቋርጦ አዲስ አበባ የደረሰውን ወሬ ያወራችሁት ያላችሁት እንጂ እኔ ይህን መሰል ምስጢር አዘል ወሬ ከየት እሰማለሁ ብላችሁ ነው።</p>

<p>እንዲያው ግን አዲሱ ለገሠ ከመለስ ዜናዊ ጋር ሆነው ታምራት ላይኔን ያስፈራሩታል መቼም እንደጉሬዛ ጿሚ የለምና አብሮ አደጌም በፀሎቱ እንዲያው በራሳችን ቤት ጌታ የሆኑበትን እነወዲ አፈወርቂን ወዲ ዜናዊን ሲጣሉ አይቷል? ግን አዲሱ ለገሠ ከመለስ ጋር ሊጣላ አይችልም ቢባል ማን ነው አዲግራት ቁጭ ብሎ አቦ እኛ የአሰበ ተፈሪ ልጆች ጭንቅ አንችልም የሚለው ትሉ ይሆናል። ግን አዲሱ አቦ ነው ያለው ማነው ብትባሉ ወዴት ወዴት በማለት ግራ ታጋቡን ይሆን?</p>

<p>ለነገሩማ በየዝግ ችሎቱ<br/>
«መተኮስንማ ሁሉም ይተኩሳል፣<br/>
የኔማ ሳሞራ አንጀት ይበጥሳል» የሚለው ዘፋኝ እየገነነ መጣ እንጂ<br/>
«ስዬም ተኩሷል፣<br/>
ስዩምም ተኩሷል፣<br/>
የስዩም ልጅ ግን አንጀት አርሷል» በሉዋ ማለት መብታችሁ ነው ተብዬ የለ።</p>

<p>ግን እናንተዬ የፕሬስ ውጤት የቅንጦት እቃ ነው ያሉት ሰውዬ የት ገቡ? መቼም በቀጣዩ ምርጫ አይወዳደሩ ይሆን? እንዳው አምባሣደር መሆን እንደቋመጡ ጡረታ መውጣታቸውን ሰማችሁ እስቲ ለሣምንት ያገናኘን ቸር እንሰብት! ብለን እንለያይ ሰላም ሁኑልኝ! እድምተኞቼ።</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 8 ቀን 1992</a></p>

</body>
</html>	
