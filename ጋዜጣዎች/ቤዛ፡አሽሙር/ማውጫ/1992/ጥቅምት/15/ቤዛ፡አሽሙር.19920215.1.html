<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለኪ! ሰላምና ጤና ለእንናተ ይሁን! ክረምቱ ጓዙን ጠቅልሎ የሄደው በአለፈው ሳምንት ስለሆነ የጎመን ምንቸት ውጣ የገንፎ ምንቸት ግባ እንበል እንዴ? የዘንድሮው መስከረም ወደ ክረምት ጎራ የመመደቡ ጣጣ ኤሊኖ! ኤኛሎ፤</p>

<p>ክቡር እምክቡራን እድምተኞቼ እንደው ቀብር መሄድ፣ እንግዳ መቀበል፣ መሸኘት ነው ስራቸው እያላችሁ የምታሟቸው ሰውዬ ምነው ቀብር ሳይሄዱ ቀሩ? ስራውን ተቀያየሩ እንዴ? እንዲህ ደግሞ ብላችሁ አውሩ። ግን እናንተዬ ጠቅላይ ሚኒስትርነት የሕወሓት የማይነካ ርስት ነው ያለው ማን ነውና ሕወሓት ለእጩ ጠቅላይ ሚኒስትርነት የሚያቀርበውን ተጋዳላይ ከወዲ ዜናዊ ሌላ እየፈለገ ነው እየተባለ የሚወራው እውነት ነው እንዴ?</p>

<p>በእጩ ጠቅላይ ሚኒስትር አቅራቢነት አረጋሽና አስራት የሚመሩት ቡድን ህወሃት ውስጥ አለ ይባላል እንጂ ኢህአዴግ በምርጫው ከማሸነፍ ጋር በኃይል የተያዙትን መሬቶች ለማስለቀቅ ውጊያ ሊጀምር ነው ይባላል እኔ ግን አልሰማሁም።</p>

<p>ሰሞኑን ተለዋጭ አምባሣደሮችን እያሰናበቱ አዲስ መጤዎችን ሲቀበሉ ስራ በዝቶባቸው የሰነበቱት ክቡር ፕሬዝዳንታችን እንደሚፅፉት የነገሩንን የታሪክ መጽሐፍ ለማንበብ ብንጓጓም እንዲህ ስራ ስለበዛባቸው መጽሀፉን መቼ እንደሚፅፉት ናፈቀኝ። ግን እናንተዬ የእኔ ነገር ፍየል ዛላንበሳ እረኛ ቦሳቦ እየሆነ አስቸገረኝ አይደል? እንዲህ ስል ግን የተያዘብንን መሬት ዛላንበሳ አሊቴና ወታደሮቻችን ቦሳሶ ባይደዋ መሆናቸው ለምን? ብዬ የምጠይቅ የሶማሌ ፖለቲከኛ አይደለሁም።</p>

<p>ግን አዲስ የተሾሙ አምባሳደሮችም ሆኑ ተሰናባቾቹ አምባሳደሮች ለፕሬዝዳንት ነጋሶ ኤርትራውያን ከሀገር እንዲባረሩ የተደረገበት እርምጃን መንግሥት ሊመረምረው ይገባል። ፍትሐዊ አይደለም የሚል አቋም አለ እያሉ መንግሥት ኤርትራውያንን ከሀገር በማባረሩ አለመደሰታቸውን እየገለፁ ሊያናድዷቸው መከሩ አሉ።</p>

<p>ፕሬዝዳንታችን ግን በዝምታ ሊያልፉ ስለአልቻሉ ለአንደኛውና ለኤርትራውያን መብት ተከራካሪ ለመሰለው አምባሳደር «ትሰማለህ በኦሮምኛ አንድ አባባል አለ ኬሳ ኬሳ አዱሬን ቢኔሳ! ማለትም ድመት ውስጥ ውስጥዋን አውሬ ናት ይባላል፤ እነርሱም ንፁህ ናቸው ተብለው ቢተው እዚህ ለሻዕቢያ እየሰሩና እየሰለሉ ችግር ስለፈጠሩብን ነው ያባረርናቸው። ተግባባን?» አሉ ብሎ አንዱ ነገረኝ። ለነገሩ ኤርትራውያን የሚሰሩትን ቀርቶ የሚያስቡትን መች እናውቅና? </p>

<p>መኖራችን እስከየት ድረስ ነው? ቢባል ችግር እስካልፈጠራችሁ ነዋ ተባለ አሉ። በጅቡቲ ኢትዮጵያውያን ሹፌሮች ግልምጫ ቁጣ እንዳይደርስባቸው በፈገግታና በእንግዳ ተቀባይነት ፀባይ ተቀበሏቸው ሲሉ ኢትዮጵያውያን ባለሥልጣናት ጅቡቲያውያን ባለሥልጣናትን አሳሰቡ አሉ።</p>
 
<p>ናዝሬት ሪፍት ቫሊ ሆቴል የተካሄደው የኢትዮ ጅቡቲ የጋራ ስብሰባ ላይ ጨው ከእኛ ብቻ ግዙ ትሉናላችሁ። እኛም እኮ ድሮ ጨው ነበረን፣ ደግሞም አሁንም አለን። አፋር ክልልም ትግራይም አለን ብለው በንዴት የጨው አምራቾች ማኅበር እንዲመሰረት ያደረጉት ኢትዮጵያውያን ባለሥልጣኖች አስቀይመውናል ሲሉ ጅቡቲያውያን ተናግረዋል አሉ። ነገሩ ሁሉ በአሉ አለቀ ትሉ ይሆናል፣ ግን አሁን በቅርቡ የጅቡቲ ፕሬዝዳንት ሲመጡ ጅቡቲ መተላለፊያነትዋ እንጂ ኢትዮጵያዊ ናት ይላሉ ብልስ? በኢሣያስ አፈወርቂ ላይ የተባበረ ክንድ ያርፍበት ዘንድ ግን መሆኑን ጅቡቲም፣ ኢትዮጵያም ሱዳንም እያመኑበት ነው አላልኩም።</p>

<p>መቼም ክቡር እምክቡራን እድምተኞቼ ሱማሊያ ከፈራረሰች በኋላ በሶማሊያ የተፈጠረ ቡድን መሪዎች በሙሉ ኢትዮጵያን እንደ ቤታቸው እንደቆጠሯት ይኖሩና ግብፃውያን ባለስልጣናት ዶላር በሳምሶናይት ሲያሳዩዋቸው የተኙበትን አልጋ ሂሳብ ሳይከፍሉ ወደ ሞቃዲሾ ወይንም ወደ ካይሮ ይበራሉ። እንደው እነርሱን ያመነና ጉም የዘገነ አንድ ነው ይባላል።</p>

<p>መሪዎቻችን ከካይሮ አዲስ አበባ አስመራ ትሪፖሊ በመመላለስ ለራሳቸውም ለሻዕቢያም እየሰሩ እንደሆነ እነ ሁሴን አይዲድ ለስምንት ወራት ሲጫወቱብን አልነበር። አሁን ደግሞ አድኑኝ ብለው ኢትዮጵያ መምጣታቸው የጤና ነው ትላላችሁ ወይንስ ተንኮል አዘል ሚና?</p>

<p>እኔ አሽሙረኛው የሰማሁትን ለእናንተ ካልተናገርኩ አያስችለኝምና፤ ምክንያቱ ባለፈው ሰኔ የኢትዮጵያ ጦር ባይደዋ የመሸገውን የኦነግ ጦር ለመምታት ሲዋጋ የማረካቸውን የሁሴን አይዲድ ባልተቤት ሁሴን አይዲድ እጅግ ስለሚወዷቸው ናፍቆታቸውን ለመወጣት ነው እየተባለ ይወራል። ሁሴን አይዲድ ስለፍቅር ሲሉ ከጠላት ስር ገብቶ መወሸቅ ሀገር ምድሩን የሞላው የታይታኒክ ፊልም «የሱማሊያው ታይታኒክ» የሚል ስም አግኝቷል ብዬ እኔ አልቀልድም።</p>

<p>እንዳው ለነገሩ የወደቀ ዛፍ ምሳር ይበዛዋል እንዲሉ አብሮ አደጌ ታምራት ላይኔ እስር ቤት ችግር ይደርስብኛል ብለው በተናገሩ ቁጥር እንዲያውም ምንም ችግር የለባቸውም እሳቸው ይልቅ ከሻዕዲያ ጋር አገናኙን እያሉ ነው የሚያስቸግሩን እያሉ የሚያስተባብሉት የማረሚያ ቤት ሹም ነገር ግርም አለኝ። ያኔ ትዳር በታጋዮች መካከል እንዳይመሰረት ኢህአዴግ ሽፍታ እያለ እንኳን በቁርጠኝነት ደንቡን ሲያስከብሩና ቅኔ እንኳን ሲቀኙ የነበሩት ታምራት ላይኔ እስረኛ ሆነው ከሻዲያ ጋር አገናኙን አሉ ቢባል ማን ያምነኛል ብለው ነው ሹሙ እንዲህ ያለ ቃል የተናገሩት ብላ ኢሠፓዋ ሚስቴ ጠይቃኛለች።</p>

<p>ባለፈው ምርጫ ተወዳዳሪ በመሆን የኢህአደግ አጃቢ ሆነው ከቆዩ በኋላ አንድ ቢዝነስ ተቋም የመሠረቱና መርካቶን ጃንሜዳ ያመጡት ሰዎች ዘንድሮስ በምርጫው አይሳተፉምን? ለነገሩ ሼራተን የተቀጠሩት ሰውዬ ቢጠየቁ እኔ አሜሪካ መስሎኝ እንጂ የኢትዮጵያ ፖለቲካ ከኮረንቲ የባሰ አደገኛ ነው። እዚሁ ሼሁ ስር ብር ብል ይሻለኛል አሉ አሉ። ግን ይህን ለማለት ነቢይ መሆንም ወይንም እንደ ሳሙኤል በቤተክርስቲያን ማደግ አያስፈልግም ልትሉ ትችላላችሁ እንጂ፤ ይህን ያለው ነቢዩ ሣሙኤል ነው ትላላችሁ እንዴ?</p>

<p>ጦርነቱ ሳያበራ ለአምሳ ዓመት ሰራዊቱ ድንበር ላይ እንደተፋጠጠ ሊቀመጥ ይችላል የሚል ወሬ እየተወራ ነው። ይህ ታሪክ ለሕንድና ለፓኪስታን እንጂ ለእኛ ሊሆን አይችልም። ጦርነቱ እስከ ግንቦት ያልቃል እየተባለ ይባላል እንጂ ከአሁን ወዲያ ሰላም የለም ጦርነት እንጂ። እንኳን አሁንና ያኔ ከሁለት ሺህ ዓመት በፊት ኢየሱስ ክርስቶስ የማርያም ልጅ ወደ እዚህች ዓለም ሲመጣ እኔ ሰላምን ሳይሆን ሰይፍን ይዤ ነው የመጣሁት ብሏል እያሉ ሰላማችን ተመልሶ ወደልማት ፊታችንን እንመልሳለን። በቆሎ ከመትከል ሌላ ተንበርከኩ እስካልተባልን ድረስ ቢተከሶብን እንኳን አንተኩስም የሚለው ኢትዮጵያዊ ሃሞት ሊያፈሱት የሚሞክሩ ወገኖችን ተጠንቀቁ የሚል ወሬ ሰማሁ አልኩ እንጂ ሁሉም ነገር ወደ ግንቦቱ ምርጫ የሚል ነገር አልተናገርኩም።</p>

<p>መቼም ወረራ ሲባል የሻዕቢያ ብቻ ሳይሆን የጢንዚዛም፣ የወባም ወረራ አለ። ግን እናንተዬ ታሞ ከመማቀቅ አስቀድሞ መጠንቀቅ የሚለው አባባል በዚህ ዘመን አይሰራም ማለት ነው። እንዲህ ስል ግን ጢንዚዛውም ሆነ ወባው ጉዳት ከአደረሰ በኋላ መከላከል የሚደረግበት ምክንያት ስለአልገባኝ እንጂ ስለሌላ አይደለም።</p>

<p>ለነገሩ ኤርትራውያን መንግሥቱ ኃይለማርያም በስንት ጣዕሙ እያሉ ያሁኖቹን ባለስልጣኖቻችን ይረግማሉ ያሳቅላሉ አሉ። ኢሣያስ አፈወርቂን ያሳቅሉ እንጂ የእኛን ሰዎች ለምን ያሳቅላሉ ብሎ አንዱ ተቆርቋሪ ቢናገር ሌላኛው ነገረኛ እሳት ካየው ምን ለየው ብለው አሽሟጠጧቸው አሉ አልኩ እንጂ ሁለቱም አንድ ናቸው የኢሣያስ መሰሎች ብዬ አልተሳደብኩም። ለማንኛውም ግን እስከቀጣዩ ሳምንት በቸር ያገናኘን! ብዬ ልሰናበታችሁ፤ ቸር ይግጠመን!!!</p>


<p class="align-center"><a href="/Gazettas/Beza/info/Beza.sera.html">ከቤዛ ጥቅምት 15 ቀን 1992</a></p>

</body>
</html>	
