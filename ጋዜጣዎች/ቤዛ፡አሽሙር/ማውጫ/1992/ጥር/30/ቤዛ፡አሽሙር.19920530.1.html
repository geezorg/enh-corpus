<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም እንዴት ይገኛል? ቢባል መልሳችሁ ምን ይሆናል? ድልንስ እንዴት መጎናፀፍ እንችላለን? ቢባልስ እኛ ምን እናውቃለን ይልቅ ሄደህ የብር ኢዮቤልዩ በዓላቸውን ሊያከብሩ እየተዘጋጁ ያሉትን ተጋዳላዮች ጠይቅ ትሉኝ ይሆናል። እኔ አሽሙረኛ ብሆንም እንደእናንተ ነገረኛ ስላልሆንኩ እንዲህ ያለ ነገር አይወጣኝም። ይህል አልኩ አላልኩ ግን መልካም ምኞቴን ልገልፅላችሁ ወደድኩኝ። ሰላምና ጤና ለእናንተ እድምተኞቼ፤ ድል ደግሞ ለመከላከያ ሰራዊታችን ይሁን! በማለት።</p>

<p>ለነገሩ ግን ድልን ስልጣንን በጠብመንጃ አፈሙዝ ለማግኘት ከተፈለገ ምስጢሩን ለመጠየቅ ደደቢት መሄድ ወይንም ከደደቢት በረሃ በመነሳት ምኒልክ ቤተመንግሥት የዘለቁትን እነወዲ ዜናዊን አልጠይቅም። ይልቁኑ ወደ 56 ሚሊዮን ብር የጨረሰውን የመቀሌውን የሰማዕታት ሐውልት ተናገር አንተ ሐውልት አልለውም ብዬ እያንዳንዱ የትግራይ ተወላጅ ገንዘቡን አውኣጥቶ የገነባውን ሐውልት ከሚገነባ ትምህርት ቤቶች ወይንም ኮሌጆች ቢገነቡ መልካም ነበር ብዬ አልናገርም። ይልቁኑ የሰው ሁሉ ነገር የሚያምረው የአማራ ክልልም በባህር ዳር ከተማ የአማራ ሰማዕታት ሐውልት እገነባለሁ እያለ ነው አሉ መባሉን የሰማ አንድ ጎንደሬ ምን ያለኝ ይመስላችኋል? አማራ ነፍጠኛ ነው ተብሏል። የአማራ ሰማዕታት ደግሞ መሃል ነፍጠኞችና ትምክህተኞች አይጠፋባቸውምና ሐውልቱ ባይሠራ ይሻላል። ይልቁኑ በንፁሕ ውሃ ጥም እየተሰቃየ ያለውን የጎንደር ከተማን ነዋሪ ንፁህ የመጠጥ ውሃ እንዲያገኝ ቢደረግ ይሻላል። ድንጋይ ገንብቶ ሰማዕታትን ከመዘከር በሕይወት ያሉ ዘመዶቻቸውን የውሃ ጥማት ጥያቄ ምላሽ ቢሰጥ ይሻለዋል ብሎ በእነአዲሱ ለገሠ መንግሥት ላይ አላግጧል አልኩ እንጂ ሌላ ምንም አላልኩም።</p>

<p>እንዲያው ግን ለኢህአዴግ የድል እንዲሁም የውጤት ወር ነው እየተባለ በሚነገርለት የካቲት ወር ላይ በመላዋ ትግራይ ለማክበር 25 ዓመት ልደት በዓል ተብሎ ከነዋሪው በግና ፍየል እየተሰበሰበ ነው ቢባል እነዚህ በግና ፍየሎች ለሰራዊቱ ስንቅ ለሉዓላዊነት ማስጠበቂያ እየተባለው አውደ ግንባር ድረስ እየተካሄደ ሲበረከት እንዳልነበር አሁን ደግሞ ልደት ለማክበር በመዋጮ ወይንም ለሚያመልከው ውቃቢ አሊያም ሰይጣን? እያሉ በትግራይ የሚኖሩ ሰላማዊ ኤርትራውያን ያወራሉ አላልኩም። እኔም አልወጣኝም።</p>

<p>መቼም እናንተ ለምርጫው ለመመዝገብ ፓስፖርትና መንጃ ፈቃድ ማሳየት ብቻ ይቻላል ቢባል ሰሞኑን በየከተማው የደራው የመከላከያ ሠራዊቱ አባላት የመንጃ ፈቃድ ለመያዝ የሚሰጥ ፈተናና መንገዶችን ሞልቶ የሚታየው ለማጅ የሚል መኪና አይታችሁ ይህቺ «ዘመቻ ምርጫ» ለሚሰኘው ግንቦት 6 ቀን ለሚጀመር ምርጫ የሰው ኃይል ለማዘጋጀት የተጠነሰሰች ሴራ ናት ብላችሁ አውርታችኋል። መታወቂያ የሌለው መንጃ ፈቃድ ያለው የህብረተሰብ ክፍል የሚኖረው በጦር ሰፈሮች እንጂ በየቀበሌው ባለመሆኑ እንዲህ ያለ ነገር ኢህአዴግንም ሆነ ምርጫ ቦርድን ለሃሜት ይዳርጋል አላልኩም። ተናግሮ ከሚያናግር ይሰውርን እግዚዮ መኅርነ ክርስቶስ።</p>

<p>ክቡር እምክቡራን እድምተኞቼ መኖራችሁን ሁሉ ከዴሞክራሲ መብት ጋር እየተደመረ መኖራችን በራሱ የትግላችን ውጤት ነው ቢባልም አምስት ዓመት ብቻ ሳይሆን ለአለፉት ዘጠኝ ዓመታት ኢህአዴግ እያኖረን ሳይሆን ቀስ በቀስ እየገደለን ነው ያለው ብዬ ሃሜት አልናገርም። እኔ አልወጣኝም። እናንተ ማለት ከፈለጋችሁ የፈለጋችሁትን ማለት ትችላላችሁ እኔ የለሁበትም።</p>

<p>ክቡር እምክቡራን እድምተኞቼ እንዲያው አብሮ አደጌ በብረትና በእሣት ተፈትኖ ሳይሸነፍ በስኳር በመሸነፉ ጥፋተኛ ሆኖ ተገኝቷል። ግን ስንቱ ተጋዳላይ ነው በትልማ፣ በኦልማ፣ በአልማ ውስጥ ተሰግስጎ ለልማትና ለግንባታ የተሰበሰበ ገንዘብን በልቶ ወይንም ስኳር ልሶ ኢንቨስተር ዘመዶች የፈጠረው ባለኩልኩልት እና ባለቦርጭ ያልሆነው? ምነው ለታምራት ላይኔ ብቻ ነው ስኳር መላሱ ሕገወጥ ወንጀል የሆነው? ብዬ ጠየቅሁ እንጂ 78 ሚሊዮን ብር ወጭ ሆኖ የተገዛው የነአባተ ኪሾ ክልል የግንባታ ማሽነሪዎች ግዢ ውስጥ እጃቸው ያሉ ባለስልጣናት ወደአፋር ክልል ማቅናታቸው ሲሉሱ ሲቅሙና ሲያስቅሙ የነበረው ስኳር የሕዝብ ገንዘብ ጨው ነው እንዴ? ብላችሁ ትጠይቁ ይሆናል። እኔ ግን ምናለ ቢተውን ብትተውት ሳይሆንም ማንም ከሕግ በላይ ነው ብዬ በቅኔ መሰል አሽሙር የአንድ ባለሥልጣንን ስም አልጠራም። እኔ አሽሙረኛ እንጂ ፖለቲከኛ አይደለሁም።</p>

<p>በነገራችን ላይ ኢሳያስ አፈወርቂ እብድ ስለመሆናቸው ለማረገገጥ የግድ ሸንኮራ ጠበል መሄድ አለባቸው እንዴ? እንዲህ ስል ግን ከካርቱም ወደቻድ ለመሄድ ሱዳን የገቡ ጊዜ አልበሽርን «ወዲ ዜናዊን» ለማበሳጨት ወደቻድ ከእኔ ጋር በእኔ አውሮፕላን እንሂድ ብለው እግራቸው ላይ ወድቀው ለምነዋቸዋል አላልኩም። ቢለምኗቸውስ ምን ታመጣላችሁ?</p>

<p>ለነገሩ እግር ላይ ወድቆ ይቅርታ መለመን የጤነኛ ስራ እንጂ የእብድ ስራ አይደለም ትሉ ይሆናል። እኔ ግን ኢሳያስ በዚያ በኩል ለአሜሪካ የአልበሽር መንግስት እገለብጣለሁ እያሉ እንዳልፎከሩ ይህን ማረጋቸው እብደት ነው አላልኩም። እስስትነት እንጂ!</p>

<p>አፋር ክልል እየታየው ያለው እድገትና ልማት የአፋር ሕዝብ ብቻ ሳይሆን የአማራና የትግራይ ክልል መንግሥታት አስተዋፅዖ አለበት የመባሉ ወሬ አይገርማችሁም? ካልተረዳዱና ካልተደጋገፉ ፍቅር የለም ይባል እንጂ እንኳን አፋር ክልልን ቀርቶ ኤርትራን ከጦርነት በኋላ ለመገንባት ገንዘባችንን ከስክሰን አናውቅም ወይ ብለው ለአንቺ ብርቅሽ በሶ ብላ ወጥሽ ዓይነት ተረት አንዳንዶች እንዲተርቱ አድርጓል ብሎ አንዱ ጓደኛዬ አጫወተኝ።</p>

<p>የሙኒር ዱሪ ከእስር መፈታት አባቱ በአደረጉት ተማፅኖ የተገኘው ውጤት ነው የምል መስሏችሁ ከሆነ እኔ እንዲህ አልልም። በወርቃማው የፍትሕ ዘመን አፍ እላፊ እንደሚያስቀጣ አውቃለሁና እንዲህ ያለ ነገር አልናገርም።</p>

<p>በልቶ አይጠረቄው ለምርጫው ድርጅታቸው እንጂ እሳቸው ለምርጫው ብለው በእጩነት እንዳልቀረቡ ክራሞታቸው ጦር ሜዳ እንደነበር ሲናገሩ በምርጫው ላይ መሳተፍ እንደማይፈልጉ ጡረታ ቢወጡ እንደሚሻላቸው እያወሩ ነው አላልኩም። እነዚህ ሰዎች የሚኖሩት ለራሳቸው ሳይሆን ለድርጅታቸው መሆኑ አይገርማችሁምን? እኔ ግን ከመገረምም አልፎ አሳዝኖኛል በማለት ለሣምንት ሌላ አሽሙር ለማቅረብ ቃል በመግባት እሰናበታችኋለሁ። ቸር ይግጠመን!!!</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 30 ቀን 1992</a></p>

</body>
</html>	
