<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>የምርጫ ወሬ ጆሮአችንን እያደነቆረን ነው። እንዲያው እንደ1987ቱ ምርጫ ምርጫው ራሱ ጉድ ወልዶ እንዳያሰማን እንሰጋለን። እኔም ኢሠፓዋ ሚስቴም አጣምሬ ከመይ ቀኒሃ! እንደምን ከርማችሁልኛል? ክቡር እምክቡራን ተመራጭ፣ መራጭ፣ ታዛቢ የሆናችሁ እድምተኞቼ።</p>

<p>አንዱ ወዳጄ ስለዚሁ በዚያ አመዳም ወር ስለሚደረገው ምርጫ ካልተሳተፍኩ ሞቼ እገኛለሁ ሲል የነበረ ተወዳዳሪ ነኝ ባይን ያን ሰሞን አገኘሁትና እንዴት ነህ? ለምርጫው እየተዘጋጀህ ነው ወይ? ብለው «እርሶ ደግሞ ከምርጫው እንድወጣ መደረጌን አልሰሙም እንዴ?» አለኝ። መቼም አናግሮ ሊያናግረኝ መሆኑን ስለነቃሁ ኧረ! አልሰማሁም አልኩት፣ የሚለውን ለመስማት። «እኔን ከምርጫው ለማስወጣት ምን ብለው እንዳባረሩን አታውቁም? ለምርጫው በእጩነት ለመቅረብ እያሰባሰብኩኝ እያለ 2100 ሰዎችን አስፈርሜ፣ ይኸው ብዬ ባቀርብ ፊርማዎቹ ተመረመሩና ቁጫጭም አስፈርመሃል ተብዬ ከምርጫው ተባረርኩኝ። ብዙ ልሰራ አስቤ በአጭር ቀረሁ» ብሎ አለኝ። አንተ እባክህ ቁጫጭ እንዴት አስፈረምክ ንገረኝ። እና ቁጫጭ አስፈረምክ ተብለህ በመወንጀልህ ከምርጫው መወገድህን በፀጋ ተቀበልክ? ብዬ ብጠይቀው፤ «ታዲያ ምን ላድርግ ጋሼ» አለኝ። እንግዲህ እናንተዬ ክቡር እምክቡራን ቁጫጭ አስፈረምክ ተብሎ ከምርጫ እንዲባረር ከማድረግ ይልቅ ቁጫጮችን በመወከል ለምክር ቤት ቢወዳደር ይሻለው ነበር ትሉ ይሆናል። እኔ ግን እንዲህ ብዬ አላሾፍኩም፤ ይልቁኑ ቁጫጭ እንዴት ይፈርማል? ብለህ ቁጫጭ አስፈረምክ ብለው ያባረሩህን የትጠይቅ ራስህ ቁጫጭ ነህ! ብዬ ሰድቤዋለሁ። ድሮም ቀበሌ ሕብረት ሱቅ ውስጥ ስኳር ይመዝን ነበር አላልኩም። እንዲህ ስል ግን ጉቦኛ ሙሰኛ ነው ብዬ አልተናገርኩም።</p>

<p>ይህ ፖለቲካ ሳይሆን አሽሙር እንደሆነ ብነግራችሁ እናንተ ግን ያለነገር ውላችሁ ማደር አትችሉምና በልቶ አይጠረቄው ለተወካዮች ምክር ቤት መቀመጫ ለመወዳደር ያያዙት ምልክት «ብዕር» የመሆኑ ነገር መቅጠናቸው ታይቶ የተሰጣቸው ነው፤ ባለፈው ምርጫ ግን ምልክታቸው «ቁልፍ» ነበር አላችሁ። እናንተዬ ምልክቱ «ዶማ» የሆነ ሰው ብታገኙ ምን ትላላችሁ? ዶማ ይቆፍራል እንጂ መች ያነቃል፤ ያደራጃል ትሉ ይሆናል እኮ። ይህ ምልክት ለኢህአዴግ እጩዎች በመሰጠቱ ደግሞ ሌላ ነገር ልትናገሩ ፈልጋችሁ ከሆነ እኔ ምንም አልናገርም።</p>

<p>በነገራችን ላይ ነገር ልጨምርላችሁ ብላችሁ የምርጫ ምልክቱ «ጀበና» የሆነ ተመራጭ ካለ የእኛ ሀገር ፌዴራላዊ አወቃቀር የብሔር ብሔረሰቦችን ክፍፍል መሰረት ያደረገ እንደመሆኑ የትኛው ጀበና ነው የአንተ ወይ የአንቺ ምልክት? ብሎ ሕዝቡ ይጠይቅ ይሆናል።</p>

<p>መጠየቅም ሆነ መልስ መስጠት ዴሞክራሲ በማንኪያ ሳይሆን በጭልፋ እየተለካ በሚሰጥባት ሀገር ከመብትም መብት ከሕዝባዊነትም ሕዝባዊነትን ማረጋገጫ ስለሆነ እንደጉራጌ ጀበና ከማሰሮ ያልተናነሰ ትልቅ እንደሆነ የትግሬ ጡት የሌለው ጀበና ወይንስ ሁለት ጡት ያለው ጀበና የትኛው ነው የአንተ ጀበና ምልክትህ? ቢባል ምን መልስ ይሰጥ ይሆን? እኔ ግን ምንም የምለው ነገር የለም። እናንተ ግን ጀበና ጀበና ነው ትሉ ይሆናል።</p>

<p>ይልቁኑ «ማንቆርቆሪያ» ምልክቱ የሆነው ተወዳዳሪ አንተ የምንድን ነህ የጠላ ወይንስ የጠጅ? ቢባል ሁለቱንም ሲል መለሰ አሉ። ግን እድምተኞቼ ማንቆርቆሪያው የጠላም ይሁን የጠጅ ለምክር ቤት ቢያሸንፍ ትዕዛዝንና መመሪያን እንደ ውሃ ማንቆርቆር መሆኑ ከወዲሁ ተገምቷል እያሉ ጓደኞቹ ሲያሙት መስማቴን ልነግራችሁ ነው።</p>

<p>መቼም እናንተ አንድ ሰው እንዲህ አለ ስትባሉ መጨማመር ትወዳላችሁ፤ ምልክቱ «ጭራ» የሆነስ ተመራጭ ብትባሉ ምክር ቤቱ ውስጥ አሸንፌ ብገባ ዴሞክራሲያዊ ምክር ቤት ነው ያለን ብለው የኢህአዴግ ብቻ ምክር ቤት ነው ብትባሉ አይደለም ብለው ለማስተባበል ነው ትሉ ይሆናል እኔ ግን ምንም አልወጣኝም።</p>

<p>አንዳንዴ ወሬ ነጋሪዎቻችን የሚነግሩንን ነገርን ስንሰማ ነገሩ ሁሉ ውሸት እንጂ እውነት አይመስለኝም ብል አንተ ፖለቲካ ስለማታውቅ አሽሙረኛ ነህና ዝም በል ትሉ ይሆናል።</p>

<p>እናንተዬ ዶክተር ነጋሶ ከፕሬዝዳንትነት ተነስተው ትምህርት ሚኒስትር ይሆናሉ ቢባል ጠቅላይ ሚኒስትርነቱ ለስዩም መስፍን ሊሰጥ ነው፤ ፕሬዝዳንቱ ደግሞ ከነጋሶ ጊዳዳ እጅ ወደ ካሱ ኢላላ ሊሸጋገር ነው ቢባል የእርዳታ ማስተማበሪያ ኮሚሽነርነት ለአባተ ኪሾ ቢሰጥ እትዬ ዮዲት ጉዲት ደግሞ የሠራተኛ ማህበራዊ ጉዳይ ሚኒስትር ቢሆኑ ምን ትላላችሁ? መቼም ወይዘሮ ታደለች ኃይለሚካኤል አይሾሙም ወይ? ብላችሁ ብትጠይቁኝ ልነግራችሁ አልቻልኩም ብዬ መልስ አልሰጣችሁም። እኔ እንዲህ ያለ ነገር አይወጣኝም።</p>

<p>እንደው አራት ሰዓት ሙሉ በስልክ መጽሐፍ ቅዱስ የሚያስጠኑት ባህታዊ ገብረመስቀል አሁን ሹመት ተሰጥቷቸው ሊቀ ትጉኅን የሆኑት ሰውዬ በቋንቋ ከየት ነው የተመረቁት? ብትባሉ ከሃርቫርድ ነው ወይንም ከደብረ ብርሃን ገዳም? ትሉ ይሆናል። እኔ ግን እንዲህ ያለ ነገር አልናገርም። ጃማይካ ሬዲዮና ቴሌቪዥን ላይም መግለጫ የሰጡት በእንግሊዘኛ ነው ትሉ ይሆናል። እንዲያው ጃማይካ አስራ አምስተኛዋ ክፍለ ሀገር እንድትሆን እየጣሩ ነው ቢባል ማን እውነት እንጂ ሐሰት ሊል ይቻለዋል?</p>

<p>እናንተዬ ለነገሩ አንቺ ትብሽ አንተ ተባብለን መኖር የምንችለው እኛው በእኛው እንጂ ከውጭ ሰዎች ጋር እንዳልሆነ ከሱዳን ጋር ያደረግነው ወዳጅነትና እርቅ ያሳየናል ትሉ ይሆናል። እኔ ግን የማውቀው ነገር ቢኖር ወዲ አፈወርቂ ባልደረቦቻቸው አማሮች ሕወሓትና ሻዕቢያ እንዲታረቁ አይፈልጉም እያሉ ያወራሉ አልኩ እንጂ፣ ወዲ አፈወርቂ ከኢትዮጵያ ጋር ለመታረቅ እፈልጋለሁ ቂም የምይዝና ጠላቶቼን የምበቀል ሰው አይደለሁም። እንድታረቅ ከተፈለገ በኢትዮጵያውያን የተያዘውን 52 መንደሮች መልሱልኝና ልታረቅ ብለዋል እያሉ አሜሪካውያን ያወራሉ ብዬ እላለሁ እንጂ ሌላ አልልም።</p>

<p>በቅርቡ ጦርነት መቀስቀሱ አይቀርም ብለው አሜሪካውያኑ እሳት በሌለበት ጭስ ታይቷቸው ዜጎቻቸው ኢትዮጵያን ለቀው እንዲወጡ ጠይቀዋል አላልኩም። ግን እናንተዬ እዚህ ወደ ቦሌ ስንሄድ ያለ ዘመናዊ ቪላ ውስጥ የሚኖረው ማን ነው? ብትባሉ የዩኒሴፉ ባለስልጣን ነው ትሉ ይሆናል።</p>

<p>የዩኒሴፍ ባለስልጣኑ አብዱልመጅድም የሚኖሩት ሸራተን አዲስ ነው ብላችሁ ቤቱ የእሳቸው መሆኑን ትነግሩኝ ይሆናል። እናንተዬ አላሙዲን እዚያ ቤት እየኖሩ ነው ቢባል ተከራይተውታል ትሉ ይሆን? ዶክተሩ ሼራተን በነፃ ቢሆን፤ አላሙዲንም በዶክተሩ ቪላ የሚኖሩት በነፃ ነው ለማለት ፈልጋችሁ ከሆነ እኔ እንዲህ ያለ ነገር እንደማልናገር የሚያውቁ ያውቁታል። እንዲህ ስል ደግሞ አብዱልመጅድ አዲስ አበባ ብዙ የቆዩት ከሼኩ ጋር የቤቱን ኪራይ ሂሳብ ሊያወራርዱ ነው ያልኩ እንዳይመስላችሁ። ለማንኛውም ሣምንት በቸር ተገናኝተን እንድናወጋ በመመኘት ልሰናበታችሁ። ቸር ይግጠመና!!!</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 23 ቀን 1992</a></p>

</body>
</html>	
