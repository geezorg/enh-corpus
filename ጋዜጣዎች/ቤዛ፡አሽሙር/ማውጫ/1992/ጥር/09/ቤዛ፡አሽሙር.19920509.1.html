<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንዳው እናንተዬ የአይናችሁ ቀለም ምን ይመስላል? አሁን አሁን ሰላምና መረጋጋትን የሚያውከው የፖለቲካ አቋም፣ ነፍጠኛ መሆን ሳይሆን የአይን ቀለም ነው። ግን ምን ዓይነት ነው? ብትባሉ የዝንጀሮ ቂጥ የመሰለ ድፍርስ ዓይንም በቂም ብዛት፣ በሴረኝነት ብዛት ደም ያረገዘ ዓይን እሱን እኛ አናቅም። አንድና አንድም ወደ ሁለትና ሁለት መደረጋቸውን ሰምተናል። ስለዚህ ሰላምና ጤና ለእናንተ ለተከበራችሁ እድምተኞቼ ይሆን ዘንድ ሁለትና ሁለት ስንት እንደሆነ የማያውቅ ሁሉ እንዲያውቅ የዘወትር ፀሎቴ መሆኑን እገልፃለሁ።</p>

<p>ክቡር እምክቡራን እንደራሴዎች ብፃይ ተጋዳላይ አቦዎች ሁላችሁን በእንግሊዝ ግዛት ከቶውኑ ፀሐይ አትጠልቅም የሚለውን ጥቅስ ያስታወሱት ወዲ ኢሣያስ አፈወርቂ ከባድመ ፀሐይ ባትወጣ እንኳ አንለቅም ሲሉ የአባባላቸው ምስጢር ገብቶኛል ማለቴ ሳይሆን ለእሳቸው እንዲሁም ለሕዝባቸው የሚሆን ስንዴ ለማምረት በለምለሟ ባድመና ሽራሮ ክረምት እስኪወጣ እንቆያለን ነው ያሉት አላልኩም እኔ አልወጣኝም።</p>

<p>ግን ወዲ ዜናዊ እንደዛ በሳቅ እየተፍለቀለቁ ሲናገሩ በቴሌቪዥን መስኮት አይታችኋል? ለነገሩ እንጂ ጓዳ ጓዳውን ምን ስትል እንደነበር እንኳን እኔ በከርካሳው ቮልስ ዋገን መኪና የምሄደው አሽሙረኛው ቀርቶ እሳቸው ስንት ጆሮ ያላቸው መለስ ሰውተዋችኋል። ን እናንተዬ መለስ ዜናዊ ያን ጊዜ ሳቅ ያበዙት ግምገማ ስላለፉ ነው የሚባለውን ወሬ ያወራችሁት እናንተ እንጂ ማን ሊሆን ይችላል?</p>

<p>ኢሳያስ አፈወርቂ ክብር የሚሉት ነገር በጥይት የተጨረፈችውን ከንፈራቸውን በጢም መደበቅ ብቻ ነው እንጂ እንደሚወዷቸውና ደጉ መሪ እንደሚላጨው ሳዳም ሁሴን መሆን ፈልገው እንዳልሆነ እናንተ ታውቃላችሁ። ኢሣያስ አፈወርቂ<br/>
ነጋ ጠባ ጥራኝ ጫካው ጥራኝ ዱሩ<br/>
ላንተም ይሻልሃል ብቻ ከማደሩ<br/>
እያሉ ምስራቅ አፍሪካን አንድ ለማድረግ ትግል ጀምረዋል አሉ። ግን አንድነት የሚመጣው በወረራ እንዳልሆነ ኢሳያስ አያውቁም እንዴ? ብላችሁ ብትጠይቁ ሽፍታ እየዘረፈ መብላት ለምዶ ቁጭ ብሎ መብላት ወንጀል ይመስለዋል የሚባለውን እውነት ለማድረግ ፈልገው ነው አሉ። እኔ ግን ምንም አላልኩ።</p>

<p>መቼም የአዲስ አበባ ዩኒቨርስቲ ተማሪዎችን ሲያስመርቅ አበባም ቢሆን ከግቢው እየተሰረቀም ቢሆን ይሸጣል አሉ። እናም አዲስ አበባ በአበባ ተጥለቅልቃ በነበረችበት በዚያን ቅዳሜ የሚመረቅ ልጅ ስለነበረኝ እንኳን ደስ ያለህ የሚል ኬክ ላስጋግር ወደቀድሞው ዝነኛ ኬክ ቤት ገብረተንሣይ ኬክ ቤት ጎራ አልኩኝ። ያ በቤቱ መቆሚያ መቀመጫ ይጠፋበት በነበረው ኬክ ቤት ውስጥ ስገባ ሪህ ተነሳብኝ ብዬ እያነከስኩ ቅድሚያ ይሰጠኛል ብዬ የሽምግልና ብልጠቴን ለመጠቀም እያሰብኩኝ ስገባ ባዶ ቤት አጋጠመኝ። ሠራተኞቹ እጅብ ብለው ተቀምጠው ያወራሉ። «ይቅርታ! ስብሰባ ላይ ናችሁ እንዴ?» አልኳቸው «ኧረ የምን ስብሰባ ማርያምን፣ ገብርኤልን» በማለት በመሃላ አጥለቀለቁኝ። «በሉ አንድ ኬክ በአስቸኳይ እንድትጋግሩልኝ ፈልጌ ነው የመጣሁት» አልኳቸው እሺ ብለውኝ ሂሳብ ከፍዬ ወጣሁ። ስወጣ መኪናዬን ይጠብቅልኝ የነበረ ጭሎ «እርስዎ ምን ነካዎት? እዚህ ኬክ ቤት ይገባሉ? ለኤርትራ ይረዳሉ እንዴ?» ብሎ ቢለኝ ላቤን አመጣው። ግን እኔ ልጤ የተራሰ ጉድጓዴ የተማሰ ሽማግሌ ሆኜ እንዴት ኤርትራን እረዳለሁ ብዬ ልናገረው አመነታሁ። አጅሬ ግን ገንዘብ የሚባል ነገር ከእርስዎ አልቀበልም ብሎኝ የሊስትሮ እቃውን ይዞ ወደታች ወረደ። ለሰዓታት ያህል መኪናዬ ላይ ቁጭ ብዬ ምን ያህል ፖለቲካው ስር ሰዷል ብዬ ተገርሜያለሁ። ግን ያን ግማሽ ዋጋ የከፈልኩበትን ኬክም ሳልወስደው ቀርቻለሁ። ለምን? ብትሉ ኤርትራ አልፈልግም ብዬ አቋሜን ለማሳየት እንጂ አቦይ ገብረተንሣይን ኢትዮጵያን ለዚህ ያበቃነው እኛ ነው ብለው ተናገሩ። ግን እሳቸው በጋገሩት ኬክ እራሳቸውን አሳደጉ እንጂ ኢትዮጵያን እንዳላሳደጉ በምን ቋንቋ ብነግራቸው እንደሚገባቸው አላውቅም።</p>

<p>መቼም እናንተ ዘፈንና ጭፈራ ማብዛት ጉዳቱ ለእኛ ሳይሆን ለዓለም መሆኑን ፍቃድ ያልተሰጣቸው ባህታውያን ቢነግሩንም ዶክተር ግርማ (የአቡነ ገሪማ) ይሁኑ ሌላ ቢያስተምሩንም እኛ ግን በየዝግ ችሎቱ በተከፈቱ አዝማሪ ቤቶች ቁጭ ብለን ከውስኪ ጋር ወግ ማወራረዳችንን አልተውንም። ግን እናንተዬ አዝማሪ ቤቱ የፖለቲካ ቱማታ የሚሰለቅበት ሆኗል አይደል? ፉከራ የሚነገርበት ዘራፍ ዘራፍ በሚባልበት ብል ውሸት ትሉኝ ይሆን?</p>

<p>ክቡራን እድምተኞቼ ባለፈው ዓርብ ዕለት በዚያች ከርካሳ ቮልሴ ቤተሰቤን አጭቄ ወደ አንድ ደንበኛዬ ዝግ ችሎት ጎራ አልኩኝ። እድምተኞቼ አረንጓዴ ቢጫ ቀይ የጃኖ ጥለት ያለው ነጠላ የለበሰው አዝማሪ ማሲንቆውን እየገዘገዘ ጥንድ ጥንድ ሆነው የተቀመጡ ታዳሚዎቹን እያየ<br/>
አልሆነ እንደሆነ አልሰራ እንደሆነ እርቁ<br/>
ውድማው ይለቅለቅ በሮቹም ይራቁ<br/>
እያለ ግጥም በአምባሰል ይሰጥ ጀመር። ግን እናንተዬ ለእርቅና ሰላም ለመጣር የሩዋንዳ፣ የኡጋንዳ መሪዎች የጀመሩት ጥረት ካልተሳካ የኤርትራ መንግሥት ጦር አከርካሪውን ይመታል ተብሎ እንኳን ጠቅላይ ሚኒስትራችን አዝማሪውም እየተናገረ ነው ብላ ለመጀመሪያ ጊዜ በዝግ ችሎት የአዲስ አበባ ችግሮቻችንን ያየችው ኢሠፓዋ ሚስቴ አስቃኛለች።</p>

<p>እድምተኞቼ ያ ነገረኛ አዝማሪ መቼ በዚህ አበቃ መሰላችሁ። አሁንም ኢሳያስ አፈወርቂን የሚሸነቁጥ ግጥም ገጠመና ሰውን ሁሉ ይበል ይበል አስብሎ ከኪሱ ከቦርሳው አስፈለቀቀ፦<br/>
ተው ተመለስ በሉት ይኼ ሰው ይሞታል<br/>
ጀግናው ሲሰባበር አገዳ መስሎታል<br/>
ብሎ የልቡን የልባችንን ተናገረ። ግን እናንተዬ ይህ አዝማሪ ኢሳያስ አፈወርቂ እሳቸውም በአስመራ ሰብስበው ያዘፍኑ ነበት ትሉ ይሆናል። ግን ሴቷ አዝማሪ ከወንዱ አዝማሪ ብሳ ቁጭ አትል መሰላችሁ በዚያ ቃጭል ድምጿ፦<br/>
ሳበው በቁልቁለት<br/>
ሳበው በዳገት<br/>
ታጉል አከራረም ይሻላል መሞት።<br/>
ብላ ከባድመ ሻዕቢያ ካልወጣ ሰላም እንደሌለ ነገረችን። ግን እኛ እንጂ አጉል አከራረም እየኖርን ያለነው። ኢሳያስ አፈወርቂማ ወሮ መሬታችንን ይዞ አይደል ያለው። እና እኛ አከራረማችን ሞትን እንደሚያስናፍቅ ነው የነገሩን ብዬ እኔም በተራዬ በነገር ኢሠፓዋ ሚስቴ አስሬ ወደላይ በምትገፋው መነጽር ስር እምባዋ እስኪፈስ አስቄያታለሁ። ግን ያለነገር ምንም ሠርታ የማታውቀው ኢሠፓዋ ሚስቴ በጠጣችው ውስኪ ተሟሙቃ ያዝ ተቀበል አለችው አዝማሪውን፦<br/>
ትኮሩ ይሆናል ቀን አለ ብላችሁ<br/>
ጀምበር እየወጣች ፀሐይ እየሞቃችሁ<br/>
ብላ ተናግራ ልታናግረኝ ብትሞክርም ይዣት በጊዜ ወደ ቤቴ ተመልሻለሁ። ግን እሷ እንደሻለቃ አድማሴ ለትግራይ ልጆች ብቻ ነው ፀሐይ የወጣችው ያለች መስሏችሁ ከሆነ ፀሐይዋ ለሁላችንም እንደወጣች እኔ አሽሙረኛው ልነገራችሁ እችላለሁ። </p>

<p>እንደው በነገራችን ላይ የፈረንሣይ የዓለም ዋንጫ አበቃ፤ ግን እኛ እናንተን ብቻ ሳይሆን የቫቲካኑን ጳጳስ አቡነ ጆን ፖል የኔዘርላንድ በረኛ ነበሩ ቢባል የእኛስ ነጭ ለባሽ ምንድ ናቸው ትሉ ይሆናል። እሳቸው ቢያንስ ጆተኒና ከረምቡላ ነው የሚችሉት ያልኩ እንዳይመስላችሁ። እኔ ምንም አላልኩም። በተረፈ ግን ሰላም ሁኑልኝ እድምተኞቼ!!</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 9 ቀን 1992</a></p>

</body>
</html>	
