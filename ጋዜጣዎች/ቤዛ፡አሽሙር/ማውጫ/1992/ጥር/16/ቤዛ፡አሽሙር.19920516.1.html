<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለእናንተ ይሁን ጥምቀት እንዴት አለፈ? እንደው ከሚሊኒየሙ ጋር ልደታቸውን ያከበሩት ሼህ አላሙዲን በልደታቸው ላይ ተገኝተው መልካም ልደት ላሏቸው ባለሥልጣኖቻችን ነው የሚባሉት ገዥዎቻችን ሲናገሩ ኢትዮጵያ ለማንም እጅዋን ሰጥታ አታውቅም እንዳሉ ሰምታችሁ እንዴት ይሆናል? ብላችሁ ራሳችሁን አልጠየቃችሁም። እንዲህ ስል ግን እናንተው ራሳችሁ ሼህ አላሙዲን ኢትዮጵያ ለማንም እጅዋን ሰጥታ አታውቅም አሉ መባሉን ሰምታችሁ እንዲያውም ኢትዮጵያ ዝንተ ዓለም እጆችዋን ወደእግዚአብሔር እንደዘረጋች አይደለ። ሼህ አላሙዲን ጥር 5 ቀን በተከበረው ልደታቸው ላይ በኢትዮጵያዊነታችን እንኮራለን ማለታቸውን አንስተን አንሰነጣጥቀውም ለነገር!</p>

<p>እንዲህ ስል ግን ባለፈ እሁድ በኦሮሚያ ምክር ቤት መንግሥት አዘጋጅነት በተዘጋጀ የመዋጮና የድጋፍ ማሰባሰቢያ በዓል ላይ የተገኙት ዶክተር ነጋሶ ጊዳዳ «የኢትዮጵያን አንድነት ለመከፋፈል ሊከፋፍሉን የሚሞክሩ ኃይሎች» ሲሉ የተናገሩት ንግግር የትምክህተኞች አባባል ነው የፀረ ኢህአዴጎች የነጋ ጠባ ቃል ነው ብሎ አንዱ ወዳጃቸው በአፍ ይጠፉ በለፈለፉ ይላቸዋል።</p>

<p>አንተ ደግሞ ሁልጊዜ ነገር እንደፀጉር መፍለጥ ትወዳለሁ አሉት አሉ። ለነገሩ የፈለጉት ነገርን እንደፀጉር ትሰነጥቃለሁ ማለት ነው ብሎ ያስተባበለላቸው መሰላችሁ? እግሩን እያነሳ በአነጋገራቸው ሲስቅ ከቆየ በኋላ «ሲሉ ሰምታ ዶሮ በጭስ ታንቃ ሞተች» ሲል ተረተባቸው ሲሉ ለደደቢት ታጋዮች ቅርብ የሆኑ ወዳጆቼ አንድ ዝግጅ ችሎት በጨዋታ መሃል ነግረው አስቀውን እንደነበር ትዝ አለኝ ብዬ ባወጋችሁ፡ ይህን የነፍጠኛ ጭንብልህን አውልቅ ትሉኝ ይሆናል። እኔ ግን ነፍጠኛም መድፈኛም እንዳልሆኩኝ ልንገራችሁ ብዬ እንጂ ፖለቲከኛ ሳልሆን አሽሙረኛ ነኝ ብዬ እናንተን ላሳምናችሁ አልሞክርም።</p>

<p>«ፅድቁ ቀርቶ በቅጡ በኮነነኝ» የሚል አባባል ዘንድሮ በዋሽንግተን ባሉ ኢትዮጵያውያን ዘንድ ፋሽን ሆኗል አሉ። መቼም ያለምክንያት እንዳልሆነ እኔም ሆንኩ እናንተ እርግጠኞች ነን፤ ግን ያለነገር ውሎ ማደር የማይሆንላት ኢሠፓዋ ሚስቴ ከአሜሪካ ካሉ አንድ ባልንጀርዋ ስልክ ተደውሎ እንዲያው በዚህ ምርጫ መለስ ዜናዊ ልገላግልዋቸው አይደል? አልሰማሽም እንዴ! ብላ ጠየቀችኝ ብላ የነገረቻትን ብትነግረኝ አትጠራጠሪ ይሆናል ብዬ ለአንድና አንድ ሹመት ተመኘሁላቸው።</p>

<p>ኢሠፓዋ ሚስቴ ግን እንደሰሞኑ በአሜሪካ ያሉ ኢትዮጵያውያን ፅድቁ ቀርቶ በቅጡ በኮነነኝ ብላ ተረተችብኝ። እናንተዬ ጠቅላይ ሚኒስትር መለስ ዜናዊ በዚህ የግንቦት ኢየሱስ ላይ በሚደረገው ምርጫ አሸነፉም አላሸነፉም ሹመታቸው ኢትዮጵያ ውስጥ ብቻ ሳይሆን በዓለም ደረጃ የሚስተር ኮፊ አናን ልዩ መልዕክተኛ በመሆን ለመንግሥታቱ ድርጅት እንዲሰሩ በእጩነት በፕሬዝዳንት ክሊንተን አማካኝነት ቀርበዋል ይባላል።</p>

<p>መባሉ ግን በአሜሪካ ያሉ ኢትዮጵያውያንን ዓይነት ተረት ባይስተርተንም እኛ ደግሞ የሰማነው የአምባሳደር ብርሃኑ ዲንቃን የኮፊ አናን ምክትልነት እንጂ የመለስ ዜናዊን ልዩ መልዕክተኛ የመሆን ዜና እንዳልሆነ ብንናገር፣ ነገሩ የማይሆን እንጂ ቢሆን አንጠላም የምንል ይመስላችሁ ይሆን? እኔ ግን የእኛ የኢትዮጵያውያን ችግር ለቤት ውስጥ ቀጋ ለውጭ አልጋ መሆን ነውና ጠቅላይ ሚኒስትሩ ለሹመቱ መታጨታቸው እውነት ነው አላልኩም። እኔ አልወጣኝም።</p>

<p>«ምን ይላል ጎንደር ሲከፋው ሲከፋው፣<br/>
የአባ ታጠቅ ሀገር የቋሯው የቋሯው...» <br/>
የሚለውን ዘፈን የሰማ ጎንደሬ ሁሉ ምን አለ እረኛ ማለት ጀምሯል አሉ። ግን እናንተዬ ይኸው የቅልቅል ቋንቋ ፈጠራ ምን የሚሉት ነገር ነው? ደቡብን ተሻግሮ ሰሜን የዘለቀው? መቼም የኢትዮጵያን አንድነት ለማቆየት በአዲስ ቋንቋ ፈጠራ የሚደረግ ነገር ወይንም እርምጃ እንዳልሆነ ለነመምህርት አዲሱ ለገሠና ለኢህአፓ ታጋይነት ሲል ከኤርትራ ወደአማራው ክልል መጥቶ አማራ ሆኖ የቀረው መብራቱ ገ/ሕይወት አይነገራቸው ብል፣ በስማቸው ብትጠራቸው አይሻልም ትሉኝ ይሆን? ለማንኛውም የሁመራን ሰሊጥና ጥጥ እርሻ ለትግራይ በቸሮታ ለመስጠት የተወሰነው ውሳኔ ላይ እጃቸውን የአወጡት እነመብራቱ ገ/ሕይወት የጋራሙለታው መምህርት ይህ የሚሳታቸው እንዳልሆነ ለመናገር ምስክርና ዳኛ አያስፈልግ ይሆናል። ግን ትግሪኛ፣ አገውኛ፣ ኦሮምኛ፣ አማርኛ የተቀላቀሉበት «ትአኦአ» የተባለው አዲስ ቋንቋ ደራሲ መብራቱ ገ/ሕይወት ሳይሆን በረከት ስምዖን ነው ብትሉኝ ነገሩ አስጊ ከመሆኑ ሌላ የአደባባይ ኢየሱስ ዓይነት ነገር እንዳይከሰት እሰጋለሁ። ይህን መሰሉ አካሄድ የሚለያይ እንጂ የሚያስተሳስረን አይደለም ብለው ሲቪል ሰርቪስ ኮሌጅ ገብተው እየተማሩ ያሉትን አቶ አዲሱ ለገሰን ተክተው የክልሉን ስራ በማስተዳደር የሚሰሩት አቶ አያሌው ጎበዜ መናገራቸው ተሰምቶ ይህን የምትለው መጽሐፍ ከታተመ በኋላ ነው ተብለው መገሰፃቸውን ሰማሁኝ እንጂ ሜጋ ቦሌ ላይ ያሰራ ሕንፃ ስሙ ሜጋ ሳይሆን «ወጋጎዳሳ» መባል አለበት ብለው ስቀው ያሳቁኝን ባልንጀሮቼን ወግ አስታውሼ አልስቅም። እኔ እንዲህ ያለ ነገር አልናገርም። ደግሞም አልሰማም።</p>

<p>እንደው ለነገሩ እንጂ በልቶ አይጠረቄው ከሞስኮ ተመልሰው ወዴት አቀኑ? ለማለት ወደመከላከያ ሚኒስቴር ቀረብ ማለት አያስፈልግም ብል ስለእሳቸው ለማወቅ ከፈለግህ ዋልዋ ወደተባለው ተራራ መውጣት አለብህ ትሉኝ ይሆን? ግን በጅቡቲ በኩል በመኪናችን በዘመናዊ የሆኑ ታንኮችን ጭነን መጥተን የተከፈልን ብር ነው ውስኪ ካልሆነ ሌላ ነገር እንዳትጠጡ እያሉ የምንጠጣበትን ዝግ ችሎት በውስኪ ጠበል ያጥለቀለቁት ሹፌሮች የሀገር ምስጢር በማውጣት የሚከሳቸው ወይንም የሚመክራቸው አለመኖሩ ገርሞኛል። ተገርመህ ተገርመህ ይብቃህ ትሉኝ ይሆናል እንጂ ሄሊኮፕተር የጫኑ የመኪና ሹፌሮችም ድፍን ፒያሣ ትግራይ ሆቴል አካባቢ ሄሊኮፕተር የጫንን ጀግኖች ነን እያሉ ሸልለውብኛል ብለው በታንክ ጫኝ ሾፌሮች መገረሜን ያጣጣሉብኝ እንደእኔ ያለነገር ውለው ማደር የማይችሉ ባልንጀሮቼ ናቸው አላልኩም።</p>

<p>እዚህ አዲስ አበባ በአቶ ኩማ ደመቅሳ አማካኝነት ለሉዓላዊነት ማስከበሪያ ኦህዴድ ገንዘብ ሲበሰብስብ እዚያ ለንደን ደግሞ ለኦሮሞ ነፃነት ግንባር ማጠናከሪያ እነ ዳውድ ኢባሳ ገንዘብ ሲሰበስቡ እንደነበር ብትሰሙ ማሞ ሌላ መታወቂያው ሌላ ከማለት ሌላ ኦነግን ሳይሆን በኤርትራ ኑሮ ውድነት እየተሰቃዩ ያሉ የኦነግ አመራር አባላትን ኪስ ለማደለብ እንጂ ለኦሮሞ ሕዝብ ታስቦ አይደለም የለንደኑ የገንዘብ መዋጮ የተካሄደው ትሉ ይሆናል። ኢሠፓዋ ሚስቴ ግን ሁሉም ለራሱ ሲል እጁን የሚዘረጋው በሕዝቡ ላይ ነው ብላ፣ እስዋም አኢሴማ ይ የነበረች ጊዜ ከየቤቱ የለቀመችው 25 ሣንቲም የት ገባ ተብላ ብትጠየቅ መልሱ ኢሠፓ አዳራሽ አሠራበት ትል እንደሆነ እንጂ ምን እንደተሰራበት እንደማታውቅ ነግራኛለች።</p>

<p>ክቡር እምክቡራን ያደለው ሙስሊም ለመውሊድ ለኢድ አልፈጥር መካና መዲናን እንደሚሳለም ሁሉ ያደለው ክርስቲያን ለሃይማኖቱ ቅን የሆነ ደሞ ኢየሩሣሌም ቤተልሔምን መሳለም እንዳለበት ይነገራል። ይታመናል። ይህን ክርስቲያናዊ ተግባር ለማከናወን አፈጉባዔያችን ለገና በዓል ወደእስራኤል ሄደው ነበር ብላችሁ ለሃይማኖታቸው ቀናነታቸውን ይሳያል ትሉ ይሆናል እንጂ፣ ሃይማኖት ስትሉ ለባለቤታቸው ነው? እንደማትሉ አምናለሁ። እንዲህ ስል ግን የአፈጉባዔያችን ባለቤት ስም ሃይማኖት ይባላል እንዳላልኩኝ እወቁልኝ።</p>

<p>ለማንኛውም ግን ልደተ እግዚየትኑ ክብረ በዓል ዋዜማ ላይ በእስራኤል ካለው የቅድስቲቱ ቤተልሔም ከተማ አቅራቢያ ካለው የደብረ ኢየሱስ ገዳም መቋሚያ ይዘው ሰዓታት ቆመው በፀሎት ያሳለፉት አፈጉባዔ ዳዊት ዮሐንስ በሚቀጥለው ዓመት ሀገራችንን ከሻዕቢያ ወረራ በድል እንድትወጣ ከረዳኸን ይህን ገዳም ለመሳለም ስለት ተስለዋል እያሉ የአቡነ ገብርኤል አገልጋዮች ሲያወሩ እንደነበር ቴላቪቭ ያለችው ልጄ ሰምታ ነግራኛለች አላልኩም። እኔ አልወጣኝም።</p>

<p>እንደው ለነገሩ መቼም አምስት ዓመት ሙሉ አዶ ገነትን ሲያስተዳድር የነበረው ወይንም ከ83 ዓ.ም ጀምሮ በአዲስ አበባ የአምስት ዓመት መርኅ ግብር አዘጋጅቶ ከተማይቱን ወደከተማነት ሳይሆን ወደ ገጠርነት እየተቀየረ ያለው ኢህአዴግ በራሱ ላይ ቀልድ ቀለደ መባሉን ሰማችሁ?</p>

<p>የአዲስ አበባ ጤና ቢሮ አንድ ማስታወቂያ በቴሌቪዥን ሲያስነግር የሰሙ ተረበኛ የሆኑ በነገረኝነታቸው ኢሠፓ አባል ሆነው ሹካና ማንኪያቸውን ሳይቀር በኢሠፓ ባህር መዝገብ ያሰፈሩ ኢሠፓዋ ሚስቴና ባልንጀሮችዋ የከተራ ዕለት ማታ በሳቅ ሲንከተከቱ አግኝቼያቸው ምን ተገኘ እንዲህ የሚያስቃችሁ አልኳቸው? እነሱም የአዲስ አበባ ጤና ቢሮ የዘውዲቱ የራስ ደስታ ሆስፒታልን ለማደስ ማስታወቂያ ማውጣቱን ሰምተን ይህቺ ነገር ለምርጫ መዘጋጀት እንዳይሆን እያልን እያለ ሁለት የእንግዴ ልጅ መቅበሪያ ጉድጓዶች ግንባታ ማስታወቂያ ማውጣታቸውን ስንሰማ የእርሶው ጉድ አምስት ዓመት ሙሉ ኢህአዴግ ሳይሆን ሲያስተዳድረን የነበረው የእንግዴ ልጅ ነው። ኢህአዴግማ ሲያስተዳድር የነበረው መቀሌን ነው ብላ ተናግራ በሳቅ ገደለችኝ። ውይ! ይብላኝ ለእርሶ ተናግሮ ከሚያናግር እንደበት ካላት ጋር ለሚኖሩት ብለው የአዞ እንባቸውን አፍሰስውልኛል። እናንተዬ ከዚህ መሰሉ ተናግሮ አናጋሪ ይጠብቃችሁ ዘንድ ነጋ ጠባ ፈጣሪያችሁን መለመን ይገባችኋል እላለሁ።</p>

<p>ጥምቀትን እንዴት እንዳሳለፍኩ፣ ነጩ ለባሽ አባታችን ስለሰጡት ቡራኬና ከማክሲ ፕሪስት ጋር ተገናኝተው ስለአወጉት ወግ እኔ ስለሰማሁት ድንቅ የሁለቱ ዳንስ ትዝታ ሣምንት አወጋችኋለሁ።</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 16 ቀን 1992</a></p>

</body>
</html>	
