<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንደምን ናችሁ? ክራሞታችሁ እንዴት ነው? ሰላም፣ ጤና፣ ፍስሐ ለእናንተ ይሁን! ብዬ የዘወትር ሕልሜንና ምኞቴን ልንገራችሁ የተከበራችሁ እድምተኞቼ።</p>

<p>እንደው ነገርን ነገር ቢያነሳውም ወራሪን ተወራሪ ቢቀጣውም ዓለም ግን ከእኛ ግርጌ ሆኖ በሞታችን ሲሳለቅ በቁስላችን ጨው ሲነሰንስ እያየን ነው። ይህ ኑሮ ከሆነ ሰማይ ቤት እንዴት ልንኖር ነው? ብለን ብንጠይቅ ያየ ሰው ይንገረን እንል ይሆናል። ግን ከኢህአዴግ ተጠግተው ሁሉ በዳጃቸው የሆኑ ባለሥልጣኖች እዚህ ሲከፋቸው ወደአሜሪካ መፈርጠጣቸው ያለ የነበረ ወደፊትም የሚኖር እውነታ ነው ብል ከአባባሌ ጋር ስንቶቻችሁ ትስማማላችሁ?</p>

<p>ይህን ያልኩት የባለስልጣኖቻችን እጣ ፈንታ አሳስቦኝ እንጂ የቴሌቪዥን መምሪያ ስራ አስኪያጅ የነበረው ተሾመ አስራት አትላንታ ላይ ከሀገር መክዳቱን ከኢህአዴግ ማፈንገጡን በመግለፅ ንግግር እንዲያደርግ አሜሪካ ባሉ ኢትዮጵያውያን ተጋብዞ ለመናገር መድረክ ላይ ሲወጣ ንዴት ሰውነታቸውን ያነደደው በቁጣ ደማቸውን ያፈሉ ኢትዮጵያውያን በቡጢ፣ በቴስታ፣ በካልቾ ቀጠቀጡት፣ አሮጊቶች ደግሞ ታፋው ስር ገበው «አንተ ያልተቆነጠጥክ» ብለው በልምዝጊያ አጣደፉት የሚለውን ወሬ ሰምቼ ገና ሳላበቃ በዚያው በአሜሪካ የፖለቲካ ጥገኝነት ይሰጠኝ እያለ እየተማፀነ ያለውን ኦቦ ሐሰን ዓሊን ሎስ አንጀለስ ውስጥ ከሚገኝ አንድ ሬስቶራንት ውስጥ እየተመገበ እያለ አንድ ጠብሽ ጎረምሳ እንዳይሆን አድርጎ ደበደበው መባሉን ሰማሁኝ። እንደው እናንተዬ ይኼ እኛ ሀገር ያልተለመደው ነፃ ትግልን አሜሪካ ያሉ ኢትዮጵያውያን ተከሽነውበት በአገኙት አጋጣሚ ቡጢ፣ ካልቾ እየሰነዘሩ መሆኑ ገረመኝ እንጂ ኦቦ ሐሰን ዓሊ የደበደበውን ወጣት ነፍጠኞች የላኩብኝ ነው ሲል ክስ አቀረበ ብዬ አልቀላምድም።</p>

<p>እንደው ተለጣፊም ሆነ ተወንጫፊ የፖለቲካ ድርጅት አባል አይደለሁም፤ ግን ምረጡን የሚል የፊርማ ስብሰባ በደመቀበት በዚያ ሳምንት አንዱ ተወዳዳሪ «እኔን ምረጡኝ!!! አዲስ አበባን አፀዳታለሁ፤ የሕዝብ ሽንት ቤቶችም በብዛት እሰራለሁ፤ ለሚጠቀምባቸው ሰውም የአገልግሎት ዋጋ አስራ አምስት ሣንቲም እንዲከፍል አደርጋለሁ፣ ምልክቴም ሽንት ቤት ነው» እያለ ቢቀሰቅስ ይኼ ሰውዬ የግል ተወዳዳሪ ሳይሆን የውሃና ፍሳሽ ድርጅት ያዘጋጀው የድርጅቱ ተወካይ ነው እንድል አድርጎናል እንጂ፤ አዳሜ በእኛ ድምፅና ፊርማ ተመርጦ በእኛ ላይ ፈላጭ ቆራጭ ሊሆን እንጂ፣ እውነት ለሕዝብ አስቦ አይደለም በምርጫው እወዳደራለሁ የሚለው ብዬ በምርጫ የገቡ ተወዳዳሪዎችን ቅስምና ወኔ በአሉባልታ አልሰርብርም። እኔ አያገባኝምና። ደግሞስ እኔ አሽሙረኛ እንጂ ፖለቲከኛ አይደለሁም አይደል?</p>

<p>ምክር ቤታችን ምን እየሰራ ነው? ቢባል ሪፖርት እያዳመጠ አጨብጭቦ እያፀደቀ ነው የሚል መልስ ትሰጣላችሁ እንጂ፣ ለመረጠው ሕዝብ እየታገለ ነው እንደማትሉ ባውቅም ሰሞኑን የመንግሥት መስሪያ ቤቶች የያዙት የግብርና የታክስ ስብሰባ ዘመቻ ስንቱን ባለሀብት ልብ በድንጋጤ እያቆመው መሆኑን በተመለከተ ምክር አድርጓል አትሉኝም።</p>

<p>ግን እናንተዬ ናዝሬት ዳቦ ቤት ያላቸው ቀኝ አዝማች ነቅዓጥበብ ግብር ይክፈሉ ተብለው ግማሽ ሚሊዮን ብር ተጠይቀው አሁን ወደ አስር ሺህ ብር ዝቅ እንዲልላቸው የተደረገው በምርጫው ንቁ ተሳትፎ እንዲያደርጉ ነው ወይንም ሂሳቡ የተሰራው በስህተት ስለሆነ? ብላችሁ እኔን ተናግሮ አናጋሪ ልታደርጉኝ መፈለጋችሁን ተረድቼያለሁ። ምርጫውን ግን ዴሞክራሲያዊ ለማድረግ ግብራቸው ተቀንሷል እንዳለልኩ እወቁልኝ።</p>

<p>እንደው ያ የካቲት ካልደረሰ በቀር ድልና ስኬትን እንዳናገኝ ንግርት ተነግሮናል እንዴ? የጦርነቱ ወሬ ዝም የተባለው መቼም ከ25ኛው የሕወሓት የምስረታ በዓል ከድሉ ጋር አብሮ ለማክበር ታስቦ ነው በማለት የካቲት 11 ቀን ብሔራዊ የድል ቀን እንዲሆን ተፈልጎ ነው ቀጠሮ የተያዘው ትሉ ይሆናል። እኔ ግን ጠላትን አይቀጡ ቅጣት ለመቅጣት ጊዜው አሁን ነው አልኩ እንጂ ሌላ አፍ እላፊ አልተናገርኩም።</p>

<p>በደጀኑ ሕዝብ የገንዘብ፣ የማቴሪያል ተሳትፎ ቀጣይነት ላይ ብዙ ቢባልም ይህ ጦርነት ማቆሚያው መቼ ነው? የሚለው ጥያቄ እኔ አሽሙረኛውን አልፎ ብዙዎቻችንን ያስጨንቀናል እንጂ፣ በግንባር ላለው ሠራዊት የተሃድሶ መድረክ ወይንም የመዝናኛ ዝግጅት እንደሚዘጋጀው ለከፍተኛ ሹማምንቶቻችንና ባለሥልጣኖቻችንም ባሉበት በዚሁ «ሸራተን አዲስ» ሆቴል በመከላከያ ሚኒስቴር ስፖንሰርነት ትልቅ ግብዣ ተካሂዶ ነበር ቢባል የእኛ ገንዘብ ወጭ ተደርጎ ነው ወይ? ብላችሁ ትጠይቁ ይሆናል። እኔ ግን እንዲህ ያለ ነገር አንስቼ አልጠይቅም። ይልቁኑ የተገዙት ኤስዩ ሃያ ሰባት ተዋጊ አውሮፕላኖቻችን በሰላም ሀገራችን ገቡ ወይ? ብዬ ነው የምጠይቀው።</p>

<p>መቼም በልቶ አይጠረቄው ወደሞስኮ የሄዱት በመከላከያ ሚኒስትርነታቸው እንጂ በኢህአዴግ ዋና ፀሐፊነታቸው አይደለም። እናንተዬ ከተማውን የሞላው ወሬ ግን ከራሽያ ተጠባባቂ ፕሬዝዳንት ፑቲን ጋር የሃሳብ ልውውጥ ለማድረግ ነው እየተባለ ይወራል።</p>

<p>በቀጣዩ ግንቦት በየሀገሮቻቸው ለሚደረገው ምርጫ በአሸናፊነት ለመወጣት መለስ ዜናዊ ከኤርትራ ጋር የገቡትን ጦርነት በድል ተወጥተው የሕዝብ ድጋፍ ለማግኘት ያስችላቸው ዘንድ ራሺያ በመሳሪያ ሽያጭ ኢትዮጵያ ደግሞ በቅባት እህሎች አቅርቦት ለመስራት ተመካክረዋል፤ መክረው ተፈራመዋል ግን አላልኩም። አቶ ተፈራ ዋልዋ ግን ይህንን አድርገዋል ብል ውሸታም እባል ይሆን?</p>

<p>በነገራችን ላይ የሚኪሊላንድ ኢትዮጵያ ውስጥ መሞት ኢትዮጵያን አሜሪካ እንደፈለገች እንድታደርጋት በር እንደከፈተ ቢነገርም ያን ጊዜ ወደ ኢትዮጵያ መጥታ የነበረችው ሞዴሊስት የሐረር ወርቅ ጋሻው ጄኔራል ቁምላቸው ደጄኔን ከሐረር እንዲወጡ እንዳደረገች ሁሉ አሁንም በኤርትራ ያሉየደርግ ወታደሮችን አስፈትታ ለሌላ ስም ያልወጣለት ጦር አባል ልታደርግ ወደ አስመራ መሄድዋ እዚያ አሜሪካ በብዙዎች ዘንድ የሚወራ ወሬ ሆኗል።</p>

<p>ግን የእነ ጄሲ ጃክሰን ወዳጅ እንደሆነ የሚነገርላት የሐረር ወርቅ ጋሻው ይህንን ማድረግዋ ብቻ ሳይሆን አሜሪካውያን በኢትዮጵያ ላይ የተሳሳተ አቋም እንዲይዙ አድርጋለች የሚለውን ክስ በውሽምነት የያዘችው የየማነ ገብረመስቀል አቋም እንጂ የእሷ አቋም እንዳልሆነ የሚነግራችሁ ሰው ብታገኙ እባብ ለእባብ ይተያያል ካብ ለካብ እንደሚባለው ዓይነት ተረት ትተርቱበታላችሁ እንጂ ሌላ ምንም አትሉም እላለሁ እኔ አሽሙረኛው።</p>

<p>ኦነግ የት ነው ያለው? ቢባል የሌለበት የለም እንጂ የሚባለው ዋቆ ጉቱ እዚህ ናቸው፣ ገልሳ ዲልቦ እዚያ ናቸው፤ ሌንጮ ለታ ከወደዚያ ናቸው እያላችሁ ስም አትዘረዝሩም። ግን እናንተዬ በኦሮሚያ ክልል ባሉ አንዳንድ ቢሮዎች ውስጥ እየተሰራ ያለው ምንድን ነው? መቼም የኦነግ ደጋፊ ናቸው የተባሉ ሰዎችን ከስራ ለማባረር ካራ እየተሳለ ግምገማ ሊጧጧፍ ነው የምትሉ ትኖሩ ይሆናል። እኔ ግን በገላ መርቲ ኦሮሚያ ይህን አልሰማሁም አላልኩም። ለማንኛውም ግን ቸር ይገጥመን ዘንድ በመመኘት ልሰናበታችሁ ቸር ይግጠመን!! እድምተኞቼ፤ ሣምንት እንገናኝ!!!</p>


<p class="align-center"><a href="/Gazettas/Beza/info/Beza.sera.html">ከቤዛ ጥር 2 ቀን 1992</a></p>

</body>
</html>	
