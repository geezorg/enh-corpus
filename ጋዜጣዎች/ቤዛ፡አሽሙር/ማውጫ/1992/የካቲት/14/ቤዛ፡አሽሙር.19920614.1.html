<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እናንተም እኛም በሚነደው እሳት ዙሪያ ታድመን በመሞቅ ላይ ነን እንበል ብል በትግራይ ግንባታና እድገትን እየተመለከትን ምራቃችንን እየዋጥን ነው ብለሃል ብላችሁ ክፉ ልታናግሩኝ መሆኑ ገብቶኛል። እኔ ግን ምንም አላልኩም ብዬ ላስተባብል አይገባም። ይልቁኑ ሃያ አምስተኛው የህወሓት የምስረታን በዓል በተመለከተ ለህወሓት መሪዎች ወይንም ለገዥዎቻችን እንኳን አደረሳችሁ ብለን ከአንገትም ይሁን ከአንጀት መልካም ምኞታችንን እንገለጽ ባይ ሳልሆን፣ ያለውማ ክብረ በዓሉን በተመለከተ ለበዓሉ ባለቤቶች መልካም ምኞቱን ብቻ ሳይሆን በስጦታ መልክ ፋብሪካ ይከፍታል ብላችሁ ተናግራችሁ ልታናግሩኝ ፈልጋችሁ እንደሆነ ገብቶኛል።</p>

<p>በመቀሌ የፔፕሲ ኮላ ፋብሪካ ግንባታ መሰረት ድንጋይ የካቲት 11 ቀን ጠብቆ የተጣለው ሼህ መሐመድ አላሙዲን ለትግራይ ሕዝብና ለህወሓት ተጋዳላዮች እንኳን አደረሳችሁ ብለው ያበረከቱላቸው ገፀ በረከት ነው ትሉ ይሆናል። እኔ ግን ብፃይ ገብሩ አስራት የመሰረት ድንጋዩን ያስቀመጡት የፔፕሲ ኮላ ፋብሪካ በቅርቡ ይጀመራል መባሉን እንጂ ስጦታ መሆኑን አላውቅም አላልኩ።</p>

<p>መቼም ያለነገር ውሎ ከሚያድረው ሳይሆን ማደር ከማይችለው ሐበሻ እንደተገኘ ሁሉ ሰላምና ጤናው ለእናንተ ለክቡራን እድምተኞቼ ይሁን ሳልላችሁ በቀጥታ ወደነገር ወይንም ወደ ሰለቅሁት አሽሙሬ በመግባቴ ከመቀመጫዬ ብድግ ከአንገቴ ዝቅ፣ ከወገቤ ሸብረክ ብዬ ይቅርታን እጠይቃችኋለሁ። እንደምን ከርማችሁልኛል እድምተኞቼ?!</p>

<p>የአለፈው ዓመት የካቲት 11 ቀን ወያኔ 24ኛ ዓመትዋን ስታከብር አየር ኃይላችን አሰብ ወደብ አቅራቢያ ያለውን ውሃ ማጠራቀሚያ ገንዳ ስንቅና ትጥቅ ማከማቻ መጋዘንን በቦንብ አጋይቶ እንደነበር አስታውሳችሁ አሁንም ጀግናው ሰራዊታችን በሻዕቢያ የተያዘውን መሬታችንን ለማስመለስ መልሶ ማጥቃት በዚያ ቀን ይጀምራል እያላችሁ በየጓዳው ስታወሩ እንደነበር ሰማሁ እንጂ፣ አዋጅ አሪፍ አይቸኩልም ጦርነቱ በዚህ ሳምንት ይጀመራል እያሉ የሚያወሩ ሳይሆኑ የስብሰባው አጀንዳን በየባንኮኒው ላይ የሚያወጉ የዘመኑ ባለስልጣኖችን ሳይሆን ግልገል ሹማምንትን ወሬ አምናችሁ ተቀበላችሁ?</p>

<p>እኔ ግን ማየት ማመን ነው ብዬ ሳያዩ የሚያምኑ ብፁዓን መሆናቸውን ልነግራችሁ ሳይሆን የመጨረሻው የሽምግልና ጥረትን የሚያካሂዱትን የአህመድ አያህያና የአንቶኒ ሌክ ዛሬ መምጣታቸውና ከነወዲ ዜናዊ ጋር ከተነጋገሩ በኋላ ነው ጦርነቱ የሚጀመረውና የቀረው የወራት ዕድሜ ነው ብላችሁ ማን ሹክ አለህ? ትሉኝ ይሆናል። እኔ ግን ምንም አልወጣኝም።</p>

<p>እንደው ለነገሩ ማሽላ እየተበተነ አንበሻ እየተቆረሰ ቄጠማ እየተጎዘጎዘ ከበሮ እየተደለቀ ነጠላ አገልድሞ ጭፈራ ሰሞነኛው የክልል አንድ ህዝብ የማታ ስራ መሆኑን ያየ አንዱ ሀሜተና አይ ዘንድሮ እግዚአብሔር ዘፈን አማረው መሰለኝ፤ እነ እንትናን አጠገበ ብሎ ተናግሮ ሊያናግረኝ ሞከረ።</p>

<p>ህወሓት በተመሰረተ በ10ኛው ዓመት በዓሉን ሊያከብር ሲል ሕዝቡ በረሃብ ቸነፈር ሲመታ ሂዱልኝ ከፈላጋችሁ ወደ ደርግ ካልፈለጋችሁ ወደ ሱዳን ብሎ የትግራይን ሕዝብ ሕይወቱን ያተርፍ ዘንድ ለስደት ዳርጓል።</p>

<p>በአንድ በኩል ጎጃሜ የሆነው የአሁኑን የትግራይ ክልል ርዕሰ መስተዳድር ከያዘው የልብ ሕመም ለመታደግ በመፈለግ ከሱዳን በኩል ከተሰደደው ስደተኛ ትግራይ ተወላጅ ለቀለብ የሚሆነው ስንዴ ተሽጦ በ40 ሺህ ዶላር ተከፍሎለት የልብ ቀዶ ሕክምና ለንደን ሄዶ እንዲታከም አድርጓል ብለው ያወሩልን ገብረመድህን አርኣያ አሁን የት ነው ያሉት? አብርሃም ያየህ አስመራ እንዳለ የምታወሩ የገብረመድህን አድራሻ የት እንደሆነ ንገሩኝ ግን አላልኩም ሰው ሲጠፋ መጠየቅ ኃጢአት አይደለም ብዬ ነው።</p>

<p>መቼም ፍቅሩ ዮሴፍ ወይንም ገጣሚው ሕላዊ ዮሴፍ የትግራይ ልማት ማኅበር የሰራውን ልማት ከገቡር አስራት ኋላ ኋላ እየሄዱ ሲገበኙ ያዩ የአማራ ገበሬዎች የእኛ ላምት መዋጮ ገንዘብ ከነሰነዱ እሳት የበላዋል የትግራይ ልማት ደግሞ በተባለው ቦታና ስራ ላይ ይውላል እያሉ ይቆጫሉ እንጂ የዛሬ ሁለት ዓመት እሳት የበላውን የአልማን ጽሕፈት ቤት ጉዳይ አንስተው ሕላዌን እንጠይቀዋለን ሲሉ አልሰማሁም።</p>

<p>ይህን የአማራ ገበሬ ጉምጉምታ ሰምቼ ለኢሠፓዋ ሚስቴ በትግራይ ልማት እድገት ምን ያስመለክትሻል ብዬ ብጠይቃት መቼም ሰው ሀብት ሲያገኝና ስልጣን ሲይዝ ክፉ ነገሩ ሳይሆን መልካም መልካሙ ብቻ ነው እየተወራ የሚከርመው ህወሓት እኮ አሁን እንደሚነግረን መልዓክ ብቻ ሳይሆን ሰይጣንም ያልሰራውን ስራ ሰርቷል ብላ ፖለቲካ ልታናግረኝ ያንን ረዥም ምላስዋን አንጣጣችብኝ።</p>

<p>ህወሓት ዛሬ ሀብቱ ታግሎና ሞቶ ማርኮ ሸጦ ሸቅሎ ያገኘው እንደሆነ በነገረን ገና ያኔ ያደረጉትን የባንክ ዝርፊያ በሽሬና በእንደስላሴ ላይ የደርግ አየር ኃይል የቦንብ ዝናብ እንዲያወርድ አድርገው ህዝቡ ከጎናቸው እንዲቆም አድርገዋል ብለውንክፉ ክፉ ስራቸውን ዘርዝረዋል አላልኩም። እንዲህ ያለ አፍ እላፊ አልናገርም።</p>

<p>ኢህአዴግ ብቻ ሳይሆን ሕወሓትን ለመገምገም ከሰማይ ቤት እግዚአብሔር ስብሰባ ጠርቶ መላዕክትና ሰይጣን በስብሰባ ተቀምጠው ህወሓትን የፈጠረው ሰይጣን እንደሆነ ከተሰብሳቢ መላዕክት አንዱ ቢናገር እኔ ልፈጥራቸው ብችልም አሁን ግን እኔንም መፍጠር የሚያስችል አቅም አግኝተዋልና በልጠውኛል ብሎ ሰይጣን ተናገረ አሉ።</p>

<p>ግን እናንተዬ ህወሓት/ ኢህአዴግ ባለስምንት ቀዳዳ ጫማቸውንተጫምተው ግቻ ነክሰው እንደታገሉ ዛሬ ደግሞ ስኒከር ጫማ ተጫምተው ሌዘር ጃኬት ለብሰው ሞባይል በኪሳቸው ሸጉጠው እየገዙን ቢሆንም የኢሳያስ አፈወርቂን መንግሥት ለመጣልና ለእነርሱ ዓላማና ምኞት የተገዛ የኤርትራ ተቃዋሚ ኃይል አደራጅተው ሻዕቢያን አመንምነው ሊገሉት እየጣሩ ነው ቢባል ወዲ ኢሣያስ ል ለዳንኤል አራፕ ሞይ ኢህአዴግና ኤድስ አመንምነው ነው የሚገድሉት ብለዋል ብለው አምተዋል አላልኩም። እንዲህ ዓይነት ቆርጦ ቀጥል ፖለቲካ የሚያወራው እኔ ፖለቲከኛ ያልሆንኩት አሽሙረኛ ሳልሆን የአብደላ እንድሪስ ጀብሃ ነው ብዬ አላስጠቁርም። እኔ አልወጣኝም።</p>

<p>እንደው በካብ መቐሌ የተከበረውን የሕወሓት በዓል ለማክበር ወጪ የተደረገውን ገንዘብ የሸፈነው የክልሉ መንግሥት ወይንም ህወሓት ካልሆነ ከማንኛው ኪስ ተገኝቶ የወጣ ብር ነው ታዲያ? ትሉ ይሆናል እኔ ግን ያ የአስር አለቃነት ማዕረግ የተሰጠው በአባቱ በቅሎ የሆነው አህያ ተሸክሞት የጠፋው ሁለት ጆንያ የአሜሪካ ዶላር ተገኝቶ ነው የሚል ቀልድ የሰነዘረ ባልንጀራዬ ያለውን አልነግራችሁም።</p>

<p>ምንም ዓይነት ወጪ ከመንግስትም ሆነ ከድርጅቱ አልወጣም ሲል የገለፀው የኢህአዴግ የኦዲት ኮሚሽን ለምን የድርጅቱ ንብረት እንደሆነ በሃሜት ደረጃ የሚነገረንን የዲንሾን፣ የጉናን፣ የአምባሰልን፣ የቢሾፍቱ የግንድ ድርጅቶችን ሂሳብና የማዳበሪያ ሽያጭ ገቢና ወጪ መርምሮ በገንዘቡ ለዘመድ አዝማዳቸው ኢንቨስተርነት ታፔላ የሰጡ የድርጅቶችን ባለስልጣናት ሂሳብ አይመረምርም? ለነገሩ አንድ ሚሊዮን ብር ከድርጅቱ ወስጄ ጠጥቼበታለሁ በልቼበታለሁ የሚል ተጋዳላይ ተገምግሞ ጥፋተኛ ነኝ ቢል ሁለተኛ እንዳታጠፋ ተብሎ ይታለፋል ከተባለ ሙስናን እንዴት ነው መዋጋት የሚቻለው እንደኢሠፓዋ ሚስቴ የሰርቶ አደሩ ቁጥጥር ኮሚቴ ካልተቋቋመ ልትሉኝ ይሆናል። እኔ ቀጣዩ ጦርነት በዚያ ላይ ነው አላልኩም።</p>

<p>እንደው ነገርን ነገር ባነሳው ቁጥር እነ አቶ አባተ ኪሾ ክልል መረጋጋት ሰላም የጠፋው ምክንያት ምንድን ነው? የወጋጎዳሶ ጦስ የፈጠረው እንጂ ሌላ እንዳልሆነ ብትነግሩኝ ይህን መሰሉን ችግር የሚፈጥሩ እነ አባተ ኪሾ በምርጫው እንደሚሸነፉ በማወቃቸው ምርጫው እንዳይካሄድ በመፈለጋቸው ነው የሚለውን ሃሜት ሰምቼ ለእናንተም እንድታውቁት ነግሬያለሁ ብዬ በኋላ አልሰማንም እንዳትሉ አልላችሁም።</p>

<p>ወዲ ዜናዊ በምን ቋንቋ ከሃያ አምስት ዓመት በፊት ለጀመሩት ትግል ንግግር አደረጉ ብትባሉ ዶክተር ነጋሶ ጊዳዳ ከፕሬዝዳንትነት ወደ መከላከያ ሚኒስትርነት ተቀይረዋል መከላከያ ሚኒስትር የነበሩት ተፈዋ ዋልዋ ደግሞ አበባ የማስቀመጥ የኅዘን መግለጫ ላይ የመፈረም እዝን የመስጠት ተግባር እንዲሰሩ ተሾመዋል ብላችሁ ያልተባለውን ትመልሱ ይሆናል።</p>

<p>ክቡር እምክቡራን እድምተኞቼ ሁላችንም የምንለው ነገር ቢኖር ፉከራን ሳይሆን የሻዕቢያን እጅ ኢህአዴግ ቆርጦ እነኢሳያስ ሲኮራመቱ ወይንም ወደ እንግሊዝ ቤተሰቦቻቸው እንደተሰደዱ እንዲሰደዱ ሲደረጉ ማየት እንመኛለን አላልኩም። ለማንኛውም የሚወራውን ሁሉ ቃርሜ ብቅ እላለሁና ሣምንት እንገናኝ። ቸር ይግጠመን!!</p>


<p class="align-center"><a href="/Gazettas/Beza/info/Beza.sera.html">ከቤዛ የካቲት 14 ቀን 1992</a></p>

</body>
</html>	
