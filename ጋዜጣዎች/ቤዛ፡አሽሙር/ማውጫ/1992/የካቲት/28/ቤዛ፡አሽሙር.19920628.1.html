<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>መሄዴ ነው ዘመቻ! ብዬ በተጋጋመው ውጥረት በነገሰባቸው የሰራዊታችን ምሽጎች ውስጥ ሆኜ የወሬ እንቅርዴን ልቀረድድ የተነሳሁ መስሏችሁ ከሆነ ተሳስታችህውል። የእኔ ዘመቻ በእሳት እየነደደ ያለው ደናችንን ከእሳት ለማትረፍ የሚደረግ ርብርብ ጋር ነው እንጂ በአውደ ውጊያ አይደለም። ግን እናንተዬ ድልን ለመከላከያ ሰራዊታችን እመኛለሁ። ሰላም ለእናንተ ይሁን! ክቡር እምክቡራን እድምተኞቼ።</p>

<p>ስለደን መቃጠሉ ጉዳይ ብዙ እየተባለ ያለ ቢሆንም ለእሳት ማጥፋቱም ቢሆን ዘመቻ ብናውጅም ለወባው ማጥፋትም ሆነ መከላከል ዘመቻ ብናውጅም ሁሉን ግን እንደቋንጃ ቅማል እኛ ላይ ተጣብቀው አቅማችንን በማመንመናቸው ምነው እመብርሃን በኢትዮጵያ ላይ ፈረድሽባት፣ ፊትሽን አዞርሽባት እንላት ዘንድ እንገደድ ይሆናል። ለነገሩ ለሶስት ሺህ ዘመን ወደ እግዚአብሔር የተዘረጉ እጆች ተዘርግተው ባዷቸውን እንደማይመለሱ ከድል ከበረከት ከብልፅግና ከሰላም ጋር ወደምድሪቱ እንደሚመለሱ ብናገር አንተ ፈቃድ የሌለህ ባህታዊ ነህ ትሉኝ ይሆናል። እኔ ግን ፈቃድ አለኝ። ከእኛ ሀገር ከኢትዮጵያ ሳይሆን የተሰጠኝ ከአሜሪካ ነው። ደግሞ ባህታዊ ሳልሆን ሊቀትጉሃን ነኝ ብዬ የምመልስላችሁ ከመሰላችሁ እኔ እንዲህ ያለ ነገር አልናገርም። ደግሞ ከገብረመስቀል ኃይለመስቀል ጋር ልታጣሉኝ ነው። ለነገሩ ያለነገር ውሎ ማደር ከማይችለው ሐበሻ አይደለ የተገኛችሁት።</p>

<p>ክቡር እምክቡራን እድምተኞቼ መቼም ገና የዛሬውን አሽሙሬን ስጀምርላችሁ መሄዴ ነው ዘመቻ ብያችሁ የለ? አንተ አማራ ነህ ወይንስ ኦሮሞ? ጉራጌ ነህ ወይስ ትግሬ? ትሉኝ ይሆናል። ለነገሩ ግን በትግራይ የተቋቋመው የአልሜዳ ጨርቃ ጨርቅ ፋብሪካ ለምርት ተግባሩ የሚሆን ጥጥ ከሁመራ ነው የሚያገኘው እንጂ ጥጥ ፍለጋ ወደሌሎች የሀገሪቱ ክልሎች አይሄድም ቢባል። ይህ ትግራይ ብቻዋን ነፃ ሀገር ወይንም የትግራይ ሪፐብሊክ በሚል ስያሜ 55ኛው የአፍሪካ ሀገር መሆንዋ አይቀሬነቱ የመጀመሪያ ምልክት ነው ብትሉ ማን ያምናችኋል? «ግን ሃሜት ልብሱ፤ ቡጨቃ ትራሱ» ከሆነው ከኢህአዴግ ጋር ልታጣሉኝ አስባችሁ ከሆነ እኔ ምንም አላልኩም።</p>

<p>እድምተኞቼ መቼም እዚያ የቡሬ ግንባር ደርሶ የመጣ አንድ ወዳጄ በምሽግ ውስጥ በስፋት እንደሚነገር የነገረኝን ቀልድ ልንገራችሁ ብል ብሔር ከብሔረሰብ ልታጋጭ ፈልገህ ነው ወይ? ትሉኝ ይሆናል። እኔ ግን ትምክህተኛ ወይንም ነፍጠኛ ወይንም መድፈኛ እንዲሁም ፖለቲከኛ እንዳልሆንኩ ለአለፉት ሰባት ዓመታት ነግሬያችኋለሁ። ምስክር አልቆጥርላችሁም። ግን እናንተዬ ምነው ወሬዬ ሆነ ነገሬ ሁሉ ፍየል ወዲህ ቅዝምዝም ወዲያ ሆነብኝ? እርጅና ይሆን?</p>

<p>ለማንኛውም በቡሬ ግንባር ምሽጎች ውስጥ ሲነገር የሰማሁት ቀልድ እንዲህ የሚል ነው፤ መናገር ደግሞ ዴሞክራሲያዊ መብቴ ነው፤ ለነገሩ ሕልም ማለም መብታችን ነው ተብሎ የለ?</p>

<p>እንዲያው ገና በቡሬ ግንባር ጦርነቱ በተቀሰቀሰ ማግስት ሰንበትበት ብሎ ወደ ግንባሩ በፈቃደኝነት የዘመቱ የአማራ፣ የኦሮሞ፣ የትግራይ እንዲሁም የጉራጌ ብሔር አባላት በምሽግ ቁፋሮ ስራ ላይ ተሰማርተው ምሽጋቸውን ቆፍረው እንዲገቡ በአዛዣቸው ይታዘዛሉ።</p>

<p>አማራው፣ ኦሮሞውና የትግራይ ተወላጅ ምልምል ወታደሮች ምሽጋቸውን ቆፍረው ምሽጋቸው ውስጥ ገብተው በተጠንቀቅ ሲጠባበቁ ጉራጌዎቹ ደግሞ ምሽግ ሳይቆፍሩ ኮዳና ጀበርናቸው አካፋና ዶማቸውን እንደያዙ ከአንድ ቋጥኝ ስር ተቀምጠው አዛዣቸውን ሲጠብቁ ቆዩ። ወዲያው አዛዡ መጥቶ እነርሱ በታዘዙት መሰረት ምሽጋቸውን ቆፍረው ገብተው ሲጠብቁ የእናንተ ጉድጓድ አለመቆፈር ምስጢሩ ምንድን ነው? ትዕዛዝ አለመቀበል ወይንስ ሻጥር? ብሎ ቱግ ይላል።</p>

<p>ጌታዬ ምሽጉን ያልቆፈርነው መጀመሪያ ስንት እንደምትከፍሉን ዋጋ ስላልተነጋገርን ነዋ ሲል በመመለሱ አዛዡን አሳቁት ብሎ ይህንን ቀልድ በተሃድሶ ዝግጅት ላይ ያቀረበ አንድ ያራዳ ልጅ በግምገማ ተገምግሞ በሰራዊቱ ሜንስ ቤት እንዲያገለግል ቅጣት ተሰጥቶታል።</p>

<p>እድምተኞቼ በደቡብ ክልል ስልጣን ያላቸው አባተ ኪሾ እጅ ሳትሆን ሌሎች ሶስት ባለሥልጣናት እጅ ናት ይባላል። ግን እናንተዬ በደቡብ ክልል ስልጣን ልክ እንደ 17 ዓመቱ የደርግ ኢሠፓዋ ሚስቴ የስልጣን ዘመን በየግድግዳውና ግንቡ ላይ ተሰቅለው የነበሩት ማርክስ፣ ኤንግልስና፣ ሌኒን በነአዝማች እጅ መውደቁን አባተ ኪሾ አይተው እንዳላዩ ሆነው ነው ወይንምስ ምን አገባኝ ስራው የእኔ ሳይሆን የቢተው በላይ ነው ብለው ትተውት? ለማንኛውም ግን የደቡብ እሳት ከጠፋ በኋላ ስለደቡብ እናወራለን ብዬ ላልፈው ፈለኩ። እናንተስ?</p>

<p>እንደው ሰሞኑን በተለያዩ ክልል መስተዳደር ምክር ቤቶች ውስጥ በሚሰሩ ባለስልጣኖች ዘንድ ወሬው በመቀሌ በአድዋ በአዲግራት ስለተገነቡ ፋብሪካዎችና ዘመናዊ ተቋማትና ሕንፃዎች መሆኑ ያበሳጨውና ረሃቡ ድርቁ በርትቶ ጉዳት እያደረሰበት ያለ ክልል ባለሥልጣን ሹመኛ ነጋ ጠባ በክልሉ ፕሬዝዳንት የሚደሰኩረው የትግራይ ልማትና ብልፅግና ነገር ቢያናድደው እርሶ መቼም ደፈረኝ አይበሉኝና አንድ ነገር ብናገሮት ይቀበሉኛል ቢላቸው አዎን! ንገረኝ አሉት።</p>

<p>እርሱም የእርሶና የመሰሎቹ ነገር ይገርመኛል። የትግራይን ክልል ብልፅግናና ልማት ስታወሩ እዚያ መጠነ ሰፊ ችግር እያጥለቀለቀ ነው። እስቲ ፊትዎን ወደዚያ መልሱ ነገራችሁ ሁሉ እኔ ለሰው ሰርግ ሳንቀላፋ ያስረገዘኝ ጠፋ አይነት ነገር ሆነብኝሳ አላቸው አሉ። እኔ እንደሆንኩኝ ነገረኛ ስላልሆንኩ የሰውዬው አባባል እንዲህ ነው ብዬ ሰምና ወርቁን አልለይላችሁም።</p>

<p>ክቡር እምክቡራን እድምተኞቼ መቼም እኛ አያት ቅድመ አያቶቼን ወይንም አብቶቻችን በሰሩት ጀግንነት የምንኮፈስ ነን፣ ግን የዚምባቡዌ ፕሬዝዳንት ብድር በምድር እንዲባል ወደ ኢትዮጵያ ሊሰደዱ እያሰቡ ነው። ኩዌት ያለ ገንዘባቸውን ልክ አውቀው ከመጡ በኋላ ላንጋኖ አካባቢ ትልቅ ሆቴል ሊገነቡ ከወዲ ዜናዊ ጋር ሊመክሩ ነው ቢባል ታምናላችሁ? ለነገሩ እሳት ሳይኖር ጭስ አይታይም ዓይነት እንደሆነ ብቻ አስቡ።</p>

<p>እነወዲ አፈወርቂን ኢትዮጵያውያን እናስተናግዳችኋለን ይሞክሩን እያሉ ባለበት በአሁኑ ወቅት ሶሪያ ሄዶ የሰለጠነው የመከላከያ ሚኒስትራችን ለወራሪው ስትራቴጂ እየነደፈ መሆኑን ብንናገር ወታደራዊ ምስጢር አወጣን ትሉ ይሆናል። ለማንኛውም እስከሳምንት ቸር ይገጥመን ዘንድ በመመኘት ልሰናበታችሁ። ቸር ያገናኘን።</p>


<p class="align-center"><a href="/Gazettas/Beza/info/Beza.sera.html">ከቤዛ የካቲት 28 ቀን 1992</a></p>

</body>
</html>	
