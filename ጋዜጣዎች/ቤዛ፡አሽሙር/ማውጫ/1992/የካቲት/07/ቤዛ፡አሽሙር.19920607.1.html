<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ከመይ ቀንሃ ላይ ዘላለማዊ ክብሪ ለሰማዕታት እንበል እንዴ? መቼም እነወዲ ዜናዊ፣ ስዬ አብርሃ፣ ስዩም መስፍን፣ አባይ ፀሐዬ፣ ስብሐት ነጋ እና ሌሎችም የትግራይ ልጆች ለትግራይ ህዝብ ፀሐይ ይወጣ ዘንድ በመሻት ትምህርታቸውን ትተው ወጅግራ፣ ምንሽር፣ ወጨፎ ይዘው ከደደቢት በረሃ የከተሙበት ቀን ሃያ አምስተኛ ዓመትን ለማክበር በአዲስ አበባ ያሉ የህወሓት አባላትና ደጋፊዎች እነዚያ የዚያን ጊዜ ልጆች የዛሬ ገዥዎች መክረውበታል። ለዚህ ድል ባለቤት እንዲሆኑ ያደረጋቸው ሕልም ያዩት ዩኒቨርስቲ ውስጥ ተኝተው ነው ብለው በአለፈው ሰንበት ወደስድስት ኪሎ በሰልፍ መትመማቸው ከዚያም ወደ አብዮት አደባባይ ማምራታቸውን የሰማችው ኢሠፓዋ ሚስቴ ላጫውታችሁ።</p>

<p>አንተም ወደ መቐሌ ለመሄድ ነው ወይ እቃህን የምትሸክፈው? መቼም ሰልፈኞቹ አብዮት አደባባይ በዛሬው እስረኛ በቀድሞው ምክትል ጠቅላይ ሚኒስትር ጌታቸው ማሞ፤ ታምራት ላይኔ፣ ጉሬዛው ለሐውልት የመሰረት ድንጋይ ከአስቀመጠበት ቦታ ድረስ ሄደው የተሳለሙት ውስጥ ውስጡን በምህረት እንዲለቀቅና ጦሩን እንዲመራ በመፈለግ ነው ብላ ነገረችኝ እንጂ እኔ ምንም አልወጣኝም።</p>

<p>መቼም አሽሙረኛው ፖለቲከኛ ካልሆነ በቀር ወደመቐሌ የሚሄድበት ምንም ምክንያት የለም ትሉ ይሆናል። እኔ ግን ከዛሬ ዘጠኝ ዓመታት በፊት ኢህአዴግ አዲስ አበባ ሲገባ ኢሠፓዋ ሚስቴ ለእስር ተዳርጋ በነበረበት ጊዜ ስኳር በሽታ አለባት መድኃኒት መውሰድ እንዳለባት ብናገር ኢሠፓ መድኃኒት አያስፈልገውም ቢሞት ይሻላል እያሉ ዋርድያዎች ቀልደውብኝ ነበር።</p>

<p>ኧረ ስለወንድ ልጅ አምላክ! ብዬ ስማፀን ሰምቶ ምንድን ነው የሚያስጮህ? ብሎ ሚስቴንም ከእስር የፈታልኝ ሐሰን ሺፋ ጠርቶኝ ነው ወደመቐሌ የምሄደው ብዬ ብል በፖለቲከኝነት እንደማልታማ ልነግራችሁ ወደድኩኝ እንጂ ሌላ ምንም አላልኩም።</p>

<p>በነገራችን ላይ ህወሓት በትግራይ ሕዝብ ጓዳና ሌማት እንደሚያዝ ማረጋገጫው መላው የትግራይ ሕዝብም የህወሓት አባል መሆኑን ያረጋገጠበት መንገድ ነው ብለው ከቅዳሜ የካቲት 11 ቀን 1992 ጀምሮ በመቐሌ ያሉ ነዋሪዎች አንተ ማን ነህ? ከየት ነው የመጣኽው? ብለው ሳይጠይቁ እንዲያስተናግዱ ታዘዋል ተባለ። ግን ሻዕቢያ ናቸው ብለን ያባረርናቸው ሰዎች ተመልሰው የመጡ መሆኑን እያየን እዚያ መቐሌ ለበዓሉ ሲባል ሄደው አደጋና ሽብር ለመፍጠር ኤርትራውያን ቢሞክሩ ብሎ አንዱ አሟረተ አልኩኝ እንጂ ፀጉረ ልውጥ የሆኑ ሰዎችን ጠብቁ የሚል ማስጠንቀቂያ ተሰጥቷል ብዬ አላወራም።</p>

<p>መቼም የትግራይ ልጆች 25ኛ የድል በዓላቸውን ሊያከብሩ ጥሪ ያደርጉላቸው እንግዶች መካከል የጅቡቲው ፕሬዝዳንት እስማኤል ጊሌህ አይቀሩም አልኩ እንጂ፣ አልበሽርም አይቀሩም ይመጣሉ አላልኩም። እናንተዬ የጅቡቲ መንግስት በየጊዜው በወደብ ጉዳይ ላይ ከኢትዮጵያ መንግሥትና ነጋዴዎች ጋር ከምንጣላ ለምን የወደቡን አስተዳደር ስራ ለዱባይ ነጋዴዎች በኮንትራት አንሰጠውም ብሎ መስጠቱን ሰማን እንጂ የወደቡን አስተዳደር ስራ ኮንትራት የያዘው የዱባይ ካምፓኒ ስራውን እንዲሰሩ በስሩ የቀጠራቸው ኤርትራውያን ናቸውና በጅቡቲ ወደብ እቃ ማራገፋችን ጠቅሞናል የሚሉ ኢትዮጵያውያን ነጋዴዎችን ለማንገላታትና ለመበቀል እየዛቱ ነው ሲባል ሰማሁ አልኩ እንጂ አላየሁም። ግን እንዲህ ያለው ነገር ያቀባብረናል ወይ? ብለን ብንጠይቅስ መልሱን እኛ ሳንሆን ገዥዎቻችን ናቸው የሚያውቁት ብላችሁ ትመልሱልኝ ይሆናል። ለማንኛውም ግን የሰማሁትን አወራሁ እንጂ አልተናገርኩም።</p>

<p>ክቡር እምክቡራን እድምተኞቼ ወባን ለመከላከል ዘመቻ፣ ኤድስን ለመከላከል ዘመቻ፣ ሙስናን ለመከላከል ዘመቻ። ግን እናንተዬ በዘመቻ ብቻ ልናልቅ ነው ወይ? መቼም እነኢሣያስ አፈወርቂ በኢትዮጵያ መንግሥት ላይ የሚያካሂዱት ዘመቻ ቻድ ድረስ የዘለቀ ሲሆን ውጤቱን ግን እስካሁን ሲያደማኝ እንጂ እኛ ስንደማ አላየንምና ዝም ብለን ሲዘመትብን እያየን እስከመቼ ነው የምንቆየው? ብለን የድንበር ወረራውን ለማክሸፍ መልሶ ማጥቃት የሚጀመረው መቼ እንደሆነ ናፈቀን ብንል ጦርነት ናፋቂ ያስብለን ይሆን?</p>

<p>መቼም የትግራይ ልማት ማኅበር ሊቀመንበር በሙስና ሲታሙ እንደነበረ በግዮን ሆቴል ሠርግ በነፃ መደገሳቸውን የመኪና አስመጭ ለመሆን ከኢጣሊያን ኢንቨስተሮች ጋር ተመካክረዋል እየተባለ የተወራው ሁሉ ወሬ ሆኖ ሰውዬው ከተጠያቂነት መዳናቸው አስገርሞኛል ብሎ አንዱ የማኅበሩ ተጋሩአ ብ ሰሜን አሜሪካ አባል የሆነ ወዳጄ ጠየቀኝ። እኔ ግን አርኣያ ዘሪሁን ግንባታው ሲጀመር ጀምሮ የነበረውን የሰማዕታት ሐውልት ግንባታ ከተጠናቀቀ በኋላ ሂሳቡ ተወራርዶ ይባረራል አላልኩም። እኔ አልወጣኝም።</p>

<p>እንዲያው ቲቸር ዓሊ አብዶ ከስንት ዓመት በኋላ ደግ ሆነው ታዩ ብላችሁ ትጠይቁ ይሆናል። እንዲያው ግን መላ መርካቶን ለአዶና ሸበሌ ካምፓኒ ሲሸጥ የክልሉ መንግሥት በጊዜው ቢናገሩ ኖሮ እንዲህ ያለ ሐሜት አይፈጠርም ነበር ብዬ አልመክርም።</p>

<p>ግን እናንተዬ ምርጫውና ውድድሩን በተመለከተ የአዲስ አበባን ሕዝብ ለማማለል የተጠቀመበት ከልብ ሳይሆን ከአንገት የሆነ ደግነት ነው አላልኩም። እንዲህ የምል እንዳይመስላችሁ፤ የህዝብ ሽንት ቤቶችን ሳይቀር ሞልተው ገንፍለው እንዳልነበር አሁን ግን መኪናዎችን ታዘው እንዲመጠጡ ታዘዋል አላልኩም።</p>

<p>ነገርን ነገር ያነሳዋል ቢባልም የካቲት 29 ቀን የሚከበረው የሴቶች ቀንን በድርብ በዓል ለማክበርና እነተጋዳላይ ነፃነት አስፋው ፉከራ እያእሙ ነው ብዬ ወደ መቐሌ ከማቅናቴ በፊት አላወራም። እንዲህ ያለ ነገር አይወጣኝም። ለማንኛውም ቸር ይግጠመን።</p>


<p class="align-center"><a href="/Gazettas/Beza/info/Beza.sera.html">ከቤዛ የካቲት 7 ቀን 1992</a></p>

</body>
</html>	
