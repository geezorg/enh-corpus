<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለኩሉኩሙ ሁሉም ለእናት ሀገሩ ዘብ ይቁም ነው የሚባለው ወይንስ ሰላም ይወርድ ዘንድ ሁሉም ፈጣሪውን ይለምን? እንደምን ከረማችሁ? ምድረ ኢትዮጵያ የገንዘብ ማሰባሰቢያ ፕሮግራም እየታመሰች ነው። ግን ገንዘቡ ሁሉ ተሰብስቦ ሻዕቢያን በኃይል ከያዛቸው መሬቶች ለቆ እንዲወጣ ካላደረገው ድጋፍና አስተዋፅዖው የቱ ጋር ነው ትሉ ይሆናል። እኔም መልስ ያጣሁበት ጉዳይ ነው።</p>

<p>እንዳው የትግራይን ልማት እንዲሁም የኢንዱስትሪ ግንባታን አይታችሁ ለሶስት ሳምንት ያህል ስታላዝኑ በቅናት እሳት ስትለበለቡ ከረማችሁ እንጂ የእኛስ ዕጣ ፈንታ ምንድን ነው ብላችሁ አልጠየቃችሁም። ክቡር እምክቡራን እድምተኞቼ ክብራን ተጋደልቲዎች አቶዎች እንዲሁም እንደራሴዎች ውሎና አዳራችሁ እንዴት እንደነበር መጠየቁ አስፈላጊ ባይሆንም ይህን የትግራይ ክልል የኢንዱስትሪ ግንባታ አይተው ምን እንደተሰማቸው የአሰበ ተፈሪው መምህር አዲሱ ለገሰን አንዱ ተናግሮ አናጋራ ጠየቃቸው አሉ።</p>

<p>በክልል አማራስ ለምን ለመገንባት ለማሳደግ አትጥሩም ብለው ሲጠየቁ አማራ ማለት የሞተ አህያ ማለት ነው። የሞተ አህያ ደግሞ ጅብ አይፈራም፤ አማራውን ድህነቱን እንደ ገፀ-በረከት ተቀብሎታል። ስለዚህ መሻሻልን አይፈልግም ብንመክረውም አንሰማም ብሎኛል ብሎ አወራ ብለው አወሩበት ተሳለቁበት መባሉን ከመቐሌ መልስ ጉዞ ላይ ያወጋኝ አንድ ወዳጄ እንዲህ ብሎ ሲነግረኝ እኔ ራሴን ይዤ ጮኼያለሁ እንጂ በሞታችን የሚያለቅሱ ሳይሆኑ የሚዘፍኑና የሚደንሱ መሪዎች ተወካዮች ስላሉን ሀዘን ልንቀመጥ ይገባል አላልኩም።</p>

<p>መቼም ቢሆንየሀገሩን ሰርዶ በሀገሩ በሬ እንዲሉ በእኛ መካከል ያለውን አለመግባባት ጠብ ለመፍታት እንዲሁም በአንዳንድ ትምክህተኞችና ነፍጠኞች አባባል ነው በሚባልለት ብሔራዊ እቅ ለማውረድ ኸርማን ኮኽን ወይንም አንቶኒ ሌክ እንዲመጣ አንፈልግ ይሆናል። ለነገሩ በለንደን ዮርክ ሻየር ሆቴል ከነወዲ ዜናዊና ሌንጮ ለታ ጋር ሆኖ ሲመክር ያልተናገረውን ምስጢር ከዚያም በኋላ ያላለውን ነገር ወዲ ዜናዊ የአሰብን ወደብ እኛ አንፈልግም፣ ለኤርትራውያኑ ይሰጥ ብለዋል ሲባል የተነገረው ነገር አላበሳጫችሁም? ግን የባህር በር እንኩ ሲባል አንፈልግም ያሉ ይመስላችኋል እያሉ አንዱ እያስተዛዘነ የምትሉትን ለመስማት ቢጠይቃችሁ ለጆሮ ምርመራ ራስ ደስታ ሆስፒታል እሄዳለሁ እንጂ አልመረመርም ብለው ጆሮ ጠቢነቱን ትነግሩታላችሁ ወይ? እንዲህ ስላችሁ ግን ከሌዘር ለባሽ ሰምቶ አዳሪዎች ተጠንቀቁ ማለቴ ነው።</p>

<p>እነ መለስ ዜናዊ ሀገራችንን ኢትዮጵያን እንደቻይና ኮሪያ ለማሳደግ በማሰባቸው ሳይሆን ከውጭ ሀገር የሚገቡ ምርቶችን ለማስገባት ከሰሞኑ ይጣልባቸዋል የተባለውን ማዕቀብ ለመቋቋም በማሰብ ከውጭ ሀገር በሚገቡ ምርቶች ላይ ከፍ ያለ ዋጋ ያለው ቀረጥ ሊጥሉ እየተዘጋጁ ነው። ከሰሞኑ ይህ መመሪያ ወይንም ድንጋጌ በነጋሪት ጋዜጣ ታውጆ ከወጣ ጀምሮ የፀና ይሆናል የሚል አዋጅ ቢጤ እንሰማለን ብዬ ብነግራችሁ አታምኑኝ ይሆናል። እኔ ግን ይህ ካልሆነ ከምላሴ ፀጉር ይነቀል አላልኩም በመጀመሪያ መቼ ምላስ አለንና?</p>

<p>ኢህአዴግ አባላቱን ሁሉ ሰብስቦ ነቀምት ላይ ስብሰባ ሊቀመጥ እየተዘጋጀ ነው ቢባልም ምን ምን የፖሊሲ ሃሳቦችን ያስተካክል ብላችሁ ትጠብቁ እንደሆነ አላውቅም። ግን ከፖለቲካው ይልቅ ወደ ኢኮኖሚው ያተኩራል ብለን እንገምት። እናንተዬ በኢህአዴግ ኦዲት ኮሚሽን ማጣራት የተደረገበትን የዲንሾ የወንዶ እንዲሁም የአምባሰልና ጉና ድርጅቶችን ሂሳብ ምርመራ ይፋ በማድረግ ገንዘቡን ያጨናበሩ ቀርጥፈው የበሉ ሰዎችን ወይንም የኢህአዴግ ታማኞችን ለፍርድ እንዲቀርቡ ያደርጋል አላልኩም።</p>

<p>እንናተዬ ነገርን ነገር ያነሳዋል እንዲሉ በደቡብ ክልል በተለያየ የኃላፊነት ቦታ ላይ የተቀመጡና ሙስና የፈፀሙ ባለስልጣናት ለፍርድ መቅረባቸውን ወሬ ሰማን እንጂ ከታሰሩ ሰባት ዓመት ያለፈባቸው እስረኞች በአደራ ከታሰሩበት እንዲፈቱ ለምን አልተደረገም ብለን አንጠይቅም። ግን ፀረ ቀይ ሽብር ኮሚቴ ተቋቁሞ ቀይ ሽብር የሚያፋፍሙ ባለሥልጣናትም ብቅ ብቅ እያሉ ስለሆነ ለፍርድ ይቀርቡ ዘንድ ለመጠየቅ እንገደዳለን ያሉ የሰሜን ሸዋ አንድ ወረዳ ነዋሪዎች አጋጥመውኛል አላልኩም። እኔ አልወጣኝም።</p>

<p>እንደው ለነገሩ ልንገራችሁ ብዬ ነው እንጂ አንድ ምስጢር ቢጤ ከሰማሁ ሰንብቼ ነበር። አንዳንድ ቀላማጅ ኢሠፓዎች ይህችም ወሬ ሆና ከባለቤት አፍ ለቅመው መልኳን ቀይረው እንዳወሯት ቢሰማ ምስጢርን ለባዳ ለምን አዋየኸው ወንፊት ውሃ ይዞ የት ሲሄድ አየኸው ዓይነቱን ተረት ተርቼና ባለቤቴም በባልንጀሮችዋ ላይ እንድትተርት አድርጌያለሁ።</p>

<p>እንደው ያኔ ደርግ እንደወደቀ ወደ ሆራ አካባቢ የአሜሪካ ጦር መኮንኖችና አማካሪዎች ነበሩ ሲምነሸነሹ የነበሩትና ደብረዘይት አየር ኃይል ጠቅላይ ጦር ሰፈር ሲወጡና ሲገቡ የነበሩት ከኤርትራውያን ጋር ሆነው።</p>

<p>ከረምረም ብሎ ደግሞ የኤርትራና የኢትዮጵያ መሪዎች ፍቅር ሲያበቃ መቐሌ በኤርትራ አውሮፕላን ስትደበደብ ኢትዮጵያውያን በአየር ላይ የበላይነትን ለመጎናፀፍ ሲሉ ከዩክሬይን፣ ሉትዌንያ፣ ኡዝቤክስታን፣ ካዛክስታን ራሺያ ሲመላለሱ ከረሙ አሉ። እስራኤልም መለመናቸውን ሰማን አየን እያለ የሚነገረን ፓይለቱ ወዳጄ ሁሉም ጋር በወዳጅነት ላይ የተመሰረተና በረዥም ጊዜ ክፍያ የሚታሰብ አገልግሎት እንዲያገኙ የሚደረግ መማፀን ሲሆን አንዳቸውም ወዳጅነት ብሎ ነገር የለም ክፍያ እጅ በእጅ እንዲሆን ነው የምንፈልገው ቢሉ አንዱ ከእስራኤል የአየር ኃይል አውሮፕላኖች ጠጋኝ ድርጅት ጋር በድለላ የሚያገናኝ ፈላሻ በዚህ ልትናደዱ አይገባም መቼ የመሰረታችሁት ወዳጅነትን ነው የምትጠብቁት ያኔ ጎንደር ሆኜ የሚነገር ተረት ነበር ልንገራችሁ አለ ለኢትዮጵያ ከፍተኛ ባለሥልጣናት።</p>

<p>ሴትየዋ ናት አሉ ብርድ ሲቀፈቅፋት ጊዜ የዛሬውስ ብርድ ቆማጣ ያሳቅፋል ትላለች፣ ይህን ያዳምጥ የነበረ ቆማጣ እመቤቲቱ በጊዜ ያላስቀመጡት ቆማጣ አሁን የት ይገኛል አለ ይባላል። እናንተም የሌላችሁን ዝምድና እና ውለታ በመፈለግ መምጣታችሁ ልክ አይደለም ብሎ መለሰላቸው። እንደምንም አውሮፕላኖቹ 10 ሚግ ተዋጊ አውሮፕላኖች ታድሰውና ደረጃቸው ከፍ ብሎ ተመልሰዋል።</p>

<p>ይኼ ጫካ ጫካውን እየነደደ ያለው እሳት የለኮሰው ማን ነው? መቼም ፀረ ሰላም ኃይሎች ጫካ ጫካውን መሮጥ መሽሎክሎክ ይችላሉ ያሉት ኢህአዴጎች ለፀረ ሰላም ኃይሎች መደበቂያ ያገለግላል ብለው ነው ያነደዱት እያሉ የሚወሩ እንዳለ ስሰማና ያለፈው ዓመት ሀገረ ማርያም አካባቢ የነደደውን ደን ያቃጠሉት ለእዛ ነው ተብሎ ነው የተባለው እውነት ነው? መቼም ሆን ብሎ እሳት ለቀው ደን እያቃጠሉ ሀገራችን በረሃ ሆነች ማለት ማለቃቀስ አግባብ አይመስለኝም።</p>

<p>እኔ እንኳን ይህንን ለማለት ሳይሆን ይህን ተራራና ተራራ መሃል እየነደደ ያለውን እሳት ለማጥፋት እርዳታ መለመኑን ያየችውና የሰማችው አሜሪካ እሳት የሚያጠፋ አውሮፕላን እልካለሁ ብትል እሺ መባል የለባትም። ይልቁኑ ነቄ ለነቄ አሰፉ ደባልቄ እንደተባለው ፋኝዶ ላይ የተከሰከሰው አውሮፕላን ልፈልግ ብላ የስለላ አውሮፕላን እንደላከች እሳት አጠፋለሁ ብላ አውሮፕላንዋን ልካ መላውን ሀገሪቱን ሰልላ ለሻዕቢያ ብታቀብል ማን ይከለክላታል። ለማንኛውም ግን አስቀድሞ መጠንቀቅ የሚሻል መሰለኝ ልብ ያለው ልብ ይበል እንደሚባለው።</p>

<p>ለሐምሌ ቁልቢ አንድ ሰንጋ እየነዳሁ ቁልቤ ገብርኤል ሄጄ ስለቴን ላስገባ እንደተዘጋጀሁ ልንገራችሁና ልሰናበታችሁ። እንዲያው ዛሬ ከሰዓት በኋላ የመጨረሻ ፍርድ ይፈረድበታል ተብሎ የሚጠበቀው አብሮ አደጌን ታምራት ላይኔን ቢፈረድበት ቢፈረድበት አምስት ወይንም ስድስት ዓመት እንዲሆን ተሳልኩ። ለነገሩ የአብሮ አደጌ ነገር ሆድ ሆዴን የሚበላኝ ብቻ ሳይሆን አንበሣ ሲያረጅ የዝንብ መጫወቻ ይሆናልን ያስተረተኝ ጉዳይ ስለሆነ ብዙም ልናገር አልፈልግም። ለማንኛውም ሳምንት ተገናኝተን የሰለቅሁትን አሽሙር ላካፍላችሁ ያበቃኝ ዘንድ ፈጣሪን እለምነዋለሁ። ቸር እንሰንብት! ቸር ይግጠመን!!!</p>


<p class="align-center"><a href="/Gazettas/Beza/info/Beza.sera.html">ከቤዛ የካቲት 21 ቀን 1992</a></p>

</body>
</html>	
