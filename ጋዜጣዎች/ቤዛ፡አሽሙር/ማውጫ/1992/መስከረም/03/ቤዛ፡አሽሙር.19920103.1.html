<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ኦ! ሰላም! ዘመነ ዮሐንስ የድልና የሰላም ዓመት ይሁንልን!</p>

<p>እንኳን ለአዲሱ ዓመት አደረሳችሁ! የጎመን ምንቸት ውጣ የገንፎ ምንቸት ግባ እንደሚባለው ሻዕቢያ በኃይል ከተያዙ መሬቶቻችን ውጣ! የሚለው ውትወታ በሰላም የሚመልሰው ታጥቶ በጨበጣ ሊመልስ እንቅስቃሴው በቅርቡ ይጀመራል። ደመራ ሳይለኮስ ማን ይፈራል ሞት! ለእናት ሀገር ሲባል እንደሚባለው እድምተኞቼ «እናት ሀገር ወይንም ሞት» የሚለው መብዛቱ ዳግም ደስታ አይጋብዝም?</p>

<p>ክብር እምክቡራን መቼም አዲሱ ዓመትን በርችት አከበርነው። ግን አላሙዲን የአዲስ ዓመት መቀበያ ርችት ሲተኩሱ እነ ወዲ ኢሣያስ ኢትዮጵያን መሃልዋን እናፈነዳታለን ያሉት የተፈፀመ መስሏቸው በዝዋይ እስር ቤት የጨፈሩ የኦነግ ምርኮኞች ምን ትሉዋችኋላችሁ? ብትባሉ የአበባየሁ ጊዜ ጆሮው የደነቆረ ዘፈኑ ሁሉ አበባዮሽ ነው በማለት የኦሮሞ ነፃነት ግንባር የሻዕቢያ የጡት ልጅ መሆኑን ትናገራላችሁ አላልኩም። እኔ አልወጣኝም።</p>

<p>ሞቃዲሾ ኑሮ ያልተስማማቸው ገላሣ ዲልቦ ወደ አስመራ በመርከብ ሲሄዱ የሸኛቸው አንድ የጅማ ልጅ አስመራ ሲገቡ፣ «አስረክቤ መጣሁ አስረክቤ የእጅ አንባሬን ከጄ» እያሉ ይዘፍናሉ ሲል ሳቀባቸው ብለው የኦነግ ምርኮኞች ነገሩኝ አላልኩም።</p>

<p>እንደው ነገሩ ነው እንጂ ጩቤ ሰው አይወጋም እንዲሉ ያኔ የበረራ ፍቃድ በተከለከለበት ወቅት ሊቢያ በተደጋጋሚ እየተመላለሱ በመጠየቃቸውና በመለመናቸው ጋዳፊ ተደስተው ለኢሣያስ አፈወርቂ የሸለሙዋቸውን ኒሻን ለወዲ ዜናዊ ሲሰጡ አይተው ኢሣያስ በትሪፖሊ ሀዘን ተቀምጠው ነበር ቢባል ማን ያምናል?</p>

<p>ጋዳፊ ግን ለሁለቱም ተመሳሳይ ደረጃ ያለው ኒሻን መሸለማቸው «ከልጅ ልጅ ቢለዩ ዓመትም አይቆዩ» ብለው እንደሆነ እየተወራ ያለ ቢሆንም ሁሴን አይዲድም ለእኔ ካልተሰጠኝ ብሎ አኩርፏል የሚባለውን ወሬ ሰምታችሁልኛል? እኔ ግን ሁሴን አይዲድ ከመለስ ዜናዊ ጋር አስታርቁኝ ነው ያለው እንጂ ለእኔስ ኒሻን ለምን አይሰጠኝም? ብሎ አለቀሰ የሚባል የሚል ወሬ አልወጣኝም።</p>

<p>ነገርን ነገር ያነሳዋልና ሰሞኑን ለዘመድ ልጆች ስጦታ ቢጤ ይዤ ብሔድ ማቲዎች በሙሉ እያለቀሱ አገኘኋቸው። እናንተዬ የመማሪያ መጽሐፍትን የሚያሳትመው መንግሥት ነው ወይንም ሜጋ? እንደው የመማሪያ መጽሐፍቱ ዋጋ ሰማይ ነክቶ ባይ ትምህርት ሚኒስቴርም ለግል ባለሀብቶች ተሸጠ እንዴ? እንድል አድርጎኛል እንጂ ድሮ መንግሥታዊ ተቋም የሚሰራውን ስራ ሜጋ ወስዶ ትርፍ እያፈሰሰበት ነው፤ ጉና፤ አምባሰል፣ ዲንሾም እየተሳተፉበት ነው የሚል አሉባልታ እንዳልተናገርኩኝ እወቁልኝ።</p>

<p>እናንተዬ እንዲያው ማዳበሪያ መሸጥ፣ ማጭድ መሸጥ፣ ለገበሬው ተገቢውን እቃ በዱቤ መሸጥ የእነ አምባሰልና ዲንሾ የስራ ድርሻ ነው ብትሉም ደግሞ የወሊድ መቆጣጠሪያ መሸጥ የጀመረ የእነርሱ እህት ድርጅት አለ እየተባለ የሚወራው ወሬ ምንድን ነው? መቼም ትንሽ ቆይተው የወሊድ መቆጣጠሪያ በራሽን ውሰዱ እንዳይሉን ፈርተናል ትሉ ይሆናል። መቼም እናንተ ደግ ነገር አታወሩም፤ እኔ ግን ያላችሁትን መናገሬ እንጂ ሆዴ ጫካ አይደለምና ተናገርኩኝ እንጂ እኔ ያልኩት ያለመሆኑን እወቁልኝ።</p>

<p>እንደው እንደከረመ ወይን ጠጅ የሚጣፍጥ ነገር ቢኖር የከረመ ፍቅር ነው ይባላል። ግን በዋሽንግተን የነበረን ፍቅር እዚህ አዲስ አበባ መቀጠል ይቻላል ወይ? ቢባል እኔ ቃል አቀባይ መሰልኩህ ብሎ የሚመልስልህ ካለ «ሞኒካ» ከዋሽንግተን እዚህ ብትመጣ አይበልብኝና ክሊንተን እዚህ ቢመጣ የተውቱን ወዳጅነት እንደገና ይጀምራሉ ትሉ ይሆናል እንጂ ለምርጫው የሚመጡ አንድ ሰውዬን ስም አልጠራሁም።</p>

<p>እኔ ግን ለዘመን መለወጫ በትግሪኛ እስክስታውን ያስነካችው ሰሎሜ በስራ አስኪያጅነት የምትመራው መስሪያ ቤት ሠራተኞች «ጦርነት ናፋቂ ናት እንደግል ጋዜጦች» እያሉ ከጀርባዋ የሚያምዋትን በገደምዳሜ «ስለጦርነቱ ምን ታስቢያለሽ? ስለስራሽ?» ቢጠይቋት «እኔ ጦርነት አልወድም ሰላምን እንጂ» ብላ ሆደ ሠፊ መሆንዋን የምናውቀውን እኛን ሳይቀር ተናዳ አስደነገጠችን ብዬ ሰሎሜን ያበሳጫትን ጥያቄ አላስታውሳችሁም።</p>

<p>እንደው እድምተኞቼ መኖራችን ሁሉ «በጊዜ በኩሉ» እንድል እያደረገን ነው እንጂ እንደ ክልል 14 መስተዳድር ቢሆን እስከ አሁን አዱ ገነትን 2 ቀናት ተሰደን ነበር እያሉ የሚናገሩ ብዙዎች ናቸው።</p>

<p>ግን ወዲ ዜናዊ በእሳቸው ሥር በሚተዳደረው የአዲስ አበባ መስተዳድር ያለውን ችግር እያዩ እንዳላዩ የሚያልፉት መላው አዲስ አበቤ የደርግ ኢሠፓ ደጋፊና ደርግ ኢሠፓ እየመሰላቸው ነው ወይንም ማንም ያሳደፈውን ወንበር የሚያፀዳ ታማኝ ሰው አጥተው ብንል እንዲያው አዲስ አበቤውን የሚመሩት ባለሥልጣናት ለቀጣዩ ምርጫ በድጋፍ ፊርማ አሰባሳቢነት ለመስራት ቀብድ የተቀበሉ አሉ እያላችሁ ከጀርመን ከመጡ ኢትዮጵያውያን ጋር ላይ እታች ሲሉ ያዩዋቸውን ሴት ትጠቀሙ ይሆናል። ግን እነ አትርሱን አሁንስ በዛ የሚባለውን የሕዝቡን ድምፅ ለመስማት ወዲ ዜናዊ ምነው ተሳናቸው ብዬ ኢሠፓዋ ሚስቴን ብጠይቃት «አይ አንተ ይቋቋማል! ይቋቋማል እየተባለ ሶስት ዓመት የሞላው የእንባ ጠባቂ ኮሚሽን ያለመቋቋም ይሆናል» ብላኛለች።</p>

<p>መቼም የእንባ ጠባቂ ኮሚሽንን ለማቋቋም የግድ አፈ ጉባኤያችን የጀመሩትን በዓለም አቀፍ ሕግ ትምህርት ዲግሪ ፕሮግራም አጠናቀው በአሁኑ ዓመት መመረቃቸውን መጠበቅ የለብንም ብንል እውነት አላችሁ እንባል ይሆናል።</p>

<p>መቼም የእንባ ጠባቂ ኮሚሽንን ለማቋቋም የግድ አፈ ጉባዔያችን የጀመሩትን በዓለም አቀፍ ትምህርት ዲግሪ ፕሮግራም አጠናቀው በአሁኑ ዓመት መመረቃቸውን መጠበቅ የለብንም ብንል እውነት አላችሁ እንባል ይሆናል።</p>

<p>ክቡር እምክቡራን እድምተኞቼ መቼም አዋሽ ሲሞላና ሲያጥለቀልቅ ለዚህ ምክንያቱ ተቃዋሚዎች «ኢህአዴግ ነው» ይላሉ እየተባለ እንዳልተነገረን ከውሃ ሀብት ኮሚሽን ስለአዋሽ ወንዝ መሙላትና ጉዳት ማድረስ አስመልክቶ የተሰጠው መግለጫ የኤርትራ መንግሥት በባድመ ተመቶ የመባረሩም አዋሽን እንዲሞላና እንዲያጥለቀልቅ ያደረገው የትኛው ተቃዋሚ ኃይል ነው? ቶኩቹማ ነው ወይንም ኦነግ? ተብላችሁ ብትጠየቁ ምን ትመልሱ ይሆን? ብዬ ጋዜጠኛ አለመሆኔ ብዬ ቁጭት ይዞኛል።</p>

<p>እንደው በስልክ ተጥለቅለቅን ስንል ስልክ ለማስገባት ሳይሆን መሰለፍ የጀመርነው ለመመለስ መሆኑ እየገረመኝ መጥቷል። ግን ዶክተር አብዱልመጂድ ይህን መሰሉን ውሃ ቅዳ ውሃ መልስ ነገር ለማስተካከል ለምን የዓመት እረፍት ወስደው ለማምጣት አልሞከሩም? መፍትሔው ያለው እሳቸው ጋር ነውና ትሉ ይሆናል።</p>

<p>ግን እድምተኞቼ እንደው ሞባይል ለመያዝ የተመዘገበውን ያህል ለመመለስ የተሽቀዳደሙ ከሞባይሉ ስልክ ፋብሪካ (ኩባንያ) ጋር በተደረገ ጨረታ ወቅት በብዙ ሺህ ብር ኮሚሽን የተቀበሉ የቴሌ ሰዎች የፈጠሩት ነው እየተባለ ይወራል።</p>

<p>ሁሉም ነገር በኮሚሽን ሆነ እንዴ? አበስገበርኩ ስምንተኛው ሺህ! ከማለት ሌላ ምንም አልልም።</p>

<p>ግን ከዚህ በመንገዶች ሥራ ባለሥልጣን ሰሞኑን እየታየ ያለው የመዋቅር ማስተካከያ በድርጅቱ ንብረት የከበሩ ቢሮክራቶችን ይነካል ወይንም ያንኑ ምስኪን ወዛደር? ይቅርታ ላብ አደር ይነካል? እኔ ግን እድምተኞቼ ሣምንት እዚህም እዚያም ብዬ የማቀርበውን አሽሙር ይዤላችሁ ብቅ እስከምል ቸር ይግጠመን! እያልኩ ልሰናበታችሁ። ሰላም ሁኑልኝ!!</p>


<p class="align-center"><a href="/Gazettas/BezaAxmur/info/BezaAxmur.sera.html">ከቤዛ መስከረም 3 ቀን 1992</a></p>

</body>
</html>	
