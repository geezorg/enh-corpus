<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለእናንተ ይሁን! ክቡር እምክቡራን እድምተኞቼ በሰላም የገባው ክረምት በሰላም እንደገና እየተመለሰ መሰል ጃል መቼም ክረምቱ ከተራዘመ ሻዕቢያንም ደስ ይለዋል ትሉ ይሆናል።</p>

<p>ግን በኤርትራውያን ከሀገር መባረር ሻምፓኝ እንዳልጠጣን እንዳልረጨን ይታወቃል። መስከረም 2 ቀን የአብዮት በዓል አከብራለሁ ብላ መቼም ወግ አይቀርም ኢሠፓዋ ሚስቴ ልታስቀድስ እስጢፋኖስ ገዳም ሄደች አሉ። ሰሞኑን ሉዓላዊነታችንን ሳይሸራረፍ ለማስከበር ያስችል ዘንድ ክተት ተብሎ ዘመቻ ሊከፈት ነው እየተባለ ድፍን የአዲግራት ሕዝብ ሲጨፍር ዋለ አሉ።</p>

<p>ለመሆኑ በአዲስ ዓመት ዋዜማ እስክስታውን ሲያስነኩት የነበሩት ምክትል ሚኒስትርዋ በአለፈው ምርጫ ምልክታቸው ጀበና ነበር በአሁኑ ምርጫ ደግሞ ምልክታቸው ንብ ይሆናል ያለው ማነው? ለመሆኑ ግን የባህልና የማስታወቂያ ሚኒስትርነቱን ሥልጣን ከካናዳ የሚመጡት የቀድሞው ምክትል ፕሬዝዳንት ዶክተር ፈቃደ ገዳሙ ይይዛሉ?</p>

<p>በዋሽግተን የኢትዮጵያ አምባሣደርነት ቦታ ደግሞ ወይ እትዬ ገነት፣ ወይም ባለቤታቸው ይይዛሉ እየተባለ ይወራል አሉ። መቼም መሾምና መሻር የተለመደ ቢሆንም በኢህአዴግ መሾምና መሻር ከዛፍ ላይ እንቅልፍ መተኛት ጋር ያዛመዱ ራሳቸው ኢህአዴጐች መሆናቸውን ሳስታውስ አምባሣደር መሆን ጡረታ መውጣት ነው ወይስ ኃላፊነት አለመወጣት እያልኩኝ ራሴን እጠይቃለሁ እንጂ የብርሃነ መስቀልን ባለቤት የነበረችው ሴት ሹመትዋ ምንድን ነው አላልኩም።</p>

<p>እንዲያው የዛሬ ሁለት ዓመት እሳቸው መቼም ጤና የሌላቸው እንደገና ደግሞ ከጦር ሜዳ ሸሹ እየተባለ ጦር ሜዳ ከሌለበት ሀገር ስለሽሽት ሲወራባቸው ያሉት ሰውዬ ሰንብተው ብል የበላው ዳንቴል ቢሆንም የተሞላ ቁመት ያለው መከላከያ ፈጥረዋል እየተባለ ይነገራል እንጂ ተዋጊ አበጅተዋል እንደማይባል ሰማሁኝ። ደግሞ የሀገሬ ሰው ዘጠኝ ሞት መጣ ቢሉት አንዱን ግባ በለው ይላል እንደሚባለው እውነቱን ለመናገር የፈራንበት ምክንያት ግን አልገባ ብሎኛል። መቼም ተራራ አባት በሆነበት ሀገር ህወሓትን ካንሰር ታሟል ብሎ መናገር ይፈቅዳሉ አሉ እየተባለ ወግ ይጠረቃል። እንደው ነገርን ነገር ያነሳዋልና ይኼ ጦርነት ስንቱን ባለሥልጣን የክረምቱን ጊዜ በዘመቻ ዩናይትድ ስቴትስና ካናዳ እየሄደ እንዳይዝናና ወይንም የፖለቲካ ስራ እንዳይሰራ እያደረገ ነው ቢባል እንደካቻምናው ሁሉ ካናዳ ያለው ሐሰን ዓሊን እናስታውሰው ይሆናል።</p>

<p>ግን እናንተዬ ኢህአዴግ ለስልጣን የበቃው ሞቶና ወድቆ ተነስቶ ነው እያሉ አፈንጉስ ሲናገሩ ይደመጣሉ። በአሜሪካ ያሉ ኢትዮጵያውያን አንተ ያን ጊዜ እዚህ ከእኛ ጋር ታክሲዋን ትሾፍር አልነበር? እያሉ ወረዱባቸው የተባለውን የሞአአንበሣን ተወካይ በብርጭቆ ጭንቅላታቸውን የተበረቀሰበትን ያን ዘመን የፖለቲካ ቅስቀሳ ለየትኛው ምርጫ የሚካሄድ ቅስቀሳ ነበር ትሉ ይሆናል።</p>

<p>ግን ለአንቺ ብርቅሽ በሶ ብላ ወጥሽ እንዲሉ የኢትዮጵያ ሕዝብ ዳቦ በልቶ ለማደሩ ዋስትና ባጣበትና በማዳበሪያ ግብዓት በተካተተ በዚህ ዘመን እኛ የኢትዮጵያ ሕዝብ የሚነዳውን መኪና ወደ ሀገር ቤት ከውጭ ሀገር ገዝቶ ያስገባ ዘንድ ከቀረጥ ነፃ መብት እንሰጣለን የሚል ከጀርመን ፍራንክፈርት የመጣ የምርጫ ተወዳዳሪ ድርጅት መጣ አሉ። እኛ የቸገረን መኪና ነው አሉት ሰው እንጂ እያሉ አቶ አዲሡ ተናገሩ አሉ።</p>

<p>ተባለ እንጂ በቅርቡ የሚደረግ የአማራ ሕዝብ ጉባዔ ስልጣናቸውን እንዳያሰጡኝ ብለው በፍርሃት እየራዱ ነው አሉ እየተባለ ይወራል። እብድና ዘበናይ ያሻውን ይናገራል የሚያስብለን ጋሼ መሪ ጌታ እንደው መስቀል ሊከበር ቀናት እየገፋ ቢሆንም በሶዶ ጅዳ መካከል ያለ አለመግባባትን ለመፍታት ኮሚቴ ተዋቅሯል ይባላል፤ ለነገሩ ምነው ንግድ ሲነሳ ስሙ ይነሳ የነበረው ጉራጌ ዛሬ በጭቅጭቅ ተሞላ ብለን ብንጠይቅ የነካሱ ኢላላ የፖለቲካ ቀመር ያመጣበት ወረርሽን ነው ትሉ ይሆናል። ግን የሶዶ ጉራጌ ከእነሞር፣ እነቆር፣ እዣ፣ ወለኔ፣ አልቾ፣ ወሬሮ፣ መስቃን፣ ወለገኔ ጋር ተስማምቶ ሲኖር እንጂ ሲጣላ አላየንምና ኬር! ኬር! ኬር!</p>

<p>ዘወትር ስለኬር ሲነሳ እናንተ የምታስቡት የእርዳታ ድርጅቱን ኬርን እየሆነ ተቸገርኩኝ። ግን እንደው ሙግት የተያያዙት ፕላን ኢንተርናሽናል የአዲስ አበባ ቀበሌዎች መጨረሻ ምን ይሆን? ብትሉኝ ሲሞን መቻሌን ጠይቁት እንጂ እኔ ምን አውቃለሁ እል ይሆናል።</p>

<p>የቴሌቪዥን ማስተላለፊያ ዲሽ ከሐረር ድሬዳዋ በኮንትሮባንድ በመነገድ ዘመድ አዝማዱን ሁሉ ቱጃር እንዲሆኑ ያደረገው የሐረሩ ልጅ ፕሬዝዳንት እንዲሆን በመሾሙ እንኳን ደስ አለህ አንለውም ወይ ቢባል ቀን ኮንትሮባንድ ሃራም ነው እያለ ማታ ማታ ኮንትሮባንድ የሚበላን ሰው እንኳን ደስ ያለህ ሳይሆን መጨረሻህን ያሳምርልኝ ነው የሚባለው አላችኋ።</p>

<p>እንደው አሁን አሁን የተረዳሁት ነገር ቢኖር እናንተ ያለነገር ማደር የማትችሉ ሐበሾች እንደመሆናችሁ እኔ ግን ነገርን እንደ ኤሌትሪክ መፍራቴን እወቁልኝ።</p>

<p>እንዲህም ሆነ እንዲያ የአብሮ አደጌን ስም ከሙስና ምዝበራ ጋር ካልተነሳ ደስ የማይላችው ራሳቸው ገንዘብ አምላኩ የሆኑ ባለሙስኖች ቢዘርፉ ቢያዘርፉ ታምራት እያሉ ቢሆንም ዘንሃሌም የተባለው ለደቡብ ሕዝቦች ክልል ትራክተርና ግሬደር የሰራ የግል ድርጅት ባለንብረት የክልሉ ባለሥልጣኖች የእጅ አዙር የበላይ የሆነ ሰውዬ ሚስት ወንድም መሆኑን መናገር ለምን እንዳስፈራቸው ገረመኝ እንጂ ከጠቅላይ ሚኒስትሩ ቢሮ ሆኖ ቀጭን ትዕዛዝ ያስተላልፋል ይጎዳናል ብለው ፈርተው ነው ቢተውን እንተወው ያሉት እንጂ ፈርተው አይደለም ተባለ። ለነገሩ ዳኤ ቡሼ! ነው የሚያዋጣው።</p>

<p>በመሬት ውዝግብ፣ በሰላም ውዝግብ በቋንቋ ውዝግብን በሰላም ለመፍታት ደቡብ ኢትዮጵያን በላንድክሩዘር እየዞሯት ያሉት ባለሥልጣናት ነገር እያበረዱ ነው ወይንም በእሣት ላይ ጋዝ እያርከፈከፉ? ብዬ ብጠይቅ ምን ትሉ ይሆናል ብዬ የምጠይቃችሁ መሰሏችሁ ከሆነ ተሳስታችኋል። ጋሽ ፀሐዬ ደባልቄ ጉንፋን ይዟቸው የነበረው ምን አጋጥሟቸው ነው? ብዬ ኢሠፓዋን ሚስቴን ብጠይቃት ጉንፋን መሆኑን በምን አወቅህ? ሳይነስ ወይ አስም ቢሆንስ? ብላ በጥያቄ አፋጣኛለች።</p>

<p>እንዳው ለነገሩ እንጂ ጩቤ ሰው አይጎዳም፤ ግን በምግብ እህል ራስን ለመቻል የግድ ዩሪያና ዳፕ መጠቀም አለብን እንዴ?</p>

<p>ያለባለቤቱ አይነድም እሣቱ እንደሚባለው ያለማዳበሪያ የኢትዮጵያ መሬት እህል አያበቅልም የሚባለው መቼ ይሆን ብለን ብንጠይቅ ዛሬ ነው የሚለን ገበሬ ካለ እሱ በኤክስቴንሽን ታቅፏል ማለት ነው።</p>

<p>እንዲያው ስለኒው ዮርክ ሲወራ ከአንዲት ሴትዮ ቦርሣ ሦስት መቶ ዶላር ሰርቆ ተሸበለለ የሚባለው ዲፕሎማታችን መጨረሻ ምን እንደሆነ ለመጠየቅ የግድ ውጭ ጉዳይ ሚኒስትር መስራት የለብንም ትሉ ይሆናል እንጂ፣ እንዲህ ዓይነቱ ወንበዴ ዲፕሎማት ከእኛ ሀገር ሰዎች ተርታ እንዲጠራ አልፈልግም በማለት ተቃውሞ ማሰማት ይቻላል አልኩኝ። ነገሬን መልሱና አፌን በፖለቲካ ስልት አብሱ ብዬ ልሰናበታችሁ ሞከርኩኝ።</p>

<p>ግን እናንተዬ አዋሽ ወንዝ ሞልቶ እንደ አንበሣ እያገሳና እየተጎማለለ ብናየው የምንለው አባይም እንዲህ በተቆጣና ግብፅን ያጥለቅልቃት የሚል እርግማን ብቻ ነው ትሉ ይሆናል። እኔ ግን አላልኩም። ሣምንት እስከምንገናኝ ቸር ይግጠመን! ሰላም ሁኑልኝ!!!</p>


<p class="align-center"><a href="/Gazettas/BezaAxmur/info/BezaAxmur.sera.html">ከቤዛ መስከረም 10 ቀን 1992</a></p>

</body>
</html>	
