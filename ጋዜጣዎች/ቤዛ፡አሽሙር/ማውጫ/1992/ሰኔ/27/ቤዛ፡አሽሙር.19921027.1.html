<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንደምን ከርማችሁልኛል? እኔ ፖለቲካ ሳይሆን አሽሙር የምናገረው ወዳጃችሁ የገዢዎች ገዢ፣ የጌቶች ጌታ በሆነው በእግዚአብሔር መልካም ፈቃድ እነሆ ብዬ የሰለቅሁትን አሽሙር ይዤ ቀርቤያለሁ። ለእናንተ ሰላምና ጤናውን ይሰጣችሁ ዘንድ እየተመኘሁ።</p>

<p>መቼም እናንተዬ የእኛን ነገር እያነሳን ልንጥለው ያለነገር ውሎ ማደር ከማይችለው አበሻ እንደመገኘታችን እድገታችንም ሆነ ተስፋችን እንደክረምቱ እየጨለመ እንጂ እየነጋልን ባለመሄዱ ኧረ! የማርያም ልጅ ሆይ በቃ በለን! ብለን ለሌላ ሶስት ሺህ ዓመት እጃችንን እንደዘረጋን ልንቆይ ነው ወይ? የሚል ስጋት አልያዛችሁም?</p>

<p>እኔቴ! ብዬ ልሸነግላችሁ ባልፈልግም ኢሠፓዋ ሚስቴ ኢትዮጵያ ወደእግዚአብሔር እጆችዋን ትዘረጋለች የሚለውን ቅዱስ ቃል ከባልንጀሮቿ ጋር ስትተረጉመው ወደ ላይ ወደ ፈጣሪ እጃችንን ዘርግተን በልመና ላይ የተመሰረተ ህልውና ከሚኖረው በእጃችን ዶማ ይዘን ብንቆፍር ባለን ሃይል ብናመርት ይኼኔ ከባለፀጋዎቹ ተርታ ነበርን ብላ እየተቆጨች ስትናገር በመስማማት ራሴን ነቅንቄላታለሁ። ግን ይህን ያህል ምነው ተመረራችሁ? ትሉን ይሆን? መቼም የሶስት ወር የመብራት ሂሳብ ለመውሰድ ለመቀበል በየቀበሌውና በየወረዳው ገንዘብ መሰብሰቢያ ጽ/ቤት የከፈተው መብራት ኃይል ኮርፖሬሽን እንደ ዝንጅሮዋ ግድብ ውስጥ ያለውን ደለል የማውጣቱን ሥራ ቢሠራ ምን አለበት? ብላችሁ ትጠይቁ ይሆናል። እኔ ግን እድምተኞቼ ኩራዝና ሻማ እያበራን መኖራችን ሳይሆን ለ15 ቀን ያህል መብራት ሳናበራ ብንቆይም ወርሃዊ ክፍያው ግን ያው የሰላሳ ቀን ሆኖ የመታሰቡ ምስጢር አበሳጭቶኛል። ግን መብራት ኃይል የሚለው ስሙን ጨለማ ኃይል ቢባል የሚሻለው ኤልፓ አትራፊ አይደለም ተብሎ ለውጭ ኢንቨስተር በሚቀጥለው ዓመት መጀመሪያ ላይ ሊሸጥ ነው የሚባለው የእናንተን ወሬ ሰምቼያለሁ እንጂ እኔ እንዳላልኩ ታውቃላችሁ። እናንተ ግን ብላችኋል። መብራት ኃይል ኮርፖሬሽንም እንደጣይቱ ሆቴል ለግል ባለሀብት ሊያውም ለጎዝላቪያዊ ከበርቴ ሊሸጥ ነው የመባሉ ወሬ አልዋልጥልህ አለኝ እንጂ ከሐምሌ 1 ቀን ጀምሮ በየሁለት ቀኑ አንድ ጊዜ የሚፈጠረው መብራት ፈረቃ መጨረሻ ናፍቆኛል አላልኩም። ደግሞስ ጨለማን ብርሃን እንደሚያሸንፈው ግድቦቻችንም ሞልተው ችግሩ ይቀልልን ይሆናል ብዬ እናንተ የተሰቀለ ዳቦ ነው የምትሉትን ተስፋ አልሰጣችሁም።</p>

<p>እንዲያው ለነገሩ ያ የጅቡቲው ፕሬዝዳንት ሀሰን ጉሌድ ኦፕቲዶን ለጫት ሲሉ አሳልፍው ሰጡኝ ያለው የጎንደሩ ጆሮ ቆራጭ መላኩ ተፈራ ኢህአዴግ እግር ጠፍቶት እጅ ሲፈልግ አይቻለሁ ያለው ትክክል መሆኑን ልነግራችሁ ሳይሆን ኢህአዴግ ሰው አጥቶ ገንዘብ የዘረፉትን የመንግሥት መኪና እና መሳሪያ የሸጡትን የእርዳታ እህል የዘረፉትን በዚያም ያባረራቸውን ያሰራችውን ሰዎች እየሰበሰበ የስልጣን ባለቤት ይሆኑ ዘንድ መጣሩ ወደኮተቤው የሲቪል ሰርቪስ ኮሌጅ የማስገባቱ ምስጢር «ጋኖች አለቁና ምንቸቶች ጋን ሆኑ» አያስብልም ልትሉ ነው? እንዲህ ስል ግን ጠቅላይ ሚኒስትር መለስ ዜናዊ ሌባ ዳኞች ብለው ሰድበው ያባረሯቸውን ዳኞች ወደሥራቸው እንዲመለሱ ያደርጋሉ ያልኩ እንዳይመስላችሁ። መለስ ዜናዊ ወደገጠር ሄደው ከገበሬዎች ጋር ወግ ሲጠርቁ ቢሮክራሲን እኛ ከላይ እናንተ ደግሞ ከታች ሆናችሁ በመካከል አጣብቀን እንጨፈልቀዋለን ብለው ዳሀና ላይ መናገራቸው ያስታወሰችው የተረገመች ፀሐፊዬ እነዚህ በግምገማ የተባረሩ የኢህአዴግ ባለሥልጣናትን ኢህአዴግ እየመለሰ ያለው ሊጨፈልቃቸው የእጃቸውን ሊሰጣቸው ወጥመድ ውስጥ ለማስገባት ነው ብላ ፖለቲካ ልታናግረኝ ሞከረች።</p>

<p>ግን እናንተዬ ይህንኑ ጭፍለቃ በመፍራት ከእስርና ከፍርድ ቤት መቅረብ እንዲያድናቸው በስጋት የሚጠራሞዙና አማልክትም ልመናቸውን ሰምተው እንዲታደጓቸው ዓርብ፣ ቅዳሜ እሁድ ጫትና ግንባረ ጥቁር የዋንኬ በጎችን በፓጃሮና በኮብራ መኪናዎቻቸው ጭነው «ሼካ» ቤት እንዲሁም ቃልቻና «ሞርትቻ» ቤት የማይሄድ ሽርጡን አገልድሞ ቅቤ ተቀብቶ ጫት የማይቅም ባለሥልጣን በኦሮሚያም ሆነ በደቡብ ክልል እንደሌለ ብትሰሙ እንዲህ የሚያደርጉት የወንዶ፣ የዲንሾ ባለሥልጣናት ናቸው ብላችሁ በማያገባችሁ ገብታችሁ ትለፈልፉ ይሆናል። እኔ ግን «ኬሳ ኬሳ አዱሬን ሲኔሳ» ብዬ በኦሮምኛ ተረት የልቤን ተናግሬያለሁ። ግን እናንተዬ እንደተረቱ ከሆነ ድመት ከመቼ ጀምሮ ነው ትንሽ ትንሽ አውሬ የሆነችው? ብላችሁ ዱላ ሲበዛበት መውጫ ስታጣ ትሉ ይሆናል። እኔ ግን ስለድመትዋ ነው የጠየቅኋቸው እንጂ ከእስር እንደማያመልጡ ታውቋቸው ነው ቃልቻ የሚለማመኑት ብዬ የሰዎችን ፍርሃት አላወራሁም።</p>

<p>እንዲያው ከአባተ ኪሾ ይልቅ የደቡብ ኢትዮጵያ ክልል ስልጣን ያለው በአቶ ቢተው በላይ እጅ ነው ቢባል ምርጫ ለምን ልንሸነፍ ቻልን በሚል በሀድያ ዞን ደኢህአዴግ የደረሰበትን ሽንፈት ለመገምገም በተጠራ ስብሰባ ላይ ተሸናፊ ከሆኑ ዕጩ የደኢሀዴግ ተወዳዳሪ መሸነፋችን ምክንያቱ ምንድን ነው ተብሎ ሲጠየቅ መልሱንማ ከእኔ ይልቅ እሳቸው ብሎ ወደ አቶ ቢተው በማመልከቱ ከፍተኛ ቃሪያ ጥፊ በእኝሁ የክልሉ ከፍተኛ ባለሥልጣን ቀመሰ አሉ። ተሰብሳቢው በድንጋጤ ፀጥታ ውጦት እያለ አንደኛው ደፋር ተናጋሪ ተነሱና «እኛ ከኢህአዴግ የተማርነው በመነጋገርና በመመካከር መተማመን እንጂ በጥፊና በጉልበት ማሳመንን አይደለም» ብሎ ሲናገር የባለሥልጣኑ ጠባቂ ተነስቶ በካራቴ አገጩን አለው አሉ። አሉ አልኩ እንጂ እኔ ምንም እንዳላልኩ እወቁልኝ። በእነዚህ ደፍሮ ተናጋሪ እጩዎች ንግግር ምክንያት ስብሰባውን ባለሥልጣኑ በትነው አዲስ አበባ ሲመለሱ ተደብዳቢዎቹም ሆኑ በስብሰባው ላይ የጥፊና የካራቴውን ድብድብ ያዩ የዞኑ ካድሬ በትግሬ እየተጠፈጠፉ ከመኖር ይልቅ እነ እንትናን መምረጥ ይቻላል በማለት ቀስቅስው ተቀናቃኞቻቸውን ለድል እንዲበቃ አደረጉት እየተባለ ሆሳዕና ውስጥ ሲነገር ሰማሁ ብላ ኢሠፓዋ ሚስቴ ከጉዞ ስትመለስ ነገረችኝ። ግን እንዲያው ዲሞክራሲ ያለጥፊ አያምርም ያላቸው ሰው አለ እንዴ? ሰውዬው በጥፊ መጠፍጠፍን ደጋገሙትሳ? ብላችሁ አናገራችሁ ልታናግሩኝ መፈለጋችሁን ስለአወቅሁ ዝም ብያለሁ።</p>

<p>ከተናግሮ አናጋሪ ይጠብቀኝ ብዬ በፀሎቴ ብለማመንም ያ ተናግሮ አንጋሪ ጓደኛዬ ሰሞኑን ቀልባችንን የሰረቀውን የአውሮፓን ዋንጫ ጨዋታ ውስኪውን እየጠጣ ከሚያይበት ዝግ ችሎት እግር ጥሎኝ ሄጆ ሆላንድን ኢጣሊያ በአሳዛኝ ሁኔታ ስታሸንፍ አይቼ ተናድጄ፣ ንዴት ማብረጃ ውስኪ ያለበረዶ ስጎነጭ አይቶ «ጣሊያንን ማንም አያሸንፈውም ጣሊያንን ማሸነፍ የምትችለው ኢትዮጵያ ብቻ ናት። እኛ ብቻ» እያለ ቀለደብኝ። «ለነገሩ ትላንት ዛሬ ሊሆን ቢችል አዎ» ብዬ በሀሳቡ መስማማቴን በገልፅለት «ኤዲያ እናንተ ለመኖር ብላችሁ ወኔያችሁን ከተወረሰ መሬታችሁ ጋር ለገበሬው ሰጥታችሁታል» ብሎ ተሳደበ። ሰሞኑን ግን በየክልሉ እየተጠና ያለው የመሬሽ ሽግሽግ ለገበሬው እኛ የሰጠነው ወኔ ይቀሰቀስ ይሆን? ይህን ስል ግን ህዝብን በወርቃማው የፍትህ ዘመን ስም የምማፀናችሁ መስሏችሁ ከሆነ እኔ ምንም እንዳላልኩ እወቁልኝ። ለማንኛውም ሣምንት ለመገናኘት ያብቃን። ቸር እንሰንብት!!!</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ) ሰኔ 27 ቀን 1992</a></p>

</body>
</html>	
