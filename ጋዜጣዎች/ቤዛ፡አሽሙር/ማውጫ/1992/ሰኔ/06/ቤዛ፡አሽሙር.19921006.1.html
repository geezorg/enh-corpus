<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ክቡር እምክቡራን እድምተኞቼ ለጊዜ ጊዜ ይሰጠው ዘንድ ግድ ሆኖ ሰባት ዓመታት በ«ቤዛ» ጋዜጣ ላይ አሽሙሬን ይድረስ፣ ስል መሰንበቴ ይታወቃል። አሁንም «ተናገር ግን አትጩህ!» የሚለው ሕግ አስገድዶ ቤዛ እንድትታገድ መደረጉ አሳዛኝ መርዶ ነበር። ለእናንተ ይድረስ የምለውን አሽሙር ላቋርጥ መሆኑ አሳዝኖኝ ሳለ ቤዛ በክርስትና ስሟ «ማኅሌት» ተብላ ለመታተም በመብቃቷ ከሁለት ወራት በኋላ እንደገና ለመገናኘት በቃን። አብረን እንድንሰነብት እጋብዛችኋለሁ፣ አሽሙረኛው ወዳጃችሁ!</p>

<p>ግብዣዬን ተቀብላችሁ? ሰላም ለኩሉኩም እንደምን ከረማችሁ እድምተኞቼ? እኔ ፈጣሪ ይመስገነው ደህና ነኝ። ለመኖርም ላለመኖርም መብታችን በተረጋገጠባት ኢትዮጵያ እየኖርን ነው። እናንተስ እንዴት ናችሁ? ሰላምና ዴሞክራሲው ስፋቱና ድምቀቱ ለእናንተም ይሰማችኋል ወይንም የአንድ ፓርቲ አገዛ ገኖ ይታያችኋል? እኔ ፖለቲከኛ ግምገማ የማደርግ ፖለቲከኛ አይደለሁም አሽሙረኛ እንጂ።</p>

<p>መቼም ሻዕቢያ ለ50 ሺህ ዝንብ አንድ ፊሊት፤ ለሃምሳ አይጥ አንድ ድመት እያለ አሸንፋችኋለሁ ሲል ሁለት ዓመት ሙሉ ሲፎክርብን ሲያስፎክርብን መቆየቱ እንደማለዳ ጤዛ በኖ ተኖ መጥፋቱ አስጥሉኝ ማለቱ በደስታ አስክሯችሁ አልሰነበታችሁም? የዚህ ደስታችሁ ምክንያት ኢህአዴግ ነው ወይንም ኢትዮጵያ ጠላቶችዋን አመድ በማድረግዋ? ብዬ አልጠይቃችሁም።</p>

<p>መቼም ምርጫው ተካሂዶ ውጤቱ ነገ ይታወቃል ግን በሀገሪቱ የሰፈነው ሰላምና ዲሞክራሲ ጥቁሩን ቱቢት ወደነጭ ሀገር የክብር ልብስ የቀየሩት ነጩ ለባሹ አባታችን ከሲኖዶሱ እውቅና ውጭ በመሾም በመሻር በማረሩ ሥራ ላይ እየተጠመዱ ጤናቸውን ከሚያጡና ለሕመም ከሚዳረጉ ቤተክርስቲያኒቱን የሚያስተዳድሩ ዲሞክራት አባቶችን ኤጲስ ቆጶሳትን ለመሾምና ለስልጣን እንዲበቁ ለማድረግ ሀገር አቀፍ ምርጫ ለምን አያካሂዱም? እያሉ ትንሣዔ ዘጉባዔ ማተሚያ ቤት በር ላይ ተኮልኩለው ነጭ ለባሹን ብፁዕ አባታችንን የሚያሙ አባቶች ሊቀዲያቆናት ተናግረው ሊያናግሩኝ ሞክረዋል።</p>

<p>«አንቺው ታመጪው አንቺው ታሮጪው» እንዲሉ የአባታችንን ስም ከሚያነሱት ከሚጥሉት አንደኛው ካህን ምርጫው ቢካሄድም የህዝበ ክርስቲያኑ ድምፅ ሳይሆን የሚቆጠርና የሚያሸንፈው ድምፅ መስጫ ኮሮጆ ውስጥ እንደሚራባ የሚነገርለት የነአድዋ የክለተ አውላሎ ልጆች ንብ ነው የሚያሸንፈው ብለው ሃይማኖትና ፖለቲካን አገናኝተው በምፀት ተናግረዋል። ምን እርሶ ደግሞ ዋሸራ፣ ጨጎዴ፣ ዲማ ሄደው ቅኔ መማርን ለመናገር ካልሆነ ምን ዙሪያ ዙሪያውን ያዞሮታል? አባታችን በራሳቸው ሥልጣን ልዩ ፀሐፊ ያደረጓቸውና አዲስ ማርቼዲስ የሰጧቸውን አቶ ወሰን ሰገድን ነው የቤተክህነት ሥራ አስኪያጅ አድርገው የሚሾሙት አይሉም። እሳቸውን እንደወንድማቸው ለስልጣን ነው የተፈጠሩት ብለው የህወሓት ማዕከላዊ ኮሚቴ አባል የሆኑትን የአለም ሰገድን ስም ጠርተዋል። ግን ከሰው መርጦ ለሹመት ከእንጨት መርጦ ለታቦትም በክልል ሆነ ማለት ነው ልትሉ ይሆናል።</p>

<p>የእነዚህ የነጩ ለባሹ አባታችንን ስም እያነሱ የሚያብጠለጥልሉ ቀሳውስት ነገር ልቤ ውስጥ ነገር ኖሮ እኔ አሽሙረኛ እንጂ ፖለቲከኛ እንዳልሆንኩ ካወቁም ይወቁ ብዬ<br/>
ምስጢሩ አሁን ገባኝ የተደበቀው፣<br/>
ነጩን የለበሱት ጥቁሩን አውልቀው፣<br/>
ለካሽ ለማሸበሸብ ለማስረገጥ ነው፣<br/>
ብዬ በቅኔ ጠቅ ባደርጋቸው ይበል! ይበል! አይ ቅኔ አናቅጾ ብለው አሞገሱኝ። ግን እናንተዬ አባታችን ነጭ ለባሹ ግሪክና እሥራኤል ለሕክምና ሄደው ከረሙሳ ሱባዔ ይዘው ነው የሚባለው እውነት ነው ወይንስ ሐሰት?</p>

<p>ክቡር እምክብራን እድምተኞቼ የኢሳያሳውያን ወረራ ፋታ የነሳን ቢሆንም እንደ 1992 የህዝብ ተወካዮች ምክር ቤት የሥራ ጊዜ ግን እረፍት በእረፍት የሆነ ያለ አይመስለኝም። ፓርላማው ለመከፈት ከዘጠና በላይ አባላቱ ዘመቻ ግንባር ሄደው ዳቦ በማደል እንዲሁም በዲስፒሊን እና በሚኒ ሚዲያ ጋዜጠኝነት በየማሰልጠኛው ግዳጅ ሲወጣ በመሰንበቱ ጊዜውን አሳልፎ ቢከፈትም የሰራው ሥራ ያለ አይመስለኝም ቢባል አንድ ዘነበ አለማየሁ ነህ ወይንስ የሱፍ አህመድ ትሉኝ ይሆናል። ግን ስለፓርላማ ለመናገር እኮ የግድ ስደተኛ የህዝብ እንደራሴ መሆን አያስፈልግም። ደግሞስ የእኛ ሀገር የፓርላማ አባል መሆን እጅ ለማውጣትና ለጭብጨባ እስከሆነ እንኳን እኔ የነቃሁ የበቃሁት ቀርቶ ማይም ማይሙ የሚፈላለስበት ምክር ቤት አይደለ? ብል ተመራጮቹን የወግ ዕቃ ብለህ ተሳድበሃል እንዳትሉኝ እኔ ምንም አላልኩም።</p>

<p>መቼም እናንተዬ የጥቅምት አቦ 1989 ከሰዓት ለተወካዮች ምክር ቤት የእንደራሴዎች ዕድር መቋቋሙን አትዘነጉትም። ምንም እንኳን የምክር ቤቱ የሥራ ዘመን በዚህ ዓመት መጨረሻ ላይ ቢያበቃም ጥቂት ሰዎች ከምክር ቤት አባልነት ሲባረሩ በእድር አባልነት ይሰነብታሉ ወይንስ የከፈሉት መዋጮ ተሰጥቷቸው በክብር አባልነት ይሸኛሉ? ለነገሩ አሽሙረኛው አለ እንዳትሉ እንጂ አንዳንድ የኢህአዴግ አባል የሆኑ እንደራሴዎች ተሰብስበው የእድሩ ገንዘብ ሙሉ ለሙሉ ወጭ ተደርጎ ለሀገር ሉዓላዊነት ማስከበሪያ እንዲውል ይደረግ እያሉ ነው የሚል ነገር እኔ አልወጣኝም።</p>

<p>እኔ አሽሙረኛው የዚህ ሀገር ፖለቲካም ሆነ የፍርድ ቤት ሕጎች አልገባህም ካለኝ የሰነበተ መሆኑን ለእናንተ መንገድ ለቀባሪው አረዱት ይሆንብኛል። ግን እናንተዬ ሕግ አንዴ ይወጣል ግን ሲሻሻልና ሲጠናከር አይተን አናውቅም። የፍትሕ ሚኒስቴር ምክትል ሚኒስትር የሆኑት አቶ መስፍን ግርማ ከስልጣን መወገድ ከዚህ ጋር ግንኙነት አለው እንደማትሉ አምናለሁ። ኢህአዴግ ህግንም ሆነ መስሪያ ቤትን እንደገና አፍርሶ ሰራተኛ ቀንሶ እያዋቀረ በስልጣን ላይ ቆይቷል። ይህን መሰሉን አፍርሶ መልሶ ለመገንባት መሞከር ሥራውን ያዩ የአባቴ ባልንጀራ የሆኑ አዛውንት እየሳቁ እንዲያው ማፍረስና መበተን ለእኔ አይዋጥልኝም። እነዚህ ኢህአዴጎች ግን እንዲፈርስ ያደረግነው የበተነው ሕግ ስለሚፈቅድልን እንዲሁም ፍትሐዊ ሥራ ለመስራት ነው የሕዝብ ውሳኔ ነው ሲሉ ይገርመኛል። የትኛው ሕዝብ ነው ከእነርሱ ጋር መክሮ የወሰነው? ስትል ግን ራሳቸውን እንጂ ሌላ እንደ ሕዝብ እንደማይቆጥሩ ትረዳለህ። ይህ ደግሞ ያለና የነበረው ነው።</p>

<p>ያኔ 1923 ቀ.ኃ.ሥ በእጃቸው ያረቀቁትን መንግሥት ተወያዩበትና ችግር ካለው ንገሩኝ ብለው ሰጡን። መኳንንቱና መሣፍንት በሙሉ እንዳሉትም ይሻሻላል ብለው እነራስ ኃይሉ (ጎጃሜው) ከልምድም ከእውቀትም ያላቸውን ጨማምረው ፅፈው ለጃንሆይ ቢልኩም አንዲትዋም የማሻሻያ ሃሳብ ተቀባይነት ሳታገኝ ሕገ መንግሥቱ ይፀድቃል። ይኼ ነገር ያበገናቸው የጎጃሙ ጀግና እንዲያው ጃንሆይ ጥሩ አላደረጉም ታዲያ ለምን ለእኛ አስተካክሉ ብለው ሰጡን? ብለው ቅሬታቸውን ለአገኙት መኳንንትና መሣፍንት ይገልፁ ጀመር።</p>

<p>ይህቺ የራስ ኃይሉ ቅሬታ ከጃንሆይ ዘንድ ትደርስና ቤተመንግሥት ግብር እየበሉ እያሉ «ራስ ኃሉ መኳንንቱም መሳፍንቱም በአፀደቀው ሕገ መንግስት ላይ ቅሬታ እንዳለህ ታወራለሁ። መኳንንቱም መሳፍንቱም ፈርሟል እኮ! የአንተ መቃወም ምን ይሉታል?» ጃንሆይ ራስ ኃይሉን በነገር ጠቅ ያደርጋሉ። በልበ ሙሉነት ዠማው በተሰበሰበት መሳፍንትና መኳንንት ፊት ራስ ኃይሉ ይነሱና «ግርማዊ ሆይ! መኳንንቱም መሳፍንቱም ፈርሟል ነው ያሉኝ? መሳፍንቱም መኳንቱም ፈርሟል እግዚአብሔር ግን አብሮ አልፈረምና ነገ ይለወጣል» ሲሉ ይመልሳሉ። ጃንሆይም የራሱ ኃይሉ ድፍረት እያበሳጫቸው «ታዲያ እኛንስ መርጦ የቀባን እግዚአብሔር አይደለምን?» ሲሉ ጠየቋቸው አሉ። የእነዚህ የኢህአዴጎች ነገርም እንዲህ ያለ ነው። በሕገ መንግሥቱ ላይ በመሬት ፖሊሲ ላይ የራስን ዕድል በራስ መወሰን እስከመገንጠል ሕግ ላይ አስተያየት ስጡ ይሉናል። ያጯጩህንና እነርሱ ያሉትዋንና የፈቀዷትን እኛ ያልወደድትን አፅድቀው በላያችን ላይ ሲጭኑ ሕዝብ በወሰነው መሰረት ነው ይላሉ። ጩኸት ነው ትርፉ ሲሉ ከኢህአዴግ ጋር መከራከርን «እሪ በከንቱ ነው!» ብለዋል አላልኩም።</p>

<p>እንዲያው ለነገሩ ይህ ምርጫ የመለስ ቀኝ እጅ እንደሆኑ የሚነገርላቸው ታምራት ያሳደፈውን ወንበር ተፈራ ያፀደዋል የተባሉትን በልቶ አይጠረቄውን ከአምስት ዓመት በፊት «ቁልፍ» ሆኖ ምልክታቸው እንዳላሸነፉ ዛሬ ንብ ሆኖ ምልክታቸው ለተወካዮች ም/ቤት አባልነት የሚያበቃ ድምፅ ሳያገኙ መውደቃቸውን ኢህአዴግ ያውቅ ነበር ወይ? ብለን ብንጠይቅ ምን አገባችሁ ትሉን ይሆን ብለን እኔና ኢሠፓዋ ሚስቴ አልፈራንም። ግን ከባለስኩየር ኮት ለባሹ ተፈራ ዋልዋ የቀድሞው የስፖርት መምህር አዲሱ ለገሠ የኢህአዴግ ምክትል ሊቀመንበር እንዲሆኑ ከአንድ ዓመት ከ6 ወር በፊት የተመረጡት ተፈራ ዋልዋ ጡረታ ልውጣ ብለው ጠይቀው ነው ቢባል ለሚቀጥለው አምስት ዓመት የሀገራችን መከላከያ ሚኒስትር ማን ይሆናል? ብትባሉ ብርጋዲየር ጄኔራል አበባው ትሉ ይሆናል። እኔ ግን ምንም አላልኩም።</p>

<p>በነገራችን ላይ ስለአማራ ልል ከአነሳሁ አይቀር በጎንደርና በጎጃም እንዲሁም በቤንሻንጉል ጉሙዝ ጥጋጥግ ይዘው ይኖሩ የነበሩት «አንጥረኞቹ» ፈላሾች ወደተስፋይቱ ምድር «እስራኤል» መሄዳቸውና ዜግነት ማግኘታቸው በሰላም ቢሆንም የነአቶ አዲሱ ለገሰ ክልል የአምስት ዓመቱን የልማትና ሰላም መርሃ ግብሩን ሲገመግም በክልሉ ከባንክ የተበደሩ ኤርትራውያን ንብረት ተሸጦ ዕዳቸው እንዲከፈል በማዕከል የተወሰነው ውሳኔ ተግባር ላይ እንዲውል ሲወስን እዚያው ሰሜን ጎንደር ጎጃይ ይኖሩ የነበሩ ከባንክ ተበዳሪ የማዳበሪያ ምርጥ ዘር ዕዳ ያለባቸው ፈላሾች እዳን ማን ይከፍላል ብሎ አስቦ ያውቃል? ለነገሩ እሥራኤል አገር ድረስ ሄዶ ክስ ለመመስረት ያሰበ የፍትሕ ቢሮ ያዋቀረው ቡድን አለመኖሩን ባናጣራም ባለፈው መጋቢት ኢትዮጵያን የጎበኙትን የእሥራኤል የሀገር ውስጥ ጉዳይ ሚኒስትር አዲሱ ለገሠ እናንተና እኛ ከንግሥተ ሳባ ከንጉሥ ሰለሞን ጀምሮ ስለነበረው ወዳጅነታችን ብለን ለቤተእስራኤሎቹ ብድር ያበደርነው ያለዋስትና ነውና መንግሥት ብድሩን የክልሉን ሚሊሺያ ወታደራዊ ስልጠና በመስጠት ይክፈለን ብለዋቸው እንደነበር ሰምታችኋል? ይህቺ ናት ወሎ ለነገሩ ጠንካራ የመከላከያ ኃይል እንገነባለን ተብሎ የለ? ጥያቄው ፍትሐዊ ነው! ብል ተሳስቼ ይሆን?</p>

<p>እንዲያው አንተ ምነው ስለምርጫ ተመራጮች ስለተወካዮች ም/ቤት ብቻ ማውራት አበዛህ በምርጫ ተወዳድረው ወድቀሃል ወይ? ትሉኝ ይሆናል። እኔም ሆንኩኝ ኢሠፓዋ ሚስቴ እንዲህ መሰል እቃቃ ጨዋታ እንዳልሞከርነው እንደማንሞክረው ልነገራችሁ እወዳለሁ። </p>

<p>ክቡር እምክቡራን ጠቅላይ ሚኒስትር መለስ ዜናዊ በደርግ ሠራዊት መበተን የተናደዱ ከመሆናቸውም በላይ መበሳጨታቸውን ነግረውን በሚቀጥለው አልሳሳትም ብለው መናገራቸው ከተማረ ከተመራመረ የሚጠበቅ ተግባር ነው ትሉ ይሆን? እኔ ግን ሻዕቢያ እና ኢሣያስ አፈወርቂ ሳይጠፉ እኛ መቼም የሰላም ምልክት የሆነ ዘንባባ ዝንጣፊ ይዘን እና ርግብ ልንለቅ አይቻለንም ብል አንተ ደግሞ የፊት የፊትህን ብቻ ነው የምታየው? ከሻዕቢያ ጀርባ ያለው ግብፅንስ ለማን ነው የምትተዋት ብላ የተረገመችው ፀሀፊዬ አፌን እንድይዝ አድርጋኛለች። </p>

<p>ለማንኛውም በቤዛ ክርስትና ስም በምትጠራው በማህሌት ጋዜጣ ላይ በየሳምንቱ በምሰልቀው አሽሙር እንገናኝ ዘንድ ተስፋ በማድረግ በወዳጅነት እንሰንብት ብዬ እሰናበታችኋለሁ። ቸር ይግጠመን!!!</p>


<p class="align-center"><a href="/Gazettas/Beza/info/Beza.sera.html">ከቤዛ (ማህሌት) ሰኔ 6 ቀን 1992</a></p>

</body>
</html>	
