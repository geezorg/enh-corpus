<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለእናንተ ይሁን። ሰላምን ሳይሆን ሰይፍን ነው የምሰጣችሁ ነው ያለው የማርያም ልጅ እንዲያው ያ ሁሉ መገዳደል አብቅቶ እንደ አህያ ጡት መንታ በሆኑ በኢትዮጵያና በኤርትራ ባለሥልጣኖች እነ ስዩም መስፍንና እነሃይሌ ወ/ተንሳይ በግራ እጃቸውም ቢሆን ተጨባብጠው እርቅ ለማምጣት ተፈራረሙ የሚለውን ነገር ሳይና ስሰማ መኖር አለመኖር እየሆነ የመጣ ይመስል ሰላም ሳይሆን ጦርነቱ እንዳይቀጥል ሰጋሁ። ፈራሁም። ማን ያውቃል ኢሳያስ አፈወርቂ ከስልጣን ካልተወገደ ሰላም የለም የሚለው የብዙዎቻችን ሃሳብ ተፈፃሚነት ያገኝ ዘንድ ጦርነቱ ቢቀጥልስ ብዬ ነበር የፈራሁት። የምፈራው የራሴን ፍርሃት ነው ወይንም የእናንተንም? ብቻ ክቡር እምክቡራን እድምተኞቼ ለዛሬ የሰለቅሁትን አሽሙር ይዤ ቀርቤያለሁና ተቀበሉኝ።</p>

<p>እንዲያው ነገርን ነገር ያነሳዋል እንደሚባለው እኝህ አባዱላ ገመዳ የተባሉ ሰው ወይንም ጄኔራል ያማረባቸው መስሏቸው ነው «የደርግ ሠራዊትን በሠራዊቱ ውስጥ አካታችኋል ወይ?» ተብለው ሲጠየቁ 10ሺዎችን ያህል ጠርተን 1500 ብቻ ሲቀሩ ሌሎችን አራግፈናቸዋል ብለው መናገራቸው በእርግጥ ከአንድ አብዮታዊ ዲሞክራት የሚጠበቅ እንዳልሆነ ትናገራላችሁ። እኔ ግን ፉከራ ደረትን ማስፋት ነው ብዬ ተረት ብተርትባቸው ትምክህተኛ ትሉኝ ይሆን? ለማንኛውም ግን የአባዱላ ገመዳ አባባል ለመወደድና ታማኝ ለመሆን የተወረወረች ነገር እንደሆነች ነው የታየኝ። ህወሓት ደግሞ እንዲህ ያለ ነገር አትወድም አውጥታ እንደ ሸንበቆ ሙቀጫ ነው የምታንከባልለው መባሉን አልሰሙ ይሆን? እንደዚያ ከሆነ አልሰሜን ግባ በሉ በሏቸዋ እናንተው እኔ ግን ምንም እንዳላልኩ እወቁልኝ።</p>

<p>ጦርነቱ መቆሙን በተነገረን በአስራ አምስት ቀኑ ጦርነቱ ቆመ። ግና እናንተዬ እያንዳንዱን ነገር በፕራይቬታይዜሽን መግዛት የሚወደው ህወሓት ኢህአዴግ በኤርትራ ላይ የተገኘውን ድልም የኢህአዴግ ድል ቢያደርገው በመዋጮ በሉዓላዊነት ስም በየቀኑና በየሣምንቱ መሃረብ የፈታችሁ ከእድራችን ካዝና ቀንሰን የሰጠን ደም የለገስነውን ሁሉ ምን አስተዋፅዖ አድርገናል ብለን መጠየቅ አለብን ወይንስ ድሮ ለ17 ዓመታት ያልነውና ከግድግዳችን ያወረድነው «ታሪክ ሠሪው ሰፊው ህዝብ ነው!» የሚለው መፈክር ለመፅናናት ሁላችንም በየቤታችን እንለዋለን?</p>

<p>ለነገሩ ግን ይህ ጦርነት ይቆም ዘንድ ከእኛ ይበልጥ የተጨነቀችው አሜሪካ ናት አሉ። መለስ ዜናዊና ስዩም መስፍን በኢትዮጵያ ህዝብ ስም የሰላም ስምምነቱ ላይ አንፈርምም ሲሉ እባካችሁ ፈርሙ ለሁለት ዓመታት ለጦርነቱ ያወጣችሁትን ወጭ እኛ በእርዳታ መልክ እንሰጣችኋለን ብቻ ከኢሣያስ ጋር ታረቁ እያሉ በአልጄርስ እነ አንቶኒ ሌክ ሲለመኑ መክረማቸውን ብንሰማና እንደተባለውም ለሁለት ዓመት የጦርነት ወጭያችንን አሜሪካ ከሰጠችን ለትንሽ ወራት ወይንም ዓመታት ደግሞ አርፈን «ከሱዳን ጋር እንዋጋ» ትላላችሁ? ኢህአዴግ በቀጣዩ አምስት ዓመት መርኃ ግብሩን እንደ ኤክስቴንሽን ፓኬጅ ጦርነትንም በፕሮግራሙ ውስጥ ያካት አትራፊ ነውና ትሉ ይሆናል እኔ ግን ምንም አላልኩም።</p>

<p>መቼም እናንተ የሐረርወርቅ ጋሻውን ሳታውቋት የምትቀሩ አይመስለኝም። ደርግ ሊወርድ ባዘነበለ ጊዜ ኢትዮጵያ መጥታ «ከጥቁር አንበሳው» መንግሥቱ ኃይለማርያም ጋርም ተነጋግራ ለአሜሪካ መንግሥትም መልዕክት ይዛ ነበር የሄደችው። እስዋ የጀመረችው ጥረት ነው ዛሬ በመዲናችን በአዲስ አበባ ሚኪሊላንድ ጎዳና የሚል ስያሜ ለመንገድ ያሰጠን። ግን አሁንም የሐረርወርቅ ጋሻው አሜሪካ ውስጥ ኢትዮጵያውያንን ሰብስባ ኢሳያስ ምንም ነገር አያውቅም እንደእርግብ የዋህ ነው፣ ይልቁኑ አዲስ አበባ ያሉት ናቸው ነገረኞች። እናም እነርሱ ላይ እንነሳ ብትል የቀሲስ ጀሲ ጃክሰን ውሽማ ስለነበረች የአሜሪካ መንግሥት ይቀባላት ይሆን? ብላችሁ ሃሳብ አይግባችሁ። አስመራ ውስጥ ትልቅ ሆቴል ስለምታሠራ ነው ብላችሁ ግን ፖለቲካ ተናገርክ እንደማትሉኝ ተስፋ አደርጋለሁ። የሐረርወርቅ ጋሻውን ከነፕሮፌሰር ጌታቸው ኃይሌ ጋር በመሆን ይህንኑ እየሰበከች ለሻዕቢያ እንደግብረ ኃይል እየሠራች ነው ቢባል ይህን እናንተ እንጂ እኔ እንዳላልኩ እወቁልኝ።</p>

<p>እንዲያው አንዳንዴ መዝናናትም እየተዋጊ ከማምረት ጋር ተመሳሳይ ይሆን እንዴ? ብቻ ሰሞኑን ከላንጋኖ ዳርቻ ላይ ካለው ቪላ ቤት ምነው የኦሮሚያ ክልል ባለሥልጣናት በፓጃሮ መመላለስ አበዙ? መቼም የታመመ ባለስልጣን እዚያው ተኝቶ ነው እንደማትሉ ባምንም ህንፃው እንግዳ መቀበያ ሆስቴል ነው ቢባል በቪላው እየታየ ያለው የሰሞኑ ወጣ ገባ ማለት የኦሮምያ ምክር ቤትን ከኦነግ አመላከከት ለማፅዳት የተሰጠውን የቤት ሥራ እስከ ነሐሴ ወር ድረስ ጨርሶ ለማስረከብ በማሰብ የሚካሄድ ነው ብላችሁ አውሩ ደግሞ፣ ለነገሩ በወሊሶ፣ በአምቦና፣ በወለጋ አንዳንድ የገጠር ከተሞች በኦህዴድ ላይ የተነሳውን የተቃውሞ ምንጭ ለመመርመር የሚካሄድ ምስጢራዊ ስብሰባ ነው ግን አላልኩም።</p>

<p>በነገራችን ላይ ነገር ገብቶ ቢወዘውዘኝም እነዚያ የአስመራ ሰዎች እየሞቱም አልሞትንም እያለቁም አላለቅንም የሚሉበት ምስጢር አልገባህ ቢለኝም እንደ ሳሞራ የኑስ ምላሳቸውንመቁረጥ ግን ብዬ አልናገርም። ምክንያቱም የፈለጉትን መናገር የእነርሱም የእኛም ዲሞክራሲያዊ መብት ነውና በውሽታቸው ከሚደናቆሩት ወገኖቻቸው ጋር ሆነው እየዋሹ ይቀጥሉ ብዬ ግን አልተዋቸውም።</p>

<p>እንዲያው በየጦር ግንባሩ የተረፈረፈው ኤርትራውያን ወጣቶች ሬሣ ቀባሪ እንኳን ሳያገኝ ኢሳያስ አፈወርቂ አስመራ ውስጥ ዝክረ ሰማዕታት በዓል ማክበራቸው አበባ ማስቀመጣቸው ምን ይባላል? የእነዚህ ሞት ያስገኘውን የነፃነት ውጤት ማጣጣማቸውን መግለጫ ወይንም አልሞትኩም ብዬ አልዋሽም ባዩ የሻዕቢያ ፕሮፓጋንዳ ውጤት?</p>

<p>ለማንኛውም ዝርዝር ኪሥ ይቀዳል። እናንተዬ እንዲያው ፓስታ ሹታ መብላታችን በኢጣሊያ ቅኝ መገዛታችን የስልጣኔ ባለቤት አድርጎናል ቢባል ኢሳያስ አፈወርቂና መንግሥታቸው ከደረሰባቸው ሽንፈት ከገጠማቸው ኪሳራ ለማዳን የቀድሞዋ ቅኝ ገዢ ኢጣሊያ ጎንበስ ቀና ማለት መጀመርዋን አያችሁልኝ። ለነገሩ ጣሊያን ለእርዳታ ብላ ብዙ ፓስታ ሹታ ለኤርትራ እየሰጠች ቢሆንም ባለፈው ዓመት ለቀለብ ተብሎ ለኤርትራ ህዝብ በዱቤ የተሰጠው የማሽላ ዕዳን ያላጠናቀቀ ማንኛውም ኤርትራዊ እርዳታ እንደማይሰጠው ኢሳያስ እየተናገሩ እንዳሉ ቢሰማ የእርዳታውን እህል ፓስታ ሹታ ሊሸጡት ነው ብላ ኢጣሊያ ልትሰጥ ያሰበችውን ተወች ብላችሁ አሟርቱ እኔ ግን ምንም አላልኩም።</p>

<p>እንዲያው ነገር ነገር ያነሳዋል እንደሚባለው ሆነና የአሰብ ወደብን በጦር ኃይል የበላይነት ብንይዘው ምን አለበት ብለን ብናስብ እኝህ አንድና አንድ በበኩላቸው እንዲያውም እኛ አንፈልገውም ግመላቸውን ውሃ ያጠጡበት ብለዋል። ግን መለስ ዜናዊ እየሳቁ እኛ ከአሁን ወዲህ በአሰብ ወደብ የምንጠቀመው ተለምነን ነው እንጂ ለምነን አይደለም። ቀጣዩ ግባችንም ይኼ ነው ቢሉ ከየጦሩ ክፍል የአፋር ብሔር ተወላጅ የሆነውን ወታደር ለቅመው መርጠው ለብቻው አንድ ካምፕ ውስጥ አስገብተው ስልጠና እንዲያደገኝ ካደረጉት በኋላ ከሻዕቢያ የተማረኩ ተሽከርካሪዎችና የጦር መሳሪያ አስታጥቀው «የቀይ ባህር አፋሮች ንቅናቄ» የሚል ስም ሰጥተው ወደአሰብ ዘልቆ እንዲገባ ማድረጋቸውን የሰማው ሻዕቢያ አሰብ ወደብ ላይየተከለውን መሳሪያና ቁሳቁስ እየነቀለ ማሸሽ ጀምሯል እየተባለ ይወራል። ግን ወሬው እውነት እንጂ ሐሰት አለመሆኑን እየነገራችሁን ያላችሁት እናንተ እንጂ እኔ አይደለሁም።</p>

<p>ለማንኛውም ብልጥ ልጅ የሰጡትን ይዞ ያለቅሳል እንደሚባለው የካሣው ጉዳይ ቀንቶን በአሰብ ለኢትዮጵያ መሰጠት ጦርነቱም ሆነ ሰላሙ እንዲያበቃ የተዘየደው ዘዴ እንዲሁም በአውሮፓና በአሜሪካ ላሉ ሀገሮች የኢትዮጵያ አምባሳደር እንዲሆኑ እየተመረጡና ዕጣ እየተጣላለቸው ያሉ የዩኒቨርስቲ መምህራን ሹመት ጉዳይ ሰሞኑን የስዩም መስፍንን ውሳኔን እየጠበቀ ነው። በኩዌት የኢትዮጵያ እምባሲ አምባሳደር የሚሆነው ዶክተር ጂ ኤም ነው ብላችሁ ገብሩ መርሻ ትሉ ይሆናል። እኔ ግን እንዲህ ዓይነት ነገር ከአፌም አይወጣ። እስከሳምንት በቸር አንድዬ ይጠብቀን ዘንድ እየተመኘሁ እዚህ ላይ ልሰናበታችሁ። ቸር ይግጠመን!!</p>


<p class="align-center"><a href="/Gazettas/Beza/info/Beza.sera.html">ከቤዛ (ማኅሌት) ሰኔ 20 ቀን 1992</a></p>

</body>
</html>	
