<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንደምን ከርማችኋል? እንግዲህ ክረምቱ መግባቱ አይደል እግዚአብሔር የገዢዎች ገዥ የጌቶች ጌታ የበረከት ዝናቡን ያዝንብልን! ብለን እንፀልይ እስቲ። መቼም ትላንት ጀምሮ የሰኔ ፆም ገብቷል። አሽሙረኛው መቃብር ቤት ገብቶ ባቄላ ይበላል። ሱባዔ ገብቷል ትሉ ይሆናል። እኔ ፍልሰታን እንጂ ይኸኛው ፆም ለካህናት የተፈቀደ 21 ቀን የሚቆይ ነው ብዬ ለእነአባ ጳውሎስ ትቼዋለሁ አላልኩም። ግን እንዳለሁ አለሁ። ለእናንተ ለእድምተኞቼ የሰለቅሁትን አሽሙር ይዤ ብቅ ብያለሁ።</p>

<p>መቼስ አስራ አንድ ቀን ሙሉ ስለእርቅና ሰላም ሲወያዩ የነበሩ ወይንም በአልጀርስ ሲሸመገሉ የነበሩ የኤርትራና የኢትዮጵያ ባለሥልጣናት ሽምግልና በእርግጥም ያለነገር ውሎ ማደር ከማይችለው ሐበሻ መገኘታቸውን ምስክር ነው ትሉ ይሆናል። በኢትዮጵያ ልዑካን በኩል የሽምግልናው ጥረት እዚህ አዲስ አበባ ድረስ የዘለቀና አስራ አራት ቀን የፈጀ ነው ብትባሉ ስዩም መስፍን ከአልጀርስ የመጡት እሁድ አንተ ከየት አምጥተህ ነው ሶስት ቀን የጨመርክበት? ብትሉኝ፤ ለሰላምም ሆነ ለጦርነቱ ውሳኔ ሰጭነት ስልጣን ያላቸው የወያኔ/ኢህአዴግ ባለሥልጣናትም ዘንድ አለመግባባት ስለነበረ ብሔራዊ ቤተመንግሥት ውስጥ የተደረገውን ድርድር ጨምሬ እንዳይመስላችሁ። ኤታማዦር ሹሙና ጠቅላይ ሚኒስትር መለስ ተዋዛግበው ነበር። ሳሞራ የኑስ ግን እኔን አያገባኝም ብለው እዚያው ቀርተዋል እያላችሁ የምታወሩት ወሬ እውነት መሆኑን ማጣራት የእኔ ሥራ አይደለም። ይልቁኑ ሳሞራ ግንባር የቀሩት ለማስትሬት ዲግሪ እየተማሩት ያለው የተልዕኮ ትምህርት የመጨረሻው ፈተና ደርሶባቸው ነው። ባሩድ ካልሸተታቸው ምሽግ ውስጥ ካልሆኑ ያጠኑት አይገባቸው ብላችሁ የበረሃው ተኩላ የሚል ማዕረግ ልትሰጧቸው አስባችሁ ከሆነ እንዳሻችሁ። ግን እናንተ የረሳሁትን ሁሉ እያስታወሳችሁኝ ነውና እባካችሁ ነገረኛ አታድርጉኝ እኔ ምንም አላልኩም። የሳሞራ የኑስን ለማስትሬት መማር ወሬ ለኢሠፓዋ ሚስቴ ብነግራት አንተ ደግሞ ቁልፅል ነገር ይዘህ ማውራት ትወዳለሁ። እሱ ብቻ ሳይሆ እቴጌ አዜብ መስፍንም ለማስትሬትዋ እያጠናች ነው ስትል በአለብላቢት ምላስዋ ተንጣጣችብኝ። አውቃለሁ ምን ያስደንቃል የምትከፍይላቸው አትመስይም እንዲህ በንዴት ስትጦፊ 105 ያህል የኢህአዴግ አባል የሆኑ ባለሥልጣኖቻችን በዩናይትድ ስቴትስ ዴቬሎፕመንት ፕሮግራም ከ10 ሚሊዮን ብር በላይ ወጭ በኦፕን ዩኒቨርስቲ ትምህርት እየወሰዱ መሆናቸው ሳይሆን መመረቃቸውንም ወይም ትምህርታቸውን ማቋረጣቸው ባይነገርም ለክለሳ ወደሲቪል ኮሌጅ የተመለሱ ብዙ ናቸው። የሚባለውን አሉባልታ ሰምተሻል? ብዬ ብጠይቃት ወደሲቪል ሰርቪስ ኮሌ የተመለሱት 30 የተወካዮች ምክር ቤት አባላት ናቸው አለች እንጂ ከማጨብጨብና እጅ ከማውጣት በቀር ምንም ነገር አይችሉም ብዬ እንዳልተናገርኩ እወቁልኝ።</p>

<p>እናንትዬ ቶኪዮ ውስጥ እየፎለለ ያለ አንድ የኦሮሚያ ክልል ቢሮ ኃላፊን አግኝቼ ነበር ብሎ አንድ ወዳጄ ቢያጫውተኝ ማን ይባላል የፍትሕ ቢሮ ኃላፊ ወይንስ የዜና ቢሮ? ብለው የነፕሬዝዳንት ኩማ ደመቅሣ ቢሮኃላፊ ነው ሰውዬው በደርግ ጊዜ እንደፕሬዝዳንቱ ልዩ ፀሐፊ መንግሥቱ ገመቹ ዓይነት ስልጣን ያለው አለኝ። ታዲያ ምን አዲስ ነገር አለ? እኛ ኢትዮጵያውያን በመላው ዓለም እንደጨው አይደለ እንዴ የተበተነው ብለው አንተ ደግሞ ይኼ የፕሬዝዳንቱ ቢሮ ኃላፊ ከድቶ ነው ወደ ጃፓን የዘለቀው ብሎ ምስጢር ቢጤ አጫውቶኛል። ግን የኦሮምያ ምክር ቤት በአገኙት አጋጣሚ ከድተው የፖለቲካ ጥገኝነት የሚጠይቁ ሹመኞቹ ተመልሰው ወደሀገር ይገቡ ዘንድ በሽምግልና ሲይዝ እኝህን የቢሮ ኃላፊ ግን ሽማግሌ ሳይልክባቸው በመቅረቱ በሶማሊያ በኩልም ቢሆን ሀገሬ እገባለሁ፣ ለስልጣን እበቃለህ ብለው እጄን መተውኛል ብሎ ያ ከጃፓን የመጣ ጓደኛዬ ነገረኝ አልኩ እንጂ እኔ ሰውዬው እሸፍታለሁ ብለዋል አላልኩም። እኔ አልወጣኝም።</p>

<p>ነገርን ነገር ያነሳዋል እንደሚባለው ወዲ ዜናዊ በአልጀርስ የሚፈረም የሰላም ሃሳብ ላይ ሀገራቸው መስማማትዋን ለመናገር በጠሩት መግለጫ ላይ ሰውዬው በአስመራ ማታ ጠጥተው አድረው ጠዋት በዞረ ድምር ሊነሱም ይችላሉ ሲሉ መናገራቸው «ወዲ ሓፎም» ማለት ኢሳያስ አፈወርቂ ሰካራም ናቸው ማለታቸው ነው ብለው ያሳሳቁኝ ሰዎች ነበሩ። ግን መለስ እንዲህ ቀልድ የሚያውቁ ከሆነ እሁድ በሚደረገው ዘፋኝ ወኮሚዲ ከቲያትረኛ ቡድን ጋር በሚደረገው የእግር ኳስ ግጥሚያ ለምን አይጫወቱም? ብላ ያች የተረገመች ፀሐፊዬ ተናገረች። የመለስ ኳስ ያለችው ኤርትራ ላይ ናትና አይገጥም ኮሚዲያንም አይደሉም ብዬ አልኳት።</p>

<p>እንዲያው ለነገሩ ለአይደር ትምህርት ቤት ተማሪዎች ሙት ዓመትን ለማክበር በሰይጣን ቤት ለመግባት ሲጋፉ የነበሩ ህፃናት ታፍነው ሞቱ ተባለ። እትዬ ገነት ዘውዴ በቀጣዩ አምስት ዓመት ፕሬዝዳንት ይሆናሉ የመባላቸው ወሬ እንደክረምቱ እየሰፋ ቢመጣም ለልምምድ ወይንም ለፕራክቲስ ተብለው በኢትዮጵያ ቴሌቪዥን ቀርበው ለሟች ቤተሰቦች እግዚአብሔር ያጥናችሁ ሲሉ መናገራቸው ከዶ/ር ነጋሶ ጊዳዳ ቀጥለው የፌዴራል መንግሥቱ ፕሬዝዳንት እሳቸው ናቸው ልምምድ ልውውጥ ለማድረግ ነው አላልኩም።</p>

<p>ግን እትዬ ገነት ፕሬዝዳንት ቢሆኑ ዶክተር ከበደ ባለቤታቸው የፕሬዝዳንት አማካሪ ቢሆኑ የሚመሩን ባልና ሚስቶች ናቸው ሊባል ነው ወይንስ ዮዲት ኡግዲት ብቻ ናት የምትመራን ይባላል? ለማንኛውም ግን ፕሬዝዳንት ነጋሶ የስልጣን ዘመናቸው ሲያበቃ ግሪም ኤምባሲ አካባቢ ያለው ቤታቸው ተመልሰው ይሄዳሉ ወይንም ወደጀርመን ያቀናሉ? እኔ ግን ቤተመንግሥት ይቆያሉ ብያለሁ።</p>

<p>የሀዘን መግለጫ በቴሌቪዥን በመናገር ወይዘሮ ዮዲት ጉዲት የሥራ ልምምድ እንደአደርጉ ሁሉ አቶ ዓሊ አብዶ ደግሞ በቀጣዩ አምስት ዓመት በአዲስ አበባ ክልል ፕሬዝዳንትነት ተካፍለው ሲቆዩ የህዝቡን ድጋፍ ለማግኘት በማሰብ ከክልሉ ካዝና 42 ሺህ ብር አውጥተው የእዝን ለሟች ቤተሰቦች መስጠታቸውና በአንድ ሟች ህፃን ቤት ሰደቃ መቀመጣቸው ለሬሳ ማውጫ መቀበያ 27 ብር በሆስፒታሎች መጠይቃቸውን ለማስተባበል እንዳይባል እንደሰጉ አወራችሁ። ማን ሊሞት ነው አሊ አብዶ እንዲህ ደግ የሆኑት ትሉ ይሆናል።</p>

<p>መቼም በቶንቦላና በመዋጮ ልናልቅ ነው። ለሉዓላዊነት ሲባል ነገ ደግሞ ለመስሎ ማቋቋም እንደገና መዋጮ ቶንቦላ ልንጠይቅ እንደምንችል ማን ያውቃል። ለነገሩ የሚሰበሰበው ገንዘብ ሥራ የሚሰሩበት ከልሎች አዋጡ ቢሉ ቶንቦላ ቢሸጡ ያምርባቸዋል። ለልማት አዋጡ ብለው አማራ ክልል ለአማራ ልማት ማኅበር የተሰበሰበ ገንዘብና ሰነድ ከነቤቱ የመቃጠሉ ነገር እድሜ ለዚህ ጦርነት ወሬው ወሬ ሆኖ ቀረ። አሁን ደግሞ የአማራ መልሶ ማቋቋም የአደጋ መከላከል ኮሚሽን በክልሉ በረሃብ ለተጎዱ ወገኖች መርጃ የቶንቦላ ሽያጭ ጀመሩና ግዙን አሉን ነቄ ለነቄ አሰፉ ደባልቄ ነበር ያለው የክልሉ ህዝብ?</p>

<p>ጦርነትና እግር ኳስ ይዋደዳሉ፤ አይዋደዱም ቢባል መልሱ ምንድን ንው? የኢትዮ ኤርትራ ጦርነት ሲጀመር የዓለም ዋንጫ ሲጀመር እኩል ሆነ፣ የአውሮፓ ዋንጫ ሲጀመር ደግሞ ጦርነቱ አበቃ፣ ግን አንድ ስም አጥፊ ስፖርት አፍቃሪ የኢትዮ ኤርትራ ጦርነት ከሚባል እግር ኳስ አፍቃሪው ጦርነት መባል አለበት እያለ ሲቀልድ ሰማሁት። እናንት ተስማሙበታላችሁ? ለማንኛውም እዚህ ላይ ላብቃ። ሣምንት ለመገናኘት ያብቃን ብዬ ልሰናበታችሁ።</p> 


<p class="align-center"><a href="/Gazettas/Beza/info/Beza.sera.html"> 1992</a></p>

</body>
</html>	
