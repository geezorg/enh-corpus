<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላምና ጤና ለእናንተ ለተከበራችሁ እድምተኞቼ ይሆን ዘንድ እመኛለሁ። እንዲያው ድስት፣ ሻማ፣ ዶማ፣ መጽሐፍ፣ ማንቆርቆሪያና ማረሻ ከበሮ ደርድረው ከእነዚህ መካከል የሚበጃችሁን ምረጡ ሲሉን እኔ የሚሻለኝ ሶስት ጉልቻ ያለው ምድጃ ነው ያለ ትዳር ፈላጊ ወንደላጤ ቢኖር ምን ትመልሱ ይሆን? መቼም በምርጫ ሰሞን የማይባል ነገር የለምና ሰርጋችን 92 ልትሉት ነው? ወይንስ ምድጃው ቢኖር የሚያነደው ሴት የለም ብላችሁ ከሴቶች ሕግ ባለሙያዎች ጋር ልታጣሉኝ ፈልጋችሁ ከሆነ እኔ ምንም አላልኩም። ክቡራን እድምተኞቼ ተጋዳላይ ካድሬዎች እንዲሁም እንደራሴዎች፦ ስለመኖራችን እንኳን ቢሆን ማስረጃ ለማግኘት ቋሚ መታወቂያ ሊሰጠን ያልቻለ መንግስት ማመልከቻ በተፃፈበት ወረቀት ጋራ በተዳበለ ሌላ ወረቀት ቆርጦ በቢክ እስክሪቢቶ እየፃፈ የሚሰጠንን መታወቂያ መታወቂያ ነው ብለን መጠቀም ከጀመርን ስንት ዓመት ሆነን? ይህ የገባው አራዳ አዲስ አበቤ የምርጫ ተወዳዳሪ ሌላው የምርጫ መቀስቀሻ ነጥቡ ሊሆን የሚገባው ባለካርድ መታወቂያ ወረቀት እንዲሰጣቸው አደርጋለሁ የሚል ቢሆን መላውን አዲስ አበቤን ስሜትና ቀልብ በገዛ ነበር ትሉ ይሆናል። እኔ ግን ምልክቴ ፖፖ ነው። እሩብኝ ሽኑብኝ የሚል ብልጣ ብልጥ መሬት የሆነ እጩ ተወዳዳሪ እዛ ቄራ አካባቢ በየጠጅ ቤቱ እየገባ ቅስቀሳ ጀምሯል አላልኩም። ለነገሩ ብልጣ ብልጥ እጩ ተወዳዳሪ በሽ በሆነበት ከስንዴ ውስጥ እንክርዳድ በማይታጣበት አገር በግል ተወዳዳሪነት ስም ስራ ፈላጊ እጩ ተወዳዳሪ አይታጣም አላልኩም።</p>

<p>እንዲያው እናንተዬ አሜሪካን ግቢ ቀን ወጥቶለት በምቹ አስፋልት መዋቡን ማማሩን አላያችሁምን? ግን አሜሪካ ግቢና አካባቢዋ ድሮ አቧራና ቆሻሻ እየፈሩ በየቤቱና በየግቢው ታጉረው የነበሩ የአሜሪካ ግቢ ነዋሪ ሕፃናት አስፋልቱን መሙላታቸውን በእግር ኳስ ቡድን ተከፋፍለው ባልንጀራዬ እንዲያው ክልል 14 መስተዳድር አስፋልት መንገድ ሰራሁ ከሚል ይልቅ ህፃናት መዋያ ከፈትኩኝ ቢል ያምርበት ነበረ ብሎ አስቆኛል።</p>

<p>ይኸው ነገረኛው ባልንጀራዬ የሕፃናት መዋያው ስም ደግሞ ዓሊ አብዶ ሕፃናት መዋያ ተብሎ ቢጠራ ጥሩ ነበር ብሎ ተናግሮ ሊያናግረኝ ሞክሯል እንጂ የአዲስ አበባ መስተዳድር ከሰሞኑ 79 ሕፃናት መዋያዎችን ፍቃድ የላችሁም ብሎ ለማሸግ ጉድጓድ የቆፈረላቸው መሆኑን ከክልሉ ማህበራዊ ዘርፍ ምስጢር ሰምቻለሁ ብሎ አልነገረኝም መጠንቀቁ ግን ይሻላል።</p>

<p>እድምተኞቼ ኢሳያስ አፈወርቂ ያለፈው ዓርብ በዋሽንግተን ባደረጉት የእራት ግብዣ ላይ ከኢትዮጵያ መንግሥት በፍቅራቸው ሰዓት የተሰጣቸውን የወርቅ ኒሻን ለኮንግረንስ ማን ቤንጃሚን ጊልማን (ጅልማን) በስጦታ መልክ የመስጠታቸው ሚስጥር ሱዳን ውስጥ ባሉ ኤርትራውያን እየተነገረ ቢሆንም ለቤንጃሚን ጅልማን ከተሰጠው የወርቅ ኒሻል ይልቅ በአሜሪካ ያሉ ኢትዮጵያውያን ያሳቀው እና ያስደመመው በምስራቅ ጐጃም ከ16 ሚሊዮን በላይ ኮንዶም ባለፈው 6 ወር ውስጥ ጥቅም ላይ መዋሉ ነው። ግን በጐጃም ምን ያህል የወሲብ ገበያ መድራቱን ያሳየንን የኮንዶም ሽያጭ ወሬ ያወራው የባህር ዳሩ አዲሲ ለገሰ ነው ቢባል እሱ የአማራ ክልል ፕሬዝዳንት ነው እንጂ የቤተሰብ መምሪያ ሰራተኛ ማን አደረገው ትሉ ይሆናል። አንዱ ወዳጄ ከዚያው ከዋሽንግተን ድድ ማስጫ የኢትዮጵያውያን መዋያ በረንዳ ላይ የሚውል አዛውንት ጐጃሜን ጠቅሶ እንደነገረኝ በአማራው ክልል 16 ሚሊዮን ኮንዶም በ6 ወር ውስጥ ጥቅም ላይ ዋለ የተባለው ቅኔ ነው። ወርቁ 16 ሚሊዮን የሚጠጋ የብአዴንና የኢህአዴግ የኮር አባል አለ ማለት ነው ብሎ ቅኔውን ፈቶታል።</p>

<p>ክቡር እምክቡራን እድምተኞቼ እነ ዶ/ር ሰለሞን እንቋይ ትግራይ እስክተለማ ሌላው አገር ይድማ የሚለውን ተረት ተረት እንደጦር የሚፈሩት የትምክህተኞች ክስ አድርገው ቢቆጥሩትም በትግራይ የተቋቋሙ ፋብሪካዎች ሌላው አገር ከደማ የእነሱ ፋብሪካነት ከመቃብር ቤት አይለይም ብሎ ቢወራባችው የምቀኛ ወሬ ነው ትሉ ይሆናል። ግን እነ አቦ ሃሰን አሊ ከጫላ ወርዶፋ ጋር በቦክስ መደባደባቸውን ያየ እነዚህ የሚጣሉት ለመለስ ብለው እንጂ ለእነሱ ብለው አይደለም ብለዋቸዋል። ተባለ እንጂ ሃሰብ ዓሊ ትምህርቱን ሲማር ለደብተርና ለእስክርቢቶ መግዣ የሚሆን ገንዘብ ያገኘባቸውን የአባቱን 22 አህዮች ለማን አደራ ሰጥቶ አሜሪካ እንደገባ ባናውቅም ከጤና ጥበቃ ሚኒስትርነት የተባረረው ዶ/ር አደም ኢብራሂም ለአህዮቹ ክትባት በመስጠት አደራውን ተወጥቷል። ብለው የአሰበ ተፈሪ መምህራን ግምገማ ላይ ተናግረዋል አላልኩም። ደግሞስ ስለ አህያ ከተነሳ አይቀር እነ ወዲ ዜናዊ ከጐጃም፣ ከጐንደር የደርግ ግምጃ ቤቶች የዘረፉትን ረብጣ ብር እንደተሸከመ የት እንደደረሰ የማይታወቀው እና ስም መሰየም የሚያውቀው ስዬ አብርሃ 10 አለቃ ደሰለኝ እያለ የሚጠራው አህያ ሀውልት ተሰርቶለታል። ለሀሰን ዓሊ ቤተሰቦች ንብረት የሆኑ 22 አህዮች ክትባት መከተባቸው አያስደንቅም ያለኝን ሰውዬ ምን ትሉታላችሁ? ለነገሩ ኦሮሚያ ክልል ማታ ማታ ኦነግ፣ ጠዋት ጠዋት ኦህዴድ በሚሆኑ ባለስልጣናት የተሞላች ናት ብዬ አፌን አልከፍትም። ጊዜው ዲሞክራሲ ነው። ሰላምና መረጋጋት ነው እየተባለ ሰላምን ለማምጣት ጠመንጃ መተኮስ እንዳለበት የሚያምነው ኢህአዴግ በትግራይ ውስጥ አንዲት ሴት አስገድዶ የሚደፍር ወንጀለኛ ከመቅጣት ይልቅ በቡድን ሴቶችን አስገድዶ የሚደፍር የዱርዬ ስብስብ መቅጣት የሚቀናው ለምንድን ነው? ለነገሩ ሕወሓት ከደደቢት ይዞት የመጣው ዲሞክራሲ ለነጠላ ሳይሆን ለብዙ ነው የሚሆነው ውሸት አልባኒያ እንጂ እዚህ አገር አይሰራም ቢባል እትዬ ታደለች ኃ/ሚካኤል ሚኒስትርነቱን አልፈልግም ብላ ስልጣኗን ትለቃለች ትሉ ይሆናል? ወደዳችሁም ጠላችሁም እኔ አሽሙረኛው ፖለቲከኛ ባልሆንም የምናገረው ግን ከመናገር አልፎ ተግባራዊ ይሆናል። በቀጣዩ ምርጫ ኢህአዴግ ማሸነፉ የማይቀር ሕልም ቢሆንም ዶ/ር ነጋሶን የሚተካው ወንድ ሳይሆን ሴት ነው። እትዬ ገነት ዘውዴ የኦህዴድ ጉዲት ፕሬዝዳንት ስትሆን ዶ/ር ከበደ ታደሰ ምን ይሆናሉ? ቢባል ለፕሬዝዳንቷ ባል ነው ትሉ ይሆናል። ፕሬዝዳንት ለሆነ ኢህአዴግ ባለቤት የሚሆነው የውጭ ዜጋ ነው ከተባለ ግን ሴትየዋን ከትዳሯ ልታፋታ አስበሃል ወይ ብላችሁ ልታሙኝ ከሆነ እኔ እንደአብለላቢት ምላሱ ታክሲ ነጂ አፈንጉሳችን በትዬ ዮዲት ጉዲት ከባለቤታቸው ለጊዜው ተለያይተው ልደታ ነው ያሉት። ባል ቦሌ ሚስት ልደታ። ፍየል ቦሌ ቅዝምዝም ጉለሌ አይነት ነገር ሆኗል። መቼም ይህ ምርጫ የሚያሳየን ነገር የለም? ለማንኛውም ሳምንት በሌላ የተሰለቀ አሽሙር እስከምንገናኝ ቸር ይግጠመን። ደህና ሰንብቱ።</p>


<p class="align-center"><a href="/Gazettas/Beza/info/Beza.sera.html">ከቤዛ አሽሙር ሚያዝያ 3 ቀን 1992</a></p>

</body>
</html>	
