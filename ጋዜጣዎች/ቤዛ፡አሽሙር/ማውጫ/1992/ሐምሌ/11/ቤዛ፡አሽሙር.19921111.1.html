<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ይብዛላችሁ! ሰላምን በሰላም አስከባሪው የተመድ ጦር አማካኝነት በእኛና በኤርትራ መካከል እናወርዳለን ማለት የሰላም አባትና አለቃ የሆነውን የገዥዎች ገዥ፣ የነገሥታት ንጉሥ በሆነው እግዚአብሔር ሥራ ጣልቃ መግባት ስለሆነ እንቃወመው፤ ለዚህ ደግሞ ሱባኤ እንግባ ብላችሁ አሽሙረኛው ከየትኛው ፈቃድ ያልተሰጠው ባሕታዊ ጋር ተገናኘ ትሉኝ ይሆናል እኮ። እኔ እንኳን ፈቃድ ከሌለው ካለውም ባሕታዊ ጋር ወዳጅነት የለኝም። ሊቀ ትጉኅን የባሕታውያን የማዕረግ ዕድገት መሆኑ በተነገረባት ሀገር ግን የምኖር መሆኔን እነግራችኋለሁ። ለማንኛውም ግን ሰላምና ጤናውን ለእናንተ ለእድምተኞቼ እመኝላችኋለሁ።</p>

<p>ባለፈው ሳምንት የአቡነ ገብረመንፈስ ቅዱስ ንግስ ቀን በሀገራችን ሲወርድ ሲዋረድ ከመጣው የቤተ ክርስቲያናችን ቀኖኖ በሚያዘው መሰረት ሳይሆን በብሔር ብሔረሰብ ተዋፅዖ እንዲሁም በዴሞክራሲያዊ ምርጫ ለመንበረ ፓትሪያርክነት የበቁበትን ስምንተኛውን ዓመት ዕለት ንግሥን ኢትዮጵያ በጥቁር ቱቢት ሆና የሶስት ሺህ ዘመን ለቅሶ በመቀመጥዋ መከራውና ኅዘንዋ እንዳላበቃ ለመግለጽ የኤጲስ ቆጶሳት ጳጳሳት ከጥቁር ሐር የተሰራ ልብሰ ተክህኖ ቆብ መድፋታቸው አብቅቷል።</p>

<p>የሰላምና መረጋጋት ዘመን መምጣቱ ዴሞክራሲ ስር በመስደዱ ጥቁሩ ልብሰ ተክህኖ ወደነጭ ይቀየር በማለት ነጭ የለበሱት ነጭ ለባሹ ቅዱስ አባታችን በዓለ ሲሚትን አከባበር፤ ግብርም ላይ ተገኝተን ማዕድ ተቋደስን። እንዲህ ስላችሁ ነጭ ለባሹ አባታችን አዲስ ታሪክ እየፃፉ መሆናቸውን ቤተመንግሥት አንፀው በሹመት ላይ ሹመት በመደረብ አሳይተውናል ማለቴ እንዳልሆነ እወቁልኝ። በሰማዩ ርስታችን የበለጠ ስልጣን የለም ያላቸው ማነው? እንዲህ ሹመትና ማዕረግ ፈላጊ እንዲሆኑ ያደረጋቸው «የሰማዩን ማን አየው? የሚሉ የአራዳ ልጆችን ብሂል ሰምተው ነው ግን አላልኩም።</p>

<p>እንዲያው ያለነገር ውሎ የማያድረው የሀበሻ ልጆች በመሆናችሁ ነጩ ለባሹ አባታችን ነጭ የለበሱት ከሮማ ካቶሊክ ቤተክርስቲያን ጋር ጠንካራ ግንኙነት ስላላቸው ነው። የተማሩትም ትምህርት የዶክትሬት ስላበቃቸው ነው ትሉ ይሆናል። እኔ ግን አባታችን የቅድስት ቤ/ክ ኦሮቶዶክስ ተዋህዶ ደንብ ህግ በሚያዘው መሰረት አመራር የሚሰጡ የእጨጌ ተክለሃይማኖት ማዕረግ ያላቸው እንጂ እንደ ካቶሊክ ፓፓ ተብለው የሚጠሩ እንዳልሆኑ ስለማውቅ እናንተ ያላችሁትን ሰማሁ እንጂ ትክክል ነው ብዬ መልስ በመስጠት ያልበላኝን አላክም። እኔ አሽሙረኛ እንጂ መቼ ፖለቲከኛ ሆንኩኝ? እንዲህ ስል ደግሞ ማን ነው ፖለቲከኛ? ትሉኝ ይሆናል። ያ ባለፈው ሰሞን በቴሌቪዥን መስኮት እናየው የነበረውን የአውሮፓ ዋንጫ ጨዋታ ላይ ለሩማኒያ ቡድን ድጋፋቸውን በመስጠት በሲኖዶስ አባላት ዘንድ «ቡካሬስት ያሉ መሰላቸው እንዴ?» የተባሉትን ዶክተር ግርማን ወይንም አቡነ ገሪማን ፖለቲከኛ ናቸው አላልኩም። ሩማንያ ስለተማሩ ነው ለሩማኒያ ድጋፋቸውን የሰጡት ግን ብያለሁ።</p>

<p>ክቡር እምክቡራን እድምተኞቼ እንዲያው አዲስ አበባ ስንት ስያሜ ነው ያላት ብለን መጨነቃችን እናበቃ ይሆን? ለነገሩ ክልል 14፣ ፊንፊኔ፣ አዶ ገነት፣ የኦሮሚያ ዋና ከተማ በፊት አሁን ግን የኦሮሚያ ዋና ከተማ አዳማ (ናዝሬት) ሆናለች። አዲስ አበባ እየተባለች ባለቤት እንደሌለው ዕቃ ስልጣን የያዘ ሁሉ ሲፎክርባት ሲያስፎክርባት የነበረችው በወዲ ዜናዊ የበላይነት የምትተዳደረው፣ በመምህር ዓሊ አብዶ ፈላጭ ቆራጭነት ከመፍካት ይልቅ እየጠወለገች ያለችው ርዕሰ ከተማችን የኢትዮጵያ መዲና የአፍሪካ ሕብረት መናኸሪያ እንደሆነች ታውቃላችሁ አይደል።</p>

<p>እኔ አሽሙረኛው ከቶጌ ሎሜ ጠቅላይ ሚኒስትር መለስ ዜናዊ ወንድም ቃዛፊ በአመጡት ሃሳብ መሰረት «የአፍሪካ ህብረት»በሚል ብራስልስ ቤልጅየም እንዳለው የአውሮፓ ህብረት ዓይነት ዋና መስሪያ ቤት የአፍሪካ መንግሥት መቀመጫ አዲስ አበባ እንድትሆን ያደረጉት ቅስቀሳ ተሳክቶ ሲወሰን አዳማ ላይ የተቀመጠው የኦሮሚያ ምክር ቤት 10ኛ መደበኛ ጉባዔ ደግሞ አዲስ አበባ ወይህም በእነርሱ አባባል ፊንፊኔ የኦሮሚያ ዋና ከተማ አዳማ (ናዝሬት) እንድትሆን መወሰናቸው ተነግሯል። እንደ ጆቴ ወርቅ ንፁኅ ኦሮሞ የሆነ ካድሬ መለኪያ ጨብጦ እየሳቀ «የእኛ ነገር ክድሮም ጀምሮ የቤት ውስጥ ቀጋ ለውጭ አልጋ ነው» ብሎ አዲስ አበባ የኦሮሚያ ዋና ከተማ አለመሆንዋን በሰም ለበስ ንግግር መቃወሙን አውቃለሁ እልኩ እንጂ ይኼ ካድሬ መለስ ዜናዊ አዲስ አበባን ለአፍሪካ ህብረት መቀመጫነት ሲሰጠዋት እኛን ግን የምድሪቱን የፊንፊኔ ባለቤቶችን ዋና ከተማችሁ አዳማ ትሁን ማለታቸውን ለመግለፅ ነው «የቤት ውስጥ ቀጋ የውጭ አልጋ» ብሎ የተናገረው ብዬ መሳደቡን አልተናገርኩም። እኔ ፖለቲካም ሆነ አፍ እላፊ አልናገርም። ደግሞ «ከሰደበኝ አምጥቶ የነገረኝ ሰደበኝ» ይባል የለ? ስለዚህ እኔ ምንም አላልኩም።</p>

<p>በነገራችን ላይ ይህ ጦርነት ይዞብን የመጣው ችግር ጭንቅል ጭንቅላታችንን እያለ ባለበት በዚህ ወቅት እንደማርክ ባስ፣ ኧርቪንግ ሔክስ፣ አምባሳደር ቲቦር ናዥም በእኛ ሀገር የኢኮኖሚና የፖለቲካ ፖሊሲ ዙሪያ የሚያወሩት ወሬና የሚያራምዱት አቋም ያናዳዳት ኢሠፓዋ ሚስቴ እንደ ትላንቱ ሁሉ ዛሬም «ያንኪ ጎ ሆም» ብለን ሰልፍ መውጣት አለብን እንዴ? የምን አወቅሁሽ ናቅሁሽ ነው? ፅጌረዳ ትከሉ እናንተ ያልተለፋ ቆዳ ልበሱ። ሌዘር ጃኬቶችን፣ ካፖርቶችን፣ ጫምዎችን ደግሞ ወደውጭ ሀገር ላኩ እያሉ በማያገባቸው የሚገቡትና የሚዘባርቁት አርፈው እንደለመዱት ካሜሩን ሄደው ዝሆኖች አይጠብቁም እንዴ? ብላ አስቃኛለች። እኔ ግን አሜሪካና ድመት ቂማቸውን አይረሱም አላልኩም።</p>

<p>እንዲህ ስል ግን ባለፈው ሳምንት ለኢትዮጵያውያን ረሀብተኞች የአስቸኳይ እርዳታ ተብሎ ጅቡቲ ወደብ ላይ ተራግፎ የነበረን አምስት ሺህ ቶን ስንዴ ለኤርትራ እንዲሰጥ በአሜሪካ ባለሥልጣናት ተወስኖ ከጅቡቲ ወደብ ተወስዶ ወደምፅዋ በመርከብ መጓጓዙ አናዷችሁ ነው እንዲህ ያላችሁት? ትላላችሁ ብዬ ፈርቼያለሁ ብዬ ስጋቴን አልተናገርኩም። አሰብ ላይ ተራግፎ በሻዕቢያ የተዘረፈውን የእርዳታ እህልም አሜሪካ ለኢትዮጵያ ጦር ቀለብ ሰጥታዋለች። ከኢትዮጵያውያን ይልቅ ፈረንጅ የሚያምለኩት ኤርትራውያን ይበልጡብኛል ብላ የሚለው ሀሜትና የዩኤስኤይድ ባለሥልጣናትና የአሜሪካ መንግሥት ባለሥልጣናት በየጊዜው የሚሉትን «ረሀብ ጊዜ አይሰጥም» መፈክርን አይረቤነት ተመልክቼያለሁ አላልኩም። በዚህ ዓለም እንደሣር ጠውልጎ የሚለመለም ፍቅር ብቻ ነው ያለው ማነው? ዴዜዴራታ ነው? ብዬ ብጠይቃችሁ የኢትዮጵያ መንግሥትና አሜሪካ እንደገና ፍቅራቸው ይታደሳል ለማለት ፈልገህ ነው ልትሉኝ እያሰባችሁ ነው? እኔ ይህ በክሊንተን ዘመነ መንግሥት አይሆንም በፕሬዝዳንት አልጎር እንጅ ብየ ልጆቼ 18 ሰዓት ሰርተው ከሚያገኙት ገቢ ላይ ቀንሰው አልጎር ፕሬዝዳንት ሆኖ እንዲመረጥ የገንዘብ ድጋፍ ማድረጋቸውን በመስማቴ አልጎር እንዲመረጥ ትፈልጋለህ? ብላችሁ ታሙኝ ይሆናል። ደግ አደረኩ! ባይቆጭ ያንገበግባል ብል ምን ትሉኛላችሁ? እኔ ግን ምንም ነገር አላልኩም። እኔ አልወጣኝም።</p>

<p>ኢህአዴግ በቢሮክራሲው ላይ የሚያደርገውን ግምገማ በጦርነቱ ሰበብ ሉዓላዊነቱን ለማስከበር በሚያደርገው ርብርብ ምክንያት በመጠመዱ አሁን በችግር አፍንጫውን የመሰነግ እጣ ደርሶበታል እየተባለ በየዝግ ችሉቱ እየተወራ ነው ብላችሁ በባድመ፣ በዛላንበሳ፣ በቡሬ የተገኘው ወታደራዊ ድል በቢሮክራሲው ላይም ይደገማል የሚል መፈክር ታሰሙ እኮ ይሆናል። እኔ ግን አሽሙረኛ እንጂ ፖለቲከኛ ስላልሆንኩ እንዲህ ባልናገርም በደለል ማስጠረጊያው በጀት ለስምንት ዓመት የመንግሥት ግምጃ ቤት ሰነድ በመግዛት ትልቅ የግል ባንክ በኮርፖሬሽኑ ውስጥ የመሰረተውን አትራፊው የመብራት ኃይል ኮርፖሬሽን አመራር ቦርድን ለመናገር ነው ትሉ ይሆናል።</p>

<p>የኤልፓ የቦርድ ሊቀመንበር ሚኒስትር በመሆናቸው ሪፖርት ለማቅረብ ወደፓርላማ በቀረቡ ሰዓት ሙሰኛ በስልጣን ብልግና እንደሚታሙ በመግለጽ ለቀረበባቸው ክስ የዝሆን ጆሮ ይስጠኝ ማለታቸውን የሰሙ የህዝብ ተወካዮች ምክር ቤት ተሰናባች አባላት አሁን እየተወራ ያለው በፊት ይታሙበት ከነበረው ጋር ስለተመሳሰለ «በኤሌትሪክና መብራት ኃይል ኮርፖሬሽን ያለው የሙሰኞች ጎራ ይደርመስ! ይናድ!!» የሚል መፈክር ይዘው ጠቅላይ ሚኒስትሩ ቢሮ ኮሪደር ላይ ትዕይንተ ህዝብ አድርገዋል ቢባል ማን ያምናል?</p>

<p>እኔ ግን ወፍም ነግሮኝ ይሁን ራዕይ ተገልጦልኝ ኤልፓ ጉምሩክ ንግድ መርከብ ውኃና ፍሳሽ በቅነሳ እንዲሁም በሙስና የሚሰናበቱ በርካታ ባለሥልጣናት አሏቸው አላልኩም። እናንተ ግን በየዝግ ችሎቱ ይህንኑ ነው ይምታወሩት ሐሜተኛ እባል ይሆን? እኔ ግን አሽሙረኛ እንጂ ሐሜተኛ አይደለሁ።</p>

<p>መቼም እናንተዬ ህዝባችን ቁጥሩ መበርከቱ ሳይሆን ሀብታም መሆኑ ነው የሚያስፈልገው እየተባለ ከሰው ይልቅ ገንዘብና ሀብት የተወደደበት ስምንተኛው ሺህ ላይ ደርሰናል። ታዲያ እንዲያው ይህቺ የተረገመችው ፀሐፊዬ የረሳሁትን ነገር ሰብስባ መሀል በወረቀት ላይ ፅፋ ሰጥታኝ አዋርዳኝ ነበር። እኔ ነገር አልችል ሳቄን ለቅቄው በቱባ ቱባ ጎምቱ ጎምቱ ባለሥልጣኖች ፊት ተዋርጄ እንደነበር እየዘገነነኝ ያለችኝን ልንገራችሁ።</p>

<p>እነ አቦ ኩማ ደመቅሳና ሌሎች ኦቦዎች የኦሮሚያ ዋና ከተማ አዳማ እንድትሆን ከኢህአዴግ የተሰጠውን ትዕዛዝ ይፋ ለማድረግ ሶስት ወር ፈጅቶባቸው እንደነበር ታውቃላችሁ። ወይ? ለምንድን እንደዘገየ ሲጠየቁ እዚህ የፈልግንበት ሆነን ትዕዛዝ ለመስጠትም ሆእን የፈልገን ሰው እንዳለ ፀሀፊዎቻችንን ለመጠየቅ በሞባይል ስልክ እንጠቀማለን። በዚህም ከፍተኛ ውጤት አስመዝግበናል። ወደናዝሬት ዋና ከተማችንን እንድናዞር መወሰኑ ፍትሐዊ ነው ብለን ብናምንም ያሳሰበን ይኸው የሞባይል ስልክ አለመኖር ነው። እናጥያቄያችንን አፋጣኝ አዎንታዊ ምላሽ ይሰጠው ዘንድ ቢደረግልን ለመጠየቅ ወስነን አቋማችንን ለማሳወቅ እየተዘጋጀን ስለነበር ነው በሶስት ወር ውስጥ ተግባራዊ ያላደረግነው ሲሉ መለሱ።</p>

<p>ወዲዜናዊ ይሁኑ ወዲ ነብሪ ብቻ እንዲህ ሲሉ መለሱላቸው። እኛም ይህንን አውቀን ቴሌኮምኒኬሽን ኮርፖሬሽን ጋር እየተነጋገርን ነው በሚቀጥሉት አንድና ሁለት ወራት ውስጥ ናዝሬት በእናንተ አጠራር አዳማ የሞባይል ቴሌፎን ተጠቃሚ እንድትሆን ለማድረግ እየተንቀሳቀስን ነው። እኛ ልብ አውቃዎች ብለው ከፊንፊኔ እንዲወጡ አድርገው ማስተዛዘኛ ሞባይል ተሌፎን አገልግሎትን እንዲያገኙ አድርገው ነው ወደናዝሬትም የኦሮሚያ የተለያዩ ቢሮዎች የሚዘዋወሩት የሞባይል ቴሌፎን መስጫ ማሰራጫ ጣቢያዎች ግንባታ ሥራ ሲጠናቀቅ ነው ብላ ይኼንን እኔን እስካሁን የሚያስቀኝን የነገረችን።</p>

<p>ይኼንኑ ነገር ለኢሠፓዋ ሚስቴ ብነግራት ሞኞች በላቸው ፋሽኑ አልፏል እኮ ሞባይል። ለአንቺ ብርቅሽ በሶብላ ወጥሽ አሉ አሁን ሞባይል ያዝሽ እንዴ? ቀርቶ ጄኔሬተር ገዛሽ እንዴ? መባል ተጀምሯል ብላ በሳቅ ላይ ሳቅ አክላብኛለች።</p>

<p>«ጉድ ሳይሰማ መስከረም አይጠባም» አለ የሀገሬ ሰው። እንዲያው ያለፉት ዘጠኝ ዓመታት በነፃነት ሲንቀሳቀስ የነበረውና የወርቃማው የፍትሕ ዘመን የማዕዘን ድንጋይ እንደሆነ የሚነገርለት ሙሰኛ ተብሎ በአማካሪነት ወደሌላ የሚኒስቴር ቤት ተዘዋወረ ሲባል፣ የ10 ሚሊዮን ብር ስኳር ቅሟል እየተባለ ሲወራ ጉድ ጉድ ስንል ከጉድም ጉድ የኢንግላንድ ጉድ ብሎ ብሎ ደግሞ የደርግ ባለሥልጣናትን የቀይ ሽብር ወንጀለኞችን ለመፋረድ ከካርተር ማዕከል የመጡ ኤክስፐርቶች ከአርጀንቲና የሬሣ አውጭ ሙያተኞችን በማስመጣት ደከመኝ ሰለቸኝ ሳይል ሲከስ የእምነትና የክህደት ቃል በመቀመበል ተግባር ላይ የተሰማራ የወርቃማው የፍትህ ዘመን ፋና ወጊና አላባ ይሁን ቁሊቱ ኦሮሞ ይሁን አማራ ሁልጊዜ ስለጎሣ ፖለቲካ ሲነሳ ግራ የሚገባው የሕግ ባለሙያ እንዲያውም ባለሚኒስትር ማዕረግ አቃቤ ህግ ግርማ ዋቅጅራ ፍርድ ቤት ቀርበው በአንድ ወር እስራት እንዲቀጡ ተፈረደባቸው መባሉን ሰምታችኋል?</p>

<p>ለዴሞክራሲያዊነት ማረጋገጫ ለፍርድ ቤቶች ነፃ መሆን ምስክርነት ሲባል ባገለገሉ ሌት ተቀን በሰሩ መቀጣታቸው «አትፍረድ ይፈረድብሃል» የሚለውን ቅዱስ ቃል ቢያስታውሰኝም። እናንተ ግን የፍርድ ቤት ክብር በመንካት ከሆነ ወዲ ዜናዊ «ሌባ ዳኞች» ብለው ሲሳደቡ ለምን ፍርድ ቤት አልቀረቡም? ቢያስን በግሣፄ አልታለፉም? ብላችሁ ነገር ትጎረጉሩ ይሆናል። እኔ ግን እናንተዬ ከደብረብርሃን ስላሴ አንግሼ መጥቼ ይድረስ ያልኳችሁን አሽሙር እዚህ ላይ አበቃለሁ። ችሎትንና ፍርድ ቤትን ስለማውቃት እናንተ ተናግራችሁ ልታናግሩኝ መሞከራችሁን ስላወቅሁ እስከሳምንት ልንለያይ ግድ ሆኗልና ሰላም ክረሙልኝ። ክብሩ እምክቡራን ብዬ ልሰናበታችሁ ወደድሁ።</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ) ሐምሌ 11 ቀን 1992</a></p>

</body>
</html>	
