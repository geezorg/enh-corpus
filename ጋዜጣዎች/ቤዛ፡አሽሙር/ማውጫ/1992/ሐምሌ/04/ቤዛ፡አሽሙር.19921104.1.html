<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>እንደምን ከርማችሁልኛል እድምተኞቼ? ገና ከዛሬ አምስት ዓመት በፊት የኢትዮጵያ ፌደራላዊት ዴሞክራሲያዊት ሪፐብሊክ መግንሥት ሲመሰረት (ዕድሜ ለግልገል ባለሥልጣኖቻችን ቤዛ ጋዜጣ በክርስትና ስሟ «ማኅሌት» ተብላ እንድትጠራ ላስገደዷት) በቤዛ ጋዜጣ ላይ በሰለቅሁት አሽሙር ላይ በኢህአዴግ አመራር የተዋቀረውን የኢፌዲሪ መንግሥትን እንደ አጀማመርህ አጨራረስህም በጭብጨባ ይሁን! እንትፍ ትፍ በዬ እንደመረቅሁት ምርቃቴ ሞልቶ ባለፈው ቅዳሜ በጭብጨባ የአምስት ዓመቱን የስልጣን ዘመን እንደአጨበጨበ እንዳስጨበጨበን አጠናቆ ተሰናበትን። እንዲህ ስል ግን የህዝብ ተወካዮች ምክር ቤት የአምስት ዓመት የስልጣን ዘመን አበቃ እንጂ ምክር ቤቱ በሌሎች ተወካዮች ተሞላ አላልኩም። ደግሞስ «ጉልቻ ቢቀያየር ወጥ አያጣፍጥም» እንደሚባለው በጥቅምት ወር የሚመሰረተውም ምክር ቤት ካለጭብጨባ በቀር የሚሰራው ነገር የለም አላልኩም። እኔ ፖለቲካ ሳይሆን አሽሙር ተናጋሪ አሽሙረኛ ስለሆንኩ ያልኩትም ካለ እንዳላልኩ ይቆጠርልኝ።</p>

<p>ክቡር እምክቡራን እድምተኞቼ የህዝብ እንደራሴዎች አቶዎች፣ ተጋዳላዮች፣ ኦቦዎችና፣ ጓዶች በምክር ቤት ውስጥ በአምስት ዓመት ቆይታችሁ ከኢህአዴግ አመራር ጋር እንደባለአለብላቢቱ ምልስ ባለቤት አፈጉባዔ ዳዊት አነጋገር የጥፍር ቡጭሪያ እንኳን ያህል ጉዳት መሰነጣጠቅ ባለመፍጠራችሁ ፓርላማ ሳይሆን የእድር አመራር እንደሆናችሁ ሳይሆን የእድር አመራር እንደሆናችሁ ሊያሳምኑኝ የሞከሩ ተናግሮ አናጋሪዎችን እናንተ ስትፈልጉ የወግ ዕቃዎች በሏቸው እንጂ እኔ ግን የበርካታ አዋጅ መመሪያ አርቃቂዎች ሳይሆን ለጭብጨባ አዳማቂዎች ተቃውሞን ሳይሆን ድጋፍ ሰጭዎች እንደሆናችሁ እመሰክራልሁ። ግን ሰማያዊ ክላሰር የምስክር ወረቀት ተሰጥቷችሁ ባለፈው ቅዳሜ ወደየመጣችሁበት ክልልና ወረዳ እንዲሄዱ ዶክተር አበባው እናንተ እንደምትሏቸው እኔ ግን በዶክተር ነጋሶ ስትሸኙ በተደርገ ታላቅ እራት ግብዣ ላይ «አትሸኙንም ወይ! » እያላችሁ መዝፈናችሁን ሰማሁ። እኛ ግን እናንተን ሳይሆን ሃያዎቹን የሆላንድ መንገደኞችን እንጂ እናንተን አትሸኙንም ወይ እያልን አንሸኝም ብንል፤ እናንተ የምሁራን ደጋፊዎች እንጅጂ የገጠሩ ገበሬን የማትደግፉ ትምክህተኞች ናችሁ ብላችሁ ታወግዙን ይሆን? እንዲህ ስል ግን ኢህአዴግ 105 ሥራ አስፈፃሚ አባላቱን በማስትሬት ዲግሪ እንዲመረቁ በማድረግ ራሱን ከገበሬ ፓርቲነት ወደምሁራን ፓርቲነት ሊቀይር ጉዞ መጀመሩን ያሳያልና እናንተ በጊዜ ወደመጣችሁበት በመመለሳችሁ እድለኞች ናችሁ መልኪ (እድል) እንዳላችሁ ልነገራችሁ አይዳዳኝም። እኔ አሽሙረኛ እንጂ ትንቢት ተናጋሪ አይደለሁምና እንዳልላችሁ ከሆነ እኔ ምንም አላልኩም።</p>

<p>ግን በነገራችን ላይ በተወካዮች ምክር ቤት ስር ባለው የስብሰባ ማዕከል በማስተዳደር ሥራ ላይ ተሰማርተው ተጣልተው የተለያዩት ከሥራ የተባረሩት የኢህአደግ ቁንጮ ባለሥልጣናት ሚስቶችን የምክር ቤቱ አባላት ለማስታረቅ ያደረጉት ጥረት የሽምግልና ድርድር ሳይሳካ ቀረ። እንዲህ ስል ግን ወይዘሮ ሀይማኖትን፣ ወይዘሮ ሣባን ለማስታረቅ የተደረገውን ጥረት አስታወስኩ እንጂ የሁለቱም ባሎች ተኳርፈዋል። ቢባል እነ ዳዊት ዮሐንስ ሰለሞን ተቀባን ለመናገር ፈልገህ ከሆነ ተናገር እንጂ ምን ዙሪያ ጥምዝ ያስኬድሃል እንደምትሉ አውቃለሁ። እኔ ግን መታረቅና ይቅር መባባል ቅድስና ነው አልኩ እንጂ ሌላ ምንም አልወጣኝም።</p>

<p>እንዲያው እኝህ አንድና አንድ አሁን ቀልደኝነታቸው እየባሰ መጣሳ? ብላ ኢሠፓዋ ሚስቴ ያችን የከረከሰች ቮልስ ዋገኔን እንዳላሽከረክር የተቆለለውን የነዳጅ ዋጋ ጭማሪ መፅደቅን አስመልክተው ጠቅላይ ሚኒስሩ ሲናገሩ ሰምታ እየሳቀች። አንድና አንድ መንግሥታቸው ታግሶ ታግሶ ደጉሞ ደጉሞ ስላአቃተው በታህሳስ ወር 1992 በቤንዚን ላይ 44 ሳንቲም መጨመሩን ጉድ ስንል ሌላ 84 ሳንቲም ጭማሪ ማድረጉ ተጠንቶ ተጨንቆ የተወሰደ እርምጃ መሆኑን መናገራቸውን ነገረችኝ። ምን ያባብሉናል እኛ ላይ የመጣው ፍዳ እየጨመረ እንጂ እየቀነሰ አይሄድም። እያስተዛዘኑን እንዲያውም ደጉመናል እያሉ ከሚያታልሉን እንደጥንቱ እንደጠዋቱ በድፍረትና በቁርጠኝነት «ይህ መንግሥት የማያደርገውን አደርጋለሁ ብሎ አያውቅም የሚያደርገውን ደግሞ ከማድረግ አይመለስም። ስለዚህ በጦርነቱ ሳቢያ ገንዘብ ስለሌለን ካዝናችን ባዶ ስለሆነ መደጎም ስለአልቻልን በነዳጅ ላይ ዋጋ ጨምረናል» ቢሉን ምን እናመጣለን። እንዲያው ያቺ ኢሠፓዋ ሚስቴ እንዲህ ስላት «ምንም! ዝም ብለው ነው። የእኛ ነገር እኮ ድመቶች ፈርተው አይጦች የጨፈሩባት ሀገር ዓይነት ነው» ብላ ተናግራ ልታናግረኝ ስትሞክር አንቺ አልሽ እንጂ እኔ ምንም አላልኩም። ግን ቤንዚን እንዲህ በተወደደ ወቅት መኪናዬን ከርካሳዋ ቮልሴን ሸራ አልብሼ አቆምታላሁ እንጂ አልነዳትም ብዬ እግረኛ ሆኛለሁ እላችኋለሁ።</p>

<p>እንደው የሐምሌ ልደታ የህዝብ ተወካዮች የስንብት ግብዣ ላይ አንዱ ቀልደኛ ተሰናባች የህዝብ እንደራሴእ ተመልሼ ወደኩራዝ ኑሮዬ ልመለስ ቢሆንም ይኼ የሰሞኑ የመብራት በፈረቃ አጠቃቀም ከአምስት ዓመት በፊት እኖር የነበረውን ኑሮዬን እንዳስታውስ አድርጎኛል ብሎ አሳቀን ሲል አንድ ተሰናባች እንደራሴ ባልንጀራ ያለው ወዳጄ ነገረኝ። ከ1987- 1992 ድረስ በስልጣን ላይ የነበረው የህዝብ ተወካዮች ምክር ቤት አከናወነ ቢባል እንደ ኢሠፓዋ ሚስቴ ተሽቀዳድማችሁ ራስን በምግብ የመቻል ዋስትናን ከማረጋገጥ ይልቅ በቢራ ራሳችንን እንድችንል የሚያደርግ የባቲ፣ የካስት፣ የፕሪሚየም፣ የስፔሻል፣ የዳሸን፣ የሐኪም ስታውት ቢራዎች ባለቤት አድርጎናል ትሉ ይሆናል። ለነገሩ ሆድ ያባውን ብቅል ያወጣዋል ተብሎ የመናገር ግልፅነት ባህል እንዲዳብር ታስቦ ነዋ ቢራ በቢራ የሆነው ብላ የተረገመችው ፀሐፊዬ ሆዴን እስኪያመኝ ድረስ አስቃኛለች።</p>

<p>እንዲያው ግን ተሰናባቹ የህዝብ እንደራሴዎች ምክር ቤት ስንቶችን ባለሻምበል ባሻ ማዕረግ አድርጓል? መቼም እንደአንቀላፉ አምስቱን የሥራ ዘመናቸውን ያጠናቀቁ እንደራሴዎች በእቅልፋምነታቸው ተወዳዳሪ ባለማግኘታቸው ሽልማት ቢሰጣቸው ከ553 ተወካዮች የምን ክልል ተወካዮች አንደኛ ይወጡ ነበር? ብዬ ብጠይቅ እናንተም የወከላቸውን ህዝብንም እንደጠቅላይ ሚኒስትር መለስ ደጋግሜ ይቅርታ ለመጠየቅ ይዳርገኛልና ጎመን በጤና ብዬ ትቼዋለሁ እንጂ ከዘጠኝ ክልሎች አንዱን መጥራት አያቅተኝም ነበር።</p>

<p>በነገራችን ላይ እድምተኞቼ የዛሬ አምስት ዓመት ሰኔ 29 በዝችው አዶ እገነት በአንድ እንግዳ መቀበያ ሳሎን ውስጥ የተደረገ ድርድር ትዝ ሲለኝ ብልጠት ይሁን ጅልነት ባይለይልኝም በሌሎች ላይ የግምገማ በትር የሚሰነዝሩትን ስኳር ስኳር እያሉ የሚያጨበጭቡትን ብይን የሚሰጡን የክልል ባለሥልጣኖች ኢህአዴግ ለምን እንዳላየ ሆኖ እንደሚያልፍ ግራ ይገባኛል ሲል እኔም ለአብሮ አዴግም ቅርብ የሆነ ባልንጀራችን ጠየቀኝ። ምን ለማለት ፈልገህ ነው? ብለው ያን ዕለት ከንዛላሙ ኩባንያ፣ ከኢቴይድ፣ ከሳፍኮም ዕቃ ግዢ ለማካሄድ የተደረገው ድርድር በ72 ሚሊዮን ብር ስለተከናወነው ሽያጭ አባተ ወይንም ደረጀ ወይንም ቢተው አለመጠየቃቸውን አንስቶ ተናግሮ ሊያናግረኝ ሞከረ እንጂ የደቡብ ክልል ባለሥልጣናት የክልሉ ነዋሪዎችን ስጋ ሳይቀር እየዘነጠሉ ከመብላት ያልተናነሰ ሥራና በደል ፈፅመዋልና ይመንጠሩ አላልልኩም እኔ አልወጣኝም።</p>

<p>እድምተኞቼ እንዳው ያለነገር ውሎ ማደር ከማይችለው ሐበሻ ተወልደን እንዲሁ ነገር ጦርነትም መፈትፈት የሐበሻ ባህሉ እንደሆነ መናገር ጦርነት ወዳጅነታችንን ሳይሆን የሚያሳየን ጀግንነታችንን ነው። በአስመራ የኢትዮጵያ ኤብማሲ ገብቶ የኢትዮጵያ ባንዲራን ያቃጠለው እብድ የሰካራም ኢሳያስ አፈወርቂ የአጎት ልጅ ነው እየተባለ ይወራል። ታዲያ ይህ እብድ ኢትዮጵያ ኤምባሲ ከመግባቱ በፊት በየቡና ቤቱ በረንዳ ላይ ለተደረደሩ ኤርትራውያን የእኛ ሠራዊት እየተዋጋ ያለው ከሰው ጋር አይደለም ከሰይጣን ጋር እንጂ። የኢትዮጵያ ሠራዊት ነኝ እያለ ነጋ ጠባ የኤርትራን ምር እየያዘ ትንሽ ቆይቶ ደግሞ ለቀቅሁ የሚለው የኢትዮጵያ ጦር በጠበል ሲጠመቅ እለቃለሁ፤ ከጠበል ሲወጣ መልሶ የሚሰፍር አጋንንት ሠራዊት ነው እያለ ሲለፍፍ ነበር። ዘመኑ የዴሞክራሲ ቢሆንም በኤርትራ ሽንፈትን ወይንም ጉዳትን ለመናገር ማበድ ግድ ነው ያሉ ይመስል እብዱ ትክክለኛውን ተናገር እየተባለ በኮምፒሽታቶ እየተወራ ነው። ይህ ፖለቲካ ተናገረ ያስብል ይሆን? እኔ ግን አሽሙር ተናገርኩ እንጂ እብዱ የኢሳያስ ዘመድ ነው ስለተባለ ደግሞ ኢሳያስም እብድ ስለሆነ በሻዕቢያዎች ዘንድ እብደት በደም ይተላለፋል ብላችሁ እንዳታወሩ።</p>

<p>እንደው ለነገሩ ገና መቐለና አዋሳ ይፈታሉ የተባሉ የፔፕሲ ኮላ ፋብሪካዎች ተከፍተው ማምረት ሲጀምሩ ዋጋው ስንት ሊሆን? ሼክ አላሙዲን ለዘላለም ይኑሮ! እያሉ የሰበታ ጫት ቃሚዎች መፈክር እያሰሙ መሆኑን ሰማን ግን ከሰበታ እስከመሳለሚያ ድረስ ባሉ ጫት ቤቶች ፔፕሲ በአንድ ብር የሚሸጥበት ምስጢር ፔፕሲ ስፖንሰር አድርጓቸው ነው ወይንም በኤክስቴንሽን ፓኬጅ ታቅፈዋል? እንዲህ ስል ባለፈው ግንቦት ሼህ መሐመድ ምንም ትርፍ አናገኝም ሲሉ መናገራቸው ያዩ ፔፕሲም ሊሸጥ ነው ቢባል ማን ያምናል? ወሬው ወሬ እንጂ ለላ እንዳይደለ ማን ሹክ ይላል? ወፍ ነገረኝ እንጂ።</p>

<p>እንዲያው እድምተኞቼ ከእናንተ የምድበቀው የለኝምና ሌላ የሰሞኑን ክስተትን ሳልነግራችሁ ከምቀር ብዬ አንድ ነገር ሹክ ልበላችሁ። መቼም የሰላምና መረጋጋት ጠንቅ የሆኑ ወገኖች እስካሉ ድረስ ፍተሻ ማካሄድ ዳበሳ ማድረግ ሕጋዊ መብት ነው ትሉ ይሆናል። ግን ያኔ የተረገመችው ፀሐፊዬ የፀሎት ሐሙስ ዕለት መንገድ ላይ አስቁመው የእኔን የከረከሰች ቮልስዋገኔን እርስዋን ቦርሳ በፍተሻ ሲበረብሩ «እንዴ! ኢየሱስ ክርስቶስን የሰቀሉት ሰዎች አዲስ አበባ መጡ ያላቸው እንዴ?» ብላ ተናግራ ልታናግረኝ እንደነበር አስታውሳለሁ። ግን ባለፈው ሁለት ሣምንት ለሁለት ሰዓት መዳረሻ ላይ ካዛንቺስ ቶታል አራት መንታ መንገድ እግረኛውን ብቻ እያስቆሙ ለመበርበር መፈተሻ ፍቃድ የሰጠው ማን ነው? ብሎ አንዱ ግብግብ ቢሞክር «ሕገመንግሥቱ ወረቀት ላይ እንጂ በተግባር ሲተረጎም አይተህ ታውቃለህ? ካላወቅህ ዝም ብለህ ተፈተሽ ቢባል ምን ጠፍቶ ወይንም ከወህኒ አምልጦ ነው? ትሉ ይሆናል። እኔ ግን ምንም አላልኩም። ምን ይኼ ብቻ መሳለሚያ አካባቢ ቀትር ላይ ፍተሻ ተካሂዶ ከየጎረምሳው ጉያ ድምፅ የሌለው መሳሪያ ተለቅሟል ብላችሁ ልትነግሩኝ ፈልጋችሁ ከሆነ እኔ ምንም እንዳልሰማ ነው የምሆነው እንጂ እናንተ ያላችሁትን አላስተጋባም። የክረምቱ ኃይል እየበረታ በመሄዱ አሽሙሬን አበዛሁ? ለማንኛውም እስከሣምንት ቸር ይግጠመን! ብዬ ልሰናበታችሁ። ደህና ክረሙ።!!!</p>


<p class="align-center"><a href="/Gazettas/Beza/info/Beza.sera.html">ከማኅሌት (ቤዛ) ሐምሌ 4 ቀን 1992</a></p>

</body>
</html>	
