<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ሲባል ጦርነት ረሃብ ሲባል ጥጋብ እንደሚነሳ ሁሉ እብሪት ደግሞ ጦርነትን መጠፋፋትን ይወልዳል። ክቡር እምክቡራን እድምተኞቼ ሰላም ለእናንተ ይሁን! እንደምን ከርማችሁልኛል!</p>

<p>እንደው ማሽላ ለመላው ኤርትራዊ በዱቤ እየታደለ ያለው ምስጢር ኢሣያስ አፈወርቂ ሰባት ዓመት በነፃነት ከመኖር ይልቅ በጦርነት የመኖር ሕይወት እንደሚቻል የገለፁበት እንደሆነ የራሳቸውም ሕይወት እንደማሽላ እያረረ እንደሚስቅ ለማሳየት ነው እንጂ ጤፉንማ ኩንታል አጠገብ ቆሞ አንድ ፎቶግራፍ ለመነሳት መቶ ናቅፋ መክፈል እንደሚያስፈግል አልሰማችሁ ይሆናል እንጂ እኛ ቀደም ብለን ተናግረን ነበር።</p>

<p>ግን እናንተዬ ኢሣያስ አፈወርቂ ራሳቸውን በዱቤ እንዳይሸጡ አልፈራችሁ ይሆን? እኔ ግን የመጨረሻው መጀመሪያ አሰብን በአንድ ሺህ ኩንታል ጤፍ ለኢትዮጵያ እንዳይሸጧት እየፈራሁ ነው እላችኋለሁ። ምነው አሽሙረኛው ስለሽያጭና ስለዱቤ ማውጋት አበዛ። በስተርጅና አየር በአየር ነጋዴ ሆነ ትሉ ይሆናል። እኔ ግን ያየሁትና የሰማሁትን ከመናገር ውጭ ምንም እንዳላልኩ እወቁልኝ።</p>

<p>እንደው ነገር ነገር ያነሳዋል እንደሚባለው ክብር ለኢትዮጵያ ፌስቲቫል ላይ «ሀገሬ ክብሬ» የሚል ባጅ ለተመልካቹ ህዝብ ሲቸበችብ የነበረው ሰውዬ ከየት ነው የመጣው ብላችሁ ጠይቃችኋል? እኔ በበኩሌ ከእስራኤል ነው የመጣው ወይንም ከጀርመን ነው ብዬ ባልናገርም፤ ወዲ ዜናዊን ስደብልኝ ቢሉት ኢሣያስ ባድመን ከለቀቀ እያገላበጥኩኝ እሰድብልሃለሁ ያለው ዓይነት ነው ብል፤ ባጅ አሳቅፎና የሀገር ልብስ አስለብሶ ሸቃይ ያደረጋቸውን ሰዎች መንካት ይሆንብኛልና አልናገርም።</p>

<p>መለፍለፍ ራሱ ዲሞክራሲያዊ መብት ነው። በቴሌቪዥን በራዲዮ ለኤርትራ ህዝብ ከነገርነው የሚያስበውን ካደረግንለት ይህ ራሱ ዲሞክራሲ አይደል እንዴ ብለው ኢሣያስ አፈወርቂ እያወሩ ባለበት በዚሁ ወቅት ሀገራችችሁ ሰባት ዓመት ያስቆጠረውን ነፃነታችሁን ካልጠበቃችሁ ፎከታችሁን ትፎክታላችሁ እያሉ ኢሣያስ አፈወርቂ ሠራዊቱን ለእልቂት እየጋበዙት ነው እየተባለ በመላው ኤርትራ ለቅሶና ዋይታ ነግሷል የሚባለው እውነት ነው? እውነት ከሆነ ግን ቁስለኛ ለማየት የተከለከሉ እናቶችም ቢሆኑ እጃቸውን በኢሣያስ አመራር ላይ መዘርጋታቸው አይቀሬ ነው እያልኩ እኔ ሽራተንና ሒልተን ቁጭ ብዬ የኤርትራ ህዝብ የሻዕቢያን አገዛዝ ለመቃወም ትግል እያደረገ ነው ብዬ አላወራም። እንዲህ የሚሉት የጀብሃ መሪዎች ናቸው ግን አላልኩም።</p>

<p>ክረምት ገባም ወጣም ባድመን ኢሣያስ መልሶ አይዛትም እየተባለ ባለበት ወቅት ክረምት ሳይገባ ሳይሆን ፀሐይ ሳትወጣም ባድመን እንደገና እንይዛለን የሚሉት እነኢሣያስ ለአስቸኳይ ጊዜ መጠባበቂያ እህል ይመስል ለዘላቂው ሰላማችን መረጋገጥ ኢሣያስ አፈወርቂ መሞት አለበት የሚል አቋም ያላቸው ጎንደሮች አግኝቼ ገርሞኛል። ግን እንናተዬ ሁለት ዝሆኖች በተጣሉት የሚጎዳው ሜዳው ነው የሚባለው እውነት መሆኑን እስከዛሬ ባላባራው ውጊያ የሚሞቱ ሰዎችን አይተን መናገር እንችላለን እየተባለ ይወራሉ አሉ። እኔ ግን ምንም አላልኩም።</p>

<p>መቼም ቢሆን ጎሽ የአየር ትራንስፖርት የባለአንበሣውን የኢትዮጵያ አየር መንገድን ሊበልጠው እንደማይችል ሁሉ ባለአንበሣ ምልክቱና ሀገር አቋራጩን አውቶብስ ዋሊያ በሚል ስም የሰየሙትና ከተማ ከተማውን ግን በአንበሣነቱ እንደጥንቱ እንደጠዋቱ እንደፀና ሁሉ ሌላ ተወዳዳሪ የአውቶብስ ድርጅት ቢመጣበት የሚሸነፍ ይመስላችኋል? ይህን ስል ግን የአንበሣ አውቶብስ የቦርድ ሊቀመንበር አሊ አብዶ ስለሆኑ እሳቸው ስልጣን ላይ እስካሉ ድረስ የአንበሣ ዋጋው ይጨምራል እንጂ ለኪሳራ አይዳረግም የሚል ክርክር ከእናንተ ጋር መግጠም አልፈልግም። እናንተ ያለነገር ውሎ ማደር ከማይችለው ሐበሻ መወለዳችሁን ለማሳየት ነገር ሰንጥቁ፣ ቦጭቁ እንጂ እኔ...</p>

<p>ለስራ ጉብኝት በሄደ ቁጥር አምቦ ውሃን በሳምሶናይት ይዞ በመሄድ አምቦ ውሃን የሚያስተዋውቀውን ለደረቀ ጉሮሮ ማራሻ ማን እንደአምቦ ውሃ እያለ አምቦ ውሃ ተጎንጭቶ የሚያስጎነጨውን የንግድ ሳይሆን የውጭ ጉዳይ ሚኒስትሩ ናቸው ብዬ አልናገርም። ደግሞስ እሳቸው የአምቦ ውሃ ፋብሪካ የቦርድ ሊቀመንበር ናቸው አላልኩም።</p>

<p>በፋሽን ሾውና በሞዴሊስትነት ታዋቂ የነበሩት ዶክተር አብዱልመጅድ ሁሴን ለስራ ወደውጭ ከሄዱ በኋላ እሳቸውን የተካው ማን ነው ብትባሉ ካባ ለባሹ አባተ ኮሾን ትጠቅሱ ይሆናል። እሳቸውም የሐድያ ብሄር አለባበስን ለማስታወስ እንጂ ሞዴሊስት ለመሆን ፈልገው ነው ብዬ አልናገርም።</p>

<p>መቼም ይህ ክረምት ከመግባቱ በፊት በፍል ውሃ መታጠቡን እደጋግመው ዘንድ ወደ ሶደሬ ሄጄ ነበር። እና እዚያ ሶደሬ ቁጭ ብዬ ሳወራ በመሠረቱ ዶክተር ተከተል ፎርሲዶ የግብርና ሚኒስትር መሆን አይገባቸውም ነበር እያለ አንዱ ተናግሮ ሊያናግረኝ ሲሞክር እንዴ የግብርና ኮሌጅ ምሁር አይደሉም እንዴ? ብዬ ብጠይቀው «እሱ አይደል የሚገርመኝ መማሪያ ክፍል ድረስ ዶሮ ይዞ እየመጣ የዶሮዋን የአመጋገብ ስርዓት የሚከናወንባቸው የአካል ክፍሎችን ለማሳየት ዶሮዋ ነፍስዋ እያለ ቆዳዋን ከአንገቷ ጀምሮ በእጁ እየሸለቀቀ ያስተምረን ነበር። ሰማይ ቤት ልዩ አቃቤ ሕግ ቢኖር በዶሮ የዘር ማጥፋት ወንጀል ይከሰው ነበር» ብሎ አስቆኛል። እኔ ግን ዶሮ ፈጅ የሆነ ሰው ሳይሆን ሸለመጥማጥ ነው የማውቀው ብዬ በአሁኑ ወቅት በየመን አምባሳደር ለሆነው ተከተል ፎርሲዶ መብት ተከራክሬያለሁ አላልኩም።</p>

<p>ኢሣያስ አፈወርቂ ቀበሮ መሆኑን ሱዳኖች እየነገሩን ነው። ቀበሮ በክፋት ከተኩላ ስለማይብስ ተመስገን ቢሆንም ተኩላ ሆነው ደም እንዳሸተተ ሁሉ ለሞታቸው እየተቅበዘበዙ መሆናቸውን መናገር ያለአዋቂ ሳሚ ያስብል ይሆን? ግን እኛ እንደግማሽ ገረወይና ሩብ ገረወይና በተናደድን ቁጥር ስንጮህ እሳቸው ግን በነሌንጮ ለታ በኩል ሊያስጠቁን ማቀዳቸው ሰውየው እንደማይተኙልን ያሳያልና የጀመራቸው ወባ እንዲጨርሳቸው ሱባዔ መግባት መፈለግ የለብንም። ይልቁኑ በአቀጣጠሉት እሳት ተለብልበው ይሞቱ ዘንድ በመላው ኤርትራ እሳቱን ማንደድ ይሻላል።</p>

<p>መቼም እናንተ በጦር ሜዳ የብሔር ተዋፅኦ እንዳለ ሁሉ በካቢኔ ውስጥ የብሔር ተዋፅኦን ለመጠበቅ ሲባል አማርኛ መናገር የማይችሉ ሚኒስትር እንደነበሩንና እሳቸውን ፊደል እያስተማርኩኝ ነበር ብሎ ያሳቀኝ አንድ የግቢ ሰው አግኝቼ ነበር። ግን እኝህ ሰውዬ ፊደል ቆጥረው አማርኛ በመናገር የመጀመሪያው የአፋር ህዝብ አባል በመሆን የሠራተኛና ማኅበራዊ ጉዳይ ሚኒስትርነቱን ቦታ የያዙት ናቸው አላልኩም።</p>

<p>ስልጣን በጠብመንጃ እንዳለ ብናውቅም በደቡብ አፍሪካ የአዲሱ መንግሥት ሹመት ሲከበር ጠብመንጃ በያዘ ፖሊስ ታጅቦ በበዓሉ ቦታቸው ላይ የተቀመጡትን ዶክተር ነጋሶ ጊዳዳ ወደ ሀገር ቤት ሲመለሱ የተቀበለቻቸው እትዬ ዮዲት ጉዲት ለእሳቸው ክብር በተነጠፈ ቀይ ምንጣፍ ላይ «ሲሾም ያልበላ ሲሻር ይቆጨዋል» እንዲሉ ቶሎ ቶሎ የተራመዱበት ምክንያት «ፕሬዝዳንት ባልሆንም፣ ፕሬዝዳንት ይሆኑ ዘንድ የመረጥኳቸው እኔ ነኝ» ብለው ነው እየተባለ እዚያው ለአቀባበሉ የተሰለፉት ሚኒስትሮች ተረቧቸው አሉ። አቤት ቡጨቃ! ለማንኛውም ግን ለሣምንት ብቅ ለማለት ቀጠሮ በመያዝ ልሰናበታችሁ። ዲሞክራሲ ያለ ቂጣ ዋጋ የለውም አሉ አራዶች፣ ሰላም ያለጤና ዋጋ የለውም ለሁላችንም ሰናይ ሳምንት ይሁንልን! ቸር ይግጠመን!</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 15 ቀን 1991</a></p>

</body>
</html>	
