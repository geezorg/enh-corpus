<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>«የእኛ ነው ድሉ የእኛ ነው... በርቱና ታገሉ! የእኛ ነው ድሉ!» እያልን ለሀገር ሉዓላዊነት መከበር የሚደረግ ፍልሚያን በሞራል እንዲሁም በገንዘብ ለማገዝ ዝግጁ ነን። ሰላም ለእናንተ ይሁን እድምተኞቼ!!</p>

<p>ይህ ክረምት ሲገባ እንደአምናው ሁሉ ወደወታደራዊ ማሰልጠኛ ገብቶ በዳቦ ቆጠራ፣ በዲስፕሊን ኮሚቴ አባልነት ከምልምሉ ጋር በግዳጅ ላይ የሚቆየው የህዝብ እንደራሴ መኖር ይታየኛል፤ ግን ከግዳጅ መልስ በሻምበልነት፤ በመቶ አለቅነት የክብር ማዕረግ መንቆጥቆጣቸውን ስናይ የህዝብ እንደራሴዎችን በምክር ቤት ብቻ ሳይሆን በግምባርም እኛን እየወከሉን ነው ለማለት ያበቃን ይሆን?</p>

<p>እንደው እንደኢሠፓዋ ሚስቴ የነገር ሰበዝ መዝዤ ባልገምድም እንደአለብላቢትዋ ነገረኛዋ ፀሐፊዬ ነገር እንደአክርማ ባለመሰንጠቄም እንባ ጠብቂ ኮሚሽነርነት ካገርዋ ለአገዋ ሹመት ለመስጠት እንደታሰበ ሁሉ በአውደ ውጊያውም ላይ መትረየስ ተኳሽ ከጋምቤላ፣ ለታንከኝነት ከትግራይ፣ ለመድፈኛነት ከአማራ፣ ለብሬንና ለባዙቃ ደግሞ ከኦሮሚያ ክልል የተገኙ ወታደሮቻችንን ብንደለድል፤ የጦርነቱ የኃይል አሰላለፍ ራሱ የብሔር ተዋፅኦን የጠበቀ ነው ትሉ ይሆን? እኛ ግን እንደዋለልኝ ኢትዮጵያ የብሔር ብሔረሰቦች እስር ቤት እንዳልሆነች የምናሳየው በዚህ ሳይሆን ህዝቡ በአንድነት በመቆም ሻዕቢያ በመደምሰሱ ነው ብዬ እንደፍልፈል ወደመሬት ቆፍሮ የሚተኩሰውን የሻዕቢያ መንጋ በመስኖ ስራ ላይ እንዲሳተፍ አደርግ ነበር አላልኩም።</p>

<p>ያልኩት ግን እውነት ነው! አልቃሽም ሆነ ለአስለቃሽ ፍርድ ለመስጠት ሴት ትገባለች፣ ስለዚህ የእንባ ጠባቂ ኮሚሽን ባለስልጣን ሴት መሆን አለባት ተብሎ አማርኛም ትግሪኛም ሌላም ቋንቋ የምትችል የአገዋ ተወላጅ ለሹመት ታጭታለች አሉ፤ ግንከእንጨት ተመርጦ ለታቦት፤ ከሰው ተመርጦ ለሹመት እንደሚባለው ሁሉ፤ «አገው ልቡ ዘጠኝ ስምንቱን ደብቆ በአንዱ አጫወተኝ» እንደሚባለው እንባችን ፈሰሰ ብለን ብንሔድ የሚያብስልን ብሶታችንን የሚያዳምጥልን አናጣም የሚል ስጋት እየተደመጠ መሆኑን ሰማሁ።</p>

<p>እንደው ነገርን ነገር ያነሳዋል እንደሚባለው ላንድ ክሩዘር መኪና ሲያልፍ ካየ ወይም ጭቃ ቢቀባም ላንድ ክሩዘር ከመሰለው መተኮስ የሚቀናው ሻዕቢያ በእዚህ ዓመት አጋማሽ ላይ በአንድ ጉምቱ ጄኔራላችን መኪና ላይ ተኮሰ አሉ። መተኮሱንም ማንም ይተኩሳል እንደሚባለው ለኃጥአን የተተኮሰው ጥይት እዚያው ሰማይ ላይ ተፈረካክሶ ቀርቷል ይባላል። እኚህ ጄኔርላ «እንኳን አተረፍዎ» ሲባሉ «አንድ ላይ ከድል በኋላ ትሉኛላችሁ» አሉ እየተባለ ይወራል እንጅ ጦሩም ሆነ የእሳቸውን ከውሃ የቀጠነ ዓመል የሚያውቀው ህዝብ መከላከያ ሚኒስትራችን ምክትል ሚኒስትራችንን ናፍቀውናልና አሳዩን አለ አልኩኝ? አበስኩ ገበርኩ እቴ! እናንተስ ተናግራችሁ ታናግሩኛላችሁ።</p>

<p>ኢትዮጵያዊ ደም ያለው ባለቅኔ ነው ተብሎ ስለፑሽኪን ብዙ ነገር ሲባል እንደነበር ሁሉ ዝግጅቱ ያው በትምህርት ጎልምሰው ለዶክትሬት እንደበቁት የሰለጠነው ዓለም በዘመናዊ ሙዚቃ የታጀበ ነው ተስፋ አድርገው ያለፈቃድ ስብከት እንዳያደርጉ ከተከለከሉ ባህታውያን በኩል የሚነገርባቸውን ከመስማትና ከብፅዕ ጥቁር ለባሽ አባቶች ጋር ወግ ከመጠረቅ ስራቸው ተነስተው በዝግጅቱ ላይ የተገኙት ነጭ ለባሹ አባታችን የወላይትኛ ሙዚቃ ሲያዩ ከተቀመጡበት ተነስተው ወጡ እየተባለ ሲነገር ሰማሁ የምላችሁ ከሆነ ተሳስታችኋል። ይልቁኑ በአይኔ በብረቱ አየሁና ገረመኝ።</p>

<p>አብራኝ በዓሉ ላይ የተገኘችው ኢሠፓዋ ሚስቴ አባታችን ምን ነካቸው? ብዬ ብጠይቃት «ትንሽ ከቆየሁ ነሽጦኝ ወደመድረኩ አመራለሁ ብለው ፈርተው ነው የሔዱት» አለችኝ። እሳቸው ግን በአለፈው ሰኞ በዓሉን አቋርጠው የሄዱት የግንቦት ልደታን ንፍሮና ቂጣ በዓል ከመኖሪያ ቤታቸው አዘጋጅተው ለአድባሯ ለማቅመስ ፈልገው ነው የሚል ወግ ጠራቂ ቢያጋጥማችሁ፤ ወትሮ አድሏዊ ዳኛ ይላል አምጣ የዶሮ ሻኛ ትሉ ይሆን? እኔ ግን ያለነገር ውሎ ማደር የማይችለው ሐበሻ ነገር ገርሞኝ «ወይ ማዕልቲ!» ብዬ ዝምታን መርጫለሁ።</p>

<p>ክብር እምኩብራን አቶዎች! ተጋደልቲዎች! ብፃዮች! አቦዎች!... እንደው ለስምንት ዓመት የስልጣን ዕድሜ ላይ የቀድሞው ሠራዊት ከተበታተነበት ተሰብስቦ ከሃያ ዓመት በፊት ዋጋውን የሰጣትን ሱማሊያን፤ ታጣቂ የሻዕቢያ ተልዕኮ አስፈፃሚዎችን እንዲመታ ዳግም የኡጋዴን አንበሣ ተብሎ ሊደራጅ ነው የሚል ወሬ ሹክ ብላችኋል። እንደእኔ እንደእኔ ሠራዊት የምስራቅ በረኛ መባል አለበት ብዬ አልከራከርም። ደግሞስ «ካልታዘልኩኝ አላምንም» እንደምትለው የሀገሬ ሙሽራ «ሲሆን እናያለን» ብዬ ዝም አልልም። ይህን ማለቴ ግን ተናገርኩኝ ማለት አይደለም።</p>

<p>እንደው «ጉድ ነው! ከጉድም ጉድ! የኢንግላንድ ጉድ!» እንደሚባለው ሁሉ ሻዕቢያ «ክህደት የፈፀሙ» ያላቸውን ተሸንፈው በውሃ ጥም ሽንት የጠጡ ተጋዳላዮችን ግድግዳ አስደገፈ ቢባል፤ ብዙዎች ኮሎኔሎቹ ናቸው ብየ ብናገር፤ «አንተ ሳግም ነህ? ወይንም ጀብሃ? እንዲህ ምስጢር የምታውቀው?» ትሉኝ ይሆናል። ግን አዲስ ባለአረንጓዴ ገዳዳ የሱፍ መለዮ የተሰጠው የፖሊስ ሠራዊት የቀብር ቦታ በሊዝ መግዛት ይገባል ሲል ሃሳብ አቀረበ ቢባል ይህን መሰሉ ስራ ማን ነው የሚያካሂደው ቢባል ያው በሻምበል የሚዳኝ አክስዮን ማኅበር መመሥረት ነው ሲል የቀለደ የአራዳ ልጅ ክፉኛ ተገምግሞከማዕረጉ ላይ ጥቂት ተቆነጠረለት ሲባል ሰማሁ አልኩ እንጅ፤ የመቃብር ዝርፊያ ምስጢሩ ከኢጣሊያ ቅኝ ገዥዎች ሻዕቢያ የወረሰውና ለመሰሎቹ ያስተላለፈው አሠራር ነው አላልኩም።</p>

<p>እንደ እንደተስፋይቱ ምድር ከነዓን ወተትና ማር የምታፈልቅ ናት እየተባለ የሚነገርላት ኦሮሚያ የልማትና የኢንቨስትመንት ሥራ እንዲሠራ ሰሞኑን አምቦ ውስጥ ልመና ነበር አሉ። መቼም ስራና ሕመም የበዛባቸው ኩማ ደመቅሳ ይመጣሉ ቢባልም ጥሪ የተደረገለት ባለሀብት ግን እንኳን ባለሚኒ መንግሥቱ ኩማ ባለሞኖፖኡ ዶክተር ነጋሶ ቢመጡም እኛ ያለብን ችግር ከመናገር ወደኋላ አንልም ብለው «ኑና ሀብታችሁን አፍስሱ!» ሲሉ የተማፀኑትን ባለስልጣናት «እኛን እናንተን አምነን በኦሮሚያ ክልል ኢንቨስት ከምናደርግ ሳናብድ አማኑኤል እብዶች ሆስፒታል ብንገባ ይሻላል» ብለው ተናገሩ አሉ። ለነገሩ ከመናገር ደጃዝማችነት ይቀራል የሚባለውን ተረት አስወግደውት እንጂ በየቢሮው ያለው ሙስና እንደሻዕቢያ ወረራ ሁሉ ሌላ አውደ ውጊያ የሚያስፈልገው ነው ብዬ አሁንም ኦሮሚያ ከነችግሮችዋ ነው ያለችው ብዬ አላልኩም።</p>

<p>ግን እናንተዬ ኦነግ፣ ኦብነግ፣ አልኢትሃድ ከሻዕቢያ ጋር ግንባር ፈጥሮ ሊወረን ቢመጣ፣ ገና ተመካክሮ ሳያበቃ «ነበድ!» ተባብሎ ሳይለያይ እዛው ባለበት ተመትቶ የሁሴን አይዲድ ሚስት ሳትቀር ተማረከች በተባለበት ጦርነት ላይ እዚያው ሰላሳ አምስት ቢሊዮን የሱማሊያ ሽልንግ ከካናዳ ተሰርቶ ሲገባ ተዋጊዎች ተቆጣጥረውት በዚያ ገንዘብ ሠራዊት እየቀጠሩ ነው የሚባለው እውነት ነውን? ግን በባይዳዋ አውሮፕላን ማረፊያ በሬህጌዋን ሠራዊት እጅ ሲገባ የተማረኩት ኤርትራውያን መኮንኖች መጨረሻቸው ምንድን ነው? ብላችሁ ራሳችሁን ጠይቃችሁ ታውቁ ይሆን? እኔ ግን ሌላ ብዙ የምላችሁ ነገር ቢኖርም ለዛሬው እዚሁ ላይ ይብቃን ብዬ ልሰናበታችሁ ወደድሁ። ቸር ይግጠመን!!</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 8 ቀን 1991</a></p>

</body>
</html>	
