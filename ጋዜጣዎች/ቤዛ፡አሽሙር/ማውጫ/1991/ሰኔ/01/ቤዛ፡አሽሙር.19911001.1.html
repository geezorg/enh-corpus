<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>«ገበናሽን እንደፍየል ጭራ መሸፈን ሲያቅትሽ
ክሩዝ ቶምሃውክ አስመኘሽ
በአስመራው ቤተመንግሥት ጭን ከተገላለጠ
ኤድሱም ሾልኮ ገብቶ ዙፋኑን ጨበጠ»</p>

<p>ይህ ትንቢት ነው፤ ትንቢተ ሐጎስ ይባል ትንቢተ ጉተማ ብቻ በኢሳያስ አፈወርቂና በአገዛዙ ላይ የተነገረ ትንቢት ነው።</p>

<p>የኢሳያስ አፈወርቂ መንግስት በአንዴ ሳይሆን እንደ ኤድስ መንምኖና አቅም አጥቶ ነው ለውደቀት የሚዳረገው ሲሉ ከጉርድ ሾላ እስከ ግንፍሌ ድረስ አብሬአቸው በእግሬ እየተጓዝኩ ትንቢት የነገሩኝ የስም የለሹ ቃል ነው።</p>

<p>እንደሕንዶቹ «ነመስቴ!» በማለት ሰላምታዬን ባቀርብላችሁ ቅር ይላችሁ ይሆን? አብሮ አደጌ የእስልምና ሃይማኖት ተከታይ መባሉን ሰምቼ «አሰላም አሌይኩም!» የሚል የዐረብኛ ሰላምታ አላቀርብላችሁም፤ ወይንም «ከመይ ቀነኃ!» «አከም ጀርታ» «ወየም ነህ!» በማለት የብሔር ብሔረሰብ ቋንቋን እንደማውቅ ላሳውቃችሁ አልወደድሁም። ብቻ «ነመስቴ!»</p>

<p>እንደው ለነገሩ እንጂ ያነሳሁት ሙትን ለመውቀስ ፈልጌ አይደለም። ግን እኛ ያለነው እስር ቤት ውስጥ ነው እንዴ? እንደ ከርቸሌ ያለው እስር ቤት ትንሹ ሲባል፤ ትልቁ እስር ቤት ደግሞ መላዋ ኢትዮጵያ ናት። በድፍረት ያለው ማን ዋለልኝ ብቻ አደረገው? ትሉ ይሆናል።</p>

<p>ቀዳማዊ ኃይለስላሴ ከርቸሌን መርቀው ከፍተዋል። እንዲህ ሲሉ ተናግረዋል ነው የሚባልው እውነት ይሆን? «ለምንወደውና ለሚወደን ሕዝባችን መገልገያ ይሆን ዘንድ ይህን ታላቅ ወሕኒ ቤት ለህዝባችን አሠራንለት» ብለው ተናግረዋል። ያን ጊዜ ጀምሮ ሕዝቡ በሳቸው ላይ ፊቱን አዞረ እየተባለ ይወራል አሉ።</p>

<p>እናንተዬ ኢሳያስ አፈወርቂን ቤተመንግሥቱ እስር ቤት ነው በማለት ለወጣቱ ኤርትራዊ ሁሉ እንዲማር እያደረጉ ያሉት ስልጣናቸውን እንዳይቀማቸው ከመቱ በኋላ አፅማቸው እንደሚገዛቸው በአስነገሩት መሠረት ለመተግበር በመፈለጋቸው ነው ትሉ ይሆን? ግን ይህን የተናገረው መለስ ዜናዊ እንጂ ኢሳያስ አፈወርቂ አይደለም ብትባሉ፤ «ኡኡቴ!... ለአንቺ ብርቅሽ በሶብላ ወጥሽ» እያላችሁ ወገባችሁን ይዛችሁ ትውረገረጋላችሁ የሚል ወሬ ሰማሁ። ይህን መሰሉን በንዴት የተሞላ እንቅስቃሴ የኢትዮጵያውያን ሳይሆን የኤርትራውያን ነው ብላችሁ ልትሞግቱኝ ፈልጋችሁ ከሆነ እኔ የምለው ነገር ቢኖር «ያለባለቤቱ አይነድም እሳቱ» እንደሚባለው የኢትዮጵያና የኤርትራን ጦርነት ለማስቆም ወዲ ዜናዊንና ወዲ አፈወርቂን በግንባር ለማነጋገር የመወሰኑን የአሜሪካንን የሰሞኑን ሩጫ ደርሰንበታል ለማለት እንጂ ለሌላ እንዳልሆነ እወቁልኝ።</p>

<p>«ሆድና ጀርባው የተለያየ ሕዝብ ምን ያመጣል? በማለት ክረምት እየጠበቁ አፍራሽ ግብረኃይል የሚልኩት አቶ ዓሊ አብዶ ዓመት ጠብቀው ሐምሌ ላይ «ቡልዶዘር» ለመላክ «ግሬደር» ለማስጮህ ለምን እንደፈለጉ ባይገባኝም፤ ሐምሌ ላይ ቤት በማፍረስ የሚገብሩት ውቃቤ አለ እንዴ? ቢሉ እኔ አላየሁም አልሰማሁም ትሉ ይሆናል። ግን ቱርካዊነትም ሆነ ሕንዳዊነት፣ አደሬነት ቀላቅሎ የያዘ አመራር አባል ያለበት የክልል 14 መስተዳድር እርምጃ እንደተርኪስ ባቡር አንድ ቦታ እየቆመ ታሪክ ይፃፍለት ይሆን? ለዚህ ደግሞ የትምህርት ደረጃ ሲባሉ «ካናዳ» ያሉት ሰውዬ የሚያንሱ አይመስለኝም። እንዲህ ስል ግን ሐጂ ካሊድን ያልኩ እንዳይመስላችሁ። እኔ ምንም አላልኩም።</p>

<p>እንደው ነገርን ነገር ያነሳዋል እንደሚላው ለካ የአሳማ ፖለቲከኛው ብሎ የተሳደበው እራሱ ኖሯል፣ ይህንን ስል ግን ከሐጂ አወል በዚህ የሚቆጠር ረብጣ ብር በጉቦ መልክ የተቀበሉት አቦ ሐሰን ዓሊ ናቸው አላልኩም። ደሞስ እስልምና ሃይማኖት ራሱን ጉቦ መቀበል ሃራም አይደለም እንዴ? ብላ ባለአለብላቢት ምላሳሟ ኢሠፓዋ ሚስቴ ልትከራከረኝ ብትሞክር እኔ የአቦ ሐሰን ዓሊ የተልዕኮ ተማሪነትን እንጂ ጉቦኝነትን አላልሁም ብዬ አልተከራከርኩም። እናንተ ግን ስታሟቸውና ስታሳቅሏቸው እንደነበር ሰምቼያለሁ።</p>

<p>ክብሩ እምክቡራን እድምተኞቼ ያ በወለጋ በረሃ ቀርቀሃ ሻጩ ኦነግ እያቅራራ ነው አሉ። ግን ጄኔራልና ግራዝማች የነበሩት ዋቆ ጉቱ ከአሁን ወዲያ በጫካ መቆየት አልፈግልም ብለው ማለታቸው ምን ለማለት ፈልገው ነው? ግን ኢሳያስ አፈወርቂ የኔ ጦጣዎች የሚሏቸው የኦነጉን የጄኔራል ዋቆ ጉቱ ሠራዊት አመራሮች ይሆን እንዴ? እንዲህ ያልኩት ግን ኦነግ ካለጫካ ከተማ ውስጥ መኖር ስለማይችል ነው አላልኩም።</p>

<p>እንደው በአብሮ አደጌ የስኳር ወንጀል ምክንያት የሚነካኩ ባለሥልጣናት በጠቅላይ ሚኒስትሩ ቢሮ አይኖሩ ይሆን? ግን እናንተዬ ከደቡብ ክልል ወደጠቅላይ ሚኒስትሩ ቢሮ የመጡት ሰውዬ በሚስታቸው ወንድም በኩል ለስኳር መላስና መላላስ እጃቸው ሳይሆን ጣታቸው መኖሩ ቢሰማ ቢተው ነው? ወይንም በላይ? ትሉ ይሆናል እኔ ግን ሕንዛለም የተባለ ካምፓኒ ስም አልጠራሁም። አበስኩ ገበርኩ እቴ! ለምን ታነካኩኛላችሁ።</p>

<p>እንደው በተጎማፀዕ እያበዱ «ሸምዬ ሸምዬ» እያሉ እነ ወዲ አፈወርቂ እስክስታ ቢያወርዱ ሙሾ የሚያወርድቡት ቀን መቅረቡን ዘነጉት እንዴ? ትሉ ይሆናል። ግን እናንተዬ ባዶ ገረወይና እያሉ ሲሰድቡን እንዳልነበር ባዶ ገረወይና ውስጥ ገብተው መውጫ እንዳጡ እንኳን እነዛ አሜሪካውያኑ እያወቁ መሆኑን የገለፀው የወዲ አፈወርቂ አበልጅ፤ ኢሣያስ አፈወርቂ በቅርቡ «ተውኝ! አይለምደኝም!» እስከሚል እንደሚገረፍ አውቆ፤ ግርፊያውን በፅናት ለመቀበል እየተለማመደ ነው አላልኩም። በጀርባቸው ላይ አንድ ጅራፍ ባረፈባቸው ቁጥር «ተጎማፀዕ!» እያሉ ሽቅብና ቁልቁል እስክስታ ይወርዳሉ አላልኩም። ደግሞ ብልስ...</ፕ>

<p>ለመሆኑ እናንተዬ የንግድና ኢንዲስትሪው ክንፍ የሆኑት የኢህአዴግ ድርጅቶች በኤክስቴንሽን ታቅፈው ነው እንዲህ ስራቸውን ያለምንም ተቀናቃኝ እየሠሩ ያሉት? ወይንም ኢህአዴግ መንገዱን እያዘጋጀላቸው ነው? ለነገሩ «ሐፃኒ ዝበልፆ ሓፂን ተጋዳላይ» እንደሚባለው ብረት የበላው ብረት ታጋይነት «ሁለት አባት አለሽ አንዱ ሲሞትብሽ በአንዱ ትምያለሽ» እንደሚባለው በፊት ለፊት የግል ባለሀብቶች ንብረት እንደሆነ እየተነገረ በስውር ግን የሕወሃት ኢህአዴግ ድርጅቶች እንደሆኑ እየታየ ነው ያለው አልኩ እንጂ «ሐፃኒ ዝበልፆ ሓፂን ተጋዳላይ» ተብሎ የተነገረለት ጀግና ተጋዳላይ ለመስፍን እንጂ ለኢህአዴግ የቢዝነስ ተቋማት አይደለም ብዬ በትግሪኛ «ሐፃኒ ዝበልፆ ሓፂን ተጋዳላይ» ተብሎ የተነገርለት ብረት የበላው ብረት ታጋይ የተባለለት ታጋይ መስፍን በስሙ የመስፍን ኢንዱስትሪያል ኢንጂነሪንግ ተቋም በሚል ስያሜ ሕወሃት የቢዝነስ ተቋም አቋቁሞለታል ብዬ ምስጢር አላወጣም።</p>

<p>እንደ እናንተዬ ሰው ለዘመዱ ባለው ሰዓት ካልተረዳዳ ምኑን ሰው ነው? በሚባልበት በዚህ ዘመን በአጎታቸው ልጅ አይዞህ ባይነት ዘመዶቻቸውን ስራ የቀጠሩና ወደውጭ ሀገር የላኩት የምርጫ ቦርዱን ሰውዬ ከስራ ለማባረር እየተዶለተ ነው ቢባልም እሳቸውን የሚተካ ሰው አናገኝም በማለት ለሚቀጥለው ዓመት የምርጫ ቦርዱን አሠራርና ቤተሰቦቹን ወደግል ማኅበር ስር እስኪጠቀልሉት ነው እንዴ የሚጠበቀው? ብላ የተረገመች ፀሐፊዬ ጠይቃኛለች።</p>

<p>ተናግሮ ከሚያናግር ይሰውራችሁ እንደሚባለው ሰኔና ሰኞ ሳይገጥም ሰኔን አንድ ብለን ተቀብለናታል። እንዲያው ግን</p>

<p>«ሎሚ ተራ ተራ<br/>
ሰባቱን ጨርሰን ስምንቱን አደራ!»</p>

<p>እየተባለ ግንቦት እስኪያልቅ ድረስ መላ ባደግ በስጋት ሲሮጥ ነበር አላልኩም። ሰኔ 8 ቀን ይድረስ የምላችሁን አሽሙሬን ሰልቄ እስከምንገናኝ ልሰናበታችሁ እርግጥ ሆነ! ቸር ይግጠመን!! እድምተኞቼ።</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 1 ቀን 1991</a></p>

</body>
</html>	
