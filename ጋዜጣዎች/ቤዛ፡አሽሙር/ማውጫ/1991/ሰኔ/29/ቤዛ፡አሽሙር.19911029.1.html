<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም አሊኩም! ለተባራሪዎችም ሆነ ስበላ ሲያዩን ለሚናደዱት ጠላቶቻችን ይሆን ዘንድ «ጠላቶችህን እንደራስህ ውደድ» የሚለው የመጽሐፍ ቃል ይፈፀም እንድ ለሁላችሁም ይድረስ ከሀ እስከ ፐ ለሰው ልጆች ሁሉ ሰላምን በመመኘት ነው።</p>

<p>ክረምቱ እንዴት እያደረጋችሁ ነው? መቼም ከረምት ስለሆነ ደብሮናል ከማለት በቀር ደህና ነው ለገዢዎች ገዢ ምስጋና ይግባውና ማለት አይሞካክራችሁም ግን እኔ አባብሉኝ ያልኳችሁ እንዳይመስላችሁ ማን እንደአባባለኝ እናንተ እኔን ታባብሉኛላችሁ? እናንተዬ መቼም ያለነገር ውሎ ማደር ከማይችለው አበሻ በመወለዳችሁ ግብር በመክፈል የዜግነት ግዴታን መወጣት በጦርነት ወቅት አያስፈልግም ትሉ ይሆናል።</p>

<p>ግን ጦርነቱን በድል ለመወጣት የእናንተ ድጋፍ ያስፈልገናልና ግብር አትክፈሉ የሚል መደለያ ማግባቢያ ፈለጋችሁ እየተባለ በፊንፊኔ፣ በአዱገነት በክልል 14 መስተዳድር ጽ/ቤት እየታማን ነው ብላችሁ እያወራችሁ ነው መባሉ እውነት ነው በል ትሉኝ ይሆናል እኔ ግብርን መክፈል መንግሥትን ማገዝ ነው ብዬ የአንድና አንድን ንግግር አልደግመውም።</p>

<p>ጦርነትን መስራት እናውቃለን ያሉን ስዬ አብርሃም መቼ ነው ቁምጣ ለብሰው ሸበጥ አድርገውና ክላሽንኮቭ ጠመንጃ ይዘው ቦንብ ታጥቀው የምናያቸው ትሉ ይሆናል እናንተዬ ስዬ እኮ እደሌሎቹ ባደጎች ግትር ያለ ሃሳብ ያለው አይደለም ከዘመቻ አስቀድሞ እርቅ ይቀድማል ብሎ 17 ዓመት ሙሉሲዋጋ ሲጋደል ከነበረው የደርግ ወታደሮች ጋር ስጋ ሜዳ ሄዶ እርቅ አውርዶአል። እናት ሀገር ወይም ሞት የሚለውን መፈክር በማለት ግራ እጃችን ስትራፖ እስኪይዘው ድረስ ሲያስወረውረን አርፍዶአል እያላችሁ ታወራላችሁ አሉ ግን ጦርነት ይሰራል እንዴ ይዋጉታል እንጂ? ብዬ መጠየቅ የማበዛ መስሎ ብታያችሁ እኔ አያገባኝም የማያገባኝ ቦታ ገብቼ አልዘባርቅም።</p>

<p>እንዳው ነገርን ነገር ያነሳዋል እንደሚባለው ይኼ ረሃብ እኛን ክረምት በጋ ሳይል ወቅት እየጠበቀ የሚመጣብን ለምንድነው ነው መቼም እርዳታ ድርጅት አንድ ድመት በስድስት መቶ ብር የሚሸጡ ወገኖች ግለሰቦች ባሉበት ሀገር ረሃብ እንደ ምርት ውጤት ይቆጠራል ብላችሁ በወገናችሁ ደምና ስጋ ቪላ የሚያንፅ እከካቸውን የሚያራግፉ ሰዎች አይቶ እግዚአብሔር ያመጣብን ቁጣ ነው ትሉ ይሆናል። ይህ ሁሉ ሰው እስኪራብ ድረስ አመዝኮ ምን እየሰራ ነበረ ብላችሁ ጠይቃችኋል እኔ በበኩሌ በሻዕቢያ ወረራ ሳቢያ ለተጎዱ ወገኖቻችንና ለሠራዊት የሚሆን እርዳታና ድጋፍ ተቀብሎ እያሥከፈለ ነዋ ብዬ እመልስ ይሆናል ግን፤ እናንተ ረሃቡ በነገሰባቸው አካባቢዎች ሕዝቡ በሬውን ላሙን እያረደ መብላቱ አንደኛው የአደጋ መከላከል ዘዴ ነው ብለው አመዝኮዎች አወሩ አላችሁ እንጂ ረሃብተኛው ላምን በቄራ ውስጥ ከብት አርዶ አልከፍልም ብለው ተቆጭተዋል አሉ አላላችሁም? እንዲህ ስል ግን በአለፈው ሰላሳ ዓመት ከተከሰቱ ረሃቦች በተለየ መልኩ ሕዝቡ ነፍሱን ለማቆየት ሲል በሬዎችን እያረደ ተመግቦአልና የረሃብ ኤክስቴንሽን ፕሮግራማችን ተሳክቷል የሚል ሪፖርት ሊያቀርቡ ነው ብላችሁ በኮሚሽኑ ባለስልጣናት ላይ ተሳልቃችኋል አላልኩም ደሞስ በሞታችን ይደነሳል በለቅሶአችን ይዘፈናል ብላችሁ ጥርስ ትነክሱብኝ! እኔ አልወጣኝም።</p>

<p>መቼም ከደቡብ ህዝቦች ዲሞክራሲያዊ ግንባር አመራር ቲቸር አባተን ለማንሳት የተወጠነ ሴራ አለ እያሉ አባተ ኪሾ ያወራሉ እያላችሁ ብታወሩም ልባቸው እንግሊዝ እሳቸው አዋሳ የሆኑት አባተ ኪሾ በእሳቸው ክልል 78 ሚሊዮን ብር እንደ ስኳር ሲላስ ምን ብለው ይሆን? አበስ ገበርኩ እቴ! ግን ይህን ጉድ ከደቡብ ክልል ወደ ጠቅላይ ሚኒስትሩ ቢሮ የተዘዋወሩት ሰውዬ ያውቁታል ቢባልም ሲተነፍሱት ለመስማት ጓጓን እንጂ ሚሊዮን ብሩን የመነተፉት የክልሉ ባለሥልጣናት ዛሬ ቀጭን ኢንቨስተሮች ሆነዋል ብለን ምስጢር ልናወጣ አንሞክርም።</p>

<p>እንዲያው ለኢትዮጵያውያን በሹካ መብላት ያስተማርናቸው እኛ ነን እያሉ እንደጣቃ የተቀደዱት ኤርትራውያን የፓስታ ሹታ እንዲሁም የስልጣኔያቸው አባት የሆነውን ኢጣሊያንንየሙጥኝ ብለው የሮም ከተማን ሲበጠብጡ መክረማቸውን ሰማሁ ግን ለተራቡ ኤርትራውያን ስንዴ ለመለመን ወደ ሮማ አምርተው የነበሩ እነአስካለች መርቃርዮስ ኢጣሊያ ለኢትዮጵያ የአክሱም ሐውልትም ሆነ ሌላ ልትሰጥ ያሰበችውን እርዳታ እንድትከለክል በኢጣሊያው ፕሬዝዳንት በስካልፋሮ እግር ላይ ወድቀው እያለቀሱ መለመናቸውን ይህም ያናዳዳቸው ኢጣሊያዊው ባፋንኪሎ ብለው በካልቾ መተው ጠረጴዛ ስር ከተዋቸዋል መባሉን ሰማን እንጂ የኢጣሊያን መንግሥት ለኢትዮጵያ ርዳታ እንዳይሰጥ በጠየቀው ሰልፍ ላይ የተገኘ አንድ ኢጣሊያዊ «ከለማኝ ለማኝ ቁንጫ ቀማኝ» ብሎ በኤርትራውያን ተሳልቋል አላልኩም። እኔ እሮማን በዘራ ይድረስ ጀድብ እንጂ የማውቃት ይህም መሰል ወሬ የሚሰልቅልኝ ወዳጅ እንደሌለኝ ቀደም ብዬ ተናግሬያለሁ ስል አላስተባበልኩም።</p>

<p>እንዳው ነገር ነገርን ያነሳዋል የቀለበት መንገድ ይሰራል ይባላል ግን እናንተዬ መቼ ነው የሀብል መንገድ የሚሰራው ብላችሁ ጠይቃችሁ ከሆነ ክልል 14 ሰባት ዓመት ሙሉ ሕዝቡን ያስለቀሰው ሕዝቡ በነቂስ ወጥቶ ይመሰክሩልኛል ያላቸውን መሪዎች ባለመምረጡ ነው እየተባለ ይወራል ግን ሰሞኑን የሚካሄደው የቀበሌ ማሟያ ምርጫ ጎደለ ባከነ የተባለውን የምርጫ ቦርድ የሂሳብ መዝገብን ለማስተካከል ካልሆነ ለክልል 14 ህዝብ ጥቅም የለውም እየተባለ ነው አላልኩም።</p>

<p>እንዳው ግን ቀይ ሽብር ነጭ ሽብር እንደሚባለው ሁሉ ጥቁር ሽብርም አለ እንዴ እንዲህ ስል ግን የትም የሔድኩ እንዳይመስላችሁ ነጭ ለባሹ ብፁአን አባቶች ሰፈር ነን እናንተዬ ዘፈን የሚለው ዳንሥ ብትባሉ የዓለማውያን እንጂ የመነኮሱ ወገኖች ትሉ ይሆናል እኔ ግን የአፍሪካ ስደተኞች ቀን ሲከበር በዚያው የነጩ ለባሹ አባታችንን ቡራኬ እቀበላለሁ ብዬ በበዓሉ መከበሪያ ስፍራ ተገኝቼ ነበር እንዳው የሰሞኑ ጉንፋን የያዛቸው አባታችን ባይመቻቸው ከሲኖዶሱ የተባረሩት የልዩ ጽ/ቤታቸውን ስራ አስኪያጅ አቡነ ገሪማን ዶክተርን ወክለው ኖሮ በስደት እኛ ሀገር ያሉ አፍሪካውያን በማርንጌ ቻቻ በቡጊቡጊ አዳራሹን በዳንስ ሲያደምቁት ዶክተር አባታችንም የሙዚቃውን ስልት በመከተል በእግራቸው የፈረደባትን መሬት ረግጠዋል፣ ደብድበዋል እንጂ ደንሰዋል ወይንም ነሽጧቸው ከሙዚቃው ጋር አዚመዋል ብዬ አላማቸውም እናንተ እንደለመዳችሁት ግን ዶክተር ገሪማ የኢሠፓ ደብተር ነበራቸው እያላችሁ አሞኛችሁ ብዬ! ፈቃድ አልሰጣችሁም እኔ ነገረኛ ወይንም ፖለቲከኛ ሳልሆን አሽሙረኛ ነኝ።</p>

<p>በነገራችን ላይ በቀይ ሽብር ተከሰው በቃሊቲ የተከማቹ ወይ ልቀቁን ወይ ፍረዱብን ብለው አድማ ቢጤ መምታቸውን እንጂ አሁን አብሮ አደጌ ታምራት ላይኔ ለጋይንት ቤተክርስቲያን ይሆን ዘንድ ከውጭ አገር ያስመጣውን ሶስት የፋርስ ምንጣፎችን ተቀብለው የባረኩት ያመሰገኑት የጎንደር ጳጳስ እንደ አርጀንቲናዎቹ የካርተር ማዕከል ተቀጣሪ ሬሣ አፅም መርማሪ ባለሙያዎች በመላኩ ተፈራ በገዳይ ስኳዱ የተገደሉ የ300 ሰዎችን ራስ ቅል አሰባስበው ምስክርነት አሰጥተዋል ብለው የጋይንት ሰዎች እያሟቸው ነው አልኩ እንጂ እኝህ አባት ባለ ብዙ ሙያ ባለቤት ናቸው ብዬ አላወደስኳቸውም።</p>

<p>ውድ እድምተኞቼ ሐምሌን ልንቀበል እየተዘጋጀንበት ባለበት ወቅት በቶሮንቶ አንዲት የኦሮሞ ቤተክርስቲያን በተካሄደ ስብሰባ የምስራቅ አፍሪካ ለኦሮሞዎች ዋቀዩ የሰጣት የቃልኪዳን ምድር ናት ሲሉ ሌንጮ ለታ መናገራቸውን ሰማሁኝ። ግን ሌንጮ ለታ ከሃሰን ዓሊ ጋር አብረው ነው የሚኖሩት ቢባሉ ሀሰን ዓሊ ናቸው የተጠመዱት ወይንም ሌንጮ ለታ ሀሰን ዓሊን አጠመዷቸው ትሉ ይሆናል መሰንበት ደጉ ብዙ ያሳየናል።</p>

<p>እኔ ግን ከመሰነባበታችን በፊት አንድ ነገር ልንገራችሁ ያች ጥይት ለመቆጠብ ብላ ይሁን በሌላ ምክንያት ወያኔ በረሃ እያለ ቅኝት ወተው ጓደኛዋ በዘንዶ ስትበላ ዝም ብላ ያየችው የትግራይ ሴቶች ማኅበር ሊቀመንበር ድሪያ ለብሳና ፓጃሮ እየነዳች ባድመን ለውጭ ጋዜጠኞች ስታስጎበኝ አይቼ ያኔ አብሮ አደጌን ልጠይቅ ወደ አራት ኪሎ ስሔድ በፕሬዝዳንቱ ቢሮ ያማገኛት ነፃነት አልመስልህ አለችኝ ታዲያ ባርነት ናት ትሉ ይሆናል ተናግሮ ከሚያናግር ሰውረኝ ብዬ እስከ ሳምንት በቸር ለመገኛነት ቃል በመግባት ልሰናበታችሁ ቸር ይግጠመን!</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 29 ቀን 1991</a></p>

</body>
</html>	
