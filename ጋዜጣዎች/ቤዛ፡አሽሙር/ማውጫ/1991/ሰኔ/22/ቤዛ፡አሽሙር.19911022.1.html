<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ክረምት ገባ! መረብ ሞላ የጦርነት አምላክ እስከሚነግስበት የካቲት ወር ድረስ የከባድ አየር ድብደባ እንጂ ውጊያ የለም ቢባል ጦርነት ቆመ ማለት አይደለም። ግን ሰላምን ጠይቁ ይሰጣችኋልም እንደተባለው ሁላችንም ሰላምና ጤናውን የበረከት ዝናቡን እግዚአብሔር ይልክልን ዘንድ ፈጣሪን የገዢዎች ገዢን እንለምነዋለን። ክቡር እምኩብራን እድምተኞቼ! ለሙስሊም እድምተኞቼ እንኳን ለነብዩ መሐመድ የልደት በዓል በሰላም አደረሳችሁ!</p>

<p>መቼም የስጋ ደዌ በሽታን ማዳከም እንጂ ሙስናን ማፋፋት የሐኪሞች ተግባር ባይሆንም በሙስሊምነታቸው ብቻ የፕሬዝዳንትነት ስልጣን ያጡ ታዛቢ ፕሬዝዳንት የነበሩት የስኳር በሽተኞች ማኅበር ሊቀመንበር ባሉበት ምዝበራውና አሻጥሩ መስፋፋትን ምን ትሉታላችሁ? መቼም ስምንተኛው ሺህ ነው ወንድም በወንድሙ ላይ ይነሳል ብላችሁ ዝምታን ትመርጡ ይሆናል። እኔ ግን እንደምን ከረማችሁ ብዬ ሰላምታዬን ላቅርብላችሁ። እንዴት ናችሁ?</p>

<p>እንደው ክረምት ሲገባ ወንዙ ሲሞላ መገናኘት ሳይሆን መለያየት መነፋፈቅ እንደሚሰፍን በወንዙም ምክንያት ከወዳጅ ከዘመዱ የተለያዩ እኔን መሰሉ አሽሙረኛ ስሜቱን ያውቀዋል ብል! ኡኡቴ አለች ማዶና ብላችሁ ታሽሟጥጡ ይሆናል። እኔ ግን ለበጋው አንድ ጊዜ ብቻ ብቅ ብሎ ያየነው በልቶ አይጠረቄው የምንለውን ስኩዌር ስኩዌር ለባሹን ዋልዋ የተባለውን የተራራ ልጅ የሆነው የጦር ሚኒስትራችን ድምፁን ሳንሰማ አይኑን ሳናይ ክረምት መግባቱ አሳስቦኝ ነው አላልኩም። ግን ምነው እንዲህ ስምጥ ደብዛው ጠፋ ብለን እንደወዳጅነታችን ልንጠይቅ አንችል ይሆን? ካልቻልን ግን እኔ ምንም አለማለቴን እወቁልኝ።</p>

<p>አንድ ወዳጄ እኔ አፍሮ አይገባ የተባለ አሞራ እንዳለ እንጂ አርፎ አይገባ የሚባል መስቀል እንዳለ አላውቅም አለኝ። ግን በአፍሮ አይገባ መስቀል ሰበብ እንደክርስቶስ ሳምራ ስቃይ የደረሰባቸው ተጠርጣሪዎች መደብደባቸው እንደፅድቅ ተቆጥሮላቸው ነው? ወይንስ ሌላ? ከአዲስ አበባ የዘመቱ ፖሊሶች የፈፀሙትን የድብደባ ወንጀል እንደጀብዱ ተቆጥሮ አባ ቄርሎስ የባረኳቸው በእነሱ ጥረት ነው አፍሮ አይገባ መስቀላችን የተገኘው ያሉት ብዬ አዘንኩ። እኔ ነጭ ለባሹ እንጂ ጥቁር ለባሹ ጳጳስ ፓለቲካን እንደውዳሴ ማርያም በቃላቸው የሸመደዱ አይደሉም ብዬ አልወራረድም። ብፅዕነታቸው ግን በጎንደር በመላኩ ተፈራ የተገደሉ ፀረ አብዮተኞችን አፅም በማሰባሰብ ስራ ላይ ተሳታፊ በመሆናቸው የአላባም ሆነ የቂለቶ ፣ የጉራጌ ሠፈር ተወላጅ መሆኔን ለመግለፅ ወይንም ግርማ ዋቅጅራ መሆኔን መናገር የለብኝም።</p>

<p>ሰባት አመት ሙሉ እንኳን ብነገር በአሽሙር የሚነኩኝ እንደሌሉ መናገር የምችለው የካርተር ማዕከልን ጠርቼ እንዳልመስላችሁ። እንዲህ ስል ግን እነርሱ ያሉትን አይደለም ያልኩት። እንኳን ነገር ቀርቶ የካርተር ማዕከል ሰዎች እንዲህ አሉ፤ አሽሙር ተናገሩ የምል እንዳልሆንኩ ግርማ ዋቅጅራ ይሙት! የምናገር እንዳይመስላችሁ!</p>

<p>ክብር እምኩብራን ያላረረ አይጠቁርም ያላችሁ ማን ነው? ብትባሉ በቲሸርታችሁ ላይ ማስታወቂያም ይሁን የሮናልዶ፣ የታይታኒክ ምስል ካለበት የክልል 14 መስተዳድር ግብር ክፈሉ ብሎ ያፋጥጣችኋል እያሉ የሚያወሩ ደግሞ ብቅ ብቅ እያሉ ነው። እንዲህ ስል ግን አሊ አብዶም ሆኑ የካናዳው ሰውዬን ለመናገርም ሆነ ለመጥቀስ ፈልጌ አለመሆኑን እናንተ እድምተኞቼ በሚገባ እንደምትረዱልኝ አምናለሁ።</p>

<p>ዩኒሴፍ እንዳለው አብዱል መጅድ ሁሴን ሽርጥ ለብሼ የሞዴሊስት ውድድሩን አሸንፌ በቀጭንነቴ ሊቁ ያሬድን የተፈታተነው ሰውዬ ወይንም መንፈስ እንዳልመስላችሁ። በዩኒሴፍ የአፍሪካ ተወካይ በሆኑት አብዱል መጅድ አደራ እላለሁ።</p>

<p>እንደው በነገራችን ላይ አባተ ኪሾ እንደማደጎ ተማሪ ከአስረኛ ክፍል ጀምሮ በናዝሬት አጠቃላይ ሁለተኛ ደረጃ ትምህርት ቤት ቢማሩ እርሱ የማደጎ ተማሪ ነው ብዬ ለኤክስቴንሽን ሰርቪስ ይስማማል ብዬ ለሳሳካዎ ግሎባል 2000 በተስማሚነት ይመረጣል። ግዳጁንም ይወጣል ብዬ እስራእል የላክሁት እንዳይመስላችሁ። እኔ እንደሆንኩ እንዲህ አይነቱን ንግግር አልደፍርም።</p>

<p>ገዢዎቻችን ስልጣን እንደያዙ ሒልተን የአሁኑ አፈጉባዔያችን ለጋዜጠኞች መግለጫ ሲሰጡ የሀገራችን መልክዐ ምድር ማለት ጠፍቷቸው «የሀገራችን መላከ ምድር» ብለው ያሉት አማርኛ ጠርቶኛል ለማለት ዳር ዳር ሲሉ ነው ብለው ያወሩባቸውን ግለሰቦች እየፈለጉ በግድ አማርኛ እራሳቸው ሲያስተምሯቸው ሲጥሩ ሰንብተው ነበር ብላችሁ ማውራት ጀምሯችኋል። እኔ ግን ምንም አላልኩም።</p>

<p>ክቡር እምክቡራን እድምተኞቼ እነኝህ በየዝግ ችሎቱ ሆዳቸው እስኪወጠር ድረስ ውስኪያቸውን እየላፉ ወሬያቸውን የሚሰልቁት ያራዳ ልጆች ከሰሞኑ የሚያወሩትን ወሬ ሰምታችሁልኛል? ፈንጂ የምትለይ አህያ መጣች ይላሉ። ሻዕቢያ ቀብሮ የነበረውን ፈንጂ አሽታም ይሁን ምን አድርጋ አይታወቅም እፈንጂው አጠገብ ስትደርስ የሚነዳትን ወታደር በእርግጫ በመምታት ወደኋላ እግሬ አውጪኝ ስትል መሸሿን የሰሙት ኢሣያስ አፈወርቂ «አንቺም ጄትን እንደ አሻንጉሊት በሚያሽከረክሩት ፓይለቶቻችን ትደበደቢያለሽ» እያሉ ይፎክራሉ ሲሊ ሰማኋቸው።</p>

<p>እኔ ይህቺን አህያ ፈልጌ እንዴት ፈንጂውን እንደሸወደችው ለማጣራት እሞክራለሁ። እናንተም ሞክሩ። እስከዚያው ግን ቸር ይግጠመን! ብዬ ልሰናበታችሁ ወደድሁ።</p>


<p class="align-center"><a href="/Gazettas/Beza/info/Beza.sera.html">ከቤዛ ሰኔ 22 ቀን 1991</a></p>

</body>
</html>	
