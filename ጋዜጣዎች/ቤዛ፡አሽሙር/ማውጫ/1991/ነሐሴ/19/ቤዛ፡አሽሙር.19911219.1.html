<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለእናንተ ይሁን! ክቡር እምክቡራን እድምተኞቼ እንኳን ፆመ ልጓጉም ፈታላችሁ፣ ለክርስቲያን ምዕመናን መቼም በግብፅ ጳጳሳት የወረደውን ውግዝት ይዘን ለዓመታት ብንለያይም በአሁኑ ፆመ ፍልሰታ ግን ከካቶሊክ ወንድሞቻችን ጋር እኩል የፆምን መሆኑን ያ ወቅት የኦርቶዶክስ ምዕመናን ወቅቱ የአንድነት እንጂ የመለያየት አለመሆኑን የገዢዎች ገዢ፣ የጌቶች ጌታ የሆነው ኃያሉ አናመሰግነውም?</p>

<p>እኔ በበኩሌ የፆመ ፍልሰታው ብርታት ሰጥቶ ሀገራችንን ለሰላምን ለመረጋጋት ጠላቶችዋንም በማሱት ጉድጓድ ይገቡ ያደረግ ዘንድ ሰልፍ የእኛ ድል ግን የእሱ የሆነውን የእስራኤልን አምላክ ለምኘዋለሁ።</p>

<p>መቼም በመርከብ ላይ የከረመ የጎነቆለ ምስር እንዲሁም ዳቦ ይሁን ኮሾሮ የማይታወቅ ስንቅ እየበላ ውደቅ ተነሳ የሚባለው እንጀራ ፈላጊን ተዋጊን እነ እሣያስ ከኤርትራ እስከ ሱማሊያ ሲያራውጡ የከረሙት በኢትዮጵያውያን የተያዘውን የአትሌቲክስ ሪኮርድን ለመቀማት ነው ቢባል ማን ያምናል? እናንተዬ ሻዕቢያ ዱላና ቆመህ ጠብቀኝ እያስያዘ የላከው ተዋጊ ተዋጊ ሳይሆን ተረጂ የመሆኑ ምስጢር ያልተገለፀላቸው የኦነግ አመራሮች በጋዳፊ የተገዛላቸው አፓርትማ ለቅሶ ተቀምጠዋል የሚባለው እውነት ነው? እኔ ግን ምንም አላልኩም።</p>

<p>ነገርን ነገር ያነሳዋል እንደሚባለው ታሪክ ራሱን ቢደግም ምን ይባላል? ተብላችሁ ብትጠየቁ ማን ነው በግምገማ ቀን ከሌት የሚንገላታው ሠራዊት ላይ አሻጥር ይፈፅማል? ብዬ የሠራዊቱን ኃላፊዎች አልጠረጥርም ትሉ ይሆናል። ግን የፆረና ግንባርን ውጊያ የመሩ ወገኖች ጉዳይ በሠራዊቱ ፊት ሊታይ ነው ቢባል ምን ትሉ ይሆን? የኤርትራ መሬት ዘወትር አሻጥረኞችን የማፍራቱ ምስጢር ምንድን ነው? ቢባል ለከርሱ ሲል ወንድሙን የሚገድል ከርሳም እስካለ ድረስ ትሉ ይሆናል። እናንተ ግን የፈለጋችሁትን የማለት መብት አላችሁ፤ እኔ ግን አፌን በዳቦ አብሱልኝ ብያለሁ።</p>

<p>መቼም ውዝግብ ንቁሪያ የማይጠፋበትን የዋሽንግተኑን የአሜሪካ ሬዲዮ ዋና መስሪያቤት ማንን ሊያባርር ይሆን? እንደው ግን ኢትዮጵያውያኑ ፊርማ አሰባስበው ፈረንጅዋን ጋዜጠኛ ከስራ ቢያባርሩ በአማርኛው ዝግጅት ክፍል ትጉ ሠራተኛ የሆነችውን ጋዜጠኛ ባል ሊያፋቱ እንደማይችሉ አያውቁት ይሆን? የእኛ አገር ፖለቲካ እስከ ትዳር ድረስገብቶ የሚያራግበው እሳት ምክንያቱ ምንድን ነው ትላላችሁ? እኔ ግን እንደራሴ እንጂ እንደአሜሪካኖቹ አላስብምና ከዚህ ከአፋጀሽን ዘመን ይጠብቃችሁ ከማለት ሌላ ምንም አልልም። ለምን? ቢባል እኔም በኢሠፓዋ ሚስቴ ከስራ መባረር ደርሶብኛልና ነው ግን አላልኩም።</p>

<p>መቼም ዛሬ ልመና ሰልጥኖ እያሳቀ ኪስን የሚያሳድብስ ልመና ተጀምሯል። እንዲህ ስል ግን «እናታቸው ስለሞተች ለነዚህ ቡችሎች ነፍስ ማዳኛ የበኩልዎን ይርዱ" ተብሎ የተፃፈ ወረቀት ከፊታቸው ያስቀመጡ ቡችሎች ብታዩ ምን ትላላችሁ? ለእነርሱም እርዳታ ማስተባበሪያ ይቋቋም ነው ወይንም የልመና ኮሚሽን ይዋቀር? ለማንኛውም ግን ዝም አይነቅዝም ከማለት ሌላ በሀገር ሉዓላዊነት ኮሚቴ አባል የሆነ ግለሰብ ሁለት ሺህ ብር ደመወዝ እየተከፈለው ከቀረጥ ነፃ መኪና የማስገባቱ ጉዳይ ከቫይሎክ አንፃር ሲታይ እንርዳቸው በሚባልላቸው ወገኖች ደም ከመነገድ ተለይቶ አይታይም ብለውን እነዚህን በወገኖች ስም በነገዱ በከበሩ ወገኖች ላይ ጥርሳችንን አንነቅስም።</p>

<p>በነገራችን ላይ የኤርትራውያን ንብረትን ለመተካት ሲባል የተገዙ የነዳጅ ጫኝ ቦቴዎችን በቦርድ ለማስተዳደር የተቋቋመ አክሲዮንን የአንበሣውን ድርሻ ያገኙት እነማን ናቸው? ቢባል ዞራችሁ ወደ እርዳታ አስተባባሪ ኮሚቴ አባላት ታነጣጥሩ ይሆናል። እኔ ግን የሆዴን በሆዴ ይዤ ሆድ ይፍጀው ከማለት ሌላ ምንም ነገር ልል አልደፍርም።</p>

<p>እንደው አሽሙር እንጂ ፖለቲካ ባይነካካኝም ሳልፈልገው ግን ፖለቲካ ውስጥ እየገባሁ ነው ልበል «ሰውረን ጠብቀን!» እንበል 12 ጊዜ።</p>

<p>መቼም ባለስልጣኖቻችን ከምክር ቤት ለእረፍት ወጥተው በየክልሉ ቢገኙም አንዳንዶቹ ቀይ ሽብር ተጠርጣሪ እንባላለን በሚል ፍራቻ በአዲስ አበባ እየተሽለኮለኩ ይገኛሉ ቢባል ወደ ደቡብ ክልል እንደራሴዎች ስምን ለመጥራት ትሽቀዳደሙ ይሆናል። እኔ ግን በሞቃዲሾ ወይንም በአስመራ ራዲዮ ጣቢያ የአየር ጊዜ ተሰጥቶት የሲዳማን ሕዝብ ለመቀስቀስ ቃል የተገባለት ባለስልጣን አለ እንደማትሉኝ ተስፋ አደርጋለሁ እንጂ፣ አልጠራጠርም ያልኩ ይመስላችሁ ይሆናል። መሽቶ በነጋ ቁጥር ከያዘው አቋም የሚቀያየር ፖለቲከኛ ባላባት ኢትዮጵያ መጠርጠር ደግ እንጂ መጥፎ አይደለም ብልስ ተሳሳትኩኝ።</p>

<p>እድምተኞቼ የሲቪል ሰርቪስ ተማሪዎች ወደ የአውደ ግምባሩ ሄደው ባለስልጣኖቻችን ሚስቶች ናቸው ከሻምበል ባሻ እስከ ሻለቃ የሚደርስ ሹመት የተሰጣቸው? ለነገሩ የሕዝብ እንደራሲዎች ምክር ቤቱ አባል አባ ኒቆዲሞሥ ሻለቃ ሆነዋል አይደል? የቄስ ወታደር አይቼ አላውቅምና ነው። ማእረግ ሞተው የቆሰለው ነው እንጂ የሚገኘው በባልሥልጣን ሚስትነት ብቻ ይገኛል እንዴ? ወይ ዘመን!</p>

<p>እንደው ለነገሩ ያለሴቶች ተሳትፎ አብዮት ግቡን አይመታም ቢባልም ወንዶች ቤት ሚስታቸውን ትተው እነርሱ ሌላ ተጠባባቂ ሚስት ያስቀምጣሉ የሚል ሃሜት ከባለስጣኖቻችን ዘንድ ሽው አለን። መቼም በቅናት ካልነደዱ በቀር እንዲህ ዓይነቱ ሃሜት የሚናገሩ አፎች የተባረኩ ናቸው ነው የሚባሉት የተረገሙ? ለማንኛውም ግን አንዱ ትዳር ያልሆነለት ባለስልጣን ከውሽማው ቤት ሞቶ ቢገኝ እየተንሰቀሰቀ<br/>
የአርጩሜም ገድ አለው ወይ?<br/>
የአለንጋም ገድ አለው ወይ?<br/>
ትላንት ደህና ሆኖ አይተነው አልነበር?<br/> 
ዛሬ ምን አገኘው እያለ አለቀሰ አሉ።</p>

<p>እንደ ለነገሩ የአማራ ልማት ማኅበር የኪነት ቡድን ሆነ እንቅስቃሴው የሚሽመደምድበት ምክንያት ምንድን ነው? ቢባል የእነ ህላዊ ዮሴፍ አመራር ነው ትሉ ይሆናል። እኔ ግን መቼም ባህር ዳር ላይ የተቃጠለው የጽሕፈት ቤቱ ውድመት ሰበብ ምክንያቱ እስከአልተገለፀ ድረስ አልማ፣ ኦልማ ይሆናል ሳይሆን አጥፊ ይሆናል የሚል ንግርት አለ ብዬ ግን እንደጋይንት እረኞች ነገር አልዘባርቅም። ድሮ ቢሆን ኖሮ እረኛ ምን አለ ይባል የለ አሁን አይባልም።</p>

<p>ይህ ግምገማ የሚባል አሳባጅ ነገር ስር ሰደደና «ኒሞና አማሌ ኒሞና ኢሣያስ መራታ» የሚል ዘፈን የምትዘፍን የፖሊስ ዘፋኝ በግምገማ ከኦነግ ጋር ተለጥፈሻል ተብላ ተባረረች አሉ። መቼም አደሬ ካልሆንኩኝ ከግምገማ አላመለጥም የሚል ስጋት ድሮው ይዞት ገባ እያሉ እንዳላወሩባት በግምገማ መመንቀርዋ ምስጢሩ የእስረኛ መጥፋት ነው እንዴ?</p>

<p>መቼም ጦርነቱ ባድመ ቢሆንም እንደቡሄ ያሉ የልጆች በዓል ግን ጦርነቱ እዚህ መሃል ሀገር ያለ አስመሰለ እስኪባል ድረስ በሮኬት በርችት ፍንዳታ ስንናጥ ነበር።</p>

<p>ለነገሩ የከረከሰችው መኪናዬ ምስጋና ይግባት እንጂ በርችት ፍንዳታ ደም ብዛቴ ተነስቶ መንገድ እቀር ነበር ብላችሁ ፈሪ ለእናቱ ልጅ ነው የምትሉት ወይንም ቦቅቧቃ ሽማግሌ? ለማንኛውም ግን የ1986 የካቲት 11 ቀን የሕወሃት ቀን አስመልክቶ በተተኮሰ የደስታ ጥይት ውሻዬ ከሞተ ወዲህ ተኩስ መሳይ ድምፅ ስሰማ እደነግጣለሁ ብላችሁ ውሻው ጦስዎን ይዞ እንጂ ለእርሶ ነበር የተተኮሰው ትሉኝ ይሆናል። እኔ ግን እግዚአብሔር በክንፉ ይደብቀኝ ብያለሁ።</p>

<p>ክቡር እምክቡራን እድምተኞቼ ከሱባዔ መልስ የፃፍኩላችሁን አሽሙር ይድረስ ብዬ እስከ ሣምንት እሰናበታችኋለሁ ደህና ክረሙ!!!</p>


<p class="align-center"><a href="/Gazettas/Beza/info/Beza.sera.html">ከቤዛ ነሐሴ 19 ቀን 1991</a></p>

</body>
</html>	
