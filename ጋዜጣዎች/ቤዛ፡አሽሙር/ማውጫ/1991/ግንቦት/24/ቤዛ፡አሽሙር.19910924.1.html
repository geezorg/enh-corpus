<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላማችን በሻዕቢያ ትንኮሳ ተናግቷል መረጋጋቱም ተናውጧል፣ ቢሆንም ቂጣ የሌለው ዲሞክራሲ የሰፈነበት ዛሬ ላይ ስለበቃን ተመስገን ፈጣሪ! እንበል አስራ ሁለት ጊዜ!</p>

<p>ግንቦት ለግንቦታውያን እንጂ ለእኔይቱ ኢሠፓዋ ሚስቴ ሰናይ ወሯ ባለመሆኑ ባትሪው እንዳለቀ ሬድዮ እየተጉመተመተች የግንቦት 20ቀን ድልን አከበረች። እኔ ፖለቲካን ከኮረንቴ ምንም የማልልየው ሰውዬ ደሞ፤ ሰላምና ጤናውን ለእናንተ ይሆን ዘንድ የገዢዎች ገዢ የሆነውን እግዚአብሔርን እየለመንኩኝ የስምንት ዓመቱ ጉዞ ላይ መንገድ የቀሩ የለውጥ ልጆችን አሰብኩዋቸሁ። ለነገሩ አምባሻ ቆርሰን፣ ማሽላ ቆልተን በትነን እዮሃ እዮሃ ለነፃነት እያልን፣ ግንቦት 20ን በደስታ ለማክበር ባንበቃም ሰባት ዓመት ያልነበረውን የባሩድ ጢስ እየታጠነ ያለው የሰሜን ወገናችን ጋር ሆነን አከበርን! ክብሪ ሞገስ ለሰማዕታት እያልን ባድመን በእጃችን አድርገን።</p>

<p>እኔ አሽሙረኛው ታዲያ በአስመራ መንገዶች ላይ ለሞቱ ዳንስ ከሚደንሰው ሰው ጋር ተደባልቆ ቡጊ፣ ቡጊ፣ ጃርክ፣ ቮልሱን ማሪንጌ ቻቻውን ሲያስነካው ያመሸውን ያለፈውን ሰባት ዓመት የሀገር መሪነቱን ሳይሆን እያሰበ ያዘነውና ወዲ አፈወርቂን መጨረሻቸውን ደሞ ለከርሞ ያሳየኛል ብሎ ለዑራኤል ስለት ተስያለሁ አላልኩም።</p>

<p>ግን ያለፈው ሣምንት ኤርትራ ነፃነት በዓል ላይ ለህዝቡ ንግግር አድርግ ሲባል «እናንተ አድርጉለት እኔ በፊትም ቢሆን የፕሬዝዳንትነት ስልጣኑን አልፈለኩትም። እናንተ እንቢ ብላችሁ እንጂ እዚያው ናቅፋ ላይ እየተንኮታኮቱ መኖር ይሻል ነበር። ይህቺ ሀገረ ኤርትራ ያለኢትዮጵያ መኖር አትችልም ብል፣ በመላው ዓለም የተበተነው ኤርትራዊ ሀብታም ስለሆነ ግድየለህም ብላችሁ ነው መሳቂያ ያደረጋችሁኝ» እያለ እነ ኃይሌ ወልደ ተንሣይን የማነ ገብረመስቀልን ሲወቅስ ነው ኢሣያስ አፈወርቂ ያሳለፈው አላልኩም። ይህ የእሱ ጠላቶች ወሬ እንጂ የሌላ አይደለም።</p>

<p>ኢሣያስ አፈወርቂ እዚያ አስመራ ቤተመንግሥት ተቀምጦ ወሮበላውንም አጭበርባሪውንም ከመምራት እየተታኮሱ መኖር ይሻላል ብሎ ራሱን «የኢትዮጵያ ጭቁን ሕዝቦች ቅንጅት» መሪ አድርጎ በመሾሙ ኢትዮጵያን ለመውጋት እየተዘጋጀ ነው የሚባል ወሬ መላዋን ሱዳንና ኤርትራን አድርሷል አላልኩም።</p>

<p>ክብር እምክቡራን እድምተኞቼ በልመና በተገኘ ጠላና እንጀራ በዓል ከማክበር ይልቅ የአስመራን አየር ክልል በጩኸት የሚያደባልቅቱን በምፅዋት የተገዙ አውሮፕላኖች ሳይመቱ ለኢትዮጵያ አየር ኃይል ንብረት የሚሆንበት መንገድ መፈለግ የኢሣያስና የግብረ አበሮቹ ተግባር መሆን ነበረበት አላልኩም። እኔ በሰው ሀገር ውስጥ ጉዳይ ጣልቃ አልገባም። እንኳን የእኔ፤ የሀገራችንም ፖሊሲ አይደለም ብዬ አስተያየት ከመስጠት ተቆጥቤያለሁ አልልም። ኤርትራውያን በሻዕቢያ ደዌ የተለከፉ በመሆናቸው ለእኛ ሰላም ጠንቆች እንጂ የሚያስፈልጉን አይደሉም ብዬ እናገራለሁ።</p>

<p>እንደው ነገርን ነገር ያነሳዋል እንደሚባለው እንጂ እኔ አልሰማሁም ግንቦት 19 ቀን ምሽት ራስ ኃይሉ ሠፈርን ሲያምሰው የነበረው ተኩስ ምክንያቱ የሻዕቢያ እጅ ነው ትሉ ይሆናል እኮ፣ አንዳንዶች ደግሞ የአዲስ አበባ ሚሊሺያ የተኩስ ልምምድ እያደረገነው እያሉ ቢያውሩ፤ ተኩሱ ለካ በካቲካላ የቦዘ ተጋዳላይ ከጋንታው መሪ ጋር በፈጠረው አምባጓሮ ምክንያት ነው አላልኩም፤ እኔ እንዲህ የሚል ነገር አልወጣኝም።</p>

<p>እናንተዬ «ትዕግስት ፍርሃት አይደለም» የሚለውን አባባል የሰሙ አንዳንድ ወሬኞች ይህቺ አባባል ምክንያት አላት ብለዋል። ምክንያቱ ግን የአክስት ልጅነት ነው በማለት ትንሽ ስጋ በማለት አህያ ለአህያ ቢራገጥ ጥርስ አይሰበርም የሚል ተረት ለመናገር ዳድቷቸዋል። ለነገሩ የስፖርት አስተማሪ እንደሆኑ የምናውቃቸው ሰውዬ ጦርነት ምን መሆኑን ከተመለከቱ በኋላ ጦርነት የእግር ኳስ ጨዋታ አይደለም ብለው ተናገሩ አሉ። እንዲህ ስል ግን ክራቫት ማሰር የማይወዱት ገብሩ አስራትን ያልኩ እንዳይመስላችሁ።</p>

<p>እነ እሣያስ አፈወርቂ፤ ኃይሌ መርቆርዮስ፣ ኃይሌ ወልደተንሣይ፣ አልሚን መሐመድ፣ አስካለ መርቆርዮስ፣ በየደረሱበት ለአለፉት ሰባት ዓመታት ሲያወሩ የነበሩት በኢትዮጵያ ያለው መንግሥት ለኤርትራውያን አሻንጉሊት ነው እያሉ እንደነበር ያስታውሱ አንዳንድ ለጦርነት ማካሄጃ መዋጮ ካላደረጋችሁ እየተባሉ በሻዕቢያ አመራሮች የተዋከቡ ኤርትራውያን ምነው አሻንጉሊታችን ነው ስትሉ አልነበረም አሁን ደሞ ጠላታችን ነው አውዳሚያችን ናችሁ እያላችሁ ታወራላችሁ? ድሮም ቢሆን ከአሻንግሉት ወደ ጠላትነት ተቀየሩ ያላችሁዋቸውን ወገኖች የምታውቋቸው እናንተ እንጂ እና ስላልሆንን የመጣባችሁን ሙከራ ራሳችሁ እዚያው ተወጡት በጠበላችሁ በማለት የእነ ኢሳያስ አፈወርቂን ልመና ሰምተው እንዳልሰማ ሆነውበታል አላልኩም። ይህን ያሉት ደሞ ኖርዌይ ያሉ ኤርትራውያን ናቸው አላልኩም። እኔ አልወጣኝም።</p>

<p>የአለፈው ሰባት ዓመት በኢህአዴግ አገዛዝ በመርሃ ግብር አተገባበር የደቡብን ክልል የሚያክል የክልል መንግሥት የለም እያላችሁ ታወራላችሁ አሉ። ግን እናንተ ከፍተኛ የሆነ የበቆሎ ምርት በመስጠት ድሮ አባተ ኪሾ ያስተምሩበት የነበረው አርቤ ጎናን የሚያክል ወረዳ የለም ብሎ ከደቡብ ክልል አመራርነት ወደ ጠቅላይ ሚኒስትሩ ቢሮ የተዘዋወረው ሰውዬ ያወራል አላልኩም። ደሞስ ብል ቢተው በላይ ለኪሾ ለዳኬጉቹ ለሊራንጎ ለበየነ የልጅ ልጆችን ሁሉ ክርስትና በማንሳት አበልጅ በመሆናቸው አርቤ ጎና ያፈራቸውን የበቆሎ ምርት እውነት እንጂ ውሸት አይደለም እያለ ይከራከራል አላልኩም።</p>

<p>እናንተዬ ስለግንቦት 20 በዓል እንኳን አደረሰን ለማለት መግለጫ ለመስጠት ጋዜጠኖችን ሲጠሩ አውቀው ከጀርባቸው የኃይሎምን ፎቶ ያስቀመጡት እያላችሁ የምታሟቸው አባተ ኪሾ ለትምህርት እንግሊዝ ሀገር ሊሄዱ ነው ይባላል። እሳቸው ብቻቸውን ነው የሚሄዱት ወይንስ ቤተሰባቸውን ይዘው? ብላችሁ ትጠይቁ ይሆናል። እናንተ በሰው ሕይወት ምን አግብቷችሁ ነው ከግንቦት 20 ቀን 1987 ዓ.ም በፊት ያሉትን ውሃ አጣጫቸውን ነው ይዘው የሚሄዱት? ወይንስ የካቲት 90 ላይ በውበትዋ የማረካቻቸውን አዲሲቱን ሚስት ይዘው? ትሉ ይሆናል።</p>

<p>እኔ ግን ያው ልብስ እየለበሱ፣ ምግብ እየበሉ፣ በአማረ ፋሚሊ አልጋ ላይ አስተኝተው ያስተማሩኝን ኃይለ ሥላሴ ይሙት! ብዬ በመማል ስለ ወይዘሮ አልማዝም ሆነ ስለወይዘሮ ማሪ የማውቀው ነገር የለም። የትኛዋ ለንደን እንደሚሄዱ የማውቀው ባይኖረኝም የትኛዋ ለንደን እንደሚሄዱ ግን እኔው ባውቅ አይከፋኝ፣ አላልኩም። ደሞስ ብል ዲሞክራሲያዊ መብቴ አይደለምን? እናንተ አላችሁ እንጂ እኔ አላልኩም።</p>

<p>ኢሳያስ አፈወርቂ ሰሞኑን በየጦር ካምፑ በመዞር ሰኔ ሳያልቅ አስመልሳለሁ ብለው የተማመኑበትን ጦራቸውን በጎበኙበት ወቅት ከጦሩ የቀረበላቸውን የሲጋራ ኮታ ይፈቀድ ዘንድ ያቀረቡትን ጥያቄ ለመመለስ ባለመቻላቸውና ለሠራዊቱ ቀርቶ ለራሳቸው እንኳን የሚጨስ ሲጋራ በማጣታቸው ከአለፈው እሁድ ጀምሮ ሲጋራ የሚያጨስ ኤርትራዊ ካለ እሱ ቡሽቲ ነው ብለው መናገራቸውንና ለዚህም ሲሉ የጤና ጥበቃ ሚኒስትራቸውን ሲጋራ የማይጨስበት ትውልድ ለማፍራት የሚያስችል ዘመቻ ማወጃቸውን ሰማን አልኩ እንጂ ሌላ ልል የምፈልገው ነገር ባይኖረኝም እናንተ ግን አሽሙሩንም እንደ ፖለቲካ ትቆጥሩት ይሆናል። እኔ በኤርትራ ሲጋራ እንዳይጨስ የሚከለክለውን ሕግ ለማውጣት የተፈለገው ሁሉም ሰው በችግርና በመከራ እየታሸ በመሆኑ እርስ በእርሱ እንዳይተላለቅ ነው አላልኩም።</p>

<p>ግን ይሄ ፓርላማ በየዓመቱ ግንቦትን እየጠበቀ ዲሞክራሲ በኢትዮጵያ መንገሱን ለማሣየት የሚያስችል እንቅስቃሴ የሚያደርገው? ትሉ ይሆናል፤ እኔ ግን በአለፈው ሳምንት በአቶ አሰፋ ብሩ፣ በአቶ ከማል በድሪ ገለፃ ዙሪያ በምክር ቤቱ የተነሳውን ውዝግብ አፈ ጉባዔያችን ስለሌሉ እንጂ እሳቸው ቢኖሩ ኖሮ አይፈጠርም ብዬ አልልም። ለማንኛውም ግን በቀጣዩ ሣምንት እስከምንገናኝ ቸር ይግጠመን! በማለት ልሰናበታችሁ አስቤያለሁ። እናንተም እኔም በጤና ለሣምንት እንበቃ ዘንድ እፀልያለሁ፤ ለማንኛውም ቸር ይግጠመን!!</p> 


<p class="align-center"><a href="/Gazettas/Beza/info/Beza.sera.html">ከቤዛ ግንቦት 24 ቀን 1991</a></p>

</body>
</html>	
