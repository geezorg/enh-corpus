<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>«አላህ መሰሊ... አላህ መሐመዲ<br/>
የመዲናው ሹሙ<br/>
አሰላም አሌይኩም <br/>
አላህ መሰሊ... አላህ መሐመዲ ወዲ አስመራ»</p>

<p>ኢሣያስ አፈወርቂ ወደ ሊቢያ በሄዱበት ጊዜ ሲያነበንቡት የነበረው ዝየራ ነው። ለነገሩ የሚሰማቸው አላገኙም እንጂ ወንድም ቃዛፊ የምድራችን የመጨረሻው መሲህ ናቸው ሊሉ ምንም አልቀራቸውም።</p>

<p>እንደውም «ኢየሱስ ክርስቶስ» እኔ ሰላምን ልሰጣችሁ አልመጣሁም ሰይፍን እንጂ ብሎአል መሐመድ ቃዛፊ ግን በኮንጎ የተቀሰቀሰው ጦርነት ያበቃ ዘንድ ሌት ተቀን እንቅልፍ አጥተው በመስራት ከሰይፍ ይልቅ ሠላምም ይመጣ ዘንድ የጣሩ የሰላም አባት ናቸው! ብለው በሙገሳ ለሎራን ካቢላ ሲነግሯቸው «አንተ የማይሰራ ሚግ አውሮፕላን ለመቃረም ስትል የማታወራው እንደሌለ ነቅቼብሃለሁ። ነቄ ለነቄ ማን ደባልቄ፣ ነው ያሉት» ብለው አፋቸውን አስያዟቸው።</p>

<p>ኢሣያስም «ዘረባ ግደፍ በእኔ ላይም ተፈፃሚ ይሁን ማለትህ ነው?» ብለው ዝም አሉ እየተባለ ይወራል። ኢሣያስ ተንቀሳቃሽ መድፍ ነው የሚመስሉት በአፋቸው ባይሳደቡም በእግራቸው ይራገጣሉ እየተባለ በሱዳን እየተወራ ያለውን ወሬ ሰምቼላችሁ ገረመኝ። ግን በአለፈው ከሱዳን መንግሥት ጋር ለመታረቅ ብለው ኳታር ዶሃ የሄዱ ጊዜ ከአልበሽር ጋር ጎን ለጎን ቢያስቀምጧቸው በጠረጴዛው ስር በእግራቸው እየተራገጡና እጃቸውን ሰደው አልበሽርን በቁንጢጥ ተጫወቱባቸው እየተባለ ይወራል አልኩ እንጂ እኔ ሲወራ ሰምቼ ነገር ሆና ለእናንተ እንዳልነገርኩዋችሁ እወቁልኝ።</p>

<p>ክቡር እምክቡራን እድምተኞቼ መቼም ሰላምና ጤናው ለእናንተ ይሆን ዘንድ መልካም ምኞቴን ሳልገልፅ ወደ አሽሙሬ በመግባቴ እርጅናዬ መግፋቱን ለማየታችሁ ማረጋገጫ ይሆናል ብዬ ሳይሆን ከመቀመጫዬ ተነስቼ ከወገቤ ጎንበስ ብዬ ይቅርታችሁን እጠይቃለሁ። እንደምን ከርማችኋል።</p>

<p>እንደው ለነገሩ መለስ ዜናዊ ሰሞኑን ካይሮንና ትሪፖሊን ሊጎበኙ ነው ሲባል ኢሣያስ አፈወርቂ «ስለሰው ስለሰው ቀድጄ ልልበሰው» የሚለውን የአስቴርን ዘፈን እያዳመጡ መተከዝ መጀመራቸውን ያየው ያኔ ናቅፋ ምሽግ ውስጥ ስዕል በመሳል የሚታወቀው የማነ ገብረመስቀል «አመሻሽ» በሚል ርዕስ ኢሣያስን ድንጋይ ላይ አስቀምጦ ሳላቸው አሉ። እናንተዬ የማነ ገብረመስቀል፣ የማነ ገብረአብ፣ ኃይሌ መርቆርዮስ፣ አማረ ተክሌ፣ አስመሮም ለገሰ ሁሉ ማሰቢያቸው ትንሽ እየቀላቀለ መሆኑን የሚያውቁ ኤርትራውያን ሕመማቸው ያልበረታ መሆኑን አውቀው ነጋ ጠባ ምሽግ ለማስቆፈርና ለማስገንባት ወደ ግንባር የሚሄደውን ኢሣያስ አፈወርቂን ሕመሙ ብሶበት እያበደ ነው እያሉ በትግሪኛ «ግና ካብ ኩሉ ብገደድ ሕሙም አንቲ አብ ዛላንበሳ ዘሎ ወዳይ አዩ» እያሉ ወዲ አፈወርቂን ያሟቸዋል አሉ።</p>

<p>ግን እናንተዬ ወዲ አፈወርቂ «ከሁሉም የባሰበት በሽተኛ ያ በዛላንበሳ ያለው ልጄ ነው» እያሉ የሚያሽሟጥጡትን ሽማግሌዎችን በሙሉ ሰብስቦ ከአለፈው ቅዳሜ ጀምሮ ስልጠና እንዲገቡ አደረገ የሚባለው እውነት ነው? ለነገሩ ለእርሱ የሚሳነው ምን ነገር አለ? አያደርግም ትላላችሁ? እኔ ግን ምንም አላልኩም።</p>

<p>እንደው እኚህ አፈንጉሣችን ይሁኑ አፈጉባኤያችን ጥቁር መልበስ አበዙሳ! መቼም «ዘመደ ብዙ ጠላው ቀጭን ነው» እንደሚባለው ዋናው አፈጉባዔያችን ጥቁር እየለበሱ ሳያቸው ማን ሞቶባቸው ነው? እያልኩ እደነግጣለሁ። ግን እሳቸው ሞትም ቢመጣ ምክር ቤቱ እድር ያቋቁም ዘንድ ግፊት በማድረጋቸው የህዝብ እንደራሴዎች እድር ያፅናናቸዋልና ሀዘናቸውን ለሌላ አይናገሩም ብላችሁ ትሉ ይሆናል። እኔም ዳዊት ደግሜ መልዕክተ ዮሐንስን ከአነበብኩ ጊዜ ጀምሮ ባልንጀራ ስለነበርን እሱን አስቤ ነው እንጂ ሰው እንደሚያወራባቸው በታክሲ ማህበር አባል ስለሆንን አይደለም። እኔ እንኳን ታክሲ ልነዳ ከርካሳዋን ቮልሴንም ለመቀየር እያሰብኩ ነው ያለሁት።</p>

<p>እድምተኞቼ ከኢትዮጵያ ጌሾ ለመውሰድ ሻዕቢያ ሙከራ አደረገ ሲባል ብቅልስ አልፈገም ወይ? ያሉ ነጋዴዎች ነበሩ እየተባለ ይወራል እንጂ ጌሾ ጠፍቶ መሎቲ ቢራ መጠመቁን አቁሟል አላልንም። እኔም ሆንኩኝ ኢሠፓዋ ሚስቴ። እኛ የሰማነው ነገር ቢኖር ባድመ ከተለቀቀች ወዲህ በንዴት ውስኪ እየገለበጡ እንደቆዘሙ ለቅሶ ደራሽ የሚመስሉ ጠጭ ኤርትራውያን በሚኖሩባት ጀርመን ሌላ ጨዋታ መጀመሩን የልጃችን ልጅ ደውላ ነገረችን። መቼም ከእናንተ የምንደብቀው ነገር የለምና ልንገራችሁ...</ፕ>

<p>እንደው እነዚያ የድራፍት በርሜል ስር የሚውሉ ኤርትራውያን «ባድመን ካስመለሳችሁ ንብረታችንንም ቢሆን ሸጠን ዶላር እናስታቅፋችኋለን» እያሉ የሻዕቢያ አመራሮችን ያስጐመጃሉ አሉ። ይህን የሰሙ በጀርመን ያሉ ኢትዮጵያውያን እየሳቁ «ጥፋቱ የእናንተ ሳይሆን የእድሩ ነው መቅበር ሲገባው አቆይቷችሁ» እያሉ አበሸቋቸው እየተባለ በስቱትጋርት፣ በርሊን፣ ፍራንክፈርት መቀመጫ እስኪያጡ እየትከተሉ እያበሸቋቸው እንደሆነ ሰማን። እናንተስ አልሰማችሁም? ለነገሩ እናንተ የሰማችሁት «ዱላ ያለው በዱላው ጦርነቱ ውስጥ መሳተፍ አለበት» የሚለው የኢሳያስን አቋም እንጂ ሌላ ነገር አይደለም።</p>

<p>መቼም ዲሞክራት ማነው? ሲባል አሜሪካ የሚሉ አሉ። ግን ስብሰባ ማብዛት የዲሞክራሲ ምልክት ነው ያለው ማን ነበር? ለወራት በስብሰባና በውጊያ ላይ እንደከረሙ የሚነገርላቸው ወዲ ዜናዊ ብቅ ብቅ ማለት «አለሁኝ» ማለታቸው ነው? በቀን ሶስት ጊዜ የምንበላበት ጊዜ መቅረቡን አልነገሩንምና ቅር ብሎናል ብላችሁ ይሆናል። ግን ማንም ኢትዮጵያዊ በቀን ሶስት ጊዜ ሳይበላና ቡና ሳይጠጣ እንደማይቀር ስለአወቁ ጉዳዩ የሳሳካዋ ግሎባል ውጤት ባለመሆኑ ነው ያላወሩት አልኩ እንጂ መለስ ዜናዊ ስብሰባ ስለሚያበዛ ዲሞክራት አይደለም የሚል የሻዕቢያን ክስ ሰምቼ እንደው በብቸኝነት ወስነው ኢሳያስ ኤርትራን ያለ ህዝብ ማስቀረታቸው የማይቀር ነው አላልኩም። እኔ ተወንጫፊም ተወርዋሪም፣ ተለጣፊም አይደለሁም። እናንተዬ ግንቦት 20ን የምናከብረው በጠላት የተያዘብንን መሬት አስመልሰን በድል ላይ ድል ጨምረን ነው የሚባለው እውነት ነው? ይህን የጠየቋችሁ አርበኛው እያለ ኦዲተሩ አርበኛውን ሲመራ እያየሁ የተወራ ሁሉ እውነት አይሆንም ብዬ ነው።</p>

<p>እንደው ሰው ሲረሳ እንኳን አታስታውሱም? እኚያ ሞዴሊስቱ ወዳጃችን ከሰሞኑ ወደ ኢትዮጵያ መጥተው በባድመ መለቀቅ ድል ውስኪ በውስኪ አድርገውን ነው የሄዱት። እሳቸው «ከማንም ጋር ብበላ የምውጠው ወደ ሀገሬ ነው» ብለው 50 ሚሊዮን ዶላር እርዳታ እንዲሰጠን አደረጉ የሚባለውን ሰምቼ እነ ፕሮፌሰር አስመሮም ለገሠ እንዳይሰሙ ብያለሁ እንጂ፣ ዶክተር አብዱልመጂድ ለሀገራቸው ሕፃናት መማሪያ ብለው 50 ሚሊዮን ዶላር እርዳታ በማሰጠታቸው ያኔ በሽግግር መንግሥቱ የስልጣን ዘመናቸው ጊዜ ከየመንግሥታቱ ጋር የተፈራረሙትን የብድር ስምምነት ከነወለዱ እየከፈሉ ነው አላልኩም።</p>

<p>በተረፈ ግን ሣምንት የሰለቅሁትን አሽሙር ይዤ እስከምቀርብ ለዛሬው ቸር ይግጠመን! ሰላም ሁኑልኝ!!</p>


<p class="align-center"><a href="/Gazettas/Beza/info/Beza.sera.html">ከቤዛ ግንቦት 11 ቀን 1991</a></p>

</body>
</html>	
