<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ልጆችህን ጥለህ ብትሄድ ወደሌላ<br/>
ጎረቤቱ ሁሉ ተንጫጫ ተብላላ<br/>

ወደፊትም ቢሆን አደራህ ይወራ<br/>
የሠራኸው ሁሉ መልካም መልካም ሥራ<br/>

ወይ እኔ ዘንድሮ ሰው መሆን ሰለቸኝ<br/>
በሰማይ ኩነኔ በምድር አልተመቸኝ</p>

<p>እንደው ኅዘን ለመግለፅ አቅም አጣሁ እንጂ ሙሾ እያወረድኩኝ ለ«ታላቁ ሐኪም» ባለቅስ ደስ ይለኝ ነበርና ነው በዚህ አንድ ብሎ አራት በሚል ፍየል ወዲህ ቅዝምዝም ወዲያ በሚረግጠው አስተሳሰቤ ለሟች እንጉርጉሮ በማለት ነው የአሁንዋን አሽሙር የጀመርኩት።</p>

<p>ሰላምና ጤና ለእናንተም ለእኛም ይሆን ዘንድ ፈቃዱ የሆነው የገዢዎች ገዢ፣ የነገሥታት ንጉሥ የሆነው እግዚአብሔር ይመስገን አሜን! ይህ ገደቢስ ወር ሌላ መርዶ ሳንሰማ ያሳልቀው፣ ድልንየሚያውጅ መልካም ጊዜን ያምጣ! እያልኩ ኅዘን ተቀምጬ፣ በርኖሴን ገልብጬ፣ አመድ በላዬ ነስንሼ ከተቀመጥኩበት ሆኜ ነው ፖለቲካ ሳይሆን አሽሙሬን ጀባ ያልኳችሁ።</p>

<p>ክቡራን እምክቡራን እድምተኞቼ መቼም አለም ሰልጥኖ ንስሃን በምድርር ለመቀበል እንጂ በሰማይ ቤት ፍርድ ቤት ላይቆም ፈልጓል አሉ። ይህ የሚያደርገው የዓለምን ተለዋዋጭነት የተረዳ የበቃው እንጂ እንደ ኢሣያስ አፈወርቂ ከፈሱ የተጣላ ወፈፌ ነው እንዴ? ይህን ለምን አልክ ትሉ ይሆናል። እንደው አንሻችሁም ብሎ ከባርነት ነፃ ይልቃል የሚል ማጭበርበር አድርጎ ኤርትራን ከኢትዮጵያ የቆረሰው ኢሣያስ አፈወርቂ ስምንተኛ አመት የነፃነት በዓሌን አከብራለሁ፣ የቁም ተስካርም አወጣልሁ እያለ ድግስ ለማዘጋጀት ሽር ጉድ ሲል የሰነበተ መስሏችሁ እኮ ይሆናል።</p>

<p>ግን እናንተዬ ኢሳያስ አፈወርቂ ፅድቅ ፍለጋ ሳይሆን ስልጣን ፍለጋ በሰማይ ቤትም ሳይረብሽ እንደማይቀር ታወራላችሁ ይባላል። ለነገሩ ዘመኑም «አሉ» የሚባል አባዜ የነገሰበት አይደለም። ግን ኢሣያስ አፈወርቂ መላውን የኤርትራ ሕዝብ አምስት እንጀራና አንድ ጀሪካን ጠላ እንዲያዋጣ በማድረግ የነፃነት በዓልን በድምቀት ሊያከብር እየተራወጠ መሆኑንየሰሙ ወዳጆቼ በአፈሳና በግዳጅ ወደጦር ሜዳ ያዘመታቸው ኤርትራውያን ወጣቶች እንዲሁም «ድምፅ ይግዛኝ» የሚለውን የኤርትራ ህዝብ ኢሳያስ አፈወርቂ በለኮሰው እሳት መቃጠሉና ማለቁ እንደማይቀር የተረዳውና ለክፉ ቀን ብሎ በግሪክ መርከብ ፋብሪካ ያቋቋመው ኢሳያስ አፈወርቂ ወደአቴንስ ከመፈርጠጡ በፊት መላው ኤርትራ የቁም ተዝካሩን እንዲያወጣ እድል ለመስጠት በማሰብ የወሰደው እርምጃ እንጂ ፅድቅ ፍለጋ አይደለም ተባለ። በኢትዮጵያ ሠራዊት ተከቦ ያለው የእገላ አካባቢ መሬት ተለቆ ከግንቦት 20ው ድል በዓል ጋር መከበሩ የማይቀር ነው እየተባለ የሚወራው ወሬ ሳይሆን ትንቢት መሆኑን ባውቅም ስሙ አባ ዱላ ሳይሆን ምናሴ ወ/ዮሐንስ እንደሆነለሚነገርለት ጀኔራል ነገሩን ትቼለታለሁ አላልኩም።</p>

<p>ይህ ስል ግን ጄኔራል አባዱላ ገመዳ (ምናሴ ወ/ዮሐንስ) በእገላ ግንባር ጦሩን በመምራት ሻዕቢያን ለዳግማዊ ሽንፈት ያበቁታል አላልኩም። እኔ አልወጣኝም... ለማንኛውም ግንቦት 20ን ብንጠብቅ መልካም ነው ብያለሁ።</p>

<p>እድምተኞቼ መቼም ነጭ ለባሽ ሳይሆን ጥቅሩ ለባሹ አባቶቻችን እየሞቱ በነጭ ለባሽ ብቻ ልንባረክ ነው ማለት ነው? ይህን ስል ግን ወደባሌ በሚሄድ መኪና ተሳፍረው የነበሩ ሁለት ጳጳሳት መኪናቸው ተገልብጣ መሞታቸውን ለማንሳት እንጂ መኪናው ገና ከመነሳቱ ዘይትና ውሃውን ቀላቅሎ ነበርና ሆን ተብሎ የተደረገ ነው ብዬ ውንጀላ ውስጥ አልገባም። ...አትፍረድ ይፈረድብሃል አይደል የሚለው መጽሐፉ? ግን ነጩ ለባሹ አባታችን ከጳጳሳቱ ሞት ይልቅ ያዘኑት በቀባሪያቸው ብዛት ነው «እንደው እኔ ብሞት ማን ይቀብረኛል?» ብለው ለአቡነ ገሪማ ሹክ ብለዋል ግን አላልኩም።</p>

<p>መቼም ሰው ሲጨንቀው አጠገቡ የመሆን የማፅናናት ግዴታ የባልንጀራ ነውና ኢሣያስ አፈወርቂ ክረምት ሳይገባ ባድመን አስመልሳለሁ ብለው ለኤርትራውያን ቃል ገብተው ገንዘብ ለማሰባሰብ ቢሞክሩ ስላልተሳካላቸው ተበሳጭተው ነው አሉ የከረሙት። ግን ኢሣያስ ቢበሳጩም የሚያረጋጋቸው ሁነኛ ወዳጅ ሆኖ አስመራ ያለው ገላሳ ዲልቦ እያፅናናቸው ነው መባሉን ሰምቼ ገረመኝ «መቼስ ማልጎደኒ!» አለ ኦሮሞ።</p>

<p>«ምንድን ነው የምታስበው ወንድም ኢሣያስ» አለ ገለሣ። «እንዳንተ መሰልኩህ ብዙ ነገር አስባለሁ። ባድመን ለወያኔ ጭፍራ ሰጥተው የመጡትን ወታደሮቼን በሙሉ ሰብስቤ አሰርኩኝ። እነርሱ በአራት ቀን ያስለቀቁትን ባድመን እኔ በአንድ ቀን መልሼ ካልያዝኩኝ ሞቼያለሁ ማለት ነው... ግን ከማን ጋር? ማን አብሮኝ አለ?»</p>

<p>«እኛ አለን አይደለ- ጆሌ ወለጋ»</p>

<p>«እናንተን አላምንም። ድፍን ወረ-ጃጁ፣ ወረ-ጨለንቆ፣ ወረ-ገብረጉራቻ፣ ጆሌ ወለጋ፣ ጆሌ ጊንቢ፣ አርሲ ዱበርቲ እያላችሁ ኦነግ፣ ኦፍነግ፣ ወርነግ፣ ኦክነግ፣ ኦእእእነግ፣ እየተባላችሁ ማታ ኦነግ የነበረው ጠላት ኦህዴድ ሆኖ ከድቶ ከተማ እየገባ። ኦእነግ ደሞ አንሶላ ሙሉ ጫቱን ሲቅም ወርነግ ይሆንና በየጫት ተራው ሽጉጥ እየመዘዛችሁ እንደምትጠዛጠዙ ባላውቅ እንኳን በእናንትም በዋቆ ጉቱም እተማመን ነበር። እያወቅኋችሁ እናንተን ባምን ወያኔ አስመራ ሰተት ብላ ነው የምትገባው» እያሉ ሲጮሁ ከሰማይ አንድ አውሮፕላን ሲበር የተመለከቱት ገላሳ ተንደርድረው ጠረጴዛ ስር ገብተው፦</p>

<p>«እቺን ስታንኳስስ በአየር ከች አሉልህ። ተደበቅ!» ሲሉ ኢሣያስ አፈወርቂን አብሯቸው ጠረጴዛ ስር እንዲደበቅ ለመኑት እየተባለ በአስመራ በኤርትራ ይወራል እንጂ፤ ኢሣያስ አፈወርቂ «ወያኔ እመሃላችን ገብታለች። አትታየንም እንጂ አብራን እየበላች ነው። ሰላሳ ስምንት ዓመት ሳልሸነፍ፤ አሁን ልሸነፍ?» እያሉ ብቻቸውን ያወራሉ እንጂ «አይክህሎ» የሚለውን የትግል መዝሙር እየዘመሩ ክረምቱ ሳይገባ ባድመን አስለቅቃለሁ እያሉ ይፎክራሉ አላልኩም።</p>

<p>እናንተዬ ጅጅጋ ላይ ያሉ ፖሊስ ጣቢያዎች የሚሠራ ሥራ በሞቃዲሾም አይሠራም ቢባል፤ ለምን? ትሉ ይሆናል። አርብ ጀምሮ እስከ ሰኞ ዕለት መስሪያ ቤት ዝግ የሚሆንበት ምክንያት ምንድነ ነው? ብትባሉ ከእቅድ በላይ ስለተመረተ ትሉ ይሆናል። ግን እናንተዬ በጎበሌ በረሃ በጅብና በአንበሶች መካከል ሲደረግ የነበረው ጦርነት ረገብ ካለ በኋላ በአካባቢው ሰላም ለማስከበር የነብር ጦር ወደስፍራው እያመራ መሆኑን ሰምታችሁልኛል። እኔ ግን እድሜ ለዚህ ለሞባይል ስልክ አንዱ ወዳጄ ከዚያው ደውሎ የኔቶ ሰላም አስከባሪ ጦር ሠፈረ ብሎ አስቆኛል አልኩ እንጂ በሚስቱ ትግሬ በእናቱ ጐጃሜ የሆነውን ስብሃት ኤፍሬምን አንተ ድግምት ደግመህብን ነው እንድነሸነፍ ያደረከን ብሎ ኃይሌ ወልደትንሣይ ተናግሮታል አላልኩም። ደግሞስ የአካባቢ ህዝብ ዳርጎታቸውን ስለከለከላቸው ዝናብ እንዳይዘንብ አድርገዋል በሚል የቆሎ ተማሪዎችን መኖሪያ ጎጆዎች በእሳት በማጋየት ቁጣውን የገለፀው የምስራቅ ጎጃም አካባቢ ነዋሪ እርምጃ የሕዝባዊ አመፅ ምልክት ነው እየተባለ ይወራል አላልኩም።</p>

<p>እድምተኞቼ ኢሠፓዋ ሚስቴ እንባ ጠባቂ ከሚቋቋም የአልቃሾች ኮሚሽን ተቋቁሞ ሆድ በባሰን ቁጥር ሙሾ እንዲያወርዱልን ቢደረግ ደስ ይለኝ ነበር ብላ ለሶስት ሺህ ዘመን ሲፈስ የነበረውን የኢትዮጵያን እንባ የሚያብሱት የሚያስለቅስዋት ልጆችዋ አይደሉም ብላ ቅኔ ልትናገር ፈለገች። አንቺዬ ምነው በስተርጅና እስር አማረሽ ወይ? ብዬ ተቆጣሁዋት እንጂ እስዋስ ብዙ ትናገር ነበር። እድምተኞቼ ተናግሮ ከሚያናግር ይጠብቃችሁ እንጂ ምን ይባላል።</p>

<p>ወዲ ዜናዊ ሊቢያ የሄዱ ጊዘ ድሮ ሜዳ እያለሁም ግጥሞችዎን ለመስማት ከስምንት ዓመት በፊት መጥቼ ነበር ብለው አሁንም ፖለቲካ ከምታወሩኝ ግጥሞችዎን አንቡብልኝና በክብር እንለያይ ሲሉ ቃዛፊን ተናገሩዋቸው አላልኩም።</p>

<p>ግን እናንተዬ ሙአመር ቃዛፊ መለስ ዜናዊ ዐረብ ነኝ ብሎኛል ብለው ያወሩት ወሬ ውሸት መሆኑ ቢነገርም፣ ቃዛፊ ግን አሁንም የንግሥተ ሣባ የልጅ ልጅ ናቸው እያሉ ቃዛፊ እያወሩ መሆናቸውን ስለሰሙ ሌላ ሀሜት እንዳይወራባቸው ፈልገው ስዩም መስፍንን እንግዲህ ውሸቱ ቆሞ ሲሄድ ታየዋለሁ የቃዛፊን ብለዋቸዋል እየተባለ ይወራል እንጂ ቃዛፊ ማር ቆራጭ ይመስል ተጀቧቦኑ ብለው አላግጠውባቸዋል አላልኩም።</p>

<p>ክብር እምክቡራን እድምተኞቼ መኖራችን ሳይሆን የሚያስፈልገው ቁጥራችን ነው እያሉ የሚያወሩ ሰዎች ቢኖሩም የኢሣያስ አፈወርቂን ሠራዊት የምናሸንፍበት የድል ጊዜ እየቀረበ እንጂ እየራቀ ይሄዳል የሚል እምነት የለኝም አልኩኝ እንጂ ኅዘን የሰበረው ልቤ እስኪጠግግልኝ ድረስ በዚሁ እስከሣምንት ቸር ይግጠመን! ብየ ልሰናበታችሁ። ሰላም ሁኑልኝ!!</p>


<p class="align-center"><a href="/Gazettas/BezaAxmur/info/BezaAxmur.sera.html">ከቤዛ ግንቦት 17 ቀን 1991</a></p>

</body>
</html>	
