<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሆ ብዬ መጣሁ ሆ ብዬ<br/>
እድምተኞቼ አሉ ብዬ እያልኩኝ በአዲስ ዓመት ዋዜማ ላይ የሰለቅሁትን አሽሙር ሳቀርብላችሁ ከአራት ጀንበር በኋላ የሚብተው አዲስ ዓመት የሰላም የተድላ ዘመን ይሆን ዘንድ በሀገር ውስጥም ሆነ በውጭም ያላችሁ በገጠር በከተማ እንዲሁም በሆስፒታልና በሕክምና መስጫ ተቋማት ተኝታችሁ በመታከም ላይ የምትገኙ ሕሙማን ለሀገር ዳር ድንበርና ሉዓላዊነት ለመጠበቅ በዱር በገድሉ በቶኩቹማ፣ በኦነግ ከመዥገሩ ሻዕቢያ ጋር ጉሮሮ ለጉሮሮ እየተናነቃችሁ ያላችሁ የመከላከያ ሠራዊት አባላት በወህኒ ቤት ያላችሁ የሕግ ታራሚዎች በሙሉ መጭው ዓመት ስል ነጭ ለባሹን አባታችን የላኩላቸውን የቡራኬ ምዕዳን ላቀርብላችሁ መስሏችሁ ከሆነ ተሳስታችኋል እኔ ራሴው አሽሙረኛው ከኢሠፓዋ ሚስቴ ከተረገመችው ፀሐፊዬ ጋር በመሆን ለሁላችንም መልካም አዲስ ዓመት ይሆን ዘንድ ብመኝላችሁ ሰላምን ብትሹ ጦርነት ጥጋብን ስትመኙ ረሃብ የሚገርፈን በመሆናችን ምኞታችን እርግማን እየሆነብን ስለመጣ የአንተን መልካም ምኞት አንፈልግም ትሉ ይሆናል ዲሞክራሲ እንደሰማይ ከዋክብት እንደምድር አሸዋ በዝቶ በማንኪያ ሳይሆን በአካፋ ስለተሰጠን ይህን መብታችሁን ለመጋፋት አልሞክርም ምክንያቱም እኔ ተለጣፊም ሆነ የተወንጫፊ ድርጅት አባል አይደለሁምና።</p>

<p>በምሥራቁ የሀገራችን ክፍል እያመሱን ያሉ ጫት ሲቅሙ የኦሮሚያን ነፃነት ለማግኘት በኢሣያስ ደቀመዝሙር በመሆን ጦር መሰበቅ የሚቀናቸው ኦነጎች ምነው ሐረርጌን ሊያምሷት ተነሱ ብላችሁ ትጠይቁ ይሆናል ሆኖም ግን ሰሞኑን በኦነግም ላይ ሆነ በቶኩቹማ ላይም የደረሰው ጉዳት ከፍ ያለ ስለሆነና የአንዳንዶቹ ቤተሰቦች ልጆቻቸው ተገድሎ አስክሬኑን በቴሌቪዥን በማየታቸው የሐረር አልቃሾች ሆኑ ማንጎራጎር የሚወዱ ማቲዎች ሰሞኑን እንዲህ ሲሉ አንጎራጎሩ አሉ<br/>
ቤሊሱማ ኦነግ ብሎ ባይወጣ ከቤቱ<br/>
መቼ ያልቅ ነበር ይኼ ሁሉ ቆቱ<br/>
እየተባለ አሉ መቼም ኦነግን እመራለሁ ብለው ሞቃዲሾ ያሉት ገላሣ ዲልቦ ራሳቸውም እንዳይማረኩና እንዳንስቅ እያላችሁ ታወሩ ጀምራችኋል እኔ በበኩሌ ግን ሰሞኑን አድዋ አካባቢ የተከሰከሰው አውሮፕላን ምስጢር እንደሚኪሊላንድ አውሮፕላን ዓይነት ሆኖ ብቻ አሜሪካውያን ለኤርትራ ሊዋጉላቸው ወደ አድዋ ለመጠጋት ያሰቡት ሃሳብ በማሳካት እየተንቀሳቀሱ እንዳይሆን ሰጋሁ ምን ይመስልሃል ብሎ ቢጠይቃችሁ አንተ ሰውዬ ጭንቀታም ነህሳ ነው እንጂ የምትሉት ወደ ኢትዮጵያ የገባው ለስለላ ሥራ ነው የሚል ወሬ ሰምቼ አላውቅም።</p>

<p>ግን የአሜሪካ መንግሥት የሚሰልለን ምን አይቶብን ነው ትሉ ይሆናል መቼም አሽሙረኛው ፍርድ አያጣምና አሜሪካ የዲሞክራሲ ወደ ውጭ ሀገር መላክ እንጂ እንደእኛ ዓይነቱ ሀገር ላይ ዓይኑን የሚጥልበት የስለላ ፍላጎት የለውም የሚል አልወጣኝም።</p>

<p>ክቡር እምክቡራን እድምተኞቼ መቼም አልቾ ወሬሮ መስቃል ወለጋኔ፣ እነቆር፣ እዣ፣ ወለኔ ሶዶ እየተባለ የተከፋፈለ ግን አንድ ሆነው ጉራጌን ምነው ለመለያየት ስልጤዎች በረቱ።</p>

<p>እድምተኞቼ መቼም እናንተ ስልጤዎች አደሬ ናችሁ ስልጤዎች ሕላዶች ናቸው ትሉ ይሆናል እኔ ግን ስልጤ ራሱ በክልል ደረጃ የራሴ መንግሥት ይኑረኝ ማለቱ የቀዩ ሰይጣን ወይንም የካሊድ አብዱላሂ ሥራ ነው አላልኩም መቼም ክልል አራት ጡጦ እንጂ የሚፈልገው ጨቃላ ነው ግን የሚል ነገር አልተናገርኩም።</p>

<p>ነገርን ነገር እንደሚያነሳስው ፖለቲካንም ፖለቲካ ያነሳዋል ይባላል ግን እናንተዬ ያለነገር ውሎ ማደር የማይችለውም አበሻ በዚያን ሰሞን ስዬ አብርሃ ከቀድሞ የደርግ ባለሥልጣናት ጋር በመታረቃቸው ጦርነት የሚጀመረው አንዱ ድል የሚያገኘው ይቅርታ ሲኖር ነው እየተባለ ነው ብለው ግርማ ወንድሜ ነው መስፍን ወንድሜ ነው ማለታቸው ጦርነት መስራት የመቻላቸው አንደኛው ምልክት ነው ግን ብዬ አልተናገርኩም።</p>

<p>እንኳን ኦሮሚያ ምሥራቅ አፍሪካም የኦሮሞዎች ናት ያሉት እኔ ሌንጮ ለታ ቤተክርስቲያንም በካናዳ ለኦሮሞዎች ብቻ እያቋቋሙ የመሆናቸው ምስጢር ምንድን ነው ትሉ ይሆናል እኔ ግን እግዚአብሔር የገዢዎች ገዢ ይኼዋ እየተባለ እንደሚለመን ሁሉ ሁሉም በራሱ ቋንቋ እግዚአብሔር የለም አማራ እግዚአብሔር የለምና ሁላችንም በአንድነት ብናመሰግንስ የሚል ሃሳብ አላቀርብም እኔ ምዕመን እንጂ የሃይማኖት አባት አይደለሁምና።</p>

<p>ክቡር እምክቡራን የኮር አባላት የድርጅት ተመራጮች መቼም በግንባር ካለው ሠራዊት ጋር ለመፋለም ከሲቪል ሰርቪስ ኮሌጅ የሚማሩ የባለሥልጣንት ሚስት ሳይቀሩ ወደ ዘመቻ ያመሩበትና እንሞታለን ለሀገራችን እያሉ ከሻለቃ እስከ ሻምበል ድረስ በማዕረግ የተጥለቀለቁበት ምስጢር ድልን በኢህአዴግ አመራር የተገኘ ነው ለማስባል ካልሆነ በቀር ድል ያለመስዋዕትነት አይገኝምና በደጀንነት ቢመደቡም የከባድ መሣሪያ ተኩሱ አላስቀምጥ ብሎዋቸዋል እየተባሉ የሚወራው እውነት ይሆን ለማንኛውም ግን ኢሠፓዎች ያኔ ሚስታቸው ስታረግዝ ልተወልድ ቀንዋ ሲገባ ወደአሜሪካ እንደሚሰዱ ሁሉ የዘመኑ ብአዴኖች ደሞ ሚስታቸውን እየፈለጉ የሚያገቡት ከፈላሾች በመሆኑ በሚስቶቻቸው አማካይነት እስራዔላዊ ዜግነት ያገኙ በርካቶች ናቸው እያልኩ ለምሳሌ የእገሌ የእገሌ ሚስት እያልኩ አልዘረዝርም እኔ እንዲህ ያለ በማያገባው ገብቶ መዘባረቅ አልወድም።</p>

<p>የተከበራችሁ እድምተኞቼ በዚህ በተሰናባቹ ዓመት ለጄኔራሎች ማዕረግ እንደተሰጠ ሁሉ ለእስረኞችም አዲስ ዓመትን በማስመልከት ምህረት ቢደረግላቸው መልካም ነው ብንል እስረኞች ይፈታሉ ግን ወደ ጦር ሜዳ ይዘምታሉ ትሉ ይሆናል ለማንኛውም ግን እኛ የምንኖረው በመንግሥት ፈቃድ እንደመሆኑ ሳይሆን የገዥዎች ገዥ እግዚአብሔር ለቀጣዩ ዓመት የሰላም የደስታ የድል ዓመት ያደርገው ዘንድ እንበል አስራ ሁለት ብለን እንሰናበታችሁ መልካም አዲስ ዓመት ይሁንልን።</p> 


<p class="align-center"><a href="/Gazettas/Beza/info/Beza.sera.html">ከቤዛ ጳጉሜን 3 ቀን 1991</a></p>

</body>
</html>	
