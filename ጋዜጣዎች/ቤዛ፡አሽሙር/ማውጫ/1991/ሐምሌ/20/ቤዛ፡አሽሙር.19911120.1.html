<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>አንደኛውን ልቤን ባድመ ላይ ልኬው፣<br/>
አንደኛውን ልቤን ዛላአንበሣ ላይ ልኬው፣<br/>
አንደኛውን ልቤን ቡሬ ላይ ልኬው፣<br/>
አንደኛውን ልቤን መርካ ላይ ልኬው፣<br/>
አንደኛውን ልቤን ባይደዋ ላይ ልኬው፣<br/>
አምላክ አትግደለኝ ሳልሰባስበው።</p>

<p>ክቡራን እድምተኞቼ ይህ ዜማ በጭብጨባ የታጀበ የቁልቢ ተሳላሚ ተጓዥን የሚያዝናና አዝማሪ ቃጭል ድምፅ ውጤት ነው። እዚያው መናኃሪያ ሆኜ ንው ይችን አሽሙሬን ፃፍ ፃፍ ያረኳት። መቼም እድምተኞቼ ተናግሮ ከሚያናግር ይጠብቃችሁ እንጂ፣ የእኔዋ ኢሠፓዋ ሚስቴ አዝማሪው እንዲህ ሲል ሰምታ ኡኡቴ አንተ ተፈራ ዋላዋ መሆንህ ነው ወይንም ፃድቃን ገብረተንሣይ ብላ አስቃኛለች። አቦ እንደምን ከርማችሁልኛል? እኔ የገዥዎች ገዥ የሆነው እግዚአብሔር ይመስገን ደህና ነኝ።</p>

<p>ይህን ጦርነት ለማሸነፍ ስለት ሳይቀር ለመሳል ለቁልቢ ልነግረው ወደ ቁልቢ ያመራሁት። ለነገሩ ብድር፣ እርዳታ፣ ፕራይቬታይዜሽን እያልን ይህን ክፉ ቀን እየተንገዳገድን እንወጣዋለን። ኢሣያስ አፈወርቂ ግን ኑሮው አቅቶታል ሲባል ሰምቼ አዘንኩኝ።</p>

<p>አሁን አሁን ኤርትራ ወጣት ሴቶችን ወደ ዐረብ ሀገር እያዘመተች ነው ያለችው ይባላል። ግን እኛ ሀገር በገፍ ሲሸጠው፣ ሲገዛው፣ ሲዘርፈው የነበረው የቡና፣ የቆዳ፣ የበርበሬ ንግድ ሳይሆንለት ሲቀር ገንዘብ ሲያጣ አራት ጠብመንጃ በአንዲት የ18 ዓመት ኤርትራዊ ወጣት መቀየር ጀምሯል እየተባለው ምፅዋ ምፅዋን ዳርቻ ሊመሻሽ ሲል ይወራሉ አሉ ቢባል እኔ ከመስማት በቀር አላየሁም ማለት አልችል ይሆን? አበስ ገበርኩ እቴ!</p>

<p>እንደው ተፈራ ዋልዋ በሊዝ ስም ለክልል 14 የገዛው የአንደኛው ክፍለ ጦር ሆስፒታል የቤልግሬድ ሕንፃዎችን ይመስል ጣሪያና መስኮቱ ወልቆ ፈራርሶ ባየው፣ ይህ ጦርነት አይመጣም ብለው ነው የአፈረሱት እንጂ ኤርትራውያኑ አማካሪዎቻቸው መክረዋቸው እንዳልነበረ በልቶ አይጠረቄው እንዳይነግሩን ድምፃቸው ጠፍቷል። ባሉበት ደህና ይሁኑ ከማለት በቀር በአለፈው ሣምንት ጃንሆይ ከተወለዱበት ሀገር «ኤጀርሳ ጎሮ» ለጉብኝት ሄደው ኦነግን ዋጋውን እንሰጠዋለን በርትታችሁ... እረሱ...ማለታቸውን ሰምቼያለሁ አላልኩም።</p>

<p>እንደው ኢትዮጵያን መላ የዞርዋት ከጠላ እስከ ጥጅ አረቄ ሳይቀር አጣጥመው ከአሜሪካዊነት ይልቅ ኢትዮጵያ ይመስል ተረት መተረት የሚወዱት የአሜሪካው አምባሣደር እንደተከበሩ አስከብረው ወደ ሀገራቸው ሊመለሱ ነው። «በቸር ይመልሶት ዴቪድ ሺን» ከማለት ሌላ እርሶ የተኳቸው ኧርቪንግ ሔክስን ይመስል በፍቅር ሳይወድቁ በመሔዶ ባዝንም መጽሐፍ ጽፌ ኢትዮጵያን እንዴት እንደማውቃት አሳይሃለሁ ስላሉኝ ሶስት ዓመት ሰላሳ ዓመት ሆኖብኛል ብሎት መሸኛ ግብዣው ላይ ያወጋሁት ሰውዬ ነህ ለካ እንዳይሉኝ፣ እኔ ኮክቴል የማልወድ አሽሙረኛ ነኝና እኔ ምንም አለማለቴን ይወቁልኝ።</p>

<p>ነገርን ነገር ያነሳል እንደሚባለው ድንጋይን ውሃ ያናግራል ነው የሚባለው? ግን እነ አሊ አብዶ ሊያስተዳሯት ያልቻልዋትን አዲስ አበባን ያስተዳድር ዘንድ በቀጣዩ ምርጫ በአዲስ አበባ ብቻ የሚወዳደር ተቃዋሚ ፓርቲ ከጀርመን ኤክስፖርት እንደሚደረግ አፈ ጉባዔያችን ነገሩን። ሰሞኑን የመጣው የጀርመን ፓርላማ ልዑካን ከጀርመን የምንመጣው አዲስ አበባ ብቻ ሳይሆን በመላው ኢትዮጵያ ከተወዳደርን ነው ብለው መልዕክት ቢልኩባቸው፣ ውድድሩን ያድምቁት እንጂ ስለማያሸንፉን እሺ በሏቸው ማለታቸውን ቢነግራችሁ የአሜሪካው ተቃዋሚ ድርጅትስ ማንን ነው የሚያስተዳድረው? ብትባሉ ድሬዳዋን ነው ትሉ ይሆናል። እኔ ግን ይህን ምርጫ ቦርድን ጠይቁ ከማለት በቀር ሌላ ቃል አይወጣኝም።</p>

<p>አባታችን ነጭ እንደለበሱ ቁልቢ እንደሚመጡ ተነገረኝ። ሰሞኑን ባልቻ ሆስፒታል እየሄዱ ማሳጅ ይደረጉበት የነበረው ብርድ ለቋቸው ይሆን እንዴ? ብቻ የሮማው ፓፓ ባልንጀራ ናቸው እየተባለ ይታማሉና በራሳቸው ላይ ቀይ ቆብ እንዳይደፉ ሲሉ እሚያሟቸው ሰዎች ሲያወሩ፣ እሳቸው ነጭ ቢለብሱም ብዙዎቻችን የማናውቀውን ስራ በማከናወን በእራሳቸው ፈንታ ጥቁር እንድናስብ አድርገውናል ብዬ አልከራከራቸውም።</p>

<p>የአኢሴማና የአኢወማ ገንዘብ የነበረበትን ካዝና የተረከበው ማን ነው? ብትባሉ የፈረደበትን የችሎት ሠፈር ሰውዬን ትጠሩ ይሆናል። የአልጋወራሽን መቀመጫ ሶፋስ የወሰደ ማን? ብትባሉ እኔ ሕገ መንግሥት አርቃቂ አይደለሁም ትሉ ይሆናል። ማነው ሕገመንግሥት አርቃቂ ጋሼ ክፍሌ ወዳጆ እንጂ እንድል ከፈለጋችሁ እላለሁ፤ ግን ውርሱ ምን ላይ ዋለ? ብለውን መልስ በኪሱ የሚባሉትን መለስን ብንጠይቃቸው መልሱን እናገኛለን አላልኩም።</p>

<p>የኢሣያስ አፈወርቂ ወባ ተነሳ ብለን እንዳላወራን አልጀርስ ላይ አዋርደኸኛል ብለው ኃይሌ ወልደተንሣይን ከሚኒስትርነት አንስተው የጥንቱን ጴጥሮስ ሰለሞንን ውጭ ጉዳይ ሚኒስትር ማድረጋቸውን ስትሰሙ እርግጥም ወባቸው ተነስታለች ትሉ ይሆናል። ግን መከላከያ ሚኒስትርም ጄኔራል ጠዊል ተደርገዋል ብትባሉ ስብሃት ኤፍሬምስ የት ሄደ? ትሉ ይሆናል። እኔ ግን ምፅዋ ላይ ተቀምጦ ሴቶቹን በጠብመንጃ እየቀየረ ነው አላልኩም።</p>

<p>የአሳማ ፖለቲከኛ ማነው? ብትባሉ ምነው አሽሙረኛው ቅጥ አጣሳ እርጅና ነው አንዱን ይዞ ሌላውን መጀመር አያምርብህም ትሉ ይሆናል። ያሳማ ፖለቲከኛ ማነው ቢባል ጠግቦ ያደረበት ቤት ቤቱ የሚመስለው ሐሰን ዓሊ ነዋ ትሉ ይሆናል።</p>

<p>ግን እናንተዬ ወያኔ አህዮችን አስቀድሞ ባህር ዳር ስትገባ ሊጥ እያቦካ የተቀበላቸው ሐሰን ዓሊ ቦርንቲቻ ላይ ሄጄ ደም ካልተቀባሁ ሲል ስለከለከሉት አኩሮፎ ጥገኝነት መጠየቁን ወዲ ዜናዊ ሲሰማ በእሱ ምክንያት መርካቶ አንድ ፎቶ ቤት ምድር ቤት ውስጥ ለሼካዎች እያለ የዋንኬ በግ ያርድ የነበረው የባንኩን ገዢ ከስራው እንዲነሳ ቢያደርገውን ጥፋቱን ሲሰራ የነበረው ሐሰን ነበራ ሲል ተገርሞ ባልንጀሮቹን ጠይቋል።</p>

<p>እንደው ለነገሩ እንጂ በአሰብ፣ በምፅዋ፣ በጅቡቲ፣ በፖርት ሱዳን፣ በሞንባሳ ወደቦች ምንም ዓይነት እቃ እንዳይገባለት ብትከለክሉትም፣ ኢሣያስ አፈወርቂ በየመን እኩል በርበሬና ጤፍ እያስጋዘ ነው መባሉን ሰምታችሁልኛል? እናንተዬ ኢሣያስ አፈወርቂ የሊቢያው መሪን እብድ ነው እያሉ መሳደብ ጀምረዋል የሚባለውንስ ወሬ ሰምታችሁልኛል? ግን እብድን እብድ ቢሉት ምን ይገርመዋል ያስቀዋል እንጂ።</p>

<p>የሐሰን ዓሊን ውንጀላ ለማስተባበል ግሬደር የመንገድ መዳጫ ትራክተር ሳይቀር እንደሸጡ በመግለጽ ሊያዋርዷቸው አንድ ባለስልጣን በአማርኛም ሆነ በኦሮሚፋ ለራዲዮና ለቴሌቪዥን እየተዘጋጁ ነው።</p>

<p>ሰውዬው ሐሰን ዓሊ ጠባብ በመሆኑ በጨለንቶ የወጣውን የአፅም ስብስብ ይዞ የእኛን ይመስላል እያለ ሲያለቅስ እንደነበር ነግሮኝ ነበር እያሉ እሳቸው በቀጣዩ ምርጫ የኦሮሚያ ፕሬዝዳንት ይሆኑ ዘንድ የቅስቀሳ ስራ መጀመራቸው ነው ቢባል ማን የገንዘብ ሚኒስትሩ ግርማ ላይ አይኑን ይጥል ነበር?</p>

<p>አንበሳ ምን ይበላል?- ተበድሮ<br/>
ምን ይከፍላል?- ማን ጠይቆት?<br/>
ነው የሚባለው? አሜሪካ የገቡት ሀሰን ዓሊ ለሌንጮ ለታ ፓርቲ ማደራጃ አንድ ሚሊዮን ዶላር ሰጡት ቢባል መቼም ማልጎደኒ ትላላችሁ እንጂ ምን ትላላችሁ? የምትሉትን በሉ፤ ለማንኛውም ግን </p>

<p>አልጋ ባልጋ ነው መንገዱ<br/>
ባልጋ ነው መንገዱ<br/>
ወደ ቁልቢ ሲሄዱ።</p>

<p>እያልን እያሸበሸብን ወደ ቁልቢ ገብርኤል እየሄድን ነው። በቸር ከተመለስን ስለታችንን ከአስገባን በኋላ ስለሆነው ሁሉ አወጋችኋለሁ። እስከዚያው ግን ቸር ይግጠመን! ሠናይ ሳምንት ይሁንላችሁ አቦ!!</p>


<p class="align-center"><a href="/Gazettas/Beza/info/Beza.sera.html">ከቤዛ ሐምሌ 20 ቀን 1991</a></p>

</body>
</html>	
