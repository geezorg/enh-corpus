<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ናችሁ? አይደለ! ጤና ናችሁ? አይደለ! ብትባሉ ምን ትላላችሁ? አይደለ! ሰላምና ጤና ለእናንተ ለእድምተኞቼ ይሁን! «አይደለ! አይደለ" የሰሞኑ የአራዳ ልጆች ዘይቤ ነው።</p>

<p>እንደው ለመሆኑ በአለፈው ሣምንት በአልጀርስ በተካሄደው የአፍሪካ አንድነት ድርጅት የመሪዎች ጉባዔ አንድ ሆቴል ውስጥ ያረፉት ሰውዬ በዚያ የሰሃራ በረሃ ከፋይ በሆነ ሀገር ብርድ ብርድ ብሏቸው የሀገር ልብስ፣ ፍራሽ ሳይቀር ተቆልሎባቸው ማጓራታቸውና መንቀጥቀጣቸው ስላልተዋቸው ከላያቸው አምደሚካኤል ካሣይ ሳይቀሩ ተከምረውባቸዋል ሲባል ሰማሁኝ እንጂ፣ ኢሣያስ አፈወርቂ ሰላሳ ዓመት ሙሉ ያሰቃየቻቸው ወባ ተነስታባቸው ማክሰኞ እለት ስብሰባ እንዳልተካፈሉ የሰሙት ጋዳፊ ሊጠይቋቸው ሆቴላቸው ድረስ ሄደዋል የሚል አሉባልታ አልነዛሁም።</p>

<p>መቼም ዘንድሮ የማንሰማው ነገር የለም። እንዲያው እኛ ሰውዬ የት ሔዱ? ብለን እንዳልተጨነቅንና እንዳልተጠበብን ለካስ እዚሁ አፍንጫችን ስር ቁጭ ብለው ነው የጠፉብን እያላችሁ ስለበልቶ አይጠረቄው ስታወሩ ነበር የከረማችሁ አሉ። እሳቸው ግን መከላከያ ሚኒስትርም ቢሆኑ እንኳን ሱማሊያ ሄደው ሊዋጉ እዚህ መዲናችን ቁጭ ብለው መሬት በሊዝ እየሸጡ ነው ብላችሁ የጠፉት ሰውዬ ተገኙ ልትሉ ፈልጋችሁ ከሆነ እኔ ከእናንተ መስማቴን እንጂ አለመናገሬን እወቁልኝ። ደግሞ ብልስ ምን ታመጣላችሁ? እንኳን መናገር ቀርቶ ማለም የተፈቀደልን አይደለምንም? ብላችሁ እንደሰሞኑ የአራዳ ልጆች «አይደል» ትሉኝ ይሆን? የምትሉትን ብትሉ እኔ ምንም አልላችሁም።</p>

<p>ታክሲ ካለ ሹፌርና ወያላ እንዳለ ሁሉ ፓርላማም ሲኖር አፈጉባዔ ይኖራል። ግን እናንተዬ የአፈንጉሥ የልጅ ልጅ የሆኑት የእኛ ሰውዬ ከአፈጉባዔነት ሌላ መብት ሰጭ መብት ነፋጊ ሆነዋልሳ። እንዲህ ያልኩት ግን መስከረም 5 ቀን 1991 የሚከፈተው የሕዝብ ተወካዮች ምክር ቤት ስራውን ሲጀምር እስካሁን በምርጫው ለመሳተፍ ያልቻሉ ተቃዋሚ ኃይሎች ሁለተኛ በዚህች ሀገር እንዳይንቀሳቀሱ የሚያደርግ ውሳኔ ሊያስተላልፉ ይገባል ሲሉ ተናገሩ እየተባለ ሲነገር እርሳቸውም ዋሽንግተን፣ ኒውዮርክ፣ ሎንዶን ታክሲ ሲነዱ መሪውን ራሳቸው ካልያዙ እንደማይነዱ ሁሉ ምክር ቤቱም እሳቸው በፈለጉበት መንገድ ብቻ መሔድ አለበት ብለው አምባገነንታቸውን አሳይተዋል አላልኩም።</p>

<p>ግን እናንተዬ ጅሉ ሞሮ ማን ነው? እንደው ለነገሩ ኦሮሞ ራስዋን የቻለች ሪፐብሊክ ካልሆነች ትግሉ አይቆምም የሚሉት ሌንጮ ለታ ናቸው ወይንም ያለጠብመንጃ ድል አይገባኝም የሚሉት ገላሳ ዲልቦ? እኔ ግን በበኩሌ ኦቦ ሐሰን ዓሊ ስልጣኔን ተቀምቼ ለኩማ ደመቅሳ ተሰጥቶብኛል በማለት ለሌንጮ ለታ መናገራቸውንና ግንባር ለመፈርም ወደ ቶሮንቶ መሔዱን ሰማሁኝ አልኩ እንጂ፤ እንኳን ከኤርትራ መንግሥት ጋር ከሰይጣንም ጋር ቢሆን አብረን ኦሮሚያን ከኢትዮጵያ እንገነጥላለን ብለዋል ብዬ በ19 ገፅ ደብዳቤ አሜሪካ ጥገኝነት እንድትሰጣቸው የጠየቁትን ሐሰን ዓሊን አልወነጅልም።</p>

<p>ክብር እምክቡራን እንደራሴዎች፣ ተጋዳላዮች፣ ጓዶች እንዲሁም የኮር አባላት ስልክ እየደወሉ የኢትዮጵያ መንግሥት ገንዘብ የሚያስቀምጠው የትኛው የስዊስ ባንክ ነው? በማለት በመጠየቅ የመንግስትን ገንዘብ እንደ እራሳቸው ገንዘብ የሚቆጥሩ ባለሥልጣናት አሉ እንዴ? መቼም ይሄንን መሰሉን ነገር ቀኝ እጄ ቢያድፍ እቆርጠዋለሁ ከሚሉት ወገኖች አይጠበቅም እንል ይሆናል። ያን ሰሞን የደራው ወሬ ግን ተናግሮ አናጋሪ ለሆነ ሰው ብዙ ለማለት የሚያስችለው መሆኑን ወደ ፍራንክፈርት ያቀኑት ባህታዊ ነግረውኛል ብላ ኢሠፓዋ ሚስቴ ነገረችኝ። በመላው ሀገሪቱ ያለውን ክልሎች የፕሮጀከት ግንባታና እንቅስቃሴ በመከታተልና ሸቅጥ የማቅረቡን ሥራ ብቻውን የተቆጣጠረው ጉና ነው? አምባሰል? ወይንስ ሌላ? ትሉ ይሆናል። እኔ ማጭድ የሚሸጠው ነው ብዬ ጣቴን ወደ አንደኛው አላነጣጥርም። ባቲም ሆነ አምባሳል ለእኔ አንድ ናቸውና ብል ቅኝቱን እንጂ ሌላ የተናገርኩኝ መስሏችሁ ከሆነ ተሞኝታችኋል።</p>

<p>እድምተኞቼ በቃል አቀባይ ቢሮ የሚሠራው ማን ነው ቢባል ሃላፊነቱን የያዙት ሁለት እንስቶች ናቸው እሚል ተከራካሪ ከአንድ ዝጉብኝ ቤት አጋጠመንኛ «እኔ የቃል አቀባይ ቢሮን የማውቀው በነርቭ ነኪዋ ሰሎሜ ነው ሌላዋ ማን ናት ደግሞ?» ብለው፤ ወደ «ትግራይ ክልልና ወደ ውጊያ ወረዳ ሲኬድ ነፃነት አስፋውም ትሆናለች። ሄደህ ሞክረው ከዋሸሁ እቀጣለሁ» አለ። «ለነገሩ ዛሬ ቀረ እንጂ መፈኩርም ያለሴቶች ተሳትፎ አብዮቱ ግቡን አይመታም!» የሚል አልነበረም? ይህን ጦርነት በድል ለመወጣት የሴቶቻችን ተሳትፎ ወሳኝነት አለው» ብዬ ምስክርነቴን አልሰጠሁም። እኔ አላውቀውምና።</p>

<p>ግን የቃል አቀባይ ነገር ከተነሳ ነጭ ለባሹ አባታችን በሞቱትና በተለያየ ምክንያት ከኃላፊነት በተነሱ ጳጳሳት ምትክ አዳዲስ ጳጳሳት በአለፈው ሰኞ ዕለት ሾሙ ተባለ። እነዚያ ሰኞ የተሾሙትም ጳጳሳት ጥቁር ለባሾች ናቸው እንጂ ነጭ ለባሾች አይደሉም እየተባለ ቢወራም፣ ሹመት ያለ እሁድ መሰጠት የለበትም የሚሉ ወገኖች ደግሞ እንኳን ጵጵስና የኢፌዴሪ መንግሥት የተመሠረተው እሁድ ሳይሆን ረቡዕ ስለሆነ ከማይጠብቀው በኩል ጦርነት የተከፈተበት እያሉ ያወራሉ አሉ። ግን አባታችን በካቶሊክ የማርቆስ ማኅበር ታዘው ሹመቱን ሰኞ አደረጉ የሚባለውን ነገሩ ሲሰሙ "እ ዶንት ቻረ" ብለዋል አላልኩም።</p>

<p>ማነው ዕቃ ለመሸጥና ለመግዛት የሚሠራ ብትባሉ «እሱ ደላላ ነው!» ትሉ ይሆናል። ግን የተወረሱ የኤርትራውያንን ቤቶች ለገበያ በማቅረብ ረገድ ከጅምላ ንግድና ችርቻሮ ኮርፖሬሽን የበለጠ ሊንቀሳቀስ የሚገባው አበዳሪያቸው የኢትዮጵያ ንግድ ባንክ ሲሆን፤ በውጭ ሀገር የሚገኙ ኢትዮጵውያን ቤቶቹን ይገዙ ዘንድ ፎቶግራፍ አንስቶና ዝርዝር ሪፖርት ሠርቶ በመላው ዓለም የበተነው የውጭ ጉዳይ ሚኒስቴር መስሪያ ቤት ነው ብትባሉስ? እናንተ እንደሆነ እንዲህ ተባለ መባሉን ሰምታችሁ ልትሸጡት የምትፈልጉትን እቃ ይዛችሁ ወደ ውጭ ጉዳይ እንዳትሄዱ። እኔ ምንም ከማለት መቆጠብን መርጫለሁ፤ የእናንተን ግን እንጃ!</p>

<p>መኖራችን የሚታወቀው በምንድን ነው? ሲባል በመተንፈሳችን እንል ይሆናል። ግን እናንተዬ እንደ ዶክተር ገረመው ደበሌ ሌሎችም የቀይ ሽብር ተጠርጣሪዎች ጉዳያቸው እየታየ ከእስር ቢፈቱ ወይንም ቢፈረድባቸው መልካም እንደነበር አላባ ይሁን ስልጤ መናገር የሚያስቸግረው ለልዩ ዓቃቤ ሕግ መናገር አቃተንሳ? ግን ግን በቀይ ሽብር የተወነጀሉትስ ታስረው ጉዳያቸው በፍርድ ቤት እየታየ ነው። በነጭ ሽብርስ የተከሰሱትን ማን ነው የሚፋረዳቸው? ብትባሉ ባለቀለም አልባው ሽብር ሰለባዎች ብላችሁ አወራችሁ።</p>

<p>ከጂሚ ካርተር ንብረት ከሆነው የካርተር ማዕከል ስር ከሚንቀሳቀሰው ሳሳካዋ ግሎባል ጋር በመተባበር ማዳበሪያና ምርጥ ዘር ለገበሬዎች በማከፋፈል ስራ ላይ የተጠመደውን ሁንዴን የተናገርኩ እንዳይመስላችሁ። ግን እናንተዬ የሁንዴ ካምፓኒ የስራ መሪ የቀድሞው የኦነግ አባል ዘገየ አስፋው ናቸው አለማለቴን እወቁልኝ።</p>

<p>እንደው ክረምት እየገፋ ከመሄዱ ጋር ብንብን የምትልብኝ ሳሌ ተቀስቅሳ እንደ ከርካሳዋ ቮልስ ዋገን መኪናዬ እየተንኮራኮርኩ ነው፣ ይህን አሽሙር ከጊዮን መልስ የፃፍኩላችሁ። ሣምንት በሌላ አሽሙር እንገናኝ ዘንድ ቀጠሮ እንያዝ አይደለ! ሰላም ሁኑልኝ እድምተኞቼ!!!</p>


<p class="align-center"><a href="/Gazettas/Beza/info/Beza.sera.html">ከቤዛ ሐምሌ 13 ቀን 1991</a></p>

</body>
</html>	
