<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>«ዮሐና ዮሐና<br/>
እንኳዕ አሕጎስና<br/>
ተሓቢኦ ኔያራ ረኸብካያ ፈውሶም<br/>
ረመፅ ክኢኳሎም አብ መዕከል ደምቢዮም<br/>
ዮሐና ዮሐና»</p>

<p>እየተባለው እንደተዘፈነብን በእኛው መንደር በእኛው ቀዬ የተዘራብንን የነርሱን የጥፋት ረመጥ መልሰን ወደ እነርሱ ለመመለስ በመብቃታችን ተደሰትን እንጂ ተከፋን እንዴ? እንደው ማን ነው በኤርትራውያን መባረር የተናደደ ራሱ ኤርትራዊ ካልሆነ በቀር ብል አፍ እላፊ የተናገርኩኝ ይመስልብኝ ይሆን? ለማንኛውም የኤርትራ መንግሥት ሰባት ዓመት ሙሉ በኛ ላይ ረመጥ መርጨቱን በመግለጽ ለሻዕቢያ ልጆች ያስጠናቸው ዘፈን እነሆ ከሸፈ ብለን ለመናገር እንችላለን። ግን በትግርኛ ሳይሆን በአማርኛ የተዘፈነብንን ልንገራችሁ፦</p>

<p>«እልል በል ህዝባችን ተደሰት፤<br/>
አግኝተሃታልና ተሰውራ የነበረችውን መድኃኒት<br/>
ረመጡንም እረጨህባቸው በራሳቸው በረት» እየተባለው ነበር ሲዘፈንብን የነበረው።</p>

<p>እንዴት ከረማችሁ? እንደው የቄሶች ፆም ነው ተብሎ የነበረውን የሰኔ ፆም ሀገር ምድሩ ህዝበ ክርስቲያን ፆም በመፈታቱ እንኳን ፆመ ልጓሙን ፈታችሁ! ለማለት ወደድኩ። እኔ እንደሌላው ሱባዔ ያሉ ፁሙ ፀልዩ አላልኩም። እንድው ባህታውያን አንደኛው እንዲያዝ የጠየቀውን ሱባዔ ሌላኛው «አይያዝ አልመከርንበትም፤ አልዘከርንበትም» እያሉ ነው። እንደው እኛ ፀጉርን ያስጎነጎነ መዓት መጣ፤ ስምንተኛው ሳይሆን አስረኛው ሺህ ደርሷል የሚል ባህታዊ ነው እያልን እናምናለን እንጂ ለመናገር ለመናገርማ የበልዓምም አህያ ተናግራለች አይደል አልኩ እንጂ እኔ ምን አልኩ? አህያ?</p>

<p>መርዶ ነጋሪ አያድርገኝ ነው የሚባለው ወይንስ ኑዛዜ ተቀባይ? ብቻ የተባለው ቢባልም ሰንደቅ ዓላማ ለክብራቸው ዝቅ ባይልላቸውም ግርማዊ ቀዳማዊ ንጉሠ ነገሥት ዘ አዲስ አበባ ሬስቶራንት ሞአ ድመት መስፍን ኢያሱ ከዚህ ዓለም በሞት ተለይተዋል። አባጎራዴ ኢዮቤልዩ ቤተመንግሥት ለእናንተ ይበቃችኋል የአያቴን የአራት ኪሎውን ቤተመንግሥት ለእኔ ስጡኝ እንዳሉ እንደወተወቱ ጀብዱ ሠርተው የምኒልክ ሐውልት ይፍረስ የሚሉ ሰዎች ሰልፍ በወጡበት ዘመን ድንጋይ በድንጋይ ላይ ይነሳል የሚለው ትንቢት ተፈፀመ ልበው የምኒልክ ሐውልትን ብርማ ቀለም አስቀብተው ማነው አሸብር! እንዳሉ እነሆ ወራሴ መንግሥትነታቸውን እንደናፈቁ ምድርን ተሰናብተዋል።</p>

<p>ምን የታየ ነገር አለና ነው? ወደአምቦ ኢንቨስትመንት የሚጠራው የኦሮሚያ ምክር ቤት ጉባዔም ፊንፊኔ ሳይሆን አምቦ የሚደረገው? ብላችሁ ትጠይቁ ይሆናል። እናንተዬ መቼም የኦሮሚያ ዋና ከተማ አምቦ ትሆናለች ተብሏል ብላችሁ ታወሩ ይሆናል። ኩማ ደመቅሳ ግን ሐሙስ ዕለት በተጠናቀቀው የኦሮሚያ ምክር ቤት ስብሰባ ላይ የሻዕቢያ ወረራ መልስ ብዙዎቻችን አቋም የለሹን ኦነግ ለማየት ችለናል። ለሚመጣው ዓመትም አሁን ባለን አቋም እንገኝ ብሎ ሰምና ወርቁ ያልታወቀ ቅኔ ተናግሯል ትሉ ይሆናል፤ እኔ ግን ፖለቲከኝነት ስለማይገባኝ እንደ አቦ ሐሰን ዓሊ እንዳትኮበልሉ ማለቱ ነው ማለታችሁን ብቻ ሰምቻለሁ።</p>

<p>እናንተዬ እንደው ኑሮ ተወደደ የተሰቀለው አልወርድ አለ እያልን ደረት መድቃታችን ማቆሚያም ያለው አይመስለንም። እኔም እንደሰዎቹ ሱባዔ ግቡ ልበል እንዴ? እንዲህ ስል ግን የሚቀጥለው ዓመት ዶላር በአስር የኢትዮጵያ ብር ይመነዘራል አላልኩም። እኔ ኢኮኖሚስትም ሆነ ምጣኔ ሀብት የማላውቅ ቮልስ ዋገን መኪናዬን ከነመከርከስዋ ይዜ ሰባት ዓመት የተንገታገትኩ ፖለቲከኛ ሳልሆን አሽሙረኛ መሆኔን እናንተ አትመሰክሩልኝም? ብዬ ለእማኝነት እናንተን አልጠራም። ግን እንደአሜሪካ ዶላር ውድ ሆነን እንቆይ ዘንድ እግዚአብሔር ፍቅር ይሰጠን ዘንድ አቡነ ዘሰማያት እንበል 1፣ 2፣ 3፣ 4፣ 5፣ 6፣ 7፣ 8፣ 9፣ 10፣ 11፣ 12 ጊዜ...</p>

<p>እንደው ተረት መተረቱን አማራው ይችልበታል ልበል? በየቀኑ ኤሌትሪክ ሳይሄድ በማይመሽባት አዱ ገነት የኤሌትሪክ ባቡር ለመዘርጋት እቅድ መያዙን ሰማን። መቼም ኢሠፓዋ ሚስቴ ወሬውን እንደሰማች እንባ በእንባ እስክትሆን ድረስ ትስቅ ነበር። ምን ሆነሽ ነው? ብላት። ለ10ኛው የአብዮት በዓል ጊዜ የመጡ የሩሲያ የዛን ጊዜዋ ሶቪየት ሕብረት ጓዶች ይዘውት የመጡትና መንግሥቱ ኃይለማርያም ስብሰባ በሰበሰቡን ቁጥር የኤሌትሪክ ባቡር እንዘረጋለን እያሉ እንዳላደረቁን፤ ዛሬም «ፅድቁ ቀርቶብኝ በቅጡ በኮነነኝ» ዓይነት ያንን አቧራ የወረሰውን ሰነድ አራግፈው ለመዲናችን የባቡር መስመር ልንዘረጋ ነው የሚሉት እነ አሊ አብዶ፣ ተመልሰው ቅዱስ ዮሴፍ ትምህርት ቤት ቢያስተምሩ ይሻላል ብላ ተናግራ ልታናግረኝ ሞክረች። ግን እናንተ ያለተስፋና ያልተሰጠ ቃል አልባ ዲሞክራሲ መኖር አትችሉም ተብሎ ተነግሯል እንዴ? አጃይብ ሆነብኝሳ!!</p>

<p>በታህሳስ 1989 መጀመሪያ ላይ ከአንድ አብሮ አደጌ «ታምራት ላይኔ» ጋር ግቻ ነክሰው አፈር ቅመው ለዚህ ለዲሞክራሲ ስርዓት መምጣቱ የታገሉ ወዳጄ ጋር በአንድ የወታደራዊ ሙዚቀኞች ምረቃ ስነስርዓት ላይ ተገኝቼ ነበር። መቼም ለዲሞክራሲያው ስርዓት መምጣቱ የታገሉ ወዳጄ ጋር በአንድ የወታደራዊ ሙዚቀኞች ምረቃ ስነስርዓት ላይ ተገኝቼ ነበር። መቼም ለዲሞክራጢው ስርዓት አስፈላጊ አይደሉም ከተባሉት ኩልኩልት ነገሮች ውስጥ አንደኛው የሆነው የወታደራዊ ስርዓት ቀብር አፈፃፀም ላይ ተሳታፊ የሆኑ ሙዚቀኞች ምረቃ እንደዛሬው ወይንም እንደአለፈው ሣምንቱ የደብረዘይት ቀብር አስፈላጊ መሆኑን ያንጊዜ ማን ገለጠላቸው? እንደው ለልጅ ይታየዋል ካልሆነ በቀር ራሺያዊ ሆነ ኢትዮጵያዊ በሞት ቀብሩ ስነስርዓት የሚካሄደው በአንድ ዓይነት ነው ግን አላልኩም። እኔ አልወጣኝም።</p>

<p>ክቡር እምክቡራን እድምተኞቼ መኖራችን ዋስትና ያለው ከጦርነት ጋር ብቻ ነው ያለው ማን ነው? ሙአመር ጋዳፊ ግን አንድና አንድን ለድርድር ይሁን ለውይይት ወደእዚያው መጥራታቸውን ሰማሁ። መቼም ከእብድ ጋር መዋዋል ራሱ ማበድ ነው እንደሚባለው ወንድም ጋዳፊ መለስ ዜናዊ እሺ እታረቃለሁ ብሏል ብለው ቢያወሩ ወዲ ዜናዊን ጥርስ ውስጥ አይከቷቸውም ብለው ነው? ስዩም መስፍን ግን አብረው ስለሄዱ የተባባሉትን ሁሉ ሰምተው ይነግሩናል እየተባለ ከተማው ውስጥ እየተወራ ነው ብዬ የአዲስ አበባ ህዝብ አፉን ሲከፍት ጉሮሮው የሚታይ የድራፍት ቤት አንበሣ ነው አላልኩ።</p>

<p>«ሹመት ያዳብር!» ሲባል «አሜን» ነው የሚባለው እንጂ ሌላ ምንም አይባልም። ጠላትን ግን ለጥንብ አንሳ፣ ለጆፌ አሞራ በመስጠታቸው ለሹመት የበቁት ጄኔራሎች ሹመታቸውን ያገኙት በብሔር ተዋፅኦ ነው እየተባለው የሚወራው እውነት ነው? ግን የጠቅላይ ሚኒስትሩ ካቢኔ በብሔር ተዋፅኦ የተሾሙትን መከላከያ ሚኒስትሩን ሳናይ እነአባዱላ ገመዳን አጀቤትን ተሾሙ ብለን ልናወራ መሞከራችን እንዲያው በልቶ አይጠረቄውን ረስተን ተዋግቶ አሸናፊውን ማቀፍ ይሆናልና፤ «ካለመናገር ደጃዝማችነት ይቀራል» ተብሎ ሹመት ሲገባቸው በዝምታ የታለፉት አኩራፊ መኮንኖችን የተናገርኩኝ እንዳይመስልብኝ።</p>

<p>አሽሙረኝነት ፖለቲከኝነት እንዳልሆነ ሁሉ ተዋጊነትም ፖለቲከኝነት አይደለም ቢባልም የጠቅላይ ሚኒስትሩ ባለስኩዩሩ ስኩየር ኮት ለባሹ መከላከያ ሚኒስትራችን በሱማሊያ በኩል የተቃጣብንን ጦርነት ለመመከት እዚያው ባይደዋ ናቸው እየተባለ ታምራት ያሳደፉትን ተፈራ ያፀዳዋል የተባሉት ባለአንድ ሣንባ ሰውዬ ያሉት ኢትዮጵያ ሳይሆን ሶማሊያ ናቸው እየተባለ የሚወራው እውነት ነው? ፈልጎ ላገኛቸው ወረታውን እንከፍላለን ብላችኋልና እኔ ስላገኘኋቸው ወሮታውን ክፈሉኝ አላልኩም። እንዳውም የጠፉትን ለማፈላለግ ከእኔ ይልቅ ነፃነት አስፋውን የሚችላት የለም ብዬ በእርስዋ ምስክርነት አልሰጥም። አያገባኝም።</p>

<p>እንደው እልሻለሁ ዘመዴ ዘመዴ በሚዘፈንበት በክልል 14 ምክር ቤት ውስጥ በህዝብ ገንዘብ ሠርግ ደግሶ ያገባ ማን ነው? ቢባል ካሊድ ነው ወይንስ አብዱራህማን ነው ትሉ ይሆናል። በፀረ ቀይ ሽብር ሰብዓዊ ሊግ ባለው ሥልጣንም ቢሆን ምዝበራ አካሂዷል የተባለው አስታጥቄ ጫካ ግን እኔ ብባረርም ምስጢር አወጣለሁ እያለ ይፎክራሉ አሉ። እኔ ግን ቢያወራ ቢያወራ ኮተቤ መምህራን ኮሌጅ ተመራቂዎች የለበሱትን ጥቁር ጋዋን እንዲለብሱ ምርቃትና ዲፕሎማ የሰጠውን ካሊድ አብዱራህማን ያሳቅላል አላልኩም። እኔ አልወጣኝም። ለማንኛውም ግን ሣምንት የምሰልቀውን አሽሙሬን ይዤ ብቅ እላለሁ፤ እስከዚያው ግን ከተረገመችው ፀሐፊዬና ኢሠፓዋ ሚስቴ ጋር በመሆን ቸር ይግጠመን! እንላለን። ሰናይ እድል!!</p>


<p class="align-center"><a href="/Gazettas/Beza/info/Beza.sera.html">ከቤዛ ሐምሌ 6 ቀን 1991</a></p>

</body>
</html>	
