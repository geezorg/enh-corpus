<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሽሙር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሽሙር</h1>


<p>ሰላም ለእናንተ ይሁን! ሐምሌን እንደአመጣጡ እየሸኘነው ነው፤ የቀረን ቢበዛ ሁለት መዕልት ነው...48 ሰዓት። የጎመን ምንቸት ውጣ የገንፎ ምንቸት ግባ ልንል ሰላሳ አምስት ቀናት ቀሩን። ዘመኑ ይሮጣል፣ እኛም እንኖር ዘንድ የተፈቀደልንን ለመኖር በመቻላችን ተመስገን እንበል 12 ጊዜ...</p>

<p>መቼም ከቁልቢ መልስ ወደ አዱ ገነት ስመጣ እንደልብ ወዳጅ ችግር ሲያዋዩት አዳምጦ መልስ የሚሰጠው ቁልቢ ገብርዔል የመላው የሐረር ከተማ ህዝብ ውኃ ሲጠማው የቁልቢው ገብርኤል በውሃ ጥም የጨረሱን አንተም ጨርሳቸው እንዳላልን ይኸው በእለተ ቀኑ ፍርዱን አሳየን እያለ የሐረሪ ክልል የውሃ ሀብት ቢሮ ኃላፊዎች ላይ የተወሰደውን እምርጃ ተገቢነት ሲደግፍ አይቼአለሁ። እንዲህ ስል ግን የሐረሪ ምክር ቤት በሰዎቹ መባረር ላይ ለሁለት የኡመር አቡድላሂ አዳራሽ ውዝግን አምባጓሮ ነግሶ ነበር አላልኩም። አቦ እኔ ፖለቲከኛ ሳልሆን አሽሙረኛ ነኝ ብዬ ላሳስባችሁ አልወድም።</p>

<p>እናንተዬ ኢሣያስ አፈወርቂ ጭንቅ ሲይዛቸው ለምንድን ነው ወደ ኢጣሊያ የሚፈረጥጡት? ብትባሉ በሙሶሎኒ ልጅ የሚመራው የኢጣሊያ ፓርቲ ምክር እንዲሰጣቸው ይሆናላ ትሉ ይሆናል። እኔ ግን ወይን ጠጅ እየጠጡ እስቲ እናንተ ከአፄ ምኒልክ ጋር ድንበር የተካለላችሁእትን ካርታ አሳዩን እያለ የኢጣሊያን ባለሥልጣናትን ይጨቀጭቃል አልልም። ግን ኢጣሊያ የአክሱም ሐውልትን የምትመልሰው አክሱንም በኃይል ከያዝኩ በኋላ ነው እያለ የተለመደውን ቱሪናፋውን ይነፋል ትሉ ይሆናል የፈለገውን ቢልም እኔ ግን መሸሸጊያ ለመፈለግ ነው ስል አልዘባርቅም።</p>

<p>እንደው ግን ኢሣያስ አፈወርቂ በለንደን ያሉ ልጆቹና ሚስቱ የሚኖሩበትን ቤት እንዲታደስ አዘዋልና ወደ እንግሊዝ ሳያመሩ አይቀሩም ብላችሁ ታወሩ ይሆናል። እኔ ግን ኢሣያስ ለጦርነት የሚውል እርዳታ ፍለጋ ነው ወደ ሮም የሄዱት አልልም እናንተ ግን ብላችኋል።</p>

<p>እድሜ ለነፃ ገበያ ምን የማይሸጥ ነገር አለ። መሬት ይሸጣል፣ ቤት ይሸጣል፣ ሰው ይሸጣል፣ መኪና ይሸጣል... ይህም ለሰባት አንድ ጠብመንጃ ይዘው ጫካ የገቡ ተጋዳላዮቻችን ውጤት ነው እንበል። ግን ሻዕቢያ ባይወረን ኖሮ መከላከያ በሀገሪቱ ያሉ ተቋማቱን ሁሉ ሸጦ ባዶውን ይቀር ንበር፤ አበስ ገበርኩ አለች አሉ ዊትኒ ሂውስተን አሉ ሁርሶ ማሠልጠኛ ጣቢያን እያዩ ትላንትናንና ዛሬን ያወዳደሩ የሐረር ልጆች።</p>

<p>እንደው ወግ አይቀርምና የጁቡቲ ጨው ነጋዴዎች ካለእኛ ጨው ሌላ ጋር ጨው ገዝታችሁ እንዳትጠቀሙ አሉ መባሉን የሰሙ የበራይሌ አካባቢ ታጣቂዎች፤ ጨው የአፋር ይሁን የትግሬ ብቻ በጨው ምርት ራሳችንን መቻል ብቃት አለን ቢሉ፤ ጉናን አምባሳል ሌት ተቀን የጨውን ምርት እያወጡ ለኢትዮጵያ ህዝብ ለማቅረብ ዘመቻ ቢጤ ሊጀምሩ ነው ያለኝን ቀልደኛ አፋር እዚያው ሐረር ባቢሌ ውሃ እያጣጣምን ያጫወተኝን ነገርኳችሁ እንጂ የባራይሌ ጨው የእኛ ነው ብለው የተነሱ ታጣቂዎች ከአፋሮች ጋር ተፋጠዋል አላልኩም። ማንን ደስ ይበለው ብዬ።</p>

<p>ክቡር እምክቡራን እድምተኞቼ እኔ ቡና ያለስኳር አይሆንልኝ። ግን የቡናን የአለም ገበያ መውረድን ሰምቶ የተበሳጨ ሰው አለ ብትባሉ ወዲ ዜናዊ ነዋ ትሉ ይሆናል። ግን የሀገሪቱን መንግሥት ነው እንጂ መለስ ዜናዊ ነው ያለው ማን ነው?</p>

<p>ደሞስ ገና ለገና ቡና ያለስኳር አይጠጡምና ስኳሩ በዝቶ እንዳያሸንፋቸው ሰጋችሁ? ስማቸውን ቄስ ይጥራውና ትጠሯችኋላችሁ አሉ። ከኤርትራ የተላኩ እህል ፈላጊ ወንበዴዎች ገጠር ገጠሩን እየዞሩ የበርበሬ ያለ! የጤፍ ያለ! የዘጋንዳ ገብስ ያለህ! ... በማለት በመቃረም ላይ ናቸው። የተጠየቁትን ሳያመነቱና ሳይጠራጠሩ መክፈላቸው ሳይሆን በየት በኩል ነው ወደ ኤርትራ የሚያጓጉዙት? ብለን ነው መጨነቅ ያለብን። ግን ለገበሬው የሚከፈለው ብር እነ ነዋይ አስታቀው ያስቀራቸው ዋጋ የሌለው የኢትዮጵያ ብር ነው ብለን ብናወራ ሟርተኛ እንባል ይሆን ወይንስ ነብይ? ለማንኛውም ካለመናገር ደጃዝማችነት ይቀራል ብለን ዝም አላልንም፤ ይልቁኑ በወያኔ ከመሾም ዛፍ ላይ በገመድ ታስሮ እንቅልፍ መተኛት አያስፈራም የሚሉ ትምክህተኞችን ሰምተን ሳይሆን እናንተ ያላችሁትን ተናግረናል፤ እኛ ግን አላልንም።</p>

<p>እንደው እነ ጥበብ ሣሙኤል፤ ዮሴፍ ተስፋዬ፤ መላኩ ተገኝ ምን ሲያደርጉ ነው የከረሙት? የሆድ ነገር ሆድ ይቆርጣልና ማነው ከአሜሪካ ኢትዮጵያ እንደ ውሃ መንገድ የሚመላለሱበትን ወጭ የሚሸፍነው? ገና ለገና ይካሄድ አይካሄድ ያልተቆጠረለትን የቀጣዩ ዓመት ምርጫ የስልጣን ባለቤቶች ለማጀብ በአጃቢነት ወይንም በሚዜነት ታጭተው ነው ቢባል ማነው እነርሱን ከዋሽንግተን አዲስ አበባ ለማምጣት የቻለው ብላችሁ ተናግራችሁ ልትናግሩኝ ትፈልጉ ይሆናል። ብአዴን ያለ በረከት ስምዖን፣ ዳዊት ዮሐንስ አይደምቅም ያለው ማን ነው? ብትባሉት ምን ትላላችሁ?</p>

<p>እንደው ነገሬን ሁሉ በፖለቲካ ቱማታ ይዛችሁብኝ እንጂ እነዚህ ፈቃድ ያልተሰጣቸው ባህታውያን እየሄዱበት ያለው መንገድ ጥሩ ነው ትላላችሁን? መቼም ከባህታዊ ፈቃደሥላሴ የተረፉት ነጭ ለባሹ አባታችን ከዚያ ወዲህ የዙሪያ ገባ ጥበቃቸውን ቢያጠናክሩ ማን ይፈርድባቸዋል?</p>

<p>እንዲህ ስል ግን አባታችን ቁልቢ ገብርኤል ሲያመሩ የተከተላቸው ወታደራዊ አጀብ ከአልኢትሃድ የጥቃት ዓላማ እንዳይሆኑ እንጅ አንዳንድ ያለነገር ውለው የሚያድሩ ሐበሾች እንደሚያወሩት እንደ ቫቲካኑ ፖፕ የራሳቸው ክብር ዘብ አቋቁመው ነው ትሉ ይሆናል።</p>

<p>ግን የእሳቸው በታጣቂዎች መታጀብ የነሰማዕታቱ ጊዮርጊስን ተዋጊነት ከሚያሳይ ምሳሌ እንጂ መች ሌላ ነገር ሆነ። እሳቸው ግን ፀጥታቸው ራሱ ምስጢሩን አጎላው እንጂ አላሰነሰውም።</p>

<p>ክብሩ እምክቡራን እድምተኞቼ መቼም እኛ ጤናውን ትዕግስቱን ከሰጠን ብዙ እንሰማ ይሆናል። ከኢትዮጵያ ጋር የተከፈተው ውጊያን አቆማለሁ ያለው ኢሣያስ አፈወርቂ ከጅቡቲ ጋር ሰሞኑን መጣላቱ ምን ይባላል? መቼም የሰላም ምልክት የሆነችውን እርግብ ከመግደል ጋር የሚወዳደር እብደት ነው ትሉ ይሆናል።</p>

<p>ግን ከሱዳን ጋር አሜሪካንን ለማስታረቅ እነ ስዩም መስፍን እየተራወጡ ነው ቢባል ምን ትሉ ይሆናል። መቼም ጠላትና ውዳጅን የሚለየው በችግር ጊዜ ቢሆንም በችግር ጊዜ ከጠላት ጋር የሚያብርን ሞገደኛ ፍላጎት አውቆ ለማሟላት መንቀሳቀስ ብልህነት እንጂ ሽንፈት አይደለም። ክሊንተን ግን ምን እያሉ ናቸው? ቢባል እንደ ይስሃቅ ራቢንና ያሲር አረፋት መለስና ኢሣያስን አጨባብጬ አስታርቃለሁ ብለዋል ትሉ ይሆናል። ግን ማን ማነውና የሚታረቀው፣ ደግሞስ ኢሣያስ አብዷልና ካባደ ጋር አናብድም ቢባል ጤነኝነት ነው እንጂ እብደት አለመሆኑን ለማሳየት ወዲ ዜናዊ ጎመን በጤና ማለታቸውን ሰምታችኋል?</p>

<p>እንደው እብድና ዘበናይ ያሻውን ይናገራል ቢባልም በአልኮል የነበዘው የማነ ገብረአብ በአልጀርስ ስብሰባ አዳራሽ ገብቶ ወዲ አስመሮም እያለ ሲጣራ እነ መለስ ዜናዊ ድሮ ከግርማ አስመሮም ጋር ኳስ ይጫወት የነበረው ተቀዳ አለሙ እግራቸውን እያነሱ ስቀዋል ብሎ አንዱ ወዳጄ ነገረኝ። ግን ምንድን ነው እንዲህ ያሳቃቸው ቢባል የየማነ ገብረአብ ሱሪ ዚፕ ክፍት ሆኖ ወንድነታቸው ታይቶ ነው አላልኩም።</p>

<p>መቼም እጁ መንቀጥቀጥ የጀመረው ወዲ አፈወርቂ በልጅነቱ የድመት ፀረ ነበር አሉ። ድመት መግደል ነው ወይንስ የኢሣያስ አፈወርቂ አሳዳጊ የነበሩት የግራዝማችን የአደራ ቃል ባለማክበሩና አደራ በመብላቱ ነው? ትሉ ይሆናል። እጁ መንቀጥቀጥ የጀመረው በቮድካ ብዛት ነው አላልኩም።</p>

<p>ግን እንኳን ሻዕቢያን የአሜሪካንን መንግሥትም ተለዋዋጭ አቋም በመደምሰስ ማንነታችንን እናሳያለን የሚለው ማሠልጠኛ ማዕከሎቻችንን የሞላው መፈክር በስራ ላይ ይውል ዘንድ ኢትዮጵያ እጆቿን ወደ እግዚአብሔር ትዘርጋ፤ አሜን!! ሣምንት በሌላ አሽሙር ሱባዔ ከገባሁበት መቃብር ቤት ሆኜ ጉንቁል ባቄላ በውሃ እየጋትኩኝ እፅፍላችኋለሁ። ቸር እንሰንብት! እስቲ ደህና ክረሙልኛ እድምተኞቼ!!!</p>


<p class="align-center"><a href="/Gazettas/Beza/info/Beza.sera.html">ከቤዛ ሐምሌ 27 ቀን 1991</a></p>

</body>
</html>	
