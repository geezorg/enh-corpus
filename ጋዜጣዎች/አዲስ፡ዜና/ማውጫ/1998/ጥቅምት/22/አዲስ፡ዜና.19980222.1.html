<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦር ሃይሉና የፖሊስ አባላት ተቃውሞውን ሲያፍኑ ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጦር ሃይሉና የፖሊስ አባላት ተቃውሞውን ሲያፍኑ ዋሉ </h2>


<p>ቅንጅት ለአንድነትና ለዴሞክራሲ ከትናንት ጀምሮ እስከ ነገ እንዲደርግ የወሰነውን የመኪና ጡሩምባ የማሰማት ተቃውሞ ለማፈን መንግስት የጦር ሃይሉንና ፖሊስን በማሰማራት የአፈናና የሚደናቀፍ ሥራ እየሰራ መሆኑን ቅንጅት ትናንት ባወጣው መግለጫ አስታውቋል።</p>

<p>የፓርቲው መግለጫ እንደጠቆመው ምንም እንኳ በአንዳንድ የአዲስ አበባ አካባቢዎች መኪኖች ጥሩምባ ያሰሙ ቢሆንም፤ በአብዛኛው የከተማው አካባቢዎች የሚጠበቀውን ውጤት ያክል አለመገኘቱ ተገልጿል።</p>

<p>በአሁኑ ወቅት ይህን እርምጃ በወሰዱ ከ200 በላይ የሆኑ ታክሲዎችና የቤት መኪኖች ታርጋ እንደተፈታ የሚገልፀው መግለጫ፣ ገዢው ፓርቲና መንግስት ይህን የሕዝብ ትግል ወደኋላ እንዲያፈገፍግ ለማድረግ ከዚህም ያለፈ ሊያደርግ እንደሚችል መጠበቅ አለብን ብሏል።</p>

<p>መግለጫው አያይዞም «በተለይ ቅንጅት ለአንድነትና ለዴሞክራሲ ኢህአዴግ ለመሠረታዊ የዴሞክራሲያዊ ጥያቄዎች ምላሽ እንዲሰጥ ለህዝብ ትግል ጥሪ በሚያደርግበት ጊዜ ያለው መንግስት የአፈናውንና የወንጀለኛነት ባህሪውን አጠናክሮ በመቀጠል፣ በፓርቲው ቢሮ ላይ በፀጥታ ኃይሎች ወረራ በመፈፀም፣ በቢሮው የሚገኙ አባሎቻችንም ሆነ ማንኛውንም ወደ ቢሮ የሚመጣ እና የሚገባ ሰው ላይ ደብደባ፣ ወከባ እና እስር በመፈፀም፤ የህዝብን የነፃነት ትግል በፍርሀት መንፈስ ለመግደል ጥረት በማድረግ ላይ ይገኛል። የአፋኙ መንግስት ተግባር በዚህ ሳይቆም ቅንጅቱ ለህዝብ ትግሉ በመጀመሪያነት ከዛሬ ጀምሮ ለሶስት ቀናት የመኪና ጥሩምባ በማሠማት የሚደረገውን ተቃውሞ ለማስቆም መደበኛ የጦር ሀይልን እንዲሁም የፖሊስ ሠራዊት በከተማ በማሠማራት ህዝብ ስያሸብር ውሏል» ብሏል።</p>

<p>«ይህ በመሆኑም» ይላል መግለጫው «ቅንጅት ለአንድነትና ለዴሞክራሲ በወንጀል ሥራ በተሰማራው መንግስት የህዝብ ትግሉን ለማፈን የሚፈፀመውን የጉልበት ሥራ ለማክሸፍ ብሎም የኢትዮጵያ ህዝብ የሚገባውን የዜጎች ክብር እና ዴሞክራሲ ለማግኘት ብቸኛው አማራጭ በትግላችን ከማንኛውም ጊዜ በላቀ በፅናት መቆየት አስፈላጊ መሆኑን አምኖበታል። ስለዚህ ህዝቡ ኢህአዴግ ሲሄድበት ከቆየው የጉልበተኛነት መንገድ ተጎትቶ የዜጎችን ክብር እና የሕዝብን ድምጽ በመቀበል ለሕግ የበላይነት እንዲገዛ ለማድረግ ቅንጅት ያቀረባቸውን የትግል እርምጃዎች እንዲቀጥል ጥሪ እናደርጋለን» ብሏል።</p>

<p>በተያያዘ ዜናም የጎንደር ህዝብ ከዕሁድ ጀምሮ ዳሽን ቢራንና ዳሽን ድራፍት መጠጣት ማቆሙን ከስፍራው የደረሰን ዜና ሲያመለክት፣ በባህር ዳር ደግሞ ዳሽንና ወጋገን ባንኮች ከሌላው ጊዜ በበለጠ ተጨናንቀው መዋላቸው ተገልጿል።</p>

<p>እነዚህ ወገኖች እንደሚሉት ህዝቡ ከእነዚህ ባንኮች ያስቀመጠውን ገንዘብ ለማውጣት ሰልፍ ይዞ ሲጠባበቅ ውሏል። በከተማው የሚገኘው ሜጋ የመፃህፍት መደብር ገዢ በማጣቱ ቀኑን ሙሉ ፀጥ ብሎ የዋለ ሲሆን፣ መጽሀፍ ሻጮቹም በውስጡ የሚገኙ መፅሀፎችን ሲቆጥሩ መዋላቸው ተዘግቧል። በደሴ ደግሞ ወጋገን ባንክ ትናንት ጭር ብሎ መዋሉን ሪፖርተሮቻችን ገልፀዋል።</p>

<p>በአዲስ አበባ ትናንት ማምሻውን ሀያ ሁለት በሚገኘው የትራፊክ ጽ/ቤት በርካታ የመኪና ባለንብረቶች መኪኖቻቸውን ለማስለቀቅ አካባቢውን አጨናንቀውት እንደነበር ዘጋቢያችን የገለፀ ሲሆን፣ በአዲስ አበባ በጉርድ ሾላ አካባቢ የአንበሳ አውቶብሶች ሳይቀሩ ጡሩምባ ያሰሙ ሲሆን አብዛኞቹ አሽከርካሪዎችም ሴቶች እንደነበሩ ዘግቧል። ተሽከርካሪዎች ከጡሩምባ ይልቅ ፍሬቻ (ቀይ መብራት) እንዲያበሩ ቢደረግ ጥሩ ነበር ሲሉ አንዳንድ አስተያየት ሰጪዎች ተናግረዋል። የታክሲ ሾፌሮች ደግሞ ጡሩምባ ቢነፉ 150 ብር እንደሚቀጡ ተናግረዋል፣ ይህንን ብር ከህዳር 5 በኋላ ለሚደረገው የቤት ውስጥ መቀመጥ ለማዋል መፈለጋቸውን አስረድተዋል።</p>

<p>የገዢው ፓርቲ ድርጅቶች የሆኑ እንደ ሜጋ የመፃህፍት መደብሮች ለመጎብኘት የሞከርን ሲሆን መደብሮቹም ቀዝቅዘው ውለዋል። የገዢው ፓርቲ የሆኑ ባንኮችም ከወትሮ በተለየ ደንበኛ ቀንሶባቸው ውለዋል። በሜጋ ሕንፃ አካባቢ የሚቆሙ ተሽከርካሪዎች ቀንሰዋል።</p>

<p>በሌላ በኩል በከተማዋ በተለያዩ ሰዋራ ስፍራዎች የፌዴራል ፖሊሶች መሽገው የዋሉ ሲሆን በተለይ ከቤተ መንግሥት ወደ አፍሪካ ህብረት በሚወስደው መንገድ ላይ ከፍተኛ የደህንነት ጥበቃ ሲደረግ ውሏል።</p>

<p>በተያያዘ ዜናም በርካታ መኪናን የሌላቸው ነዋሪዎች ጡሩምባና ሪሽካ በምሽት እንዲነፉ ቅንጅት ትዕዛዝ ቢያስተላልፍ መልካም ነበር ሲሉ ገልፀው ፓርቲው ከፈቀደ ከዛሬ ጀምሮ ተግባራዊ እንደሚያደርጉት ተናግረዋል።</p>

<p>በተጨማሪም ሕዝቡ ሊከተላቸው የሚገቡ የትግል ስልቶች 1. የኢኮኖሚያዊ ትብብር መንፈግ፣ 2. የውሸት ፕሮፖጋንዳ አለመስማት፣ 3. የጉልበት ትብብር መንፈግ (እቤት መዋል)፣ 4. ማህበራዊ የማግለል እርምጃ፣ 5. ግልፅ ህዝባዊ ስብሰባና ሰላማዊ ሰልፍ፣ 6. ህገ ወጥነትን በትብብር መከላከል፣ 7. የመኪና ጥሩምባ በማሰማት መቃወም፣ 8. ለውጭ ማህበረሰብና ለሰብአዊ መብት ድርጅቶች የሚደርሰውን በደል ማሳወቅ፣ በዚህ መሰረት ለሚከተሉት ድርጅቶችና ኤምባሲዎች በደሎችን የሚያሳውቁበት ኢ-ሜይል አድራሻዎች እንደሚከተለው ተገልጿል።</p>

<p>usembassy@ethionet.et ለአሜሪካ ኤምባሲ , b.emb.4@ethionet.et ለእንግሊዝ ኤምባሲ , Ambafrance@ethionet.et ለፈረንሳይ ኤምባሲ , German.enb.addis@ethionet.et ለጀርመርን ኤምባሲ, italembadd@ethoionet.et ለጣሊያን ኤምባሲ, Austrian.emb@ethionet.et ለአውስትሪያ ኤምባሲ , Ambassadeaddis@ethionet.et ለኖርዌይ ኤምባሲ , Sweden.embassy@ethionet.et. እና ለኔዘርላንድ ኤምባሲ።</p>


<p class="align-center"><a href="/Gazettas/AddisZena/info/AddisZena.html">ከአዲስ ዜና ጥቅምት 22 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1998/ጥቅምት/22/አዲስ፡ዜና1.220298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
