<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሼህ አል-አሙዲንና የአቶ ስብሀት ነጋ ጉድ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የሼህ አል-አሙዲንና የአቶ ስብሀት ነጋ ጉድ ወጣ </h2>


<p>በሼህ ሙሀመድ ሁሴን አልአሙዲንና በአቶ ስብሀት ነጋ አቀነባባሪነት 11 ሺህ ታክሲዎችን ወደ አዲስ አበባ በማስገባት አሁን ያሉትን ታክሲዎች ለማስቆም የተዘረጋው ፕሮጀክት ለጊዜው እንቅፋት እንደገጠመው የአዲስ ዜና ምንጮች ገልፀዋል። </p>

<p>ሃሣቡ የመነጨው በኢህአዴግ ከፍተኛ ባለሥልጣን በሆኑት በአቶ ስብሀት ነጋ ነው። አቶ ስብሀት ከሰኔ 1 ቀን 1997 ዓ.ም ግጭት በኋላ ባለው አንድ ሳምንት ውስጥ ሃሣቡን ለሼህ አላሙዲን አቅርበዋል። ሼህ አላሙዲንም ሃሳቡን በመደገፍ የእሳቸው ኩባንያ ለሆነው ለኢኳቶሪያል ቢዝነስ ግሩፕ ዋና ሥራ አስኪያጅ ለነበሩት ለአቶ ጥበብ ነግረዋቸዋል። አቶ ጥበበም ይህን ለማድረግ ከበዳቸው። «ይህን ጉዳይ ባስፈፅም ቢያንስ በእያንዳንዱ ቤተሰብ ውስጥ 5 ሰው ይኖራል። የ11 ሺህ ሾፌሮች፣ የ11 ሺህ ወያሎች፣ የ11 ሺህ መኪና ባለቤቶች በአጠቃላይ በመቶ ሺህ የሚቆጠር ቤተሰብ ጉሮሮ ይዘጋል። ይህን ለማስፈፀም ብል እንኳ ህዝቡ ይገድለኛል» ብለው ከአገር ወጡ። አሁን አሜሪካ ውስጥ ጥገኝነት ጠይቀው በዛው ቀርተዋል። የአዲስ ዜና ዘጋቢ ግለሰቡ ከአገር መውጣታቸውን አረጋግጧል።</p>

<p>ከኢኳቶሪያል ቢዝነስ ግሩፕ ውስጥ ከስራ አስኪያጁ ሌላ ጉዳዩን የሚያውቁት የአውቶሞቲቭ ዳይሬክተሩ እና የፋይናንስ ክፍሉ ሲሆኑ እነሱም በበኩላቸው ጉዳዩን ሳይቀበሉት እንደቀሩ ምንጮች ገልፀዋል።</p>

<p>በአቶ ስብሀትና በሼህ አላሙዲን መካከል ያለው ስምምነት እንደሚያመለክተው አቶ ስብሀት በንግድ ባንክ በኩል የሌተር ኦፍ ክሬዲት በ3 ቀን ለማስከፈት፣ ሼህ አላሙዲን ደግሞ ብሩን ለመክፈል ተስማምተው ነበር። የውጭ እቃ ለማስመጣት የሌተር ኦፍ ክሬዲት ለመክፈት ቢያንስ 15 ቀን እንደሚውስድ ከባንክ ያገኘው መረጃ ቢያመለክትም አቶ ስብሀት ግን በ3 ቀን ውስጥ እንደሚያስፈፅሙት ቃል ገብተው ነበር።</p>

<p>ለዚህ ፕሮጀክት የተመደበው ገንዘብ መኪኖቹ በአውሮፕላን ከተጓጓዙ 3 ቢሊየን ብር ፣ በመርከብ ከተጓጓዙ ደግሞ 2 ቢሊዮን 400 ሚሊዮን ብር ነበር። መኪኖቹን ለማመላለስም አውሮፕላን ተመርጦ ነበር። ያገኘነው መረጃ እንደሚያመለክተው መኪኖቹ እያንዳንዳቸው 220ሺህ ብር የሚያወጡ ሲሆን ታክሲዎቹ የሚገዙትም ማዝዳ ከተባለ ኩባንያ ነው። መኪኖቹን በባለቤትነት የሚይዛቸውም ኢኳቶሪያል ግሩፕ ነው።</p>

<p>እስካሁን ድረስ መኪኖቹ ያልገቡት 11 ሺህ ታክሲዎችን በአንድ ጊዜ ለማዘዝ አስቸጋሪ መሆኑ በመረጋገጡ እና ከፋብሪካው ጋር ልዩ ውል መፈራረም በማስፈለጉ ነው።</p>

<p>አንድ ኢኮኖሚስት ስለጉዳዩ በሰጡን ማብራሪያ ላይ እንደገለፁት ይህን ማሰብ በራሱ ከሰብዓዊነት አንጻር ኢሰብዓዊ የሆነ፣ ከኢኮኖሚ አንፃር ስራ አጥነትን የሚፈጥርና መላ ህብረተሰቡን የሚጎዳ ነው ብለዋል። እሳቸው እንዳሉት በኢትዮጵያ ደረጃ አንድ ቤተሰብ 5 ሰዎችን በአማካይ የሚይዝ ሲሆን፣ መኪኖቹን በመምጣታቸው የሾፈሮች፣ ወያላዎችና የመኪና ባለቤቶች ቤተሰቦች ይጐዳሉ። በ11 ሺህ የታክሲ ብዛት ስሌት እንኳ ከ165 ሺህ ህዝብ በላይ ሊጎዳ እንደሚችል አስረድተዋል። «ይህ እንግዲህ» ይላሉ ኢኮኖሚስቱ «የሌሎች መኪኖችን ለምሣሌ የቶዮታ መኪኖች የመለዋወጫ ዕቃ አቅራቢ ቤተሰቦችን ሳይጨምር ነው»።</p>

<p>አቶ አርከበ እቁባይ በምርጫው ወቅት የታክሲ ሾፌሮችን ስብስበው በአነጋገሩበት ወቅት 11 ሺህ ታክሲ ማስገባት ለመንግሥት ቀላል መሆኑን መናገራቸው የሚታወስ ነው። መረጃውን የሰጡን ግለሰቦች፣ የአሜሪካ ድምፅ ራዲዮ አቶ ጥበበን ፈልጎ ቢያናግራቸው ሁኔታውን በደንብ ሊያስረዱ እንደሚችሉ ተናግረው ቅንጅትን በመደገፍ የታክሲ አድማ በሚያደርጉ ባለንብረቶችና ሾፌሮች ላይ የተላለፈ ቅጣት እንደሆነ አመልክተዋል።</p>

<p class="align-center"><a href="/Gazettas/AddisZena/info/AddisZena.html">ከአዲስ ዜና ጥቅምት 22 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1998/ጥቅምት/22/አዲስ፡ዜና4.220298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
