<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሐረር ስትናወጥ ዋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ሐረር ስትናወጥ ዋለች</h2>


<p>በሐረር ከተማ ከኮንትሮባንድ ጋር በተያያዘ በተነሣ ግጭት የሰው ህይወት ያለፈ ሲሆን በንብረትና በአካል 
ላይ ጉዳት መድረሱን በስፍራው የነበሩ የአይን እማኞች ገልፀውልናል።</p>

<p>እንደ አይን ምስክሮቹ ገለፃ ሰኞ ጥቅምት 7 ቀን ከሌሊቱ 12 ሰዓት ገደማ በርካታ ቁጥር ያለው 
የፌዴራልና የከተማዋ ፖሊስ ከመከላከያ ሠራዊት ጋር በመሆን መሀል ከተማ የሚገኘውን ጋራድ የተሰኘ ባለ 1 
ፎቅ ህንፃን ይከባሉ። ይህ ህንፃ የተለያዩ የኤሌክትሮኒክስ ዕቃዎች መሸጫ መደብሮች የሚገኙበት ነው። 
አካባቢው በሠራዊት መከበቡ ያበሳጫቸው ነጋዴዎችና የከተማዋ ነዋሪዎች ፖሊሶቹና ሠራዊቱ ወደ አካባቢው 
ዘልቀው ምንም ዓይነት ንብረት እንዳይወስዱ በድንጋይ ይከላከላሉ። ታጣቂው ኃይልም በበኩሉ ጥይት በመተኮስ 
በኃይል ለማለፍ ይሞክራል። በዚህ ሳቢያ አንድ የከተማዋ ፖሊስ ህይወት ሲያልፍ ሌላ አንድ ፖሊስ እና 4 
ነጋዴዎች ደግሞ ይቆስላሉ። የጥይት ተኩስም እስከ ቀኑ 5 ሰዓት ድረስ ቀጥሎ ውሏል። </p>

<p>በዕለቱ በተፈጠረው ግጭት ይህ ዘገባ እስከደረሰን ጊዜ ድረስ ከዋናው የከተማዋ የትራንስፖርት መናኸሪያ 
ተነስተው ወደ ተለያዩ የሀገራችን ክፍሎች ይጓዙ የነበሩ ተሽከርካሪዎች እንዳይንቀሳቀሱ በመታገዳቸው ትራንስፖርት 
ተቋርጦ እንደነበረም ለማወቅ ተችሏል። ይህም የሆነው በሕገ ወጥ መንገድ ወደ ሀገር የገቡ ሸቀጦች 
ተከማችቶበታል የተባለው ህንፃና የመናኸሪያው ግንብ ተዋሣኝ በመሆናቸው ተጨማሪ ስጋት በመፈጠሩ እንደሆነ 
መረጃውን ከስፍራው ያስተላለፉልን ወገኖች ገልፀውልናል።</p>

<p>በከተማዋ የተከሰተው ግጭት ተባብሶ በአቅራቢያው በተለምዶ 1ኛ መንገድ እየተባለ ወደሚጠራው አካባቢም 
የነበሩት ሆቴሎችና የንግድ ቤቶች በርና መስኮቶች መሰባበራቸውን የአይን እማኞቹ አክለው ገልፀውልናል።</p>

<p>ከግጭቱ ጋር በተያያዘ በአቅራቢያው በሚገኘው የጉምሩክ መጋዘን ላይም ጉዳት የደረሰ ሲሆን በርካታ 
የከተማዋ ነዋሪዎች ሲታሠሩ መዋላቸውን ለማዋቅ ተችሏል።</p>

<p>በሐረር ከተማ የዚህ አይነት ድንገተኛ ከበባ በማድረግ የኮንትሮባንድ ቁጥጥር ለማድረግ የተለመደ ቢሆንም 
የዚህ አይነት ከባድ ጉዳት ሲደርስ ግን ይህ የመጀመሪያው መሆኑ ታውቋል።</p>

<p>በተመሳሳይ ሁኔታ ነሀሴ 26 ቀን 1997 ዓ.ም በድሬዳዋ ከተማ ህገ ወጥ ሸቀጦች ከተማዋ ውስጥ ገብቷል 
በሚል አሸዋ እየተባለ በሚጠራው የገበያ ቦታ ላይ ፖሊስ ባደረገው አሰሳ ከነዋሪው ጋር ግጭት በመፈጠሩ 6 
ሰዎች ሞተው በ19ኙ ደግሞ ከባድና ቀላል ጉዳት መድረሱ የሚታወስ ነው።</p>

<p>በሐረሩ ግጭት ስለደረሰው አጠቃላይ ጉዳትና መንስኤ ለመጠየቅ የከተማዋን ፖሊስ ኮሚሽነር ለማግኘት 
ብንሞክርም ከከተማ ወጥተዋል በመባላችንና ረዳታቸውም ቢሮ ባለመግባታቸውን ሙከራችን ሣይሣካልን 
ቀርቷል።</p>

<p>በተያያዘ ዜናም በደሴ ከተማ የሚገኙ የእስልምና እምነት ተከታዮች የከተማው ማዘጋጃ ቤት መሀል ከተማ 
የሚገኘውን የመስኪድ ቦታ ያለ አግባብ ለግለሰቦች መሸጡን በመቃወም አርብ ጥቅምት 4 ቀን የተቃውሞ 
ሰልፍ ቢያደርጉም ጥያቄአቸውን በአግባቡ የሚቀበል አካል ያጡ ሲሆን ፖሊስም የሙስሊሞቹን ጥያቄ ወደ 
ፖለቲካ ጥያቄ እንዳይለወጥ በመስጋት ሰልፉን ለመበተን ሙከራ ማድረጉን ለማወቅ ተችሏል።</p>

<p class="align-center"><a href="/Gazettas/AddisZena/info/AddisZena.html">ከአዲስ ዜና ጥቅምት 8 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1998/ጥቅምት/08/አዲስ፡ዜና2.080298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	

