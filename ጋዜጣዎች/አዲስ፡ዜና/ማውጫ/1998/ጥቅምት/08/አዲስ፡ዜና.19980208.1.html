<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት መሪዎች ከ15 -20 ዓመት በሚያሳስር አንቀጽ ሊከሰሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የቅንጅት መሪዎች ከ15 -20 ዓመት በሚያሳስር አንቀጽ ሊከሰሱ ነው </h2>


<p>የቅንጅት መሪዎች ከ15 -20 ዓመት በሚያሳስር አንቀፅ ሊከሰሱ መሆኑን ውስጥ አዋቂ ምንጮች 
ገለፁ።</p>

<p>ከመንግስት መሥሪያ ቤቶች አካባቢ የተገኘው መረጃ እንደሚጠቁመው መሪዎቹ የሚከሰሱት ህገ መንግሥታዊ 
ስርዓቱን ለመገልበጥ አሲራችኋል በሚል ምክንያት ሲሆን፤ ክሱን ለመጀመርም አስፈላጊው ዝግጅት መደረጉን 
ለማወቅ ተችሏል። በጉዳዩ ላይ ያነጋገርናቸው የቅንጅቱ ሊቀመንበር አቶ ኃይሉ ሻውል «መንግስት መገልበጥ 
ማለት መንግስት በጠመንጃ ማባረር ማለት ነው። እኛ ደግሞ መንግስትን እንኳን በጠመንጃ ልናባርር ራሳችንን 
መጠበቂያ የሌለን ነን። ይኼ ክስ የሚሉት ነገር ፍፁም የሌለ፤ በእነሱ ሃሳብ ውስጥ ያለና መረጃ የሌለው 
ነገር ነው። ህገ መንግስቱ የሚለው የተመረጠ ሰው ከፈለገ ፓርላማ ይገባል፤ ካልፈለገ አይገባም ነው፤ 
ተመራጭነቱ በህዝብ ነው፤ የሚወክለውም ህዝብ ነው። ህዝብ አትግቡ ካለ አይገባም። ስለዚህ መለስ ዜናዊ 
ግቡ ስላሉ ፓርላማ አንገባም። ይኼ ደግሞ ህገ መንግሥቱን መቃረን አይደለም» ሲሉ ተዘጋጅቷል የተባለውን 
ክስ አጣጥለውታል።</p>

<p>እንኳንስ የዋስትና መብት የሚያስገፍፍ ቀርቶ ለአንድ ቀን የሚያሳስር ወንጀል የሠራ የቅንጅት አመራር 
የለም ያሉቱ አቶ ኃይሉ ሻውል «እና ተሰብሰበን እስር ቤት ብንገባ ትግሉ የበለጠ ይፋፋማል እንጂ 
አይከስምም። ምክንያቱም ቅንጅት በጥቂት ሰዎች የሚመራ ድርጅት አይደለም» ሲሉ ምላሽ ሰጥተዋል። 
አክለውም፦</p>

<p>«በእኛ መታሰር ትግሉ ይዳከማል የሚለው ሀሳብ ሊታሰብም የማይገባ ነው፤ አንድ ድርጅት የሚባለው 
ጥንካሬ ሲኖረው ነው። እንዲሁም የመንደር ድርጅት ቢሆን ኖሮ ለማፍረስ ማሰብ ተገቢ ነው። ቅንጅት ግን 
ጠንካራ ድርጅት ነው። በዚህ በማትረባ ነገር አንድ 5 እና 10 ሰዎች ታስረው አይወድቅም። ስለዚህ ትግሉ 
ይቀጥላል፤ ቅንጅት የህዝብ ድርጅት ነው፤ በህዝብ እንደሌሎች የተጠላ አይደለንም፤ በህዝብ የተወደድን ነን፣ 
ህዝብ ደግሞ የነሱን ድርጊት ዝም ብሎ አያይም። መሪውን እያሣሠረ ቤቱ ገብቶ የሚተኛበት ጊዜ ድሮ ቀረ። 
ዛሬ ይኼ እንደማይደገም እርግጠኛ ነኝ» ብለዋል።</p>

<p>ህዝቡ እየታሰረ፣ እየተንገላታ ባለበት ሰዓት ቅንጅት ዝም ማለቱ ለምንድነው የሚል የህዝብ አስተያየት 
አለና የእርስዎ ምላሽ ምንድነው? ተብለው የተጠየቁት አቶ ኃይሉ ሻውል «እና በዕቅድ ነው የምንሠራው፤ 
በእቅድ የሚሠራ ድርጅት ጠላት ስለፈለገ ብቻ የሚዋጋ አይደለም፤ ራሱ ሲፈልግ የሚታገል ነው። እኛ ያለን ረጋ 
ያለ አመራር ነው። ምንጊዜም የምንከተለው ጊዜአችንን እየጠበቅን ነው» ሲሉ ምላሽ ሰጥተዋል።</p>

<p>ሰላማዊ የትግል ጥሪ በቅርብ ጊዜ እንደሚደረግ የጠቆሙት አቶ ኃይሉ ሻውል ከረመዳን ፆም ፍቺ በፊት 
አንድ ጥሪ እንደሚኖርና ቀኑን በቅርብ ጊዜ ቅንጅት እንደሚያሳውቅ አመልክተዋል። «እኛ ትግሉን በረመዳን 
ጊዜ ብናደርግ ለምን እንዳደረግን ሙስሊሙ ወንድምና እህቶቻችን ይገባቸዋል። ይደግፉናል እንጂ 
አይቃወሙንም፡፡ በሙስሊምም ህግም ቢሆን በህዝብ ላይ ችግር ሲመጣ ከቀን ቀን የሚሠራው ሊለወጥ 
ይችላል» ብለዋል አቶ ኃይሉ ሻውል።</p>

<p>የቅንጅት ከፍተኛ የአመራር አባል የሆኑት ዶ/ር ያዕቆብ ኃ/ማርያም በበኩላቸው ጠ/ሚኒስትሩ በአሁኑ ጊዜ 
የሚደረግን ሰላማዊ ሰልፍ መንግስትን እንደመገልበጥ አድርገው እንደሚተረጉሙት ገልፀው፤ ነገር ግን 
ይመሠረታል የተባለውን ክስ በተመለከተ «እኛን የሚከሱበት ምንም ዓይነት ማስረጃ የላቸውም» ሲሉ 
አጣጥለውታል።</p>

<p>በዚህ ጉዳይ ዙሪያ የህግ ባለሙያዎችን ያነጋገርን ሲሆን አንዳንድ የህግ ባለሙያዎች ተቃዋሚዎች 
የሚከሰሱበት አንቀፅ በትርጉም የሚወሰን ነው ሲሉ ሌሎቹ ደግሞ በአዲሱ ወንጀለኛ መቅጫ ሊከሰሱ ይችላሉ 
የሚል የተለያየ አስተያየት ሰንዝረዋል።</p>

<p>ከ15-20 ዓመት ሊያስከስኩ የሚችሉ ናቸው ብሎ ገዢው ፓርቲ አንቀፅ 238፣ 239፣ 255፣ 256 እና 
257ን ሊጠቅስ ይችላል ያሉት አንድ የህግ ባለሙያ እነዚህን አንቀጾች ለመጥቀስና ለመክሰስ ሶስት ሁኔታዎች 
መፈፀማቸው መረጋገጥ ይገባቸዋል ብለዋል። እነሱም አንደኛው ለወንጀል መዘጋጀት፤ ሁለተኛ ወንጀሉ ከመፈፀሙ 
የሚሉት መሟላት አለባቸው ይላሉ። ነገር ግን እነዚህ ሶስት ደረጃዎች ያልተሟሉ ስለሆነ ኢህአዴግ ወይም 
ገዢው ፓርቲ ወንጀል ለመሥራት በመዘጋጀት በሚል በተቃዋሚዎች ላይ ክስ ሊመሠረት እንደሚችል ያላቸውን 
ግምት ሰንዝረዋል።</p>

<p>ሌላው የህግ ባለሙያ በበኩላቸው ሁሉም ነገር እንደ አተረጓጎም የሚወሰን መሆኑን ጠቁመው በአዲሱ 
ወንጀለኛ መቅጫ ህግ ከ15-20 ዓመት የሚያሳስሩ ከ30-40 አንቀፅች ያሉ በመሆናቸው ገዢው ፓርቲ 
(መንግስት) ተቃዋሚዎችን በአንዱ አንቀፅ ሊከሣቸው ይችላል ሲሉ አስተያየታቸውን ሰጥተዋል።</p>

<p>ይህ በእንዲህ እንዳለ ጠ/ሚ/ር መለስ ዜናዊ ባለፈው ሳምንት ቅዳሜ ለአለም አቀፍ መገናኛ ብዙሃን 
ወኪሎች የቅንጅት ሊቀመንበር የሆኑት አቶ ኃይሉ ሻውልን ህገ መንግስት በማፍረስና በመናድ ሊከሷቸው 
እንደሚችሉ መናገራቸውን ኤ.ኤፍ.ፒ ዘግቧል።</p>

<p>ጠ/ሚ/ር መለስ «የቅንጅት ሊቀመንበርና ፓርቲያቸው በመንገድ ላይ ነውጥ መንግስትን ሊገለብጡ 
አሲረዋል፤ ይህ በማንኛውም ሁኔታ አመፅ መቀስቀስ ነው ማለታቸውን የዘገበው ኤ.ኤፍ.ፒ ይህንን ለማድረግ 
ቀደም ሲል የፓርላማ አባላት ያለመከሰስ መብት መነሳቱን አክሎ አትቷል።</p>


<p class="align-center"><a href="/Gazettas/AddisZena/info/AddisZena.html">ከአዲስ ዜና ጥቅምት 8 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1998/ጥቅምት/08/አዲስ፡ዜና1.080298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>

