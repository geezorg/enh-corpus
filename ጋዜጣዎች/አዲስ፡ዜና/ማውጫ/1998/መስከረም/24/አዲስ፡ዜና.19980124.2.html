<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ በድርድሩ ቀን «አድማ መጥራታችሁ አዳናችሁ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> መለስ በድርድሩ ቀን «አድማ መጥራታችሁ አዳናችሁ» </h2>


<p>ቅንጅት ለአንድነትና ለዴሞክራሲ እና የኢትዮጵያ ዴሞክራሲያዊ ኃይሎች ህብረት ከትናንት በስቲያ፣ እሁድ 22/1/98 ዓ.ም ከጠ/ሚንስትሩ ጋር በቤተመንግሥት ተገናኝተው መነጋገራቸው ተዘግቧል።</p>

<p>ጠ/ሚንስትር መለስ ዜናዊ እሁድ 15/1/98 ዓ.ም በሬዲዮና በቴሌቪዥን ባሰሙት ንግግር የፓርቲዎችን የትግል ስልት ከንቱ የህፃናት ጨዋታ ብለው ከአጣጣሉትና መንግሥት የማያዳግምና የማያፀፅት እርምጃ ለመውሰድ 11ኛው ሰዓት ላይ መገኘቱን ከገለፁ ከ4 ቀናት በኋላ ከተቃዋሚዎች ጋር ለመነጋገር ለውጭ አገር አምባሳደሮች ተማፅኖ ማቅረባቸው ይታወቃል። የውጭ አገር አምባሳደሮችም የጠ/ሚንስትሩን ተማፅኖ ተቀብለው ሁለቱን ወገኖች ለማገናኘት ተሳክቶላቸዋል። በዚህም መሠረት የመጀመሪያው ውይይት ከትናንት በስቲያ የተደረገ ሲሆን ውይይቱ ምን እንደሚመስል በ3 ምዕራፍ ከፍለን አቅርበነዋል። መረጃዎቻችንን ከውስጥ ምንጮች ያገኘናቸው መሆኑን እንገልፃለን።</p>

<p>ቅድመ ውይይት፦ ጠቅላይ ሚንስትሩ መግለጫ በሰጡ በ3ኛው ቀን ከአምባሳደሮች እና የተመድ ተወካይ ጋር ተነጋገሩ። በንግግሩም ወቅት የአሜሪካዋ አምባሳደር፣ የአውሮፓ ህብረት አምባሳደር፣ የእንግሊዝ አምባሳደር ተገኝተዋል። ጠ/ሚንስትሩም በዚሁ ዕለት ከተቃዋሚዎች ጋር ለመደራደር ፍላጎት እንዳላቸው ገለፁ። አምባሳደሮችም ይህን ሃሣብ ለተቃዋሚዎች ለመናገር ከተቃዋሚ ፓርቲ አመራሮች ጋር ተነጋገሩ። አመራሮችም የቤት ውስጥ ተቃውሞ ለማድረግ ዝግጅት ላይ ስለነበሩ በመጀመሪያ ለጉዳዩ በቂ ትኩረት አልሰጡም ነበር። ስለነበረው ሁኔታ አንድ የተቃዋሚ ፓርቲ አመራር እንዲህ ይላሉ «አምባሳደሮቹ ደጋግመው ይደውሉልናል። ጠ/ሚንስትሩ ከእናንተ ጋር ለመገናኘት በጣም ጓጉተዋል እባካችሁ ተገናኙ ይህ እድል አያምልጣችሁ ይሉናል። ከዚያ ድርድሩን ሰኞ እናድርገው ስንል ጠ/ሚንስትሩ እናንተን ለማናገር ከመቸኮላቸው የተነሣ እሁድ እረፍታቸውን ትተው ሊያገኟችሁ ይፈልጋሉና እባካችሁ ጊዜ አትውሰዱ እያሉ ተማፀኑን። እኛም ሃሣቡን ተቀብለን መግለጫ ሰጠን»</p>

<p>ሌላ ደግሞ «የአሜሪካ አምባሳደር ለእኛ ይነግሩናል። የእኛንም ለእሣቸው ይነግሯቸዋል። እንግዲህ ስንመላለስ ረዥም ጊዜ ወሰድን በኋላ ላይ ስለሚነበበው መግለጫ ተነጋገርን።</p>

<p>ጥያቄ፦ ድርድሩን የምትጀምሩት ነገ መስከረም 24 ነው። የተቃዋሚ ፓርቲዎች ውጤቱን ተቀብለው ፓርላማ መግባትና አለመግባት የድርድሩ አጀንዳ ይሆናል የሚል እምነት አለኝ። ነገር ግን መስከረም 30/98 ለሚከፈተው ፓርላማ የናንተ ተወካዮች ከመስከረም 25 ጀምሮ እንዲመዘግቡ በሬዲዮ ጥሪ ተላልፏል። ከዚህ አኳያ የፓርላማ መግባት አለመግባቱ ውሣኔ ላይ ለመድረስ የድርድር ጊዜ አይጠብም ወይ?</p>

<p>ጥያቄ፤- እናንተ ዲሞክራሲያዊ ፓርላሜንታዊ መንገድ እንከተላለን የሚል መግለጫ ነው የሰጣችሁት። ይህ አባባል ድፍን ያለ ነውና ተብራርቶ ቢገለፅልን? ድርድሩ ስትጀምሩ አላስፈላጊ ፕሮፖጋንዳ እንዳትጋለጡ የመገናኛ ብዙሃንን አጠቃቀም በተመለከተ ሳትደራደሩ ነው ወይ የጠራችሁትና የቤት ውስጥ ተቃውሞ የሰረዛችሁት?</p>

<p>ጥያቄ፦ የቅንጅቱና የህብረቱ ዋንኛ የመደራደሪያ ነጥብ ምንድን ናቸው/ ብታብራሩልን?</p>

<p>ወ/ት ብርቱካን፦ እኔ በበኩሌ ፓርላማ መግባትና አለመግባትን ለመወሰን የድርድር ጊዜ አልጠበበም ወይ? የሚለውን ጥያቄ ከመመለሴ በፊት ፓርላማ የመግባትና ያለመግባቱ ጉዳይ የመጀመሪያ መደራደሪያ ነጥብ ተደርጎ መታየት የለበትም። በእርግጥ በኢህአዴግ በኩል እንደዛ አይነት አካሄድ እየተጠቀመ ያለ ይመስላል። ነገር ግን ጠቅላይ ሚኒስትሩ ወደ ውይይት እንግባ ብለው ጥሪ ሲያደርጉ መጀመሪያ ይሔን አጀንዳ በዚህ ሁኔታ ነው የምንነጋገረው፤ ቀጥሎ ይሄን ነው የሚል ምንም ዓይነት ቅድመ ሁኔታ አላስቀመጡም።</p>

<p>ይኼንን ነገር ሲመቻቹ በነበሩ የአለም አቀፉ ኮሚኒቲ አባላት የተነገረን ነገር በጋራ ስምምነት በሚደርስባቸው ማንኛውም አጀንዳ ላይ እንደምንነጋገር ነው። እኛ በእኛ በኩል ያለውን አጀንዳ እናቀርባለን፤ እነሱ በእነሱ በኩል ያለውን አጀንዳ ያቀርባሉ። የምንግባባቸውን ነገሮች ወደ ድርድር እናመጣቸዋለን የሚል ነው። ፓርላማ መግባት አለመግባት ተነጥሎ የሚወጣ አይደለም፤ ነገር ግን ሊነሣ ይችላል። ከሁሉም የዲሞክራሲ ጥያቄዎችጋር ተያይዞ የሚመለስ ነው። ሆኖም ግን ሁሉም ጭብጥ ስለፓርላማ መግባትና አለመግባት ተደርጎ መታየት የለበትም። </p>

<p>መስከረም 25 ፓርላማ የሚገቡ ተመራጮች ምዝገባ ጥሪ ቀርቧል የተባለውን ጉዳይ በተመለከተ የጊዜ ጥበት መኖሩን እንገነዘባለን። በኛ በኩል ሁልጊዜ የሚቀርቡ ጥያቄዎች እና ሁሌም ውይይት የሚደረግባቸው ናቸው። ከድርድሩ ውጤትም ጋር አብሮ የሚታይ ነገር ነው። ባለው አጣብቂኝ ውስጥም ቢሆን ፓርቲው በጣም በጥንቃቄ ሁሉንም የህዝብ ጥያቄና ፍላጎት በሚያስከብር ሁኔታ ውሣኔ ላይ ይደርሣል።</p>

<p>ፓርላሜንታዊናን ዲሞክራሲያዊ መንገድ በሚል የሰጠነው መግለጫ በተመለከት ለቀረበው ጥያቄ የምንሰጠው ምላሽ የዲሞክራሲ ስርዓት ብዙ ስም ያላቸው መሆኑን ነው። እኛ አገር ያለው የዲሞክራሲ ስርዓት ፓርላሜንታዊ የሚባለው የዲሞክራሲ ስርዓት ነው፡፡ ቅንጅትም ሆነ ህብረት ከመጀመሪያ ጀምሮ ጥያቄዎችን ሲያነሱ፣ ህዝብንም ለተቃውሞ ሲጠሩ የነበሩት እነዚህ የዲሞክራሲ ስርዓት መርሆዎች ስላልተከበሩ ነው፡፡ ዛሬ የመጣ ነገር ሳይሆን በሃገሪቱ በተቀመጠው የህገ መንግስት ስራአት ውስጥ ያሉትን ነገሮች እናምናለን፣ እነዛ ይከበሩ ነው ጥያቄአችን። አሁንም ፓርላሜንታዊና ዲሞክራሲያዊ ሥርዓቶች እንደምንከተል በመግለጫችን የገለፅነው ሀገሪቱ ውስጥ ያለው፣ ህገ መንግስቱ ላይ የተመሠረተው ፓርላሜንታዊ ዲሞክራሲ እውን እንዲሆን እንጥራለን፤ ያኛውንም ወገን እንጠይቃለን። በዛ መንገድ ነው እንጂ መረዳት ያለብን ፓርላማ ከመግባትና አለመግባት ጋር የሚያያዝና ልክ እንደቅድመ ሁኔታ ድርድር ውስጥ ስንገባ ፓርላማ ልንገባ እንደወሰንን ተደርጎ መተርጎም የለበትም።</p>

<p>ኢንጂነር ግዛቸው፦ ከጠቅላይ ሚኒስትሩ ጋር ባደረግነው ውይይት አጠቃላዩ ዳሰሣ ብቻ ነው እንጂ ወደ ዋናው ድርድር አልገባንም። ከማክሰኞ 3፡00 ሰዓት ጀምሮ አጠቃላዩን የድርድሩን ይዘትና የአጀንዳዎቹን አቀራረፅ በተመለከተ ዋና ዋና ነገሮችን የምንወስን ይሆናል። የሚዲያ ጉዳይን በተመለከተ የተነሣው ጥያቄ እንደ አንዱ የድርድር ነጥብ የሚወሰድ ነገር ነው። ስለዚህ ግልፅ የመደራደሪያ ነጥቦችንም፣ የአካሄዱንም ሁኔታ ማክሰኞ ዕለት በምናደርገው ውይይት የሚፈታ ይሆናል።</p>

<p>ጥያቄ፦ አቶ በረከት ስምኦን ከትናንት በስቲያ በሰጡት መግለጫ የብሔራዊ አንድነት መንግስት የሚለው ጉዳይ ለድርድር የሚቀርብ አይደለም ብለዋል። እናንተ ወደ ድርድር እንድትቀርቡ ስትጠሩ የሶስቱን ቀን የቤት ውስጥ አድማ ጥሪ እንድትተዉ ቅድመ ሁኔታ አስቀምጠው ነው። እናንተ ያንን እርምጃ ወስዳችሁ፤ ነገር ግን በህዝቡ በኩል እንደ ትልቅ አጀንዳ የሚታየው ጉዳይ ለድርድር እንደማይቀርብ ከዛኛው ወገን እየተነገረ ነው። ማክሰኞ ለድርድር ስትቀርቡ በዚህ ጉዳይ ላይ ምን አስባችኋል?</p>

<p>ጥያቄ፦ ከትናንት በስቲያ በመንግስት በኩል በሬዲዮ በተሰጠው መግለጫ የምርጫ ቦርድ ውሣኔ በምንም መልኩ እንደማይሻር፣ ጥያቄ ቢኖራችሁ እንኳ ፍርድ ቤት ሄዳችሁ የመጨረሻ ውሳኔ እንድታገኙ እንጂ ከዛ ውጭ የሆነ ነገር ህጋዊ እንዳልሆነ የሚገልፅ ነው። ይህንን ደግሞ ከመጀመሪያው ጀምሮ እናንተም ስትቃወሙት የነበረ ነገር ነውና በዚህ አይነት ሁኔታ እንዴት ነው መደራደር የሚቻለው?</p>

<p>ሌላው የፓርቲው ምክትል ሊቀመንበር ሆነው የተመረጡት አቶ ልደቱ አያሌው በእንዲህ ያለ ፕሬስ ኮንፈረንስ ላይ አይታዩም። ለምንድነው እሳቸው የሚታዩት?</p>

<p>ወ/ት ብርቱካን፦ የብሔራዊ አንድነት መንግስትን በተመለከተ አቶ በረከት የሰጡትን መግለጫ ሁላችንም ሰምተናል። ቅድም ለመናገር እንደሞከርኩት በሁለታችንም በኩል ወደ ውይይት ስንገባ ቅድመ ሁኔታ አልተቀመጠም። ይህን አንነጋገርም፤ ያንን ነገር አንነጋገርም የሚባል ነገር እንደሌለ ተስማምተናል።</p>

<p>እነዚህ ውይይት ውስጥ ስንገባ ብዙ ውይይቶች ላይ ብዙ ጊዜ ኢህአዴግ ችግር እንደፈጠረ ሳናውቅ አይደለም። ግን ከብዙ ነገር ተምሮ ሊሆን ይችላል። ለሁሉም ደግሞ እድል መሰጠት አለብን። በተወሰነ ደረጃም ቢሆን በቅን ልቦና በእምነት መግባት አለብን። ያ ትንሽ ቅን ልቦና ከሌለ እንነጋገር ብሎ መግባት አይቻልም። ከዚህ ውስጥ የሚወጣ፣ ለህዝብ የሚጠቅም በተለያየ ምክንያት ሊመጣ ስለሚችል በቅን ልቦና ነው ድርድር ውስጥ የምንገባው ብለናል። በኛ በኩል ይህንን መንፈስ መጣስ አንፈልግም። በነሱ በኩል እየተጣሰ መሆኑን የሚያሣየው አንዱ ይሄ ነገር ነው። አጀንዳዎቹ እንዲህ ሊሆኑ አይገባም፤ እንዲህ መሆን አለባቸው፤ ፍርድ ቤት መሄድ አለባቸው እያሉ እየሸረሸሩት ነው።</p>

<p>በኛ በኩል ግን የምንለው ለአገሪቷ አንድ እርምጃ ወደፊት መሄድ የሚቻለውና ይህንን ለማድረግ ተነሳሽነቱም ፍላጎቱም የሌላቸው እነሱ ራሳቸው ስለሆኑ ይህን የቅን ልቦና መንፈስ ይስበሩት ነው ። በኛ በኩል በፊትም እንዳልነው፣ አሁንም የምንለው መሠረታዊ በሆኑ የዲሞክራሲ ሁኔታዎች ላይ ለመወያየት፣ ስምምነት ላይ ለመድረስና ለህዝብ የሚጠቅም ነገር ለማውጣት በቅን ልቦና እንሄዳለን። በዚህ አጋጣሚ ይህንን የቅን ልቦና መንፈስ እንዳይሽሩት ለኢህአዴግ ወገን ጥሪ ነው የማቀረበው። ለእኛም ለእነሱም የሚጠቅመው ይህ ብቻ ስለሆነ።</p>

<p>አቶ ልደቱን በተመለከተ በቀረበው ጥያቄ፣ በዚህ መግለጫ ላይ ያልተገኙት መግለጫ መስጠት ስላልፈለጉ ወይም በዚህና በዚያ ምክንያት አይደለም። ሌላ ስብሰባ እየተካሄደ ነው፡፡ ያንን ስብሰባ የሚመሩት እሳቸው ስለሆኑ እዚህ መገኘት አልቻሉም። በዚህ አግባብ ብትወስዱት የተሻለ ነው።</p>

<p>ኢንጂነር ግዛቸው፦ የዚህ መግለጫ ትልቁ አላማ በመንግስት ሚዲያ የሚደረጉት ነገሮች ትክክል አለመሆናቸውን መናገር ነው። ቅድም እንደተነገረው እነ አቶ በረከትም ሆኑ የሚተላለፉት የመንግስት መግለጫዎች ህዝብን ብዥታ ውስጥ ስለከተቱት ያንን ግልፅ ለማድረግ የምናካሄደው ነው። በመሠረቱ ድርድሩን በተመለከተ አቶ በረከትም ሆኑ ሌሎችም የሚናገሩት ትክክል አይደለም። ምንም ዓይነት ቅድመ ሁኔታ ከሁለታችንም ወገን ባለመኖሩና ያንን ብዥታ ለማክሰምና ግልፅ ለማድረግ ነው ይህ መግለጫ የተጠራው።</p>

<p>ጥያቄ፡- በሁለታችሁ ተደራዳሪ ወገኖች በኩል የጋራ መግባባት ላይ የደረሳችሁበት የመደራደሪያ ሀሳቦች ካሉ ብትገልጹልን?</p>

<p>እየተደራደራችሁ ሳለ ፓርላማ መግባት አለባችሁ የሚል ግፊት ቢነሳ፣ ፓርላማ ባትገቡ ወይም ብትገቡ፣ ከዛ በኋላ ያለው ነገር ከቁጥጥራችሁ ውጪ አይሆንም ወይ/ የመለስ መንግስት ቢገፋችሁ እናንተ ሌላ ጥሪ ብታደርጉ ጥሪአችሁ ግለኛ አይሆንም? ሌላው ከብሄራዊ አንድነት መንግስት የድርድር ሃሳብ በታች ለድርድር ትወርዳላችሁ?</p>

<p>እናንተ ያለምንም ቅደመ ሁኔታ ለድርድር ቀርባችኋል። ከዛኛው ወገን የሚሰማው ምንም አቅጣጫ የለውም፤ ወይም የአንድ ፓርቲ አይደለም። እዛ ጋ ማስታወቂያ ሚኒስትሩ ይናገራሉ። እዚህ ጋር እናንተ ከጠቅላይ ሚኒስትሩ ጋር ትነጋገራላችሁ፤ የኢህአዴግ ሥራ አስፈፃሚ ኮሚቴ መግለጫ ያወጣል፤ መግለጫው ከተቃዋሚዎች ጋር ድርድር የሚኖረው ፓርላማ እስከገቡ ድረስና የምርጫውን ውጤት እስከተቀበሉ ነው የሚል ነው። እናንተ ምን አይታችሁ ነው ወደ ድርድር የገባችሁት/ ኢህአዴግ ለድርድሩ ፍፁም ዝግጁ አይደለም፤ ከትናንት ወዲያም ፣ ትናንትም ማታ ይኅ እያየን ነው። ኢህአዴግ ድርድሩን ያመጣው ጊዜ ለመግዛት ነው፤ የህዝቡን ስሜት ለመግደል ነው የሚል ነገር አለ። በእናንተ በኩል ምን የምትሉት ነገር አለ?</p>

<p>ጥያቄ፦ እናንተ ወደ ድርድር እንድትገቡ ያደረጓችሁ የለጋሽ ሀገሮች አምባሳደሮች ናቸው። እነዚህ አምባሳደሮች እናንተን ለማደራደር ከጠቅላይ ሚኒስትሩ ወገን ያገኙት አዎንታዊ ነገር ወይም ያመቻቹት ጥርጊያ መንገድ አለ ወይ? ሁለተኛ ከ900 በላይ አባላቶቻችሁ በታሰሩበት ሁኔታ የገባችሁበት ውይይት ውጤት የከፋ ቢሆን የምትወስዱት እርምጃ ምንድን ነው?</p>

<p>ወ/ት ብርቱካን፦ ቅድም እንዳልኩት መሠረታዊ የድርድር ነጥቦች የመለየት፤ ድርድሩ እንዴት እንደሚደረግ የመወሰንና ሌሎች ነገሮች ለማክሰኞ መወያየት የተያዙ ቢሆንም ቀደም ሲል ከጠቅላይ ሚኒስትሩ ጋር ባደረግነው ውይይት በዋናነት በኛ በኩል አባላቶቻችን ታስረው እንዴት ተማምነን በተወሰነ ደረጃ ድርድር ማድረግ እንችላለን የሚል ጥያቄ አቅርበናል። ጠቅላይ ሚኒስትሩ አባላቶቻችን ማሰራቸውን አልካዱም፤ በግልጽ ነው ያመኑት። ከዚህም በመቀጠል ድርድር ውስጥ እየገባን ስለሆነ ማንም ቢሆን የአእምሮውን ነፃነት በሚያሣጣ ሁኔታ ውስጥ ሆነን ድርድር ማድረግ ስለሌብን ከዛሬ ጀምሮ የታሰሩ አባላቶቻችሁ ይለቀቃሉ ብለዋል። በእርግጥ ለዚህ የተለየ ሁኔታ አስቀምጠዋል፤ የተለየ ወንጀል የሠራ፣ ንብረት ያጠፋ፣ ሰው የገደለ ከሆነን እነዚህን ከእስር መፍታት አይቻልም ብለዋል። ከዚህ አኳያ ይፈፀማል ብለን ነው እየጠበቅን ያለነው። ግን በኛ በኩል ዛሬም እየደረሰን ያለው ሪፖርት አባላቶቻችን አሁንም እየታሰሩ መሆኑን ነው። አሁንም ደግመን እኛ የምንለው 11ኛው ሰዓት የሚለው አባባል የሚሰራው ለእነሱ ነው። ስለዚህ 11ኛው ሰዓት ላይ ያላቸውን ዕድል እንዲጠቀሙበትና በሙሉ ልብ ውይይት ውስጥ ተሳትፈው ቃል በተገባልን መሠረት የታሰሩ አባላቶቻችን እንዲፈቱና መዋከብ እንዲቆም እንጠይቃለን። </p>

<p>የኢህአዴግ ሥራ አስፈፅሚ ድርድር አናደርግም እያለ ነው በሚል ለተነሣው ጥያቄ የምንሰጠው ምላሽ ድርድሩ መጀመሩን ነው። ይህንን ሊክዱት የሚችሉት ጉዳይ አይደለም፤ የድርድሩ ጥያቄ ከኛ አይደለም የመጣው እስከዛሬ ድረስ ኢህአዴግ ፓርላማ ሳትገቡ ፊት ለፊት መተያየት አንችልም የሚል ነገር ነው የነገሩን። እንዳውም ያላችሁ አማራጭ ወይ ፓርላማ ትገባላችሁ፤ ወይ ትሰደዳላችሁ፣ ወይ ትታሰራላችሁ የሚል ነው። ከዚህ ውጪ ከኛ ጋር የመነጋገሩ ጉዳይ አማራጭ አይገባም ብሎ ነበር።</p>

<p>ከዛ ወጥቶ አነጋግራለሁ ያለው ኢህአዴግ ነው። አነጋግራለሁ በማለት አላበቃም አድርጎታል። ይሄን በአደባባይ፣ በማስረጃ፣ በአምባሳደሮች ፊት ያደረጉት ነውና እኛን አይሳስበንም።</p>

<p>ከብሔራዊ አንድነት መንግስት ጥያቄ ትወርዳላችሁ ወይ ለሚለው ጥያቄ በኛ በኩል የምንለው እስካሁን የማነሣቸው ጥያቄዎች በሙሉ የተረጋገጠ የዲሞክራሲ ስርአት በኢትዮጵያ ስለመገንባት ነው። ከዚህ በታች አንወርድም። ይኼ ነው፤ ያ ነው፤ ከፍ ይላል፤ ዝቅ ይላል የሚል ነገር መናገር አልችልም። ግን እነዚህን መሠረታዊ የሆኑ የሥርዓቱን ማረጋገጫ መንገዶች ሳንይዝ የምንደርስበት ስምምነት፣ አብቅቷል የምንለው ነገር የለም።</p>

<p>ኢንጂነር ግዛቸው፦ ለጋሽ አገሮች የድርድሩን ሁኔታ ከማመቻቸት ባሻገር በሀገራችን ፓለቲካ ውስጥ የሚጫወቱት ሚና የለም። ነገር ግን ያለውን የፖለቲካ ውጥረት ለማርገብ ሁለታችንን የማገናኘትና እንድንወያይ የማድረግ ሚናን ብቻ ነው ያላቸው። እና የውይይቱን የጥርጊያ መንገድ የማወያየት ሚና ብቻ ነው የተወጡት።</p>

<p>ሌላው ቀደም ሲል እንደተገለፀው እየተካሄደ ያለውን ከፍተኛ የእስራት ዘመቻና ወከባ በተመለከተ ጠቅላይ ሚኒስትሩ ሁኔታውን በበጎ ሁኔታ ተመልክተው ተገቢውን እርምጃ እንደሚወስዱ ቃል ገብተው ነበር። ምናልባት ዛሬ እና ነገ ውጤቱን የምናየው ይሆናል።፡ነገር ግን እስካሁን ባለን መረጃ ነገሮች ተባብሰው ቀጥለዋል። እስከ ቅድሜ ድረስ የታሰሩ ሰዎች 1059 ነበሩ።ሰኞ ጠዋት ባገኘነው ሪፖርት አዲስ አበባ 28 ሰዎች ታስረዋል፤ ሰሜን ኢትዮጵያ አካባቢ 78 ሰዎች ታስረዋል፤ ደቡብ ኢትዮጵያ 29 ማዕከላዊ ኢትዮጵያ 5፤ በምስራቅ ኢትዮጵያ 56፣ በምዕራብ ኢትዮጵያ 5 በጠቅላላው 196 ሰዎች ቅዳሜና እሁድ ብቻ እንደታሰሩ ሪፖርት ደርሶናል። በተጨማሪ በወልዲያና በሰከላ እሥራት ሳይሆን ከፍተኛ አፈሣ እየተካሄደ መሆኑ፣ በኮምቦልቻ የቅንጅቱ ቢሮ መታሸጉን፣ በሱልልታ ሙሎ አቶ ግርማ ብሩ የሚባሉ አባላችን መገደላቸውን ፣ በከሚሌ የኛ ተወዳዳሪ አሸንፎ በድጋሚ ምርጫ የተቀመጡት አቶ ደርብ ተፈራ የተባሉት አባላችን መታሠራቸውን መግለፅ እንወዳለን።</p>

<p class="align-center"><a href="/Gazettas/AddisZena/info/AddisZena.html">ከአዲስ ዜና መስከረም 24 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1998/መስከረም/24/አዲስ፡ዜና2.240198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
