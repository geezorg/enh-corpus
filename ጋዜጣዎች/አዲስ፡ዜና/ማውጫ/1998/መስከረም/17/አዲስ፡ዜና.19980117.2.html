<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትሩ ፎከሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ጠቅላይ ሚኒስትሩ ፎከሩ </h2>


<p>ጠ/ሚ/ር መለስ ዜናዊ ከትናንትና በስቲያ ዕሁድ በሬዲዮንና በቴሌቪዥን በሰጡት መግለጫ ተቃዋሚ ፓርቲዎች የሚከተሉት የትግል ስልት ከንቱ የህፃናት ጨዋታ ነው ሲሉ አጣጣሉት። መንግሥታቸው በተቃዋሚ ፓርቲዎች ላይ ካለምንም ማቅማማት እርምጃ ለመውሰድ ጫፍ ላይ መድረሱንና ወቅቱ 11ኛው ሰዓት የሚባለው መሆኑን አጽንኦት በመስጠት ዛቻና ማስፈራሪያቸውን ሰንዝረዋል።</p>

<p>ተቃዋሚ ፓርቲዎች በመጪው ዕሁድ መስከረም 22 ቀን ለመጥራት ባቀዱት ህዝባዊ ሰልፍ ላይ አስተያየታቸውን እንዲሰጡ የተጠየቁት ጠ/ሚ/ር መለስ ዓላማቸው በህገ መንግስቱና በህግ የተቋቋሙ ተቋሞችን፣ ምርጫ ቦርድን፣ የዳኝነት ሥርዓቱን በዓመፅ በጉልበትና በማስፈራራት መቀየር ነው ሲሉ ከሰዋቸዋል።</p>

<p>«ይህ ዓላማቸው ከማንም የተሰወረ አይደለም፤ ዓላማቸውን በፅሁፍ በደብዳቤ መስክ አስቀምጠዋል። መንግስት የጽሁፍ፤ የኦዲዮ፣ የቪዲዮ ክምር ማስረጃ አለው። ይህንን ዓላማ መጠንሰስ፤ ማሠር፣ ማስፈፀም መቀስቀስ ብቻውን ከባድ ወንጀል ነው» ሲሉ ተቃዋሚዎችን ለማስፈራራት ሞክረዋል።</p>

<p>ተቃዋሚዎች «እናደርገዋለን የሚሉት ሰልፍ የከባድ ወንጀል አካል ነው፣ ወንጀል የመፈጸም መብት የላቸውም» ያሉት ጠ/ሚ/ር መለስ ዜናዊ ተቃዋሚዎች ከባድ ወንጀል መፈፀማቸውን መንግስታቸው እየታወቀ ተጨማሪ ወንጀል እስኪፈፅሙ ድረስ ተመጣጣኝ እርምጃ ያልወሰደበትን ምክንያት የህፃናት ድብብቆሽ ጨዋታው ስላማረው አይደለም ብለዋል።</p>

<p>እስካሁን ተቃዋሚ ፓርቲዎች ከፈፀሙት ወንጀል ጋር የሚመጥን እርምጃ አለመወሰዱን የጠቆሙት ጠ/ሚ/ር መለስ ዜናዊ፣ «እርምጃ ባለመውሰዳችን የድብብቆሽ ጨዋታ ውስጥ የገባን ከመሰላቸው እስከመጨረሻው ደቂቃ ድረስ ጠብቀን ውሳኔ ለመስጠት ስለፈለግን ነው» ብለዋል። አክለውም፦ «እስከመጨረሻው ድረስ በትዕግስት መጠበቅ አንድ ነገር ሆኖ ህገ መንግሥታዊ ስርአቱን ለአደጋ የሚያጋልጥ እርምጃ በሚወሰድበት ሰዓት ይሔ መንግሥት ያለ አንዳች ማቅማማት አደጋውን ለመመከት ብቻ ሣይሆን ለሌላ ጊዜ እንዳይደገም ለማድረግ ተፈላጊ የሆኑ እርምጃዎችን እንደሚወስድ ማንም መጠራጠር ያለበት አይመስለኝም። ነገሮች ሊቀለበሱ የማይችሉበት ደረጃ ላይ ከመድረሣቸው በፊት ጊዜ መስጠት ያስፈልጋል በማለታችን ወቅቱ ሲደርስ ያለማቅማማት ተፈላጊውን እምርጃ ለመውሰድ አስፈላጊ ቅድመ ዝግጅት እንዲደረግ ሊታሰብ ይገባል» ሲሉ አስጠንቅቀዋል።</p>

<p>ተቃዋሚ ፓርቲዎች ሰልፉን ሳያደርጉ እንኳ ድርጅቶቹ መሪዎቻቸውና አባሎቻቸው ከባድ ወንጀል ስለመፈፀማቸው መንግስት ከበቂ በላይ መረጃ እንዳለው ደጋግመው የገለፁት ጠ/ሚ/ር መለስ ዜናዊ ወቅቱ ሲደርስ የማያዳግም እርምጃ እንደሚወስድና አሁን ያንን እርምጃ ለመውሰድ ፈረንጆቹ 11ኛ ሰአት የሚሉት ላይ መድረሳቸውን አስገንዝበዋል።</p>

<p>«ተቃዋሚዎች የጀመሩት የድብብቆሽ ጨዋታ ማንንም አይጠቅምምና እስካሁን የፈፀሙት የወንጀል ተግባር ተላቀው ወደ ሰላም አቅጣጫ እንዲያመሩ አሳስባለሁ» ሲሉ ለመምከር የሞከቱት ጠ/ሚ/ር መለስ ዜናዊ ተቃዋሚዎች እናደርገዋለን ያሉትን ሰላማዊ ሰልፍ የአመፅ ተግባር ነው ሲሉ ኮንነውታል። ያለማቅማማት እርምጃ እንደሚወስዱም ዝተዋል። በሚወሰደው እርምጃ በሚገኘው ውጤት ተጠያቂው ያመፀው ኃይል ይሆናል ሲሉ አስፈራርተዋል።</p>

<p>ይህንን የጠ/ሚ/ሩን መግለጫ የተከታተሉ ሰዎች «ጠ/ሚ/ሩ ለየላቸው፣ አምባገነን ለመሆናቸው ይህ ፉከራቸው ማረጋገጫ ነው» ሲሉ አስተያየታቸውን ሰንዝረዋል። «ይህ የጠ/ሚ/ሩ መግለጫ ከፍርሃት የመነጨና ይይዙ ይጨብጡ ማጣታቸውን አመላካች ነው» ሲሉ ግምታቸውን ሰንዝረዋል።</p>

<p class="align-center"><a href="/Gazettas/AddisZena/info/AddisZena.html">ከአዲስ ዜና መስከረም 17 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1998/መስከረም/17/አዲስ፡ዜና2.170198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
