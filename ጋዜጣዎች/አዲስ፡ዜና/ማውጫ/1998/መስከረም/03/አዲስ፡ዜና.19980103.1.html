<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብአዴን አፈነገጠ ኢህአዴግ ባልተረጋገጠ ስልጣን ተከፋፈለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብአዴን አፈነገጠ ኢህአዴግ ባልተረጋገጠ ስልጣን ተከፋፈለ </h2>


<p>የህወሃት ተቀጥላ መሆኑ በስፋት በሚታወቀው ብአዴን ውስጥ ድርጅቱን ከሞት ለመታደግ በሚል «ትግል ለኢህአዴግ ትንሣኤ» የተሰኘ አስኳል መፈጠሩን ውስጥ አዋቂ ምንጮች ገለፁ።</p>

<p>ይህ «ትግል ለኢህአዴግ ትንሣኤ» የተሰኘው እና የኢህአዴግን ትንሣኤ ለመመለስ በሚል እየተንቀሣቀሰ የሚገኘው አስኳል፣ በብሔራዊ የሥልጣን ክፍፍል ዙሪያ የህወሀት የበላይነት ወደ ፍፁም አምባገነንነት መሸጋገሩን በመቃወም ላይ ያነጣጠረ አላማ እንዳለው ውስጥ አዋቂ ምንጮች አመልክተዋል።</p>

<p>ኢህአዴግ የግንቦት/97ቱን ምርጫ አሸንፌአለሁ፣ መንግስት መመስረት እችላለሁ ብሎ ካሣወቀ በኋላ፣ በመንግስት ምስረታው ወቅት በአባል ድርጅቶች መሀል የስልጣን ድልድል ለማድረግ ከነሐሴ መጨረሻ ጀምሮ ዝግ ስብሰባ ተቀምጧል ተብሏል። በዚህ ዝግ ስብሰባ ቁልፍ፣ ቁልፍ የሆኑ የመንግስት ስልጣንን የህወሐት ሰዎች እንዲይዙ መታሰቡ የብአዴግን ሰዎችን አበሳጭቷቸዋል።</p>

<p>ጠቅላይ ሚኒስትር መለስ ዜናዊ ለስልጣናቸው ፍፁም ታማኝ የሆኑ ሰዎችን በዙሪያቸው ለማሰባሰብ የሞከሩ ሲሆን፣ ከነዚህ ውስጥ አቶ አርከበ እቁባይ፣ አቶ አባይ ፀሐዬ፣ አቶ ስዩም መስፍን ከፍተኛውን ስልጣን ያገኛሉ ተብሏል። እንዲህ ካለው ቁልፍ ስልጣን የብአዴን እና የሌላ ብሔር ተወላጆች እንዲገለሉ መደረጋቸው ብአዴኖችን ለድርጅታቸው የትንሣኤ ትግል አነሳስቷቸዋል ሲሉ ውስጥ አዋቂ ምንጮች ገልፀዋል።</p>

<p>የአማራውን ድርጅት በመወከል ከፍተኛ ስልጣን እንደሚያገኙ ሲነገርላቸው የነበሩት አቶ በረከት ስምኦን የአፈ ጉባኤነት ስልጣን ታስቦላቸው እንደነበር፣ ነገር ግን ከነሐሴ መጨረሻ ጀምሮ እየተደረገ ባለው ዝግ ስብሰባ አቶ መለስ «በግል የምንፈታው ነገር አለ» በሚል ለጊዜው ከስልጣን ክፍፍል ውጭ እንዳደረጓቸው ምንጮቻችን ጠቁመዋል።</p>

<p>«የስልጣን ክፍፍል በብሔር ተዋፅኦ የሚሰጥ ከሆነ ከፍተኛውን ሥፍራ ማግኘት ያለበት ኦሮሞ ነው፣ ከዚያ ቀጥሎ አማራ ነው፣ የህወሀት ሰዎች ቁልፍ ስልጣን መያዝ የለባቸውም» የሚሉ «ትግል ለኢህአዴግ ትንሣኤ» አባላቶች ድርጅታቸውን ከአደጋ ለመታደግ የተጠናከረ እንቅስቃሴ መቀጠላቸውን ምንጮቻችን አብራርተዋል።</p>

<p>የብአዴን መገለል ያልተዋጠላቸው የድርጅቱ አባሎች ቢቻል የድርጅታቸውን ህልውና እዛው ሆነው መታገልና ማስከበር፣ ካልተቻለ ተነጥለው መውጣት እንደሚፈልጉ የጠቆሙት ምንጮቻችን፣ በመጪው ዘመን የአማራ ክልል ሁለተኛ ሰው ሊሆኑ ይችላሉ ተብለው የተገመቱት (ስማቸው ለደህንነት በመስጋት መጥቀስ ያልፈለጉ ግለሰብ) በምንም ዓይነት ከድርጅቱ ጋር ላለመቀጠል ወስነው እራሳቸውን ማግለላቸውን አክለው ጠቁመዋል።</p>

<p>ይህ በእንዲህ እንዳለ በዚህ የብአዴን ውስጣዊ ፍትጊያ ዙሪያ የዘገበው የኢትኦጵ ጋዜጠኞች ህይወታቸው አደጋ ውስጥ እንደሚገኝ ከደህንነት የስልክ ማስጠንቀቂያ ተሰጣቸው።</p>

<p>የደህንነት ሰዎች ወደ ኢትኦጵ ቢሮ ደውለው ለፀሐፊዋ ጋዜጠኞቹ በዚህ ዙሪያ እጃቸውን እንዲሰበስቡ፣ ካልሰበሰቡ በህይወታቸው አደጋ እንደሚገጥማቸው እንድትነግራቸው አዘዋታል። የአዲስ ዜና ጋዜጣ ዝግጅት ክፍሉ በደረሰው ጥቆማ መሠረት ዛቻው መፈፀሙን ከኢትኦጵ ቢሮ አረጋግጧል።</p>

<p class="align-center"><a href="/Gazettas/AddisZena/info/AddisZena.html">ከአዲስ ዜና መስከረም 3 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1998/መስከረም/03/አዲስ፡ዜና1.030198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
