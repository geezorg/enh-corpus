<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ውሳኔው አከራካሪ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ውሳኔው አከራካሪ ሆኗል</h1>


<p>አዲስ አበባ - የሄጉ የድንበር ኮሚሽን የሰጠው ውሳኔ የተለያዩ አስተያየቶች እንደቀሰቀሰ የአዲስ ዜና ዘጋቢዎች ያጠናቀሩት ሪፖርት አመልክቷል።</p>

<p>አስተያየታቸውን ከሰጡት መካከል ፕሮፌሰር መስፍን ወ/ማርያም እና የአማራጭ ኃይሎች ሊቀመንበር ዶ/ር በየነ ጴጥሮስ እንደገለፁት የሄጉ ውሳኔ ኤርትራ ለዘመናት ያልነበራትን ህጋዊ ድንበር እንዲኖራት ያስችላታል።</p>

<p>ውሳኔው በኤርትራ መገንጠል ላይ የመጨረሻውን ሚስማር የመታ ነው ያሉት ፕሮፌሰር መስፍን ኤርትራ የዛሬ 10 ዓመት ያልነበራትን የድንበር ወሰን አሁን በዓለም አቀፍ ፍርድ ቤት ተወስኖ እንደተሰጣት ገልፀዋል።</p>

<p>ኢትዮጵያም ሆነች ኤርትራ ቀድሞ በኢትዮጵያና በኢጣሊያን መካከል በተደረጉ ውሎች በመስማማታቸው ውሳኔው የጠበቁት እንደነበር ፕሮፌሰር መስፍን አመልክተዋል።</p>

<p>ይህ ውሳኔ የኢትዮጵያና የኤርትራ ህዝቦች ያልወሰኑት ነው ያሉት ፕሮፌሰር መስፍን በሻዕቢያና በወያኔ የፖለቲካ ድርጅቶች የተፈፀመ ነው ሲሉ አስረድተዋል።</p>

<p>የኢትዮጵያ መንግሥት በድርድሩ ላይ የባህር በር ጥያቄን በማንሳት ህዝቡን ተጠቃሚ ማድረግ ሲገባው አንድም ጥያቀ ባለማንሳቱ አገሪቱ ልታገኘው የሚገባትን ድንበር አላገኘችም ሲሉ ዶ/ር በየነ አስረድተዋል።</p>

<p>ብቁ አስተዳደር (ኤፍፈችቲቨ ኣድሚኒስትራቲኦን) በማጣት በሚል በምዕራብ በኩል ያሉ የኢትዮጵያ ይዞታዎችን ለኤርትራ ሙሉ ለሙሉ መሰጠታቸው ውሳኔው ከኢትዮጵያ ይልቅ ኤርትራን የጠቀመ እንደሆነ ዶ/ር በየነ ጠቁመዋል።</p>

<p>የሄጉን ውሳኔ አስመልክቶ በተሰበሰበ አስተያየት ውሳኔው ጥሩም መጥፎም ጎን እንዳለው የገለፀው በአንድ የግል ኮሌጅ የህግ ተማሪ "በጦርነቱ ብዙ መስዋዕትነት ስለተከፈለ እንደ ድል እቆጥረዋለሁ። በሌላ በኩል ውሳኔው የተመሠረተው በተቀበረ ውል ላይ በመሆኑ አሰብን በማጣታችን ኢትዮጵያን ወደብ ፍለጋ ተንከራታች አገር ያደርጋታል" ብሏል።</p>

<p>በአየር ኃይል ውስጥ ለብዙ ዘመናት ያገለገሉ አንድ ኮሌኔል በበኩላቸው "የድንበር ግልግሉ በአሰብ ጉዳይ ላይ አለመወያየቱ የኢትዮጵያ መንግሥት ስህተት መሆኑን ገልፀው ለወደፊቱ ግጭት መነሳቱ አይቀርም" ሲሉ አስተያየታቸውን ሰጥተዋል።</p>

<p>ጦርነት ከማስቀረቱ፣ ለአገር ዕረፍት ከማምጣቱና የሰው እልቂት ከማስቀረቱ አንፃር ውሳኔውን እደግፋለሁ ያሉት በመምህርነት ሙያ ላይ የተሰማሩና ስማቸውን መግለፅ ያልፈለጉ ግለሰብ ደግሞ መሬትን ከማግኘት አንፃር በውሳኔው ላይ ስማቸው የተጠቀሰው ቦታዎች ድሮውንም የኛ ቦታዎች ናቸው ሲሉ ተናግረዋል። የራሳችንን መሬት መልሰን እጃችን ማግባታችን ትርፍ አገኘን የሚያስብል እንዳልሆነም አመልክተዋል።</p>

<p>የደብረዘይት ከተማ ነዋሪ የሆነና በጦርነቱ ሁለት እግሮቹን ያጣ አንድ ወጣት የሠራዊቱ አባል ውሳኔው ሁለተኛ ድል መሆኑንና ካጠገቡ የተሰውጓደኞቹ ይህን ድል አይተው ቢሆን ምነኛ መታደል ነበር ሲል እልህ በተሞላ ስሜት ተናግሯል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሚያዚያ 9 ቀን 1994</a></p>

</body>
</html>	














