<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኮንትሮባንድ የሚገባው የእድሜ ማራዘሚያ መድኃኒት ችግር ፈጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኮንትሮባንድ የሚገባው የእድሜ ማራዘሚያ መድኃኒት ችግር ፈጥሯል</h1>


<p>አዲስ አበባ - የኤች አይ ቪ ኤድስ ሕሙማንን ዕድሜ ለማራዘም የሚረዱ መድኃኒቶች በሕገ-ወጥ መንገድ ወደ አገር ውስጥ በመግባታቸው ተጠቃሚዎችን ችግር ላይ እንደጣሉ በመከላከያ ሚኒስቴር የጤና አገልግሎት ኃላፊ ገለጹ።</p>

<p>ኃላፊው ዶክተር ይገረሙ አበበ ለአዲስ ዜና እንደገለጹት መድኃኒቶቹ ከቁጥጥር ውጭ ወደ አገር ውስጥ ከገቡ በኋላ ከዋጋ፣ ከአጠቃቀምና ከምክር አገልግሎት አንጻር በጣም ዝቅተኛ በመሆናቸው ሕሙማንን አደጋ ላይ እየጣሉ ነው።</p>

<p>ያለቁጥጥር የሚገቡት የእድሜ ማራዘሚያ መድሃኒቶችን የሚጠቀሙ ሕሙማን አወሳሰዳቸው ያለአግባብ በመሆኑ ቫይረሱ እንደሚለምደውና በሽታውን ሊከላከል እንደማይችል ያመለከቱት ኃላፊው የመድኃኒቶቹ በሕገ-ወጥ መንገድ ወደ አገር ውስጥ መግባት በተጠቃሚ ግለሰቦችም ሆነ በሕብረተሰቡ እንዲሁም በአገሪቱ ላይ የሚያደርሰው ችግር አሳሳቢ እንደሆነ ተናግረዋልል።</p>

<p>ዶክተር ይገረሙ "ይህንኑ ችግር ለማስወገድ የተጀመሩት ስራዎችን በማጠናቀቅና ሰሞኑን በሚመለከታቸው አካላት ውይይት የተካሄደበትን የዕድሜ ማራዘሚያ መድኃኒቶች አቅርቦትና አጠቃቀም ፖሊሲን በማጽደቅ መድኃኒቶቹን በሕጋዊ መንገድ በአፋጣኝ ወደ አገር ውስጥ ማስገባት ችግሮቹን ይፈታል" ብለዋል።</p>

<p>የእድሜ ማራዘሚያ መድኃኒት (Antiretroviral drugs) ወደ አገር ውስጥ መግባት የራሱ ከፍተኛ ጥቅም እንዳለው ቢረጋገጥም የዋጋው መወደድ፣ የአጠቃቀሙ አወሳሰድ፣ በየተቋማቱ ያሉትን የጤና ባለሙያዎች ማሰልጠንና ሌሎች ተጓዳኝ ችግሮች ትኩረት ሊሰጥባቸው ስለሚገባ ችግሮቹና መፍትሔዎቹን በተመለከተ በፖሊሲው መጠቀሱን ዶክተር ይገረሙ ጠቁመዋል።</p>

<p>እንደ ኃላፊው ገለጻ በሽታው አገር ውስጥ ከገባ ከ15 ዓመታት ወዲህ አንድ ነጥብ ሁለት ሚሊዮን ዜጐች ሞተው፣ ሦስት ሚሊዮን የሚሆኑ ህጻናትና አዋቂዎች ከቫይረሱ ጋር ሲኖሩ ከአምስት መቶ እስከ ስድስት መቶ ሺ የሚጠጉ የኤድስ ሕሙማን የእድሜ ማራዘሚያ መድኃኒት ይፈልጋሉ።</p>

<p>በአሁኑ ወቅት አስመጪዎች መድኃኒቱን ወደ አገር ውስጥ ለማስገባት አስፈላጊውን ፎርማሊቲ በማሟላት ላይ መሆናቸውን ከኃላፊው ንግግር ለመረዳት ተችሏል።</p>


<p class="align-center"><a href="/Gazettas/AddisZena/info/AddisZena.sera.html"> ከአዲስ ዜና ሚያዝያ 16 ቀን 1994</a></p>

</body>
</html>	














