<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለድንበር ኮሚሽኑ ያቀረበችው ጥያቄ ውድቅ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ለድንበር ኮሚሽኑ ያቀረበችው ጥያቄ ውድቅ ሆነ</h1>


<p>የኢትዮጵያ መንግሥት በሄግ የተሰየመው የኢትዮ-ኤርትራ ድንበር ኮሚሽን ሚያዚያ 5 ቀን 1994 ዓ.ም ያሳለፈው ውሳኔ እንደገና እንዲታይለት ያቀረበው ጥያቄ ውድቅ ሆነ።</p>

<p>የኢትዮጵያን ጥያቄን እንደማይቀበለው የገለፀው የድንበር ኮሚሽን የኢትዮጵያ ጥያቄ "ተቀባይነት የሌለውና እንደገና ሊታይ የማይችል" ነው ሲል አስምሮበታል።</p>

<p>ሚያዚያ 5 ቀን 1994 ዓ.ም በሄግ የተሰየመው የኢትዮ-ኤርትራ የድንበር ግልግል ኮሚሽን ሁለቱ አገሮች ያቀረቡትን የድንበር ይገባኛል መከራከሪያ ነጥቦች ከመረመረ በኋላ ውሳኔ ማሳለፉ ይታወሳል። የኮሚሽኑ ውሳኔ ይግባኝ የሌለውና እንደገና የማይታይ የመጨረሻም ፍርድ እንደሆነም ይታወቃል።</p>

<p>የድንበር ግልግል ኮሚሽን ውሳኔውን ይፋ እንዳደረገ ሁለቱም አገሮች ድል አገኘንበት እንዳሉና በተለይ ባድመ የተባለችው መንደር (በአሁኑ ወቅት በኢትዮጵያ አስተዳደር ሥር ያለች) በውሳኔው መሰረት እንደተሰጠቻቸው ሁለቱም ወገኖች ወዲያውኑ ለህዝቦቻቸው መግለፃቸው ይታወቃል።</p>

<p>የድንበሩ ኮሚሽኑ ውሳኔ ይፋ በሆነ ሰሞን በተለይ በኤርትራ ድንበር አካባቢ የሚገኙ ነዋሪዎችን እያደናገረ እንደሚገኝ የትግራይ ክልል አፈጉባዔ ዶክተር ሰለሞን እንቋይ ገልፀው ነበር። "የድንበር ኮሚሽኑ አስቀድሞ ሁሉን ግልፅ ማድረግ ነበረበት። ያም ቢሆን ኖሮ የነገሮች ቁርጥ ይታወቅ ነበር። ሕዝቡ በወረቀት ላይ የተሳለውን መስመር በእርግጠኝነትየት ቦታ እንዳረፈ ሊያውቅ አይችልም" ሲሉ ዶክተር ሰለሞን መቀሌ ላይ ለጋዜጠኞች በወቅቱ ተናግረው ነበር። ኢትዮጵያ የባድመን ዕጣ ፈንታ አስመክቶ ከድንበር ኮሚሽኑ ማብራሪያ መጠየቅ እንዳለባት በመጀመሪያ የጠየቁት ከፍተኛ ባለሥልጣን ዶ/ር ሰለሞን መሆናቸውም ይታወሳል።</p>

<p>ኮሚሽኑ በውሳኔው ይፋ ያደረገው ካርታ የባድመ መንደር የት እንደምትገኝ እና ለማን እንደተሰጠች እንደማያመለክት ብዙ የካርታ ሥራ ምሁራን ይገልፃሉ።</p>

<p>ኢትዮጵያም ግንቦት 5 ቀን 1994 ውሳኔውን አስመልክቶ ማብራሪያ እና እርማት ብትጠይቅም በድንበር ኮሚሽኑ ሰሞኑን ውድቅ ተደርጓል። ጉዳዩን አስመልክቶ የአዲስ ዜና ጋዜጣ ዝግጅት ክፍል አስተያየት ከውጭ ጉዳይ ሚኒስትር መሥሪያ ቤት ቢጠይቅም "ውጭ ጉዳይ ስለዚህ ጉዳይ መግለጫ ስለሚያወጣ ጠብቁ" የሚል መልስ ተሰጥቶታል።</p>

<p>የድንበር ግልግል ኮሚሽኑ ውሳኔውን ካሳለፈ ጀምሮ በተለይ ባድመን አስመልክቶ ቁርጥ ያለ ነገር አለመገኘቱ የህዝቡን ልብ በሁለት ከፍሎ ሲያነጋግረው የቆየ ጉዳይ ነበር። ኢትዮጵያ ግንቦት 5 ቀን 1994 ዓ.ም ያቀረበችው የማብራሪያና የማስተካከያ ጥያቄ ውድቅ በመሆኑ ቀጣዩ እርምጃዋ ምን እንደሆነ ወይንም ሁኔታው በድንበር ከለላው ላይ ስለሚያሳድረው ተፅዕኖ ለማወቅ የውጭ ጉዳይ ሚኒስትርን መግለጫ መጠበቁ የግድ ሆኗል።</p>

<p>በተያያዘ ዜና ኢትዮጵያና ኤርትራ ሐምሌ 9 ቀን 1994 ዓ.ም የድንበር መካለሉ ስለሚደረግበት ሁኔታ በሄግ ተገናኝተው እንደሚነጋገሩ ታውቋል። የድንበር ኮሚሽኑ ውሳኔውን ካሳለፈ በኋላ በሄግ ኢትዮጵያና ኤርትራ ሲገናኙ ሐምሌ 9 ቀን 1994 ዓ.ም ለሁለተኛ ጊዜ መሆኑ ነው።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 26 ቀን 1994</a></p>

</body>
</html>	














