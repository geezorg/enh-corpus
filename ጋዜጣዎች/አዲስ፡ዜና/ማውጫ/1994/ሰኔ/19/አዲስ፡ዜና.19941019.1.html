<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአረብ ሊግ በኢትዮጵያ የተሰጠውን መግለጫ አስተባበለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአረብ ሊግ በኢትዮጵያ የተሰጠውን መግለጫ አስተባበለ</h1>


<p>የአረብ ሊግ ኢትዮጵያ በሶማሊያ የውስጥ ጉዳይ ጣልቃ መግባት አለመግባቷን የሚያጣራ የልዑካን ቡድን ሰይሟል የተባለውን የድርጅቱ ዋና ፀሐፊ አምር ሙሳ አስተባበሉ።</p>

<p>የአረብ ሊግ ዋና ፀሀፊ አምር ሙሳ ከትንናንት በስቲያ በሸራተን አዲስ ለጋዜጠኞች በሰጡት መግለጫ እንዳመለከቱት የአረብ ሊግ ኢትዮጵያ በሶማሊያ የውስጥ ጉዳይ ጣልቃ መግባቷን ወይም አለመግባቷን የሚያጣራ የልዑካን ቡድን አልሰየመም።</p>

<p>ዋና ፀሐፊው እንዳሉት ይህ ዜና ምናልባት በፈጠራ የተሰራጨ እንጂ ከድርጅቱ የወጣ አይደለም።</p>

<p>"ኢትዮጵያ በሶማሊያ ሰላም ይኖር ዘንድ በአፍሪካ አንድነትና በኢጋድ (የምስራቅ አፍሪካ በይነ መንግሥታት ድርጅት) በኩል የምታደርገውን ጥረት እናበረታታለን" ሲሉ ዋና ፀሐፊው ተናግረዋል።</p>

<p>የኢትዮጵያ መንግሥት ጉዳዩን አስመልክቶ ቀደም ሲል ባወጣው መግለጫ ተቃውሞን አሰምቶ እንደነበርና ይህ እንዴት የፈጠራ ወሬ ሊሆን ይችላል? ተብለው በጋዜጠኞች ለተጠየቁት ጥያቄ "እኔ የአረብ ሊግ ዋና ፀሀፊ ነኝ፤ ኢትዮጵያ በሶማሊያ ጉዳይ ጣልቃ መግባቷንና አለመግባቷን የሚመረምር ቡድን እንዲሰየም ድርጅቱ አልወሰነም፤ እንደዚህ ያለ ውሳኔም የለም" ሲሉ አረጋግጠዋል።</p>

<p>የኢትዮጵያ የማስታወቂያ ሚኒስትር የአረብ ሊግ ኢትዮጵያ በሶማሊያ የውስጥ ጉዳይ ጣልቃ መግባት አለመግባቷን የሚያጣራ ቡድን መሰየሙን በመቃወም ግንቦት 12 ቀን 1994ዓ.ም መግለጫ ማውጣቱ ይታወሳል።</p>

<p>የኢትዮጵያ መንግሥት በዚህ መግለጫው የዓረብ ሊግ ከኢትዮጵያ የበለጠ ለሶማሊያ ተቆርቋሪ በመሆን ሁኔታውን ሳያጣራ አንድን ወገን ከመወንጀል እንዲቆጠብ አጥብቆ አሳስቦ ነበር።</p>

<p>ለሶማሊያ ጊዜያዊ መንግሥት እውቅና እንደሰጣችሁና የጦር መሣሪያም እንደምትጭኑለት በአገሪቱ ተቃዋሚ የጦር አበጋዞች ትወነጅላላችሁ ይህንን እንዴት ይመልሱታል? ተብለው ከጋዜጠኞች ለቀረበላቸው ጥያቄ ሲመልሱ "እነዚህ ተቃዋሚዎች ብዙ ነው የሚያወሩት። ይልቅ ወሬያቸውን ትተው እርስ በርስ የሚታረቁበትንና አገራቸውን እንደገና የሚገነቡበትን መንገድ ቢቀይሱ ይሻላል። በእርግጥ ለጊዜያዊ የሽግግር መንግሥቱ እውቅና ሰጥተናል። መሣሪያ ታቀብላላችሁ የሚባለው ነገር፣ እንግዲህ የሚነሳውን ክስ ሁሉ ከሰማን ዋጋ በሌለው ባህር ውስጥ እንወድቃለን" ሲሉ መልሰዋል።</p>

<p>አመር ሙሳ በሸራተን አዲስ ለጋዜጠኞች መግለጫ ከሰጡ በኋላ ከውጭ ጉዳይ ሚኒስትር ስዩም መስፍን ጋርም ተገናኝተው መወያየታቸው ታውቋል። በኢትዮጵያና በአረቡ ዓለም ስላለው ግንኙነት በተነጋገሩበት ወቅትም የኢትዮጵያና የአረብ የንግድ ምክር ቤት መቋቋም እንዳለበት እምነታቸውን ገልፀዋል። የንግድ ምክር ቤቱ እንዲቋቋም በሁለቱም ወገኖች ፍላጐት እንዳለ የተመለከተ ሲሆን ሰፊ ውይይትም ተደርጐበታል።</p>


<p class="align-center"><a href="/Gazettas/AddisZena/info/AddisZena.sera.html">አዲስ ዜና ሰኔ 19 ቀን 1994</a></p>

</body>
</html>	














