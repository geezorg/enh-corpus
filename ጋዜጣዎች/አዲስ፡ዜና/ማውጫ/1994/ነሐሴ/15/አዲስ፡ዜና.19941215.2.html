<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ፓርቲዎች ሁሉ አቀፍ ጉባዔ ሊጠሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ተቃዋሚ ፓርቲዎች ሁሉ አቀፍ ጉባዔ ሊጠሩ ነው</h1>


<p>በኢትዮጵያና በሰሜን አሜሪካ የሚገኙ ዘጠኝ ተቃዋሚ የፖለቲካ ፓርቲዎች ሁሉ አቀፍ ጉባዔ ለመጥራት የመሰናዶ ኮሚቴ ማቋቋማቸው ተገለፀ።</p>

<p>ሰሞኑን በኢትዮጵያ የሰላምና የዴሞክራሲ አማራጭ ኃይሎች ምክር ቤት (ኢሰዴአኃ ም/ቤት)፣ የደቡብ ኢትዮጵያ ህዝቦች ዴሞክራሲ ኅብረት (ደቡብ ኅብረት)፣ የኦሮሞ ብሔራዊ ኮንግሬስ (አብኮ)፣ የትግራይ ዴሞክራሲያዊ ትብብር (ትዴት)፣ የጋምቤላ ብሔራዊ ዴሞክራሲያዊ ኅብረት (ጋብዴኅ)፣ የኢትዮጵያ ሕዝባዊ አብዮታዊ ፓርቲ (ኢሕአፓ)፣ የኢትዮጵያ ህዝብ ፌዴራል ዴሞክራሲያዊ አንድነት ፓርቲ (ሕብረሕዝብ)፣</p>

<p>መላ ኢትዮጵያ ሶሻሊስት ንቅናቄ (መኢሶን) እና የኢትዮጵያ ዴሞክራሲያዊ ኅብረት በተሃድሶ (ኢዴኅ ተሃድሶ) በጋራ ያወጡት ጋዜጣዊ መግለጫ እንዳመለከተው ተቃዋሚ የፖለቲካ ድርጅቶች በጋራ ሊንቀሳቀሱ የሚችሉበት፣ ልዩነታቸውን አስወግደውና አቻችለው በዋና ዋና የአገሪቱ የፖለቲካ ጉዳዮች ላይ የጋራ ዓላማና አመለካከት ለማስያዝ የሚያስችል ሁሉም የፖለቲካ ኃይሎች የሚሳተፉበት ጉባዔ እየተዘጋጀ ነው። ጉባዔውን እውን ለማድረግም ከሁሉም የተጠቀሱት የተቃዋሚ ፓለቲካ ፓርቲዎች የተውጣጣ አዘጋጅ ኮሚቴ ተቋቁሟል።</p>

<p>"ይህ ጉባዔ እንደታቀደው ተካሂዶ የፖለቲካ ድርጅቶች ኃይላቸውን የሚያስተባብሩበት፣ በአንድ አፍ የሚናገሩበትና በአንድ መንገድ የሚጓዙበት ሁኔታ ከተፈጠረ የሲቪክ ማኅበራትን፣ ታዋቂ ግለሰቦችን፣ በአጠቃላይም ሰፋ ያለውን የህብረተሰብ ክፍል አንቀሳቅሰው ባለው መንግሥት ላይ ጫና በመፍጠር በብሔራዊ እርቅ መንገድ ወደ ዴሞክራሲያዊ ሥርዓት ሽግግር ሊደረግበት የሚችልበት ሁኔታ መፍጠር ይችላሉ" ሲሉ መግለጫው አመልክቷል።</p>

<p>የጉባዔውን ዓላማና ይዘት አስመልክቶ ባለፈው ቅዳሜ የኢትዮጵያ የሰላምና የዴሞክራሲ አማራጭ ኃይሎች ምክር ቤት ሊቀመንበር ዶክተር በየነ ጴጥሮስ፣ የኦሮሞ ብሔራዊ ኮንግሬስ ሊቀመንበር ረዳት ፕሮፌሰር መረራ ጉዲና እና የኢትዮጵያ ሕዝባዊ አብዮታዊ ፓርቲ መሪ አቶ ፋሲካ በለጠ በዳላስ ከተማ ለሚገኙ ኢትዮጵያዊያን ማብራሪያና ገለፃ መስጠታቸው ታውቋል።በተለያዩ የአሜሪካ ከተሞችም ተመሳሳይ ገለፃና ማብራሪያ ይሰጣሉ ተብሎ ይጠበቃል።</p>

<p>ጉባዔው የሚካሄደው በሰሜን አሜሪካ እንደሚሆን ለማወቅ ተችሏል። በየትኛው ጊዜና ከተማ እንደሚሆን ግን የተገለፀ ነገር የለም።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 15 ቀን 1994</a></p>

</body>
</html>	














