<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ረሀቡ ሕዝቡን እያነጋገረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ረሀቡ ሕዝቡን እያነጋገረ ነው</h1>


<p>በአሁኑ ወቅት በአገራችን የተለያዩ ክፍሎች በተከሰተው አሳሳቢ የርሀብ ሁኔታ የተለያዩ የህብረተሰብ ክፍሎች ሃሣብ ሰጥተውበታል።</p>

<p>5 ነጥብ 9 ሚሊዮን ህዝብ መራቡን የአደጋ መከላከልና ዝግጁነት ኮሚሽን የገለፀ ሲሆን ርሃቡን በቁጥጥር ሥር ለማዋል መንግሥት ፈጣን እርምጃ እየወሰደ አይደለም በማለት አንዳንድ የህብረተሰብ ክፍሎችም አስተያየታቸውን ገልፀዋል።</p>

<p>የኢትዮጵያ ሰብዓዊ መብቶች ጉባዔ ፕሬዚዳንት ፕሮፌሰር መስፍን ወ/ማርያም በአሁኑ ወቅት በኢትዮጵያ ችጋር የመከሰቱ ምክንያት የገበሬው ነፃ አለመሆንና የራሱን ኑሮ መምራት አለመቻሉ እንደሆነ ገልፀዋል።</p>

<p>እንደ ፕሮፌሰር መስፍን ማብራሪያ እኛ ነን የምናውቅልህ፤ እኛ የምንነግርህን ስማ በሚል መንግሥት ገበሬውን የአእምሮ ሽባ እንዳደረገው ተናግረው፣ ገበሬው በነፃነት የራሱ ባለቤት ካልሆነ ድርቅን መከላከል እንደማይችል ጠቁመዋል።</p>

<p>ፕሮፌሰር መስፍን በተጨማሪም ከትግራይና ወሎ ክፍለ አገሮች በድርቅ ብዙ ሰዎች ተሰደው ወደ አዲስ አበባ መምጣታቸው እንዲሁም በአፋር የከፋ ርሀብ መከሰት ዋናው ምክንያት የአስተዳደር ጉድለት እንደሆነ ሲናገሩ፣ "አዋሽን የሚያህል ትልቅ ወንዝ በአፋር ክልል እያቋረጠ ድርቅ መከሰቱ ከተፈጥሮ ሀብት ችግር አይደለም" ብለዋል።</p>

<p>የኢትዮጵያ የሠላምና የልማት ዓለም አቀፍ ተቋም ፕሬዚዳንት ዶ/ር ክንፈ አብርሃ በበኩላቸው፣ ድርቅ በኢትዮጵያ ከ100 ዓመታት በላይ በረዥምጊዜ የነበረና በየጊዜው የሚከሰት የተፈጥሮ መዛባት እንደሆነ ገልፀዋል። ዳሬክተሩ እንዳብራሩት ድርቁ አንድ ጊዜ በአስር ዓመት ሌላ ጊዜ ደግሞ በአምስት ዓመት የሚከሰት የተፈጥሮ መዛባት እንጂ ከአስተዳደር ጋር የሚያያዝ አይደለም።</p>

<p>የቀድሞው የኢትዮጵያ ፕሬዚዳንት ዶክተር ነጋሶ ጊዳዳ ለአዲስ ዜና እንደገለፁት ለምሳሌ በምሥራቅና በምዕራብ ሸዋ አካባቢ እህል በከፍተኛ ደረጃ በመመረቱ ሳቢያ የገበያ ችግር ተፈጥሮ እንደነበርና አሁን ደግሞ ብዙም ሳይርቅ እዚያው አጠገብ በሚገኙት አፋርና ከረዩ አካባቢዎች ርሃብ ተከሰተ ሲባል ለምን ይሄ ሆነ የሚል ጥያቄ ሊያስነሳ ይችላል።</p>

<p>ዶክተር ነጋሶ "ከኤርትራ ጋር የነበረው ጦርነት ካበቃ በኋላ ትኩረታችን ወዴት ነበር? የአስተዳደር አመራሮችስ ትኩረት በምን ላይ ነበር? የሚሉ ጥያቄዎች ሊነሱ ይችላሉ። ወደ ኢኮኖሚ ግንባታው መግባት ነበረብን ወይስ በለውጥ (በተሃድሶ) ምክንያት በስብሰባዎች ላይ ጊዜ ማጥፋት ነበረብን በማለት የሚጠይቁ ወገኖች ሊኖሩ ይችላሉ" ብለዋል። ዶክተር ነጋሶ እንዳሉት በአሁኑ ወቅት እንኳን እስከ ወረዳ ድረስ ባለሥልጣናት ትኩረታቸው በስብሰባዎች ላይ ነው።</p>

<p>እንዲሁም እስከ ወረዳ ድረስ በተደረገው የሠራተኞች ድልድል ሳቢያ ሠራተኞች ባለመረጋጋታቸው ምናልባት ተፅዕኖ ፈጥሮ ሊሆን እንደሚችል ዶክተር ነጋሶ ገልፀው፤ ሆኖም የአየር ፀባይን ሰው ሊቆጣጠረው ባይችልም ችግሩ እንዳይከሰት ወይም ችግሩ ከተከሰተ በኋላም አፋጣኝ ምላሽ መስጠት ስለሚያስፈልግ በዚህ ረገድ መንግሥት ራሱን መፈተሽ እንዳለበት አመልክተዋል።</p>

<p>የኢዴፓ ም/ዋና ፀሐፊ አቶ አንዷለም አራጌ በሰጡት አስተያየት ደግሞ በሥልጣን ላይ ያለው መንግሥት ከርሀቡ ይልቅ ለራሱ ፖለቲካ ትኩረት በመስጠት በስብሰባ ሰፊ የአገሪቱን ሀብት ማባከኑን ገልፀዋል። አቶ አንዷለም "ርሀቡ አንድ ብቻ ምክንያት የለውም በሚለው መግለጫቸው እንዳብራሩት መንግሥት በዘላቂነት የረሀብን አደጋ መቋቋም የሚያስችል ሥራ በመሥራት ላይ ሳይሆን ማዳበሪያ ሸጦ ትርፍ ማጋበስ ላይ ማተኰሩን ተናግረው፣ ሥርዓቱ በግብርና ልማትም የተሳሳተ አካሄድ ይከተላል" ብለዋል። "ለወቅታዊው የረሀብ አደጋ ኢዴፓ እንደመፍትሔ ያስቀመጠው፣ ህዝቡ ከመሰደዱ እና በርሀብ ከመርገፉ በፊት ለማዳን መረባረብ ነው። ለዚህም በአገር ውስጥና በውጭ የሚገኙ ኢትዮጵያውያንንና ለጋሽ አገሮች ለርሀቡ ትኩረት እንዲሰጡ ኢዴፓ ይጠይቃል" ሲሉ ም/ዋና ፀሐፊው አስታውቀዋል።</p>

<p>የህዝብ ተወካዮች ምክር ቤት አባል የተከበሩ አቶ በድሩ አደም በበኩላቸው ለድርቁ መባባስ ምክንያቶች የተፈጥሮ አደጋና የሰው ሰራሽ መሆናቸውን ገልፀዋል። በተለይ የሰው ሠራሽ አደጋ ናቸው በማለት ያስቀመጧቸው ነገሮች ችግሩ ከመድረሱ በፊት መከላከል እንደሚቻል ጠቁመው፣ የኢትዮጵያ ወንዞች አገር አቋርጠው ሱዳንን ግብፅን ሲያለሙ አገራችን ለዚህ ረሀብ መዳረጓ ያለንን ሀብት በአግባቡ ያለመጠቀም ችግር መሆኑን ጠቁመዋል።</p>

<p>አቶ በድሩ በማያያዝም "ሁልጊዜ ወደ ሰማይ ማየት እንጂ እግዚአብሔር ከሰማይ ያወረደልንን በአግባቡ ልንጠቀም አልቻልንም" ብለዋል። ዘመናዊቁጠባ አለመኖሩ ሌላው ችግር መሆኑን የጠቆሙት አቶ በድሩ አምና ገበሬው አንድ ኩንታል በቆሎ በ20 ብር የሚገዛው አጥቶ እንዳልተንከራተተ ሁሉ ዛሬ ደግሞ ለችግር መጋለጡ አሳዛኝ መሆኑን ተናግረዋል። አሁን የተከሰተውን የወገኖቻችንን የርሀብ አደጋ ለመታደግ እርዳታ የማሰባሰቡን ተግባር ባፋጣኝ መጀመርና የተሰበሰበውም እርዳታ በአግባቡ ተረጂዎቹ ዘንድ እየደረሰ መሆኑን በሚገባ ማረጋገጥ እንደሚያስፈልግ ገልፀዋል።</p>

<p>የግብርና ምርምርና ሥርጭት ግንኙነት መምሪያ ኃላፊ አቶ ተክሉ ተስፋዬ ሙያዊ አስተያየታቸውን ጠይቀናቸው በሰጡት ምላሽ፣ ለድርቅ መከሰት ዋነኛ ምክንያት የተፈጥሮ ሀብት አጠቃቀም ችግር መሆኑን ጠቁመዋል። ችግሩንም ሲያብራሩ የደን አላግባብ መጨፍጨፍ፣ መታረስ የሌለባቸውን ቦታዎች በማረስና የአፈር መሸርሸር መሆኑን ገልፀው፣ እነዚህ ደግሞ ለዝናብ እጥረት መከሰት ዋነኛ ምክንያት እንደሆኑ ተናግረዋል።</p>

<p>አቶ ተክሉ አክለው እንዳብራሩት ጦርነትና ግጭቶች፣ የማዳበሪያ እዕዳ መጨመር፣ የመሬት ባለቤትነት ወይም የመሬት ሽንሸና በቀጥታም ባይሆን በተዘዋዋሪ ለድርቅ መከሰት ምክንያት መሆናቸውን ተናግረው በአሁኑ ሰዓትም የድርቁ ሁኔታ እጅግ አስከፊና አስደንጋጭ መሆኑን ገልፀዋል። በመፍትሔ ደረጃም ለጠየቅናቸው ሲመልሱ የተፈጥሮ ሀብትን በአግባቡ መጠቀም፣ ለዚህም ይረዳ ዘንድ የመሬትና የግብርና ፖሊስን ተግባራዊ ማድረግ እንደሚያስፈልግ ጠቁመዋል።</p>

<p>በአሁኑ ሰዓት ከትግራይና ከወሎ አካባቢ ሰዎች ከቤት ንብረታቸው በድርቁ ምክንያት እየተፈናቀሉ ወደ አዲስ አበባ በመምጣት በልመና ሥራ ላይ እየተሠማሩ ሲሆን፣ ጉዳዩ አፋጣኝ የሆነ ምላሽ ካልተሰጠው ቀጣዩ ጊዜ አስከፊ እንደሚሆን ይነገራል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 8 ቀን 1994</a></p>

</body>
</html>	














