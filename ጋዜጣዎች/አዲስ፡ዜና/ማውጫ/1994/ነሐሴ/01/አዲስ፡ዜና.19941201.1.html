<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዕርዳታ የሰጠም ሆነ ቃል የገባ የለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዕርዳታ የሰጠም ሆነ ቃል የገባ የለም</h1>


<p>በአገሪቱ የተለያዩ ክፍሎች በበልግና በመኸር ዝናብ እጥረት ምክንያት የተከሰተው የድርቅና የረሃብ አደጋ እየተባባሰ ነው።</p>

<p>በአሁኑ ወቅት 5 ነጥብ 9 ሚሊዮን ሕዝብ አስቸኳይ ዕርዳታ እንደሚያስፈልገው ለለጋሽ መንግሥታት የአስቸኳይ የእርዳታ ጥሪ የተላለፈ ቢሆንም እስካሁን ቃል የገባም ሆነ ዕርዳታ የሰጠ አለመኖሩን የፌዴራል የአደጋ መከላከልና ዝግጁነት ኮሚሽን (አመዝኮ) የሕዝብ ግንኙነት መሪ አቶ ሲሳይ ገልፀዋል። ሆኖም በቅርቡ ቃል የሚገቡና ዕርዳታ የሚሰጡ ሊኖሩ እንደሚችሉ ኃላፊው ጠቁመዋል።</p>

<p>ድርቁ በአፋር፣ በኦሮሚያ፣ በአማራ፣ በሰሜን ሶማሌ፣ በደቡብ ክልሎች የተከሰተ ሲሆን በድርቁ ሳቢያ በምግብ እጥረት እንሰሳትም በግጦሽና በውሃ እጦት ምክንያት በአስደንጋጭ ፍጥነት እየሞቱ ይገኛሉ።</p>

<p>አመዝኮ ችግሩ ለተከሰተባቸው አካባቢዎች 45 ሺ ሜትሪክ ቶን እህል ማከፋፈሉን ጠቅሶ ለነሐሴ ወር የሚሆን የመጠባበቂያ የምግብ ክምችት እንዳለ ገልጿል።</p>

<p>የቡድን መሪው ድርቁ ለተከሰተባቸው አካባቢዎች ከ348 ሺ ሜትሪክ ቶን በላይ እህል እንደሚያስፈልግ ተናግረዋል። በአንዳንድ አካባቢዎች በፍጥነት ሊደርሱ የሚችሉ የዘር አቅርቦቶችም መከፋፈሉን ገልፀዋል።</p>

<p>የዓይን ምስክሮች ከአፋር ክልል በረሃቡ ሳቢያ የተሰደዱ በርካታ ሰዎች ከብቶቻቸውን እየነዱ ወደ አማራ ክልል ደቡብ ወሎ በጨፋ እና በኬሚሴ አካባቢ ሲሰደዱ ተመልክተዋል።</p>

<p>በአዋሽ፣ በአሰበ ተፈሪና በአቅራቢያው ባሉ አካባቢዎች በመንገድ ዳር የሞቱ ከብቶች በየቦታው ወድቀው ማየታቸውን የሚናገሩት የዓይን ምስክሮች በረሃብ ሳቢያ የተጎሳቆሉ ሰዎች ተሽከርካሪዎችን በማስቆም ምግብና ውሃ እንዲሰጧቸው ሲለምኑ ተመልክተዋል።</p>

<p>በተያያዘ ዜና በድሬዳዋ አስተዳደር ካውንስል በሚገኙ ገበሬ ማህበራት የሚኖሩ ሰዎች 80 በመቶ የሚሆኑት አስቸኳይ የእርዳታ እህል እየጠበቁ እንደሚገኙ የድሬዳዋ ካውንስል አመዝኮ ኃላፊ ለአዲስ ዜና ገልፀዋል።</p>

<p>ኃላፊው አቶ ተስፋማርያም ስዩም እንደተናገሩት በአሁኑ ወቅት ከባድ ችግር አለባቸው ለሚባሉ 14 ገበሬ ማህበራት 1 ሺህ ኩንታል እህል እየተከፋፈለ ነው። ሌላ 250 ኩንታል ደግሞ በሁሉም ገበሬ ማህበራት ለሚገኙ አቅመ ደካሞች ለማከፋፈል በዝግጅት ላይ እንደሚገኙ ተናግረዋል።</p>

<p>የዕርዳት እህሉ ከተላከላቸው ገበሬ ማህበራት መልካ ጀብዱ፣ ጭርሚቲ፣ ጀልዴሳና ኩላዩ ይገኙበታል። በአሁኑ ወቅት የፌዴራሉ አመዝኮ 1 ሺህ 250 ኩንታል የዕርዳታ እህል ለ10 ሺህ ሰዎች መላኩን የገለፁት ኃላፊው የተረጂው ቁጥር ከዚህ ሦስት እጥፍ ይሆናል ብለዋል።</p>

<p>ድሬዳዋ ከተማንና አክባቢውን ተዘዋውሮ የተመለከተው የአዲስ ዜና ጋዜጠኛ ከተለያዩ ገበሬ ማህበራት በድርቅ ሳቢያ ተፈናቅለው የመጡ ገበሬዎችን ተመልክቷል። በዝናብ እጦት ሳቢያ በአካባቢው የተዘሩት የበቆሎ ዘሮች በማሳው ላይ እንዳሉ መድረቃቸውንም ጨምሮ አስተውሏል።</p>

<p>በተያያዘ ዜና በኢትዮጵያ የአፋር ክልል በድርቅ የተጠቁ ከሁለት ሚሊዮን በላይ ከብት አርቢዎች (ዘላኖች) አስቸኳይ ዓለም አቀፍ እርዳታ እንደሚያስፈልጋቸው የተባበሩት መንግሥታት ድርጅት ከትናንት በስቲያ በሰጠው መግለጫ አመልክቷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 1 ቀን 1994</a></p>

</body>
</html>	














