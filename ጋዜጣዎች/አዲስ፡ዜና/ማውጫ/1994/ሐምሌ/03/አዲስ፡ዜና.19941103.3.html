<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ኅብረት ተመሠረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአፍሪካ ኅብረት ተመሠረተ</h1>


<p>የአፍሪካ ኀብረት የመጀመሪያው የመሪዎች ጉባዔ ትናንት በደቡብ አፍሪካ ደርበን ከተማ ተጀመረ።</p>

<p>የፈላጭ ቆራጭ መሪዎች ስብስብ ነው በመባል ሲወቀስ ከነበረው የቀድሞው የአፍሪካ አንድነት ድርጅት የተለየ እና ህዝባዊ ተሳትፎ እንደሚኖረው የሚነገርለት የአፍሪካ ኅብረት የአውሮፓ ኅብረት መልክ እንዳለው ተችዎች ይናገራሉ። የአፍሪካ ኀብረት የንግድ እንቅስቃሴን የማሳደግ፣ ብልፅግናን የማምጣትና እንዲሁም ሙስናንና የሰብዓዊ መብት ረገጣን ከአህጉሪቱ የማስወገድ ራዕይ እንዳለው ይታወቃል።</p>

<p>እ.ኤ.አ በ1963 ዓ.ም የተመሰረተው የአፍሪካ አንድነት ድርጅት በአገሮች ጉዳይ ጣልቃ ያለመግባት ፖሊሲ ስለነበረው በምርጫ ማጭበርበርና በጅምላ ጭፍጨፋ ጊዜያት (በሩዋንዳ እንደተከሰተው ዓይነት) ጠንካራ እርምጃሊወስድ አልቻለም በማለት ይተቻል።</p>

<p>ሆኖም የኀብረቱ የመጀመሪያው መሪ ሆነው የተመረጡት የደቡብ አፍሪካው ፕሬዚዳንት ታቦ ምቤኪ የአፍሪካ አንድነት አህጉሪቱን አንድ ለማድረግና አገሮቹንም ከቅኝ ግዛት ለማላቀቅ ትልቅ ሚና መጫወቱን በመጥቀስ የሚቀርበውን ትችት ያጣጥሉታል።</p>

<p>"የአፍሪካ አንድነትን አስመልክቶ ተቺዎች የሚሉት ሀሰት ነው። መስራቾቹ እ.ኤ.አ በ1963 ዓ.ም ያቀዱትን ዕቅድ ከግብ ለማድረስ ለ40 ዓመታት ያህል የታገለ ድርጅት ነው" ሲሉ ምቤኪ ተናግረዋል።</p>

<p>የኅብረቱ መሪዎች ለውጥ በአንድ ጊዜ በፍጥነት ሊመጣ እንደማይችል እየጠቆሙ ናቸው። የናይጄሪያው ፕሬዚዳንት ኦሉሴጉን ኦባሳንጆ እንደዚህ ሲሉ ለሮይተር ዜና ወኪል ተናግረዋል። "ሰዎች መራመድ እንኳን ሳንጀምር እንድንሮጥ ይፈልጋሉ...ዛሬ ስለ ዴሞክራሲ የሚጮሁት የምዕራብ አገር ህዝቦች እንኳን እዚህ ለመድረስ ጊዜ ፈጅቶባቸዋል።"</p>

<p>የሊቢያው ፕሬዚዳንት ሙአመር ጋዳፊ ኅብረቱ አንድ የጦር ሠራዊት ይኖረው ዘንድ በስብሰባው ወቅት ጥያቄ ቢያቀርቡም ጥያቄያቸው ውድቅ ሆኗል።</p>

<p>የኅብረቱን መመሥረት አስመልክቶ በደርባን ከተማ ሪቺት ተተኩሷል፣ ሄሊኮፕተሮች ትዕይንት አሳይተዋል፣ ሙዚቀኞችና ዳንሰኞች ጣዕመ ዜማቸውን አሰምተዋል።</p>

<p>በኀብረቱ ምሥረታ ላይ ከ40 በላይ የአገር መሪዎች ተገኝተዋል። እንዲሁም የተባበሩት መንግሥታት ድርጅት ዋና ፀሐፊ፣ የሴኔጋልና የደቡብ አፍሪካ (ባፋና ባፋና) ብሔራዊ እግር ኳስ ቡድኖች በምሥረታው ሥነ ሥርዓት ላይ መገኘታቸውም ታውቋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 3 ቀን 1994</a></p>

</body>
</html>	














