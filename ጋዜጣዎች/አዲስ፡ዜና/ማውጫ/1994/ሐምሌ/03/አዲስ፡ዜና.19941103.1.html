<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥትና የንግዱ ህብረተሰብ ልዩነታቸውን እንደያዙ በአንድነት ለመስራት ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መንግሥትና የንግዱ ህብረተሰብ ልዩነታቸውን እንደያዙ በአንድነት ለመስራት ተስማሙ</h1>


<p>መንግሥትና የንግዱ ማኅበረሰብ ልዩነታቸውን እንደያዙ ሆነው አንድ በሚያደርጋቸው ጉዳዮች ተቀራርበው ለመሥራት መግባባታቸውን የኢትዮጵያና የአዲስ አበባ ንግድ ምክር ቤቶች ፕሬዚዳንት ገለጹ።</p>

<p>የም/ቤቱ ፕሬዚዳንት አቶ ብርሃነ መዋ እንደገለጹት መንግስት እና በንግዱ ማኅበረሰብ መካከል መግባባት ላይ የተደረሰው ሰኔ 26 እና 27 ቀን 1994 ዓ.ም የዓለም ባንክን ጨምሮ በጠቅላይ ሚኒስትር ጽ/ቤት ባደረጉት ስብሰባ ነው።</p>

<p>የግሉ ክፍለ ኢኮኖሚ ለዕድገት ያለውን ሚና አስመልክቶ በተደረገው በዚሁ የሁለት ቀን ዐውደ ጥናት ከንግዱ ማህበረሰብ እና ከመንግስት የተለያዩ ጽሁፎች ቀርበዋል።</p>

<p>አቶ ብርሃነ ባቀረቡት በዚህ ጽሑፍ የመንግሥት ቢሮክራሲ፣ የባንክ አስተዳደር፣ ከፖለቲካ ፓርቲዎች ጋር ግንኙነት ያላቸው የንግዱ ተቋማትየፈጠሩት ጫናን፣ ሙስናና በራስ የመተማመን በአጠቃላይ ችግርነት ከጠቃቀሷቸው ጥቂቶች ናቸው። የተመረጡ የኢኮኖሚ ዘርፎች ባሏቸው ሥርም የፋይናንስ አስተዳደር፣ ታክስ፣ መሬት እና የገበያ ችግሮች አመላክተዋል።</p>

<p>በዚህ ጽሁፍ የመሬት ዋጋ መወደድ፣ የታክስ አከፋፈል ቅኝትን፣ የገበያ ችግሮችንም በተመለከተም አላስፈላጊ የሆነ ውድድር ከፓርቲ ድጋፍ ካላቸው የንግድ ተቋማት ጋር መገባቱ ተመልክቷል።</p>

<p>በመፍትሔ ሃሳብነት ለንግዱ ማህበረሰብ ፈጣን አገልግሎት የሚገኝበትመንገድ እንዲመቻች፣ የባንክ አስተዳደር ዘመናዊ እንዲሆን፣ መሬት በተቀላጠፈና በተመጣጣኝ ዋጋ የሚገኝበት ሁኔታ እንዲመቻች፣ የታክስ አሰባሰብ በግልጽነትና በእውነታ ላይ የተመሰረተ እንዲሆን እንዲሁም ከፓርቲጋር ግንኙነት ያላቸው ድርጅቶች ፍትሃዊ የሆነ የንግድ ውድድርን በማዛባታቸው በዚህ ላይ ፈጣን ውሳኔ እንዲሰጥ የሚሉት ይጠቀሳሉ።</p>

<p>በተለይ የባንክን አሰራር በተመለከተ የባንኮች ኃላፊዎች፤ የመንግሥት ባለሥልጣናት እና የንግዱ ማህበረሰብ በጠረጴዛ ዙሪያ ተገናኝተው የሚወያዩበት መድረክ እንዲመቻችም ተጠይቋል።</p>

<p>ከመንግስት ወገን አቶ ንዋይ ገ/አብ ባቀረቡት ጽሁፍ መንግሥት ከባንክ አሰራር መውጣት እንደማይፈልግና ከባንክ አሰራር ራሳቸውን ያወጡ የአፍሪካ መንግሥታትን በምሳሌነት ጠቅሰው አገሮቹም በወሰዱት እርምጃ እንዳልተጠቀሙ ጠቁመዋል። በአገሪቱ ያለው የኢኮኖሚ መረጋጋትና የአጠቃላይ የኢኮኖሚ እድገት መንግስት ከባንክ አሰራር ሙሉ ለሙሉ ባለመውጣቱ የመጣ መሆኑንም አስረድተዋል።</p>

<p>በስብሰባው ላይ የተገኙት ጠቅላይ ሚኒስትር መለስ መንግሥት "ከንግዱ ማህበረሰብ በሚመጣ ገቢ ብቻ የሚተዳደር አይደለም" ብለዋል።</p>

<p>የመንግሥት መሰረት ገበሬው ነው ያሉት አቶ መለስ የንግዱን ማህበረሰብ ወደ ገበሬው ለመድረስ ልንጠቀምበት እንችላለን ሲሉ ገልጸዋል።</p>

<p>የልማት ባንክን በተመለከተም በመጪዎቹ ሦስት ዓመታት የበለጠ ለማጠናከር እንሞክራለን ያሉት አቶ መለስ በራስ መተማመኑን ከፀረ ሙስና ጋር ተያይዞ የመጣ በመሆኑ ችግሩን ለመቀረፍ ጥረት እንደሚደረግ ገልጸዋል።</p>

<p>መንግሥትናየንግዱ ማኅበረሰብ ሊግባቡ በሚችሉባቸው መስኮችና ጉዳዮች ተግባብተው መስራት፣ ሊግባቡ በማይችሉባቸው ደግሞ ልዩነቶቻቸውን ይዘው አለመግባባት እንደሚችሉ አቶ መለስ ተናግረዋል።</p>

<p>ከፓርቲ ጋር ግንኙነት አላቸው የሚባሉትን ድርጅቶች በተመለከተም ከመስመር ውጭ ከሰሩ የማያዳግም እርምጃ እንወስዳለን ብለዋል።</p>

<p>የዓለም ባንክ ስብሰባው ከተጠናቀቀ በኋላ ባወጣው መግለጫ "ሁሉም ተሳታፊዎች በስብሰባው ማብቂያ ላይ የግሉ ክፍለ ኢኮኖሚ ለልማት፣ለዕድገት ለድህነት ቅነሳ ሰፊ አስተዋፅዖ እንዳለው ተረድተዋል" ብሏል።</p>

<p>ወደፊት የታክስ አከፋፈል፣ የዳኝነት ሥርዓቱን እና የሲቭል ሰርቪሱን መሻሻልም ሆነ ሌሎች አገራዊ ጉዳዮችን አስመልክቶ ግልጽነት ያለው አሰራር እንዲኖርና የንግዱን ማህበረሰብ ያሳተፈ ሥራ እንደሚሰራ ከመግባባት ላይ መደረሱ ተጠቅሷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 3 ቀን 1994</a></p>

</body>
</html>	














