<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፌዴራል ፖሊሶች ዘረፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ፌዴራል ፖሊሶች ዘረፉ </h2>


<p>በአዲስ አበባ ከተማ ልዩ ልዩ ስሙ ገርጂ ተብሎ በሚጠራው ቦታ ማክሰኞ ነሐሴ 24 ቀን 1997 ዓ.ም. በግምት ከምሽቱ ሁለት ሰአት ሶስት የፌዴራል ፖሊሶች በአንድ ግለሰብ ላይ የ5ሺህ ብር ግምት ያለውን ንብረት ዘረፉ፡፡</p>

<p>ዘራፊዎቹ የፌዴራል ፖሊሶች ከምሽቱ ሁለት ሰዓት ላይ ሬንጀር ፒካፕ የታርጋ ቁጥሩዋ 0156 በሆነች መኪና ይዘው፤ የደንብ ልብሳቸውን ለብሰው ዘረፋ የተፈፀመበትን ግለሰብ ሰዋራ ስፍራ በመውሰድ ፎቶግራፍ የሚያነሳ ኖኪያ ሞባይልና ካሜራ በጠቅላላው አምስት ሺህ ብር የሚያወጣ ንብረት ዘርፈዋል። </p>

<p>ግለሰቡ በወረዳ 17 ፖሊስ ክስ መስርቶባቸው በቁጥጥር ስር ውለው ወንጀሉን መፈፀማቸውን አምነው በአምስት መቶ ብር ዋስ ተፈተዋል።</p>

<p>ወንጀውን የፈፀሙት ሳጅን አብርሃ አሰፋ፣ ምክትል ሳጅን እሸቱ ሐሰንና ኮንስታብል የማነህ ታረቀኝ እንደሆኑ ታውቋል።</p>

<p>በሌላ በኩል የአግአዚያ ክፍለ ጦር አዛዥ ሻለቃ ሀጎስ ቅዳሜ ዕለት «ናዝሬት ፔንሲዮን» በተባለ ጭፈራ ቤት በተፈጠረ አምባጓሮ አንድ ወጣት መግደላቸው ለጉዳዩ ቅርበት ያላቸው ምንጮች ገልፀዋል። ምንጮቻችን ጨምረው እንደገለፁት አዛዡ ወጣቱን ሊገድለው የቻለው ስምንት ቢራ ጠጥቶ፣ የጠጣሁት ስድስት ነው በሚል ከአስተናጋጁ ጋር ሲወዛገብ ሟች የሁለቱንም ቢራ እኔ ልክፈልህ ሲለው አንተ ማነህና ነው ሲል ግንባሩን በጥይት መትቶ ገድሎታል ብለዋል። ገዳዩ በቁጥጥር ስር ውሎ ምርመራ እየተካሄደበት መሆኑ ታውቋል። </p>

<p>በተያያዘ ዜና ከነሀሴ 26 ቀን 1997 ዓ.ም ጀምሮ 18 የፌዴራል ፖሊሶች በተያዙበት እንዲያዙ የሚል የፍ/ቤት ማዘዣ ወጥቶባቸዋል። እስካሁን በተገኙበት እንዲያዙ (ከዱ) የተባሉ የፌዴራል ፖሊሶች ቁጥር 43 መድረሱን ለማወቅ ተችሏል።</p>

<p>በሌላ በኩል ሰሞኑን የፌዴራል ፖሊስ ኮሚሽን እያካሄደ ባለው ስብሰባ ላይ በደመወዝ ላይ ጭቅጭቅ መኖሩን ስብሰባውን የተካፈሉ አንዳንድ አባላት ገልፀዋል። የደሞዝ ጭማሪው በቀኝ ተሰጥቶ በግራ ይወሰዳል በሚል የሥራ ግብርና የጡረታ አበል ተብሎ 14 ፐርሰንት መቀነሱ ተገቢ አለመሆኑን ገልፀዋል። በፊት ለአንድ ተራ ፖሊስ 417 ብር የሚከፈል ሲሆን በጭማሪው ወደ 480 የተጣራ ክፍያ እንደሚያገኝ ለማወቅ ተችሏል። እንዲሁም በዝዋይ እስር ቤት ተገኝተው የምርመራ ሥራ ሲሰሩ የነበሩ ፖሊሶች ከኮማንደርነት እስከ ዋና ኢንስፔክተርነት የሚደርስ ማዕረግ ተሰቷቸው የአመራር ቦታውን እንዲይዙ መደረጋቸውን ምንጮቹ ገለፁ።</p>


<p class="align-center"><a href="/Gazettas/AddisZena/info/AddisZena.html">ከአዲስ ዜና ጳጉሜን 1 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ጳጉሜን/01/አዲስ፡ዜና3.011397.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
