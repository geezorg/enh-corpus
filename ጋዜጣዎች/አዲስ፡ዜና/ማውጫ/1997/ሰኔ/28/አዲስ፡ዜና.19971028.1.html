<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከትናንት በስቲያ በአመጹት የመከላከያ ሠራዊት አግዚ ክ/ጦር ከቧቸዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከትናንት በስቲያ በአመጹት የመከላከያ ሠራዊት አግዚ ክ/ጦር ከቧቸዋል</h2>


<p>ከፍቼ 2 ኪሎ ሜትር ያህል ርቆ በሚገኘው የጦር ካምፕ የሚኖሩ የሰባተኛና የአስረኛ ዙሩ አባላት ከትናንት ወዲያ አመፅ አድርገው በርካታ መኪናዎችን አግተው መዋላቸውን በሥፍራው የተገኘው የአዲስ ዜና ዘጋቢ ገልጿል። የዘገባው ሙሉ ገፅታ ይህን ይመስላል።</p>

<p>ከባለፈው ሳምንት ጀምሮ የተባበሩት መንግስታት ድርጅት ወደ ላይቤሪያ ያዘመታቸው የ7ኛና የ10ኛ ኮሮች የሠራዊት አባላት በተለይም ቀደም ብለው ግዳጃቸውን ፈጽመው የተመለሱት የ7ኛ ኮር አባላት የመንግሥታቱ ድርጅት የመደበላቸውን ክፍያ በተገቢው መንገድ እንዲከፈላቸው ጠይቀው ነበር። ጉዳዩ ሰላማዊ በሆነ መንገድ ድርድር ሲካሄድ ቢቆይም እስከ ባለፈው ቅዳሜ ድረስ እልባት አላገኘም። በሥፍራው ተገኝተን ያነጋገርናቸው የሰራዊቱ አባላት እንደገለፁት ባለፈው ቅዳሜ ቀኑ ሙሉና እሁድ በካምፑ ገዥም ስብሰባዎች ተካሂደው ነበር። ከአዲስ አበባ መከላከያ ሚ/ር የተላኩ አንድ ጀኔራል (ኰሎኔል) ከቅዳሜ ጀምሮ በተለያዩ ጉዳዮች ላይ ስብሰባውን ሊመሩ ቢቆዩም ሰራዊቱ ግን የተመደበልን ገንዘብ በአስቸኳይ ይሰጠን በሚል ጥያቄ በማንሳቱ ውዝግቡ ተካረረ። </p>

<p>በማግስቱ ጠዋት እኚሁ ከመሀል አገር የተላኩት ከፍተኛ መኮንን ክፍያችሁን በ3 ዓመት ከፍለን እንጨርሳለን የሚል ሀሳብ ያቀርባሉ። ሰራዊቱ ግን ፈፅሞ ይላል።መኮንኑም በሀይል የምታመጡት ነገር የለም። ሀይል እንጠቀማለን ካላችሁ እኔም አንድ ነፍስ ነው ያለኝ የፈለጋችሁንትን እርምጃ መውሰድ ትችላላችሁ የሚል መልስ ይሰጣሉ ሰራዊቱም ወዲያው መሳሪያውን ካስቀመጠበት ይዞ መጣና መኮንኑን ምግብ በመከልከል የትም እንዳይሄዱ ያግዳቸዋል። ከዚያም ሰራዊቱ ከካምፖቸው ፊት ለፊት ከአዲስ አበባ የሚሄዱትንና ወደ አዲስ አበባ የሚመጡትን መኮኖች ያግታሉ።</p>

<p>እገታ የተጀመረው ከጠዋቱ 2፡30 ሲሆን እስከ 9፡30 ድረስ ቆይቷል። ምንም አይነት መኪኖች ወደየትም አቅጣጫ መሄድ አይችሉም ነበር። በሥፍራው እንደተመለከትነው ከ300 በላይ መኪናዎች ከካምፑ በ1 ኪሎ ሜትር ርቀት ተደርድረው ቆመው ነበር። ከጎንደር፣ ባህርዳር፣ ሞጣ፣ ቢቸና ጋይንት ፣ ደ/ማርቆስ የተነሱ አገር አቋራጭ አውቶቡሶች፣ ነዳጅ አራግፈው የተመለሱና ነዳጅ ጭነው ወደ ጎጃምና ጎንደር የሚሄዱ ቦቴ መኪናዎች፣ ጭነት የጫኑ አይሱዚዎች፣ እና የተለያዩ አይነት ከባድና ቀላል መኪናዎች ከ7 ሰዓት ባላነሰ ታግተው ውለዋል።ብዙ መኪኖችም ፍቼና ደብረ ፅጌ በተባሉ ከተሞች ቆመው ሁኔታውን ሲከታተሉ ተመልክተናል። ከቀኑ 4፡30 ገደማ ቀይ ኮፍያና ሬንጀር ሙሉ ልብስ የለበሱ የአጋዚ ክፍለ ጦር ኮማንዶዎቹ በኦራል መኪኖችና በስድስት ላድክሩዘሮች ተጭነው ወደ ስፍራው ተጉዘዋል።</p>

<p>እነዚህ ኮማንዶዎች ከዋናው ካምፕ ወደ 3 ኪሎ ሜትር ርቀት ግማሾቹ መኪና ላይ ሌሎች ደግሞ ከመኪና ውጭ ሆነው በቅርብ ርቀት ካምፑን ከሰው ይቆጣጠሩት ነበር። እርስ በርስ ይተቃቀፉም ነበር። ፊታቸው ላይም የደስታ ስሜት ይነበብ ነበር። አንዳንዶቹምን ቀርበን ስለሁኔታው ጠይቀናቸው መልስ ሰጥተውናል። ሁሉም እንደገፁልን ጥያቄያቸው የፖለቲካ አይደለም።መሰረታዊ ጥያቄያቸው የመንግሥታቱ ድርጅት በነፍስ ወከፍ የሰጣቸውን መቶ ሺህ ብር የተቀነሰው ተቀንሶ እንዲሰጣቸው ነው። እነሱ እንደሚሉት ከዚህ ገንዘብ ውስጥ ለህዝብና ለመከላከያ ተቀንሶ ለነሱ ወደ ሃያ አራት ሺህ ብር የሚጠጋ ይደርሳቸዋል። አንድ ስሙ እንዳይገለጽ የማይፈልግ ወታደር «እና በላይቤሪያ በረሀ ስንከራተት፣ ደማችንን እና ላባችንን አንጠፍጥፈን መተን መንግስት ገንዘባችንን ያውም የውጭ መንግስት የሰጠንን ገንዘብ ስለከለከለን በጣም አዝነናል» ብሏል። ሌሎች ደግሞ ገንዘቡን ስላገኙ ከጦሩ እንደማይወጡ ገልፀው፤ ገንዘቡን አንድ ላይ ቢሰጣቸው ድሃ ቤተሰባቸውን እንደሚረዱበት ገልፀዋል።</p>

<p>በእለቱ ከማዕከሉ የተላኩ መኮንን አዲስ አበባ ከሚገኙት አዛዦች ጋር የሬዲዮ ግኙነት አድርገው ጥያቄያቸው ከነገ ጀምሮ መልስ እንደሚያገኝና ገንዘባቸውም እንደሚከፈል በገልፁላቸው መሰረት አመጹ በሰላም የተጠናቀቀ መሆኑን ከሰዎቹ የተረዳን ሲሆን ወደ አዲስ አበባ ለመመለስ ከተነሣንበት እስከ 12፡00 ሰዓት ድረስ የአጋዚ ጦር አባላት መጀመሪያ ከነበሩበት ቦታ ትንሽ ከፍ ቢሉም በቦታው አልተንቀሳቀሱም ነበር።</p>

<p>በትናንትናው ዕለትም ሪፖርተራችንን በስፍራው ልከን የሚከተለውን አጠናቅሮ ተመልሷል። «ከትናንት ጀምሮ ጥያቄያቸው መልስ ያገኛል ቢባልም እስክ ምሽት ድረስ መልስ አላገኘም። በ2 ቀናት ውስጥም መልስ ካላገኙ መንገዶችን መልሰው እንደሚዘጉ ያነጋገርኳቸው ወታደሮች ገልጸውልኛል። የ11ኛው ዙር የላይቤሪያ ዘማቾችም 107ኛ ሻለቃ የጠየቃቸው ጥያቄ መልስ ካላገኘ በአመፁ እንደሚቀጥሉበት ገልፀዋል። ጥያቄያችን ከኢትዮጵያ መንግት ጋር አይያያዝም። አገራችን ደሀ ናት ተመድ የሰጠንን የድካም ዋጋ ግን በአግባቡ እንዲሰጠን እንጠይቃለን» ብለዋል። ከውጭ የሚመጣው አንድ ሻለቃ ጦር እንደሚቀላቀላቸው ተናግረዋል።</p>

<p>ሪፖርተራችን ምሽት 1፡10 ሠዓት ላይ ባደረሰን መረጃ ደግሞ ከካምፑ 20 ኪ.ሜትር ርቀት ላይ ከምትገኘው ሙከጡሪ ከተማ ወደ ካምፑ የሚጓዙ 9 ባለ ሙሉ ትጥቅ ወታደሮችን የያዙ መኪናዎችን ያየ ሲሆን የአጋዚ ጦርም በተለያዩ አቅጣጫዎች በተጠንቀቅ በመጠባበቅ ላይ መሆናቸውን ተመልክቷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ሰኔ/28/አዲስ፡ዜና1.281097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
