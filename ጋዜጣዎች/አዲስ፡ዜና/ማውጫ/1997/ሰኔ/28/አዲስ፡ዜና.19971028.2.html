<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሜጋ ቀውስ ውስጥ ገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሜጋ ቀውስ ውስጥ ገባ</h2>


<p>ቅሬታዎች ጎልተው ከሚደመጡባቸው የሜጋ ኃላፊነቱ የተወሰነ የግል አሳታሚ ድርጅት፣ ከሜጋ ኪነ ጥበባት እና ከሜጋ ኃላፊነቱ የተወሰነ የግል የመፅሀፍት አከፋፋይ ድርጅቶች ሰራተኞች ቅሬታቸውን ለዝግጅት ክፍላችን ገልፀዋል።</p>

<p>የሜጋ አሳታሚ ድርጅት ሰራተኞች ሰራተኛው ጠዋት ወደ መሥሪያ ቤቱ ሔዶ ተቀምጦ ውሎ ማታ ወደ ቤቱ ስለሚመለስ ብቻ ደመወዝ እየተከፈለው መሆኑን ተናግረዋል። ሥራ አስኪያጁም ይህንን ሁኔታ እያወቁ ምንም ሊፈጥሩ የሞከሩት መፍትሔ የለም። እንዳውም ሥራ የቆመበትን ምክንያት እንኳ ለሰራተኛው ሳያሳውቁ የሚሸጥ መጽሀፍ እያለ፣ ኮንትራት የተፈረመባቸው ሥራዎች እያሉ በድንገት ሥራው መቆሙን ጠቅሰዋል።</p>

<p>ከዚያ ጊዜ ወዲህ በኮንትራት የተቀጠሩ እና አንዳንድ ሰራተኞች መቀነሳቸው፣ ብዙዎች ያለ ምንም ሥራ በቢሮ ውስጥ መቀመጥ ሰልችቶአቸው በፈቃዳቸው ሥራቸውን መልቀቃቸውን እና በአሁኑ ጊዜ የሰራተኛው ቁጥር በግማሽ መቀነሱን የተናገሩት ሰራተኞች ድርጅቱ አትራፊ በነበረበት ወቅት ለሰራተኛው የሰጠው ምንም አይነት ቦነስ አለመኖሩ እንዳሳዘናቸው ገልፀዋል።</p>

<p>በተጨማሪም ሥራ ቆሞ ባለበት ሰአት ከጥቂት ወራት በፊት የማጣሪያ ሽያጭ በማለት መጽሀፎች ለሽያጭ መቅረባቸው ግራ እንዳጋባቸውም ተናግረዋል።</p>

<p>እንዲሁም በሜጋ ኪነ ጥበባት ያነጋገርናቸው ሰራተኞች ኪነ ጥበባቱ ከሚሰራቸው ቲያትር ማዘጋጀት እና ማሳየት፣ የሙዚቃ ቀረፃ እና የሙዚቃ ትምህርት ውስጥ በመጠኑም ቢሆን በመንቀሳቀስ ላይ ያለው የሙዚቃ ትምህርት ቤቱ ብቻ ሲሆን ከቅርብ ጊዜ ወዲህ ትያትር መታየት መቆሙን እና ሌሎች እንቅስቃሴዎችም በጣም መቀነሳቸውን ተናግረዋል።</p>

<p>የሚሰራው ሥራም ከወትሮው የቀነሰ ስለሆነ አንዳንድ ሰራተኞች እረፍት ውጡ እየተባሉ በረፍት ላይ መሆናቸውን እና የድርጅቱ የሥራ ሁኔታ እየቀነሰ መምጣቱ እንዳሳሰባቸው እና ምክንያቱ እንደማያውቁ ገልፀዋል።</p>

<p>በሜጋ የመፅሀፍት አከፋፋይ ድርጅት ውስጥ ከሚሰሩ ሰራተኞች መሀከል ደግሞ ማከፋፈያው የሀገር ውስጥም ሆነ ክፍለ ሀገራት ማከፋፈያዎች መጽሀፍት መላክ ማቆማቸውን ጠቅሰው ማከፋፈያው በማድረግ ላይ ያለው ከዋናው መጋዘን ውስጥ መጽሀፍትን አውጥቶ መሸጥ ብቻ መሆኑን ገልፀዋል። ይህ ሁኔታም አንድ ቀን ማከፋፈያው ሥራ ወደ ማቆሙ መሔዱ አይቀርም የሚል ስጋት እንደፈጠረባቸው አስታውቀዋል።</p>

<p>ከሦስቱ ድርጅቶች ውስጥ ያነጋገርናቸው ሰራተኞች በዚህ አመት መጀመሪያ ላይ በሜጋ ኔት ኮርፖሬሽን ሥር ያሉቱ ድርጅቶች የንግድ ፈቃድ በሥራ አስኪያጆቹ ስም መለወጡንና ከዚህ ጋር ተያይዞ የስራው እንቅስቃሴ ወደ ኪሥራ ማምራቱ ግራ እንዳጋባቸውም ጠቅሰዋል።</p>

<p>ጉዳዩን በተመለከተ ያነጋገርናቸው የሜጋ አሳታሚ ድርጅት ሥራ አስኪያጅ አቶ ሰለሞን አያሌው እና የሜጋ ኪነ ጥበባት ሥራ አስኪያጅ አቶ እቁባይ በርሔን ሲሆን፣ አቶ ሰለሞን ለቀረበላቸው የሰራተኞች ቅሬታ ጥያቄ መልስ የሰጡት በጣም በቁጣ እና በፍጥነት ሲሆን «አሁን ወደ ሌላ ደረጃየምንሸጋገርበት ጊዜ ስለሆነ እየሰራን ያለነው የውስጥ ሥራ ነው። ቆጠራ ሂሳብ ማጣራት፣ ንብረት ቆጠራን በውስጥ እየሰራን ነው። ይህ ለሰዎች እንደዚህ አይነት ስሜት ፈጥሮ ሊሆን ይችላል። ስምንት እና ሰባት ወር ሙሉ ሥራ አልሰራንም የሚባል ነገር የለም። ስንሰራ ነበር።የተወሰነ ቦታ ማምረት አቁመን ነበረ። ያ አራትም አምስትም ወር ሊሆን ይችላል። የጊዜው ጉዳይ የሚፈጥረው ነገር የለም። እኛ የምናውቀው መሥራታችንን ነው። ሲሉ ተናግረዋል።</p>

<p>ሥራ አስኪያጅ በርካታ ሰራተኛ በፈቃዱ የለቀቀበት እና አንዳንዶች የተባረሩበት ምክንያትስ ምንድነው? አሁን ያለው የሰራተኛ ቁጥር ምን ያህል ነው? ተብለው ለተጠየቁት «ይውጣ ታዲያ፣ ቢወጣስ/ ይህ የትኛውም ድርጅት ያለን ነገር ነው» እኛ የነፃ ገበያ አኮኖሚ ውስጥ ነው ያለነው። በቃ ሰብሲዳይዝድ ይደረጋል ስልሳ ሰራተኛ ቢኖር ሃይ ወይም ስላሳ ብቻ ይበቃል ሊባል ይችላል። ምን ችግር አለው። ስራው የቀነሰበትን ነገርየነገርኩሽ። ያ ነው ትልቁ ነገር ሌላ ዝርዝር ጥያቄ ውስጥ ምን ያስገባሻል» ከዚህ ተነስተሽ ምን ልትይ ነው? ያልፈለገ ይወጣል ሌላ ይገባል ሳይገባም ይችላል። በቃ።» ሲሉ ተናግረዋል።</p>

<p>ሰራተኛው ያነሳውን የቦነስ ጥያቄ እና የመጽሀፍት ሽያጭን በተመለከተ አቶ ሰለሞን ሲናገሩ «ቦነስ የሚባል ነገር የውስጥ መመሪያ ጉዳይ ነው የገባሽው?። እዛ ውስጥ እኔም ማንም ምንም ልንል አይችልም። መመሪያና መፅሀፎቹ ሲሸጡ በቃ ሌላ ምንም ምክንያት የለውም ተሸጡ። ብዙ ሀብት አለን መጽሀፉ ገንዘብ ይዞ የተቀመጠ ነው። ወደገንዘብ መለወጥ የግድ መሸጥ ነበረባቸው ተሸጡ። ምን የተለየ ነገር ሊፈጠር ነው። ብለዋል።</p>

<p>የኪነ ጥበባቱ ስራ አስኪያጅ አቶ እቁባይ በርሔ በበኩላቸው ትያትር ማሳየት ያቆሙት አሁን ክረምት እመጣ በመሆኑና የትያትር ቤቱ ጣሪያ በነፋስ በመገንጠሎ ምክንያት መሆኑን ገልጸው የተቋረጠውን ትያትር እና ፈፅሞ ለመቀጠል ሰይጣን ቤት በመባል የሚታወቀውበት አድራሻ እድሳት ላይ መሆናቸውን እና በቅጅና በቀረፃ ክፍላቸውም የሚመጣላቸውን ስራ በመሥራት ላይ መሆናቸውን ገልፀዋል</p>

<p>የሰራተኞች ደመወዝ በብድር ከፍለዋል ለተባለው «እና ከአሳታሚዎች አልተበደርንም። ግን አሳታሚዎች ጋር ገንዘብ አለን። ምክንያቱም አስታሚዎች ከኛ ሲወጣ በጣም ብዙ ብር ይዘው ወጥተዋል። ያ የሚከፍሉን ነው እንጂ የምንበደራቸው አይደለም። የፃፍነው ደብዳቤም የሚለው አበድሩን ሳይሆን በአስቸኳይ ገንዘብ ይስጠን የሚል ነው። በመሰረቱ አሁን እንደዚህ አልሆነም እንጂ እህትማማች ድርጅቶች እስከሆንን ድረስ ብንበዳደርም የሚከብድ ነገር አይደለም» ሲሉ ተናግረዋል።</p>

<p>የንግድ ፈቃዱ በሥራ አክሲያጆቹ ስም መሆኑን ተመለከተ ሜጋ ከዚህ በፊት በኮርፖሬሽን ስር የሚተዳደሩት ጊዜ ለአሠራር አመቺ ስላልነበር አሁን በሀላፊነቱ የተወሰነ የግል ድርጅት ስለሆነ ነው በሥራ አስኪያጆቹ ስም ሊለወጥ የቻለው ሲሉ ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ሰኔ/28/አዲስ፡ዜና2.281097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
