<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የብሄራዊ አንድነት መንግስት አቋም የቅንጅት አቋም አይደለም» አቶ ልደቱ አያሌው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «የብሄራዊ አንድነት መንግስት አቋም የቅንጅት አቋም አይደለም» አቶ ልደቱ አያሌው </h2>


<p>ከብሄራዊ መንግስት ምስረታ ጋር በተያያዘ ሰሞኑን በቅንጅት የተሰጠው መግለጫ የቅንጅት አቋም አይደለም በሚል አቶ ልደቱ አያሌው ለአዲስ ዜና የሰጡትን መግለጫ ተከትሎ ዶ/ር ኃይሉ የብሄራዊ መንግስት ሀሳብ የቅንጅትና የህብረት ሀሳብ ነው ሲሉ ዶ/ር ብርሃኑ ደግሞ «አራት ሰዎች እንዲህ አይነት ውሣኔ እንዲወስኑ ኃላፊነት ተሰጥቷቸዋል» ብለዋል።</p>

<p>አቶ ልደቱ አያሌው ለአዲስ ዜና እንደገለፁት ጠ/ሚንስትር መለስ ሰሞኑን ካቀረቡት ንግግር ጋር የሚስማሙበት ነጥብ ቢኖር በጥምር መንግስት ዙሪያ ባቀረቡት ላይ ነው ካሉ በኋላ «የጥምር መንግስት አሁን ባለው ተጨባጭ ሁኔታ በመርህ ደረጃ ሊነሣ አይችልም። ጥያቄ ሊነሣ የሚችለው የምርጫው ውጤት ታውቆ አንድ ፓርቲ ብቸኛ ገዢ ለመሆን ድምፅ ያላገኘ ከሆነ ብቻ ነው» ብለዋል። የምርጫው ውጤት ታውቆ አንድ ፓርቲ ብቻውን ለመግዛት ባይችል እንኳን እኛና ኢህአዴግ የጥርም መንግስት እናቋቁማለን ብለን አናስብም፣ ጥምር መንግሥት ለመመስረት ካስፈለገ መሆን ያለበት ከኢህአዴግ ጋር ሳይሆን ከኢህአዴግ ውጭ ካሉ አጋር ድርጅቶች ጋር ነው ብለዋል።</p>

<p>ቅንጅት ከህብረት ጋር ጥምር መንግስት ለመመስረት ከፈለገ ከኢህአዴግ ጋር ለምን ለመመስረት ይከብደዋል፣ ከህብረት ውስጥ የሚገኙ አንዳንድ ፓርቲዎች ክልላዊ ናቸው፣ እናንተ ደግሞ ህብረ ብሄራዊ ናችሁ ታዲያ ኢህአዴግም ተመሳሳይ አወቃቀርን እየተከተለ ከኢህአዴግ ጋር ለምን መንግስት አንመሰርትም ይላሉ ለተባሉት አቶ ልደቱ ሲመልሱ «ከህብረት ጋር ልዩነቶች አሉን።፡ነገር ግን ሁለቱ ተገናኝተው ችግሮቻቸውን መፍታት ይችላሉ። ከኢህአዴግ ጋር ግን መነጋገር አይቻልም» ብለዋል። አቶ ልደቱ በሰጡት አስተያየት ላይ ዶ/ር ኃይሉ ሲመልሱ «ቅንጅት የብሄራዊ አንድነት መንግስት እንመስርት የሚል ጥያቄ ሲያነሣ በጋራ ለሁልጊዜ እንቀጥል በሚል እምነት ሳይሆን፣ ለተወሰነ ጊዜ በጋራ መንግስት አቋቁመን ከዚያም ነፃ ምርጫ እናድርግ በሚል መነሻ ነው፡፡ ያሉትን የምርጫ አካሄዶች በሙሉ በመጠቀም ችግሩን ለማርገብ የተወሰነ ውሳኔ ሲሆን ውሣኔውም በቅንጅትና በህብረት የተሰጠ ነው» ሲሉ ተናግረዋል። </p>

<p>አቶ ልደቱ ውሣኔውን ምክር ቤቱ አላፀደቀም ብለዋል ለተባሉት ዶ/ር ኃይሉ ሲመልሱ «ምናልባት ከመረጃ እጥረት ሊሆን ይችላል እንጂ የቅንጅትና የህብረት ውሳኔ ለመሆኑ ጥርጥር የለውም፣ የቅንጅትና የህብረት ውሳኔ ስለሆነማ ነው ጠ/ሚንስትሩ መልስ የሰጡበት» ብለዋል።</p>

<p>ዶ/ር ብርሃኑ በዚሁ ጉዳይ ላይ ሲናገሩ ደግሞ «ከእያንዳንዱ ፓርቲ ለተውጣጣን 4 ሰዎች የምርጫው ውጤት በይፋ ተነግሮ አንድ አቋማችንን ለህዝብ እስከምናሳውቅ ድረስ አስፈላጊውን ጊዜያዊ ውሣኔ እንድንወስን ምክር ቤቱ ሀላፊነት ሠጥቶናል። በዚያ ኃላፊነት መሠረትም ያሉትን አማራጮች በሙሉ በማቅረብ ኢህአዴግን መፈተን አለብን ብለን በወሰነው መሠረት ሁላችንም ተስማምተንበት ይህን ሀሳብ ከህብረት ጋር በመሆን በጋራ አቅርበናል» ብለዋል። የአቶ ልደቱ መግለጫ ምናልባትም ከመረጃ እጥረት የመነጨ ሊሆን እንደሚችል ተናግረዋል።</p>

<p>ዶ/ር ብርሃኑ እንዳሉት ማንኛውንም ሰላማዊ መንገዶችን በመጠቀም ኢህአዴግን መፈተንና አጣብቂኝ ውስጥ ማስገባት ውጤታማ የትግል ስልት ነው። በተያያዘ ዜና የጠ/ሚንስትሩ ንግግር እንዴት ያዩታል ተብሎ ለቀረበላቸው ጥያቄ አቶ ልደቱ ሲመልሱ «ተቃዋሚዎችን ወደ እነሱ መስመር ለማስገባት ታስቦ የተደረገ የማስፈራሪያ ንግግር ይመስላል» ካሉ በኋላ «ጠ/ሚንስትሩ ማን ናቸው የኛን ውሣኔ የሚመርጡልን? መፍትሔ መምረጥ የሚገባን እኛ ነን! የናንተ ውሳኔ እኔ ከምፈልገው ውጭ ከሆነ የናንተን አማራጭ እቀለብሰዋለሁ ማለታቸው ስህተት ነው። እኛ አማራጭ ምክርም አንፈልግም» ብለዋል። ሰላማዊ ትግልንና ህጋዊ ትግልን አዲስ ትርጉም ሊሰጡት ያሰቡ ይመስለኛል ያሉቱ አቶ ልደቱ እኛ ከሣቸው ትርጉምና ማብራሪያ አንፈልግም ህጋዊና ሰላማዊ ትግል ምን ማለት እንደሆነ ጠንቅቀን እናውቃለን ብለዋል።</p>

<p>በአሁኑ ጊዜ የምርጫው ውጤት ካልተቀበላችሁ ህልውናችሁን ታጣላችሁ መባሉ የሚያስገርም ነው ያሉት አቶ ልደቱ ገዢው ፓርቲ ሁለት አማራጮች ቀርበውለታል ወይ እንደ ደርግ አንድ ፓርቲ ሆኖ ብቻውን መቀጠል ወይም ዲሞክራሲያዊ ሆኖ መጓዝ ነው ብለዋል።</p>

<p>«የምርጫ ቦርድ ውጤቱን ሳያሳውቅ ማጣራቱ ሳያልቅ አቋማችንን የምንገልፅበት መንገድ የለም» የሚሉት አቶ ልደቱ እኛ አቋማችንን መግለፅ በምንፈልግበት ጊዜ እንገልፃለን ብለዋል።</p>

<p>ባለፈው ቅዳሜ በተደረገው ስብሰባ ለውሣኔ የሚረዱ ጥሩ ግብአት መገኘቱን ጠቁመው ተወካዮቹ የህዝብን ፍላጎት ማሣየት መቻላቸውን ተናግረዋል።</p>

<p class="align-center"><a href="/Gazettas/AddisZena/info/AddisZena.html">ከአዲስ ዜና ነሐሴ 2 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ነሐሴ/02/አዲስ፡ዜና1.021297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
