<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በከርቼሌ እስር ቤት ላይ ተዘመተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> በከርቼሌ እስር ቤት ላይ ተዘመተ </h2>


<p>በንግስት ዘውዲቱ ዘመነ መንግሥት በ1916 ዓ.ም አካባቢ እንደተመሠረተ የሚነገርለት የከርቼሌ እስር ቤት ለ40 ዓመታት ያክል ተጎራብቶት ለኖረው ለአፍሪካ ህብረት ለመስጠት ሽርጉድ በበዛበት ሰዓት እስረኞቹ ከአዲስ አበባ ውጭ ወደሚገኙ እስር ቤቶች ኢሰብአዊ በሆነ መንገድ እየተጋዙ ነው።</p>

<p>ከታሳሪዎች ያገኘነው መረጃ እንደሚጠቁመው በዚህ ወር ማረሚያ ቤቱን ለአፍሪካ ህብረት ለማስረከብ በመታቀዱ ታሳሪዎቹን ወደ ሸዋሮቢትና ዝዋይ መውሰድ ግድ ሆኗል። በከርቸሌ ካሉት 6 ሺህ ያህል እስረኞች ውስጥ 3 ሺህ ያህሉ ገና ፍርድ ያላገኙና በቀጠሮ ላይ የሚገኙ ናቸው። እነዚህ እስረኞች ቃሊቲ ወደ ሚገኘው እስር ቤት እንዲዛወሩ ተወስኖ ለመንቀሳቀስ በመጠባበቅ ላይ ናቸው።</p>

<p>ፍርደኛና አደገኛ ቦዘኔዎች (በአዲሱ የወንጀል ህግ አደገኛ ስራ ፈት) የተባሉትን ወደ ሸዋሮቢትናን ዝዋይ ለማንቀሳቀስ ዝግጅት እያደረገ ሲሆን፣ ታራሚዎች ከቤተሰቦቻችን፣ ከጠያቂዎችና ከተወለድንበት አካባቢ ተለይተን ለምን ወደ አስቸጋሪና ሩቅ ቦታዎች እንወሰዳለን የሚል ጥያቄና ተቃውሞ ቢያሰሙም «የምትታሠሩበትን እስር ቤት የመምረጥ መብት ከየት አገኛችሁ?» የሚል መልስ ከኃላፊዎች በመሰጠቱ ከ1200 በላይ እስረኞች ወደ ሁለቱ እስር ቤቶች ተጭነው ተወስደዋል።</p>

<p>እስረኞቹ የሚጓዙበትን እስር ቤት የመኝታ ቦታ፣ በቂ የመፀዳጃና የውሃ አገልግሎት የሌለው ነው መባሉን በመስማታቸው፣ እንዲሁም አንዳንዶች የጀመሩትን የቀለምና የሙያ ትምህርት ለማቋረጥ በመገደዳቸው በእጅጉ ማዘናቸውን ገልፀዋል።</p>

<p>እስረኞች እንደሚሉት በደቡብ አዲስ አበባ ቃሊቲ የሚገኘው እስር ቤት ከ600 የማይበልጡ «የቀይ ሽብር ወንጀል» ተጠርጣሪ እስረኞች የነበሩበት በመሆኑ ከከርቸሌ ወደ ቃሊቲ ለሚዞሩት 3 ሺህ ለሚሆኑ እስረኞች ለእግር ጣት ማቆሚያ ቦታ እንኳ አይኖራቸውም። ገና ጥፋተኛ ያልተባልንና በቀጠሮ ላይ የምንገኝ እስረኞች ለመኝታ የሚሆን ቦታ ማሳጣትና ማሰቃየት ኢ-ሰብአዊ ድርጊት በመሆኑ የዓለም አቀፍ ድርጅቶች በተለይም የዓለም አቀፍ ቀይ መስቀል ማህበር ይታደገን ብለዋል።</p>

<p>እስረኞች እንደሚሉት እንዲህ አይነት የማፈናቀል እርምጃ በአስቸኳይ የተወሰደው በሦስት ምክንያቶች ነው። አንደኛው የአዲስ አበባ ከንቲባ ቦታውን ለአፍሪካ ህብረት ለማስረከብ ቃል በገቡት መሠረት አስተዳደሩ ስልጣኑን ለቅንጅት ከማስረከቡ በፊት የርክክቡን ስነ ሥርዓት ለመታያነትና ምስጋናውንም ለራሳቸው ለመውሰድ ነው። ሁለተኛ ምክንያት የሚሉት ደግሞ የአፍሪካ ህብረት ምክትል ሊ/መንበር የኢህአዴግን አሸናፊነት አረጋግጠው መልዕክት በማስተላለፋቸው ቅንጅት ስልጣን ሲይዝ ቦታውን ላያስረክበን ይችላል ከሚል ፍርሃት ነው። ሦስተኛው ደግሞ አሁን ያለው ውጥረት ወደ ከፋ ሁኔታ ከተሸጋገረ የእስረኞች ቁጥር እንደሚጨምር በመታወቁ ሌሎችንም ለማስፈራራት እንዲሁም ለበቀል የተወሰደ እርምጃ ነው ይላሉ። በእስር ቤት ውስጥ ዕድሜያቸው ከ70 እስከ 80 የደረሱ ሰዎች እንደሚገኙበት የታወቀ ሲሆን እነዚህም ሰዎች አብረው እንደሚፈናቀሉ ታውቋል።</p>

<p class="align-center"><a href="/Gazettas/AddisZena/info/AddisZena.html">ከአዲስ ዜና ነሐሴ 24 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ነሐሴ/24/አዲስ፡ዜና2.241297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
