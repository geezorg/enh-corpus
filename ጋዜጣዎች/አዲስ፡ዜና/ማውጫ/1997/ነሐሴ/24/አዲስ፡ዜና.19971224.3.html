<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ አበባና የቅንጅት ህዝባዊ ስብሰባዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> አዲስ አበባና የቅንጅት ህዝባዊ ስብሰባዎች </h2>


<p>ቅንጅት ለአንድነትና ለዴሞክራሲ በተለያዩ ቦታዎች ባደረገው ስብሰባ ብዙ አስተያየቶች እየተሰጡት ሲሆን ከነዚህም መካከል «እንደሽንኩርት የተከተፈ ህዝብ ፓርላማ ግቡ አይልም» መርካቶ አካባቢ፣ «ታግላችሁ አታግሉን» ፒያሳ አካባቢ፣ «የአደይ አበባ አብዮት እናካሂድ» ልደታ በተጨማሪም «ይግደሉን! እናንተ ጋሻ እኛ ጦር እንሆናለን» በማለት ለቅንጅት ያላቸውን ስሜት ገልፀዋል። ቅዳሜ 21/12/97 ዓ.ም. 5 ሺህ የሚጠጋ ህዝብ ግማሹ ቆሞ ግማሹ ተቀምጦ፣ እንዲሁም ግማሹ ቦታ በማጣቱ ውጭ ቆሞ በራስ ቲያትር የተዘጋጀውን ህዝባዊ ውይይት ለመከታተል ተገኘ። የመርካቶ ሰዎች በዕለቱ የገበያ ቀናቸው ቢሆንም በስብሰባው ለመገኘት ያገዳቸው አልነበረም፤ ምናልባትም በዙሪያቸው የተሰበሰቡትን ሬንጀር ለባሽ ፖሊሶች (ወታደሮች) ከመጤፍ የቆጠሯቸው አይመስልም። ይዘምራሉ፤ ይጨፍራሉ። ከሚያዚያ 30/1997 ወዲህ የታየ ሌላ ትዕይንት ነበር።</p>

<p>ወደ ውስጥ እንደምንም ገባን። ዶ/ር ብርሃኑ ነጋ መድረኩን ይመሩታል። እነ ሻለቃ አድማሱ መላኩና ሌሎችም የቅንጅት አባላት በመድረኩ ላይ ተገኝተዋል። አስተያየቱ ቀጥሏል።</p>

<p>«ኢህአዴግ በሠራዊቱ ይደገፋል። ሠራዊቱን እረፍ ማለት እንፈልጋለን፣ የሠራዊቱ አባላት ወንድሞቻችን ናቸው። አደብ እንዲገዙና እጃቸውን እንዳያስገቡ እመክራለን። ከኢህአዴግ ጋር ሆኖ መስራት አይቻልም። ውሸት ካስተማረን ኢህአዴግ ጋር አንሠራም፡፡ ህዝቡን ለሠላማዊ ትግል እናስተባብረው። እኛ እየሞትን ሠላም እንዲመጣ እንፈልጋለን»</p>

<p>አንድ አይነስውር ቀጠለ «የአዲስ አበባ ህዝብ እንደ ሽንኩርት እየከፈተ ከተሸነፈ ኃይል ጋር ቁጭ ብላችሁ ፓርላማ ተወያዩ አይልም። ቅንጅት ረብሻ ሊጠራ ነው እየተባለ ቅስቀስ እየተደረገ ነው። እናንተ አቅመ ደካሞች በፖለቲካ አትሳተፉ ይሉናል። እኛን ንቀው ነው። ኢህአዴግ ለ5 አመታት የሚገዛ ከሆነ አምስቱ አመት የመከራ ዘመን ይሆናል። በተሸነፈ ፓርላማ መግባት የለባችሁም»</p>

<p>ሌላ አስተያየት ሰጪ ኢህአዴግን ለማሸነፍ 1 ሺህ አንድ መንገዶች አሉ። አንዱ ትጥቅ ትግል ነው። ይህን አንመርጥም። ሌላው የዩክሬን ልምድ ነው። እኛ ለሁሉም ነገር ለመሞትም ጭምር ዝግጁ ነን። ኢህአዴግ እጁን በደም ታጥቧል። ኢህአዴግ እንደታረደች ዶሮ እየተፈራገጠ ነው። ሰልፍ ወጥተን እንጩህ። ወደ ፓርላማ ከገባችሁም ቅድመ ሁኔታ አስቀምጡ። እኛን ተነሱ በሉን መንገድ ላይ ወጥተን እንተኛለን።»</p>

<p>ንግግሩ፣ ጭብጨባው ፣ ፉጨቱ ደምቋል። በመሀል ዶ/ር ብርሃኑ ነጋ አጭር ንግግር አደረጉ።</p>

<p>«የገባንበት ችግር ቀላል አይደለም። የገጠመን ባላንጣ ከስልጣን ውጭ ደንታ የሌለው ነው። ስልጣን ከምለቅ አገር ይፍረስ የሚል ኃይል ነው። እኛ ለሥልጣን ብለን ሰዎች እንዲሞቱ፣ የአገሪቱ ሠላም እንዲጠፋ አንፈልግም፡፡ ጭንቁ ያለው እኛ ጋር ነው።፡ከምንም ነገር በላይ የአገር አንድነት ሠላም ያሳስበናል። ቅንጅት ውስጥ ነገ ቢሞት የሚፈራ አንድ ሰው የለም፡፡ ጥያቄው መፍራት አይደለም። ኃላፊነት ነው። እንደነ አቶ መለስ ይለይለት ማለት አልጠፋንም። ግን ለአገር የሚያስብ ሰው ይለይለት አይልም፡፡ እኛም እንደነሱ እንሁን ወይ? እኛን ከነሱ በላይ ለአገር ታስባላችሁ ብላችሁ ነው የመረጣችሁን። ለዚህ ነው በትዕግስት እንሂድ ያልነው። ይህ ማለት በፍርሃት እንሂድ ማለት አይደለም። የኢህአዴግ ደካማ ጎኑ ሠላም ነው። ኢህአዴግ የማይችለው ነገር ሠላም ነው። ሌላው ደካማ ጎኑ ደግሞ ዲሞክራሲ ነው።»</p>

<p>ከዶ/ር ብርሃኑ ንግግር በኋላ ሌላ አስተያየት ቀጠለ «ከዚህ በፊት መርካቶ አጭበርባሪ ነው እየተባለ አስተያየት አይሰጥም ነበር፡፡ ይህ የዛሬው ስብሰባ ትልቅ ጅምር ነው። እና በምንም መመዘኛ ሰው የሚሞትበትን መንገድ አንቀበልም። ኢህአዴግን የምንጠላው አገራዊ ራዕይ የሌለው ስለሆነ ነው። እባካችሁ የጥላቻ መንፈስ ከእኛ ይውጣ» በሚል አስተያየታቸውን ሰጥተዋል።</p>

<p>ቅንጅት ሕዝባዊ የምክክር ስብሰባውን አጠናክሮ ቀጥሏል። እስካሁን ከአስራ ሁለት በማያንሱ የከተማዋ ወረዳዎች ውስጥ ህዝባዊ የምክክር ስብሰባውን አካሂዷል። በእነዚህ ወረዳዎች በድምሩ ከመቶ ሺህ ህዝብ በላይ እንደተሳተፈ ተገምቷል። በሚቀጥለው ሳምንት በቀሩት ወረዳዎችና በክልል ዋና ዋና ከተሞች ይቀጥላል።</p>

<p>ከሕዝባዊ የምክክር ስብሰባው እየተሰጠ ያለው «ቅንጅት አሁን ያለውን ድምፅ ይዞ ፓርላማ እንዳይገባ» የሚለው ሚዛን ደፍቷል። በአማራጭነት እየቀረቡ ያሉት ሃሳቦችም «ብሄራዊ የአንድነት መንግሥት፣ እድሜውም ቢበዛ አንድ አመት ቢያንስ ስድስት ወር የሆነ መንግሥት ይቋቋም» የሚል ሲሆን ይሄንንም አማራጭ ኢህአዴግ የማይቀበለው ከሆነ፣ ሕዝባዊ ትግሉ በተደራጀና በተቀናጀ መልኩ ተቀጣጥሎ እንዲቀጥል የሚያሳስብ ነበር።</p>

<p>በተለይ የምርጫው ውጤት መጨርበሩን ከኢትዮጵያ ህዝብ በተጨማሪ የውጭ ታዛቢዎች እያረጋገጡ፣ እየመሰከሩና እያጋለጡ ባለበት በአሁኑ ወቅት በኢህአዴግ አስገዳጅነትና ማስፈራራት ተቃዋሚዎች ወደ ፓርላማ ከገቡ ከጥቅሙ ይልቅ ጉዳቱ ያመዝናል፣ የሚለው አስተያየት ተደጋግሞ ተነግሯል።</p>

<p>ይህ ዘጋቢ በተገኘባቸው የወረዳ 10፣1 እና 9 የሕዝብን አይበገሬነት ተገንዝቧል፡፡ሕዝቡ ለአርሶ አደሩ ድምፅ ማበር ቀናነቱን በማያወላዳ አኳን ሲገልፅ ተመልክቷል። ለለውጥ ያለውን ፍላጎትና ጥልቅ ስሜትም አስተውሏል።</p>

<p class="align-center"><a href="/Gazettas/AddisZena/info/AddisZena.html">ከአዲስ ዜና ነሐሴ 24 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ነሐሴ/24/አዲስ፡ዜና3.241297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
