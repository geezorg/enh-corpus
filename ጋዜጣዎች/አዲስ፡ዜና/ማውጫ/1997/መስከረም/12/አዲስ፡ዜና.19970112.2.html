<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጎጃም ገበሬዎች በአሰቃቂ ሁኔታ መገረፋቸውን የአይን እማኞች ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጎጃም ገበሬዎች በአሰቃቂ ሁኔታ መገረፋቸውን የአይን እማኞች ገለፁ</h2>


<p>በጦር መሳሪያ ጋር በተያያዘ በጎጃም ገበሬዎች ግርፋት እንደተፈፀመባቸው አካባቢውን ጎብኝተው የተመለሱ የአይን እማኞች ገለጹ።</p>

<p>የአይን እማኞቹ ለአዲስ ዜና እንደገለፁት ሕዋበል ወረዳ ብቻ ሳይሆን በተለያዩ ወረዳዎች ማለትም በእነማይ ወረዳ፣ በዲማ፣ ወይራ፣ ባንጃ ሸረር ቀበሌዎች፣ በሸበል በረንታ ወረዳ፣ እንዲሁም በጎንቻሊሶ እነሴ ወረዳዎ ከመሣሪያ ጋር በተያያዘ አሰቃቂ ድብደባ ተፈጽሞባቸዋል።</p>

<p>በመሣሪያ አሰሳ ስም ከወረዳው ፖሊስ፣ ከቀበሌ ታጣቂዎች እና ከደብረ ማርቆስ ፖሊስ ጣቢያ ማሰልጠኛ ተቋም የተውጣጡ እጩ ምሩቃን በአንድነት በመሆን ያለምንም ጥያቄ ከሌሊቱ 5 እስከ 11 ሰዓት ባለው ጊዜ ልብሳቸውን አወልቀው ገበሬዎቹን ከገረፉ በኋላ መሣሪያ እንዳላቸው እንደሚጠየቁ በአካባቢው ተዘዋውረው ገበሬዎቹን ያነጋገሩ ሰዎች ገልፀዋል።</p>

<p>ድብደባ ከተፈፀመባቸው መካከል አቶ ትዜ ሀብታሙ በአፍቅራ ገበሬ ማህበር ነዋሪ የሆኑት ይገኙበታል። እሳቸውም እንዲህ ብለዋል «ነሐሴ 24 ቀን 1996 ዓ.ም ከምሽቱ 2 ሰዓት ገደማ ሽምቅ ወይም ቡችሌ እየተባሉ በሚጠሩ ታጣቂዎች ቤቱ ተክብቦ ክፈት ተባልኩኝ። ያለሰዓት አልከፍትም አልኩኝ። በጧት ከእነ ልጄ ቀበሌ ወሰዱን። ከዚያም ልብሴን አስወልቀው ከተጫወቱብኝ በኋላ ክላሽ ጠመንጃ አለህ አምጣ አሉኝ። ከየት ያመጣሁት ኧረ እኔ የለኝም አልኩኝ። ድብደባው ሲጠናብኝ በሕግ አምላክ፣ የመንግሥት ያለህ እያልኩኝ ስጮህ ያንተ መንግሥት ይድረስልህ ማነው ያደራጀህ?» አባት እና ልጅ በገመድ የታሰሩበት ከክርናቸው ከፍ ብሎ ጠባሳው በግልፅ እንደሚታይ፣ ሰውነታቸው በሙሉ በዱላ መገረፉን የአይን እማኞች ገልጸዋል።</p>

<p>በገበሬዎቹ ላይ የሚፈፀመው ድብደባ በህገወጥ መንገድ መሳሪያ ሰበብ ቢሆንም የአይን እማኞች እንደሚገልፁት ግን ዋናው ምክንያት የተቃዋሚ የፖለቲካ ድርጅቶች አባላት ናችሁ በሚል ነው። እነዚህ ታጣቂዎች ገበሬዎቹ ለፍተው ያጠራቀሙትን ገንዘብ ሳይቀር ዘርፈው ይወስዳሉ። </p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 12 ቀን 1997</a></p>

</body>
</html>	
