<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኤርትራ መንግሥት ለአዲስ ጦርነት ተዘጋጅቷል» የኤርትራ ተቃዋሚዎች መሪ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኤርትራ መንግሥት ለአዲስ ጦርነት ተዘጋጅቷል» የኤርትራ ተቃዋሚዎች መሪ</h2>


<p>የኤርትራው ፕሬዚዳንት ኢሳይያስ አፈወርቂ የኤርትራውያንን ድጋፍ ለማግኘት፣ ከኢትዮጵያ ጋር አዲስ ጦርነት ለመጀመር ጦራቸውን እያደራጁ መሆኑን በስደት የሚገኙ የኤርትራ የተቃዋሚ ቡድኖች ኅብረት መሪ ገለጹ።</p>

<p>በፕሬዚዳንት ኢሳያስ በሕገ ወጥነት የተፈረጀውና ከኤርትራ ውጪ የሚንቀሳቀሰው የኤርትራ ብሔራዊ ትብብር ሊቀመንበር ኦስማን አቡበከር ሰሞኑን ከሮይተርስ ጋር ባደረጉት ቃለ ምልልስ ፕሬዚዳንት ኢሳይያስ በኤርትራውያን ዘንድ ያላቸው ተቀባይነት በከፍተኛ ሁኔታ በመቀነሱና ሊነሳባቸው የሚችለውን ተቃውሞ ለማርገብ በኢትዮጵያ ላይ ውጊያ የመክፈት ዝግጅት ጀምረዋል ሲሉ ተናግረዋል።</p>

<p>ኢሳይያስ ከኢትዮጵያ ጋር ጦርነት በመክፈት ጦር ሠራዊቱን ማምታታት ይፈልጋሉ የሚሉት ሊቀመንበር፣ ፕሬዚዳንት ኢሳይያስ መፈንቅለ መንግሥት ይደረጋል የሚል ከፍተኛ ስጋት አለባቸው ብለዋል።</p>

<p>«በኤርትራ ተቃዋሚዎች እንዳይንቀሳቀሱና ነፃ ፕሬስ እንዳይኖር ተደርጓል የሚሉት ኦስማን አቡበከር «የኢሳያስ መንግሥት ኤርትራውያንን የሚያሸብር፣ ሽብር ፈጣሪ መንግስት ነው»በማለት ገልፀዋል።</p>

<p>ኤርትራውያን ተቃዋሚ ቡድኖችን የያዘው የኤርትራ ብሔራዊ ትብብር መቀመጫው በኢትዮጵያ መሆኑን የሚናገሩት ሊቀመንበሩ፣ ተቃዋሚዎቹ ከኢትይጵያና ከሌሎች ከኤርትራ መንግስት ጋር ፀበኛ ከሆኑ መንግሥታት ድጋፍ አይደረግላቸው ብለዋል። ከኢትዮጵያ ፣ የመንና ሱዳን ግን ፖለቲካዊና ዲፕሎማሲያዊ ድጋፍ እንደሚያገኙ ግን ተናግረዋል።</p>

<p>«የኢትዮጵያ፣ የሱዳንና የየመን መንግስታት ድጋፍ ቢሰጡንም የእነርሱ መጠቀሚያ አይደለንም» የሚሉት ሊቀመንበሩ በተለይ በኤርትራ ውስጥ የተቀሰቀሰባቸውን ተቃውሞ ለማርገብ ፕሬዚዳንት ኢሳይያስ በጐረቤት አገሮች የሚገኙ ተቃዋሚዎችን በመርዳት ላይ እንደሚገኙ ሲገልጹ በሱዳን ዳርፉር የሚንቀሳቀሱ ተቃዋሚዎችን እንደ ምሳሌ ጠቅሰዋል።</p>

<p>የመንግሥታቱ ድርጅት ዋና ፀሐፊ ኮፊ አናን በኢትዮ ኤርትራ የወቅቱ ግንኙነት ላይ ለፀጥታው ምክር ቤት በቅርቡ ባቀረቡት ሪፖርት ኢትዮጵያና ኤርትራ ግጭታቸውን በሰላማዊ መንገድ ለመፍታት ፍላጎት አለን ቢሉም የጦር መሣሪያ እያከማቹ ነው ማለታቸውና እርትራም ከከረን ባሬንቱ የሚወስደውን ጐዳና ለአንሚ እንቅስቃሴ ለሦስተኛ ጊዜ መዝጋቷ ይታወሳል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 12 ቀን 1997</a></p>

</body>
</html>	
