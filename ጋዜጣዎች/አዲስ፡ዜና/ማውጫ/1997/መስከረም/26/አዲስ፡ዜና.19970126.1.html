<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሌየር አፍሪካዊያን ወዳጆችን ማፍራት አልቻሉም፤ መለስ ጠንካራ ደጋፊያቸው ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብሌየር አፍሪካዊያን ወዳጆችን ማፍራት አልቻሉም፤ መለስ ጠንካራ ደጋፊያቸው ናቸው</h2>


<p>የእንግሊዙ ጠ/ሚኒስትር ቶኒ ብሌየር የሚከተሉት ፖሊሲ የአፍሪካ ወዳጆችን ማፍራት እንዳላስቻላቸው ተዘገበ። ጠ/ሚኒስትር መለስ ዜናዊ የብሌየር ጠንካራ ደጋፊ መሆናቸውንም የተለያዩ የውጭ ጋዜጦች እየዘገቡ ነው።</p>

<p>ሚስተር ብሌየር በኢትዮጵያ የሚያደርጉትን የ3 ቀን ቆይታ በተመለከተ የተለያዩ የውጭ ጋዜጦች እንደዘገቡት ጠቅላይ ሚኒስትሩ የቡድኑ 8 አገሮችን እና የአውሮፓ ኅብረት መሪነትን በሚረከቡበት ወቅት የአፍሪካን ችግር በግንባር ቀደምነት ለማቅረብ የተለያዩ ጥረቶችን እያደረጉ ቢሆንም የአፍሪካ መሪዎች ግን ጥረታቸውን ከልብ እንዳልተቀበሉላቸው እንዲፐንደንት ዩኬ የተባለው ጋዜጣ ዘግቧል።</p>

<p>ብዙ የአፍሪካ መሪዎች በአዲስ አበባ በመገኘት ለብሌየር አቀባበል ያደርጋሉ ተብሎ ቢጠበቅም በሴኔጋል በሚካሄደው የአፍሪካ የምሁራን ስብሰባ ለመካፈል በሚል ምክንያት ወደ ዳካር አቅንተዋል።</p>

<p>ብሌየር በዚምባቡዌ ላይ በወሰዱት እርምጃ ብቸኛ ደጋፊ ሆነው የተገኙት የናይጄሪያ መሪ ኦሊሴጉን ኦባሳንጆ በአገሪቱ «መልካም አስተዳደርን» አላሰፈኑም በሚል ምክንያት ከጠ/ሚኒስትሩ ጋር ያን ያክል ወዳጅነት ሊመሰርቱ አልቻሉም።</p>

<p>ከኢራቅ ወረራ ጋር በተያያዘ ብዙ የአፍሪካ መሪዎችን ድጋፍ ያላገኙት ብሌየር እርምጃቸው ኢምፔሪያሊዝም እንደገና መወለዱንና በአፍሪካም ጣልቃ ለመግባት ዳር ዳር ማለታቸውን ያመለክታል ሲሉ አፍሪካውያን መሪዎች እንደሚናገሩ ዘገባው አመልክቷል።</p>

<p>የቶኒ ብሌየር ደጋፊ ሆነው የተገኙት አቶ መለስ ዜናዊ ናቸው የሚለው ፅሁፉ የእሳቸውም ድጋፍ የድንበር ኮሚሽኑ በኢትዮ -ኤርትራ ድንበር ላይ ያሳለፈውን ውሳኔ ከመቃወማቸው ጋር የተያያዘ እንደሆነ አመልክቷል።</p>

<p>አቶ መለስ በኢኮኖሚ ጉዳዮች ጥሩ ሥራ እየሠሩ እንደሚገኙ ዘገባው ጠቁሞ በሰብአዊ መብት አያያዝ፣ የፕሬስ ነፃነትን በማስፈን እና ህገ ወጥ ግድያን በማስቆም ረገድ፣ ደካማ ውጤት ማስመዝገባቸውን ዘግቧል።</p>

<p>የብሌየር የአፍሪካ ኮሚሽን ከታዋቂ ሰዎች መካከል የእንግሊዝ አለማቀፍ ልማት ዋና ፀሐፊ ሔላሪ ቢን፣ የታንዛኒያው መሪ ቤንጃሚን ማካፓን፣ አቶ መለስ ዜናዊና ታዋቂውን የሙዚቃ አቀንቃኝ ቦብ ጊልፎፍን የያዘ ሲሆን የአፍሪካን ሥር የሰደደ የኢኮኖሚ ችግር ለመቅረፍ አላማ አድርጎ የተመሰረተ ነው።</p>

<p>በዚህ ስብሰባ ላይ የተባበሩት መንግስታት ድርጅት ዋና ፀሐፊ ሚ/ር ኮፍ አናን፣ የደቡብ አፍሪካው መሪ ታቦ ምቤኪና የአፍሪካ ኅብረት ኮሚሽን ሊ/መንበር አልፍ ኡመር ኮናሬ አይገኙም።</p>

<p>የኮሚሽኑ ስብሰባ የአውሮፓ ኅብረትና የቡድን 8 አገሮች የንግድ ፖሊሲያቸውን፣ የእርዳታና የግጭት አፈታታቸውን መመሪያዎችን እንዲቀይሩ ጠንካራ ሪፖርት ያወጣል ተብሎ ይጠበቃል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 26 ቀን 1997</a></p>

</body>
</html>	
