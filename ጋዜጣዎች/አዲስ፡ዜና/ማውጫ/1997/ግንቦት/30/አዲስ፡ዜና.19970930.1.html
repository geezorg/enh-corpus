<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ አበባ ስትበጠበጥ ዋለች ተማሪዎችና ወጣቶች ታፈሱ ተደበደቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>

<body>

<h2 class="align-center">አዲስ አበባ ስትበጠበጥ ዋለች ተማሪዎችና ወጣቶች ታፈሱ ተደበደቡ</h2>

<p>ህዝቡ በወታደሮች ላይ የድንጋይ ናዳ አወረደ ከትናንት በስቲያ ከሌሊቱ 8 ሰዓት ላይ አንድ የማላውቀው ሰው ደውሎ ከእንቅልፌ ቀሰቀሰኝ። ሰአቱን ሳየው 8 ሰዓት ይላል። ስልኩን አንስቼ ሳናግር እባክህ የአውሮፓ ህብረት ታዛቢዎችንና የካርተር ማዕከልን ስልክ ስጠኝ አሉኝ። እነማን ናችሁ ስል ፖሊሶች የአዲስ አበባ ዩኒቨርስቲ ተማሪዎችን ከበው እያፈሷቸው ነው አሉኝ። እኔም ለባብሼ ጓደኛዬን ቀሰቀስኩና ከሌሊቱ 8 ሰዓት ወደ ስድስት ኪሎ ግቢ አመራሁ። እዛ ስደርስ ተማሪው ይጮኻል ይዘፍናል። ሁሉም ተማሪዎች በሩን ከበውታል። የፌዴራል ፖሊስ መኪኖችና አርፒጂ የጫኑ የወታደር መኪናዎች ዙሪያውን ከበውታል። በዚህ ሌሊት እንደሚይዙን ስጠረጥር በቀጥታ ወደ መድሀኒአለም ቤተክርሲያን ልሳለም አስመስዬ ከጓደኛዬ ጋር ሔድኩኝ። ፖሊሶቹ በአይነ ቁራኛ ይከታተሉናል። ከዚያም ወደ መነን ታጥፌ እንደገና በመጣሁበት ተመለስኩ። ሁኔታው አደገኛ ስለመሰለን ጓደኛዬን ስድስት ኪሎ ከሚገኘው የአውቶቡስ ፌርማታ እንዲቀመጥ ነገርኩት። ከዚያ እስከ ሌሊቱ 11 ሰዓት ተኩል ቁጭ ብለን እንከታተል ጀመር።</p>

<p>በዚያ ሌሊት ተማሪዎች «አትነሳም ወይንና ይለያል ዘንድሮን» የመሳሰሉትን መዝሙሮች ይዘምራሉ። «በሌሊት የታፈሱት ጓደኞቻችን ይመለሱ» ይላሉ። «ቅሌታሙ እንድሪያስ ይውረድ» ወዘተ ይላሉ። ተማሪዎቹ ሌሊቱን በሙሉ ሲጮሁ አድረው ነጋ። ከዚያም ለሥራ ጉዳይ በሚል መታወቂያዬን አስይዤ ወደ ግቢ ገባሁ። በቀጥታ ያመራሁት ተማሪዎች ወደ ተሰበሰቡበት ዋናው በር ነበር። ተማሪዎችን ቀስ ብዬ ለማናገር ሞርኩ። እንዲህ ገለፁልኝ። ችግሩ የተከሰተው ከሌሊቱ አምስት ተኩል ነው። ዳኘ የሚባለው የግቢው ፖሊስ አንድ ተማሪ ከዶርሙ አስወጥቶ ይቀጠቅጠው ጀመ። ተደብዳቢው መሳፍንት የሚባለው ተማሪም ይጮኻል። ከዚያም ወደ ዶርም 501 ሲያመሩ ተማሪው በአንድነት በመጮህ ወደ በር ያመራሉ ትናንትና ተማሪዎች በሰላም ትምህርት ለማቆም ፈልገው ነበር። ችግሩ ግን በአንድ ችኩል የደህንነት ኃላፊ ተጀመረ። ተማሪዎች እንደገለፁልን ሌሊት ላይ ሦስት ተማሪዎችን አፍሰው ወስደዋል። ከቀኑ 6 ሰዓት ሌላ ታምር ተፈጠረ። ፖሊሶቹ ተማሪዎችን አፈሰው ለመውሰድ ተዘጋጁ።ችግሩን የተመለከቱት የተፈሪ መኮንን የመነንና የሚኒሊክ ተማሪዎች ተቀላቀሉ። እነዚህን ተማሪዎች በሰላም ካስወጡ በኋላ ተማሪዎችን መጫን ጀምሩ። ህዝቡም ከፖሊስ ጋር ድንጋይ ይወራወር ጀመር። ተማሪዎች በበርካታ ተጋዙ። ይህም በመቃወም የወጡ ወጣቶችም እየታፈሱ ተጋዙ ወደ የት እንደሚሄዱ አይታወቅም።</p>

<p>የፒያሳ የመርካቶ እና የአራት ኪሎ ሱቆች በሙሉ ተዘግተው ነበር። የኮተቤ መምህራን ኮሌጅ ተማሪዎችም በተቃውሞ ተቀላቅለዋል። እስካሁን ምን ያህል ሰዎች እንደሞቱ ባይታወቅም አንድ ፖሊስ በተወረወረበት ድንጋይ ተመትቶ ወድቋል። </p>

<p>አዲስ አበባ በአየር መቃወሚያና በበርካታ አርፒጂ በታጠቁ መኪኖች ተወራለች። ፌዴራል ፖሊስ በዕለቱ ባወጣው መግለጫ ላይ 350 ተማሪዎችና 50 የሚሆኑ ለዝርፊያ የተሰማሩ ወጣቶችን መያዙን ገልጿል። ይሁን እንጂ በዕለቱ ከ6 ኪሎ ግቢ 4 ኦራል መኪና እና ከ4 ኪሎ ግቢ ደግሞ 3 ኦራል መኪና ሙሉ ተማሪዎች ተጭነው ሲሄዱ የታየ ሲሆን፣ ብዛታቸው ወደ 500 እንደሚጠጉም ተማሪዎቹ ከተጫነበት መኪና ላይ በበተኑት ወረቀት ላይ ተገልጿል።</p>

<p>በተመሳሳይ ንግድ ሥራ ኮሌጅም በፖሊስ ተከቧል። በተጨማሪም በኮተቤ አካባቢ ከአዲስ አበባ ዩኒቨርስቲ ተማሪዎች መታፈስና መጋዝን የተቃወሙ የከተማዋ ነዋሪዎች ላይ ከፍተኛ ጉዳት ደርሷል። እንደ አይን ምስክሮች እማኝነት ሁለት ሰዎች ሞተዋ። አንድ የሬንጀር የፖሊስ መኪናም ተቃጥሏል። ምንም እንኳ ከፖሊስ ማረጋገጫ ባናገኝም ወደ ህትመት እስከገባንበት ሰዓት ድረስ ይህ መርጃ ደርሶናል። እንደ አይን ምስክሮቹ ገለፃ ከሟቾቹ አንዷ እናት ሲሆኑ ወ/ሮ ሽብሪት ደሳለኝ እንደሚባሉ ለማወቅ ተችሏል።</p>

<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 30 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ግንቦት/30/አዲስ፡ዜና1.300997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
