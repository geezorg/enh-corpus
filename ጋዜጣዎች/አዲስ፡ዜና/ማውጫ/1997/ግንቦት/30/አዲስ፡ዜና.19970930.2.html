<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ልደቱ አያሌው በደህንነቶች ታገቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">አቶ ልደቱ አያሌው በደህንነቶች ታገቱ</h2>

<p>አቶ ልደቱ አያሌው ከትናንት ጠዋት ጀምሮ በፌዴራል ፖሊስ አባላት ታግቷል። ከአዲስ ዜና ጊቢ ጋር በአካል ተገናኝተው ተነጋግረዋል። ከቀኑ 8፡15 ላይ አቶ ልደቱ ታግቷል የሚል ቦሌ ከሚገኘው የቅንጅት ጽ/ቤት መረጃ እንደደረሰን በቀጥታ ጊዮን ሆቴል አጠገብ ወደሚገኘው ቢሮው አመራን። የጋዜጣው ዘጋቢ የአዲስ ዜና ሹፌርና አንድ ሌላ የዘጋቢው ጓደኛ ወደ ውስጥ ዘልቀን ገባን። ወደ ውስጥ መግባት በጣም ቀላል ነው። በአካባቢው ፖሊሶች የሉም። እኛም ሰላም የሆነ መስሎን ደረጃውን ወጣን። ከኢዴአፓ ቅንጅት ቢሮ ስንደርስ በር ተከፈተልን። ከውስጥ የታገተችው ፀሀፊ ሰዎች እንደማይገቡ ነገረችን። ከውስጥ ግን የሚያውቁን ሰዎች ነበሩና በሩን ከፍተውልን ገባን። ወደ አቶ ልደቱ ቢሮ በቀጥታ አመራን። ሲያየን ማመን አልቻለም። ወዲያውም ጋዜጠኛውን ለምን መጣህ? እዛው ለምን አትደውልም ነበር አለው። ከጋዜጠኛው ጋር ሰላምታ ከተለዋወጡ በኋላ በቀጥታ ወደ ውይይት ገባን። አቶ ልደቱ እንደሚገልፀው ትናንት ጠዋት ፓስፖርቱን ለማሳደስ ወደ ኢምግሬሽን ቢሮ ይሄዳል፤ ኢምግሬሽን የሄደው በመጪው ሀሙስ ለንደንና ስቶክሆም ላይ የገቢ ማሰባሳቢያ ዝግጅት ስለሚደረግ በበአሉ ላይ ለመገኘት ነበር። አቶ ልደቱ እንደሚለው በረራቸው ረቡዕ ቢሆንም ለማክሰኞ እንዲቀየርለት ለመጠየቅ ነበር ወደ ኢምግሬሽን ቢሮ የሔደው። ነገር ግን በዛሬው ዕለት የመንግስት ሚዲያ አገር ጥሎ ለመሸሽ እንዳደረገው ገልጿል።</p>

<p>ኢሚግሬሽን ቢሮ እንደደረሱ የበታች ሹማምቶችንና ያገኙና ፓስፖርቱን ያድሱለታ። ሹማምቶችም ለአለቃቸው ይመሩታል። የኢምግሬሽን ሐላፊውም ፓስፖርቱን ቀምተው ከ10 ቀን በኋላ ተመለስ ይሉታል። በጣም ተገርሞ ከቢሮ ሲወጣ ከ3 መኪኖች የወረዱ ሲቪል ለባሾች ይከተሉታል። ነገሩ ይገባውና በአቅራቢያው ወደሚገኝ አንድ ምግብ ቤት ይገባል። ምግቡ ቤቱ ውስጥ ቁጭ ሲል የደህንነት ሰዎችም አብረውት ተቀመጡ። ከዚያ «እኔን መያዝ ከፈለጋችሁ ለምን አትይዙኝም ይከው አለሁላችሁ» ይላል። እነሱም «ስራችንን እየሰራን ነው» የሚል መልስ ይሰጡታል። አቶ ልደቱም «ምሳ እንድበላ ትፈቅዱልኛላችሁ?» ይላል። እኛ ችግር የለብንም ይሉታል። ከዚያም በቀጥታ መኪናቸውን አስነስተው ጊዮን ወደሚገኘው ቢሮው ያመራል። መኪኖቹም ይከተሉታል። ቢሮ ከደረሰ በኋላ የደህንነት ሰዎች አንደኛውን ክፍል ቤት ከፍተው ተቀመጡ። ከዚያ በኋላ አቶ ልደቱ መውጣትም መግባትም አልቻለም። ስልኩ አንዳንዴ ይለቀቃል አንዳንዴ ይቋረጣል።</p>

<p>አቶ ልደቱን ሳገኘው ነጭ ሸሚዝ ለብሷል። ወደ ነጭነት የሚያደላ ጃኬቱን ጠረጴዛ ላይ አድርጓል። አብሮት አቶ መስፍንና ሌሎች አራት ሰዎች አሉ። ሁሉም የቅንጅት አባሎች ናቸው። አቶ ልደቱ በተማሪዎችና በሌሎች ወጣቶች መታፈስ በእጅጉ እንዳዘነ ገለፀልኝ። ምን እንደሚሰማው ስጠይቀውም የለመደው ነገር መሆኑንና ምንም የተለየ ነገር እንደማይሰማው ገለፀልኝ።</p>

<p>ከቢሮ ስትወጡ ይይዟችኋል። ከዚህ በፊት የገቡትንም ይዘው ከ40 ደቂቃ በኋላ ለቀዋቸዋል የሚል መረጃ ደርሶኛል እና ተጠንቀቁ አለን። እኛም ምርጫው ስለሌለን ለመውጣት ሞከርን። ስንወጣ ደህንነቶች አዩን። ከዚያም ሦስታችንም ደረጃውን ወርደን ስንጨርስ ሁለቱ ጓደኞቼ በገቡበት በር ለመውጣት ሔዱ። እኔ የዚህ ዘጋቢ በሌላ መንገድ ታጥፌ ወጣሁ። ልክ ስወጣ ሁለቱን ጓደኞቼን መኮንን አርጋው እና መምህር ሀብታሙ ጌትነትን የፌደራል ፖሊሶች ይዘው በፒክአፕ መኪና ይዘዋቸው ሄዱ። እኔም ታክሲ ይዤ በቀጥታ ወደ ቢሮዬ ሔድኩኝ። የጓደኞቼን እጣ ፈንታ ማወቅ አልቻልኩም። ከዚህ በፊት ሁለት ጊዜ ቦሌ መድኃኒዓለም ወደሚገኘው የቅንጅት ቢሮ ሔጄ ነበር። ዶ/ር ብርሀኑ ነጋ ፍዝዝ ብሎ ይመለከተኛል። አቶ ደበበ እሸቱም በልበ ሙሉነት ይንጎራደዳል። ዶ/ር ሽመልስ ተ/ፃዲቅ ቢሮአቸው ውስጥ ቁጭ ብለው እንግዶችን ያነጋግራሉ። ኢንጂነር ሀይሉ ሻውልም የፍርሃት ምልክት አይታይባቸውም። ዶ/ር ብርሃኑን ለማነጋገር ፈልጌ ቁጭ ስል ኢንጂነር ሐይሉ ለስብሰባ ገቡ። ዶክተርም በኋላ እንነጋገራለን አለኛና በተፈጠረው ሁኔታ ሊነጋገሩ እንደሆነ ገለፀልኝ። በቦሌው የቅንጅቱ ቢሮ ፖሊሶችንም ማየት አልቻልኩም። እነ አቶ ደበበንና ዶ/ር ብርሃኑን ቦታ እንዲቀይሩ ስነግራቸው «አናደርገውም እዚሁ መጥተው ይያዙን» የሚል መልስ ሰጡኝ። ከ11 ሰዓት በኋላ ግን እኔም በፖሊስ እጅ ልወድቅ እንደምችል ስለገመትኩ ጉዞዬን ገታሁ።</p>

<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 30 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ግንቦት/30/አዲስ፡ዜና2.300997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
