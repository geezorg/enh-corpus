<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፖሊስ ኮሚሽነሩ የሄዱበት ባለመታወቁ ተወካያቸው ታስረው ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ፖሊስ ኮሚሽነሩ የሄዱበት ባለመታወቁ ተወካያቸው ታስረው ቀረቡ </h2>


<p>ህገ ወጥ በሆነ መንገድ የአዲስ አበባ ዩኒቨርሲቲ ተማሪዎችን አስረዋል በሚል በተደጋጋሚ ፍ/ቤት ቀርበው ጉዳዩን እንዲያስረዱ ተጠይቀው፤ ባለመገኘታቸው የፌዴራል መጀመሪያ ደረጃ ፍ/ቤት ዘጠነኛ ችሎት የአዲስ አበባ ፖሊስ ኮሚሽን የፌዴራል ፖሊስ ኮሚሽነር ወርቅነህ ገበየሁን አስሮ እንዲያቀርብ ለሐምሌ 4 ቀን 1997 ዓ.ም ትዕዛዝ ቢሰጥም፤ ኮሚሽነሩ ለሥራ ጉዳይ ከአዲስ አበባ ውጪ ናቸው በማለት ተወካያቸው የሆኑትን የወንጀል ምርመራ ዋና መምሪያ ም/ል ኮማንደር ታደሰ መሠረትን አስሮ ፍ/ቤት አቅርቧል። </p>

<p>ትላንት ፍ/ቤቱ በዋለው ችሎት የአዲስ አበባ ፖሊስ ኮሚሽን ኮሚሽነሩ የት እንዳሉ ተጠይቆ «የት እንደሄዱ አላውቅም። በደብዳቤ ብቻ ሣይሆን በአካል መ/ቤታቸው ድረስ ሄደን አለመኖራቸውን አረጋግጠናል» ሲሉ መልስ ሰጥተዋል።</p>

<p>የተማሪዎቹ ጠበቃ አቶ ሰለሞን ደምሴ በበኩላቸው የአዲስ አበባ ፖሊስ ኮሚሽን ኮሚሽነር ወርቅነህ አስሮ ለተከበረው ፍርድ ቤት ያላቀረበው ሆን ብሎ ነው ካሉ በኋላ ባለፈው ዓርብ ስብሰባ ላይ እንደነበሩ መገለፁን አስታውሰዋል።</p>

<p>በሌላ በኩል ህጋዊ ባልሆነ መንገድ ያሰራቸውን የአዲስ አበባ ዩኒቨርስቲ ተማሪዎችን ፖሊስ ለዚሁ ፍ/ቤት እንዲያቀርብ ተደጋጋሚ ትዕዛዝ ቢያስተላልፍም ፖሊስ ያለ በቂ ምክንያት የፍ/ቤቱ ትዕዛዝ ባለማክበሩ፣ ለዛሬ ማክሰኞ ሐምሌ 5 ቀን 1997 ዓ.ም ተማሪዎቹን እንዲያቀርብ ጥብቅ ትዕዛዝ ተሰጥቶታል።</p>

<p>ፖሊስ በበኩሉ ተማሪዎቹን ፍ/ቤት ማቅረብ ያልቻልኩት ተማሪዎቹ በታሰሩበት ሰንዳፋ አቅራቢያ በሚገኘው የሰሜን ሸዋ ከፍተኛ ፍ/ቤት ስለሚቀርቡ ቀኑ በመገጣጠሙ እና የትራንስፖርት ችግር በመኖሩ ነው ብሏል። ፍርድ ቤቱ የፖሊስን ተደጋጋሚ ምክንያት ባለመቀበል ለዛሬ ተማሪዎቹን እንዲያቀርብ በጥብቅ አዟል።</p>

<p>የተማሪዎቹ ጠበቃ አቶ ሰለሞን ደምሴ ለተማሪዎቹ በነጻ እየተከራከሩ መሆናቸው የሚታወስ ነው።</p>
<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 5 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ሐምሌ/05/አዲስ፡ዜና4.051197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
