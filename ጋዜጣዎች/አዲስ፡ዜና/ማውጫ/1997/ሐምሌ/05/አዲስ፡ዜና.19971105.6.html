<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመስተዳድሩ ሠራተኞች የግብሩን ውሣኔ ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የመስተዳድሩ ሠራተኞች የግብሩን ውሣኔ ተቃወሙ </h2>


<p>የአዲስ አበባ መስተዳድር ሠራተኞች በተደረገው የግብር ማሻሻያ ላይ የአፈፃፀም መመሪያ በተሰጣቸው ጊዜ ተቃውሞአቸውን ሲገልጹ፣ ከእንግዲህ የፖለቲካ ጥያቄም እንዳያነሱ ታገዱ።</p>

<p>ከ1000 በላይ የሚሆኑ ሠራተኞች ባለፈው ሳምንት በአገር ፍቅር አዳራሽ ተሰብስበው መመሪያውን ባሰሙበት ጊዜ መስተዳድሩ የወሰደውን እርምጃ በተለያዩ መንገዶች ተቃውመውታል። የመስተዳድሩ ም/ሥራ አስኪያጅ አቶ ኤፍሬም አባተ ውሣኔውን በንባብ ባሰሙበት ጊዜ ሠራተኞቹ በማጉረምረም፣ በመሳቅና በመንጫጫት ውሣኔውን ተቃውመውታል። ሥራ አስኪያጁም በየመካከሉ እያቋረጡ «እንደማመጥ» እያሉ በመለመን አንብበው ጨርሰዋል።</p>

<p>ከንባቡ በኋላ ጥያቄዎች የቀረቡ ሲሆን አንድ ሠራተኛ «ዛሬ ስትሸነፉ ነው የግብር ማሻሻያ የምታደርጉት፣ ትናንትና ነጋዴውን አፍንጫውን ይዛችሁ ግብር አስከፍሉ ስትሉን አልነበረም? አሁን በዚህ ሰዓት ይህን ማድረጉ ለቅንጅት ባዶ ካዝና ለማስረከብና ከነጋዴው ጋር ለማጣላት ነው?» የሚል ጥያቄ ያቀረቡ ሲሆን ሰብሳቢውም እንዲህ አይነት አስተያየቶች በድጋሚ እንዳይሰነዘሩና ከተሰነዘሩም ተናጋሪዎችን እንደሚያቋርጡ ተናግረዋል። ሠራተኞች ተመሳሳይ ጥያቄ ለማቅረብ ሲሉ የመድረኩን መሪ ለማስቆም ሞክረዋል።</p>

<p>ተሰብሳቢዎች ክስ ስለተመሠረተባቸው ኤርትራዊያን ነጋዴዎች ጉዳይ ላቀረቡት ጥያቄ ጉዳዩ ከበላይ አካል በሚመጣ መመሪያ እልባት ያገኛል የሚል መልስ ተሰጥቷቸዋል።</p>

<p>ከዚህ በፊት ነጋዴውን ወደ ትክክለኛው ግብር አከፋፈል እንዳይመጣ ስናደርገው ቤቱንና ኅብረቱን ስናሸጠው ነበር ያሉት አንድ ተናጋሪ አሁንም ያለው አካሄድ በአገሪቱ ኢኮኖሚ ላይ ተፅዕኖ የሚያመጣ ነው ብለዋል።</p>

<p>ሠራተኞቹ በርካታ ጥያቄዎችን ቢያነሱም በቂ የሆነ መልስ ከመድረኩ አላገኙም። ሰብሳቢውም በተደጋጋሚ ሁሉም ነገር ኮሽታ በማያሰማ መንገድ እንዲካሄድ ደጋግመው በመናገራቸው ሠራተኛውን አስቀውታል።</p>

<p>በግል ያገኘናቸው ሠራተኞች እንደተናገሩት በውሣኔው ቅንጅትን ከነጋዴው ጋር ለማጣላት እና ለድርጅቱም ባዶ ካዝና ለማስረከብ ያለመ ነው ብለዋል። አንዳንድ ነገር ፈጆች እንደተናገሩት በቦሌ ክፍለ ከተማ ብቻ ከ24 ሚሊዮን ብር በላይ ያልተከፈል የግብር እዳ መኖሩን አስታውሰው የሁሉም አካባቢዎች ግብር ቢሰበሰብ ከ100 ሚሊዮን ብር በላይ እንደሚሆንም ተናግረዋል።</p>

<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 5 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡ዜና/ማውጫ/1997/ሐምሌ/05/አዲስ፡ዜና6.051197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html> 	
