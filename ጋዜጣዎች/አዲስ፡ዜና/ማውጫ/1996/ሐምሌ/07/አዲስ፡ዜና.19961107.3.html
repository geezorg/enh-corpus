<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጠ/ሚኒስትሩ ሪፖርት ከፊል እውነታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጠ/ሚኒስትሩ ሪፖርት ከፊል እውነታ</h2>


<p>ጠቅላይ ሚኒስትር መለስ ዜናዊ የ1996 ዓ.ም የመንግስትን አጠቃላይ ሪፖርት በአለፈው ዓርብ ለፓርላማው አቅርበዋል። ይህ ዓመት በጠ/ሚኒስትሩ አመለካከት በሁሉም መስክ «ድል» የተገኘበት ነው። በንግግራቸው ማጠቃለያ ላይ ይህንኑ ድል ሲገልፁ «ያለፈው ዓመት ፈጣን እድገት ያስመዘገብንበት፣ የማኅበራዊና ኢኮኖሚያዊ ልማት እቅዶቻችን በመሰረቱ፣ በተሳካ ሁኔታየተፈፀሙበት፣ የዲፕሎማሲ ጥረታችን ከኤርትራ ጋር ካለን ግንኙነት በስተቀር አጥጋቢ ውጤት የተገኘበት የተሳካ ሥራ የሰራንበት ዓመት ነበር ማለት ይቻላል። ሰላማችንን የሚፈታተኑ እንቅፋቶች የገጠሙን ቢሆንም ችግሮቹን በጋራ ጥረት የተወጣንበት፣ ይልቁንም በዚህ ሂደት እነዚህን ችግሮች ለማስወገድ ያለንን አቅምና ልምድ ለማጎልበት የቻልንበት፣ በቅርቡ ደግሞ ህገ መንግሥታዊ ሥርዓታችን ራሱን በራሱ ማረምና መቆጣጠር የሚችል መሆኑን በድጋሚ በተግባር ያስመሰከርንበት ዓመት ነበር ማለት ይቻላል» ብለዋል።</p>

<p>እንደ አቶ መለስ አመለካከት በኢኮኖሚ፣ በፖለቲካው፣ በማኅበራዊ በዲፕሎማሲው መስኮች ጥሩ ውጤቶች ተገኝተዋል። ኢኮኖሚው በዓመቱ የ11 ነጥብ 6 በመቶ እድገት አስመዝግቧል። ከዚህ ውስጥ ግብርና በ18 ነጥብ 9 በመቶ እድገት ሲያስመዘግብ፣ ኢንዱስትሪ 6 ነጥብ 9 በመቶ፣ የማከፈፈል አገልግሎት የ7 ነጥብ 6 በመቶ፣ ሌሎች አገልግሎቶች ደግሞ 6 ነጥብ 3 በመቶ እድገት አስመዝግበዋል። ኤክስፖርትም በ13 በመቶ እድገት እንደሚያስመዘግብ ይጠበቃል ብለዋል። በዚህ ዘርፍ ጠ/ሚኒስትሩ የሕዝብ ቁጥር በምን ያክል እንደጨመረ፣ የ11 በመቶ እድገቱ በህዝቡ ኑሮ ላይ ያመጣው ለውጥ ምን እንደሚመስል፣ ምን የተለዩ የግብርና ሥራዎች ተሰርተው ምርቱ እንዳደገ አልጠቀሱም።</p>

<p>የአንድ አገር እድገት የሚለካው በኢኮኖሚው ብቻ ሳይሆን በፖለቲካውና በማኅበራዊ ዘርፉ በሚታዩት ለውጦችም ነው።</p>

<p>በማኅበራዊ ረገድ በተለይም በትምህርቱ ዘርፍ አጥጋቢ ውጤት መገኘቱንም አቶ መለስ ተናግረዋል። በዚህ መሰረት «በመደበኛ ትምርህት ዘርፍ በአምስት ዓመቱ የልማት እቅዳችን መሰረት የአንደኛ ደረጃ ትምህት ሽፋንን በ1997 ዓ.ም 65 በመቶ ለማድረስ ታቅዶ ባለፈው ዓመት ማለትም በ1995 ዓ.ም የትምህርት ሽፋን 64 ነጥብ 4 በመቶ በመድረሱ ግባችንን ሁለት ዓመት ቀደም ብለን ለማሳካት ችለናል፤ እስካሁን የተጠናቀሩት መረጃዎች በ1996 ዓ.ም የአንደኛ ደረጃ የትምህርት ሽፋን 68 ነጥብ 5 በመቶ እንደደረሰና ዩኒቨርሲትዎቻችን 25 ሺ አዲስ ተማሪዎችን በዲግሪ ፕሮግራም መቀበል እንደቻሉ ያመለክታሉ» ብለዋል። በጤናውም ዘርፍ እንዲሁ ጥሩ ሥራዎች እንደተሰሩ ተናግረዋል።</p>

<p>ይሁን እንጂ የትምህርቱን ጥራት በመጠበቅ በኩል በተለይ አሁን መምህራን በጥብቅ እያነሱ ያሉት የግምገማ፣ የአስተዳደር መበላሸትና የሥራ ዋስትና እጦት በሪፖርቱ ሳይነካካ ታልፏል። በጤናው ዘርፍም ምን ያክል ሰው በወባ፣ በኤድስና በሌሎች በሽታዎች እንደረገፈ፣ ሀኪሞች በየጊዜው ሥራቸውን እየለቀቁ ሆስፒታሎች ሀኪም አልባ መሆናቸውን አልጠቀሱም።</p>

<p>መልካም አስተዳደርን በማስፈን በኩል ጠ/ሚኒስትሩ ያሉት ብዙ ነገር የለም። ይሁን እንጂ እራሳቸውም እንደጠቀሱት በኦሮሚያ፣ በሶማሌና በጋምቤላ የተከሰተው ችግር በከፊል የመልካም አስተዳደር እጦት ውጤት ነው። አቶ መለስ እንዲያውም ግጭቶች እንዳይከሰቱ በማድረጉ በኩል የተሰሩ ሥራዎችን ላይ በማተኮር ለመንግስታቸው ምስጋና ለማሰጠት ሞክረዋል።</p>

<p>ለምሳሌ በኦሮሚያ ተፈጥሮ ስለነበረው ችግር ሲናገሩ «በኦሮሚያ ክልል በቅርቡ በኦነግና መሰሎቹ መሪነት በትምህርት ቤቶች ዙሪያ አለመረጋጋት ተፈጥሮ የነበረ ሲሆን ክልሉ በወቅቱ በወሰዳቸው እርምጃዎች ሁኔታው በቁጥጥር ሥር በመዋሉ የፌዴራል መንግስት ድጋፉም ሆነ ጣልቃ ገብነት አስፈላጊ ሳይሆን ቀርቷል»ብለዋል። አቶ መለስ ተከስቶ በነበረው ብጥብጥ የሰው ህይወት ማለፉን፣ በሚሊዮን የሚቆጠር ሀብት መውደሙን ለምን እንዳላነሱት አይታወቅም። በተመሳሳይም በጋምቤላ የደረሰው እልቂት መንግሥትን የሚያሳፍር እንጂ የሚያኮራ ሊሆን አይገባውም።</p>

<p>አቶ መለስ መልካም አስተዳደርን በማስፈን በኩል ፍርድ ቤቶች እየተጫወቱ ያሉትን ሚና አድንቀዋል። «በፌዴራል ፍርድ ቤቶች የሚታዩ የፍትሐ ብሔሮች ጉዳዮች እጅግ የሚበዙት ከአንድ ወር በታች በሆነ ጊዜ ውስጥ የሚያልቁበት በጣም ብዙዎቹ ደግሞ በወራት የሚጠናቀቁበት ሁኔታ ተፈጥሯል» ብለዋል። የወንጀል ጉዳዮችን በማየቱ በኩልስ? ጠ/ሚኒስትሩ ሳይመልሱ አልፈውታል። አሁን ያለፍርድ የሚንገላቱትን የደርግ ባለሥልጣናት፣ የቀድሞ የሕወሓት ባለሥልጣኖች ወዘተ የፍርድ ሂደት መዘግየት ምክንያቱ ለመነካካት አላሰቡም።</p>

<p>የጠ/ሚኒስትሩ ሪፖርት ምንም እንኳ በሙሉ ድምፅ ቢፀድቅም ትክክል ነው ብሎ በሙሉ ልብ ለመቀበል ብዙ ዝርዝር ጉዳዮችን ማየትና መመርመር ይጠይቃል። ሪፖርቱ በሙሉ ድምፅ ፀደቀ ማለት ትክክል ነው ማለት አይደለም። የዚህ ዓመት ሪፖርት ጥሩ ጐኑ በጠ/ሚኒስትሩና በተቃዋሚ ፖለቲከኞች መካከል የታየው መከባበር ነው። ዘለፋና አጉል ንትርክ አልታየም። ምናልባት ምርጫው በመቃረቡ ወይም በየጊዜው እየተገናኙ እንደሚሰሩ ስለተስማሙ ይሆን?</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 07 ቀን 1996</a></p>

</body>
</html>	
