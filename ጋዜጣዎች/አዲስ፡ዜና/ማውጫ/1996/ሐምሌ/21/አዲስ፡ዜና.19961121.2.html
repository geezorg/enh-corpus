<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሁሉም ክልሎች የምግብ እጥረት ተከሰተ፤ ህዝቡ መሰደድ ጀምሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሁሉም ክልሎች የምግብ እጥረት ተከሰተ፤ ህዝቡ መሰደድ ጀምሯል</h2>


<p>በሁሉም የኢትዮጵያ ክልሎች በበልግ ዝናብ መጥፋት ወይም ማነስ ምክንያት የምግብ እጥረት በመከሰቱ ህዝቡ መሰደድ መጀመሩን የተለያዩ ሪፖርቶች አመለከቱ። ስደቱን ተከትሎም በአንዳንድ ክልሎች ግጭቶች እየታዩ ነው።</p>

<p>ከአደጋ መከላከልን ዝግጅት ኮሚሽን የቅድመ ማስጠንቀቂያ ቡድን እና ከቅድመ ማስጠንቀቂያ የቴክኒክ አስተባባሪ የተገኙት መረጃዎች እንዳመለከቱት በሁሉም የአገሪቱ ክፍሎች የምግብ እጥረት መከሰቱንና በአንዳንድ ክልሎችም ስደትና ግጭቶች እንደታዩ አመልክተዋል። በሪፖርቱ የተጠቀሰው የየክልሎች ዝርዝር ሁኔታ የሚከተለውን ይመስላል።</p>

<p>1.ሶማሌ፦ ከሚያዚያ እስከ ግንቦት/ሰኔ፣ መዝነብ የነበረበት ዝናብ በበቂ መጠን ባለመዝነቡ በክልሉ ያለው ሁኔታ አስከፊ ደረጃ ላይ ደርሷል። ከብቶች በአንዳንድ ቦታዎች እየሞቱ ነው። ከተመለደው ጊዜ በፊትም ስደት ተጀምሯል። በክልሉ ውስጥ ስደት ከተጀመረባቸው ቦታዎች መካከል በደገሀቡር ዞን በጋሻሞና ከፊል አዋረ፣ በዋርዴርዞን በጋላዲና ከፊል ቢክ ወረዳዎች፣ በፊቅ ዞን በዱሁን ፣ ሀማሮና በአብዛኛው ፊቅ ወረዳዎች፣ በዶላ አዶ በምስራቅና ምዕራብ ጎዴና አፍዴር ዞኖች ኢሜይ አካባቢዎች ይገኙበታል።</p>

<p>በክልሉ ውስጥ ሌላው አሳሳቢ ጉዳይ ደግሞ በጎሣዎች መካከል ያለው ግጭት መሆኑን የቅድመ ማስጠንቀቂያው አስተባብሪ ሚ/ር ሱለይማን ኤስ ሙሀመድ በፃፉት ሪፖርት ላይ አመልክተዋል። ግጭቶች የታዩባቸው ዋና ዋና ቦታዎችም በዋርዴር፣ ደገሀቡር፣ ፊቅና ጎዴ ዞኖች መሆናቸው ተመልክቷል። በክልሉ ውስጥ በቅርቡ መኪናዎች መቃጠላቸውም ተገልጿል።</p>

<p>2. ደቡብ ህዝቦች ክልል፦ በደቡብ ክልል ከአንዳንድ የከምባታ ጠምባሮ ከፍተኛ ቦታዎች በስተቀር በጋሞጎፋ፣ ሀዲያ፣ ወላይታና ዝቅተኛ የከምባታ ጠምባሮ ቦታዎች መደበኛ የሆነ የበልግ ዝናብ ተመዝግቧል። በጋሞጎፋና ሀዲያ ግን የዝናብ ስርጭቱ ያልተመጣጠነና አናሳ ነበር። በጋምጎፋ ዞን ከ50 እስከ 90 በመቶ የምርት መቀነስ ሊከሰት ይችላል። በሀድያ ዞንም በበልግ ወራት ከተዘራው አዝመራ ውስጥ 34 በመቶው ወድሟል። በወላይታም የበልግ ምርት ከ55 እስከ 60 በመቶ ቀንሷል። በዚህም የተነሳ በጋምጎፋ፣ ወላይታ፣ ሀድያ፣ ኮንሶና ደራሴ ልዩ ወረዳ ከፍተኛ የሆነ የምግብ እጥረት ሊከሰት ይችላል።</p>

<p>በኮንሶ፣ በዝቅተኛ የአለባና አማሮኬሎ ወረዳዎች፣ ጌዲዮ፣ ደቡብ ኦሞ፣ ሲዳማ፣ ጉራጌና ስልጤ ዞኖች የመኸር ዝናብ እጥረት በማጋጠሙ ምክንያት የበቆሎና የብርበሬ አዝመራዎች እየደረቁ ነው። በአብዛኛው በክልሉ ያለው የምግብ ዋስትና እጅግ አሳሳቢ ነው።</p>

<p>3. አማራ ክልል፦ በአብዛኛው ደቡብን የሰሜን ወሎ አካባቢዎች የተገኘው የበልግ አዝመራ መጠን አነስተኛ ነው። በተንታ፣ መቅደላና ሳይንት ወረዳዎች የተገኘው መረጃ እንደሚያመለክተው ከ90 በመቶ እስከ መቶ በመቶ ምርት ቀንሷል። በሰሜን ወሎ ደግሞ 69 በመቶ የምርት መቀነስ ታይቷል። እጅግ በጣም የምርት መቀነስ ታይቷል። እጅግ በጣም የተጎዱት የዋድላና ደላንታ ወረዳዎች ሲሆን መቶ በመቶ የምርት መቀነስ አጋጥሟቸዋል።</p>

<p>4.ኦሮሚያ ክልል፦ በክልሉ በምስራቅና ምዕራብ ሀረርጌ፣ ባሌና በአንዳንድ የአርሲና የሰሜን ምዕራብ ሸዋ ዞኖች ምርት መቀነስ፣ የግጦሽና የውሃ እጥረት ተከስቷል። በአንዳንድ የምስራቅና በምዕራብ ሀረርጌ አካባቢዎች ነዋሪዎች ንብረታቸውን በፍጥነት እየሸጡና ልመናም እየተስፋፋ ነው። ከአንዳንድ የምስራቅና የምዕራብ ሀረርጌ፣ ባሌ፣ አርሲ፣ ቦረናና፣ ጉጂ ዞኖች በስተቀር</p>

<p>5.ትግራይ ክልል፦ የትግራይ ደቡባዊ ዞን የክልሉ ብቸኛ በልግ አብቃይ አካባቢ ቢሆንም፤ በያዝነው የበልግ ዝናብ እጥረት ምክንያት ከአምናውና ታቻምናው ጋር ሲነፃፀር ከ45 እስከ 28 በመቶ የምርት መቀነስ ታይቷል።</p>

<p>ቦረና ዞን (ኦሮሚያ)፦ የግጦሽ ሳርና የውሃ እጥረት በድሬ ወረዳ በዲሎ፣ ጎሪና አርባሌ ቀበሌዎች ሲከሰት በአራሮ ወረዳ ደግሞ በቦርቦር ወይብና ገለባ፣ ከፈረና ዋቸሌ ቀበሌዎች እንዲሁም በቴሌቴሌ ወረዳ በመካኒሳና ዎታዎንዶ ቀበሌዎች ተከስቷል። በአልተለመደ መልኩ የአካባቢው ነዋሪዎች ወደተለያዩ ቦታዎች እየተሰደዱ ነው።</p>

<p>4.አፋር፦ በአፋርም በግጦሽና በውሃ እጥረት ምክንያት ከተለመደው ጊዜ በፈት መልኩ የክልሉ ነዋሪዎች ወደ አማራ ክልል እየተሰደዱ ነው። ከአምናው ጋር ሲነፃፀር የከብቶች ሁኔታ በዚህ አመት የተሻለ ቢሆንም በአንዳንድ አካባቢዎች ግን አሁንም፣ እጅግ አሳሳቢ የሆነ የውሀና የግጦሽ እጥረት መከሰቱን የአመዝኮ መረጃ አመልክቷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 21 ቀን 1996</a></p>

</body>
</html>	
