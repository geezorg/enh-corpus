<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መንግሥት ለሰፈራው በቂ ዝግጅት አላደረገም» ፖል ኬበርት የተመድ ከፍተኛ ባለሥልጣን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«መንግሥት ለሰፈራው በቂ ዝግጅት አላደረገም» ፖል ኬበርት የተመድ ከፍተኛ ባለሥልጣን</h2>


<p>የኢትዮጵያ መንግስት የጀመረውን ሰፊ የሰፈራ ፕሮግራም ለመቆጣጠር የሚያስችል አቅም የለውም፣ በቂ ዝግጅትም አላደረገም ሲሉ የመንግሥታቱ ድርጅት አንድ ከፍተኛ ባለሥልጣን ገለፁ።</p>

<p>በኢትዮጵያ የመንግስታቱ ድርጅት የሰብአዊ ጉዳዮች ማስተባበሪያ ጽ/ቤት ዳይሬክተር ፖል ኬበርት ሃሣባቸውን ሲያጠናክሩ ለሠፈራ የተመረጡት አካባቢዎች ለወባ ወረርሽኝ እየተጋለጡና ለህፃናትም በቂ ምግብ እንደማይቀርብ ተናግረዋል።</p>

<p>«ሳንፍራንሲስኮ ክሮኒክል» የተባለ ድረገፅ በኢትዮጵያ እየተካሔደ ያለውን ሰፈራ በማስመልከት ባሠራጨው ዘገባ እንዳመለከተው አንዳንድ ሰፋሪዎች ከመኖሪያቸው በግዴታ ተፈናቅለው ወደ ሰፈራ መንደሮች ተወስደዋል፣ መኖሪያቸው እንደሚቃጠል ማስፈራሪያ ተሰንዝሮባቸዋል።</p>

<p>መንግሥት በሰፈራ ፕሮግራሙ የታቀፉ ገበሬዎች በአንድ ዓመት ውስጥ በምግብ ምርት ራሳቸውን እንደሚችሉ መግለፁን የጠቆመው ሪፖርት የዓለም ባንክ፣ ድንበር የለሽ የሃኪሞች ቡድንና ሌሎች ዓለም አቀፍ ተቋማት የሰፈራ ፕሮግራሙን እንደተቹትና ያለበቂ ጥናት በችኮላ የተደረገ ሰፈራ የከፋ ሰብአዊ ቀውስ ሊያስከትል እንደሚችል ያላቸውን ስጋት መግለፃቸውን ዘግቧል።</p>

<p>ሪፖርቱ ከዓለም ዓቀፉ ተቋማቱ በተጨማሪ በአገር ውስጥ የሚገኙ ልዩ ልዩ አካላት በሰፈራ ፕሮግራሙ ላይ የሰነዘሩትን ትችትና ከሰፋሪዎቹ ጋር ያደረጉት ቃለ ምልልሶችን አስነብቧል።</p>

<p>በተያያዘ ዜናም መንግስት የተዛባ ፖሊሲ እየተከተለ በመሆኑ የሠፈራ ፕሮግራሙ ውጤታማ አይሆንም፣ ድህነትና ረሃብ በግዳጅ ሠፈራ አይነቀልም፣ ሲል የኢትዮጵያ ዴሞክራሲያዊ አንደነት ፓርቲ ሰሞኑን ባሠራጨው መግለጫ አስታወቀ።</p>

<p>ፓርቲው «በተዛባ የመንግሥት ፖሊሲ የተተከለ ሀገራዊ ድህነትና ረሃብ በግዳጅ ሠፈራ ሊነቀል አይችልም» በሚል ርዕስ ባወጣው መግለጫ በመንግስት እየተተገበረ ያለው የሠፈራ ፕሮግራም ውጤታማ እንዳይሆን ያደረጉትን ምክንያቶችና የሠፈራ ፕሮግራም ድህነትን በመቀነስና የምግብ ዋስትናን ለማረጋገጥ እንዲያስችል መሟላት ይገባቸዋል ያላቸውን ነጥቦች ዘርዝሯል።</p>

<p>ከቁጥጥር ውጪ ወደመሆን የተቃረቡትን የአገሪቱን ችግሮች ለመፍታት ከመንግሥት በኩል የሚቀርቡ መፍትሔዎች ጥልቀት ባለው ጥናት ባለመዘጋጀታቸው የምግብ ዋስትናን ለማረጋገጥ በሚል በተለያየ ጊዜ በመንግሥት የተነደፉ ስትራቴጂዎች አንዳቸውም ግባቸውን አልመቱም ያለው ኢዴአፓ የምግብ ለስራ ፕሮግራም፣ የግብርና ኤክስቴንሽን፣ ውሃ ማቆርና ድህነት ቅነሳን እንደ አብነት ጠቅሷል።</p>

<p>ኢዴአፓ 2. ሚሊዮን ህዝብ ለማስፈር መታቀዱን ጠቁሞ አሁን የተጀመረው የሰፈራ ፕሮግራምም ከእቅድ አወጣጥ ጀምሮ እስከ አፈፃፀም እጅግ አሳሳቢ በሆኑ ስጋቶችና አደጋዎች የታጠረ ነው፣ የፕሮግራሙ መሳካት መገምገም ያለበት ከኮታ መሙላትና አለመሙላት ጋር ብቻ ተያይዞ መሆን የለበትም ብሏል።</p>

<p>ኢዴአፓ ብዙዎች የሠፈራ ጣቢያዎች ከመሰረተ ልማት የራቁ በመሆናቸው ምግብ መድኃኒትና የእርሻ ግብዓት ለማድረስ የማያስችሉ መሆናቸውን በመግለጫው ጠቅሶ፣ የእርሻ ግብዓቶች ባለመሟላታቸው ሰፋሪዎች ውጤታማ ሥራ መስራት አልቻሉም፣ በምግብና በንፁህ የመጠጥ ውሃ እጥረት አብዛኞቹ ለጤና ችግር ተጋልጠዋል በማለት ገልጿል።</p>

<p>በመግለጫው ሠፈራው የምግብ ዋስትና ማረጋገጫ ብቸና መንገድ ተደርጐ እየታየ ነው፣ ነገር ግን ገበሬን ከአንዱ የችግር ክልል ወደሌላኛው ማዛወር ብቻውን የምግብ ዋስትናን አያረጋግጥም ያለው ኢዴአፓ፣ የሠፈራ ፕሮግራሙን መቃወሙ የሠፈራን ጠቃሚ ጐን በመዘንጋት እንዳልሆነ ጠቁሟል።</p>

<p>በቂ ጥናትና የተሟላ ዝግጅት ማድረግ፣ ለሠፋሪው የዕለት ተዕለት ኑሮ አስፈላጊ የሆኑ ግብዓቶችን ማሟላት፣ ከሚመለከታቸው ወገኖች ጋር ሰፊ ውይይት ማድረግ ሰፈራውን ውጤታማ ለማድረግ መሟላት ያለባቸው ቅድመ ዝግጅቶች መሆናቸውን ዘርዝሮ ሰፈራው ስህተቶችን ለማረም በሚያስችል መንገድ ቀስ በቀስ መክናወን እንዳለበት አመልክቷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 14 ቀን 1996</a></p>

</body>
</html>	
