<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኢዴአፓ ተግባር ኃላፊነት ከሚሠማው የኅብረቱ አባል የሚጠበቅ አይደለም» ዶ/ር በየነ ጴጥሮስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የኢዴአፓ ተግባር ኃላፊነት ከሚሠማው የኅብረቱ አባል የሚጠበቅ አይደለም» ዶ/ር በየነ ጴጥሮስ</h2>


<p>የኢትዮጵያ ዴሞክራሲያዊ አንድነት ፓርቲ (ኢዴአፓ) በኢትዮጵያ ዴሞክራሲያዊ ኃይሎች ኅብረት አመራር ላይ ያለውን ቅሬታ በሚመለከት ያሠራጨው መግለጫ ኃላፊነት ከሚሠማው የኅብረቱ አባል የሚጠበቅ አይደለም ሲሉ ዶ/ር በየነ ጴጥሮስ ገለፁ።</p>

<p>ኢዴአፓ በቅርቡ በተቃዋሚዎች ኅብረት መሥራች ጉባዔ የተላለፉ ውሳኔዎች አገር ውስጥ ባሉ የኅብረቱ አመራር ላይ ያለውን ቅሬታ በሚመለከት ያሠራጨው መግለጫ ኃላፊነት ከሚሠማው የኅብረቱ አባል የሚጠበቅ አይደለም ሲሉ ዶ/ር በየነ ጴጥሮስ ገለፁ።</p>

<p>ኢዴአፓ በቅርቡ በተቃዋሚዎች ኅብረት መሥራች ጉባዔ የተላለፉ ውሳኔዎች አገር ውስጥ ባሉ የኅብረቱ አመራር አባላት እየተጣሱ ነው በማለት ባሠራጨው መግለጫ ላይ ዶ/ር በየነ በሰጡት አስተያየት እርሳቸውም ሆነ የወቅቱ የኅብረቱ ሊቀመንበር ዶ/ር መረራ ጉዲና በጠቅላላ ጉባኤው በተወሰነው መሰረት እያንዳንዳቸው ለ6 ወራት ኅብረቱን መምራታቸውን ገልፀዋል።</p>

<p>የኅብረቱ ጠቅላላ ጉባዔ ስምምነት ሰነዶችን አስመልክቶም ሌሎቹ የኅብረቱ አባል ድርጅቶች የደረሷቸው ሰነዶች በሙሉ ለኢዴአፓ እንዲደርሱ አድርገናል የሚሉት ዶ/ር በየነ የኅብረቱን ምስረታ ቅጂ የያዙ የቪዲዮ ቴፖችን አባዝቶ ለአባል ድርጅቶች ማዳረስ የሚያስችል የገንዘብ አቅም ኅብረቱ እንደሌለው ተናግረዋል። </p>

<p>ዶ/ር በየነ ምርጫን በተመለከተ ተፈጥሯል የተባለውን ያለመግባባት አስመልክተው ማንኛውም የኅብረቱ አባል ድርጅት ከሌላው ጋር አይወዳደርም፣ የሚል ስምምነት በኅብረቱ መደረሱንና ይህ ስምምነት ወደ ተግባር ሲተረጐም ሊፈጠሩ የሚችሉ አለመግባባቶችን ለማስወገድ ቀጣይ ስብሰባና ውይይት ለማድረግ ክፍት የተተወ ጉዳይ በመሆኑ ኢዴአፓ እንደሚለው እጩዎች በኅብረቱ ስም ይወዳደራሉ የሚል ስምምነት ያለመኖሩን ገልፀዋል።</p>

<p>«የኅብረቱን የውስጥ ችግሮች ለመፍታትና ቀጣዩን ጉባዔ ለመጥራት ከፍተኛ ጥረት በምናደርግበት ወቅት የኅብረቱን የውስጥ ጉዳይ ወደ አደባባይ ያወጡት የኢዴአፓ መሪዎች ታማኝነት ላይ ትልቅ ጥያቄ እንዲኖረን አድርጓል» የሚሉት ዶ/ር በየነ የኢትዮጵያ ህዝብ ኅብረት ይኑራችሁ ስላለ ስማቸውን ያሰመዘገቡና ኅብረቱን ከጅምሩ ሳያምኑበት የገቡ ናቸው ሲሉ ወቅሰዋል።</p>

<p>ለኅብረቱ አመራር የተሰጠው ኃላፊነት የኅብረቱን የዕለት ተዕለት እንቅስቃሴ ማከናወን መሆኑን የሚገልፁት ዶ/ር በየነ ኢዴአፓ በደብዳቤ ያቀረባቸው ጥያቄዎች ከአመራሩ አቅምና ኃላፊነት በላይ በመሆናቸው ኢዴአፓ ጥያቄዎቹን በሚቀጥለው የኅብረቱ ጠቅላላ ጉባዔ ማቅረብ እንደሚችል ቀደም ሲል አሳውቀነዋል ብለዋል።</p>

<p>ኢዴአፓ የኢትዮጵያ ዴሞክራሲያዊ ኃይሎች ኅብረት አመራሮች ከኅብረቱ ዓላማ ውጪ የሆኑ ተግባራትን ፈፅመዋል በማለት የኅብረቱ ጠቅላላ ጉባኤ እንዲጠራ ከሣምንት በፊት መጠየቁ ይታወሳል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 14 ቀን 1996</a></p>

</body>
</html>	
