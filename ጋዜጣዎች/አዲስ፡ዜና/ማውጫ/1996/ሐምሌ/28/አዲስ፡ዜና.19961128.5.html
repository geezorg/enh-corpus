<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዱባይ የኢትዮጵያውያን የቤት ሠራተኞች ስቃይ ተባብሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዱባይ የኢትዮጵያውያን የቤት ሠራተኞች ስቃይ ተባብሷል</h2>


<p>በዩናይትድ አረብ ኤምሬትስ የሚኖሩ ኢትዮጵያውያኑ የቤት ውስጥ ሠራተኞች ከመቼውም ጊዜ በበለጠ በአሁኑ ወቅት በአሠሪዎቻቸው እየተማረሩ እንደሚገኙ ተገለፀ።</p>

<p>ካሌጁ ታይምስ በዱባይ የኢትዮጵያውያን ኮሙኒቲ ሊቀመንበር አቶ ሃምዛ ሳሊምን ዋቢ በማድረግ እንደዘገበው የቤት ሠራተኞቹ ምሬት እየተባባሰ የመጣው አሠሪዎቻቸው በሚፈጥሩባቸው የሥራ ጫና፣ ስቃይ፣ ደሞዝ መከልከል፣ እና በመሳሰሉት ችግሮች ሳቢያ ነው። ቀላል ያልሆነ ቁጥር ያላቸው የቤት ሠራተኞችም ከዚህ የተነሳ ለአእምሮ ህመም ይጋለጣሉ።</p>

<p>ጋዜጣው እንዳለው 80 በመቶ የሚሆኑት በአገሪቱ የሚገኙት የቤት ሠራተኞች በህገ ወጥ ደላሎች የመጡ ናቸው። የቢሮ ፀሐፊዎች፣ የቢሮ ረዳቶች፣ ወዘተ ... ሆነው እንደሚሰሩ ዋሽተው ያመጧቸው ናቸው። ሆኖም ዱባይ ከደረሱ በኋላ የቤት ሠራተኞች ሆነው ለመስራት ይገደዳሉ።</p>

<p>አቶ ሳሊም እንዳሉት አንዲት ኢትዮጵያዊት የቤት ሠራተኛ ስቃይ ሲደርስባት ወደ ማህበረሰቡ ነው የምትመጣው። በአገሪቱ ኤምባሲ የለም። ባለፈው 3 ዓመታት ውስጥ ኮሙኒቲው ከ400 በላይ የሚሆኑ ስቃይ የተፈፀመባቸውን የቤት ሠራተኞች ጉዳይ እየተከታተለ ነው። ሆኖም በአሁኑ ወቅት የሚቀርቡት የስቃይ ተፈፀመብኝ ቁጥሮች በመብዛታቸው ከኮሙኒቲው አቅም በላይ እየሆነ ነው። በቅርቡ ሥራውን ይጀምራል የሚባለው የኢትዮጵያ ቆንስላ ጽ/ቤት ሥራውን ሲጀምር ችግሩን ለመቅረፍ እርምጃ ይወስዳል ሲሉም ምኞታቸውን ገልፀዋል።</p>

<p>አቶ ሳሊም እንዳሉት የቤት ውስጥ ሠራተኞችን መብት የሚያስከብር ህግ በዩናይትድ አረብ ኤምሬትስ ሊኖር ይገባል። «በአሁኑ ወቅት አንድ አሠሪ ለሠራተኛዋ ገንዘብ ሳይከፍል በግድ ተቀብያለሁ እንድትል አድርጐ በጉልበት የሚያስፈርምበት ሁኔታ ነው ያለው» ሲሉ ተናግረዋል። አንድ አሠሪ በፈለገው ሠዓት የቤት ሠራተኛውን ቪዛ በማሠረዝ ወደ አገሯ መላኳን ሳታውቅ በአሠሪዋ ኤርፖርት ድረስ ተይዛ ገንዘቧን ሳትቀበል ባዶዋን የምትመለስበት ሁኔታ መኖሩን አቶ ሳሊም ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 28 ቀን 1996</a></p>

</body>
</html>	
