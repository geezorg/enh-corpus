<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተባበሩት መንግሥታት በሱማሌ ክልል የእርዳታ ቢሮ ከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተባበሩት መንግሥታት በሱማሌ ክልል የእርዳታ ቢሮ ከፈተ</h2>


<p>በሱማሌ ክልል በተከሰተው ድርቅ በረሃብ ለተጠቁ ሰዎች እርዳታ ለማድረስ የሚረዳ ቢሮ በመንግሥታቱ ድርጅት የእርዳታ አስተባባሪዎች መክፈቱ ተገለፀ።</p>

<p>በአንዳንድ አካባቢዎች በተፈጠረው ከፍተኛ የውሃ እጥረት ሳቢያ በተከሰተው ረሃብ ለተጠቁ ሰዎች መንግሥት ባቀረበው የእርዳታ ጥሪ መሰረት ቢሮው መክፈቱን የገለፁት ምንጮች የተረጂዎች ቁጥር ቀደም ሲል ከተገመተው በላይ ማሻቀቡን አመልክተዋል።</p>

<p>በሱማሌ ክልል ያለመረጋጋት የእርዳታ ሠራተኞችን እንቅስቃሴ እንደገደበውና የመንግሥታቱ በተወሰኑ አካባቢዎች ብቻ መሆኑም ተዘግቧል።</p>

<p> በተጨማሪም የመንግሥታቱ ድርጅት አባላት መንግሥት ፀጥታቸውን ካረጋገጠባቸው የተወሰኑ ቦታዎች ውጪ እንዳይንቀሳቀሱ ታግደዋል።</p>

<p>በሶማሌ ክልል ከሚያዝያ እስከ ግንቦት /ሰኔ በቂ ዝናብ ባለመዝነቡ በክልሉ ያለው የድርቅ ሁኔታ አስከፊ ደረጃ ላይ መድረሱና በአንዳንድ አካባቢዎች ህዝቡ መሰደድ መጀመሩን ባለፈው ሣምንት መዘገባችን ይታወሳል። </p>

<p>በተያያዘ ዜና «ከሌሎች አፍሪካ አገሮች የተሻለ የውሃ ሀብትና ዝናባማ ወቅቶች ባላት አገር የሚኖሩት ኢትዮጵያውያን መራባቸው አሳፋሪ ነው» ሲል «ዴይሊ ትረስት» የተባለ ናይጄሪያ ውስጥ የሚታተም ጋዜጣ ባሠራጬው ዘገባ አመለከተ። ጋዜጣው ኢትዮጵያውያን ማሰብ የተሳናቸው ሰዎች ምድር ነች ካለ በኋላ ኢትዮጵያውያን በእጃቸው ባለው ሀብት ተጠቅመው በተደጋጋሚ የሚያጠቃቸውን ድርቅና ረሃብ ማሸነፍ አቅቷቸዋል ሲል አብራርቷል።</p>

<p>አንዳንድ ለጋሽ ተቋማት በበኩላቸው የኢትዮጵያውያን ረሃብ በራሣቸው ድካም የተከሰተ ነው ካሉ በኋላ መንግስት የሚከተለውን የመሬት ፖሊሲ፣ ደካማ የሆኑ የልማት ዕቅዶችን ፣ የህዝብ ብዛት በፍጥነት መጨመርን እንደማስረጃ ጠቅሰዋል።</p>

<p>የህንድ ቻይናና ላቲን አሜሪካ አገሮች በመስኖ በማልማት ከፍተኛ ቁጥር ያለውን ህዝባቸውን መመገብ መቻላቸውን እንደ አብነት የጠቀሱት ለጋሽ ድርጅቶች ኢትዮጵያውያን ግን በመስኖ የማልማት ልምድ እንደሌላቸውና መንግሥትም ትልልቅ የመስኖ ፕሮጀክቶችን ሥራ ላይ ለማዋል የገንዘብ አቅም እንደሌለው ገልፀዋል።</p>

<p>ለጋሽ ድርጅቶቹ ኢትዮጵያውያን ገበሬዎች የሚያርሱት መሬት ባለቤት ያለመሆናቸው ምርታቸውን ላለማሳደጋቸው እንቅፋት መሆኑንና መንግሥትም መሬት ወደግል ይዞታ አይዛወርም በሚል አቋም መፅናቱን አመልክተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 28 ቀን 1996</a></p>

</body>
</html>	
