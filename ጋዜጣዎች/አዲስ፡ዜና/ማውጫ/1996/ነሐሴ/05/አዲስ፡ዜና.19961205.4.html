<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚዎች ኅብረት ጉባዔውን በአሜሪካ ያካሂዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚዎች ኅብረት ጉባዔውን በአሜሪካ ያካሂዳል</h2>


<p>ከነሐሴ 21 እስከ 24/96 ዓ.ም በአሜሪካ በሚካሄደው ሁለተኛው የኢትዮጵያ ተቃዋሚ የፖለቲካ ድርጅቶች ኅብረት ጉባኤ፣ በኅብረቱ አመራር ላይ ጥያቄ እንዳላቸው የሚናገሩት ኢዴአፓና መኢአድ ከህብረቱ ጋር መቀጠል አለመቀጠላቸው የሚወሰንበት እንደሚሆን የኅብረቱ ጊዜያዊ ሊቀመንበር ዶ/ር መረራ ጉዲና ከአዲስ ዜና ጋር ባደረጉት ቃለ ምልልስ ገለፁ።</p>

<p>ኅብረቱ በአንድ ዓመት እድሜው ያከናወናቸው ተግባራትና ችግሮቹን በተመለከተ ዶ/ር መረራ ሲገልፁ የህብረቱን እንቅስቃሴና ዓላማ ለማስተዋወቅ በአገር ውስጥና ከአገር ውጪ ስብሰባዎች መካሄዳቸውንና መግለጫዎች መስጠታቸውን ከመንግሥትም ጋር ለመደራደር ሙከራ መደረጉን ተናግረዋል።</p>

<p>ዶ/ር መረራ መንግሥት በውጪ አገር የሚገኙ የኅብረቱ አባል ድርጅቶች ወደ አገር ቤት የሚገቡበትን ሁኔታ ባለመቻቸቱና ልዩ ልዩ ጫናዎችን በመፍጠሩ አንዳንድ አባል ድርጅቶችም ተገቢ ያልሆኑ ጥያቄዎችን ማንሳታቸውና ኅብረቱን የሚጐዱ መግለጫዎችን በማሰራጨታቸው ኅብረቱ በተገቢው ፍጥነት እንዳይጓዥ አድርገውታል ብለዋል።</p>

<p>መጪው ጉባኤ፣ ኅብረቱ በምርጫ ቢያሸንፍ የሚቋቋመው መንግስት ዓይነትና ኅብረቱ በምርጫ የሚሳተፍበት ሁኔታ ላይ ግንዛቤ የሚያዝበትና የኅብረቱ ቀጣይ የትግል ስልት የሚቀየስበት መሆኑን የጠቆሙት ዶ/ር መረራ በኅብረቱ ላይ ተደጋጋሚ ጥያቄ ሲያቀርቡ የነበሩት መኢአድና ኢዴአፓ አብዛኛው አባል ድርጅት በሚስማማበት መልኩ አንድ እልባት የሚያገኙ መሆኑን ተናግረዋል።</p>


<p>በተያያዘ ዜናም የኢትዮጵያ የተቃዋሚ ፖለቲካ ፓርቲዎች ኅብረት በጅማ ከተማ ነሐሴ 16/1996 ዓ.ም ሕዝባዊ ስብሰባ ለማድረግ ዝግጅቱን ማጠናቀቁን የኅብረቱ ሊቀመንበር ገለፁ።</p>

<p>ሊቀመንበሩ ዶ/ር መረራ ጉዲና ለአዲስ ዜና ጋዜጣ ዝግጅት ክፍል እንደገለፁት በሀገሪቷ ወቅታዊ ሁኔታዎች እና ምርጫን አስመልክቶ እንዲሁም የኅብረቱን አቋም ለማሳወቅ በነሐሴ 16/1996 ዓ.ም በጅማ ሕዝባዊ ስብሰባ ያካሂዳል።</p>

<p>በመሆኑም ኅብረቱ የከተማውን ከንቲባ ሲጠይቁ ክልሉን ጠይቁ፣ ክልሉን ሲጠይቁ የከተማውን ከንቲባ ጠይቁ በማለት እያንገላቷቸው መሆኑን ሊቀመንበሩ አክለው ተናግረዋል።</p>

<p>ይሁንና ሰሞኑን ሐምሌ 30/1996 ዓ.ም ፈቃድ ለማግኘት ለኦሮምያ ምክር ቤት ደብዳቤ ማስገባታቸውንም ዶ/ር መረራ ገልፀዋል።</p>

<p>ኅብረቱ በጅማ የሚያካሂደው ስብሰባ ከዚህ ቀደም በንግድ ምክር ቤት፣ በመስቀል አደባባይ እና በአዋሳ ካካሄዳቸው ስብሰባዎች ዓላማ ጋር ተመሳሳይ እንደሆነ ከሊቀመንበሩ ገለፃ ለመረዳት ተችሏል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 05 ቀን 1996</a></p>

</body>
</html>	
