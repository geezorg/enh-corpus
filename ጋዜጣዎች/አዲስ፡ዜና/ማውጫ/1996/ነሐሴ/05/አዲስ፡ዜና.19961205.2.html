<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በምርጫና በፕሬስ ሕጉ ዙሪያ ተቃዋሚዎች ለአሜሪካዊው ልዑክ ማሳሰቢያ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በምርጫና በፕሬስ ሕጉ ዙሪያ ተቃዋሚዎች ለአሜሪካዊው ልዑክ ማሳሰቢያ ሰጡ</h2>


<p>መጪው ምርጫ ዴሞክራሲያዊ እንዲሆንና መንግሥት የፕሬስ ነፃነትን ሙሉ ለሙሉ ተግባራዊ እንዲያደርግ ፣ የአሜሪካን መንግስት ጫና እንዲያሳድር ተቃዋሚዎች አቤቱታ አቀረቡ።</p>

<p>ባለፈው ሳምንት በኢትዮጵያ ጉብኝት ለማድረግ ከመጡት በአሜሪካ ኮንግረስ የዓለም አቀፍ ግንኙነት ኮሚቴ አባል ሚስተር ዶናልድ ፓይን ጋር በአሜሪካ ኤምባሲ የተገናኙት የተቃዋሚ ፓርቲ ኃላፊዎች፣ በፓርላማ የግል ተወካይና የኢሰመጉ ሊቀመንበር በአንድ ድምፅ ባቀረቡት ጥያቄ፣ መንግስት የምርጫ ሥርዓቱን እንዲያሻሽልና የፕሬስ ሕጉን ይበልጥ አፋኝ ለማድረግ እየወሰደ ያለውን እርምጃ እንዲገታ አሳስበዋል።</p>

<p>ስብሰባውን አስመልክቶ ከአዲስ ዜና ጋር ቃለ ምልልስ ያደረጉት የተቃዋሚ ኅብረትን ወክለው የተገኙት ዶ/ር በየነ ጴጥሮስና ዶ/ር መረራ ጉዲና፣ የኢዴአፓ ሊቀመንበር ዶ/ር ኃይሉ አርአያና በፓርላማ የግል ተወዳዳሪ የሆኑት አቶ ደረጀ በቀለ እንደገለፁት መንግሥት ምርጫውን አስመልክቶ የቀረበለትን አማራጭ ሕግ እንዲቀበል፣ ተቃዋሚዎች ያቀረቡትን ቅድመ ሁኔታ እንዲያሟላና በህገ መንግሥቱ የተረጋገጠውን የፕሬስ ነፃነት ሙሉ ለሙሉ እንዲተገበር ጫና እንዲደረግበት ለተወካዩ አስታውቀዋል። </p>

<p>አለም አቀፍ ህብረተሰብ በምርጫ ሰዓት የሚታዘቡ ግለሰቦች ከመላክ ባሻገር አሁንም በምርጫ ሂደቱ ላይ ያሉ ችግሮችን የሚመለከቱና ጫና የሚያሳድሩ አካሎችን መመደብ እንደሚገባው ተሰብሳቢዎቹ ለተወካዮ ባቀረቡት ሪፖርት ላይ አሳስበዋል።</p>

<p>የፕሬስ ሕጉንም በተመለከተ መንግስት ቀድሞ ከነበረው ህግ ይበልጥ ጐታች የሆነ መመሪያ ለማውጣት እያካሄደ ያለውን ሩጫ ማቆም እንደሚገባው መገለፃቸውን አመልክተዋል።</p>

<p>በተጨማሪም አንድ ሰዓት ተኩል በፈጀው ስብሰባ ተቃዋሚዎቹ በኢትዮ ኤርትራ ጉዳይ ላይ ውይይት ያደረጉ ሲሆን ውጥረቱ ለአንዴና ለመጨረሻ ጊዜ በሠላማዊ መንገድ እልባት እንዲያገኝ ያላቸውን ፍላጐት መግለፃቸውን በቃለ ምልልሱ አብራተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 05 ቀን 1996</a></p>

</body>
</html>	
