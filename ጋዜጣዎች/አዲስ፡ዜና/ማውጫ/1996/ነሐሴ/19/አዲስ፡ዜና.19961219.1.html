<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጠ/ሚ መለስ በቀጣዩ ምርጫ እንደሚያሸንፉ ቢነግሩንም ገና እንደራደራቸዋለን» የተቃዋሚ የፖለቲካ ፓርቲዎች ህብረት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ጠ/ሚ መለስ በቀጣዩ ምርጫ እንደሚያሸንፉ ቢነግሩንም ገና እንደራደራቸዋለን» የተቃዋሚ የፖለቲካ ፓርቲዎች ህብረት</h2>


<p>ጠቅላይ ሚኒስትር መለስ ዜናዊ ቀጣዩ መንግስት የእነሱ እንደሆነና ምርጫ እንዳይኖር ለማፈን ዝግጅት እያደረጉ መሆኑን ቀደም ሲል ባነጋገርናቸው ወቅት ቢገልፁልንም ወደፊት ለምናደርገው ትግል ከርሳቸው ጋር ያለንን ድርድር አልጨረስንም ሲሉ የተቃዋሚ የፖለቲካ ፓርቲዎች ህብረት ከፍተኛ አመራር አባላት ገለፁ።</p>

<p>የአመራሩ አባላት ዶ/ር መረራ ጉዲና እና ዶ/ር በየነ ጴጥሮስ ከትናንት በስቲያ በሰጡት ጋዜጣዊ መግለጫ በኋላ በተለይ ለአዲስ ዜና እንደገለፁት ጠቅላይ ሚኒስትር መለስ ዜናዊን ባነጋገርንበት ወቅት ከ50 በመቶ በላይ የእነሱ ድምፅ በመሆኑ ቀጣዩ መንግስትም የኢሕአዴግ እንደሆነና ምርጫ እንዳይኖር ለማፈን ዝግጅት እያደረጉ እንደሆነ ቢነግሩንም የድርድር ትግላችንን እንቀጥላለን ብለዋል።</p>

<p>በመሆኑም ጠቅላይ ሚኒስትሩ ሲያነጋግሩን ከ50 በመቶ በላይ የሆነ ድምፅ የኢህአዴግ መሆኑን አውቀን መናገር እንዳለብን ቢገልፁልንም ትግላችንን እንደከዚህ ቀደሙ አንድ ወይም ሁለት ሆነን ሳይሆን በጋራ እንታገላለን ብለዋል።</p>

<p>«አንድ ድርጅት ኢህአዴግን ብቻውን አሸንፈዋለሁ ብሎ ማሰብ የለበትም» የሚሉት ዶ/ር መሪራ ድርጅቶቹ በጋራ ተሰባስበው በመታገል ኢህአዴግን በውድም ሆነ በግድ እንዳይቀጥል ማድረግ አለብን ሲሉ ተናረግረዋል።</p>

<p>ዶ/ር በየነ በበኩላቸው «በተናጥል ተንቀሳቅቀሰን አንድ ሰው ለማስመረጥ 20 ሰው ተረሽኖብናል። ስለዚህ እያንዳንዱ ድርጅት ለየብቻ ብቃት ስለሌለው ኢህአዴግን ለማሸነፍ ሁሉም መተጋገዝ አለበት» ብለዋል።</p>

<p>በአሜሪካ ከቅዳሜ ነሐሴ 22 እስከ 24/ 1996 በሚካሄደው የተቃዋሚዎች ህብረት ስብሰባ ለምን አዲስ አበባ አልተካሄደም ተብሎ ለቀረበላቸው ጥያቄ ለዶ/ር መረራ ሲመለሱ እስካሁን 14 ድርጅቶች እንደሚሳተፉ እናውቃለን። ነገር ግን በአዲስ አበባ ለማድረግ አመቺ ሁኔታዎች እና የኛን ፍላጎት የሚጠብቅ መድረክ አልተፈጠረልንም ሲሉ መልሰዋል።</p>

<p>መኢአድ መሳተፍ አለመሳተፉን ተጠይቀው «እስካሁን ድረስ ግልፅ የሆነ ምላሽ አልሰጡንም። በርግጥ መሪዎቹ ሰሜን አሜሪካ ነው ያሉት፣ ፍላጎታቸውም ስብሰባው አዲስ አበባ እንዲሆን ነው። ነገር ግን እኛ ደግሞ አዲስ አበባ ለማድረግ አመቺ ሁኔታዎች አልተፈጠሩልንም፤ ይሁንና እስከ ስብሰባው ቀን ይመጡልናል ብለን እንጠብቃለን» ሲሉ ተናግረዋል።</p>

<p>በአጠቃላይ በዚህ ስብሰባ በኢትዮጵያ ፍትሐዊና ዲሞክራሲያዊ ምርጫ እንዲደረግ ውይይት የሚያካሄድ ሲሆን ከዚህ በተጨማሪ የህብረቱ የረጅምና የአጭር የትግል ስልቶችን ይነድፋል፣ የአመራር ለውጥ ያደርጋል፣ የህብረቱ የአሰራር ሂደት ሪፖርት ይቀርብበታል ብለዋል።</p>

<p>እንደ ዶ/ር መረራ ገለጻ መግንስት ከሚፈጥራቸው ችግሮች በተጨማሪ በአንዳንድ ጎታች አባል ድርጅቶች አማካኝነት ሕብረቱ የሚፈለገውን ያህል አልተጓዘም።</p>

<p>በስብሰባው የሚሳተፈው የልዑካን ቡድን ከትናንት በስቲያ ምሽት ላይ ወደ አሜሪካ የተጓዘ ሲሆን በዛሬው ዕለትም የህብረቱ ሊቀመንበር ዶ/ር መረራን ጨምሮ ሌሎች የህብረቱ አባል ድርጅት አባልት ወደዛው ያቀናሉ።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 19 ቀን 1996</a></p>

</body>
</html>	
