<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አየር መንገድ ለመዋሀድ አጋር እያፈላለገ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ አየር መንገድ ለመዋሀድ አጋር እያፈላለገ ነው</h2>


<p>የበረራ ኢንዱስትሪ በዓለም አቀፍ ደረጃ ከገጠመው ፈተናና ከተፈጠረው ከፍተኛ ውድድር የተነሳ የኢትዮጵያ አየር መንገድ ከሌሎች አየር መንገዶች ጋር በቅንጅት የሚሰራበትና የሚዋሃድበት ሁኔታ ሊፈጠር እንደሚችል የኢትዮኦጵያ አየር መንገድ ዋና ሥራ አስፈጻሚ አቶ ግርማ ዋቄ ገለጹ።</p>

<p>ዋና ሥራ አስፈጻሚው የኢትዮጵያ አየር መንገድ ወቅቱ ያለበትን አጠቃላይ ሁኔታ በማስመልከት ባለፈው አርብ በሸራተን ሆቴል ለጋዜጠኞች በሰጡት መግለጫ አየር መንገዱ በዓለም አቀፍ ደረጃ ያለውን ውድድር ተቋቁሞ በትርፋማነቱ ለመዝለቅ ሌሎች የአሰራር ለውጦችን ማድረግ እንደሚጠበቅበት ተናግረዋል።</p>

<p>በዓለም አቀፍ ደረጃ ዝነኛ የነበሩ የአሜሪካና አውሮፓ አየር መንገዶችን ጨምሮ ብዙ አየር መንገዶች በኪሣራ እየተዘጉ መሆኑን የጠቆሙት አቶ ግርማ በመጪዎቹ 10 ዓመታት በአፍሪካ ውስጥ ከአራት የማይበልጡ አየር መንገዶች ብቻ ተወዳዳሪ ሆነው በሥራ ላይ እንደሚቆዩ ገልጸዋል።</p>

<p>አቶ ግርማ በተለይ በነዳጅ ዋጋ ማሻቀብ የተነሳ ሊከሰት የሚችለውን ከፍተኛ ኪሣራና ከገበያ የመውጣት አደጋ ለመቋቋም የኢትዮጵያ አየር መንገድ ከሌሎች አየር መንገዶች ጋር በቅንጅትና በውህደት የሚሰራበትን መንገድ ለመፈለግና የአሠራር መንገድ የአሰራር ለውጦችን ማድረግ ማስፍለጉን ተናግረዋል።</p>

<p>በአፍሪካ ጠንክራ ከሚባሉት አየር መንገዶች አንዱ የሆነው የኬንያ አየር መንገድ ከፈረንሣይና ኬ.ኤል.ኤም ከተባለ አየር መንገድ ጋር በመዋሃድ እየሰራ መሆኑን አቶ ግርማ ጠቁመው የኢትዮጵያ አየር መንገድም አጋር በማፈላለግ ላይ መሆኑን ገልፀዋል።</p>

<p>ዋና ሥራ አስፈጻሚው ኢትዮጵያ አየር መንገድ የውጪ አማካሪዎችን በመቅጠር የ15 ዓመት እቅድ ማስጠናቱንና የእቅዱ የመጀመሪያ ክፍል መጠናቀቁን ገልጸው ከእቅዶቹ መሀል የደንበኞችን አገልግሎት የሚከታተል ክፍልና አዲስ የሥራ አመራር ማዋቀር እንደሚገኝበት አመልክተዋል።</p>

<p>እንደ ዋና ሥራ አስፈጻሚው ገለጻ የኢትዮጵያ አየር መንገድ እ.ኤ.አ በ2003/4 የሥራ ዘመን ከ2 መቶ 69 ሚሊዮን ብር በላይ ያልተጣራ ትርፍ አግኝቷል፣ ከ1 ነጥብ 2 ሚሊዮን በላይ መንገድኞችንንና ከ44 ሺ 1 መቶ ቶን በላይ ጭነት አጓጉዟል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 19 ቀን 1996</a></p>

</body>
</html>	
