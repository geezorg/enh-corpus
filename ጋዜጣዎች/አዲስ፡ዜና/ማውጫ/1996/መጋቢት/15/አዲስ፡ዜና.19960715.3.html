<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰዓሊ ገብረክርስቶስ ደስታ ሥራዎች በሙዚየም ሊቀመጡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሰዓሊ ገብረክርስቶስ ደስታ ሥራዎች በሙዚየም ሊቀመጡ ነው</h2>


<p>የኢትዮጵያዊው ሰዓሊና ገጣሚ ገብረክርስቶስ ደስታ ሥራዎች ከጀርመን ሀገር መጥተው በሀገሩ ኢትዮጵያ እንዲቀመጡ የአዲስ አበባ ዩኒቨርሲቲ ለሙዚየም የሚሆን ህንፃ ለማቅረብ በመወሰኑ ይህንኑ በተመለከተ በጐተ ኢኒስቲትዩት እና በአዲስ አበባ ዩኒቨርስቲ መካከል በትናንትናው እለት የፊርማ ሥነ ሥርዓት ተደረገ።</p>

<p>የአዲስ አበባ ዩኒቨርሲቲ ፕሬዚዳንት ፕ/ር እንድሪያስ እሸቴ ለጋዜጠኞች በሰጡት መግለጫ የሰዓሊ ገብረክርስቶስ ደስታ ሥራዎች በኢትዮጵያም ሆነ በውጪው አለም በተለያዩ ግለሰቦችና ድርጅቶች እጅ ስለሚገኙ በቅርቡ በስሙ ለሚከፈተው ሙዚየም በመስጠት እንዲተባበሩ ጥሪ አቅርበዋል። እንደ ፕ/ር እንድሪያስ አባባል ሙዚየሙ ለጥናትና ምርምር ስለሚያገለግል የገብረክርስቶስ ግጥሞቹ፣ የተጻጻፋቸው ደብዳቤዎች ሁሉ ያሏቸው ሰዎች በመስጠት እንዲተባበሩ ጠይቀዋል።</p>

<p>በዚሁ የፊርማ ሥነ ሥርዓት ላይ የጐተ ኢኒስቲትዩት የፕሬስና የባህል ጉዳዮች አማካሪ ዶ/ር ቨርነር ዲተር ክሉከ ባደረጉት ንግግር 32 የሚሆኑት የገብረክርስቶስ ስዕሎች በኑዛዜው መሰረት ወደ ሀገራቸው መጥተው በሙዚየም ውስጥ እንደሚታዩና ይህም ደግሞ ኢትዮጵያ እና ጀርመን መቶኛ ዓመት የዲፕሎማሲያዊ ግንኙነታቸውን ለማክበር በዝግጅት ላይ ባሉበት ወቅት በመሆኑ ደስታችንን ድርብ አድርጐታል ብለዋል።</p>

<p>ሰዓሊ እና ገጣሚ ገብረክርስቶስ ደስታ ከፍተኛ ትምህርቱን ጀርመን ሀገ መከታተሉ የሚታወስ ሲሆን መጋቢት 21/1973 ዓ.ም በአሜሪካን ሀገር ኦክላሆማ ስቴት ውስጥ ማረፉ ይታወሳል።</p>


<p class="align-center"><a href="/Gazettas/AddisZena/info/AddisZena.sera.html"> ከአዲስ ዜና መጋቢት 15 ቀን 1996</a></p>

</body>
</html>	
