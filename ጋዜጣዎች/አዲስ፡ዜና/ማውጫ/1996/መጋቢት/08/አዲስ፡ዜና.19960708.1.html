<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያ ከተሞች የተማሪዎች ተቃውሞ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኦሮሚያ ከተሞች የተማሪዎች ተቃውሞ ቀጥሏል</h2>


<p>መንግሥት ከአዲስ አበባ ዩኒቨርሲቲ የኦሮሚያ ተማሪዎችን መርጦ ማሰሩን በመቃወም የተቀጣጠለው የተማሪዎች አመፅ ባለፈው ሳምንት በበርካታ ከተሞች ተስፋፍቶ መቀጠሉን ያገኘናቸው መረጃዎች ጠቆሙ። እስከ ትናንት በተገኘ መረጃ በደብረዘይት፣ በሐረር፣ በወሊሶ፣ በጅማ፣ በሻሸመኔ፣ በጨለንቆ፣ በወለጋ እና በሌሎችም የኦሮሚያ ከተሞች ግጭቱ ቀጥሏል።</p>

<p>በደብረዘይት ከተማ የሚገኙ የአንደኛና ሁለተኛ ደረጃ ት/ቤት ተማሪዎች ከአዲስ አበባ ዩኒቨርሲቲ የታሰሩ ተማሪዎች ይፈቱ፣ አዲስ አበባ የኦሮሚያ መቀመጫነቷ ይረጋገጥ እንዲሁም በኦሮሚያ ባንዲራ በከተማው ውስጥ በሁሉም ስፍራ ይውለብለብ በማለት ያስነሱት ትዕይንት ህዝብ በፖሊስና በመከላከያ ሠራዊት ኃይል እርምጃ እንዲበርድ ተደርጓል።</p>

<p>ትዕይንት ህዝቡ የተጀመረው ባለፈው የካቲት 29 ሲሆን ተቃውሞውን በማካሄድ የመጀመሪያው የሆኑት የፋና (ለምለም ቦሌ) እና የአፄ ልብነ ድንግል (ቢሾፍቱ) መለስተኛ ሁለተኛ ደረጃ ት/ቤቶች ተማሪዎች ናቸው። በፋና ት/ቤት ማለዳ ሦስት ሰዓት ላይ ሠላማዊ ሰልፍ ለማድረግ በተሰበሰቡ ተማሪዎች ላይ ፖሊስ እርምጃ የወሰደ ሲሆን በተፈጠረው ግርግር አንድ መምህር የመፈንከት አደጋ ደርሶባቸዋል። ወታደሮችም ት/ቤት ድረስ ዘልቀው በመግባት ተማሪዎችን በዱላ ቀጥቅጠዋል። አምስት ጥይትም ተተኩሷል። በዚሁ ዕለት በአፄ ልብነ ድንግል ት/ቤት የጠዋት ፈረቃ ተማሪዎች ግቢውን ለቀው በሚወጡበትና የከሰዓት ፈረቃ ተማሪዎች በሚገቡበት ሰዓት የተከሰተውን ተመሳሳይ ረብሻ ተከትሎ ፖሊስ ሠላም ለማስከበር በሚል ት/ቤት ግቢ ድረስ ዘልቆ በመግባት እርምጃ ወስዷል። በዚሁ ሁኔታ የተቃውሞ ሰልፉ ወደ ሁከት በመቀየሩ አንድ የት/ቤቱ መምህርና አንድ ፖሊስ በተወረወረባቸው ድንጋይ የመቁሰል አደጋ ደርሶባቸዋል። በተጨማሪም የት/ቤቱ አብዛኞቹ መስኮቶችና በሮች በድንጋይ ውርወራው ሳቢያ ተሰባብረዋል።</p>

<p>ምንም እንኳን በልብነ ድንግል ት/ቤት የተነሳው ተቃውሞ በዕለቱ በከተማውና በፌዴራል ፖሊስ ኃይል የታገዘ እርምጃ ቢበርድም ከአንድ ቀን በኋላ በመጋቢት 1/1996 ዓ.ም በሐረር ሜዳ ሞዴል ሁለተኛ ደረጃ ት/ቤት ሁከቱ በተጠናከረ ሁኔታ አገርሽቷል። በዚህ ት/ቤት በተጠቀሰው ቀን የከሰዓት በኋላ ፈረቃ ተማሪዎች እረፍት በሚወጡበት ሰዓት በግቢው ውስጥ በፎቶ ኮፒ የተባዛና መልዕክት ያዘለ ወረቀት መበተኑን ለማወቅ ተችሏል።</p>

<p>የዚህ ወረቀት ፍሬ ሃሣብም በኦሮሚያ ጉዳይ ከአዲስ አበባ ዩኒቨርሲቲ የታሰሩ ተማሪዎች ካልተፈቱ አንማርም የሚል ነው።</p>

<p>የወረቅቱን መበተን ተከትሎ ተማሪዎቹ በግቢው ውስጥ ተከምሮ የነበረ ደረቅ ሣር እሳት የለቀቁበት ሲሆን ድንጋይ በመወርወር የት/ቤቱን ክፍል መስኮቶች ሰባብረዋል። በዚሁ ጊዜ አካባቢው ከሚገኘው የመከላከያ ኢንጅነሪንግ ኮሌጅ የወጡ የመከላከያ ሠራዊት አባላት፣ ከአዲስ አበባ የመጡ የፌዴራል ፖሊስ እና የከተማው ፖሊስ ግቢው ውስጥ ዘልቀው በመግባት በተማሪዎቹ ላይ በዱላና በመሣሪያ የታገዘ ድብደባ አካሂደዋል። ከስፍራው የተገኘ መረጃ እንደጠቆመው አንድ የመከላከያ ሠራዊት ከተማሪዎቹ በደረሰበት ጥቃት ፊቱ በማጭድ ተቆርጦ በከፍተኛ ሁኔታ ተጎድቷል ተጨማሪም ተማሪዎች በግርግሩ በደረሰባቸው መረጋገጥና ድብደባ ለጉዳት ተዳርገዋል።</p>

<p>ይኸው የተቃውሞ እንቅስቃሴ ባለፈው መጋቢት 3 ቀጥሎ በልግነ ድንግል፣ በሐረር ሜዳ ሞዴል እና በፋና ት/ቤቶች የተካሄደ ቢሆንም ት/ቤቶቹ በፌዴራል ፖሊስ ሠራዊት በመከበባቸው በእንጭጩ ሊበርድ ችሏል።ያም ሆኖ አሁንም ድረስ በየት/ቤቶች ለአመፅ የመነሣሣት መንፈስ እንዳለ በስፍራው የተገኘው የአዲስ ዜና ዘጋቢ ከስፍራው ገልጿል።</p>

<p>በስፍራው የሚገኙ አንዳንድ ምንጮች እንዳስታወቁት በአካባቢው አመፅ በማስነሳት ላይ የሚገኙት ከገጠር መንደሮች የሚመጡ ተማሪዎች ናቸው። በአካባቢው ከሚገኙ የገጠር መንደሮች ከተማ ድረስ በመምጣት የሚማሩ ተማሪዎች በአንድ ላይ በመደራጀት ይህንን መሰል አመፅ እየቀሰቀሱ የሚገኙ ሲሆን ወደፊትም በመላው የደብረዘይት ከተማ ትምህርት እንዲቋረጥ የማድረግ አላማ እንዳላቸው አስረድተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 8 ቀን 1996</a></p>

</body>
</html>	














