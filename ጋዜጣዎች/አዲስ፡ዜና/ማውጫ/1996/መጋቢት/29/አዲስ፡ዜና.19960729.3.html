<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሪፖርቱ የፖለቲካውን መናጋት ያሳያል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሪፖርቱ የፖለቲካውን መናጋት ያሳያል</h2>


<p>ጠቅላይ ሚኒስትር መለስ ዜናዊ የድርጅታቸውን ዓመታዊ እንቅስቃሴ በማስመልከት ለኢህአዴግ ምክር ቤት በቅርቡ ያቀረቡት ሪፖርት የድርጅታቸው የፖለቲካ ሁኔታ እየተናጋ መምጣቱን የሚያመለክት ነው ሲሉ የኢትዮጵያ ዴሞክራሲያዊ ኃይሎች ሕብረት ሊቀመንበር ዶ/ር መረራ ጉዲና ተናገሩ።</p>

<p>በመሆኑም ጠቅላይ ሚኒስትሩ ከሪፖርታቸው በኋላ አጠቃላይ ያለውን ችግር የተረዱ ይመስለናል ያሉት ዶ/ር መረራ በድርጅታቸውም የተጨነቁ ይመስለናል በማለት ተናግረዋል።</p>

<p>በአጠቃላይ ግን በሪፖርታቸው የራሳቸው ድርጅትና መንግሥት የፖለቲካ ቀውስ ውስጥ መግባታቸውን የሚያመለክት ሲሆን በኢህአዴግ ውስጥ የሰበሰቧቸው ድርጅቶችም የማያዋጣ አካሄድ እየተከተሉ መሆኑን ያመለክታል ብለዋል።</p>

<p>ስለዚህ ኢህአዴግ "ዴሞክራሲያዊ መንገድ ተፈጥሯል፣ ልማት ተፋጥኗል" የሚለው ወሬው ወደተረትነት እየተለወጠ መምጣቱን የሚያመለክት ነው ያሉት ዶ/ር መረራ፣ ኢህአዴግ 12 እና 13 ዓመታት የተጓዘበት መንገድ የማያዋጣ መሆኑ የተገለፀበት ሪፖርት ነው በማለት ገልፀዋል።</p>

<p>የኢትዮጵያ ዴሞክራሲያዊ አንድነት ፓርቲ ምክትል ሊቀመንበር ዶ/ር ኃይሉ አርአያ በበኩላቸው የጠቅላይ ሚኒስትሩ ሪፖርት አቶ መለስ በቃል የሚገነቡት በካድሬዎቻቸው እየፈረሰ መሆኑንና የኢህአዴግ አመራር ሥርዓቱንና ካድሬዎቹን መቆጣጠር እንደተሳነው ያሳያል ብለው እንደሚያምኑ ተናግረዋል።</p>

<p>በሪፖርቱ ላይ የተነሱት ነጥቦች በተደጋጋሚ ሲነሱ መቆየታቸውን የጠቆሙት ዶ/ር ኃይሉ በግምገማው ላይ ጠቅላይ ሚኒስትሩ መረር ያሉ ቃላትን መጠቀማቸውና ለማስፈራራት መሞከራቸው በድርጅቱ ላይ ተስፋ የመቁረጣቸው ምልክት ሊሆን እንደሚችል ያላቸውን ጥርጣሬ ገልፀዋል።</p>

<p>ተጠያቂነትን በተመለከተ በጠቅላይ ሚኒስትሩ ባቀረቡት ሪፖርት ላይ ዶ/ር ኃይሉ አስተያየታቸውን ሲሰጡ፣ ህዝቡ ባለሥልጣኖችን የመጠየቅና የመቆጣጠር መብት ስለሌለው ስለተጠያቂነት ማንሳት ከቃል አያልፍም ካሉ በኋላ፣ በዚህ በኩል ግምገማው የሚፈይደው ነገር አይኖርም ሲሉ ተናግረዋል።</p>

<p>ጠቅላይ ሚኒስትር መለስ በሪፖርታቸው በወገናዊነት ዙሪያ ያነሷቸውን ነጥቦች በማንሳት ዶ/ር ኃይሉ ሲተቹ ኢህአዴግ የጭቁኖች ወገን ነው የሚል ሃሣብ መንፀባረቁንና እውነታው ግን ጭቁን ተብሎ የተፈረጀው ገበሬ በመንግሥት ጫና እየደረሰበት መሆኑን የሚያሳይ መሆኑን በመጠቆም ህብረተሰብን ጭቁንና ጨቋኝ ብሎ መከፋፈሉም ተገቢ ነው ብለው እንደማያምኑ አብራርተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 29 ቀን 1996</a></p>

</body>
</html>	














