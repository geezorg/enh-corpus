<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንሚ የተልዕኮ ጊዜ ሰኞ ያበቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንሚ የተልዕኮ ጊዜ ሰኞ ያበቃል</h2>


<p>የተባበሩት መንግሥታት ድርጅት ዋና ፀሐፊ ኮፊ አናን የኢትዮ ኤርትራን ድንበር መካለል መዘግየት ውጥረትን እያባባሰ መሆኑንና የጦርነት ስጋት መኖሩን አስታወቁ።</p>

<p>አናን የአንሚን የ6 ወራት የስራ እንቅስቃሴ በተመለከተ ለፀጥታው ምክር ቤት ሰሞኑን ባቀረቡት ሪፖርት ባለፉት ጥቂት ወራት ኢትዮጵያና ኤርትራ ከአንሚ ጋር የነበራቸው አብሮ የመስራት ስሜት እየቀነሰ መምጣቱን ጠቁመው ፖለቲካዊ መግባባትና ውይይት የሌለበት ይህ ሁኔታ በድንገት ወደ ግጭት ሊለወጥ እንደሚችል ያላቸውን ስጋት ገልፀዋል።</p>

<p>ኢትዮጵያ በጊዜያዊ የፀጥታ ቀጣና አካባቢ ከፍተኛ ወታደራዊ እንቅስቃሴ እያደረገች መሆኑንና ይህንንም ለኢትዮጵያ መከላከያ ሚኒስቴር ባለሥልጣናት አንሚ ማስታወቁን የጠቆሙት አናን ኤርትራም አንሚ በድንበር አካባቢ የሚደረጉ ወታደራዊ እንቅስቃሴዎችን እንዳይቆጣጠር ገደብ በመጣሏ ወታደሮቿን በድንበር አካባቢ ልታሰፈር ትችላለች የሚል ስጋት መኖሩን አብራርተዋል።</p>

<p>ልዩ መልዕክተኛቸው ካናዳዊው ሎይድ አክስዎርዚ ከኢትዮጵያ ባለሥልጣናት ጋር መነጋገራቸውን አናን ጠቅሰው ኤርትራ ልዩ መልዕክተኛውን ለመቀበል ፈቃደኛ ባለመሆኗ ቅሬታ እንደተሰማቸው ገልፀዋል።</p>

<p>በሁለቱ አገሮች ወታደራዊ ባለሥልጣናት መካከል በቅርቡ ውይይት መካሄዱ መልካም ጅምር መሆኑን አናን ጠቁመው የወታደራዊ ትብብር ኮሚሽኑን ስብሰባ በአዲስ አበባ ወይም በአስመራ ለማካሄድ የሚያስችል ሁኔታ ያለመኖሩ ግን እንዳሳዘናቸው ተናግረዋል።</p>

<p>አናን በአስር ዋና ዋና ነጥቦች ከፋፍለው ባቀረቡት ሪፖርታቸው የኢትዮ ኤርትራ የድንበር ኮሚሽን እስካሁን ምንም እንቅስቃሴ ያለመጀመሩንና የድንበር ማካለሉ ይጀመራል በሚል ግምት የኮሚሽኑ የመስክ ጽ/ቤቶች ክፍት እንዲሆኑ መደረጋቸውን አመልክተዋል። እንደ ዋና ፀሐፊው ሪፖርት ለድንበር ማካለሉ ሥራ በተለያዩ ለጋሾች ቃል ከተገባው 10 ነጥብ 9 ሚሊዮን ዶላር ሌላ ተጨማሪ 6 ሚሊዮን የአሜሪካን ዶላር ያስፈልጋል።</p>

<p>በተያያዘ ዜና የተባበሩት መንግሥታት ድርጅት ተልዕኮ በኢትዮጵያና ኤርትራ (አንሚ) የተልዕኮ ጊዜ በመጪው ሰኞ መጋቢት 6/1996 እንደሚጠናቀቅ በመግለፅ የተመድ ዋና ፀሀፊ ኮፊ አናን ተልዕኮው ለተጨማሪ ስድስት ወራት እንዲራዘም ለፀጥታው ምክር ቤት ሃሣብ አቅርበዋል።</p>

<p>አናን የአንሚ የተልዕኮ ጊዜ እስከ ሴፕተምበር 15/2004 እንዲራዘም ለፀጥታው ምክር ቤት ካቀረቡት ሃሣብ ጎን ለጎን አንሚ በኢትዮጵያና ኤርትራ እያደረገው ባለው እንቅስቃሴ ከፍተኛ እንቅፋት እያጋጠመው መሆኑን ጠቁመዋል።</p>

<p>አንሚ ከአዲስ አበባ አስመራ ቀጥታ በረራ ማድረግ ያለመቻሉን በረራዎቹ በጅቡቲ በኩል እንዲሆን መገደዱ አንሚን ለተጨማሪ 3 ነጥብ 4 ሚሊዮን ዶላር ወጪ እንዳስከተለበት አናን ጠቁመው በሁለቱ አገሮች መካከል ቀጥታ በረራ የሚደረግበት ዘዴ እንዲመቻች ጠይቀዋል።</p>

<p>የመንግሥታቱ ድርጅት ጠቅላላ ጉባኤ ለአንሚ የአንድ አመት የሥራ ክንውን የፈቀደው በጀት 188 ነጥብ 4 ሚሊዮን ዶላር ሲሆን ተልዕኮው ለስድስት ወራት ከተራዘመ አጠቃላይ ወጪው 2 ነጥብ 2 ቢሊዮን ዶላር እንደሚደርስ አናን አመልክተዋል።</p>

<p>የኤርትራ መንግሥት የአንሚ ጦር ሠፈር በሚገኝበት አካባቢ የሚገኘውን የአውሮፕላን ማረፊያ ለማስፋፋት በሚል የአንሚ የጦር ሠፈር ወደ ሌላ ስፍራ እንዲዛወር በመጠየቁ የጦር ሠፈሩን ለማዛወር ተጨማሪ ወጪ ማስፈለጉንም አናን ጨምረው ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 1 ቀን 1996</a></p>

</body>
</html>	














