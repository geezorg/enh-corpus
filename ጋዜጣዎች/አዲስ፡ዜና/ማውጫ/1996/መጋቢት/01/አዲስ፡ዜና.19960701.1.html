<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ በሺ የሚቆጠሩ ሰዎች ተገድለዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ በሺ የሚቆጠሩ ሰዎች ተገድለዋል</h2>


<p>ከትናንት በስቲያ በጋምቤላ ክልል ቆይተው የተመለሱት የተወካዮች ም/በት አባል የተከበሩ አቶ ደቦል ማልዋል በክልሉ ከ1 ሺ በላይ ነዋሪዎች መገደላቸውን፤ የመከላከያ ሠራዊት በግድያው መሳተፉንም፣ አሁንም ነዋሪዎችን እየገደለና እየገረፈ እንደሚገኝ በአይናቸው ማየታቸውን፤ የማሌዢያ ኩባንያ ነጃጅ ሊያወጣበት ባለው አካባቢ የተጠናከረ የአኝዋኮች ኃይል መስፈሩን፤ በባለቤታቸው ላይ ጠመንጃ መደቀኑንና እሳቸውንም የመከላከያ ሠራዊት ሊያስፈራራቸው እንደሞከረ ገልፀዋል።</p>

<p>የተከበሩ አቶ ደቦል ትናንት ለአዲስ ዜና እንደገለፁት በየበረሀው የሚገደሉትን የክልሉን ነዋሪዎች ሳይጨምር እስካሁን ድረስ ከ250 በላይ ደገኞችና ከ600 በላይ አኙዋኮች መገደላቸውን የደረሳቸው መረጃ ያመለክታል። የሟች ኑዌሮች ቁጥር ባይታወቅም በየጊዜው እየጨመረ መምጣቱን ተናግረዋል።</p>

<p>መንግሥት የሟቾች ቁጥር አዛብቶ ማቅረቡ ህዝቡን እጅግ ማስቆጣቱን የገለፁት የምክር ቤት አባሉ፤ መከላከያ ሰራዊት በግድያው አልተሳተፈም መባሉም ፍፁም ሀሰት መሆኑን የኢትዮጵያ ህዝብ እንዲያውቅላቸው ጠይቀዋል። በመጀመሪያዎቹ ግጭቶች መከላከያ ሠራዊት በግልፅ አኝዋኮችን ሲገድሉ በአይናቸው ማየታቸውን ገልፀው ከትናንት በስቲያ ከክልሉ እስከተመለሱበት ቀን ድረስ መከላከያ ሠራዊቱ ሰዎችን መግደልና መግረፍ አለማቋረጡን ገልፀዋል። ለምሳሌ ይላሉ ተወካዩ ሰሞኑን አንድ የቢሮ ኃላፊ ከጋምቤላ ተነስቶ ወደ ጅካኦ ሲሄድ መከላከያ ሠራዊቲ ገርፎታል፤ የካቲት 17 ደግሞ አንድ የኑዌር ልጅ እናቱ አኝዋክ የሆነች፣ ዳቦ ሲገዛ ከቤቱ ሲወጣ የመከላከያ አባል ደረቱ አካባቢ በጥይት መትቶ አቁስሎታል ብለዋል።</p>

<p>የመከላከያ ድርጊት ህዝቡን እጅግ እያስቆጣው እንደሚገኝ አቶ ደቦል ገልፀው አካባቢውን የተቆጣጠረው የፌዴራል ፖሊስ በግድያ ባይሳተፍም የማረጋጋት ሥራ እየሰራ ነው ብለዋል። በጋምቤላ ከተማ ይኖሩ የነበሩ አኝዋኮች 75 በመቶው ለቅቀው መሰደዳቸውን የጠቆሙት ተወካዩ በክልሉ ትምህርት ቤቶች እንደተዘጉ መሆናቸውን ተናግረዋል። ከጋምቤላ ከተማ ውጭ መንቀሳቀስም አደገኛ በመሆኑ እሳቸውም ወደ አኙዋኮች መንደር ለመሄድ አለመቻላቸውን ገልፀዋል። </p>

<p>የማሌዢያው ኩባንያ ነዳጅ ሊያወጣበት በአሰበበት አካባቢ የተጠናከረ የአኝዋኮች ኃይል እንዳለ ጠቁመው የመከላከያ ሠራዊት በሰላም ካልሆነ በኃይል ለመግባት ቢሞክር እጅግ ደም አፋሳሽ የሆነ ጦርነት ሊነሳ እንደሚችል ገልፀዋል። እነዚህ ኃይሎች በቂ መሣሪያ እንዳላቸውና አካባቢውም ለሠራዊቱ አደገኛ እንደሚሆን አልሸሸጉም።</p>

<p>የክልሉ መንግሥት የራሱን ሥራ መስራቱን ማቆሙን ገልፀው ትዕዛዙ በሙሉ ከፌዴራል መንግሥት የሚመጣ መሆኑ ነዋሪዎችን እያስቆጣ እንደሚገኝና እንዲያውም የፌዴራል ፖሊስና የመከላከያ ሠራዊት ህዝቡን ሳያወያዩ እንዲገባ በማድረጉ ዘወትር መስተዳድሩን እየወቀሱ እንደሚገኙ ገልፀዋል።</p>

<p>አሁን በቅርቡ በንዌሮች መካከል የእርስ በርስ ግጭት በመፈጠሩ ብዙ ሰዎች መሞታቸውንንና መሰደዳቸውን ገልፀው የክልሉን ችግር እጅግ እያወሳሰበው እንደሚገኝ ተናግረዋል። የግጭቱ መንስኤም ከእርሻ መሬትና ከፖለቲካ ጋር የተያያዘ እንደሆነ አክለው አስረድተዋል።</p>

<p>በመጨረሻም ህዝቡ 3 መፍትሔዎችን ለመንግሥት ማቅረቡን ጠቁመዋል። መንግሥት አኙዋኮች ከስደት ሲመለሱ እንዳይታሰሩ ማረጋገጫ እንዲሰጥ፣ በክልሉ ትልቅ ጉባኤ ተጠርቶ ውይይት እንዲካሄድ፣ ወንጀሎችን ከማጣራት ተቆጥቦ ምህረት እንዲያደርግና ከሥራ የተገለሉት ወደ ሥራቸው እንዲመለሱ የሚሉ ይገኙበታል።</p>

<p>በተያያዘ ዜናም አንድ የክልሉ ነዋሪ የሚከተለውን ዘገባ አጠናቅረው ለአዲስ ዜና ልከዋል።</p>

<p>የካቲት 9 ቀን 1996 ከጋምቤላ ተነስቶ ወደ ፋኝዶ የሚጓዝ አይሱዙ መኪና ኡቫላ ከተባለ ጣቢያ ሲደርስ አኙዋኮች ባደረሱበት ተኩስ 3 የመከላከያ ሰራዊት 5 ደገኞች፣ 5 ኑዌሮች ሲገደሉ 3 ደገኞች ደግሞ ቆስለዋል። ሌሎች ህይወታቸውን ለማትረፍ ወደ ጫካ ሲገቡ የደረሱበት አልታወቀም። ይህን ድርጊት የምክር ቤት አባሉ አቶ ደቦል ማልዋል አረጋግጠዋል።</p>

<p>የካቲት 12 ቀን 1996 ከሌሊቱ በ11 ሰዓት አቦቦ አካባቢ ባሉት የመንደር 17 እና 13 ነዋሪዎች ላይ የአኝዋክ ታጣቂዎች ወደ መንደሩ ገብተው እሳት በመልቀቃቸው መንደሩ ሲቃጠል ከቤት ለመውጣት በሞከሩት ላይ ጥይት በመተኮሳቸው ከ200 በላይ የሚሆኑት በተለይም ህፃናትና ሴቶች ተገድለዋል። ይህንንም ክቡር አቶ ደቦል አረጋግጠዋል። በሴቶች ላይም ዝግጅት ክፍሉ በቃላት ለመግለፅ ያልፈለገው እጅግ ዘግናኝ ድርጊት ተፈጽሟል። ሪፖርቱ የደረሳቸው 12 ወደ ቦታው ሲደሩስ በደረሰባቸው ጥቃት ሁሉም የሠራዊቱ አባላት ሹፌሩን ጨምሮ ሲገደሉ ሻምበል አማረ ብቻ ጆሮአቸው ላይ ተመትተው ተርፈዋል።</p>

<p>በዲማ አካባቢ ደግሞ ወርቅ በማውጣት ሥራ በተሰማሩ ደገኞች ላይ ጥቃት ፈጽመው ከ500 በላይ የሆኑት በቆንጨራና በመሣሪያ ሲገደሉ ከ3-10 ዓመት የሚሞላቸውን ሕፃናት በአሰቃቂ ሁኔታ ገድለዋቸዋል።በአካባቢው ዛፎች ላይ የ32 ሴቶች አስክሬን ተሰቅሎ ተገኝቷል። ከ200 የሚበልጡ የአኝዋክ ታጣቂዎች ምርኮኞችን ይዘው ሲጓዙ የደቡብ ሱዳን ነፃ አውጭ ግንባር በሚቆጣጠረው መንገድ በስህተት በመግባታቸው በተደረገው ተኩስ 18 አኙዋኮች ሲገደሉ የታጣቂዎቹ መሪ የግራ ዓይኑን ተመትቶ በቁጥጥር ስር ውሏል። የሱዳን ነፃ አውጭ ጦር ደገኞችን ህይወታቸውን አትርፎ ከእነ ንብረታቸው ወደ ዲማ ሲመልሳቸው ታጣቂዎቹም በቁጥጥር ስር ውለዋል። እነዚህ ደገኞች ወደ ዲማ ተመልሰው 14 አኙዋኮችን ገድለው ከ20 በላይ አቁስለዋል። የዲማ ሆስፒታልም በቁስለኞች ተጨናንቋል። </p>

<p>የአለማቀፍ የቀይ መስቀል ማህበር ሠራተኛ የሆኑት ሚስ ሱዛን ፍሎር ለአዲስ ዜና እንደገለፁት ደግሞ በሆስፒታል የሚገኙ ሰዎች ያሉበትን ሁኔታ ለመመልከት ወደ ስፍራው አንድ ቡድን ተልኮ ከትናንት በስቲያ ተመልሷል። የጉብኝቱ አላማ ጉዳት ለደረሰባቸው ተጐጆዎች ድጋፍ ስለሚሰጥበት ሁኔታ ለማጥናት ሲሆን ስለጉዳዩ መጠን እና በቁጥጥር ሥር ስለዋሉት ግለሰቦች መረጃ እንደሌላቸው ገልፀዋል።</p>

<p>በተያያዘ ዜና የካቶሊክ ቤተ ክርስቲያን አባላት የሆኑት የጣሊያንና የህንድ ዘጐች አኙዋኮችን በመደገፍ የክልሉን ግጭት እያባባሱት ነው የሚለውን ክስ የቤተ ክርስቲያኗ ምክትል ጠቅላይ ፀሀፊ አባ ታከለ ተስፋዬ ለጋዜጣው በሰጡት ቃል አስተባብለዋል።</p>

<p>በኢትዮጵያ የአሜሪካ አምባሳደር የሆኑት ኦሬሊያ ብራዚል ባለፈው ሳምትን ለጋዜጠኞች እንደገለፁት ደግሞ በጋምቤላ ያለውን ግጭት በተመለከተ መንግስት ሪፖርት አጠንቅሮ ይፋ እንዲያደርግ በተደጋጋሚ መጠየቃቸውን ተናግረዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 1 ቀን 1996</a></p>

</body>
</html>	














