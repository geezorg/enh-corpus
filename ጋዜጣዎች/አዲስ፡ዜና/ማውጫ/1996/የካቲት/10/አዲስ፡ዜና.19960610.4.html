<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የከተማው አስተዳደር ዕቅዱን መፈፀም ተስኖታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የከተማው አስተዳደር ዕቅዱን መፈፀም ተስኖታል</h2>


<p>የአዲስ አበባ ከተማ አስተዳደር ከወር በፊት ያወጣውንና ሁሉንም የአስተዳደር አካላት በማወያየት ያፀደቀውን የስራ እቅድ መፈጸም እንደተሳነው ለጉዳዩ ቅርበት ያላቸው ምንጮች ገለጹ።</p>

<p>እነዚህ ግለሰቦች ለዝግጅት ክፍሉ በመረጃ አስደግፈው እንዳስረዱት በተለይም ለጥቃቅን አነስተኛ ተቋማት ልማት ለማመቻቸትና የከተማውን የመኖሪያ ቤት እጥረት ለመቅረፍ ከወጣውና ከፀደቀው እቅድ አንፃር አንድ እርምጃም ወደ ፊት መጓዝ ተስኖታል።</p>

<p>በዚህ ዕቅድ መሰረት በዘንድሮው አመት 50ሺህ ያህል የቀበሌ ቤቶችን መልሶ ለመገንባት ትልም የተነደፈ ሲሆን ይህም ከ60 ሺህ ላላነሰ ሕዝብ የስራ ዕድል እንደሚፈጥር ተገልጿል። ያም ሆኖ አስተዳደሩ እስካሁን በዚህ መልኩ አንዳችም ተግባር ያላከናወነ በመሃኑ በተቀጠሩት አጭር ጊዜያት ዕቅዱን ከግብ ያደርሳል የሚል ዕምነት እንደሌላቸው ምንጮቻችን አስታውቀዋል።</p>

<p>በተጨማሪም በዚሁ የስራ መመሪያ መሰረት በተያዘው አመት በከተማዋ ለቤት ልማት ማስፋፊያ የሚውል መነሻ ገንዘብ 250 ሚሊዮን ብር የተያዘ ቢሆንም ተግባራዊ አለመደረጉ ታውቋል። ይልቁንም አስተዳደሩ በብድሩ መልክ ድጋፍ አድርጐ የቤት ግንባታ እንዲካሂዱ ያበረታታቸው ማህበራትን ዳግመኛ ማፍረሱና ቃሉንም ማጠፉ ምን ያህል ለገዛ ፖሊሲው ታማኝ አለመሆኑን አመላካች ነው ሲሉ መረጃውን ያደረሱት ግለሰቦች ጠቁመዋል።</p>

<p>በዚሁ የግማሽ ዓመት የስራ መመሪያ ላይ የደረቅ ቆሻሻ መሰብሰብ፣ ኮምፓስት ዝግጅትና የቆሻሻ ደግሞ መጠቀም፣ የሕዝብ መፀዳጃ ቤቶች፣ የውሃ ቦኖዎች፣ የእግረኛ መንገድ፣ የመኪና ማቆሚያዎች፣ የአካባቢው ልማት ስራዎች፣ የመንገዶች ቀለም መቀባት ስራዎች በልማት ዕቅዱ ውስጥ የታቀፈ ቢሆንም ክንዋኔያቸው በታሰበት ፍጥነት አለመሄዱ ተገልጿል። ከዚሁ ጋር በተያያዘ የቤት እጥረት በመቅረፍ ረገድ ለማህበራት የቁጠባ ብድር ዕድልን ማመቻቸት፣ የቀበሌ ቤቶችን ለነዋሪዎቹ መሸጥ የሚለው እስካሁን አንዳችም ተግባራዊ ክንዋኔ እንዳልተካሄደበት ተጠቁሟል። </p>

<p>በጥቆማው ላይ ምላሽ እንዲሰጠን ያነጋገርናቸው በከተማው ንግድና ኢንዱስትሪ ቢሮ የሕዝብ ስራ ማህበራት ማደራጃ ክፍል ኃላፊ አስተያየታቸውን ለመስጠት ፍላጐት እንደሌላቸው ገልፀዋል።</p>

<p>በአሁኑ ወቅት በከተማው የሩብ ሚሊዮን ቤት እጥረት እንዳለ ከመረጃው ሲታወቅ በሚቀጥሉት አምስት ዓመታት ወደ ግማሽ ሚሊዮን ያሻቅባል ተብሎ ተገምቷል። በተጨማሪውም 40 ሺህ ያህል በከተማው ዳርቻ የተሰሩ ቤቶች የውሃ፣ የመብራትና የመንገድ አቅርቦት እጦት እንዳለባቸው ተረጋግጧል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና የካቲት 10 ቀን 1996</a></p>

</body>
</html>	














