<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር መረራ ከአቶ መለስ ጋር ስለተደረገው ውይይት ማብራሪያ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር መረራ ከአቶ መለስ ጋር ስለተደረገው ውይይት ማብራሪያ ሰጡ</h2>


<p>የኢትዮጵያውያን ዲሞክራሲያዊ ኃይሎች ሕብረት ባደረገው የመጀመሪያ ዙር ውይይት ቀበሌና ወረዳን ጨምሮ ለሚኖረው ሃገር አቀፍ ምርጫ በአስፈፃሚነት የሚንቀሳቀሱ ከ93 ሺህ በላይ የምርጫ አስፈፃሚዎች ከገዢው ፓርቲ ተፅዕኖ የፀዱ እንዲሆኑ ጠየቀ።</p>

<p>ህብረቱ ባለፈው ሀሙስ (ጥር 20/1996) ከሰዓት በኋላ ባደረገው ስብሰባ የምርጫ ቦርድ እንደገና በአዲስ መልክ እንዲቋቋም እና የምርጫ አስፈፃሚ ሆነው የሚመረጡ የመንግሥት ሠራተኞች ከገዢው ፓርቲ ተፅዕኖ እንዳይደረግባቸው ጠይቋል።</p>

<p>በውይይቱ ላይ የተገኙት የህብረቱ ምክትል ፕሬዚዳንት ዶ/ር መረራ ጉዲና ለአዲስ ዜና ጋዜጣ ዝግጅት ክፍል እንደገለፁት በውይይቱ ላይ በርካታ ጥያቄዎችን ይዘው የቀረቡ ቢሆንም ዋናው የመወያያ አጀንዳ የነበረው ግን ምርጫን በሚመለከት ነበር።</p>

<p>በዚህም መሰረት በውይይቱ ላይ የምርጫ ቦርድ እንደገና በአዲስ መልክ እንዲቋቋም፣ የምርጫ አስፈፃሚዎች ገለልተኛ እንዲሆኑ፣ ታዛቢዎች ከአለም አቀፍና ከሀገር ውስጥ በተውጣጡ ድርጅቶች ተወካዮች ተሣታፊ እንዲሆኑ፣ የመገናኛ ብዙኃን ያለአድሎ መረጃዎችን እንዲያስተላልፉ እና በውጭ ሀገር የሚገኙ የህብረቱ አባላት ወደ ሀገር ውስጥ ገብተው በምርጫ የሚሳተፉበት ሁኔታዎች እንዲመቻቹላቸው የሚጠይቁ ጉዳዮች መነሣታቸውን ዶ/ር መረራ ገልፀዋል።</p>

<p>ዶ/ር መረራ አያይዘውም የአሁኑ ውይይት የመጀመሪያ ዙር በመሆኑ ብዙ ነገሮችን ማለት ባንችልም በቀጣይ ግን በዚህ ጉዳይ በመንግስት ከሚቋቋመው ኮሚቴ ጋር ቀጣይ ውይይቶችን እንደሚያካሂዱ ተናግረዋል።</p>

<p>ይህ ውይይትም ቀደም ሲል ህብረቱ ዋሽንግተን ውስጥ ባደረገው ስብሰባ ላይ እንደተደረሰው ስምምነት ሁሉ ሰላማዊ በሆነ መንገድ ሕጋዊ የነፃ ምርጫን ትግል ለማጎልበት ይረዳል ሲሉ ዶ/ር መረራ ገልፀዋል።</p>

<p>በውይይቱ ላይ ዶ/ር መረራን ጨምሮ፣ የህብረቱ ሊቀመንበር ዶ/ር በየነ ጴጥሮስ፣ የህብረቱ ዋና ፀሐፊ ዶ/ር አድማሱ ገበየሁ እና የህብረቱ ምክትል ዋና ፀሐፊ አቶ ሙሉ መጃ መገኘታቸውን ከዶ/ር መረራ ገለፃ ለመረዳት ተችሏል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና የካቲት 10 ቀን 1996</a></p>

</body>
</html>	














