<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በድርጅታችን ላይ ምንም አይነት ክስ አልተመሰረተም" አቶ ብርሃነ መዋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በድርጅታችን ላይ ምንም አይነት ክስ አልተመሰረተም" አቶ ብርሃነ መዋ</h2>


<p>በተጨማሪ እሴት ታክስ (ቫት) ክፍያ ሰበብ ማጭበርበር ፈፅመዋል ተብሎ በተለያዩ የመገናኛ ብዙኃን የተናፈሰው ወሬ ሃሰት መሆኑና በድርጅቱ ላይ እስካሁን ምንም አይነት ክስ ያልተመሰረተ መሆኑን የፖሊ ኢንዱስትሪያል ኬሚካል ሥራ ባለቤትና ዋና ሥራ አስኪያጅ አቶ ብርሃነ መዋ ገለጹ።</p>

<p>አቶ ብርሃነ በተለይም ለአዲስ ዜና በሰጡት መግለጫ ባለፈው ሳምንት አርብ ፖሊስ በፍርድ ቤት ማዘዣ በመንቀሳቀስ በድርጅታቸው ላይ ብርበራ ያካሄደ ሲሆን ከተጨማሪ እሴት ታክስ ጋር የተያያዙ ማስረጃዎችንም ወስዷል። ያም ሆኖ እስካሁን ከማጭበርበር ጋር በተያያዘ በድርጅቱ ላይ የተመሰርተ ክስ የለም።</p>

<p>"እኛ ሥራችን ሁሉ ሕጋዊ መሰረት ያለው ነው። በተጨማሪ እሴት ታክስ ጉዳይም ቢሆን የምንሰራው በሕጋዊ ደረሰኝ ነው። ሂሣብ አያያዛችንም ዘመናዊና ህጋዊ መንገድን የተከተለ ነው" የሚሉት የድርጅቱ ስራ አስኪያጅበተጨማሪ እሴት ታክስ በኩል አንዳችም ስህተት እንዳልተፈፀመ አስታውቀዋል።</p>

<p>በቁርጥራጭ ደረሰኝ በመጠቀም ተፈፀመ የተባለው ወንጀል ከእውነት የራቀ መሆኑን አቶ ብርሃነ ጠቁመው ድርጅቱ ፈፅሞ ቁርጥራጭ ደረሰን ተጠቅሞ እንደማያውቅ አመልክተዋል። ያም ሆኖ እቃ ግዢ ሲፈፀም ከበር መውጫ የሚሆን ትኬት ለደንበኞች እንደሚሰጥ አያይዘው አስረድተዋል።</p>

<p>እንደ አቶ ብርሃነ ገለፃ ጥርጣሬ መነሳቱና ይህን መሰል እንቅስቃሴ መካሄዱ አስደናቂ አይደለም። ዋናው ነገር የድርጅቱ አሰራር ትክክለኛና ሕጋዊ መንገድን የተከተለ በመሆኑ ምንም ነገር ሊፈጠር አለመቻሉ ነው።</p>

<p>"መገናኛ ብዙኃን" አሉ አቶ ብርሃነ "መገናኛ ብዙኃን ገና ፍርድ ቤት ያልቀረበ ጉዳይ ይዘው ወንጀለኛ ናቸው በማለት ግለሰቦችን መጥቀሳቸው አግባብ አይደለም። ስለዚህ መግለጫው መሰረታዊ ችግር አለው። ከግለሰብ መብት አንፃርም ብናየው በሕግ የሚያስጠይቅ ነው። ከመሬት ተነስቶ የተጠረጠን ሁሉ ወንጀለኛ ማለት አግባብነት የለውም" በማለት ገልፀዋል።</p>

<p>ይህ በዚህ እንዳለ ሰሞኑን የተከፈተው 8ኛው አዲስ ቻምበር ዓለም አቀፍ የንግድ ትርኢት በዓለም አቀፍ ተቀባይነቱ፣ በጥራቱም ሆነ በአደረጃጀቱ እጅግ ከፍተኛ ደረጃ ላይ የደረሰ ነው ሲሉ የአዲስ አበባና የኢትዮጵያ ንግድ ምክር ቤቶች ፕሬዚዳንት አቶ ብርሃነ መዋ ገልፀዋል።</p>

<p>ፕሬዚዳንቱ ትርኢቱን በማስመልከት ለዝግጅት ክፍሉ እንደጠቆሙት በድህነትና በረሃብ የምትታወቀዋን ኢትዮጵያ ገፅታ በመቀየር ልማትና ንግድ ሊካሄድባት የሚችል አገር መሆኗን በማሳየት ረገድ ትርኢቱ ላቅ ያለ አስተዋፅኦ አበርክቷል።</p>

<p>"ትሪኢቱ ከዚህም የተለየ ነገር አሳይቷል" የሚሉት ፕሬዚዳንቱ የሀገሪቱን የኢኮኖሚ ገፅታ ለማስተዋወቅ በአይነቱ ልዩ የሆነ ሲምፖዚየም አዘጋጅቶ ከውጭ የመጡ ባለሃብቶችና በአገር ውስጥ ያሉ ኤምባሲዎችን ያሳተፈና ለውጥ ያመጣ ተግባር ማከናወን መቻሉን ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና የካቲት 17 ቀን 1996</a></p>

</body>
</html>	














