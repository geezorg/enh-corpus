<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ዛሬ አኝዋኮችን የመግደያ ቀን ነው... ጨርሷቸው የተባሉ ይመስለኛል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ዛሬ አኝዋኮችን የመግደያ ቀን ነው... ጨርሷቸው የተባሉ ይመስለኛል" </h2>


<p>ጂኖሳይድ ወችና ሰርቫይቨርስ ራይት ኢንተርናሽናል የተባሉ ዓለም አቀፍ የሰብአዊ መብት ተሟጋች ድርጅቶች "ዛሬ አኙዋኮችን የመግደያ ቀን ነው" በሚል መግቢያ በጋምቤላ ስላለው ሁኔታ ሰፊ ዘገባ አቅርበዋል።</p>

<p>ዘገባው ሱዳን ውስጥ ተሰደው የሚገኙትን የአኙዋክ ብሔረሰቦች ቃለ መጠይቅ በማድረግ መሰራቱን ድርጅቶቹ ገልፀው የሚከተለውን ፅፈዋል፦</p>

<p>"የኢትዮጵያ መንግስት ባለሥልጣናት አንድ ስህተት መፈፀሙን ያውቃሉ። ነገር ግን አሁንም ይክዳሉ። እኛ በድርጊቱ የለንበትም ነገር ግን ጉዳዩን እናጣራለን ማለት አለባቸው። ድርጊቱን ማስተባበል ግን መሰረት የለውም።"</p>

<p>"የሆነ ሰው ጥሩው መንገድ አኙዋኮችን መጨረስ ነው የሚል ሀሳብ የያዘ ይመስለኛል። እንዴት ወደዚህ አይነት አስተሳሰብ እንደመጡ አይገባኝም፤ ያውም የሩዋንዳን ልምድ ገና ሳንረሳው።"</p>

<p>ከላይ የተቀመጡትን ንግግሮች ድርጅቶቹ በመግቢያነት የተጠቀሙባቸው ሲሆን በታህሳስ ወርና ከዚያ በኋላ በነበሩት ቀናት የተፈፀመውን ጭፍጨፋ አብራርተዋል።</p>

<p>አንድ የአኝዋክ አባል "የተባበሩት መንግሥታት ድርጅት ሠራተኛ የተገደሉበት ቦታ የአኝዋኮች መኖሪያ ብቻ አይደለም። ኑዌሮች፣ አኙዋኮች፣ ኦፖንና ኮምዎች አሉበት። በአንድነት እየኖሩ ነው። መንግስትም የድርጅቶቹን ሰራተኞች የገደሉት እነማን እንደሆኑ ማጣራት ነበረበት፣ ግን አላደረገም" ብሏል።</p>

<p>ሌላ አባል ደግሞ "ዛሬ አኝዋኮች የሚገደሉበት ቀን ነው" የሚል ነገር መስማቱን ገልጧል። ብዙዎቹ ወንጀል ፈፃሚዎች፣ የመንግስት ባለስልጣናት፤ ወታደሮችና ሲቪሎችን ጨምሮ መታወቃቸውን መግለጫው ያብራራል። በተለይ የክልሉ የፀጥታ ሃላፊ የሆነውን አኙዋኩን ኦሞት ኦባንግ ኮሎም፤ የጋምቤላ የጦር አዛዥ ናጉ በየነና ዶ/ር ገብረአብ በርናባስን በስም ጠቅሷቸዋል።</p>

<p>ስለአገዳደሉ ሲዘረዝር "የወታደራዊ ታክቲካቸው ነው። ወታደሮች በመጀመሪያ በአኙዋኮች ላይ ይተኩሳሉ፤ ከዚያም ደገኞች ይመጡና ያርዷቸዋል" ብሏል።</p>

<p>ሌላ አኙዋክ ደግሞ በፋኙዶ አካባቢ ወንጀል ፈፃሚዎች አንዲት የ10 ዓመት ልጃገረድ ይዘው ሰዎቻችሁን እንገላቸዋለን፤ የሚቀጥለው የአኙዋኮች ትውልድም በእኛ ይፈጠራል ብሎ መናገሩን ሪፖርቱ ጠቁሟል።</p>

<p>ሪፖርቱ ብዙ አሰቃቂ የወንጀል ድርጊቶችን ይዘረዝርና በስተመጨረሻም የተለያዩ አለም አቀፍ ድርጅቶች እርምጃ እንዲወስዱ ያሳስባል።</p>

<p>ለጠ/ሚኒስትር መለስ ዜናዊ ሠራዊቱ ከክልሉ ወጥቶ በፖሊስ እንዲተካ፣ ግድያ፣ አስገድዶ መድፈር፣ ህገ-ወጥ እስርና ስቃይ እንዲቀር፤ ድርጊቱን እንዲያወግዝና አለማቀፍ መርማሪዎች እንዲገቡ ጠይቋል።</p>

<p>የአሜሪካ መንግሥት ድርጊቱን እንዲያወግዝ፣ ለኢትዮጵያ የሚሰጠውን ወታደራዊ ስልጠና እንዲያቋርጥ ሲጠይቅ ለጋምቤላ ነጻ አውጭ ሀይል፣ ለኦሮሞ ነፃ አውጭ ግንባርና ለኤርትራ መንግስት እንዲሁም በክልሉ ለመንቀሳቀስ ሀይሎች ድርጊቱን እንዲያወግዙ፤ ከአለማቀፍ መርማሪዎች ጋር እንዲተባበሩ፤ የሲቪሎችን መብት እንዲያከብሩ ጠይቋል።</p>

<p>በተያያዘ ዜና በጋምቤላ ክልላዊ መንግስት በምትገኘው የዲማ ከተማ የአኝዋክ ጎሣ አባላት የበቀል ጥቃትን በመፍራት ጥለው እየሸሹ መሆኑን የክልሉ ፖሊስ አስታወቀ። ለሦስተኛ ጊዜ ቦታው ላይ በደረሰ ጥቃት አራት ሰዎች ተገድለዋል።</p>

<p>የጋምቤላ ፖሊስ ኮሚሽን ኮሚሽነር አቶ ኮንግ ሎል ከዝግጅት ክፍሉ ጋር በስልክ ባደረጉት ቃለ ምልልስ እንደጠቆሙት ከጫካ እየወጡ የደፈጣ ጥቃት የሚፈፅሙ ግለሰቦች የአኝዋክ ጎሣ ናቸው ተብሎ ስለተሰጋ የአካባቢው ነዋሪዎች የሆኑና የአኝዋክ ጎሣ አባላት የሆኑት አካባቢውን ለቀው ለመሰደድ ተገደዋል።</p>

<p>በዚሁ ስፍራ ባለፈው የካቲት ዘጠኝ ከጫካ በመውጣት በአካባቢው ያልፍ በነበረው አይሱ ዙ የጭነት መኪና ላይ ጥቃት የሰነዘሩ ግለሰቦች ሁለት የኑዌር ጎሣ አባላትን ጨምሮ አራት ሰው መግደላቸውን ኮሚሽነሩ ጠቁመዋል።</p>

<p>በአካባቢው በአሁኑ ወቅት የመከላከያና የፖሊስ ሰራዊት አባላት ፀጥታውን እየተቆጣጠረ ሲሆን የመንግስት ስራም መጀመሩን ኮሚሽነር ኮንግ ሎል ገልፀዋል።</p>

<p>ከክልሉ ተሰደው የመጡ አንድ የኑዌር ብሔረሰብ አባል ሰሞኑን እንደገልፁት ደግሞ ክልሉ እጅግ አስፈሪ ሆኗል። ከዚህ በፊት የኑዌር አባላት በጉዳዩ ጣልቃ ሳይገቡ ቢቀሩም አሁን ግን አባሎቻቸው በመገደላቸው በግጭቱ ውስጥ ሊገቡ ይችላሉ የሚል ስጋት እንዳላቸው ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና የካቲት 17 ቀን 1996</a></p>

</body>
</html>	














