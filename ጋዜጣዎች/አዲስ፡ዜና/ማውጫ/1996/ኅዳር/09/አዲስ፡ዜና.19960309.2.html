<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጂዳ ህይወቷ ያለፈው ኢትዮጵያዊት ቤተሰቦች ፍትህ አጣን አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጂዳ ህይወቷ ያለፈው ኢትዮጵያዊት ቤተሰቦች ፍትህ አጣን አሉ</h2>


<p>በፓስፖርት ቁጥር ኤ-157099 ታህሳስ 5/1991 ዓ.ም ለሥራ ወደ ጅዳ የሔደችው ወጣት አስቴር ቱሉ ኑሪያ የካቲት 25/1995 ዓ.ም እዚያው ጅዳ ህይወቷ አልፎ ከቤተሰቦቿ እውቅና ውጪ እንድትቀበር ተደርጓል፣ ስለአሟሟቷና ስለቀብሯ ሁኔታ በጅዳ የሚገኘው የኢትዮጵያ ቆንስላ ጽ/ቤት እንዲጠየቅ ላቀረብነው አቤቱታ ምላሽ ሳይሰጠን ዓመታት ተቆጥረዋል ሲሉ የሟቿ ቤተሰቦች ለአዲስ ዜና ገለፁ።</p>

<p>የሟች አስቴር ቱሉ ወንድም አቶ ሽመልስ ቱሉ የሟች አስክሬን ህጋዊ ውክልና በሌላቸውና አቶ ንጉሴ ሸፈፋ በተባሉ ግለሰብ አማካኝነት እዚያው ጅዳ እንዲቀበር መደረጉን አሠሪዋ የነበሩት ሚ/ር አህመድ አል ዛህራን ሟቿ በታመመችበት ወቅትና ሞታለች ባሉበት ወቅት በጅዳ የኢትዮጵያ ቆንስላ ጽ/ቤት አማካኝነት ለቤተሰቦቿ ሳያሳውቅ መቅረታቸውንና የሟችን ንብረትና ገንዘብ ለቤተሰቦቿ እንዲደርስ ያለማድረጋቸው ተናግረዋል።</p>

<p>ስለጉዳዩ በጂዳ የኢትዮጵያ ቆንስላ ጽ/ቤት ማብራሪያ እንዲሰጥ በውጪ ጉዳይ ሚኒስቴር የፕሮቶኮል ዋና ዳይሬክቶሬት በኩል ጥያቄ ማቅረባቸውን የገለፁት አቶ ሽመልስ ቆንስላው ግን ለኢትዮጵያውያን ተገቢውን ድጋፍ ለመስጠት ጉዳዩን እንዲጣራ ከማድረግ ይልቅ በህገወጥ መንገድ የሟች አስክሬን በጂዳ እንዲቀበር ላደረጉት ወገኖች ከለላ ሰጥቷል፣ በቆንስላው በኩል የቀረበው የሞት ማስረጃም የሟቿን ስምና የፓስፖርት ቁጥር አይገልፅም፣ ቆንስላው የሰጠው ምላሽም አጥጋቢ አይደለም ሲሉ ቅሬታቸውን ገልፀዋል።</p>

<p>ስለሟቿ አሟሟት ስለቀብሯ አፈፃፀምና ለቤተሰቦቿ ተሰጠ ስለተባለው የሟቿ ንብረት ሁኔታዎች እንዲጣሩ ለኢትዮጵያ ፌዴራላዊ ዴሞክራሲያዊ ሪፐብሊክ የውጪ ጉዳይ ሚኒስቴር መ/ቤት በተለያዩ ጊዜያት ማመልከቻና ቅሬታዎች ቢያቀርቡም ጥያቄያቸው ምላሽ እንዳላገኘ የሟች ቤተሰቦች ተናግረዋል።</p>

<p>የውጪ ጉዳይ መ/ቤት በጉዳዩ ላይ የሚሰጠንን ማብራሪያ ወደፊት ይዘን ለመቅረብ እንሞክራለን።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ህዳር 9 ቀን 1996</a></p>

</body>
</html>	














