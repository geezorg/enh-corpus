<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ የሰለጠኑ የኦብነግ አባላት በሱማሊላንድ ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኤርትራ የሰለጠኑ የኦብነግ አባላት በሱማሊላንድ ተያዙ</h2>


<p>የሶማሊላንድ የፀጥታ ኃይሎች ባለፈው አንድ ወር ኤርትራ ያሰለጠነቻቸው 34 የኦጋዴን ብሔራዊ ነፃነት ግንባር (ኦብነግ) አባላት በቁጥጥር ስር ማዋላቸው አዲስ አበባ ከሚገኘው የሶማሊላንድ ሪፐብሊክ የግንኙነት ጽ/ቤት የተገኘ መረጃ አመለከተ።</p>

<p>በኢትዮጵያ የሶማሊላንድ አገናኝ መኮንን አምባሳደር ኦማር ሃጂ መሀመድ የሶማሊላንድ ፖሊስንና ሌሎች ምንጮችን በመጥቀስ ለአዲስ ዜና እንደገለፁት በቁጥጥር ስር የዋሉት የኦብነግ አባላት ኤርትራ በሚገኙና ቃሌና እና አዲስ መስቀል በተባሉ ካምፖች ስልጠና በመውሰድ ላይ ከሚገኙ 1 ሺህ 200 የኦብነግ አባላት የመጀመሪያዎቹ መሆናቸውንና በጅቡቲና በሶማሊላንድ በኩል ወደ ኢትዮጵያ የመግባት እቅድ እንደነበራቸው አመልክተዋል። 33 አባላትን የያዘ ሌላ የግንባሩ ታጣቂ ኃይል ባለፈው ወር በሃርጌሣ በኩል ወደ ኢትዮጵያ ቢገባም ከሃርጌሣ 80 ኪሎ ሜትር ርቀት ላይ በኢትዮጵያ የፀጥታ ኃይሎችና የአካባቢው ነዋሪ ጥቃት እንደተከፈበትና እንደተበታተነ በግጭቱም 6 ኢትዮጵያውያን መሞታቸው ተጠቁሟል።</p>

<p>አምባሳደር ኦማር መሐመድ የወቅቱን የኢትዮጵያና የሶማሊ ላንድን ግንኙነት አስመልክቶ ሲናገሩ ኢትዮጵያ ሶማሌ ላንድ ባለው ሁኔታ እውቅና በመስጠት የመጀመሪያዋ የአፍሪካ አገር መሆኗንና ግንኙነታቸውም እየተሻሻለ መሆኑን ጠቁመዋል።</p>

<p>ሶማሌ ላንድ ከደቡብ ሶማሊያ ተነጥላ ራሷን ከመቻሏ በፊት በርካታ የሱማሌ ላንድ ዜጎች ወደ ኢትዮጵያ መሰደዳቸውን ያስታወሱት አምባሳደር ኦማር, "ኢትዮጵያውያን ብቸኛ ወንድሞቻችን መሆናቸውን አረጋግጠናል" ብለዋል።</p>

<p>በቅርቡ ኢትዮጵያውያን ስደተኞች ከሶማሊላንድ ተባረዋል ተብሎ መዘገቡን ያስታወሱት አምባሳደር ኦማር ኢትዮጵያዊያኑ የምንቆጥራቸው እንደወንድሞቻችን እንጂ እንደስደተኞች አይደለም, መንግሥት ባወጣው መመሪያ መሠረትም ተመዝግበውና ፈቃድ አውጥተው የመኖር መብትም አላቸው ሲሉ ገልፀዋል።</p>

<p>ኢትዮጵያ የሶማሌ ተቀናቃኝ አንጃዎችን ለማደራደር በሚደረገው ጥረት መሳተፏን በበጎ ጎኑ እንደሚያዩት የጠቆሙት አምባሳደር ኦማር በደቡ ሶማሌያ መረጋጋትና ሰላም እንዲሰፍን የሚደረገውን ጥረት አገራቸው እንደምትደግፍም ተናግረዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ታህሳስ 14 ቀን 1996</a></p>

</body>
</html>	














