<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓርላማ አባላት የአበል ጥያቄ ውድቅ መሆኑ ቅሬታን ፈጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፓርላማ አባላት የአበል ጥያቄ ውድቅ መሆኑ ቅሬታን ፈጥሯል</h2>


<p>የህዝብ ተወካዮች ምክር ቤት አባላት ከመረጠን ህዝብ ጋር ተገናኝተን ለመነጋገር የአበልና የትራንስፖርት ወጪ ድጐማ እንዳናገኝ የሚኒስትሮች ምክር ቤት ያሳለፈው ውሳኔ አግባብነት የሌለው ነው ሲሉ ቅሬታቸውን ገለፁ።</p>

<p>አባላቱ ይኽን የገለጹት ትላንትና በህዝብ ተወካዮች ምክር ቤት በተካሄደው 37ኛ መደበኛ ስብሰባ ላይ የ1997 ዓ.ም በጀት ዓመት የፌዴራል መንግሥት በጀት ረቂቅ አዋጅን አስመልክቶ ለሚመለከተው ኮሚቴ ከመመራቱ በፊት በቀረበ የአስተያየት መድረክ ነው።</p>

<p>እንደ አባላቱ አስተያየት የምክር ቤቱ የዓመቱ የሥራ ጊዜ ተጠናቆ በክረምት ወደርመረጣቸው ህዝብ ዘንድ በመሄድ ለመነጋገር በጀት መፈቀድ እንደነበረበት ጠቅሰዋል። ይሁን እንጂ ይህ እንዳይደረግ የሚኒስትሮች ምክር ቤት ያሳለፈው ውሳኔ የምክር ቤቱን መብት የሚነካ ነው ብለዋል። ምክር ቤቱ የሚኒስትሮች ምክር ቤት የሚያወጣውን አዋጅ ብቻ የሚያፀድቅ ከሆነ ሥራው የሥልጣን ደረጃው ምን ድረስ እንደሆነ መታወቅ ያለበት ጉዳይ ነው ሲሉ ቅሬታ ቸውን አስደምጠዋል።</p>

<p>ይህንኑ አስመልክቶ አንድ የምክር ቤቱ አባል ሲናገሩ የህዝብ ተወካዮች ምክር ቤት አባላት ከፍተኛ ገንዘብ በፈለጉት መንገድ ይውሰዱ የሚል ሃሳብ ሳይሆን የአገሪቱን አቅም ያገናዘበ ድጐማ መደረግ አለበት፤ ከመረጣቸው ህዝብ ጋር መገናኘት ህገ መንግሥታዊ መብታቸው መሆኑን ጠቅሰው መገናኘት ባያስፈልግ እንኳ መወሰን ያለበት ምክር ቤቱ እንጂ የሚኒስትሮች ምክር ቤት መሆን የለበት ብለዋል። ከዚህ በተጨማሪ ባለፈው ዓመት ብዙ ሥራዎች ስላሉ ፊርማችሁ እዚሁ ስሩ መባላችን የሚኒስትሮች ምክር ቤት ባጀት አንሰጥም በማለቱ ሳይሆን አይቀርም በማለት አስተያየተቸውን ሰጥተዋል።</p>

<p>ይህንኑ አስመልክቶ የምክር ቤቱ አፈ ጉባኤ የተከበሩ ዳዊት ዮሐንስ በሰጡት ምላሽ የምክር ቤቱ አባላት ወደመረጣቸው ህዝብ በሚመለሱበት ጊዜ ከደሞዛቸው በተጨማሪ ሌላ ክፍያ ይፈጸምልን የሚል ጥያቄ ማቅረባቸው አግባብነት እንደሌለው ተናግረዋል። የሥራ አስፈጻሚው አካል የሚከፈለው ደሞዝ በቂ በመሆኑ ተጨማሪ ክፍያ አይፈፀምም ብለዋል።</p>

<p>«ከመረጠን ህዝብ ጋር ለመገናኘት ገንዘብ ይሰጠን» የሚል ጥያቄ ሊነሳ አይገባም ያሉት አፈጉባኤው የፖለቲካ አቋምና ይዘት በአንዱ በኩል ተለይቶ መቀመጥ አለበት በማለት ገልፀዋል። በመሆኑም ይህን አስመልክቶ ከሥራ አስፈፃሚው አካል ጋር ልዩነት በተፈጠረ ቁጥር የህገ መንግስት ጥያቄና የህዝብ ተወካዮች ምክር ቤት መሰረት እየተደፈረ ነው ወደሚለው ፅንፍ መሄድ የለበትም ብለዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 17 ቀን 1996</a></p>

</body>
</html>	
