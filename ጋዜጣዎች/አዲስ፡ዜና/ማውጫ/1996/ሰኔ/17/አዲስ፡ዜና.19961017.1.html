<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሬዚዳንት ኢሳይያስ ጦርነት ይቀሰቅሳሉ የሚል ስጋት ነግሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፕሬዚዳንት ኢሳይያስ ጦርነት ይቀሰቅሳሉ የሚል ስጋት ነግሷል</h2>


<p>ፕሬዚዳንት ኢሳይያስ አፈወርቂ ከኢትዮጵያ ጋር ዳግም ጦርነት ይቀሰቅሳሉ የሚል ከፍተኛ ስጋት በኤርትራውያን ዘንድ መንገሱ ተዘገበ።</p>

<p>«ኢትዮጵያ ድንበራችንን ጥሳለች ራሳችንን የመከላከል መብት አለን» በሚል ሰበብ ከኢትዮጵያ ጋር ተጨማሪ ግጭት ለመፍጠር የመፈለግ አዝማሚያ መታየቱን የዘገበው ኢትዮ ሚዲያ የተባለ ድረ ገፅ በኤርትራ ብሔራዊ ራዲዮና በሻዕቢያ የፕሮፖጋንዳ ድረ ገጾች እየተሰራጩ ያሉ ዘገባዎችን አስነብቧል።</p>

<p>«ድምፀ ሃፋሽ» የተባለው የኤርትራ ብሔራዊ ራዲዮ ኤርትራ ከኢትዮጵያ ጋር ወደ ሌላ ዙር ጦርነት የመግባት አዝማሚያ እንዳላት የሚጠቁሙና ሁሉም ኤርትራዊ ከፕሬዚዳንት ኢሳይያስ መንግስት ጐን እንዲሰለፍ የሚያሳስብ ፕሮፖጋንዳ እየተሠራጨ መሆኑን የጠቆሙት ይህ ዘገባ ፕሬዚዳንት ኢሳይያስም ባለፈው ጦርነት የደረሰባቸውን ኪሣራ ለማወራረድ ፍላጐት ማሳየታቸውን ገልጿል።</p>

<p>ዘገባው ከጐረቤት አገሮች መንግሥታት ጋር መስማማት ያልቻሉትና በምዕራባውያኑም በአምባገነንነት የተፈረጁት ፕሬዚዳንት ኢሳይያስ፣ የጀመሩት የጦርነት አዝማሚያ ከቅርብ ጊዜ ወዲህ በብዙ ኤርትራውያን ዘንድ ተቀባይነት ያለማግኘቱን ጨምሮ አመልክቷል። </p>

<p>በሌላ በኩል የፕሬዚዳንቱ ኢሳይያስ ደጋፊዎች፣ በውጭ አገር የሚገኙ ኤርትራውያንን ድጋፍ የማሰባሰብ እንቅስቃሴና ኤርትራውያኑ ከኢትዮጵያ ወረራ አገራቸውን እንዲያድኑ ቅስቀሳ መጀመራቸውን ዘገባው ጠቁሟል።</p>

<p>ኤርትራ ከኢትዮጵያ ጋር ወደ ጦርነት ልትገባ ትችላለች የሚል ስጋት የቀሰቀሰውን ዘገባ ያሰራጨው የፕሬዚዳንት ኢሳያያስ መንግሥት የፕሮፖጋንዳ ድረ ገፅ ደግሞ ኤርትራውያን ጦርነቱን በድል ለመወጣት ከመንግሥት ጋር እንዲሰለፉ ጥሪ ካቀረበ በኋላ የጦርነቱ ስፋትና ደረጃ እጅግ ከፍተኛና አስከፊ መሆኑን ሲገልፅ አርማጌዶን ብሎታል።</p>

<p>«ኤትራውያን ወደ ጦርነት ከገባን ያለን አማራጭ ጦርነቱን በድል መውጣትና በኤርትራ ጉዳይ ጣልቃ የማትገባና ከኤርትራ ጋር « የማትጫወት»ኢትዮጵያን መፍጠር ነው ያለው ዘገባ ወደ ጦርነት ብንገባ መንገዶችና ሌሎች ልማቶች ይጠፉ ይሆናል፤ የኤርትራዊያን መሪዎች ማስፈራራት አይጠፋም በማለት አስጠንቅቋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 17 ቀን 1996</a></p>

</body>
</html>	
