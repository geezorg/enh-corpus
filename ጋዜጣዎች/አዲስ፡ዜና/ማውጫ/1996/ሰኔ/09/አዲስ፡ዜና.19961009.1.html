<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኦሮሚያ የሰፈራ ጣቢያ 57 ህፃናት ሞተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኦሮሚያ የሰፈራ ጣቢያ 57 ህፃናት ሞተዋል</h2>


<p>መንግሥት የሰፈራ ፕሮግራም ባደረገበት የኦሮሚያ ክልል በአንድ የሰፈራ ጣቢያ 40 ህፃናት በምግብ እጥረት ሳቢያ፤ ሌሎች 17 ደግሞ በከባድ የተቅማጥ በሽታ ተጠቅተው መሞታቸው ተገለፀ።</p>

<p>የክርስቲያን በጎ አድራጎት ድርጅት በተባበሩት መንግሥታት ድርጅት የዜና ድረ ገፅ ላይ ባሰራጨው ዘገባ እንዳመለከተው ከሰሜናዊ ትግራይ አካባቢ በስተቀር መንግስት ለሠፈራ የሚያስፈልጉ ቅድመ ሁኔታዎችን ባለሟሟላቱ ሰፋሪዎቹ ለከፋ ደጋ ተጋልጠዋል።</p>

<p>በኦሮሚያ ክልል በሚገኝ ሌላ የሠፈራ ጣቢያ ለሰፋሪዎች የተሰጡ 250 በሬዎች በአካባቢው በተቀሰቀሰ ወረርሽኝ ማለቃቸውን በስፍራው ተገኝተው የተመለከቱ ሰዎችን በመጥቀስ የገለፀ ዘገባ፤ በሞቃት የሠፈራ አካባቢዎች የሚከሰተውን የወባ ወረርሽን ለመከላከል የሚረዳ የመድኃኒት በቂ አቅርቦት ያለመኖሩ ስጋት መፍጠሩን አመልክቷል። ሰፋሪዎች በፈቃደኝነት ከሠፈሩበት ከሰሜናዊ ትግርይ አካባቢ በስተቀር በሌሎቹ የሠፈራ ጣቢያዎች መንገድ፣ የውሃ ጉድጓድ፣ ምግብ፣ ወባና የከብቶች ወረርሽን መከላከያ ያለመኖሩን በአካባቢዎቹ የሚንቀሳቀሱ መንግሥታዊ ያልሆኑ ግብረ ሰናይ ድርጅቶች ሠራተኞች ተናግረዋል።</p>

<p>የአዲስ ዜና ምንጮች አክለው እንዳብራሩትም ከአርሲ ዞን ወደ ኢሊባቡር ዞን ተወስደው ሐሮ ጣጠሳ በተባለ ሥፍራ የሰፈሩ ሰዎች ተመሳሳይ መረጃ ሰጥተዋል። በሰፋሪዎች አንደበት እንደሚነገረው በዚህ ሰፈራ ጣቢያ በቂ ምግብ ባለማግኘታቸው ሕፃናትና በዕድሜ የገፉ ሰዎች ለሞት ተዳርገዋል። ከመንግስት ለመቋቋሚያ የተሰጧቸው የእርሻ በሬዎችም በገንዲ በሽታ አልቀዋል። እነዚህ ሰፋሪዎች አክለው እንደገለፁት በአካባቢው ንጽህ የመጠጥ ውሃ መንገድ ክሊኒክም ሆነ ትምህርት ቤት የለም። ከነበሩበት ሲነሱ ግን እነዚህ የልማት መሰረቶች እንደሚኖሩ ተገልጾላቸው ነበር። ተሠርተው የጠበቋቸው ጎጆዎችም ፀሐይን ይከላከሉ እንደሆነ እንጂ ከብርድና ከዝናብ አይከላከሉም።</p>

<p>የክረምት ወቅት ከመጀመሩና መንገዶችም ለመጠቀም አስቸጋሪ ሁኔታ ከመፈጠሩ ጋር ተያይዞ በሺዎች የሚቆጠሩ ሰዎች በወባ ወረርሽኝ ሊሞቱ ይችላሉ የሚል ስጋት ያደረባቸው ዓለም አቀፍ ለጋሽ ተቋማት ለመንግሥት እርዳታ ለመስጠት ጥያቄ ቢያቀርቡም በመንግሥት ተቀባይነት ያለማግኘታቸውን የገለፀው ዘገባ አንዳንድ አስተያየት ሰጪዎች መንግስት እርዳታ ያልጠየቀበት ምክንያት እርዳታ መጠየቁ የማይሰራ ፕሮግራሙ ያለመሳካቱን እንደማመን እንዳይቆጠርበት በመፍራት እንደሆነ መጠቆማቸውን አመልክቷል። </p>

<p>የኢትዮጵያ መንግስት የ217 ሚሊዮን ዶላር ወጪ በመመደብ ለ3 ዓመታት 2 ነጥብ 2 ሚሊዮን ገበሬዎችን ለማስፈር የዘረጋው እቅድ አከራካሪ ሆኖ ቆይቷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 09 ቀን 1996</a></p>

</body>
</html>	
