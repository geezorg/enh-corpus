<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትግራይ ነዋሪ በአገዛዙ መማረሩን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የትግራይ ነዋሪ በአገዛዙ መማረሩን ገለፀ</h2>


<p>የትግራይ ነዋሪ ባለፉት 13 ዓመታት የኢህአደግ የአገዛዝ ዘመን እጅግ መሰላቸቱን ገለፀ። ከሻዕቢያ ጋርም ዳግም ጦርነት መደረግ እንደሌለበት አስተያየቱን ሰጠ።</p>

<p>የክልሉን ነዋሪዎች ያነጋገረው ዘጋቢያችን እንደገለፀው በአለፉት 13 ዓመታት የኢህአዴግ አገዛዝ «በክልሉ ምንም ዓይነት የረባ ሥራ አልሰራም፣ ህዝቡ ዛሬም በእፍኝ ጥሬ ነው ህይወቱን የሚገፋው» የሚሉት ነዋሪዎቹ «በአጠቃላይ በኢህአዴግ አገዛዝ የተረፈን በሌሎች ህዝቦች መጠላት ነው» ብለዋል።</p>

<p>አንድ የክልሉ አርሶ አደር «ኢህአዴግ በዚህ አለታማ አገር ውሀ አቁሩና ሀብት ታገኛላችሁ» የሚለው አሠራሩ ትክክል እንዳሆነ ገልጾ፤ በመገናኛ ብዙኃን በዓመት እስከ 30 ሺህ ብር አገኙ ተብሎ የሚዘገበው ዜና ፍፁም ሀሰት ነው ብሏል። አርሶ አደሩ «በዓመት ይህን ያክል ገንዘብ ቢያገኝማ ይህ ሁሉ ገበሬ በችግር ባልማቀቀ ነበር» ብሏል።</p>

<p>በመጀመሪያዎቹ ዓመታት አንዳንድ ፋብሪካዎች ቢቋቋሙም ለድሀው ህዝብ ፈፅሞ አልጠቀሙትም፤ የሚሉት ነዋሪዎች፣ ደሀዎቹ ምንም ዓይነት እርዳታ እንዳያገኙ በመንግሥት በመከልከሉ ለከፋ ችግር መጋለጣቸውን ተናግረዋል።</p>

<p>አንዳንድ የአክሱም ነዋሪዎች ሀይማኖቱ በሚፈቅድላቸው ሥርዓት መሰረት እየተረዳዱ እንደሚኖሩና ብዙዎችም ውጭ አገር በሚኖሩ ልጆቻቸው ድጋፍ ህይወታቸውን እንደሚገፉ ገልፀዋል። «ደርግን ለመጣል በተደረገው ትግል ከፍተኛ መስዋዕትነት ብንከፍልም ከዚያ በኋላ የታየው ውጤት ግን ከተከፈለው መስዋዕትነት ጋር አብሮ አልሄደልንም» ሲሉ ቅሬታቸውን ገልፀዋል።</p>

<p>በአዲግራት፣ በአክሱምና በአድዋ ያሉ ነዋሪዎች እንደገለፁት ደግሞ የኢህአዴግ ባለሥልጣኖች በተለይም ጠቅላይ ሚኒስር መለስ ዜናዊ አካባቢውን ጎብኝተው አያውቁም። ከዚህ በፊት በተደረጉት ምርጫዎች የህወሓት ባለሥልጣኖች በቦታው ተገኝተው የምረጡኝ ዘመቻ አድርገው እንደማያውቁ ነዋሪዎቹ ጠቁመው፤ በሚመጣው ምርጫም ወደ አካባቢው መጥተው ቅስቀሳ ያደርጋሉ ብለው እንደማይጠብቁ ገልፀዋል።</p>

<p>አንድ ስማቸው እንዳይጠቀስ የፈለጉ የአካባቢው ባለስልጣን፤ ህዝቡ ለተለያዩ ስብሰባዎች ሲጠራ እንደማይመጣ ገልፀው በስብሰባው ከተገኘም በተለይ በኤርትራ ጉዳይ፣ በልማትና በተለያዩ ወቅታዊ ጉዳዮች ላይ የሚነሱትን ጥያቄዎች የህወሓት ካድሬዎች ለመመለስ እጅግ እንደሚቸገሩ ተናግረዋል።</p>

<p>በባድመ ጉዳይ ላይ ያላቸውን አስተያየት ሲገልፁ ደግሞ የድንበር ውሳኔው ባድመን አሳልፌ የሚሰጥ ከሆነ ፈፅሞ እንደማይቀበሉ ለመንግሥት ማሳወቃቸውን ተናግረዋል። መንግሥትም አሁን በያዘው አቋሙ እንዲፀና ጠይቀዋል። «ከ100 ሺ በላይ ሠራዊት ያለቀበት ጦርነት ውጤቱ እንደጠበቅነው አልሆነልንም» የሚሉት ነዋሪዎች ያም ቢሆን ግን በድጋሚ ጦርነት መካሄዱን እንደማይደግፉት ተናግረዋል። ሻዕቢያ በየለቱ በሬዲዮ ጣቢያው የሚነዛው ያካተተ አዋጅ ምናልባት ለጦርነት እየተዘጋጀ ይሆናል ብለው እንደሚሰጉ ገልፀው ጦርነት ከተነሳ ግን በኢትዮጵያዊነታቸው ሊታገሉ እንደሚችሉ አስረድተዋል።</p>

<p>አንድ የመከላከያ ሠራዊት አባል እንደገለፀው ደግሞ፣ ምንም እንኳ በፊት በተደረገው ጦርነት የተገኘው ውጤት የሚያሳዝን ቢሆንም አሁንም ሻዕቢያ ጦርነት ከቀሰቀሰ ለመፋለም ዝግጁ መሆኑን ተናግሯል።</p>

<p>በተያያዘ ዜናም ሻዕቢያ ሰርጐ ገቦችን እያስታጠቀ በተለያዩ ተቋሞች ላይ ጉዳት ለማድረስ ሙከራ እንደሚያደርግ አንድ የፖሊስ አባል ገልጿል። በተለይ የአክሱም አየር ማረፊያ የአልመዳ ጨርቃ ጨርቅ ፋብሪካና ሌሎችም ተቋሞች በሻዕቢያ ሰርጐ ገቦች ዒላማ እንደሆኑ ገልጿል። እየተመላለሱ የሚገቡ ሰርጐ ገቦችም በተለያየ ጊዜ መያዛቸው አስረድተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 02 ቀን 1996</a></p>

</body>
</html>	
