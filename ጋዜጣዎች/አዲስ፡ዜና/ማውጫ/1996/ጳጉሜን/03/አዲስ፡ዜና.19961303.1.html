<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ወደብ አልባ ሆና ዘላቂ ሰላም አይኖርም» የትግራይ ዓለም አቀፍ ትብብር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢትዮጵያ ወደብ አልባ ሆና ዘላቂ ሰላም አይኖርም» የትግራይ ዓለም አቀፍ ትብብር</h2>


<p>ኢትዮጵያ የባህር በር የማግኘትና የወደብ ባለቤት የመሆን መብቷ ሳይከበር በኢትዮጵያ ኤርትራ መሃል ዘላቂ ሰላም ይመጣል ብሎ ማሰብ አይቻልም ሲል የትግራይ ዓለም አቀፍ ትብብር ለፍትህና ዴሞክራሲ የተባለው ድርጅት ሰሞኑን ባወጣው መግለጫ አስታወቀ።</p>

<p>ድርጅቱ በቅርቡ በዋሽንግተን ካካሔደው አራተኛ ዓመታዊ ኮንፈረንስ በኋላ ባሰራጨው መግለጫ የድርጅቱን የሰብአዊ መብቶች ኮሚቴ በመጥቀስ በተለይ ባለፈው ዓመት ከፍተኛ የሰብአዊ መብት ጥሰት መታየቱን አመልክቷል።</p>

<p>ኢትዮጵያ ውስጥ አጠቃላይ ምርጫ ለማካሄድ ዝግጅት እየተደረገ የጎሳ ግጭቶች እየተስፋፋና በተለይ የኢትዮጵያ ሕዝብ በአልጀርሱ ስምምነት ላይ ያለው ተስፋ በተሟጠጠበት ጊዜ የድርጅቱ ኮንፈረንስ መካሄዱን የጠቆመው ሪፖርት በኮንፈርንሱ ማጠቃለያ የተላለፉት ስድስት ነጥቦች ዘርዝሯል።</p>

<p>ሪፖርቱ መንግስት የኢትዮ ኤርትራ ግጭት መንስኤ ባድመ እንደሆነች አድርጎ ማቅረቡ ከእውነት የራቀ ነው ካለ በኋላ ኢትዮጵያ የወደብ ባለቤት የምትሆንበት ሁኔታ እስካልተፈጠር በሁለቱ አገሮች መሃል ዘላቂ ሰላም ይመጣል ብሎ መጠበቅ አይቻልም የሚል እምነት እንዳለው ገልጿል።</p>

<p>በመጪው ዓመት የሚካሄደውን አጠቃላይ ምርጫ አስመልክቶም በአገሪቱ ሰላምና ማህበራዊና ኢኮኖሚያዊ ልማት ለማምጣት ፍትሃዊና ነጻ ምርጫ መካሄድ እንዳለበትና ለዚህም መንግስት ነጻና ሚዛናዊ ያልሆነ የምርጫ ኮሚሽን እንዲያቋቁም አሳስቧል። ዓለም አቀፉ ማህበረሰብም መንግስት በምርጫ ላይ የያዘውን አቋም ለማስቀየር ግፊት እንዲያደርግ ጥሪ አቅርቧል።</p>

<p>በአገሪቱ ዴሞክራሲያዊ ስርዓትን ለማስፈን የነጻ ፕሬስ መኖር እጅግ አስፈላጊ መሆኑንና መንግስት ግን ነጻ ፕሬስን ለማፈንና ፀጥ ለማድረግ ጨካኝ ህግ ለማፅደቅ እየተዘጋጀ መሆኑን ሪፖርቱ ጠቁሞ ለዴሞክራሲያዊ ስርዓት ግንባታ ጎጂ የሆነው ረቂቅ ከመፅደቁ በፊት ዓለም አቀፉ ማህበረሰብ በመንግስት ላይ ጫና ማድረግ እንዳለበት ጠቁሟል።</p>

<p>በቅርቡ በትግራይ የተምቤን ነዋሪዎች የመሰረተ ልማት አገልግሎት እንዲሟሉላቸው በሰላማዊ ሰልፍ ላቀረቡት ጥያቄ ምላሹ አፈናና እስር ነበር ያለው ሪፖርት የክልሉ መንግስት የሰልፉን አስተባባሪዎች ከማሰር ይልቅ ችግሩን በዴሞክራሲያዊ መንግስ እንዲፈታ ጠይቋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ጳጉሜን 03 ቀን 1996</a></p>

</body>
</html>	
