<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚኒስቴሩ ኢነጋማን ብቻ እንደሚያውቅ ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሚኒስቴሩ ኢነጋማን ብቻ እንደሚያውቅ ገለፀ</h2>


<p>ፍትህ ሚኒስቴር "እኔ የማውቀው ህጋዊ ፈቃድ የሰጠሁትን የኢትዮጵያ ነጻ ጋዜጠኞች ማህበርን እንጂ አሁን የተሰባሰበውን አስተባባሪ ኮሚቴ አይደለም" አለ።</p>

<p>ፍትህ ሚኒስቴር ይህን የገለፀው የኢትዮጵያ ነፃ ጋዜጠኞች ማህበር አመራር አባላትንና የኦዲት ኮሚቴ አባላትን ለማስመረጥ በጠራው ስብሰባ ነበር።</p>

<p>በመሆኑም ሚኒስቴር መሥሪያ ቤቱ የማህበሩን አመራር አግዶ አባላቱን የጠራው ህጋዊ ፈቃድ የተሰጠውን የኢነጋማ አመራር እና የኦዲት ኮሚቴ አባላት ምርጫ ለማካሄድ ነው እንጂ ኢነጋማን አላውቅም፣ አስተባባሪ ኮሚቴውን አውቃለሁ ለማለት አይደለም ብሏል።</p>

<p>በዚህም መሰረት በፍትህ ሚኒስትሬ ታህሳስ 25 ቀን 1996 በሚኒስቴር መስሪያ ቤቱ የስብሰባ አዳራሽ የኢነጋማ ምርጫን ለማካሄድ የተጠራው ስብሰባ ምልዓተ ጉባኤው ባለመሟላቱ ስብሰባው ሳይካሄድ ቀርቷል።</p>

<p>ይሁንና የፍትህ ሚኒስቴር ባለሥልጣናትም በስብሰባው ላይ የአባላቱ አለመገኘት ቅር እንዳሰናቸው ጠቁመው ፍትህ ሚኒስቴር ኢነጋማን እንደማህበር ሲመሠርት በህግ መሠረት አሠራሩን ለመቆጣጠር እንጂ እርምጃ የወሰደው የተለየ ድብቅ አላማና ስሌት እንዲሁም ዳባ ኖሮት አይደለም ብለዋል።</p>

<p>ስለዚህ ሚኒስቴር መስሪያ ቤቱ የጠራው ስብሰባ ኢነጋማን የማፍረስ ፍቅር ኖሮት ሳይሆን ህጉን መሠረት አድርጐ እርምጃ ለመውሰድ ነው በማለት ተናግረዋል።</p>

<p>በስብሰባው የተገኙ እና ፊርማ አሰባስበው ጊዜያዊ አስተባባሪ ኮሚቴ መርጠናል የሚሉት የኢነጋማ አባላት በበኩላቸው "እኛ ያልነው በአመራር አባላቶቻችን እምነት አጣን፣ መብታችን አልተከበረልንም አልን እንጂ ማህበሩ ይፍረስ አላልንም፣ ማህበራችን ይዳን ነው" የምንለው፣ በማለት ገልጸዋል።</p>

<p>ፍትህ ሚኒስቴርም ይህን አቤቱታ ካዳመጠ በኋላ ጥር 9 ቀን 1996 ዓ.ም ምርጫ ለማድረግ ጠቅላላ ጉባዔውን የጠራ ሲሆን በዚሁ ምዕላተ ጉባኤው ባይገኝም እንኳ በተገኙት አባላት ብቻ ምርጫ እንደሚያካሄድ ወስኗል።</p>

<p>በዕለቱ በስብሰባው ላይ የተገኙት አባላት ሃያ ሁለት ብቻ ነበሩ።</p>

<p>ስለጉዳዩ የኢትዮጵያ ነፃ ጋዜጠኞች ማህበር ሊቀመንበር አቶ ክፍሌ ሙላት ተጠይቀው በሰጡት ምላሽ ምርጫ ይካሄድበታል በተባለው ስብሰባ ያልተገኘው የመምረጥም የመሻርም ሆነ የመሾም ሥልጣን ያለው ጠቅላላ ጉባኤው እንጂ ፍትህ ሚኒስትር ባለመሆኑ ነው ብለዋል።</p>

<p>ስለሆነም ምርጫ ለማካሄድና የኦዲቲ ኮሚቴ አባላትን ለመምረጥ ጠቅላላ ጉባኤ ሊጠራ የሚችሉት የሥራ አስፈፃሚ ኮሚቴ አባላት በመሆናቸው ፍትህ ሚንስቴር ጠርቶታል የተባለው ጠቅላላ ጉባኤ ህግ ወጥ ነው በማለት ተናግረዋል።</p>

<p>በመሆኑም በአመራሩም ሆነ በማህበሩ ላይ የተጣለው እገዳ ህገወጥ በመሆኑ አቤቱታችንን ለሚኒስትሩ አቅርበን በመጠባበቅ ላይ ባለንበት ወቅት፣ በፍ/ሚኒስቴር የማህበራት ምዝገባ ጽሕፈት ቤት ምርጫ ለማካሄድ አባላቱን መጥራቱ የሚያሳዝን ነው ብለዋል።</p>

<p>ስለሆነም ከ15 ቀናት በኋላ ይካሄዳል ተብሎ የሚጠበቀው ምርጫ ህጋዊ አይደለም የሚሉት አቶ ክፍሌ እኛ ከማንም በላይ የምንመራው በህገ መንግሥታችን በመሆኑ ጉዳዩን በዚህ ሣምንት ወደ ፍርድ ቤት እናቀርበዋለን በማለት ተናግረዋል።</p>

<p>በምርጫው ላይ አባላት ናቸው ተብለው የተገኙትም ከ3ቱ በስተቀር በዲስፕሊንና በተለያዩ ምክንያቶች ከማህበሩ የተወገዱ በመሆናቸው ፍትህ ሚኒስቴር በምን አጣርቶ አባል ናቸው እንዳለም አልገባኝም ብለዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ታህሳስ 27 ቀን 1996</a></p>

</body>
</html>	














