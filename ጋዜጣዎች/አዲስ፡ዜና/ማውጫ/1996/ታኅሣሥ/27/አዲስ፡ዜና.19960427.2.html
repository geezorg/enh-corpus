<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ በኢትዮጵያ ላይ እርምጃ እንዲወሰድ አሳሰቡ፤ ተመድንም ወቀሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሳያስ በኢትዮጵያ ላይ እርምጃ እንዲወሰድ አሳሰቡ፤ ተመድንም ወቀሱ</h2>


<p>የኤርትራው ፕሬዚዳንት ኢሳያስ አፈወርቂ የአለም አቀፉ ህብረተሰብ በኢትዮጵያ ላይ ጫና እንዲያደርግ ጠየቁ።</p>

<p>ፕሬዚዳንቱ ለተባበሩት መንግሥታት ድርጅት ዋና ፀሐፊ በጻፉት ደብዳቤ እንደገለፁት በኢትዮጵያ ላይ ጫና ማሳረፍ የሁለቱን አገሮች ችግር ለመቅረፍ ብቸኛው መንገድ ነው።</p>

<p>የተባበሩት መንግሥታትንና የአለም አቀፉን ማህበረሰብ በኢትዮጵያ ላይ እርምጃ ባለመውሰዱ የወቀሱት ፕሬዚዳንት ኢሳያስ የኤርትራ መሬት በሀይል በኢትዮጵያ እንደተያዘብን ነው ሲሉም ቅሬታቸውን ተናግረዋል።</p>

<p>የተመድ ዋና ፀሐፊ ሚስተር ኮፊ አናን የቀድሞውን የካናዳ የውጭ ጉዳይ ሚኒስትር ሊዩልዩ አክስዎርዚን የሁለቱን አገሮች ችግር እንዲፈቱ መሾማቸውን ለኢሳያስ በላኩት ደብዳቤ ገልጸው፤ ሚስተር ኢሳያስም የዲፕሎማቱን መሾም አለመቃወማቸውን የተባበሩት መግንሥታት የዜና ወኪል ኢሪን አንድ ዲፕሎማትን በመጥቀስ ዘግቧል። </p>

<p>በተያያዘ ዜናም የተባበሩት መንግሥታት ድርጅት ዋና ፀሀፊ ኮፊ አናን የኢትዮ-ኤርትራ ሰላም ሂደት ጉዳይ በአደገኛ ሁኔታ ላይ እንደሚገኝ ገለጹ።</p>

<p>ዋና ፀሐፊው ታህሳስ 23 ቀን 1996 ዓ.ም ለመንግሥታቱ ድርጅት የፀጥታ ምክር ቤት ባቀረቡት ሪፖርት ላይ እንደገለፁት በሁለቱ አገሮች መካከል ያለው ሁኔታ አስቸጋሪ ብሎም አደገኛ እየሆነ ነው፤ ምናልባትም ከሁለቱ በአንዱ ወገን የሚደረግ የተሳሳተ ስሌትና እርምጃ አደገኛ ሁኔታ ላይ ሊያደርሳቸው ይችላል።ዋና ፀሐፊው ጨምረው እንዳሉት በሁሉም ደረጃዎች የሚደርጉ ግልፅ ውይይቶችን የሁለቱን አገሮች የወደፊት መረጋጋት ይወስናል፤ ለሁለቱም ጠቃሚ ይሆናል።</p>

<p>"ድንበሩ እስካልተካለለ ድረስ ኤርትራ ከኢትዮጵያ ጋር ለመነጋገር እንደማትፈልግ አወቃለሁ፤ ሆኖም ያለ አንዳች ንግግር ሁኔታው በዚሁ ከቀጠለ የሁለቱ አገሮች ግንኙነት መሻሻል ላይ አሉታዊ ትልቅ ተፅዕኖ ያደርጋል፤ መነጋገሩ ምናልባትም ብቸኛውና የአለው ሁኔታ የበለጠ እንዳይበላሽ የሚረዳ ይሆናል" ሲሉ ተናግረዋል።</p>

<p>ዋና ፀሐፊው እንዳሉት የሁለቱ አገሮች ችግር የሚፈታው በሰላም ስምምነት ብቻ ነው፤ ኃይልን በመጠቀም ችግሩን ለመፍታት መሞከር እጅግ አደገኛ ያደርገዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ታህሳስ 27 ቀን 1996</a></p>

</body>
</html>	














