<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመስቀል አደባባይ በመቶዎች የሚቆጠሩ ሰዎች ተደበደቡ፤ በርካቶች ሰዎች ታሰሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመስቀል አደባባይ በመቶዎች የሚቆጠሩ ሰዎች ተደበደቡ፤ በርካቶች ሰዎች ታሰሩ</h2>


<p>የሜጫና ቱለማ የመረዳጃ ማህበር የኦሮሚያ ዋና ከተማ ከፊንፊኔ ወደ አዳማ መዛወሩን ለመቃወም በሚል ያዘጋጀው ሠላማዊ ሰልፍ በአዲስ አበባ መስተዳደር የሠላማዊ ሠልፍ ፍቃድ ሰጪ ክፍል ቢከለከልም ይህንን ሳይሰሙ ከተለያዩ ቦታዎች ከተሰበሰቡት መካከል ከ120 በላይ ሰዎች በፌዴራል ፖሊስ መደብደባቸውን እና መፈንከታቸውን እንዲሁም በእለቱ በርካታ ሰዎች ታሥረው መለቀቃቸውን የማህበሩ ፕሬዚዳንት ገለፁ።</p>

<p>ፕሬዚዳንቱ አቶ ድሪቢ ደምሴ ለአዲስ ዜና ጋዜጣ ዝግጅት ክፍል እንደገለፁት ታህሳስ 25/1996 ዓ.ም የኦሮምያ ዋና ከተማ ከፊንፊኔ ወደ አዳማ መዛወሩ የኦሮሞን ህዝብ የፊንፊኔ መብቱን የሚያሳጣ ነው በማለት ልናዘጋጀው የነበረው ሰላማዊ ሰልፍ በአዲስ አበባ መስተዳድር አርብ ዕለት በ23/04/96 ዓ.ም በመታገዱ እና መታገዱን ያልሰማውን ህዝብ ለማስረዳት በተገኘው ህዝብ ላይ ከ1 ሺህ የሚበልጡ ፖሊሶች ከ120 በሚበልጡ ሰዎች ላይ የድብደባ ወንጀል የፈፀሙ ሲሆን በርካታ ሰዎችን ደግሞ በዕለቱ አስረው ውለዋል። </p>

<p>እንደ ፕሬዚዳንቱ ገለፃ ሰላማዊ ሰልፍ እንደሚያደርጉ ለጠቅላይ ሚንስትር ጽ/ቤት እና ለፌዴሬሽን ምክር ቤት በደብዳቤና በግንባር ያሳወቁ ሲሆን ሰላማዊ ሰልፉ በታህሳስ 25 ቀን 1996 ከመስቀል አደባባይ እስከ 4 ኪሎ እንደሚደረግ ለአዲስ አበባ መስተዳድር ቢያሳውቁም ሰላማዊ ሰልፉን ለማድረግ አንድ ቀን ሲቀረው የፖሊስ ኃይል ስለሌለን ሰልፉን ማስተናገድ አይቻልም የሚል ደብዳቤ በ23/04/96 ደርሷቸዋል።</p>

<p>"ይሁንና ከአንድ ወር በፊት በሰላማዊ ሰልፍ እንድትገኙ የቀሰቀስነውን ነዋሪዎች ስለጉዳዩ ለማስረዳት በዕለቱ በተገኘንበት ጊዜ መስቀል አደባባይ የተሰበሰበውን ህዝብ እንድንበትን ተነግሮን ይህ አይሆንም ብዬ ስከራከር እኔን ጨምሮ በርካታ ሰዎችን በፖሊስ መኪና ወደ 6ኛ ፖሊስ ጣቢያ ወስደው ቃላችንን ተቀበሉን" ብለዋል። </p>

<p>"ይህ የሚያመለክተው መንግሥት ያደራጀው ህጋዊ አሸባሪ እንዳለ ነው" ያሉት ፕሬዚዳንቱ "ለሰላማዊ ሰልፍ የጠፋው የጸጥታ አስከባሪ ሰላምን ለማደፍረስ መገኘቱ በጣም የሚያሳዝን ነው" በማለት ተናግረዋል።</p>

<p>ፕሬዚዳንቱ አያይዘውም "እኛ የኦሮሞ ከተማ ወደ አዳማ መዛወሩን ከተወሰነበት ከሐምሌ 5 ቀን 1992 ዓ.ም ጀምሮ መቃወማችንን ለጠቅላይ ሚኒስትር ጽ/ቤት፣ ለፌዴሬሽን ምክር ቤት፣ እና ለሕዝብ ተወካዮች ምክር ቤት አቅርበን ምንም መልስ ያጣን ሲሆን ከህዳር ወር ጀምሮ ሠራተኛውና ቢሮው ወደ አዳማ መዛወር ሲጀምር ደግሞ ለእነዚህ ቢሮዎች በደብዳቤ ተቃውሟችንን ያቀረብን ቢሆንም ምላሽ በማጣታችን ነው ሠላማዊ ሰልፍ ለማድረግ ያሰብነው ብለዋል።</p>

<p>ይህ ድርጊት ደግሞ ዛሬ የተጀመረ ሳይሆን በወር በወር አባላት 500 ብር እየከፈሉ የሚሰበሰቡበትን የዳግማዊ ምኒልክ አዳራሽ መከልከላቸው ሜጫና ቱለማ ማደራጃ ማህበር እንዳይሰበሰብ የመከልከሉ ድርጊት በተግባር እየተገለፀ ነው በማለት ተናግረዋል።</p>

<p>እንዲሁም ከአንድ ወር በፊት በህዳር 25 ቀን 1996 ዓ.ም ህዝባዊ ስብሰባ ለማድረግ የተግባረ ዕድ ት/ቤት አዳራሽን ተከራይተን በህዳር 23 ቀን 1996 ዓ.ም አዳራሹን ለሌላ የመንግሥት ሥራ እንደዋለ እንደተገለፃላቸው አክለው ገልፀዋል።</p>

<p>"ይህንንም ለጠራነው ህዝብ ለማሳወቅ በዕለቱ በስፍራው ተገኝተን እኔናና ሻለቃ ከበደን ገመዳን ይዘው በመሄድ ለ8 ሰዓታት ካሰሩን በኋላ ሊፈቱን ችለዋል በማለት" አስረድተዋል።</p>

<p>በ25/04/96 ይካሄዳል ተብሎ በነበረው ሠላማዊ ሰልፍ ከ100 ሺህ ያላነሰ ህዝብ ይገኛል ተብሎ ይጠበቅ እንደነበር ካገኘነው መረጃ ለመረዳት ተችሏል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ታህሳስ 27 ቀን 1996</a></p>

</body>
</html>	














