<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዳማ (ናዝሬት) ጥያቄ "ውሳኔውን የኦሮሞ ህዝብ እንደውርደት የሚቆጥረው ነው" ዶ/ር መረራ ጉዲና</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዳማ (ናዝሬት) ጥያቄ "ውሳኔውን የኦሮሞ ህዝብ እንደውርደት የሚቆጥረው ነው" ዶ/ር መረራ ጉዲና</h2>


<p>የኦሮሚያ መንግሥት መቀመጫ ከአዲስ አበባ (ፊንፌኔ) ወደ አዳማ (ናዝሬት) መዛወሩ የኦሮሞ ህዝብ እንደ ውርደት የሚቆጥረው ነው ሲሉ ዶ/ር መረራ ጉዲና ገለፁ። የቀድሞው የኢትዮጵያ ፕሬዚዳንት ዶ/ር ነጋሶ ጊዳዳ በበኩላቸው ውሳኔው ከቀሪው የኢትዮጵያ ህዝብ ጋር አንድነት ለምን ያስፈልጋል የሚሉ ጥያቄዎች በኦሮሞ ሕዝብ ዘንድ እብዛት እንዲሰሙ እያደረገ መምጣቱን ገልፀዋል።</p>

<p>የኦሮሞ ብሔራዊ ኮንግረስ ፕሬዚዳንቱ ዶ/ር መረራ ለአዲስ ዜና እንደገለፁት አሁን በመንግስት የተሰጠው ያልተጠበቀ ውሳኔ የህዝቡን ፖለቲካዊ፣ ታሪካዊና ኢኮኖሚያዊ ጥቅሞች እየጐዳ በመሆኑ የኦሮሞ ህዝብ እንደ ውርደት እንደሚቆጥረው ገልጸዋል። ብዙ ህዝብ በረሃብ፣ በወባ እየረገፈ በአሁኑ ጊዜ ለህንፃ ግንባታ የሚወጣው ገንዘብ ኢ-ሞራላዊ መሆኑን የጠቀሱት ዶክተር መረራ ውሳኔውም የኦሮሞን ህዝብ ከሌላው የአገሪቱ ህዝብ ጋር ለማጣላት ሆን ተብሎ የተቀነባበረ ሴራ ሊሆን እንደሚችል ተናግረዋል።</p>

<p>የአሁኑ ውሳኔ ህገ መንግሥቱን ሙሉ በሙሉ የሚጥስ በመሆኑ አብዛኛው የኦሮሞ ህዝብ አይቀበለውም የሚሉት ዶክተሩ ይህ አሰራርም ግጭት ለማምጣት ክፍት መሆኑን ጠቅሰዋል። እንዲያውም ይላሉ ዶ/ር መረራ፣ መንግሥት እንገንጠል ለሚሉት ወገኖች አውቆም ይሁን ሳያውቅ ሁኔታውን እያመቻቸላቸው ነው።</p>

<p>እርስዎ የሚጠቅሷቸውን ችግሮች ለመፍታት የፓርቲዎና የእርስዎ መፍትሔ ምንድን ነው ለተባሉት ጥያቄ "መፍትሔው የተለያዩ አማራጮችን የሚያካትት ቢሆንም ዋናው ግን የኦሮሞ ህዝብ በጉዳዩ ላይ እራሱ እንዲወስን ማድረግ ነው ብለዋል።</p>

<p>የቀድሞው የኢትይጵያ ፕሬዚዳንት ዶ/ር ነጋሶ ጊዳዳ በበኩላቸው ክርክሩ የራስን ጉዳይ በራስ የመወሰን ጥያቄ ነው ካሉ በኋላ የኦሮሞ ህዝብ መብት መከበር እንዳለበት፣ በውሳኔው ላይም ህዝቡ ድምጽ መስጠት እንደሚገባው አሳስበዋል።</p>

<p>በአሁኑ ጊዜ የሚነሳው ጥያቄ ቀሪው የአዲስ አበባ ህዝብ የት ይሄዳል የሚለው አይደለም የሚሉት ዶ/ር ነጋሶ፣ ጥያቄው መንግሥት ራሱ ያወጣውን ህግ እንዲያስከብር የሚጠይቅ ነው ብለዋል። ህዝቡ ለጊዜው ዝም ቢልም አንድ ቦታ ላይ ደርሶ ግን መፈንዳቱ አይቀርም የሚሉት ዶ/ር ነጋሶ፣ ሁኔታው ወደ ግጭት ሊያመራ ይችላል የሚል ስጋት እንዳላቸው አልሸሸጉም።</p>

<p>በአለፉት 12 ዓመታት የታዩት አሉታዊ ችግሮች ከአሁኑ ሁኔታ ጋር ተያይዞ የአንድነት አስፈላጊነት ጥያቄ ውስጥ እየከተተው መምጣቱንም አክለው ገልፀዋል።</p>

<p> በተያያዘ ዜና የህዝብ ተወካዮች ም/ቤት አባል የተከበሩ አቶ ደረጀ በቀለ በዚሁ ርእሰ ጉዳይ ከአዲስ ዜና ጋር ባደረጉት ቃለ ምልልስ የኦሮሚያ ክልላዊ መንግሥት በአዲስ አበባ ዙሪያ ስለሚገኝ በሕገ መንግሥቱ አንቀፅ 49 ንዑስ አንቀፅ 5 መሰረት የአዲስ አበባ ከተማ መስተዳደር በኦሮሚያ ክልላዊ መንግስት እምብርት የሚገኝ በመሆኑ ለኦሮሚያ ማናቸውም መብቶቹ ይጠበቅለታል ይላል በማለት ጠቁመዋል።</p>

<p>ሕገ መንግስቱ አያይዞም የአቅርቦት አገልግሎቱም ከኦሮሚያ በመሆኑ ከምክር ቤቱ ጋር በመመካከር ድርሻውን ያገኛል ሲል አስቀምጧል በማለት አስረድተዋል። ይህ አቅርቦት የኤሌክትሪክ፣ የውሃ፣ አጠቃላይ የፍጆታ አቅርቦትን እንደሚመለከት አቶ ደረጀ ጠቁመዋል።</p>

<p>"አዲስ አበባ ካለው ሕዝብ ጋር የኦሮሞ ህዝብ አብሬ አልኖርም ያለበት ሁኔታ የለም" ያሉት የምክር ቤቱ አባል የተወሰደው እርምጃ ኢ ፍትሃዊ እንደሆነ አውስተዋል።</p>

<p>ከተማዋ ምንም እንኳን የአፍሪካ ህብረት መናኸሪያና የፌዴራል መንግሥቱም መቀመጫ ብትሆንም የኦሮሚያ ክልል ዋና ከተማ ለመሆን ችግር እንደማይፈጥርባት የገለፁት አቶ ደረጀ፣ በዘመነ ኃይለ ሥላሴ ከተማዋ የአፍሪካ አንድነት ድርጅት ዋና ፅ/ቤት፣ የሸዋ ክፍለ ሀገር ዋና ርዕሰ ከተማ እንዲሁም የአገሪቱ ዋና ከተማ ሆና ማገልገሏን እንደ ምሳሌ ጠቅሰዋል።</p>

<p>"አሁን መንግሥት እየወሰደ ያለው እርምጃ የፊንፊኔ ታሪክን ለመፋቅ ፣ የኦሮሞ ህዝብ ታሪክን ለማጥፋት እየተከናወነ ያለ ተግባር ነው" ሲሉ የምክር ቤቱ አባል አያይዘው አስረድተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ታህሳስ 21 ቀን 1996</a></p>

</body>
</html>	














