<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በየቀኑ 5 ሺህ ህዝብ በወባ ይያዛል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በየቀኑ 5 ሺህ ህዝብ በወባ ይያዛል</h2>


<p>ሰሞኑን በአዲስ አበባ ዩኒቨርስቲ በባህል ማዕከል ውስጥ በተደረገ ውይይት በኢትዮጵያ ውስጥ 5 ሺህ ሰዎች በየቀኑ በወባ በሽታ እንደሚያዙ ተጠቆመ።</p>

<p>በጂኦግራፊ ክፍለ ትምህርት አዘጋጅነት በተደረገው በዚሁ ውይይት ከተለያዩ የህክምና ሰጭ ድርጅቶች በተገኘው መረጃ መሠረት አሃዙ መገኘቱ ተወስቷል።</p>

<p>በዕለቱ የጥናት ወረቀታቸውን ያቀረቡት ከጀርመን የልማት ተራድኦ ድጅርት የተወከሉት ዶ/ር ተስፋዬ መብራቱ ሲሆኑ ከጂኦግራፊ ክፍለ ትምህርት ደግሞ ዶ/ር በኩረ ይገኙበታል። በዚሁ በምግብ ዋስትና ላይ ርዕሰ ጉዳይ አድርጎ በተጠራው ውይይት ዶ/ር ተስፋዬ ሲናገሩ፣ የምግብ ዋስትና እንዳይረጋገጥ ካደረጉት ምክንያቶች መሀል የህዝብ ቁጥር በ2 ነጥብ 7 በመቶ መጨመሩ፣ የመሬት እጦት እና የጠባብ የእርሻ ቦታ ባለቤት የመሆኑም ጉዳይ እንደሆነ ገልፀዋል። በዚህም ምክንያት የምግብ ተረጂው ቁጥር በየጊዜው መጨመሩን አያይዘው አውስተዋል።</p>

<p>በወቅቱ በተደረገው ውይይት የሀገሪቱም የልማት ችግር ተነስቶ ሲያወያይ ቆይቷል። በተለይ የውጭ መንግሥታትና የረድኤት ድርጅቶች ሀገሪቱ በምግብ እጥረት ችግር ውስጥ ስትገባ አስቸኳይ የነብስ አድን እርምጃ ከመውሰድ ያለፈ ለዘላቂ ልማትና እድገት ትኩረት ያለመስጠታቸውም ተነግሯል። በግብርናው ላይ ጠቃሚ የሚባሉ ፖሊሲዎች ቢወጡም በማስፈፀም ረገድ በተገቢው ሁኔታ የሚወጣ አካል ያለመኖሩም ሁኔታ ችግሩን እያወሳሰበው እንደመጣ ተወስቷል።</p>

<p>በኢትዮጵያ ውስጥ በግብርናው መስክ ዘላቂ ልማት ለማምጣት ያልተቻለበት በተለይ በመስኖ ሲበለፅግ የሚችለው መሬት ዝቅተኛ ስፍራ ላይ እንደሚገኝና፣ አብዛኛው የኢትዮጵያ ህዝብ ደግሞ በከፍተኛ ቦታ ላይ የሚኖር መሆኑ ተወስቷል።</p>

<p>ለዚህም እንደ መፍትሔ የቀረበው፣ የመዋዕለ ንዋይን ኃይል በማስፋፋት መስኖ ሊለማ የሚችልበት አቅም መገንባት እንደሚገባ አፅንኦት ተሰጥቶበታል።</p>

<p>በዕለቱ ከተሣታፊዎች ልዩ ልዩ ጥያቄዎች ቀርበው ምላሽ ተሰጥቶበታል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ታህሳስ 21 ቀን 1996</a></p>

</body>
</html>	














