<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባድመ ጉዳይ በኢህአዴግ ጉባኤ በቸልታ ታልፏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የባድመ ጉዳይ በኢህአዴግ ጉባኤ በቸልታ ታልፏል</h2>


<p>ከመስከረም 8 እስከ 10/1996 ዓ.ም በባህር ዳር ከተማ ሲካሄድ በቆየው 5ኛው የኢህአዴግ ጉባኤ ወቅት የባድመ ጉዳይ ለውይይት ቢቀርብም ያን ያክል የጠነከረ ውይይት ሳይደረግበት መቅረቱን በስብሰባው የተካፈሉ አባላት ገለፁ።</p>

<p>ስማቸው እንዳይጠቀስ የፈለጉ አንድ ተሰብሳቢ ለአዲስ ዜና እንደገለፁት የጉባኤው አባላት የባድመ ጉዳይ ለውይይት አቅርቦ ውይይት ይደረጋል ብለው ቢጠብቁም "ጉዳዩን በሰላማዊ መንገድ ለመፍታት ፍትሀዊ በሆነ መንገድ እንቀጥላለን" በሚል ብቻ መታለፉን ጠቁመዋል።</p>

<p>በባህር ዳር ከተማ በሙሉአለም አዳራሽ በ900 ተሣታፊዎች የተደረገው ውይይት "እመርታ" በሚል ስያሜ የተሰየመ ሲሆን በሲቪል ሰርቪስ አስተዳደር፣ በፍትህ በሙስናና በግብርናው ዘርፍ የተሠሩ ሥራዎችን ገምግሞ ውጤታማ እንደነበሩ ገልጿል። የአንደኛ ደረጃ ትምህርት ሽፋንንም በሚቀጥሉት ሶስት ዓመታት ውስጥ 70 በመቶ ለማድረስ ቃል ገብቷል። በአዲሱ መተዳደሪያ ደንብ መሠረት የምክር ቤት አባላት ቁጥር 180 የደረሰ ሲሆን መተዳደሪያ ደንቡ ያን ያክል የተለወጠ ነገር እንደሌለው ተገልጿል።</p>

<p>ጉባኤው አቶ መለስ ዜናዊን ሊ/መንበርና አቶ አዲሱ ለገሠን ም/ሊ/መንበር አድርጐ ያለምንም ተቃውሞ መርጧል።</p>

<p>በተያያዘ ዜናም በህወሓት ጉባኤ ወቅት የስብሰባ ጊዜን አስመልክቶ ከወሰነው ውጭ በህገ ደንቡ ላይ ያን ያክል ለውጥ አልተደረገም። የሕወሓት ም/ሊ/መንበር መቀመጫ ትግራይ ይሆናል የሚል አንቀጽ አለመካተቱን የገለፁት ውስጥ አዋቂ ምንጮች፣ የሕወሓት ጽ/ቤት ትግራይ ሆኖ ጽ/ቤቱን የሚመራ ሠራተኛ እንደሚሾም ግን ገልፀዋል። በዚሁ ጉባኤ ወቅት የባድመ ጉዳይ ፈፅሞ አለመነሳቱንም ጠቁመዋል።</p>

<p>"እመርታ" በሚል ስያሜ የተካሄደውን የኢህአዴግ ጉባኤ አስመልክቶ አንዳንድ አስተያየት ሰጪዎች እንዳሉ 14 ሚሊዮን ህዝብ ተርቦ፣ ህዝቡ በበሽታ እየረገፈና ድህነትና ሥራ አጥነት ከመቼውም ጊዜ በላይ በተስፋፋበት ማግስት ድል አግኝተናል ማለቱ ኢህአዴግ እራሱን እያታለለ ነው ብለዋል። </p>

<p>በባድመና በአጠቃላይ ጉዳዮች የኢህአዴግን የ5ኛው ጉባኤ አዘጋጅ ሊ/መንበር አቶ በረከት ስምኦንን ለማግኘት በተደጋጋሚ ብንሞክርም አልተክሳካልንም።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 13 ቀን 1996</a></p>

</body>
</html>	














