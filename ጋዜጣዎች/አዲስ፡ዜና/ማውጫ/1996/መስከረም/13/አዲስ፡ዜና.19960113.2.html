<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ማካለሉ በአጨቃጫቂ ቦታዎች ላልተወሰነ ጊዜ ይዘገያል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድንበር ማካለሉ በአጨቃጫቂ ቦታዎች ላልተወሰነ ጊዜ ይዘገያል</h2>


<p>በቅርቡ ተግባራዊ ይሆናል ተብሎ የሚጠበቀው የድንበር ማካለሉ ሂደት አጨቃጫቂ በሆኑ ቦታዎች አካባቢ ሳይካሄድ ላልተወሰነ ጊዜ የሚቆይ መሆኑ ታወቀ።</p>

<p>የድንበር ማካለሉን አስመልክቶ ጥያቄ ያቀረብንላቸው ስማቸው ይፋ እንዳይሆን የፈለጉ አንድ ባለሥልጣን እንደገለፁት በመጪው ጥቅምት ወር አጨቃጫቂ ባልሆኑት ጥቂት ቦታዎች ላይ ድንበር ማካለሉ የሚጀመር ሲሆን በብዙዎቹና አከራካሪ በሆኑ ቦታዎች ላይ ግን ላልተወሰነ ጊዜ የሚቆይ መሆኑን ገልፀዋል።</p>

<p>አጨቃጫቂ ከሚባሉት ቦታዎች መካከል ሞኩቲ ደምቦ ሞንጉል፣ ደምቦ ዲማ፣ ዴዳ፣ ቡምበት በምዕራቡ ክፍል የሚገኙ ሲሆን ከዛላንበሳ ከተማ በምዕራብ በምስራቅና በደቡብ የከበቡት በርካታ ቀበሌዎች በኮሚሽኑ ውሳኔ ለኤርትራ ተላልፈው በመሰጠታቸው የድንበር ማካለሉ ተግባራዊ ከሆነ ብርቱ ሰብአዊ ቀውስ ይከሰታል የሚል ተደጋጋሚ ስሞታ ለመንግሥታቱ ድርጅት መቅረቡን እኚሁ ባለሥልጣን ጠቁመዋል።</p>

<p>የፌዴራል መንግሥት ጉዳዩን በፍትሃዊ መንገድ እንፈታለን ማለቱና ኮሚሽኑ የድንበር ማካለሉ ተግባራዊ እንዲሆን ግፊት እያደረገ መሆኑን "በተመለከተ ባለሥልጣኑ ተጠይቀው መንግስት ከህዝብ ተለይቶ ውሳኔውን ብቻውን የማይቀበል መሆኑን ጠቅሰው፣ "ልቀበል ቢል ያስቸግራል" ብለዋል።</p>

<p>ህዝቡ የሰፈረው በአገሩ ላይ በመሆኑ ዝም ብሎ መውጣት አይችልም ያሉት እኚህ ባለሥልጣን የኮሚሽኑ ውሳኔ ፍትሀዊ እስኪሆን ንግግሩ እንደሚቀጥል ጠቅሰዋል። በአፋር ብዙ ጭቅጭቅ በማይነሳበት አካባቢ በጥቅምት በሚጀመረው የድንበር ማካለል የሚካተት መሆኑን እኚህ ባለሥልጣን ጠቅሰዋል።</p>

<p>በአጨቃጫቂ ቦታዎች ላይ የሚደረገው የድንበር ማካለል መቆየትን አስመልክቶ ከውጭ ጉዳይ ሚኒስቴር ለማጣራት ሞክረን ምላሽ የሚሰጡት ኃላፊ ወደ ደብረዘይት ሄደዋል የሚል መልስ በማግኘታችን ሳይሳካልን ቀርቷል።</p>

<p>ይህ በእንዲህ እንዳለ በኢትዮጵያና ኤርትር ዘላቂ ሠላምን ለማስፈን የሚደረገው ጥረት እንቅፋት ሊገጥመው እንደሚችል የአልጀርሱን ስምምነት ተግባራዊነት የመከታተል ኃላፊነት ከተሰጣቸው አካላት አንዱ የሆነው የአፍሪካ ህብረት አንድ ባለሥልጣን አስጠነቀቁ።</p>

<p>ባለፈው ረቡዕ በናይሮቢ በተካሄደው የኢትዮ-ኤርትራ ወታደራዊ ኮሚሽን ስብሰባ ላይ ብርጋዲየር ጄነራል ኤሊየት ካምቴኒ በዚህ ወቅት የሰላም ሂደቱ በቂ ትኩረት ካልተሰጠው ሰላምን ማምጣት የማይታሰብ ሊሆን እንደሚችል አስጠንቅቀዋል።</p>

<p>በተያያዘ ዜና ደግሞ አከራካሪውን የኢትዮ-ኤርትራ ድንበር ለማካለል የተላለፈውን ውሣኔ ለማቃናት አሜሪካ ጣልቃ እንድትገባ የኢሮብ አካባቢ ተወላጅ የሆኑ የካቶሊክ ቄስ ጥሪ አቀረቡ።</p>

<p>ተስፋ ማርያም ባራኪ የተባሉና በትውልድ ኢትዮጵያዊ በዜግነት አሜሪካዊ የሆኑ ቄስ ለአሜሪካው ፕሬዚዳንት ጆርጅ ቡሽ ሰሞኑን በፃፉት ግልፅ ደብዳቤ በኢትዮ-ኤርትራ ድንበር መካለል ጉዳይ የአሜሪካ መንግስት የያዘውን አቋም በፅኑ እንደሚቃወሙ ገልፀዋል።</p>

<p>ቄስ ተስፋማርያም ምክንያታቸውን ሲዘረዝሩ ዘመን ባለፈባቸው የቅኝ ግዛት ውሎችና በአልጀርስ የተፈረመውን ስምምነት መሠረት አድርጎ የተላለፈው የድንበር ኮሚሽኑ ውሣኔ በኢትዮጵያውያን ተቀባይነት እንደሌለውና አሜሪካ ለህዝቦች ሰብአዊና ዲሞክራሲያዊ መብቶች መከበር ቆሜያለሁ ማለቷ የኢትዮ-ኤርትራ ድንበር በአወዛጋቢ ሁኔታ እንዲከለል ከመፍቀዷ ጋር አይጣጣምም ብለዋል።</p>

<p>"ኤርትራ በሕገ ወጥ መንገድ ኢትዮጵያን ስትወርና የኤርትራ ወታደሮች በድንበር አካባቢ ባሉ ኢትዮጵያውያን ላይ የጭካኔ ድርጊት ሲፈፅሙ ድምፁን አጥፍቶ የነበረው የአሜሪካ መንግስት አሁን ኢትዮጵያን የመውቀሱ ምክንያት ምንድነው?" ሲሉ የጠየቁት ቄስ ተስፋማርያም በተለይ አራት የአሜሪካ ኮንግረስ አባላት በኢትዮጵያ ላይ ማዕቀብ እንዲጣል በቅርቡ ያነሱትን ሃሣብ በፅኑ ተቃውመዋል።</p>

<p>በቅርቡ እንደሚጀመር በሚጠበቀው የድንበር ማካለሉ ሥራ በከፍተኛ ሁኔታ በሚጎዱት የኢሮብ አካባቢ ነዋሪዎች ስም ጉዳዩ የኢትዮጵያንና የአሜሪካን ግንኙነት ከማበላሸቱ በፊት ጣልቃ እንዲገቡና ከኤርትራ ወገን የተሰለፉትን የኮንግረስ አባላቱን ሃሣብ ውድቅ እንዲያደርጉ ለፕሬዚዳንት ቡሽ ጥሪ ያቀረቡት ቄስ ተስፋማርያም በኢትዮ-ኤርትራ ድንበር ጉዳይ አሜሪካ ገለልተኛ አቋም መያዝ እንዳለባት ጠቁመዋል።</p>

<p>ቄስ ተስፋማርያም ፕሬዚዳንት ቡሽ የኢሮብ አካባቢ ነዋሪዎችን ሰብአዊ መብት ያገናዘበ አዲስና ዘላቂ የሆነ የሰላም ሂደት እንዲያስጀምሩ በደብዳቤያቸው ሃሣብ አቅርበዋል።</p>

<p>የድንበር ኮሚሽኑን ውሳኔ በርካታ የኢሮብ ተወላጆች ሲቃወሙት መቆየታቸው ይታወቃል።</p>



<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 13 ቀን 1996</a></p>

</body>
</html>	














