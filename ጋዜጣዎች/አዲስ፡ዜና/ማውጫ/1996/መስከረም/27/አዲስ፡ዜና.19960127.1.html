<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የፀጥታውን ም/ቤት በድጋሚ ጠየቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የፀጥታውን ም/ቤት በድጋሚ ጠየቀች</h2>


<p>የድንበር ኮሚሽኑ የፈፀመውን ስህተት የፀጥታው ም/ቤት በድጋሚ እንዲያየው ኢትዮጵያ ጠየቀች።</p>

<p>ምሁራንም አስተያየት ሰጡ። የኢፌዲሪ ፕሬዚዳንት ግርማ ወልደጊዮርጊስ ከትናንት በስቲያ ለተወካዮች ም/ቤት እንደገለፁት የድንበር ኮሚሽኑ ከተወሰነ ጊዜ ወዲህ በፈፀመው ስህተት ወደፊት መራመድ በማይችልበት አጣብቂን ውስጥ ገብቷል፤ ይህን የተሳሳተ የውሳኔ አተረጓጐም ህዝቡ እንዲቀበል መገደድ የለበትም ብለዋል።</p>

<p>የአለም አቀፉ ህብረተሰብ ተገቢውን ሚና እንዲጫወት የተማፀኑት ፕሬዚዳንቱ የፀጥታው ም/ቤት በውሳኔው ቢፀና ኢትዮጵያ ስለምትወስደው እርምጃ ያሉት ነገር የለም። የተለያዩ የውጭ አገር ዲፕሎማቶች፣ የአገር ሽማግሌዎችና ባለሥልጣኖች በተገኙበት የ4ኛ ዓመት የተወካዮችና የፌዴሬሽን ም/ቤቶች የመጀመሪያ ስብሰባ ላይ ጠ/ሚኒስትር መለስ ዜናዊ ንግግር ያደርጋሉ ተብሎ ቢጠበቅም ሳያደርጉ ቀርቱዋል።</p>

<p>ከስብሰባው በኋላ ያነጋገርናቸው የም/ቤቱ አባላት እንደገለፁት ደግሞ የኢትዮ ኤርትራ ጉዳይ በተወሰኑ ባለሥልጣኖች ብቻ መካሄዱንና የተወካዮች ም/ቤት እንዳያውቀው መደረጉን ነቅፈዋል። ስማቸው እንዳይጠቀስ የፈለጉ እነዚሁ አባላት እንደተናገሩት የም/ቤቱ አባላት እንደማንኛውም ዜጋ በመገናኛ ብዙሃን ከሚሰሙት ውጭ የተለየ መረጃ የላቸውም፤ይህም የም/ቤት አባላቱ ገንቢ መፍትሔዎችን እንዳያመነጩ እንቅፋት ሆኖብናል ብለዋል።</p>

<p>አንድ የም/ቤቱ አባል ደግሞ ከዚህ በኋላ የሚደረጉ እንቅስቃሴዎች ህዝቡን ለማደናገር ካልሆነ በስተቀር ፋይዳ እንደሌላቸው አስረድተዋል።</p>

<p>ተወካዩ ኢትዮጵያ ውሳኔውን ብዙ ወጪ ሳታወጣ እንድትቀበል እመክራለሁ ካሉ በኋላ የመንግሥት መለወጥ የውሳኔውን መለወጥ አያመጣም ብለዋል።</p>

<p>እንዲሁም የኮሚሽኑ ውሳኔ ተግባራዊ እንዳይሆን የኢትዮጵያ መንግሥት ያሉትን ዲፕሎማሲያዊ አማራጮች በሙሉ አሟጦ መጠቀም እንዳለበት አንዳንድ ምሁራን አሳስበዋል።</p>

<p>የኢትዮጵያ መንግሥት አልቀበለውም ያለውን የድንበር ኮሚሽኑን ውሳኔ ለማስለወጥ ሊወሰድ ስለሚችለው እርምጃ ከአዲስ ዜና ጥያቄ የቀረበላቸው ረዳት ፕሮፌሰር መድኃኔ ታደሰ የአልጀርሱን ስምምነት የሰላም የደህንነት የፖለቲካ ስምምነት መሆኑን ጠቁመው "በድንበሩ ጉዳይ የተፈጠሩ 
አንዳንድ ችግሮች የሰላም ስምምነቱን ገደል ሊከቱት አይችሉም" ሲሉ ገልፀዋል። </p>

<p>ውሳኔውን ለማስለወጥ የኢትዮጵያ መንግሥት የዲፕሎማሲ መስመሮችንና መድረኮችን አሟጦ መጠቀም አለበት ያሉት ረዳት ፕሮፌሰር መድኃኔ " የግልግል ዳኝነቱ የመጨረሻ ሊሆን እንደማይችል መስተዋል አለበት፣ ለዚህም ሌሎች ዓለም አቀፋዊ ተሞክሮዎች አሉ ብለዋል።</p>

<p>በቅርቡ ናይጄሪያና ካሜሩን ተመሳሳይ የድንበር ግጭት አጋጥሟቸው ናይጄሪያ የግልግል ዳኝነቱን ውሳኔ ባትቀበልም ድርድሩ መቀጠሉን ረ/ፕ መድኃኔ አስታውሰው በኢትዮጵያና ኤርትራ መካከል ሰላማዊ ድርድር እንዲቀጥል በማድረግ በኩል ዓለም አቀፉ ህብረተሰብ ድርሻውን እንዳልተወጣና ዘላቂ ሰላም የሚፈጠርበትን መንገድ ከመፈለግ ይልቅ የድንበር ኮሚሽኑን ውሳኔ በግድ ተቀበሉ በማለት ላይ ማተኮሩን ተናግረዋል።</p>

<p>ረ/ፕ መድኃኔ ዲፕሎማሲያዊ የሰላም አፈላለግ ረዥም ጊዜንና ወጪን የሚጠይቅ መሆኑና ጉዳዩን በሚገባ ካላማወቅ የተነሳ ከዓለም አቀፉ ህብረተሰብ ውሳኔው ተግባራዊ ቢሆን ሰላም በአካባቢው ይሰፍናል የሚል ግምት መኖሩን ጠቅሰው ሁኔታው ዘላቂ ሰላም እንደማያመጣ ሲገልፁ "ዓለም አቀፉ ህብረተሰብ በዚህ መንገድ ከቀጠለ በአፍሪካ ቀንድ ሌላ ካሽሚር ይተክላል" ብለዋል።</p>

<p>በሌላ በኩል የተቃዋሚዎች ህብረት ምክትል ሊቀመንበር ዶ/ር መረራ ጉዲና መንግሥት የሕዝቡን ብሔራዊ ጥቅምና ሉዓላዊነት የሚፃረረውን ውሳኔ ለማስቀየር ባሉት ዲፕሎማሲያዊ አማራጮች መንቀሳቀስ እንዳለበት አመልክተዋል።</p>

<p>ዶ/ር መረራ የፀጥታው ምክር ቤትን በመሳሰሉ ዓለም አቀፍ አካላት የተዛባ ውሳኔ ሲተላለፍ የመጀመሪያው ያለመሆኑና አቅም ያላቸው አገሮች የፀጥታው ምክር ቤትን ውሳኔ አሳልፈው ብሔራዊ ጥቅማቸውን ለማስከበር እንደሚንቀሳቀሱ ጠቁመው "የኢትዮጵያ ህዝብም መብቱን ለማስከበር መንቀሳቀሱ አይቀርም" ብለዋል።</p>

<p>የኢትዮጵያ ጥቅም የሚፃረር ውሳኔ እንዲተላለፍ የሆነበት ዋናው ምክንያት የኢትዮጵያን ሕዝብ ጥቅምና ክብር ማስጠበቅ የሚችል መንግስት ያለመኖሩ ነው ያሉት ዶ/ር መረራ በድንበር ይገባኛል ክርክሩ መንግስት ሰርቷቸዋል ያሏቸውን ስህተቶች ዘርዝረዋል።</p>

<p>የአልጀሩስን ስምምነት፣ የኢትዮጵያ መንግሥት በስምምነቱ የተቀበላቸው ውሎች፣ ይግባኝ የሌለው ፍርድ እቀበላለሁ ማለቱና በዲፕሎማሲያዊ እንቅስቃሴ የታየው ደካማ አካሄድ መንግሥት ከፈፀማቸው ስህተቶች የሚካተቱ ናቸው ሲሉ ዶ/ር መረራ ገልፀዋል።</p>

<p>በድንበር ኮሚሽኑ ውሳኔ ላይ የኢትዮጵያ አቋም ምን መሆን አለበት ለሚለው ጥያቄ የከፍተኛ ትምህርት ተቋም መምህር የሆኑ አንድ የአዲስ አበባ ነዋሪ በሰጡት አስተያየት መንግሥት አስቀድሞ በተስማማው የአልጀርሱ ስምምነት መሠረት ውሳኔውን መቀበል አለበት ብለዋል። አስቀድሞ መንግሥት ለድርድር ሲቀርብ ውሳኔው ይገባኝ እንደሌለው ያውቅ ነበር ያሉት እኚሁ ግለሰብ ባድመንም ቢሆን ለተፈረደላት ኤርትራ መስጠቱ የግድ ነው ብለዋ። ግለሰቡ መንግሥት በድንበር ኮሚሽኑ ውሳኔ አልስማማም ብሎ ግትር አቋም ቢይዝ የምናገኘው እርዳታና ብድር ይቋረጣል፣ እንዲሁም በአለም አቀፍ ህብረተሰ ዘንድ ለህግ ተገዥነት የለውም በሚል በአገሪቱ ላይ ያላቸው አመለካከት ይዛባል የሚል እምነት እንዳላቸው ገልፀዋል። ከዚህም በመነሳት የኤርትራ መንግስት አገሪቷን የማሳጫ የዲፕሎማሲ ዘመቻ ሊሰራበት ስለሚችል በተወሰነው ውሳኔ መስማማቱ ብቻኛ አማራጭ መሆኑን ገልፀዋል።</p>

<p>በተመሳሳይ ነዋሪነታቸው በአሜሪካ የሆኑ አንድ ግለሰብ የድንበር ኮምሽኑ ውሳኔ ተግባራዊ ከመሆኑ በፊት መንግሥትና የኢትዮጵያ ህዝብ ሊቃወመው እንደሚገባ ጠቁመው ድንበሩ በኮሚሽኑ ውሳኔ መሠረት ከተከለለ ውጤቱ ጥሩ እንደማይሆንና ሁነታዎችን ወደኋላ መመለስ እንደሚያስቸግር ገልፀዋል።</p>

<p>"መንግሥት በሰላም ድርድሩ የሠራቸውን ስህተቶች ማመንና ከህዝቡ ጋር በአንድነት ድምጽን ማሰማት አለበት" የሚሉት እኚሁ አስተያየት ሰጪ በድንበር ጉዳይ ወደፊት ሊከሰቱ የሚችሉ ግጭቶችን ለማስቀረት የድንበር መካለሉ በቂ ጊዜ ተወስዶ እንደገና ሊታይ እንደሚገባ ተናግረዋል።</p>

<p>አንድ የዩናይትድ ስቴትስ ዲፕሎማት የኢትዮጵያ መንግሥት አሁን ያለበት ሁኔታ እጅግ አስቸጋሪ እንደሆነ አመልክተው ጉዳዩን ብልሃትና ትእግስት በተከተለ መንገድ ሊይዘው እንደሚገባ አሳስበዋል። እኚህ ስማቸው እንዲጠቀስ ያልፈለጉ ዲፕሎማት አለም አቀፉ ህብረተሰብም ቢሆን የተፈጠረውን ችግር በቀላሉ ሊፈታው እንደሚያዳግተው አልሸሸጉም።</p>

<p>የዩናይትድ ስቴትስ መንግሥት ያለውን አቋም በተመለከት ግን ለጊዜው የሚሉት ነገር እንደሌለ ገልፀዋል።</p>

<p>በተያያዘ ዜና በተቃዋሚ ፓርቲዎች ህብረትና በሲቪል ማህበራት የተጠራና የኢትዮ-ኤርትራ የድንበር ኮሚሽን ውሣኔን ለመቃወምና አሜሪካ በኢትዮጵያ ላይ ያላትን ፖሊሲ እንድትቀይር የማሳሰብ አላማ ያለው የተቃውሞ ሰልፍ ባሳለፍነው አርብ በአሜሪካ ተካሂዷል።</p>

<p>በተቃውሞ ሰልፉ ተካፋይ የነበሩት ኢትዮጵያውያን የድንበር ኮሚሽኑ ውሳኔ ፍትሃዊ ባለመሆኑ እንደሚቃወሙትና ኢትዮጵያ የባህር በር ባለቤት መሆን አለባት ሲሉ ድምጻቸውን አሰምተዋል።</p>

<p>ከሰልፈኞቹ መካከል አንዳንዶቹ በኢትዮጵያ በስልጣን ላይ ያለውን መንግሥት እንደሚቃወሙትና የጠቅላይ ሚኒስትር መለስ መንግሥት ለኢትዮጵያ ህዝብ ጥቅም ቆሟል ብለው እንደማያምኑ ገልፀዋል።</p>

<p>መንግሥት ቀድሞ የኢትዮጵያ አካል የነበረችዋ ኤርትራ ያለአግባብ እንድትገነጠል አድርጓል ሲሉ የገለፁት ሰልፈኞች አሜሪካ ተጨማሪ መሬቶችን ለኤርትራ ለመስጠት እቅድ ላለው የኢትዮጵያ መንግሥት እርዳታ ማድረግ የለባትም ብለዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 27 ቀን 1996</a></p>

</body>
</html>	














