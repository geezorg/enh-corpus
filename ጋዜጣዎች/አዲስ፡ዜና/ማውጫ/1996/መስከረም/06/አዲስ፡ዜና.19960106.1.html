<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቴሌ ጉዳይ ላይ ተጨማሪ ምርመራ እንዲደረግ ፖሊስ አዞ ነበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">በቴሌ ጉዳይ ላይ ተጨማሪ ምርመራ እንዲደረግ ፖሊስ አዞ ነበር</h1>


<p>በሕገ ወጥ መንገድ መሣሪያዎች በመጠቀም ወደ ውጭ ሀገር ስልክ በማስደወል የአገር ጥቅም የሚጎዳ ተግባር ፈፅመዋል በተባሉት ተጠርጣሪዎች ላይ ፖሊስ ተጨማሪ ምርመራ እንዲያደርግ ትዕዛዝ ሰጥቶ እንደነበር የፌዴራል የሥነ ምግባርና የፀረ ሙስና ኮሚሽን ገለፀ።</p>

<p>የኮሚሽኑ ዋና ዓቃቤ ሕግ አቶ አቡሃይ ጓዴ ለአዲስ ዜና ትናንት በጽ/ቤታቸው እንደገለፁት በቁጥጥር ስር ውለው ከነበሩት ተጠርጣሪዎች መካከል ባለፈው ረቡዕ በከፍተኛው ፍርድ ቤት የተወሰኑት ተፈቱ መባላቸውን መስማታቸውን ገልፀው የምርመራ ሥራውን የያዘውን ፖሊስ ተጨማሪ ምርመራ እንዲያደርግ አስቀድሞ ትዕዛዝ መስጠቱን እና በዚሁ ትዕዛዝ መሠረት እንደሚሠራ ኮሚሽኑ ተስፋ ያደርጋል ብለዋል።</p>

<p>ከቴሌ ጋር በተያያዘ የተፈፀመው ወንጀል ከባድና የተራቀቀ ቴክኖሎጂን በመጠቀም የተፈፀመ መሆኑን የኮሚሽኑ ዋና ዓቃቤ ሕግ ጠቅሰው፤ ከዚህ ቀደም ካጋጠሙ የወንጀል አይነቶች ለየት ያለ ስለሆነ ምርመራው ጊዜ መውሰዱ የማይቀር ነው ሲሉ ገልፀዋል።</p>

<p>በፖሊስና በኮሚሽኑ ዓቃቤ ሕግ መካከል በቴሌ ጉዳይ መዝገብ ይለዋወጡ እንደነበር አቶ አቡሃይ ጠቁመው፤ ተጠርጣሪዎች እስካሁን በእስር የቆዩት በተገቢው ሁኔታ ነው ብለው እንደሚያምኑ ጠቅሰዋል።</p>

<p>ኮሚሽኑ ለፖሊስ በሰጠው ተጨማሪ የምርመራ በማካሄድ ከፍ/ቤቱ የምርመራ ጊዜ እየጠየቀ ሲሰጠው መቆየቱን አብራርተው በቅርቡ ፍ/ቤቱ የሰጠው ውሣኔ ከምን አኳያ መሆኑን እንዳልገባቸው እና ፖሊስ ሁኔታውን በዝርዝር እንደሚያውቀው አስረድተዋል።</p>

<p>የኮሚሽኑ ዋና ዓቃቤ ሕግ እንደገለፁት በሕጉ የጊዜ ቀጠሮ መዝገብ የሚያስከፍተው መርማሪ ፖሊስ ስለሆነ ፍ/ቤት ተጨማሪ ጊዜ ልፈቅድ አልችልም የሚል ከሆነ የያዘውን የጊዜ ቀጠሮ ፋይል ዘግቶ ማሰናበት እንጂ በመዝገቡ ላይ የታሰረ ሰው ይለቀቅ የሚል ትዕዛዝ መሰጠቱ ለእነሱም ግልፅ አለመሆኑን ጠቁመዋል።</p>

<p>በቴሌ ጉዳይ በሕገ ወጥ መንገድ ስልክ አስደውላችኋል የተባሉት "እንዴት ይለቀቁ እንደተባለ አልገባንም" ያሉት አቶ አቡሃይ ፍ/ቤቱ ጊዜ ቀጠሮ አልሰጥህም ብሎ ማሰናበት የነበረበትን ፖሊሱን ነው ብለዋል። የፍ/ቤቱን ትዕዛዝ በዝርዝር አላወቅንም የሚሉት አቶ አቡሃይ ስለተሰጠው ውሳኔ ስለማያውቁ የሚሉት አለመኖሩን ገልፀዋል።</p>

<p>ኮሚሽኑ ወደፊት የቴሌን ጉዳይ አስመልክቶ የሚሠራው እንዳለ ተጠይቀው "አሁንም ጉዳዩ ፍ/ቤት የተያዘ ነው ብለን ነው የምናምነው" ሲሉ መልሰው ቀጣይ ሥራቸውን በተመለከተ ወደፊት በግልፅ ችሎት በፍ/ቤቱ ተከታትሎ ከማለት ውጭ የሚሉት እንደሌለ አብራርተዋል።</p>

<p>በሕገ ወጥ ስልክ ማስደወል በጊዜ ቀጠሮ ሂደት በእስር ላይ የነበሩትን ተጠርጣሪዎች የፌዴራል ከፍተኛው ፍርድ ቤት አንደኛ ወንጀል ችሎት ባለፈው ረቡዕ እንዲፈቱ በሰጠው ትዕዛዝ ይመለክታቸዋል የተባሉ ተፈተዋል።</p>

<p>የኮሚሽኑ ዋና ዓቃቤ ሕግ ለፖሊስ በሰጠነው ትዕዛዝ መሠረት ምርመራው ተጣርቶ እንደሚደርሳቸው እየተጠባበቁ መሆኑን ገልፀዋል።</p>

<p><a href="/Gazettas/AddisZena/info/AddisZena.sera.html">ከአዲስ ዜና መስከረም 6 ቀን 1996 ዓ.ም</a></p>

</body>
</html>
