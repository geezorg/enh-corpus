<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሙዚቀኞች አድማ እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሙዚቀኞች አድማ እንደቀጠለ ነው</h2>


<p>ከቅርብ ጊዜያት ወዲህ ችግሩ በአሳሳቢ ደረጃ ላይ የደረሰው የባለቤትነት መብት ጥያቄ ለኢትዮጵያ የሙዚቃ ዕድገትና ለባለሙያዎቹ ከፍተኛ አደጋ መጋረጡን በአንድነት በመጮህ ለህዝብና መንግሥት ማሰማት የጀመሩት የሙዚቃ ባለሙያዎች በአድማቸው እንደቀጠሉ ታወቀ።</p>

<p>ጥያቄዎቻቸው ተግባራዊ ምላሽ ማግኘት እስኪችሉ አዳዲስ ሥራዎቻቸውን ላለማውጣት ያደሙት ሙዚቀኞች ለወትሮው በበዓላት ሰሞን በአዳዲስ ሙዚቃዎች ይጥለቀለቅ የነበረውን ገበያ በዝምታ አድርቀውታል። በዘመን መለወጫም ሆነ በመስቀሉ በዓላት ይጠበቁ የነበሩ አዳዲስ ሥራዎች ሳይወጡ ቀርተዋል።</p>

<p>አዳዲስ ሥራዎችን ያለማውጣቱ አድማ ከአድማነቱ ባሻገር በሙዚቃ ባለሙያዎች ውስጥ የጠነከረ የመንፈስ አንድነት እየመጣ መሆኑን ሲገለፅ፤ በአኳያውም በየስርቻው የሰው ሥራዎችን በማን አለብኝነት እያባዙ የሚቸበችቡትን ስግብስግ ግለሰቦች ነጥሎ ለማውጣት እንደሚረዳ አንዳንድ ምንጮች ገልፀዋል።</p>

<p>በአፄ ኃይለ ስላሴ ዘመን በወጣው ወንጀለኛ መቅጫ ድንጋጌ ውስጥ የባለቤትነት መብትን በህግ የሚያስጠብቅ አንቀፅ ቢኖርም ለበርካታ ዓመታት ህጉ በተግባር ከመተርጎም ይልቅ የሰው ሥራ በአደባባይ የሚዘርፉ ህገወጦች ደረታቸውን ነፍተው "ምን ታመጣላችሁ?" ብለው እንዲዘባበቱ ዕድል ያገኙበት እንደነበር ሙዚቀኞቹና አሳታሚዎች ይተቻሉ። ይህ ደግሞ ሌሊት ሙሉ ቆመው ለሚያድሩትና ያለ ደጋፊ ሥራዎቻቸውን በብዙ ድካም ለሚሰሩት የሙዚቃ ሰዎችና በህጋዊ ነጋዴነት ለሚያሳትሙላቸው ኩባንያዎች ትልቅ የሞራልና የገንዘብ ኪሳራ እንደጣለባቸው ይታወቃል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 20 ቀን 1996</a></p>

</body>
</html>	














