<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በጣሊያን ኤምባሲ መኖር ሰልችቶኛል፤ እንዴት ልውጣ»ሌ/ጄ ተስፋዬ ገ/ኪዳን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በጣሊያን ኤምባሲ መኖር ሰልችቶኛል፤ እንዴት ልውጣ»ሌ/ጄ ተስፋዬ ገ/ኪዳን</h2>


<p>በጣሊያን ኤምባሲ ተጠልለው የሚገኙት የቀድሞው የኢትዮጵያ የአንድ ወር ፕሬዚዳንት ሌ/ጄነራል ተስፋዬ ገብረኪዳን የኤምባሲው ኑሮ እንደሰለቻቸው ገለጹ።</p>

<p>ጆናታን ክላይተን ለዘታይምስ ከአዲስ አበባ እንደፃፈው በኤምባሲው ውስጥ የሚገኙት ሦስቱ የደርግ ከፍተኛ ባለሥልጣናት፣ ሌ/ጄነራል ተስፋዬ ገ/ኪዳን፣ የውጭ ጉዳይ ሚኒስትር የነበሩት ብርሀኑ ባይህና የውትድርና የስለላ ኅላፊ የነበሩት አዲስ ተድላ በኤምባሲው ውስጥ ለረጅም ጊዜ መቆየታቸው እንደሰለቻቸው ገልፀዋል።</p>

<p>ጄኔራል ተስፋዬ "እዚህ መኖር ሰልችቶኛል፤ እንዴት ልወጣ? እባክህ ስለእኔ ሁኔታ ለህዝቡ ንገርልኝ። ስልክ፣ ኢሜል እንድጠቀም አይፈቀድልኝም፤ እኔና ብርሃኑ ባይህ የተሻለ አያያዝ ልናገኝ ይገባናል።" ማለታቸውን ጋዜጠኛው ዘግቧል።</p>

<p>በኤምባሲው የሚኖሩ ጣሊያናውያን ስለ እነዚህ ባለሥልጣናት መናገር እንደማይፈልጉና ግቢውንም ቢለቁላቸው ይፈልጉ እንደነበር ጠቅሷል።</p>

<p>አምባሳደር ጊዩዶላቴላ ግለሰቦቹ የትም ቦታ መሄድ እንደሚችሉ ጠቁመው ሰብአዊ በሆነ ሁኔታ እየተንከባከቧቸው መሆኑንም ተናግረዋል።</p>

<p>ይህን ይበሉ እንጂ ጋዜጠኛው ከቅርብ ጊዜ ወዲህ ጣሊያናውያኑ ለእንግዶቹ የሚሰጡት ግልጋሎት እየቀነሰ መመጣቱን ጠቁሟል።</p>

<p>"በኤምባሲው አጥር ጥግ በሚገኝ አንድ ክፍል ውስጥ ሶስቱም እንግዶች ይገኛሉ። የተለያዩ የመኝታ ክፍሎች አሏቸው። ቴሌቪዥን የሚያዩት በጋራ ነው። አንዳንድ ጋዜጦችንም እየተቀባበሉ ያነባሉ። ምግባቸውም የሀበሻና የጣሊያን ነው። " የሚለው ዘ ታይምስ በመጀመሪያዎቹ ዓመታትና አሁን ስላሉበት የኑሮ ሁኔታ አነፃጽሮ አስቀምጧል።</p>

<p>«በፊት ከለመዱት የቤተ መንግስት ኑሮ ይህኛው በጣም የተለየ ነው። እንደ እስር ቤት ከአወዳደርነው ግን በአለም ላይ ካሉት እጅግ ምርጥ አእስር ቤቶች መካከል አንዱ ነው። ግቢው የጣሊያንን አንጋፋ ሰራተኞች መኖሪያ ይዟል። በሚያምምሩ ዛፎችም ተውቧል። ድሮ የነበራቸው የሥልጣን ቦታ በአንፃራዊ መልኩ ደስ የሚል ኑሮ እንደሚኖሩ አድርጓቸው ነበር። የግቢውን የቴኒስ ሜዳ እንዲጠቀሙ በፈለጉ ጊዜ እንዲንሸራሸሩ ተፈቅዶላቸው ነበር። ከዚያ ታሪክ እየረሳቸው ሲመጣ ኑሮአቸውም እየተቀየረ መጣ። ቴኒስ እንዳይጫወቱ ተከለከሉ። ስፖርታዊ እንቅስቃሴ የሚያደርጉት የተለየ የደንብ ልብስ ለብሰው ማታ ሠራተኞች ከስራ ሲወጡ ነው። በፊት መዝናናት፣ ማንበብ መንቀሳቀስ ሁሉ ይችሉ ነበር። አሁን ግን ያ ሁሉ ነገር የለም።» ብሏል። </p>

<p>ፖሊሶች እየተፈራረቁ በኤምባሲው በር አጠገብ ቁመው የሚጠብቁት ሰዎቹ በሆነ አጋጣሚ ከኤምባሲው በር አጠገብ ቁመው የሚጠብቁ ሰዎቹ በሆነ አጋጣሚ ከኤምባሲው እንዳይወጡ ነው የሚለው ዘታይምስ በእ.ኤ.አ 1956 በሀንጋሪ አመፅ ጊዜ ካርዲና ጆሴፍ ሚንዲ ዘንቲይ የተባሉ ግለሰብ በቡዳፔስት በሚገኘው የአሜሪካ ኤምባሲ ለ15 ዓመታት ተጠልለው መቆየታቸውን፣ በ1978 ደግም 7 የላይቤሪያ ጴንጤ ቆስጤ አባላት ሶቭየት ህብረት ውስጥ ይገኝ በነበረው የአሜሪካ ኤምባሲ ለ5 ዓመት ገብተው መቆየታቸውንና የቀድሞው የፓናማ መሪ ማኑኤል ኖሬጋ በ1989 በሻቲካን ኤምባሲ ተጠልለው እንደነበር የአለማቀፉን ልምድ በመጥቀስ ጋዜጣው ዘግቧል።</p>

<p>የጣሊያን ኤምባሲ የሞት ቅጣት ባለበት አገር እስረኞችን አሳልፎ እንደማይሰጥ በተደጋጋሚ መግለፁ ይታወሳል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ጥር 26 ቀን 1996</a></p>

</body>
</html>	














