<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታው ምክር ቤት የኢትዮ-ኤርትራ ውይይት እንዲጀመር አሳሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፀጥታው ምክር ቤት የኢትዮ-ኤርትራ ውይይት እንዲጀመር አሳሰበ</h2>


<p>በድንበር ማካለሉ ሒደት ብዙም ለውጥ ያለመታየቱ ያሳሰበው የፀጥታው ምክር ቤት ኢትዮጵያና ኤርትራ ግንኙነታቸውን ለማሻሻል ፓለቲካዊ ውይይት እንዲጀምሩ አሳሰበ።</p>

<p>የፀጥታው ምክር ቤት የወቅቱ ፕሬዚዳንት ቺሊያዊው አምባሳደር ሄራልሶ ሙኖዝ ሰሞኑን ለመገናኛ ብዙሃን በሰጡት መግለጫ የመንግሥታቱ ድርጅት ዋና ጸሐፊ ኮፊ አናን የድንበር መካለሉና የሰላም ጥረቱ እንዲቀጥል ለማስቻል ለሁለቱ ወገኖች አዲስ የመደራደሪያ መድረክ ሊዘጋጅ እንደሚገባ ላቀረቡት ሃሳብ ያላቸውን ድጋፍ በመግለጽ ሁለቱም ወገኖች የዋና ጸሐፊውን ሃሣብ በገንቢነቱ እንዲቀበሉት ጥሪ አቅርበዋል።</p>

<p>ሌሎቹ የፀጥታው ምክር ቤት አባላት በበኩላቸው ኤርትራ ለመንግሥታቱ ድርጅት ተልዕኮ በኢትዮጵያና ኤርትራ (አንሚ) እንቅስቃሴ እንቅፋት እየፈጠረች መሆኑ እንዳሳሰባቸው ሲገልፁ አምባሳደር ሙኖዝ ሁኔታው የአንሚ ሠራተኞችን እንቅስቃሴ በእጅጉ እንዳወሳሰበው ተናግረዋል።</p>

<p>አንሚ በአካባቢው ለሚያደርገው እንቅስቃሴ ሁለቱም ወገኖች ሙሉ ድጋፍ እንደሚያደርጉ በመግለጫቸው ያሳሰቡት አምባሳደር ሙኖዝ ለጋዜጠኞች መግለጫ የሰጡት በትመድ የሰላም አስከባሪ ኃይል ረዳት ዋና ፀሀፊ ሄዲ አናቢ የወቅቱን የኢትዮ ኤርትራ ግንኙነት አስመልክቶ ለፀጥታው ም/ቤት አባላት በዝግ ማብራሪያ ከሰጡ በኋላ ነበር።</p>

<p>በተያያዘ ዜና ኤርትራ በሁለተኛ ደረጃ ት/ቤት የሚማሩ የአገሪቱን ዜጐች ትምህርታቸውን በወታደራዊ ማሰልጠኛዎች እንዲከታተሉ በማድረግ የሰብአዊ መብት ድንጋጌዎችን እየጣሰች መሆኗን ዩኒሴፍ ሰሞኑን ባወጣው መግለጫ አስታወቀ።</p>

<p>የዩኒሴፍን መግለጫ የጠቀሰው ቢቢሲ ከኤርትራውያን አስር በመቶ ያህሉ በአገሪቱ ጦር ሃይል ውስጥ እያገለገሉ መሆናቸውንና በምዕራብ ኤትራ በሚገኘው የሳዋ ወታደራዊ ማሰልጠኛ ካምፕም ዕድሜያቸው ከ17 እስከ 18 የሚደርስ 8 ሺህ 500 ተማሪዎች እንደሚገኙ አመልክቷል።</p>

<p>እስከ ቅርብ ጊዜ ድረስ በአገሪቱ የትምህርት ሥርዓት የሁለተኛ ደረጃ ትምህርት አስራ አንደኛ ክፍል ላይ ያበቃ የነበረ ሲሆን አሁን ግን አስራ አንደኛ ክፍልን ያጠናቀቁ ተማሪዎች ወደ ሳዋ ማሰልጠኛ በመግባት የአስራ ሁለተኛ ክፍል መልቀቂያ ፈተና እንዲወስዱ ይደረጋል። የኤርትራ መንግሥት ለዚህ የሰጠው ምክንያት በሁሉም የአገሪቱ ክፍሎች የሁለተኛ ደረጃ ት/ቤቶችን ለመገንባት የአቅም ውስንነት መኖሩን ነው።</p>

<p>ኤርትራ ሕፃናትን በውትድርና ባለማሠማራትና ትምህርትን በማስፋፋት ጥሩ ስም ቢኖራትም አሁን ተማሪዎች ትምህርታቸውን በሳዋ እንዲከታተሉ ማድርግ ሁኔታዎችን አሳሳቢ እንደሚያደርግ የገለፀ አንድ የዩኒሴፍ ኃላፊ "እዚያ ምን እየተደረገ እንዳለ አናውቅም" ብለዋል።</p>

<p>ወደ ሳዋ በመግባት ትምህርታቸውን ለማጠናቀቅ ፈቃደኛ የማይሆኑ ተማሪዎች እድሜያቸው 18 ዓመት ሲሞላ ብሔራዊ አገልግሎት መስጠት እንዲጀምሩ እንደሚደረግ ዘገባው ጨምሮ አመልክቷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ጥር 5 ቀን 1996</a></p>

</body>
</html>	














