<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአኙዋክ ታጣቂዎች 16 ሰዎች ገደሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአኙዋክ ታጣቂዎች 16 ሰዎች ገደሉ</h2>


<p>ባለፈው ሳምንት በጋምቤላ ከተማ የአኙዋክ ታጣቂዎች ባደረሱት ጥቃት 16 ሰዎች መገደላቸውን ከስፍራው የደረሰን ዜና አመለከተ።</p>

<p>አንድ ስማቸው እንዳይጠቀስ የፈለጉ የጋምቤላ ክልል ባለሥልጣን እንደጠቆሙት ባለፈው ማክሰኞ እና ረቡዕ ከሌሊቱ በ5 ሰአት እና በ4 ሰአት በተከታታይ ባደረሱት ጥቃት 11 ደገኞች ከሌላ ክልል የመጡ ነዋሪዎችን፣ 2 ኑዌሮች፣ 2 የፌዴራል ፖሊስ አባላትና፣1 አኙዋክ ተገድለዋል። የማክሰኞው ግድያ የተፈፀመው በኑዌሮች ሰፈር ሲሆን የረቡዕ ግድያ ደግሞ በአዲ ሰፈር የተፈፀመ ነው።</p>

<p>የጋምቤላ ክልል የሕዝብ ተወካዮች ምክር ቤት አባል የተከበሩ አቶ ደቦል ማልዋልን አነጋግረን በሰጡን መልስ የተባለ ጉዳት መድረሱን ማረጋገጣቸውን አስረድተዋል።</p>

<p>በክልሉ ስላለው አጠቃላይ ሁኔታ ጠይቀናቸው ሲመልሱ መንግስት በቅርቡ ባካሄደው ጉባኤ በኋላ መጠነኛ መረጋጋት ቢታይም ካለፈው ጥቃት በኋላ ግን አለመረጋጋቱ መቀጠሉን ጠቁመዋል። በመንግስት በተዘጋጁት ኮንፈረንሶች ሕዝቡ ስሜቱን አውጥቶ እንዳይናገር ጫናና ማስፈራሪያ ይደርስበት እንደነበር ማረጋገጣቸውን የተናገሩት የምክር ቤቱ አባል፣ በተለይ በጉባኤው አኙዋኮች የመከላከያ ኃይል ስላደረሰው ጥፋት መናገር ቢፈልጉም በአመራሮች ጫና ስለተደረገባቸው ሳይናገሩ ቀርተዋል፤ በዚህም የተነሳ በክልሉ ዘላቂ ሰላም ይመጣል ብለው እንደማያምኑ ተናግረዋል።</p>

<p>አቶ ደቦል ስለ ግል ደህንነታቸውና መብታቸው ሲናገሩ ከቅርብ ጊዜ ወዲህ ማንነታቸው ካልታወቁ አካላት የማስፈራሪያ ደብዳቤ እንደሚደርሳቸውና በተወካዮች ምክር ቤት ስብሰባ ላይም የጋምቤላን ጉዳይ በተመለከተ እንዳይናገሩ ተጽዕኖ ሲደረግባቸው እንደነበር ገልፀዋል።</p>

<p>በክልሉ በገጠሮች አካባቢ ትምህርት ቤቶች ስራ ለመጀመራቸውን፣ በተለያዩ አጋጣሚዎች ከቤት የሚወጡ ደገኞች ለመመለስ መቸገራቸውን፣ የደፈጣ ጥቃቶች በየጊዜው እንደሚደረጉና አኙዋኮችም ከጫካ እየወጡ ደሞዝ በመውሰድ ተመልሰው ወደ ጫካ እንደሚገቡ ከስፍራው የመጡ አንድ የአካባቢው ነጋዴ ለአዲስ ዜና ገልፀዋል።</p>

<p>በተያያዘም በጋምቤላ የደረሰውን ጥፋት ለማጣራት የተቋቋመውን ኮሚቴ የሚመሩት አቶ ከማል በድሪ ባለፈው ሀሙስ ወደ ጋምቤላ መሄዳቸው ታውቋል።</p>

<p>የአጣሪ ኮሚቴ አባል ኢንስፔክተር ብርሃኑ ቀንአ ለዝግጅት ክፍሉ እንደገለፁት አቶ ከማል በድሪ 7 የኮሚቴውን አባላት በመምራት ወደ ስፍራው ተጉዘዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 11 ቀን 1996</a></p>

</body>
</html>	
