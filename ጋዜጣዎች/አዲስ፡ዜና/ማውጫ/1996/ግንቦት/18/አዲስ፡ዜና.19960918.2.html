<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ የከፍተኛ ትምህርት ተቋማት የተማሪዎች ኅብረት ተመሠረተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የከፍተኛ ትምህርት ተቋማት የተማሪዎች ኅብረት ተመሠረተ</h2>



<p>በኢትዮጵያ የሚገኙ ስምንት ከፍተኛ የትምህርት ተቋማት የተማሪዎች ኅብረት በመሰባሰብ በአገር አቀፍ ደረጃ የኢትዮጵያ የከፍተኛ ትምህርት ተቋማት የተማሪዎች ኅብረትን መሰረቱ። የአዲስ አበባ ዩኒቨርስቲ ከኅብረቱ አልተቀላቀለም።</p>

<p>የከፍተኛ ትምህርት ተቋማት የተማሪዎች ኅብረት ተወካዮች ትናንት በአዲስ አበባ ዩኒቨርሲት በሚገኘው የባህል ማዕከል በሰጡት መግለጫ፣የ ኢትዮጵያ የከፍተኛ ትምህርት ተቋማት የተማሪዎች ኅብረት የተመሰረተው፤ ተማሪው፣ በሀገሪቱ ፖለቲካዊ፣ ኢኮኖሚያዊ እና ማህበራዊ ጉዳዮች ጉልህ ድርሻ እንዲኖረው ለማድረግ ነው።</p>

<p>በዚህ መሰረት የባህር ዳር፣ የአርባ ምንጭ፣ የጅማ፣ የመቀሌ፣ የአለማያ፣ የደቡብ ዩኒቨርሲቲዎች እና የጐንደር ዩኒቨርሲቲ ኮሌጅ እንዲሁም የናዝሬት ቴክኒክ ማሰልጠኛ መምህራን ኮሌጅ የኅብረቱ አባል ሆነዋል።</p>

<p>ባለፈው ጥር 29 ቀን 1996 ዓ.ም በጅማ በተዘጋጀው የከፍተኛ ትምህርት ተቋማት የስፖርት ፌስቲቫል ላይ የመነጨው ሃሳብ በመቀሌ ዩኒቨርስቲ የተማሪዎች ኅብረት ህገ ደንቡ ተረቅቆ ከግንቦት 13 እስከ 15 1996 ዓ.ም በአዲስ አበባ ዩኒቨርስቲ ውይይት ከተደረገበት በኋላ ኅብረቱን ሲመሠርቱ የአዲስ አበባ ዩኒቨርሲቲ የተማሪዎች ኅብረት ከኅብረቱ ለጊዜው ራሱን አግልሏል።</p>

<p>በዚህም መሰረት ለህብረቱ የመቀሌ ዩኒቨርስቲ ተወካይ ለፕረዚዳንትነት፣ የባህር ዳር ዩኒቨርሲቲ ተወካይ በምክትል ፕሬዚዳንትነት እና የጅማ ዩኒቨርስት ተወካይ በዋና ፀሀፊነት ተመርጠዋል።</p>

<p>የመቀሌ ዩኒቨርስቲ ተወካይ ባደረገው ንግግር የኅብረቱ ዓላማ ተማሪውን ማዕከል ያደረጉ ፖሊሲዎች ሲወጡና ሲረቀቁ ተሳትፎ ለማድረግ እና በማንኛውም ጉዳይ ጉልህ ድርሻ እንዲኖረው ለማድረግ ነው ብሏል።</p>

<p>ስለዚህ ኅብረቱ በአገር አቀፍ ደረጃ በህዝብ ተወካዮች ምክር ቤት ወንበ እስከመጠየቅ ይደርሳል ሲል ተወካዩ ጠቁሞ ይህ ኅብረት ከአፍሪካ የተማሪዎች ኅብረት ጋር ለመቀላቀል ዝግጅት ጨርሰናል ሲል ገልጿል።</p>

<p>መቀመጫውን አዲስ አበባ በሚያደርገው በዚህ የተማሪዎች ኅብረት የአዲስ አበባ ዩኒቨርስቲ አለመቀላቀሉ ተፅዕኖ ይኖረዋል ያለው የባህር ዳሩ ተወካይ፣ ዩኒቨርስቲው ወደ ኅብረቱ እንዲቀላቀል ጥረት ይደረግበታል ብሏል።</p>

<p>የአዲስ አበባ ዩኒቨርሲቲ የተማሪዎች ኅብረት ለምን ወደ ኅብረቱ እንዳልገባ የዩኒቨርስቲው የተማሪዎች ጊዜያዊ ኅብረት ሊቀመንበር ተማሪ መንግሥቱ አለማየሁ ተጠይቆ በሰጠው ምላሽ፣ «በኅብረቱ ያልተቀላቀልነው ባለፈው ግንቦት 13 ቀን 1996 ዓ.ም በህገ ደንቡ ሊወያዩ ረቡዕ ተነግሮን ረቂቅ ህጉ ሀሙስ ስለተሰጠን ከ23 ሺህ በላይ ተማሪ በሚገኝበት ዩኒቨርስቲ ተማሪውን ሳናወያይ የኅብረቱ አባል መሆናችንን ተማሪዎቹ በመገናኛ ብዙኃን ማዳመጥ ስለሌለባቸው ነው» ብሏል።</p>

<p>እንዲሁም ረቂቅ ህጉ ለሁሉም የዩኒቨርስቲ ተማሪዎች የሚመለከት ስለሆነ መሻሻል ያለባቸው አንቀፆች መኖራቸውን ተማሪ መንግስቱ ጠቁሞ ወደፊትም ህጉ እንደገና ተሻሽሎ ተማሪዎች ተወያይተውበት የኅብረቱ አባል እንደሚሆኑ ገልጿል።</p>

<p>መቀሌ ዩኒቨርሲቲ የተማሪዎች ኅብረት እንዳዘጋጀው የአዲስ አበባ ዪኒቨርሲቲ ኅብረትም መተዳደሪያ ደንብ ለተማሪው በትኗል የሚለው ተማሪ መንግሥቱ ይህ መተዳደሪያ ደንብ እና መቀሌ ዩኒቨርስቲ ያዘጋጀው ህግ መጣጣም አለበት ብሏል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 18 ቀን 1996</a></p>

</body>
</html>	
