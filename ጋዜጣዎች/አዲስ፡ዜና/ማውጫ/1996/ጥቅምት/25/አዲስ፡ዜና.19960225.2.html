<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በእድገት ከ102 አገራት 92ኛ ሆነች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በእድገት ከ102 አገራት 92ኛ ሆነች</h2>


<p>በ102 የዓለም አገራት የተደረገው ቅኝት ውጤት በሆነው የእድገት ተወዳዳሪነት አመልካች ኢትዮጵያ አስር አገራትን በማስከተል 92ኛ ደረጃን አገኘች።</p>

<p>መስከረም 19 ይፋ በሆነው የዓለም ኢኮኖሚክ ፎረም ሪፖርት መሠረት የአንድ አገርን አጠቃላይ እድገት በሚያሳየው በዚህ አመልካች ኢትዮጵያ አሁን የያዘችውን ደረጃ ያገኘቸው ከአየር ትራንስፖርት ጥራትና በተወሰነ ደረጃ አስተማማኝ እንደሆነ ከተመሰከረለት የፖሊስ አገልግሎት በስተቀር በሌሎቹ መለኪያዎች በሙሉ በቅኝቱ ከተካተቱት አገራት ሁሉ የመጨረሻውን ደረጃ በማግኘት ነው።</p>

<p>በሪፖርቱ ላይ በእድገት ተወዳዳሪነት አመልካች የአንደኝነትን ደረጃ ያያዘችው ፊንላንድ ስትሆን ከአፍሪካ አገራት መካከል የአንደኝነትን ደረጃ የያዘችው ቦትስዋና ከአጠቃላይ አገራት የ36ኛነት ደረጃን አግኝታለች።</p>

<p>በዚሁ የደረጃ ሠንጠረዥ ውስጥ የ5ኛ እና የ6ኛነት ደረጃ ከያዙት ታይዋንና ሲንጋፖር ውጭ 6 የአውሮፓ አገራት እስከ አስር ባለው ደረጃ ውስጥ ይገኛሉ ዩናይትድ ስቴትስ 50ኛ ጀርመን 13ኛ ብሪታኒያ 15ኛ፣ ካናዳ 16ኛ ፈረንሣይ 26ኛ ቻይና 44ኛ ሩሲያ 70ኛና ጃፓን 11ኛ ሆነው ተመዝግበዋል።</p>

<p>ሪፓርቱ በተጨማሪም የንግድ ተወዳዳሪነት አመላካችን ውጤትን ያወጣ ሲሆን በዚህም መሠረት ኢትዮጵያ ከ95 አገራት የ90ኛ ደረጃ ላይ ትገኛለች።</p>

<p>የአንድ አገር አጠቃላይ የንግድ ሁኔታንና የንግዱ ማህበረሰብ በአገር ውስጥም ሆነ በውጭ አገር ለመስራት ያለውን በራስ የመተማመን ብቃት በሚያሳየው የንግድ ተወዳዳሪነት አመልካች መለኪያዎች በሆኑት እንደየዋጋ ግሽበትን መቆጣጠር የተረጋጋ የውጭ ምንዛሬና የወለድ ምጣኔን መፍጠርና የተደራጀ ወንጀልን መከላከል የተሻለ ደረጃ ብታገኝም፣ ከፍተኛ የበጀት እጥረት አነስተኛ የቁጠባ መጠን፣ የፖለቲከኞች አመኔታ ማነስና ነጻ ፍርድ ቤት አለመኖርን በመሳሰሉት መለኪያዎች ባንጻሩ በጣም ደካማ ሆና በመገኘቷ 90ኛ ደረጃን ልታገኝ ችላለች። ይህ ውጤት በአገሪቱ ውስጥ ተስማሚ ያልሆነ የንግድ ሁኔታ እንዳለ ይጠቁማል።</p>

<p>በ2003/04 የዓለም የተወዳዳሪነት ሪፖርት የኢትዮጵያን አጠቅላይ ሁኔታ ያጤኔው የኢትዮጵያ ኢኮኖሚክስ ባለሙያዎች ማህበር/ የኢትዮጵያ ኢኮኖሚክ ፖሊሲ ጥናት ተቋም ሲሆን፣ በቅኝቱም በአዲስ አበባና አካባቢዋ በተለያዩ ዘርፎች የተሰማሩ 85 የንግድ መሪዎች ተካተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ጥቅምት 25 ቀን 1996</a></p>

</body>
</html>	














