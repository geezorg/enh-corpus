<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚው ሕብረት ከአሜሪካ ኮንግረስ አባላት ጋር ተወያየ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚው ሕብረት ከአሜሪካ ኮንግረስ አባላት ጋር ተወያየ</h2>


<p>በአሜሪካ የሚገኘው የተቃዋሚዎች ህብረት ተወካዮች ከአሜሪካ ኮንግረስ የአፍሪካ ጉዳዮች ንዑስ ኮሚቴ ጋር ውይይት ማድረጋቸው ተገለጸ።</p>

<p>በአሜሪካ የህብረቱ ምክትል ሊቀመንበር አቶ ፋሲካ በለጠ ምክትል ፀሐፊው መቶ አለቃ አያልሰው ደሴ፣ የህብረቱ የህዝብ ግንኙነት ኮሚቴ ተወካይ ወ/ት ሜሮን አጐናፍርና አቶ መስፍን መኮንን የተባሉ የህብረቱን አባል ያቀፈው ቡድን ሕብረቱ በኢትዮ ኤርትራ ድንበር መካለል ላይ ያለውን አቋም ለንዑስ ኮሚቴው አብራርቷል።</p>

<p>ምክትል ሊቀመንበሩ አቶ ፋሲካ የድንበር ማካለሉ የግጭቱን መሠረታዊ ምክንያቶች ያላገናዘበ በመሆኑ ዘላቂ ሰላም የማምጣት አቅም እንደሌለውና ይህም ህብረቱ በቅርቡ ባወጣው የአቋም መግለጫ መብራራቱን አመልክተዋል። ህብረቱ ባለፈው ኦክቶበር 3/2003 እ.ኤ.አ ያወጣው የአቋም መግለጫ ለኮንግረሱ የአፍሪካ ጉዳዮችና ለአለም አቀፍ ግንኙነት ኮሚቴዎች እንዲደርስ መደረጉም ተገልጿል።</p>

<p>መቶ አለቃ አያልሰው በበኩላቸው ድንበር ማካለሉ በሀይል ቢተገበር በባድመ፣ ኢሮብና አፋር አካባቢ ያሉ ነዋሪዎች ኢትዮጵያዊነታቸውን በሀይል እንደተነጠቁ እንደሚደረግ መሠረታዊ ሰብዓዊ መብቶቻቸው እንደሚጣሱና ነዋሪዎቹ በድንበር መካለሉ ላይ ሃሣባቸውን እንዲሰጡ ያለመደረጉን ገልፀዋል። ይሄም ድንበር መካለሉን ፍሬ አልባ ያደርገዋል ብለዋል። "የአካባቢው ነዋሪዎች ለዘመናት የኖሩበትን መሬት በምንም ዓይነት ሁኔታ አይለቁም" ያሉት መቶ አለቃ አያልሰው የኢትዮጵያ ህዝብ ለባድመ፣ ኢሮብና አፋር ነዋሪዎች ከፍተኛ ድጋፍ እያደረገ መሆኑንም አጠንክረው ገልፀዋል። </p>

<p>የድንበር መካለሉን በተመለከተ የአሜሪካ መንግሥት ለኢትዮጵያ መንግስት ድጋፍ እንዲያደርግ የጠየቁት የሕብረቱ ተወካዮች መንግሥት በተደጋጋሚ በሚፈፅመው ስህተት የኢትዮጵያ ሕዝብ መቀጣት የለበትም ሲሉ ገልፀዋል።</p>

<p>የተቃዋሚዎቹ ህብረት በቅርቡ በጠራውና በዋሽንግተን ከተካሄደው የተቃውሞ ሰልፍ በኋላ ባወጣው መግለጫ የአፍሪካ ሕብረት፣ የተባበሩት መንግሥታት ድርጅት፤ የአውሮፓ ህብረትና የአሜሪካ መንግስት ዘላቂ ሰላምን የማያሰፍን ሌላ የድንበር ውሳኔ የሚሰጥበትን መንገድ እንዲፈልጉና ውጥረትን እያስከተለ ላለው ጉዳይ መፍትሔ ኢንዲያፈላልጉ ጥሪ አቅርቧል።</p>

<p>በተያያዘ ዜና ተቀማጭነታቸው በዩናይትድ ስቴትስ የሆኑ አንድ የኢሮብ ተወላጅ ጳጳስ የኢትዮጵያ መንግሥት ከተባበሩት መንግሥታት፣ የአውሮፓ ህብረት፣ የአፍሪካ ህብረት እና ከዩናይትድ ስቴትስ እንዲሁም ከተለያዩ የአለም ማህበረሰብ አባላት ግፊት የተነሳ የድንበር ኮሚሽኑን ውሳኔ እንዳይቀበል ተማፅነዋል።</p>

<p>ጳጳሱ አባ ተስፋ ማርያም ባራኪ በድረገፅ ሰሞኑን ባስተላለፉት መልዕክት እንዳሉት የኢትዮጵያ መንግሥት የህዝቡን ድምጽ በመስማት መብቱና ደህንነቱን መጠበቅ ይኖርበታል። የኢትዮጵያ መንግሥት የኢሮብን ህዝብ እና ሌሎችንም ኢትዮጵያውያን በመክዳት የአለም አቀፉ ማህበረሰብ እሰጣለሁ ለሚለው የኢኮኖሚ እርዳታ እንዳይለውጣቸው እንማፀናለን ሲሉም ገልፀዋል። አባ ተስፋ ማርያም እንዳሉት የሚመጣው የፖለቲካ፣ የማህበራዊና የኢኮኖሚ ችግር ምንም ይሁን ምን የድንበር መካለሉን በመቀበል የህዝቡን ሰብአዊ መብት መጣስ የለበትም።</p>

<p>የኢሮብ ህዝብ በድንበር ማካለሉ መጐዳት የለበትም፣ የየትኛው አገር ዜጋ መሆን እንዳለበትም አስቀድሞ መጠየቅ እና ስምምነቱ ከግንዛቤ ውስጥ መግባት እንዳለበት ጨምረው አመልክተዋል። በጉዳዩ ላይ የኢሮብ ሕዝብ ህዝበ ውሳኔ እንዲሰጥ እና ቤተሰቡን፣ ዘመዶቹን እንዲሁም ማህበረሰቡን ከትውልድ ቦታው እና ከጥንት አባቶቹ ቀዬ የሚያፈናቅለውን ውሳኔ እንዲቀበል መገደድ እንደሌለበትም ገልፀዋል።</p>

<p>ጳጳሱ የድንበር ኮሚሽኑን ውሣኔ በመቃወም ለአሜሪካው ፕሬዚዳንት ጆርጅ ቡሽ ከሣምንታት በፊት ደብዳቤ መፃፋቸውን መዘገባችን ይታወሳል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ጥቅምት 4 ቀን 1996</a></p>

</body>
</html>	














