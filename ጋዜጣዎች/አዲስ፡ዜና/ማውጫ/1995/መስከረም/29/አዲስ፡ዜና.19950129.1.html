<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢህአዴግ አመራር አገሪቱ ለከፍተኛ ችግር ተዳርጋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢህአዴግ አመራር አገሪቱ ለከፍተኛ ችግር ተዳርጋለች</h1>


<p>ባለፈው ዓመት ገዢው ፓርቲ በተሃድሶ ጎዳና እየተራመድኩ ነኝ ቢልም እውነታው ግን የዜጎች ሰብዓዊ መብቶች ረገጣ የተስፋፋበት፣ የኢኮኖሚ ድቀት የታየበትና አገሪቷም ከፍተኛ ችግር ውስጥ የወደቀበችበት እንደነበር ተገለፀ።</p>

<p>የተከበሩ ዶ/ር በየነ ጴጥሮስ ትላንት ለሕዝብ ተወካዮች ም/ቤት ጠ/ሚ/ር መለስ ዜናዊ ያቀረቡትን የ1995 ዓ.ም የፌዴራል መንግሥት የሥራ ዕቅድ ሪፖርት ተንተርሰው እንደገለፁት አገሪቱ በከባድ ችግር ውስጥ ነች አመራሩም ተዳክሞ ነበር።</p>

<p>ዶ/ር በየነ ለምክር ቤቱ እንደገለፁት በደቡብ፣ በአዋሳ፣ በሲዳማ ሕዝብ፣ በሸኮ መዥንገር እና በጋምቤላ፣ በኦሮሚያ አካባቢዎች ሰፊ የሰብዓዊ መብት ረገጣ ሲደረግ የፌዴራል መንግሥቱ ያውቅ ነበር።</p>

<p>በደቡብ ሕዝብ ላይ ለደረሰው የሰብዓዊ መብት ረገጣና የጅምላ ግድያ በፌዴራል መንግሥቱ የሚታዘዝ ልዩ ኃይል ፓሊስ እና የመከላከያ ሠራዊት እንደተሳተፈ ጠቅሰው ወንጀለኞችን ለማጥራት በጉባኤ የሚደረግ ሂስና ግለሂስ ተቀባይነት የለውም ሲሉ ተናግረዋል።</p>

<p>ለዚህ ችግር መፍትሄ እራሳቸው የፌዴራል መንግሥቱ ባለሥልጣናት እንፈልጋለን ማለታቸው አደገኛ በመሆኑ የሕዝብ ተወካዮች ም/ቤት ከሁሉም ወገኖች የተውጣጣ አጣሪ ኮሚቴ እንዲያቋቁምና መጠየቅ ያለባቸው የፌዴራልም ሆነ የክልል ባለሥልጣናት እንዲለዩና ሕግ ፊት እንዲቀርቡ ጠይቀዋል።</p>

<p>ም/ቤቱ በደቡብ ጉዳይ በወቅቱ እንዲወያይ ተጠይቆ አልወያይም በማለቱ ዶ/ር በየነ ወቀሳ ሰንዝረዋል።</p>

<p>መንግሥት የዕንባ ጠባቂ ኮሚሽን ለማቋቋም አዋጅ ካወጣ አራት ዓመታት መቆጠሩን የገለፁት ዶክተሩ በአሁኑ ወቅት ሕዝቡ በጉዳዩ ላይ ሳይወያይ ተወያይቷል ተብሎ ጥቂት የፖለቲካ ኃላፊዎች መክረውበት በድርጅታዊ አሠራር ለማደራጀት እየተመኮረ መሆኑ ስጋት ፈጥሮብናል ብለዋል።</p>

<p>የጠ/ሚ/ር መለስ ሪፖርት የ1994 ዓ.ም የሥራ አፈፃፀም ሪፖርትን ያላካተተና የፖሊሲ ይዘት ያለው ነው ሲሉ ተቃውሟቸውን የገለፁ የም/ቤት አባላት ሲኖሩ መንግሥት በዚህ ዓመት የተለያዩ ችግሮች ሲነሱ እንዳለፉት ዓመታት በጥይት ለመፍታት ከመሞከር በውሃና በፕላስቲክ ጥይት ሊጠቀም አቅዶ እንደሆነ ጠይቀዋል።</p>

<p>በም/ቤቱ ከሶማሌና ከአፋር ክልል የተወከሉ ሁለት አባላት በተናጠል በሰጡት አስተያየት ለየክልላቸው የተሰጠው ትኩረት አነስተኛ በመሆኑ ከሌሎች ክልሎች ጋር አብሮ በማደግ ልዩ ትኩረት እንዲሰጥ ጠይቀዋል።</p>

<p>ጠ/ሚ/ር መለስ ባቀረቡት ሪፖርት መንግሥት በዚህ ዓመት የሲቪል ሰርቪስ ማሻሻያ ፕሮግራምን፣ ውስብስብ የሆነውን የእሴት ታክስን፣ ተግባራዊ እንደሚያደርግ የገለፁ ሲሆን በሥርዓቱ ውስጥም የተጠያቂነትና ግልፅነት እንዲሰፍን ይደርጋል ብለዋል።</p>

<p>ባለፈው ዓመት ከተደረጉ ውይይቶች በመነሳት ህዝቡን ያሳተፈ እንቅስቃሴ ተግባራዊ እንደሚደረግ በሪፖርቱ የተጠቆመ ሲሆን በደቡብ ክልል የገዢው ፓርቲ አባል በሆነ ድርጅት የሕግ የበላይነትን የሚጋፋ የሰብዓዊ መብት መጣስ መፈፀሙንና በድርጊቱ የሚጠየቁትም ተጣርቶ ለፍርድ እንደሚቀርቡ ተገልጿል።</p>

<p>የመከላከያ በጀት ቢቀነስም ለቋሚ ሠራዊቱ የተጠናከረ ሥልጠና እንደሚሰጥና ሻዕቢያ ከጎረቤት አገራት ጋር የሚያደርገውን ትንኮሳ መንግሥት በንቃት እንደሚከታተል ተጠቅሷል።</p>

<p>ጠ/ሚ/ር መለስ ባቀረቡት ባለ 32 ገጽ ሪፖርት ላይ ለቀረቡላቸው ጥያቄዎችና አስተያየቶች በነገው ዕለት በም/ቤት በመገኘት ምላሽ ይሰጣሉ ተብሎ ይጠበቃል።</p>



<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 29 ቀን 1995</a></p>

</body>
</html>	














