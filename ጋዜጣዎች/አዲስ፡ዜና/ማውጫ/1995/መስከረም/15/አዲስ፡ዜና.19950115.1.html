<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቡና ተመንጥሮ ጫት እየተተከለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቡና ተመንጥሮ ጫት እየተተከለ ነው</h1>


<p>በደቡብ ብሔር ብሔረሰቦችና በኦሮሚያ አካባቢ ገበሬው የቡና ተክሎቹን እየመነጠረ በፋንታው ጫት በማልማት ላይ እንደሚገኝ ተገለፀ።</p>

<p>በአዲስ አበባ የተባበሩት መንግሥታት የስብሰባ አዳራሽ ከትናንት በስቲያ "ዓለም አቀፍ የቡና ጉባዔ" በሚል ርዕስ በተካሄደው ስብሰባ ላይ የደቡብ ብሔር ብሔረሰቦችና የኦሮሚያ ክልል የቡና አብቃይ ገበሬውን በመወከል የተካፈሉት ወ/ሮ ማርዲያ አባጐጃ ምና ወ/ሮ ሻሎሻካ እንዳመለከቱት የቡና ዋጋ እጅግ በመውደቁ ገበሬው የተሻለ ገቢ ለማግኘት ሲል የቡና እርሻውን እየመነጠረ በስፍራው ጫት እያለማ ይገኛል።</p>

<p>"በአሁኑ ወቅት ልጆቻችን ሲታመሙ መድሃኒት የምንገዛበትም ሆነ የሚያስፈልጋቸውን የትምህርት መሣሪያ ገዝተን ትምህርት ቤት የምንልክበት አቅም አጥተናል። ልጆቻችን ተርበዋል፤ ከትምህርት ቤትም ቀርተዋል፤ የሚለብሱትም አጥተዋል። እናም የምንበላውንና የምንለብሰውን ማግኘት አልቻልንም። የቡና ዋጋ ወድቋል። ቡናውን መንጥረን በቦታው ጫት እየተከልንበት ነው። እሱም ቢሆን ኑሮአችንን የሚለውጥ አይደለም" ብለዋል።</p>

<p>በተያያዘ ዜና በዕለቱ ጠቅላይ ሚኒስትር መለስ ዜናዊ ጉዳዩን አስመልክቶ ከጋዜጠኞች ለቀረቡላቸው ጥያቄዎች መልስ ሰጥተዋል። ጠቅላይ ሚኒስትሩ እንዳሉት በአንድ ወቅት ጫት እየመነጠረ ቡና ያበቅል የነበረ ገበሬ አሁን ደግሞ ቡና እየመነጠረ ጫት በመትከል ላይ ይገኛል። ይህ አይነቱ ማህበራዊ ለውጥ መንግሥታቸውን እንዳሳሰበው ገልፀዋል። </p>

<p>ከሦስት ዓመት በፊት 60 በመቶ ያህል የአገሪቱን የውጭ ምንዛሬ የሚሸፍነው ቡና አሁን እጅግ ማዘቅዘቁን አመልክተዋል። ችግሩን ለመቅረፍ መንግሥታቸውን ገበሬዎችን፣ የህብረት ስራ ማህበራትንና አለም አቀፍ ኩባንያዎችን እንደሚያበረታታ ገልፀዋል።</p>

<p>ጠቅላይ ሚኒስትር ጨምረው እንደተናገሩት ለቡና የዋጋ መውደቅ ምክንያት የሆነው ሚዛናዊ ያልሆነ የአለም አቀፍ የንግድ ስርአት ነው። የዓለም አቀፍ የንግድ ስርአት አግባብነት በሌለው ሁኔታ ስለሚካሄደው በድሃ አገሮች ላይ ጫና ፈጥሯል። የኢትዮጵያ ቡና አብቃይ ገበሬ በዓለም አቀፍ ገበያ ቀርቦ የመጨረሻው ገዢ ከሚጎድለው ሒሳብ ውስጥ የሚያገኘው ድርሻ አንድ በመቶ አካባቢ ብቻ ነው። ጠቅላይ ሚኒስትር እንዳሉት ዓለም አቀፍ የንግድ ስርዓት ሚዛናዊ ላለመሆኑ ይህ በቂ ምስክር ነው።</p>

<p>አንድ ኪሎ ቡና ወደ ምዕራብ አገር ከተላከ በኋላ የሚሸጠው 220 ብር አካባቢ ቢሆንም ለኢትዮጵያ ቡና አብቃይ ገበሬዎች የሚከፈላቸው ግን ከ85 ሳንቲም ያነሰ ነው። ከአምስት ዓመት በፊት ስድስት እጥፍ ያህል ያገኙ ነበር።</p>

<p>ስብሰባውን ያዘጋጀው ኦክስፋርም አለም አቀፍ በዕለቱ የበተነው አንድ ጥናታዊ ፅሁፍ እንዳመለከተው በኢትዮጵያ 1 ነጥብ 2 ሚሊዮን ብር አብቃይ ገበሬዎች አሉ፤ 15 ሚሊዮን የሚሆኑ ቤተሰቦች የኑሮ መሰረታቸውን ያደረጉት ቡና ላይ ነው።</p>

<p>ካለፉት አራት ዓመታት ጀምሮ የቡና ዋጋ በዓለም ገበያ እየወረደ መምጣቱ ይታወቃል። መረጃዎች እንደሚያመለክቱት የዓለም የቡና ዋጋ 70 በመቶ ቀንሷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 15 ቀን 1995</a></p>

</body>
</html>	














