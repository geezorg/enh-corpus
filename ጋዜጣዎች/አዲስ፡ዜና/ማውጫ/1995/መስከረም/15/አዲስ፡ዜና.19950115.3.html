<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሁለቱን ሃይማኖቶች ግንኙነት የሚፈትሽ አውደ ጥናት እየተካሄደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሁለቱን ሃይማኖቶች ግንኙነት የሚፈትሽ አውደ ጥናት እየተካሄደ ነው</h2>


<p>በክርስትናና በእስልምና ሃይማኖቶች ላይ ያተኮረ ሰፊ አውደ ጥናት በጀርመን የባህል ተቋም በመካሄድ ላይ ነው።</p>

<p>በዚህ ጉባኤ ላይ የውጭና የአገር ውስጥ ምሁራን ጥናቶቻቸውን አቅርበዋል። እስከአሁን ድረስ 12 የጥናት ወረቀቶች የቀረቡ ሲሆን አንዳንዶቹ ከፍተኛ ክርክር እያስነሱ ነው። ጥናቶቹም ያተኮሩት በሁለቱም እምነት ታሪካዊ ግንኙነት ላይ ነበር። በዚህም ሃይማኖቶቹ ለረዥም ጊዜ በፍቅርና በሰላም ተቻችለው መኖራቸው የማህበረሰቡ በጐ ምግባር እንደሆነ ተወስቷል።</p>

<p>በአውደ ጥናቱ ላይ ተሳታፊ ከነበሩት ውስጥ የቀድሞው የኢትዮጵያ ፕሬዚዳንት ዶ/ር ነጋሶ ጊዳዳ ከስብሰባው ምን እንዳገኙ ተጠየቀው ለአዲስ ዜና በሰጡት አስተያየት፤ በኢትዮጵያ ውስጥ ስለእስልምና ሃይማኖትና ስለ ምሁራኖቻቸው ብዙ እውቀት እንደሌለን ተናግረው፣ ጉባኤውም የቀድሞዎቹ የእስልምና ምሁሮች የእኛ ፈላስፎች፣ ሕግ አዋቂዎች እንደነበሩና እነዚህን ሰዎች አለማወቃችን ደግሞ በጣም እንደሚያሳዝናቸውና የዚህም አይነት ስብሰባ ብዙ እውቀት እንደሚያስጨብጥ ገልጸዋል።</p>

<p>ሌላው አስተያየት ሰጪ ገጣሚና መምህር የሆኑት ዶ/ር ፈቃደ አዘዘ ሲሆኑ፣ እሳቸውም እንደገለጹት እስከአሁን በቀረቡት ጥናቶች ላይ ጉባኤው የተዘጋጀበትን ሁኔታ ሲያጤኑ ደጋግመው ይመጣባቸው የነበረው አስተያየት ዛሬ ዓለም የሚገኝበትን አሳሳቢና አስከፊ ሁኔታ ሲመለከቱ ስብሰባው አሁን በተዘጋጀበት ሁኔታ ከሚዘጋጅ ይልቅ ትኩረቱ በኦርቶዶክስ ክርስትና፣ በጥንታዊት የኢትዮጵያ እስልምና እና በሌሎች አገሪቱም ውስጥ በሚገኙ ሃይማኖቶች መሀል ተቻችለው የመኖር ባህል ዓለም ከኢትዮጵያ ምን ሊማር ይችላል የሚል ቢሆን ኖሮ ይበልጥ ጠቃሚ ሊሆን እንደሚችል ተናግረዋል። </p>

<p>ዶ/ር ፈቃደ አክለው እንደገለጹት በኢትዮጵያ ውስጥ ሁለቱ ሃይማኖቶች ለረጅም ጊዜ ተቻችለው መኖራቸው ለዓለም ትልቅ ትምህርት እንደሚሰጥ ጠቁመው ሁሉ ጊዜ የኢትዮጵያን ድህነት ፣ ረሀብ ከማሰብ ይልቅ በመሪዎቿም ባይሆን በህዝቦቿ መሀል ያለውን ይህን ትልቅ የመንፈስ ሀብት የሚመረምር ጉባኤ ቢሆን ኖሮ ለኢትዮጵያውያንም ለዓለምም ይበልጥ ጠቃሚ ይሆን ነበር በማለት አብራተዋል። ስብሰባውም አሁን በተዘጋጀበት ሁኔታ ይቀጥል ከተባለ ደግሞ ከሁለቱ ሃይማኖቶች ሌላ ቀሪዎቹም ቢካተቱ ጥሩ እንደነበር ገልጸው የሃይማኖት ውይይት በአደባባይ በአገራችን የተለመደ ባለመሆኑ ጥንቃቄ ማድረግ እንደሚገባም አሳስበዋል።</p>

<p>ከኢትዮጵያ ኦርቶዶክስ ተዋህዶ ቤተክርስቲያን የተጋበዙት መምህር ድሜጥሮስ ወልዱና ከኢትዮጵያ እስልምና ጉባኤ የመጡት ወ/ሮ አጀበች አህመድ ሙሳ ለአዲስ ዜና በሰጡት አስተያየት እንደዚህ አይነት ውይይቶች በምሁራን ጥናቶች ላይ ስለሆነ ጠቃሚ ነው ብለዋል። አውደ ጥናቱ ነገ ይጠናቀቃል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መስከረም 15 ቀን 1995</a></p>

</body>
</html>	














