<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኦሮሚያ በአዲስ አበባ መስተዳድር ሰላሳ በመቶ መቀመጫ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለኦሮሚያ በአዲስ አበባ መስተዳድር ሰላሳ በመቶ መቀመጫ ተጠየቀ</h2>


<p></p>

<p>አዲስ አበባ የኦሮሚያ ምክር ቤት አባል አዲስ የተሻሻለው እና በቅርቡ ይፀድቃል ተብሎ የሚጠበቀው የአዲስ አበባ ቻርተር የኦሮሚያን ጥቅም በግልፅ እንዳላሰቀመጠ ገለፁ። አዲስ አበባ በኦሮሚያ እምብርት ላይ የሚገኝ በመሆኑ አዲስ በሚዋቀረው የከተማዋ ምክር ቤት 30 በመቶ መቀመጫ ለኦሮሚያ ክልል ሊሰጥ እንደሚገባም ጠይቀዋል።</p>

<p>የምክር ቤቱ ተወካይ ጥያቄውን ያቀረቡት ታህሳስ 25 ቀን 1995 ዓ.ም በአዲስ አበባ ቻርተር ላይ በህዝብ ተወካዮች ምክር ቤት የህዝብ አስተያየት በተሰበሰበበት ወቅት ነው።</p>

<p>ተወካዩ እንዳሉት በተሻሻለው ቻርተር የከተማዋ የምክር ቤት አባላት ቁጥር በምርጫ ይወሰናል የሚለውን ባይቃወሙም የኦሮሚያ ክልላዊ መንግስት ከአዲስ አበባ አስተዳደር ጋር በአምስቱም ማእዘናት የሚገናኝ ስለሆነ ሌሎች አገሮች እንደሚያደርጉት የተወሰነ ኮታ ሊሰጠው እንደሚያስፈልግ ገልፀዋል። ስለዚህም 30 በመቶ መቀመጫ ለኦሮሚያ ክልላዊ መንግስት ይሰጠው ዘንድ በቻርተሩ ላይ እንዲሰፍር ጠይቀዋል።</p>

<p>በአዲስ አበባና በኦሮሚያ መካከል በድንበር ጉዳይ ለሚነሱ አለመግባባቶች የመጨረሻ ውሳኔ ሰጪ የፌዴራል መንግስት እንደሆነ በቻርተሩ ያስፈረው ያለህገ መንግስታዊ መስፈርት መሆኑን የጠቀሱት የኦሮሚያው ተወካይ በአገሪቱ ህገመንግስት ላይ እንደሰፈረው ማስተካከያ ይደረግበት የሚል አቋም እንዳላችው ጠቅሰዋል።</p>

<p>ከተለያዩ ተቋማት የመጡ አስተያየት ሰጮዎች ስም በቻርተሩ መግቢያ ከተማዋን ማስተዳደር በዋንኛነት የፖለቲካ ብቃት እንጂ የሚያ ጉዳይ አይደለም የሚለውን ተቃውመውታል። ቀደም ሲል አስተያየት ሰጪዎች እንዳሉትበአሁኑ ወቅት ያለው የከተሞች አስተዳደር በአብዛኛው የፖለቲካ ፍላጐትን ብቻ የሚያንፀባርቅ እንጂ ሙያዊ የከተማ አሰራርን የሚከተል አይደለም በሚል ሲነገር የነበረው ሳይለወጥ በአዲሱ ቻርተርም ይህ ሀሳብ እንደገና ተቀምጧል።</p>

<p>በተጨማሪም በአዲሱ ቻርተር የአዲስ አበባ ህዝብ በህገመንግስቱ የተሰጠውን ራሱን በራሱ የማስተዳደር ስልጣኑን የሚጋፋ አገላለጽ እንደተካተተበት ከአዲስ አበባ ዩኒቨርስቲ ከሲቪል ሰርቪስ ኮሌጅና ከኢትዮጵያ የህግ ባለሙያዎች ማህበር የመጡ የህግ ምሁራን ገልፀዋል።</p>

<p>በምሁራኑ ገለፃ በቻርተሩ የአዲስ አበባ ስልጣን ከፌዴራል መንግስቱ ተቆርሶ እንደተሰጠ ተደርጐ መጠቀሱ በህገ መንግስቱ አንቀጽ 49 መስረት ራሷን ችላ የምትተዳደር ከተማ መሆኗን እንዲሁም የከተማዋ ህዝብም ራሱን በራሱ የማስተዳደር ሙሉ ስልጣን ያለው መሆኑን ይጠቅሳል። ይሁንና አዲሱ ቻርተር የአገሪቱን ህገ መንግስት የሚጥስና ህገ መንግስታዊነቱም የሚያጠራጥር ነው ብለዋል።</p>

<p>የፌዴራል መንግስቱ ለከተማዋ በውክልና ስልጣን ሲፈልግ የሚሰጥ ካልሆነም የሚነሳ ተደጐ በቻርተሩ መቀመጡ ህገመንግስታዊ አይደለም። የከተማዋን ህዝብስ መብት ይጋፋል የሚል አስተያየትም ተሰንዝሯል።</p>

<p>በአዲሱ ቻርተር የከተማዋ ህዝብ በሁለት ደረጃ ፍርድ ቤቶች ይዳኛል መባሉ ከሌሎች ክልሎች ባነሰ ፍትህን በሶስት ደረጃዎች ጠርቶ እንዳይታይለት መከልከል ነው የሚል ሃሳብም ቀርቧል።</p>

<p>የመስተዳድሩ ተወካይ በምክር ቤቱ በሰጡት ማብራሪያ ለከተማዋ ብቃት ያለው የፖለቲካ አመራር ዘመናዊነትን የሚያመጣ መሆኑን ጠቅሰዋል።</p>

<p>የከተማዋ ስልጣን ከፌዴራል መንግስቱ ተቆርሶ የሚሰጥ መሆኑን ህገ-መንግስቱ የሚደግፈው ነው ሲሉ የመስተዳድሩ ተወካይ ሆነው የመጡ የህግ ምሁራን ጠቅሰዋል።</p>

<p>በቻርተሩ ላይ በቂ አስተያየት ለመስጠት እንዳንችል ረቂቅ የተላከልን ዘግይቶ ነው በማለት አንዳንድ ተወያዮች የገለፁ ሲሆን ዩኒቲ ኮሌጅ ዩኒቨርሲቲን ጨምሮ አንዳንድ ተወካዮች ቻርተሩ ጥሩ መሆኑን ገልፀዋል።</p>

<p>በሕዝብ ተወካዮች ም/ቤት በህግና አስተዳደር ጉዳዮች ቋሚ ኮሚቴነት በቻርተሩ ላይ ለአስተያየት ሰጪነት ከተጋበዙት አስራ ስምንት ድርጅቶችየፍትህ ሚኒስቴርን ጨምሮ ጥቂቶች ያልተገኙ ሲሆን ሌሎችም ተገኝተው አስተያየት ከመስጠት የተቆጠቡ ነበሩ።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ታህሳስ 30 1995</a></p>

</body>
</html>	














