<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባድመ አሁንም ጦርነት ልታስነሳ ይሆን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባድመ አሁንም ጦርነት ልታስነሳ ይሆን?</h1>


<p>የኢትዮ-ኤርትራ ድንበር አካላይ ኮሚሽን ኢትዮጵያ በድንበር ላይ የተወሰነው ውሳኔ እንዲለወጥ በመፈለግ የሠላም ሂደቱን በማስተጓጐል ላይ ናት ሲል ከሰሰ።</p>

<p>ኮሚሽኑ ሰሞኑን ባወጣው ሪፖርት ኢትዮጵያና ኤርትራ በፈረንጆች አቆጣጠር በሚያዚያ 13 ቀን 2002 የኮሚሽኑን ውሳኔ እንደሚቀበሉት በተስማሙት መሠረት የሁለቱን አገሮች ድንበር የሚያሳየውን ካርታ ሠርቶ ባለፈው ታህሣሥ ወር ለአስተያየት ለሁለቱም አገሮች ቢልክም ከኢትዮጵያ በኩል የተገኘው ምላሽ በካርታው ላይ ከሠፈረው በእጅጉ ያለፈ ሆኗል ሲል ገልጿል።</p>

<p>የአዲስ አበባና የአሥመራ መንግሥታት ባድመ የተወሰነችው ለየአገራችን ነው ብለው በማሠባቸው ሁለቱም አገሮች በተለያዩ አጋጣሚዎችና መድረኮች ይህንኑ እየገለፁ ናቸው ያለው ሪፖርት በተለይ ኢትዮጵያ በካርታ ላይ ያለው የድንበር አከላለል እንዲቀየር በመፈለግ የሚያዚያውን የሁለቱ አገሮች ስምምነት ብቻ ሳይሆን በጠቅላላው የሠላሙን ሂደት እያስተጓጐለች ነው ብሏል።</p>

<p>ኢትዮጵያና ኤርትራ ከሦስት ዓመታት በፊት ጦርነት ለማስወገድ በአልጀርስ ስምምነት ላይ ከደረሱ በኋላ ዘሔግ ኔዘርላንድስ ውስጥ የድንበር ኮሚሽን ተቋቁም የኮሚሽኑ ውሳኔ በሁለቱም አገሮች ዘንድ ተቀባይነት እንደሚኖረው ቢስማሙም ውሳኔው አሁን ድረስ በመሬት ላይ ባለመለየቱ ይኸው እንደገና በሁለቱ አገሮች ላይ የጦርነት ደመና እንዲያንዣብብ አድርጐታል።</p>

<p>በተለይም ሁለቱ አገሮች የሔጉ አለም አቀፍ ፍርድ ቤት ውሳኔ ካሳለፈ በኋላ ያቆሙት ጦርነት ወደ ቃላት ጦርነት በመቀየሩ አንዱ ሌላኛውን ሊወቅስ ቆይቶ በመሬት ላይ የድንበር ማካለሉ ሥራ የሚጀመርበት ወር በቀረበበት በአሁኑ ወቅት ባድመን አስመልክተው አንዱ ለሌላው ማስጠንቀቂያ እየሰጡ ነው።</p>

<p>በኢትዮጵያ በኩል ጠቅላይ ሚኒስትር መለስ ዜናዊ ከቀናት በፊት እንግሊዝን በጐበኙበት ጊዜ ከቢቢሲ ጋዜጠኞች ለቀረበላቸው ጥያቄ ባድመ የኢትዮጵያ ሉአላዊ ግዛት አካል ሆና ትቀጥላለች ሲሉ መልስ ሰጥተዋል።</p>

<p>ጠቅላይ ሚኒስትሩ በማያያዝም ኢትዮጵያ ለሠላም መከበር ብትሠራም የድንበር ማካለሉ ሥራ የኢትዮጵያን ፍላጐትና ጥቅም የማያስከብር ከሆነ የድንበር ኮሚሽኑን ውሳኔ ልትሰርዘው እንደምትችል ገልፀዋል።</p>

<p>በተደጋጋሚ ኢትዮጵያ የድንበር ኮሚሽኑን ውሳኔ እያደነቃቀፈች ነው ስትል የቆየችው ኤርትራ በበኩሏ በጠቅላይ ሚኒስትሩ አገላለፅ ባድመ የኤርትራ አካል መሆኗን የድንበር ኮሚሽኑ በማያሻማ ሁኔታ መልሷል ስትል ገልፃለች።</p>

<p>አሁን በተቀመጠው የጊዜ ሠሌዳ መሠረት የሁለቱ አገሮች የመሬት ላይ ድንበር ማካለል ሥራ በመጪው ሐምሌ ይጀምራል።</p>

<p>በተያያዘ ዜና በዚህ ወር ተልዕኮውን የሚጨርሰው የተባባሩት መንግሥታት የኢትዮ ኤርትራ የሠላም አስከባሪ ልዑክ የሥራ ጊዜ እስከ መጪው መስከረም እንዲራዘም ኮፊ አናን ወስነዋል።</p><p></p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 3 ቀን 1995</a></p>

</body>
</html>	
