<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በባድመ ጉዳይ መንግሥት አጣብቂኝ ውስጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በባድመ ጉዳይ መንግሥት አጣብቂኝ ውስጥ ነው</h1>


<p>የድንበር ኮሚሽኑ እ.ኤ.አ መጋቢት 21 ቀን 2003 ዓ.ም ባድመ የኤርትራ ግዛት አካል መሆኗን ከገለፀ በኋላ መንግሥት በህዝብና በዓለም አቀፍ ህብረተሰብ ፍላጐቶች መለያየት ምክንያት ለውሳኔ መቸገሩን አስተያየት ሰጪዎች ገለፁ።</p>

<p>በቅርቡ ኮሚሽኑ ይፋ ባደረገው ሪፖርት ላይ የመንግሥት ባለሥልጣኖችና የዳኞች ቡድን እየተወያየበት እንደሆነ ስማቸው መግለጽ ያልፈለጉ ግለሰቦችና የተባበሩት መንግሥታት ድርጅት የዜና ማሠራጫ ገልፀዋል።</p>

<p>ጉዳዩን አስመልክቶ በርካታ ታዋቂ ግለሰቦች ስሜታቸውንና ውሳኔው በኢትዮጵያና በገዥው ፓርቲ ላይ የሚያደርሰውን ተጽኖ እንደሚከተለው ገልፀዋል።</p>

<p><span class="bold"><p>መንግሥትን ሊያወርዱ የሚችሉ ውሳኔዎች ናቸው</span></p>

<p>ዶ/ር ብርሃኑ ነጋ፣ ባድመ ወደ ኢትዮጵያ ገብቷል ተብሎ የተነገረው የመንግሥት አቋም በደንብ ያልተገናዘበ እንደነበር አስታውሰው አሁን ውጤቱ ግልፅ እየሆነ ነው ብለዋል።</p>

<p>ባድመ ለኤርትራና ለኢትዮጵያ ጦርነት ዋና ምልክት ሆና መቀመጧን ተናግረው መንግሥት በዚህ ጦርነት ለሞቱባቸው ቤተሰቦችና ለህዝቡ "ለምን እንደሞቱ ውሳኔው እንዴት እንደተወሰነ፣ ከኢትዮጵያ ጥቅም አንፃር ምን እንደሚመስልና በፊት ባድመ የኛ ነች ብለን የተከራከርንበት ምክንያት ምን እንደነበር" በግልፅ ማቅረብ እንዳለበት አሳስበዋል።</p>

<p>ውሳኔዎቹ ዴሞክራሲ ባለባቸው አገሮች መንግሥትን ከሥልጣን ሊያወርዱ የሚችሉ እንደሆኑ ጠቁመው መንግሥት በሁለት ችግሮች ምክንያት አጣብቂኝ ውስጥ መግባቱን ተናግረዋል።</p>

<p><span class="bold">ሽተው የሚያስዋሹትን አማካሪዎች ነው የመረጠው</span></p>

<p>የተወካዮች ምክር ቤት አባል ክቡር አቶ በድሩ አደም እንደተናገሩት ደግሞ ውሳኔውን ከቢቢሲና ከግል ጋዜጦች ካነበቡ በኋላ እጅግ በጣም መደንገጣቸውን አስረድተዋል።</p>

<p>አቶ በድሩ በባድመ ላይ በወቅቱ በርካታ ቅሬታዎችን ሲያቀርቡ እንደነበርና መንግሥት ይግባኝ የሌለበት የፍርድ ሂደት ውስጥ እንዳይገባና የካሳ ጥያቄም አንስተው እንደነበር አስታውሰው ሃሣቦቻቸው በሙሉ ሰሚ አጥተው መቅረታቸው እንዳሳዘናቸው ተናግረዋል።</p>

<p>አቶ በድሩ መንግሥት ተቻኩሎ ባድመ የኢትዮጵያ ነች የሚል እንደዚያ የተሳሳተ መግለጫ ከመስጠት መታገስ እንደነበረበት ጠቁመው ከእንግዲህ ወዲያ ወደ ጦርነት እንመለስ የማለቱ ጉዳይ አግባብነት እንደሌለው ተናግረዋል። በወቅቱ ትክክለኛ አቋም ያላቸውን እና ለአገራቸው የሚሟገቱ ሰዎችን መንግሥት አለማሳተፉ ቅር እንዳሰኛቸው ለፓርላማው መግለፃቸውን አውስተዋል። ጉድለቱ ከእኛ እንጂ ከኮሚሽኑ አይደለም ብለዋል።</p>

<p>ከዚህ በተጨማሪ በም/ቤት ደረጃ የኤርትራው ፕ/ት ኢሳይሳ አፈወርቂ የጦር ወንጀለኛ መሆናቸው በፓርላማው አቋም ቢወሰድም በድርድሩ ወቅት ገሸሽ ተደርጓል ብለዋል።</p>

<p><span class="bold">ድመን የችግሮች ሁሉ እናት አድርገን አናየውም</span></p>

<p>የአማራጭ ኃይሎች ሊ/መንበር የተከበሩ ዶ/ር በየነ ጴጥሮስ በበኩላቸው የባድመን ነገር ያን ያህል የችግሮች ሁሉ እናት ሆኖ የምናየው አይደለም ሲሉ አቋማቸውን ገልፀዋል። ወትሮውንም "ህወሓት/ኢህአዴግ ባድመ የምትባለውን መንደር መወረር ለመከላከል ወደ ጦርነት ገባ" የሚለውን አባባል እንደማይቀበሉት የተናገሩት ዶ/ሩ "የእኛ እምነት የኢትዮጵያን ህዝብ መብትና ጥቅም የሚያስከበር መካለል፣ የባህርን ወደብን ጨምሮ፣ እንዲደረግ መፈለግ ነው" ብለዋል።</p>

<p>ህወሓት/ኢህአዴግ ለባድመ ብሎ ጦርነት አካሂዶ ከሆነ አሁን ባድመ ወደዚያ ተካልሏልና ምን እንደሚሆኑ የሚያውቁት ራሳቸው ናቸው ሲሉ አጠቃልለዋል።</p>

<p><span class="bold">ይህ ሽንፈት ብቻ አይደለም ውርደትም ነው</span></p>

<p>የኢትዮጵያ ዲሞክራሲ ፓርቲ (ኢዴፓ) ም/ል ፕሬዚዳንት ዶ/ር ኃይሉ አርአያ በበኩላቸው "በሺ የሚቆጠር ሰው ህይወት ጠፍቶ፣ ንብረት ወድሞና ያሁሉ መስዋትነት ተከፍሎ የተገኘው ውጤት ግን ኪሳራ ነው፤ ይህም ሽንፈት ብቻ አይደለም ውርደት ነው" ብለዋል።</p>

<p>ኢዴፓ፣ የባድመን ለኤርትራ መሰጠት ያወቀው ዛሬ ሳይሆን በወቅቱ መሆኑን የተናገሩት ዶ/ሩ ኢዴፓ ከመጀመሪያውም የአልጀርሱን ስምምነት ሲቃወመው እንደነበርና ፓርላማው እንዳያፀድቀው መሟገቱን ገልፀዋል። እንዲሁም ለአውሮፓ ህብረትና፣ ለተባበሩት መንግሥታት ለአፍሪክ አንድነት ድርጅት ስምምነቱ ትክክል እንዳልሆነ መግለፃቸውን አስታውሰዋል።</p>

<p>ዶ/ር ኃይሉ በወቅቱ በውጭ ጉዳይ ሚኒስትር አማካኝነት የተሰጠው "የእንኳን ደስ አላችሁ መግለጫ" ረጋ ተብሎ ያልታየ እንደነበር አውስተው ይህም ዓይነት ስህተት የፈፀመ መንግሥት ለእራሱና ለህዝብ ከበሬት ቢኖረው ኖሮ ራሱን ከሥልጣን ማውረድ እንደነበረበት ተናግረዋል። ይህን ያህል ከባድ ጥፋት የፈፀመ መንግሥት ራሱንና ህዝቡን አክብሮ ከሥልጣን ካልወረደ የኢትዮጵያ ህዝብ የራሱን መፍትሔ መስጠት እንዳለበትና፤ ህገ መንግሥታዊ መሠረትም እንደ አለው ተናግረዋል።</p>

<p><span class="bold">የተለመደው ወኔአችን እንዳለ ነው</span></p>

<p>የጥንታዊት ኢትዮጵያ ጀግኖች አርበኞች ማህበር ፕሬዚዳንት ሊቀትጉሀን አስታጥቄ አባተ ውሳኔውን በፍፁም እንደማይቀበሉት ገልፀዋል። ፕሬዚዳንቱ "ይህ ውሳኔ የእኛን ሕልውና ለመንካት የተደረገ ነው" ካሉ በኋላ "ዛሬም ህይወታችንን በመሬታችን ላይ የምናሳልፍበት ይሆናል እንጅ ዝም ብለን የምንሠጥበት ሁኔታ መፈጠር የለበትም" ሲሉ ተናግረዋል።</p>

<p>ሀሳባቸውን ሲያጠቃልሉም "ገና ጦርነት ይመጣል ተብሎ፣ ገና ህይወት ያልፋል ተብሎ ዝም መባል የለበትም። ስለዚህ በዳኝነትም እንደገና መታየት አለበት። ከዚያም አልፎ በጉልበት እንነካለን ለሚል ያው የተለመደው ወኔያችን እንዳለ ነው" ብለዋል።</p>

<p><span class="bold">አንድ ዓይኔን ሆዴንና እግሬን ተመትቻለሁ</span></p>

<p>ከ1974 ዓ.ም ጀምሮ ለሃያ ዓመታት በትግል የቆየው መቶ አለቃ ገብረሊባኖስ መብራቱ በበኩሉ ባድመ ለኤርትራ መወሰኑ በጣም እንሳሳዘነው ገልጾ በውጊያው ወቅትም አንድ ዓይኑን ሆዱንና እግሩን እንደተመታ ተናግሯል። መቶ አለቃ "እኛ ድንበራችንን ለማስከበር ነው የሄድነው። ይሄ ሁሉ አካል ጎደሎ ህይወት ተሰውቶ ባድመ ለኤርትራ በመሰጠቷ ከፍተኛ ሀዘን ነው የተሰማኝ የትግራይ ህዝብም በካድሬ ተይዞ እንጂ ሆ ብሎ ያምፅ ነበር" ብሏል።</p>

<p>ሌላው የ27 ዓመት ወጣት ወ/ር እንዳለ ሀጐስ ደግሞ "በልጅነት እድሜዬ አካሌን ያጣሁበት ድንበር ተመልሶ ለኤርትራ ሲሆን በጣም ነው የሚሠማኝ። እኔ እስከማውቀው ባድመ የኢትዮጵያ ናት በአካባቢውም የትግራይ ልጆች ናቸው ያሉት። ለኤርትራ መወሰኑ የሚይሳዝን ነው፤ ያው ታሪክ አልባ ነው የሆነው" ሲል ገልጿል።</p>

<p>ከመንግሥት ወገን ያለውን ምላሽ ለማወቅ የባድመን ተወካይ፣ የውጭ ጉዳይ ሚ/ር፣ የማስታወቂያ ሚ/ርንና ዶ/ር ሰለሞን እንቋይን ለማናገር ሞክረን ሊሳካልን አልቻለም።</p>

<p><span class="bold">መንግሥት ስለውሳኔው የተናገራቸው</span></p>

<p>የኢትዮጵያ መንግሥት፣ ሚያዚያ 5 1994 ዓ.ም፣ የድንበር ኮሚሽኑ ውሳኔ በተሰጠበት እለት፣ የኢትዮጵያን አቋም የውጭ ጉዳይ ሚኒስትሩ አቶ ስዩም መስፍን በሚከተለው መልክ ገለጹ "....የኤርትራ መንግሥት.... የማይገባውን መሬት በኃይል ለመያዝ ባደረገው ሙከራ አሳፋሪ ሽንፈት እንደተከናነበ ሁሉ በህጋዊና ሠላማዊ ትግሉም አሣፋሪ ሽንፈንት ተከናንቧል። ይህ ውጤት የመላ ሀገራችን ሕዝቦች ፍትሀዊ ትግል ውጤት በመሆኑ ልኮራበት ይገባል። ከዚህ በመነሳት ውሳኔው ሕጋዊ የፍ/ቤት ውሳኔ በመሆኑና ይዘቱም በመሠረቱ ፍትሐዊ በመሆኑ የኢፌዴሪ መንግሥት በአልጀርሱ ስምምነት መሠረት ውሳኔውን ተቀብሎ ተግባራዊ ለማድረግ ዝግጁ መሆኑን ያስታውቃል።"</p>

<p>ሚ/ሩ ለኔሽን ጋዜጣ የካቲት 1/1995 ዓ.ም "ፍትሐዊ በመሆኑ ተቀብለነዋል" ያሉትን ውሳኔ የሚቃረን የሚመስል መግለጫ ደግሞ እንዲህ ሲሉ ሰጡ "በሁሉም አገሮች የይገባኛል ጥያቄ አሁንም ውሳኔውን መሠረት በማድረግ ሰፊ ክርክር እየተካሔደ ነው ያለው። የኢትዮጵያ መንግሥት ለዓለም አቀፉ ህብረተሰብም ግልፅ እንዳደረገው አንዲት ኢንች የራሱን ያልሆነውን መሬት አይፈልግም። የራሡ የሆነውንም መሬት ደግሞ አሳልፎ ሊሰጥ አይችልም።"</p>

<p>ባድመን አስመልክቶ ከዘሔግ እንደተመለሱ ሚ/ሩ የሰጡት ቃል እንዲህ የሚል ነበር "በምዕራቡ አካባቢ ሀገራችን ከአቀረበችው ጥያቄ በመነሳት ሻዕቢያ ይገባኛል ብሎ ወረራ የጀመረበት የባድመ አካባቢ የኢትዮጵያ እንደሆነ ኮሚሽኑ አረጋግጧል። በተጨማሪም በባድመ አካባቢ ኢትዮጵያ ስታስተዳድረው የነበረው ይዞታ ሁሉ የኢትዮጵያ እንደሆነ ወስኗል።</p>

<p>አቶ መለስ ዜናዊም ለቢቢሲ በሰጡ ቃል ምልልስ ላይ በቅርቡ የድንበር ኮሚሽኑ ባድመ በጦርነቱ ወቅት ሲያሥተዳድራት ለነበረ አገር ትሰጣለች ባለው መሠረት ለኢትዮጵያ መሰጠቷን እንደማይጠራጠሩ አስታውቀው ነበር።</p>

<p>የኢትዮጵያን ወገን ተከራካሪዎችን አስመልክቶ ጠቅላይ ሚኒስትሩና የውጭ ጉዳይ ሚኒስትሩ ጥር 21/1994 ዓ.ም ለፓርላማ አባላት፣ የ30 ዓመት ልምድ ያላቸውን ሙያተኞች መቅጠራቸውንና የመን ከኤርትራ ጋር አድርጋው በነበረው ክርክር ውጤት ያስገኙ ሰዎችን በከፍተኛ ወጪ እንደሚያሰሩ ተናግረው ነበር።</p>

<p>በኢትዮጵያ በኩል የተመረጡት ዳኞች ልዑል ቦላ ኦዴሱምባ አጂቦላና ክቡር አርተር ዋትስ ሲሆኑ አማካሪዎቹ ደግሞ አቶ ክፍሌ ወዳጆ፣ ፕ/ር መርዕድ ወልዳረጋይ፣ ዶ/ር አዳነ ኃይል፣ አቶ ሽፈራው በቀለ፣ አቶ ፀጋዬ በርሄና አቶ ሐድጉ ገ/መድን ነበሩ።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 24 ቀን 1995</a></p>

</body>
</html>	
