<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የትግራይ ክልል ፕሬዚዳንት ባድመ ሌላ ብጥብጥ እንዳያስነሳ አስጠነቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የትግራይ ክልል ፕሬዚዳንት ባድመ ሌላ ብጥብጥ እንዳያስነሳ አስጠነቀቁ</h2>


<p>የትግራይ ክልል ምክር ቤት ፕሬዚዳንት የኢትዮ-ኤርትራ ድንበር ኮሚሽን ባድመ የኤርትራ ግዛት መሆኗን አስመልክቶ ያወጣው ውሳኔ በአካባቢው ሌላ ግጭት እንዳያስነሳ አስጠነቀቀ።</p>

<p>የክልል ምክር ቤቱ ፕሬዚዳንት ፀጋዬ በርሄ ኢሪን ለተሰኘው የተባበሩት መንግሥታት ክልላዊ ዜና ወኪል እንዳሉት የድንበር ኮሚሽኑ ባድመ የኤርትራ አካል እንደሆነች ባለፈው ዓርብ ይፋ ያደረገው ውሳኔ በአካባቢው ነዋሪ ተቀባይነት ላያገኝ ይችላል። "በእኔ አመለካከት ይህ ትክክለኛ ፍርድ አይደለም፤ ለአሁን ብቻ ሳይሆን ለሚቀጥለው ትውልድ ጭምር ችግር ጥሎ የሚያልፍ ውሳኔ ነው" ሲሉ መናገራቸው ታውቋል። ፕሬዚዳንቱ እንዳሉት ውሳኔው በአንድ ላይ የነበሩ የማህበረሰብ አባላትን የሚለያይ ነው።</p>

<p>አቶ ፀጋዬ መቀሌ ላይ ለኢሪን እንዳሉት የኮሚሽኑ ውሳኔ የአካባቢው ነዋሪ የማይቀበለው ነው፤ እንዲያውም የአካባቢውን ነዋሪ ከኤርትራ ሚሊሺያ ኃይል ጋር ሊያጋጨው ይችላል። በግጭቱ መሃል የኢትዮጵያ ሠራዊት ከገባ ደግሞ የበለጠ እንደሚያደርገውም አስጠንቅቀዋል። "ድንበር ኮሚሽኑ ለምን ይሄንን አይነት ውሳኔ እንዳሳለፈ ሊገባንም ሆነ ልናውቀው አልቻልንም" ሲሉ ተናግረዋል።</p>

<p>አቶ ፀጋዬ ጨምረው እንዳሉት በድንበሩ አካባቢ ያሉት ነዋሪዎች በኮሚሽኑ ውሳኔ እስካልተስማሙ ድረስ የድንበር ማካለሉ ሥራ በተባለለት ጊዜ ሊጀመር አይችልም። "ድንበር መለያ ችካሉን መትከል ሲጀመር ችግር መፈጠሩ አይቀርም። ምን ዓይነት ውጤት ሊያመጣ እንደሚችል ግን ከአሁኑ መገመት አንችልም።"</p>

<p>ውሳኔው አገሪቱን የሚመራውን ፓርቲ ኢህአዴግን ጭምር እንደሚጐዳውም ገልፀዋል። "ውሳኔው የህወሓትን ፓርቲ ተቀባይነት ያደበዝዛል፤ ህወሓት በህዝቡ ለመታቀፍ ያለው አቅም ሊሳሳ ይችላል" ሲሉ ተናግረዋል።</p>

<p>የክልሉ ምክትል ፕሬዚዳን አቶ አባዲ ዘሞ በበኩላቸው የኮሚሽኑ ውሳኔ ከድንበር አካባቢ አልፎ በሌሎችም አካባቢዎች ችግር ሊያመጣ እንደሚችል ገልፀዋል።</p>

<p>ኢትዮጵያ ውሳኔውን ተቀብላ ወደ ድንበር ማካለሉ ሥራ የምትሄደውም በፀጥታው ምክር ቤት ከታዘዘች ብቻ መሆኑን በተጨማሪ ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 24 ቀን 1995</a></p>

</body>
</html>	














