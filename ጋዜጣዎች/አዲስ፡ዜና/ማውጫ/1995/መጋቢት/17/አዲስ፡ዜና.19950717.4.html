<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጦርነቱ ላይ የኢትዮጵያ መንግሥት አቋም አነጋጋሪ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጦርነቱ ላይ የኢትዮጵያ መንግሥት አቋም አነጋጋሪ ሆኗል</h2>


<p>አሜሪካ በኢራቅ ላይ የከፈተችው ወታደራዊ ዘመቻ የቀናት ዕድሜን አስቆጥሯል። ዘመቻው ከመጀመሩ በፊት ፈረንሣይ ሩሲያና ጀርመንን ጨምሮ በርካታ አገሮች የወታደራዊ ርምጃውን አላስፈላጊነት በመግለፅ አሜሪካ ጥቃት እንዳትከፍት አሳስበዋል። በአሜሪካ በአውሮፓና በሩቅ ምሥራቅ አገሮችም ወታደራዊ እንቅስቃሴውን በመቃወም ትዕይንተ ሕዝብ ተካሂዷል። የአፍሪካ ኅብረት፣ የአረብ ሊግና የመንግሥታቱ ድርጅትም የአሜሪካን አዝማሚያ እንደማይደግፉ ድምፃቸውን አሰምተዋል።</p>

<p>ይሁን እንጂ አሜሪካ ጥቃት በከፈተች ማግስት የአፍሪካ ህብረት አባላት የሆኑት ኢትዮጵያና ኤርትራ ከአሜሪካ ጐን መቆማቸውን ገልፀዋል። የኢትዮጵያ መንግሥትም የአሜሪካ የጦር አውሮፕላኖች በኢትዮጵያ ግዛት እንዲያርፉና የአየር ክልሏንም እንዲጠቀሙ ላልተወሰነ ጊዜ መፍቀዱን የውጭ ጉዳይ ሚኒስቴር አሳታውቋል።</p>

<p>በዚህ ጉዳይ ላይ ታዋቂ ግለሰቦች፣ የተለያዩ የህብረተሰብ ክፍል አባላት ተቃዋሚ ፓርቲዎች የፓርላማ አባላትና የዓለም አቀፉ ህብረተሰብ አካላትን አስተያየት ጠይቀናል።</p>

<p><span class="underline">"ውሳኔውን ፓርላማው ማወቅ ነበረበት" ሻለቃ አድማሱ መላኩ</span></p>
 
<p>የሕዝብ ተወካዮች ምክር ቤቱ አባል</p>

<p>የመላው ኢትዮጵያ አንድነት ድርጅት (መኢአድ)ን በመወከል የህዝብ ተወካዮች ምክር ቤት አባል የሆኑት ሻለቃ አድማሱ መላኩ የኢትዮጵያን የአየር ክልል መፍቀድ የሉዓላዊነት ጉዳይ ስለሆነ ፓርላማው ሊያውቀውና ሊወስንበት ይገባ እንደነበር ገልፀው የፓርላማ አባላት ግን ውሳኔውን በዜና መስማታቸውን ተናግረዋል።</p>

<p>ሻለቃ አድማሱ "ኢትዮጵያ የአየር ክልሏን ለአሜሪካ መፍቀዷን ጠቅላይ ሚኒስትሩ ወይም የውጭ ጉዳይ ሚኒስትሩ ሳይሆኑ አንድ የውጭ ጉዳይ ሚኒስትር ባለሥልጣን አስታወቁ መባሉ መንግሥት ጉዳዮን አሳንሶ ማየቱን ያመለክታል፤ ይሄ ግን ተገቢነት የለውም" ብለዋል።</p>

<p>ፓርላማው ሳያውቀው የኢትዮጵያን የአየር ክልል ማለትም የኢትዮጵያን ሉዐላዊነት ለሌላ አገር መፍቀድ ህገ ወጥና ህገ መንግሥቱን የሚፃረር ነው የሚል እምነት እንዳላቸውም ሻለቃ አድማሱ ገልፀዋል።</p>

<p><span class="underline">"ውሳኔው ኢትዮጵያ ከመካከለኛው ምሥራቅ ጋር ለሚኖራት ግንኙነት አደጋ ነው</span></p>

<p>አቶ ልደቱ አያሌው</p>

<p>የኢትዮጵያ መንግሥት ከአሜሪካ ጐን መቆሙና የአገሪቱን የአየር ክልል በራሱ መፍቀዱ ከአሰራር አንፃር ስህተት መሆኑን የገለፁት የኢዴፓ ዋና ፀሐፊ አቶ ልደቱ አያሌው ውሳኔው ከአገሪቱ ብሔራዊ ጥቅም አንፃር ትልቅ አደጋ አለው ብለው በግላቸው እንደሚያምኑ ተናግረዋል።</p>

<p>ከፓርላማው እውቅና ውጪ በመንግሥት የተወሰደው አቋም ኢትዮጵያ ከመካከለኛው ምሥራቅ አገሮችና ከአረቡ ዓለም ጋር ለሚኖራት ግንኙነት እንቅፋት እንደሚሆን ያላቸውን ሥጋት አቶ ልደቱ ገልፀው በችኮላና በፍጥነት ከአሜሪካ ጐን ከመቆም ይልቅ የገለልተኝነትን አማራጭ መከተል ይሻላል ብለው እንደሚያምኑ ገልፀዋል።</p>

<p>ከጦርነቱ ስፋትና ሊኖረው ከሚችለው ሃይማኖታዊ ይዘት አንፃር ኢትዮጵያ የያዘችው አቋም ወደፊት አሉታዊ ተፅዕኖ ሊኖረው ይችላል ብለዋል።</p>

<p>ውሳኔው የተሰጠው ኢትዮጵያ በፀረ ሽብርተኝነት ላይ ከአሜሪካ ጋር ባላት የጋራ አቋም ነው መባሉን አስመልክቶም አሜሪካ ጦርነቱን ያስነሳችው ጅምላ ጨራሽ መሣሪያ ለማስፈታት በሚል እንጂ ሽብርተኝነትን ለመከላከል በሚል አይደለም በማለት ተናግረዋል።</p>

<p><span class="underline">"የኢትዮጵያ አቋም ትክክለኛ ምርጫ ነው"</span></p>

<p>አንዳንድ የዩኒቨርሲቲ ተማሪዎች</p>

<p>የኢራቅ አሜሪካ ጦርነትን አስመልክቶ የአዲስ አበባ ዩኒቨርሲት የውጭ ቋንቋዎችና ስነጽሁፍ የአራተኛ ዓመት ተማሪ የሆነው ባህታ ታደሰ፣ የሦስተኛ ዓመት የፖለቲካል ሳይንስና ዓለም አቀፍ ግንኙነት ተማሪ የሆነው ሁናቸው በላይ ጦርነቱ ከተባበሩት መንግሥታት ድርጅት ውጭ መደረጉ አግባብ ያለመሆኑን ገልፀዋል።</p>

<p>ተማሪ ሁናቸው "ኢትዮጵያ ብሔራዊ ጥቅሟን ለማስጠበቅ ቅድሚያ በመስጠት የአየር ክልሏን መፍቀዷ ትክክል ነው" ብሎ እንደሚያምን ሲናገር። ተማሪ ባህታ በበኩሉ "ኢትዮጵያ የአየር ክልሏን መፍቀዷ ትክክለኛ ምርጫ ነው" ብሏል።</p>

<p>ጦርነቱ መካሄድ ያለበትና አስፈላጊ ነው ብሎ እንደሚያምን የሚናገረው የአራተኛ ዓመት የህግ ተማሪ ዳንኤል ብርሃነ ነው። ተማሪው ከተባበሩቱ መንግሥታት መሪነት ውጭ መካሔዱ ግን ተገቢ እንዳልሆነ ተናግሮ "ኢትዮጵያ የአየር ክልሏን ለአሜሪካ መፍቀዷ የጥቅም ጉዳይ በመሆኑ ሌላ ምንም አማራጭ የለንም። ምናልባት ቶሎ ይፋ ማድረጓ ከሌሎች የአፍሪካ አገራት ጋር ያላትን ግንኙነት ሊያሻክረው ይችል ይሆናል" ብሏል።</p>

<p><span class="underline"><p>"ጦርነቱ ለአሜሪካ ብቻ ሳይሆን ጦርነቱን ለደገፉ አገራትም የሚያስፈራ ነው</p></span>

<p>ዶ/ር ጳውሎስ ሚኪያስ</p>

<p>በካናዳ ኮንኮርዲያል ዩኒቨርሲቲ የፖለቲካ ሳይንስ መምህር የሆኑት ኢትዮጵያዊው ዶ/ር ጳውሎስ ሚኪያስ ራዲዮ የቡሽ አስተዳደር የከፈተውን ጦርነትና ይህን የደገፉትን መንግሥታት አስመልክቶ ለአሜሪካ ድምጽ እንደገለፁት ጦርነቱ እንደ ቡሽ አስተዳደር እምነት አሸባሪነት የሚያጠፋ ሳይሆን በዓለም ዙሪያ ያሉትን 1 ነጥብ 2 ቢሊዮን ሙስሊምን በአሜሪካ ላይ የሚያነሳሳ ነው። ሁኔታው የበለጠ አሸባሪነትን የሚያስፋፋና በአሜሪካ ላይ ብቻ ሳይሆን እሷን በደገፉ እንደ ኢትዮጵያ ባሉ አገራት ሳይቀር የሚያስፈራ ሁኔታ የሚፈጥር መሆኑንም ገልፀዋል።</p>

<p>እንደ ዶ/ር ጳውሎስ አስተያየት ጦርነቱ አክራሪ ሙስሊም መንግሥታት ሥልጣኑ ላይ እንዲወጡ የሚያደርግ እንጂ እነሱን የሚያጠፋ አይደለም።</p>

<p>ይህ በእንዲህ እንዳለ በአረቡ ዓለም በተለይ በጅዳና በአቡዳሚ የሚኖሩ ኢትዮጵያውያን መንግሥታችሁ አሜሪካን ደግፏል በሚል ከፍተኛ ተፅዕኖ እየደረሰባቸው መሆኑን ከሥፍራው የደረሰን መረጃ ያመለክታል።</p>

<p>የኢትዮጵያውያኑ አሠሪ የሆኑት አረቦች የኢትዮጵያ መንግሥት ለአሜሪካ የጦር አውሮፕላኖች የአየር ክልል መፍቀዱን ተከትለው በኢትዮጵያውያኑ ላይ ተፅዕኖ ማሳደር መጀመራቸውን ኢትዮጵያዊያኑ ከሥፍራው ለቤተሰቦቻቸው ገልፀዋል።</p>

<p><span class="underline">"የኢትዮጵያ አቋም ጥቅሟን ያስከብራል</span></p>

<p>አንድ የውጭ ጉዳይ ባለሥልጣን</p>

<p>በሌላ በኩል አንድ የውጭ ጉዳይ ሚኒስቴር ባለሥልጣን ከአዲስ ዜና ጋር ባደረጉት ቃለ ምልልስ "ኢትዮጵያ ሽብርተኝነትን ለመዋጋት ከአሜሪካ ጋር በጋራ ትሠራለች፤ የአየር ክልሏን መፍቀዷ እና በኢራቅ ላይ የሚካሄደውን ዘመቻ መደገፏ ከዚህ ተነጥሎ የሚታይ አይደለም" ብለዋል።</p>

<p>ባለሥልጣኑ እንደሚሉት ኢትዮጵያ የአየር ክልሏን ለመፍቀድና ሌሎችንም ድጋፎች ለመስጠት ማቀዷ ከአሜሪካ ጋር በጋራ ለምትሠራው የፀረ ሽብርተኝነት የጋራ ትብብር አካል ተደርጐ መታየት አለበት። የኢትዮጵያ ድጋፍ ጥቅሟን ያስከብራል ብለው እንደሚያምኑም ባለሥልጣኑ ተናግረዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 17 ቀን 1995</a></p>

</body>
</html>	
