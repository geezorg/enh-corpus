<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ንግድ ም/ቤት አዲሱን ረቂቅ ሕግ እንደማይቀበል ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ንግድ ም/ቤት አዲሱን ረቂቅ ሕግ እንደማይቀበል ገለፀ</h2>


<p>የኢትዮጵያ ንግድ ም/ቤት በቅርቡ የወጣውን የንግድና የዘርፍ ማኅበራት ምክር ቤቶች ማቋቋሚያ አዋጅ አሁን ባለበት ደረጃ እንደማይቀበለው ለፓርላማው ገለፀ።</p>

<p>የም/ቤቱ ፕሬዚዳንት አቶ ብርሃነ መዋ እና ሌሎች የንግዱ ኅብረተሰብ አባላትና የንግድ ም/ቤቱ አመራር አካላት ሕጉን እንደማይቀበሉት የገለፁት ከትላንት በስቲያ በሕዝብ ተወካዮች ም/ቤት ተገኝተው ውይይት ካካሄዱ በኋላ ነው።</p>

<p>ረቂቅ ሕጉን አስመልክቶ በፓርላማው የሕዝብ አስተያየት በተሰጠበት ወቅት የንግድ ም/ቤቱ ፕሬዚዳንት እንዳሉት የንግድ ም/ቤቶች ለንግዱ ህብረተሰብም ይሁን ለብሔራዊና ለአገር ኢኮኖሚ ዕድገት የሚያደርጉትን አስተዋጽኦ የሚያሳንስና የሚገድብ ሆኖ ስላገኙት ከመጽደቁ በፊት ሕግ አውጭው ለሚኒስቴር መ/ቤቱ መልሶ ከነጋዴው ጋር በመወያየት በድጋሚ አዘጋጅቶ እንዲያቀርበው ጠይቀዋል። </p>

<p>የንግድና ኢንዱስትሪ ሚኒስትር አቶ ግርማ ብሩ በስፍራው እንደገለጹት ረቂቅ አዋጁ ይመለስ ማለት ተቀባይነት የሌለው እና ትክክል አለመሆኑን ጠቁመዋል። አዋጁ ም/ቤቶቹን የበለጠ ለማደራጀትና የመንግስትን ሚና በግልጽ ከማስቀመጥ ውጭ ጣልቃ የሚገባበት ሁኔታ የለም ብለዋል።</p>

<p>በየትኛውም ዓለም የነጋዴው ም/ቤቶች ንግድ ነክ በሆኑ ጉዳዮች ላይ ብቻ ሳይሆን በማናቸውም ማህበራዊና ኢኮኖሚ ነክ በሆኑ ጉዳዮች ላይ ንቁ ተሳትፎ እንደሚያደርጉም ፕሬዚዳንቱ ለፓርላማው ንግድና ኢንዱስትሪ ጉዳዮች ቋሚ ኮሚቴ ጠቅሰዋል።</p>

<p>የንግድ ም/ቤት ፕሬዚዳንቱ በማያያዝም "የንግድ ም/ቤቶች መቋቋም የንግዱን ህብረተሰብ ጥቅም ለማስጠበቅና ንግድን ኢንቨስትመንትን ለማስፋፋት እንዲያገለግሉ የሚቋቋሙ መሆናቸውን ገልፀው ሆኖም አዲሱ አዋጅ በዘርፋችሁ ብቻ እንጂ ከዚያ ውጪ አስተያየት አትሰጡም የሚል እቀባ እንዳለበት ተናግረዋል።</p>

<p>ሚኒስትሩ በበኩላቸውም ም/ቤቶቹ ከሥራ ባህሪያቸው ጋር የተያያዘ ብቻ አስተያየት እንዲሰጡ ረቂቅ አዋጁ ላይ መደንገጉን አመልክተዋል።</p>

<p>የንግድ ም/ቤቶች አባላት በማናቸውም ዘርፍ የሚገኙ የንግድ ህብረተሰብ አባላትን በአባልነት ሊይዙ የሚገባ መሆኑን አቶ ብርሃነ ገልፀው በረቂቅ አዋጁ እንደተቀመጠው ሳይሆን የዘርፍ ማህበራት በአንድ መስክ የተሰባሰቡ በመሆናቸው በንግድ ም/ቤቶች ውስጥ ሙሉ አባል ሆነው መቀመጥ የለባቸውም ሲሉ ተቃውመዋል። ይህ ካልሆነ በድምፅ አሰጣጥም ወቅት የዘርፉ ማህበራት፤ በንግዱ ህብረተሰብ አባላት ላይ በድምፅ ብልጫ ተጽዕኖ ሊያሳድሩ እንደሚችሉ በውይይቱ ላይ የተገኙ የንግዱ ህብረተሰብ አባላትም በወቅቱ አስተያየት ሰጥተዋል።</p>

<p>በውይይቱ ወቅት በአዋጁ የተጠቀሱ የተለያዩ ጉዳዮች ተነስተው ሚኒስትር ግርማ ብሩም ሰፊ ማብራሪያ ሰጥተዋል። ውይይቱን ያዘጋጀው የም/ቤቱ የንግድና ኢንዱስትሪ ጉዳዮች ቋሚ ኮሚቴ ከንግዱ ህብረተሰብ የሚቀርቡ ተጨማሪ ጥያቄዎች ካሉ አካቶ ለም/ቤቱ ከአዋጁ ረቂቅ ጋር ሪፖርት እንደሚያደርግ ገልጿል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና መጋቢት 17 ቀን 1995</a></p>

</body>
</html>	














