<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሶማሊያ ኤርትራ ጋር ያለን ግንኙነት እየተሻሻለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከሶማሊያ ኤርትራ ጋር ያለን ግንኙነት እየተሻሻለ ነው</h2>


<p>ከሶማሊያና ኤርትራ ጋር ያለን ግንኙነት እየተሻሻለ ነው ሲሉ ጠቅላይ ሚኒስትር መለስ ዜናዊ ገለፁ።</p>

<p>ጠቅላይ ሚኒስትሩ ከትናንት በስቲያ ታትሞ ከወጣው "አንዋል ሚቲንግስ ዴይሊይ" ከተባለው መጽሔት ጋር ባደረጉት ቃለ ምልልስ ላይ ኢትዮጵያ ከሶማሊያና ከኤርትራ ጋር ያላት ግንኙነት እየተሻሻለ መምጣቱን ገልፀዋል። ኢትዮጵያ ከጎረቤት አገሮች በተለይም ኬንያ፣ ጅቡቲና ሱዳን ጋር ያላት ግንኙነት እጅግ አመርቂ መሆኑን የጠቀሱት አቶ መለስ፣ ኢትዮጵያ ከራሷ ጋር ሠላም መፍጠሯና ከሁሉም ጋር መልካም ግንኙነት እንዲኖራት መፈልጓ የሚያስደስተን ነው ብለዋል።</p>

<p>ይህ በእንዲህ እንዳለ አስፈላጊው ጥረት ሁሉ ቢደረግም የኢትዮጵያ ኢኮኖሚ የትም ሊራመድ አልቻለም ሲሉ ጠ/ሚኒስትር መለስ ዜናዊ ገልፀዋል።</p>

<p>ጠቅላይ ሚኒስትሩ ከትናንት በስቲያ በአፍሪካ ልማት ባንክ ሲምፖዚየም ባደረጉት የመክፈቻ ንግግር ላይ እንደገለፁት "ኢትዮጵያ የተለያዩ ጥረቶችን ብታደርግም ደሀዎችን ማዕከል ያደረገ ፈጣን የኢኮኖሚ ዕድገት ማስመዝገብ ተስኗታል" ብለዋል። ጠ/ሚኒስትሩ "ድርቅ፣ አጥጋቢ የሆነ የመስኖ ሥራ አለመሠራት፣ ውሀን ማቆርና የጎርፍ አደጋን ማስቀረት አለመቻል፣ የግብርና ገበያዎች በአጥጋቢ ሁኔታ አለመንቀሳቀሳቸውን" በምክንያትነት አስቀምጠዋል። ለእነዚህ ችግሮች ምክንያት ናቸው ብለው ከጠቀሷቸው መካከልም "በቂ የሆነ የገጠር መሠረተ ልማት ለመዘርጋት የአቅም እጥረት መኖርና የገጠር ማህበራትና ለገበያ ድጋፍ የሚሰጡ ተቋማት በበቂ ሁኔታ አለመኖር" የሚሉት ይገኙበታል። </p>

<p>"እኛ ኢትዮጵያውያን የሚሊኒየሙን ዓላማ ተግባራዊ ለማድረግ ምንም ያህል አልተራመድንም" እያሉ የደጋገሙት አቶ መለስ ከግብርና ውጭ ያሉት ዘርፎች ማለትም ኢንዱስትሪው፣ መሠረተ ልማቱና ኢንቨስትመንቱ ከመመሪያዎቹና ቢሮክራሲያዊ ማነቆዎቹ ጋር ተደማምሮ ሊያራምደን አልቻለም ብለዋል። ኢትዮጵያ የውጭ ኢንቨስትመንት መሳብ አለመቻሏንም አልሸሸጉም።</p>

<p>አፍሪካዊያንና አፍሪካውያን ያልሆኑት በመላ የአለፈውን ልማድ፣ አድልዎና ቀኖናዊ ከሆኑ አሰራሮች በድፍረት መውጣት እንዳለባቸው ያወሱት አቶ መለስ ሌሎች እንዲያደርጉልን ከመጠየቃችን በፊት ወደራሳችን ልንመለከት ይገባል ብለዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 27 ቀን 1995</a></p>

</body>
</html>	














