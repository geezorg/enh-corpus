<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቆቃ ግድብ ደለል ማስተንፈሻ ለ30 ዓመት ተዘግቶ ኖረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቆቃ ግድብ ደለል ማስተንፈሻ ለ30 ዓመት ተዘግቶ ኖረ</h2>


<p>የቆቃ ግድብ ሲሰራ ለደለል ማስተንፈሻ የተሰራው በር ሳይከፈት ለሰላሳ ዓመታት ተዘግቶ መቆየቱ ተገለጸ። ለህዝብ ተወካዮች ም/ቤት የኢትዮጵያ ኤሌክትሪክ ኃይል ኮርፖሬሽን የ1995 በጀት ዓመት የ9 ወራት የሥራ አፈጻጸም ሪፖርት ከትላንት በስቲያ በቀረበበት ወቅት የኮርፖሬሽኑ ሥራ አስኪያጅ የኃይል እጥረት ያጋጠመው በተፈጥሮ መዛባት በተከሰተው በውሃ እጥረት ብቻ ሳይሆን በግድቦች በደለል መሞላት ጭምር አይደለም ወይ? ተብለው ለተጠየቁት በሰጡት መልስ የቆቃ ግድብ የደለል ማስተንፈሻን ከ30 ዓመታት በኋላ በቅርቡ በተሰራ ሰፊ ሥራ መከፈቱን አመልክተዋል።</p>

<p>ውሳኔ የሚሰጥ በመጥፋቱ ላለፉት ሰላሳ ዓመታት ተዘግቶ የነበረው የቆቃ ደለል ማስተንፈሻ በአውሮፓ ኅብረት፣ በውሃ ሚኒስቴርና በኮርፖሬሽኑ ትብብር በተሰራ ሥራ መከፈቱንና በሩ በደለል በመዋጡ ፕሮጀክቱ አደገኛ እንደነበር ጠቁመዋል። ማስተንፈሻው ዝቅተኛ ቦታ ላይ ስለነበር የግድቡን ውሃ አሟጦ ሊያወጣ የሚችልበት አደገኛ ሁኔታም ሊያጋጥም እንደነበር ገልጸዋል።</p>

<p>ውሳኔ የሚሰጥ እንዴት ጠፋ ተብለው ለተጠየቁት ግን መልስ ከመስጠት ተቆጥበዋል።</p>

<p>የኮርፖሬሽኑ ሥራ አስኪያጅ አቶ ምህረት ደበበ እንዳሉት ከዚህ ቀደም የኤሌክትሪክ ኃይል ለማመንጨት ብቻ እንጂ ለደለል ጉዳይ የተለየ ትኩረት ባለመሰጠቱ የቀደሙት ቀርቶ በቅርቡ ሥራቸው እየተጀመረ ያሉት እነ ጐጀብና ተከዜ ግድቦች ሲጠኑ የደለል ጉዳይ እንዳልታሰበበት ጠቁመው ወደፊት ይሰራሉ ተብሎ ዕቅድ የተያዘላቸው የበለስ፣ የጨሞጋና ባሮ-አኮቦ የኃይል ማመንጫ ጣቢያዎች ግን የደለልና የአካባቢ ጉዳይም ሰፊ ትኩረት ተሰጥቶት አብሮ መጠናቱን ተናግረዋል።</p>

<p>ከዚህ ቀደም በአገሪቱ ባይኖርም በአሁኑ ወቅት በተለየ ሁኔታ አንድ የኃይል ማመንጫ ጥናት ለመስኖ፣ ለውሃ ሀብት፣ ለአሳ፣ ለቱሪዝምና ሌሎች ተዛማጅ ጉዳዮች ትኩረት ተሰጥቷቸው እየተጠኑ መሆኑን ሥራ አስኪያጁ ጠቁመው ጠቀሜታና ጉዳቶች በግልጽ ትኩረት አግኝተዋል ብለዋል።</p>

<p>በአሁኑ ወቅት ኮርፖሬሽኑ ሰፊ የደለል ጥናት እያካሄደ መሆኑን አቶ ምህረት ጠቅሰው በዚህም በግድቦች ያለው ደለል መጥረግ ይቻላል? ቢጠረግስ ግድቡ ይፈርሳል? ኢኮኖሚያዊ ጠቀሜታው ምን ያህል ነው? የገንዘብ አቅማችን ይፈቅዳል? ደለሉን ከመጥረግ ግድቡን ባለበት ለማሳደግ ይቻላል ወይስ ሌላ ግድብ መገንባት የሚሉ አማራጮችን በዝርዝር ትኩረት ተሰጥቶ እየተጠና መሆኑን ገልጸዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 27 ቀን 1995</a></p>

</body>
</html>	














