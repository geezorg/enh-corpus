<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሃይማኖት የሥነ ምግባር መመሪያ እንደሚያስፈልግ ተጠቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሃይማኖት የሥነ ምግባር መመሪያ እንደሚያስፈልግ ተጠቆመ</h1>


<p>በኢትዮጵያ ውስጥ አሁን እየታየ ያለውን የሃይማኖት እንቅስቃሴ ሥርዓት የሚያስይዝ የሥነ ምግባር መመሪያ እንደሚያስፈልግ ተጠቆመ።</p>

<p>በአለፈው ሳምንት የጂቲዜድና በፌዴራል ጉዳዮች ሚኒስቴር በተዘጋጀ ዐውደ ጥናት ላይ አቶ መድሀኔ ታደሰ ባቀረቡት ጥናት ላይ እንደተገለፀው በሃይማኖት ነፃነት ላይ ተገቢ የሆኑ ቁጥጥር ወይም የሥነ ምግባር መመሪያ ዓይነት ካልተዘጋጀ በስተቀር አሁን የሚታየው እንቅስቃሴ በሚቀጥሉት አስርተ ዓመታት ኢትዮጵያን ወደ ግጭቶች ሊያመራት ይችላል።</p>

<p>አቶ መድህኔ በጥናታቸው በአሁኑ ጊዜ የሚንቀሳቀሱትን አዳዲስ የእስልምና ሃይማኖት እንቅስቃሴዎችና በአዳዲስ የክርስትና እምነት እንቅስቃሴዎች ላይ ተገቢው ውይይትና ቁጥጥር ካልተደረገ ጉዳዩ በጣም አደገኛ እየሆነ መምጣቱን አሳይተዋል።</p>

<p>ጉዳዩን አስመልክቶ የኢትዮጵያ ካቶሊካዊት ቤተ ክርስትያን ተወካይ አቶ ደምሴ ወ/አረጋይን አነጋግረን ባገኘነው መልስ ቤተ ክርስቲያን የሃይማኖት የሥነ ምግባር መመሪያ (ቾደ ኦፍ ቾንዱችት) እንደሚያስፈልግ እንደምታምንና መመሪያው ግን ከውጭ የመነጨ ሳይሆን ከእምነታቸው መመሪያ መመንጨት እንዳለበት ገልፀዋል።</p>

<p>አሁን ያለው የሃይማኖት እንቅስቃሴ በሚቀጥሉት አስርት ዓመታት ግጭቶችን ሊወልድ ይችላል ተብሎ ለተጠየቁት ጥያቄ አቶ ደምሴ "አንዱ የሌላውን እምነት እስካከበረ ድረስ ግጭት አይኖርም ብለን እናምናለን" ካሉ በኋላ "አንዱ በሌላው እምነት ተከታይ ላይ ተፅእኖ በማሳደር፣ በጥቅም፣ በደለል፣ በማስፈራራትና የሌላውን እምነት በማሳጣት" መሆን እንደሌለበት ገልፀዋል።</p>

<p>"እምነቶች ሁሉ ሥነ ምግባር አላቸው። ሌላውን ማክበር መብቱን መጠበቅ የእምነቶች ሁሉ የጋራ ሥነ ምግባር መሆን አለበት" የሚሉት አቶ ደምሴ አክራሪና የጥላቻ ፕሮፖጋንዳዎች ገደብ ሊጣልባቸው ይገባል" ብለዋል። እንዲሁም ሃይማኖት ኃላፊነት የማይሰማቸው ወገኖች የፖለቲካ መሣሪያ መሆን የለበትም ሲሉ አሳስበዋል።</p>

<p>አሁን እየታዩ ላሉት ችግሮች ቤተ ክርስትያኗ መፍትሔ እንዳላት ተጠይቀው በሰጡት መልስ "ሕዝብን ከሚያራርቅ ይልቅ በሚያቀራርብ ላይ ማተኮርና ከአይዲዮሊጂ ጭቅጭቅ ይልቅ ወደ ልማት፣ እድገት፣ ትምህርት በማዘንበል ወገኖችን ከችግር ማላቀቅ ያስፈልጋል" ብለዋል።</p>

<p>የአቶ መድህኔን ጽሁፍ እንዲህ አይነቱን ያልተደፈረ መስክ ለውይይት በመክፈቱ ሊመሰገን እንደሚገባ ተናግረዋል። የኢትዮጵያ ኦርቶዶክስ ቤተ ክርስትያንን፣ የኢትዮጵያ ወንጌላዊያን ቤተ ክርስትያንና የእስልምና ጽ/ቤቶች ለማናገር ሞክረን በሚሰጡን የተለያዩ ምክንያቶች ሳይሳካ ቀርቷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 6 ቀን 1995</a></p>

</body>
</html>	














