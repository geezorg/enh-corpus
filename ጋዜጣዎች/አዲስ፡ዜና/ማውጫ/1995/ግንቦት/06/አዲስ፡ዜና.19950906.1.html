<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ ከ300 ሺ በላይ ሠራዊት እያሰለጠነች ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራ ከ300 ሺ በላይ ሠራዊት እያሰለጠነች ነው</h1>


<p>ኤርትራ ከ300 ሺ በላይ ሠራዊት ወይም ከዜጐቿ ውስጥ አንድ አስረኛውን የውትድርና ትምህርት እየሰጠች እንደሆነ አንድ ጽሁፍ አመለከተ። የኢትዮጵያና የኤርትራ የሃይማኖት አባቶች ሊያደርጉት የነበረው ውይይት ሳይሳካ ቀርቷል። እንደዚሁም ኤርትራ ከድንበር ጉዳይ ጋር በተያያዘ ከኢትዮጵያ ጋር እንደማትነጋገርና ጉዳዩም በማያዳግም ሁኔታ መዘጋቱን ገልፃለች።</p>

<p>የኤርትራ ተጠባባቂ የማስታወቂያ ሚኒስትር አሊ አብዱ አህመድ ከትናንት በስቲያ በሰጡት መግለጫ ኤርትራ ድንበርን አስመልክቶ ከኢትዮጵያ ጋር ውይይት ልታካሂድ ነው ተብሎ የተሰራጨውን ወሬ መሠረተ ቢስ ነው ብለዋል።</p>

<p>ኒው ፒፕል የተባለ በካምቦኒ ሚሲዮናዊያን የሚታተመው መጽሔት በአገሪቱ ያለውን አጠቃላይ ሁኔታ እንደሚከተለው ይገልፀዋል።</p>

<p>"ወጣቶች ከየመንገዶቹ እየጠፉ ነው። ሁሉም ተማሪዎች የኤርትራን ብሔራዊ ፈተና ከተፈተኑ በኋላ በግዴታ ወደ ጦር ካምፖች እየገቡ ነው። ዋርሰይ ኢካሎ ተብሎ በሚጠራው በዚሁ ፕሮግራም ከ18 እስከ 40 ዓመት ያሉ ኤርትራውያን ተካትተዋል። አሁን በርካታ ህዝብ ወደ ካምፑ እየገባ ነው፤ መቼ እንደሚመለሱ ግን አይታወቅም። ከ300 ሺ ህዝብ በላይ ወይም አንድ አስረኛው የኤርትራ ህዝብ ወታደራዊ ካምፖች ውስጥ ይገኛል።"</p>

<p>ጽሁፉ በኤርትራ ተስፋማርያም ወልደገብርኤል የተባለውን የባሬንቱ ነጋዴ ጠቅሶ ሲያትት "በኤርትራ ያለው ሁኔታ ሰው ሊሸከመው ከሚችለው በላይ ነው። ባለፉት ዓመታት ከኢትዮጵያ ጋር የተደረገው ጦርነትና ረሀብ አገሪቱን አድክሟታል። ወጣቶቹ እየተንገላቱ ነው። በካምፕ ውስጥ ከ6ና7 ዓመት በላይ ያሉ ሞተዋል። በተለይ ለሴቶች አስቸጋሪ ነገር ነው። ከካምፕ ከወጡ በኋላ እድሜያቸው ይገፋና ትዳር አይዙም። ትምህርታቸውንም መቀጠል አይችሉም። ጊዜያቸው በከንቱ ስላለፈ ምንም ተስፋ የላቸውም። ወጣቶችም በፍርሃት ተውጠው ይገኛሉ። ለዚህም ነው በጊዜው አገሪቱን እየለቀቁ የሚጠፉት።</p>

<p>መጽሔቱ በማያያዝም "በርካታ ወንዶችና ሴቶች ሱዳንን አቋርጠው ሊቢያ ለመግባት በእግራቸው ይሞክራሉ። እንደ አንዳንዶቹ ግምት ከሚሔዱት ውስጥ አንድ ሦስተኛ የሚሆኑት በረሀውን አቋርጠው ሜድትራንያን ባህር አጠገብ ሲደርሱ ይሞታሉ። ከሊቢያ ጣሊያን ለመሔድ በጣም አደገኛ ነው። ባለፈው ጥር ወር 400 ኤርትራውያን ማልታ ላይ ተይዘው ወደ ኤርትራ ተልከዋል። ሁሉም አሁን በእስር ወይም ወታደራዊ ካምፖች ውስጥ ይገኛሉ።</p>

<p>ስለ ፕሬዚዳንት ኢሳያስ አፈወርቂ ሲናገር ደግሞ "አፈወርቂ በተቃዋሚዎቹ ላይ ጭካኔ የተሞላበት እርምጃ በመውሰድ ላይ ነው። ፍፁም የለየለት አምባገነን ሆኗል። እጅግ በጣም ጥቂቶቹ ይቀርቡታል። በመጀመሪያዎቹ የነፃነት ዓመታት በአስመራ ጐዳናዎች ሲንቀሳቀስ ህዝብ ያየው ነበር። አሁን ግን ፈሪ ሆኗል። ለህዝብም አልፎ አልፎ ነው የሚታየው።"</p>

<p>የሃይማኖት ነፃነት በተመለከተ ደግሞ ዘገባው እንዲህ ሲል ይገልፃል፣ "ባለፈው የፈረንጆች ዓመት የካቶሊክ ሊቃነ-ጳጳሳት እግዚአብሔር ይህችን አገር ይወዳታል" በሚል አንድ ደብዳቤ ልከው ነበር። ጳጳሶቹ በአገሪቱ ስላለው ችግር፣ ስለፖለቲካው፣ ስለሚደረጉ ለውጦች ትችት አቅርበዋል። መንግሥት በደብዳቤው ይዘት ተናድዶ መልስ ሰጥቷል። በአገሪቱ ያሉ የካቶሊክ እምነት ተከታዮች ከጠቅላላው የሕዝብ ቁጥር 3 ነጥብ 5 በመቶ ብቻ ቢሆንም ሌሎች አካሎች ዝምታን ሲመርጡ ቤተ ክርስትያኗ በድፍረት ኢሳያስን ወቅሳለች። ዛሬ ካቶሊክ ቤተ ክርስቲያን የኢሳያስ ጠላት ሆኖ እየታየች ነው። ከኢትዮጵያ ጋር ያለው ውጥረት አልበረደም። ስለባድመ የመጨረሻ የሆነ ውሳኔ አልተሰጠም። ጥሩ የሚባሉት የእርሻ ቦታዎች ፈንጂ ስለተቀበረባቸው ህዝቡ ሊያርሳቸው አልቻለም የወደፊቱ የኤርትራ ሁኔታ ተስፋ የሚሰጥ አይደለም። ኤርትራ ሁለተኛ የነፃነት ጦርነት ማካሔድ አትችልም። የቀድሞው ትውልድ ጦርነት ለማድረግ ተሰላችቷል። አሁን ኢሳያስን ለማውረድ ማንም ደሙን ማፍሰስ አይፈልግም። ህዝቡ ግን ለውጥ ይፈልጋል። ያን ግን ሩቅ ነው"።</p>

<p>በተያያዘ ዜናም የኢትዮጵያና የኤርትራ የሃይማኖት አባቶች ሊያደርጉት የነበረው ውይይት ሳይሳካ ቀርቷል። ውይይቱ ባለፈው ግንቦት ወር መጀመሪያ ላይ በናይሮቢ ኬኒያ ሊካሄድ ታስቦ የነበር ቢሆንም የኤርትራ ልዑካን ሊገኙ ባለመቻላቸው አልተሳካም።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 6 ቀን 1995</a></p>

</body>
</html>	














