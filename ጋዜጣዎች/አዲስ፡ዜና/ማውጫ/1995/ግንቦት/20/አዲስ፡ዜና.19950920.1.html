<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ለባድመ ብለን አንዲት ጥይት አንተኩስም" ጠ/ሚ መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ለባድመ ብለን አንዲት ጥይት አንተኩስም" ጠ/ሚ መለስ ዜናዊ</h2>


<p>ጠቅላይ ሚኒስትር መለስ ዜናዊ ባድመ የህግን የበላይነት ከማረጋገጥ አኳያ ባላት ፋይዳ እንጂ በመሬትነት አናያትም፣ ገና ከመጀመሪያውም መሬት ስለተወሰደብን አልተዋጋንም ወደፊትም ጥይት አንተኩስም ሲሉ ገለፁ።</p>

<p>የግንቦት 20 አሥራ ሁለተኛ ዓመትን ምክንያት በማድረግ ጠቅላይ ሚኒስትር መለስ ከኢህአዴግ ልሳን አብዮታዊ ዴሞክራሲ ጋር ባደረጉት ቃለ ምልልስ ባድመ የመሬት ወይም የክብር ጉዳይ አይደለችም፣ የህግ የበላይነትን የማረጋገጥ ጉዳይነት፤ ስለዚህ የህግ የበላይነት እንዲረጋገጥ እንሰራለን ብለዋል።</p>

<p>መሬታችንን አሳልፈን አንሰጥም የሚለውን አቋም በተመለከተ ጠቅላይ ሚኒስትሩ ሲያብራሩ "ፍርድ ስለተዛባ እርሱን ለማቃናት በሕጋዊ መንገድ መታገል ትክክል ነው። ከዚህ አልፎ መሬት በፍርድ ሌላ ተወስኗልና አልቀበልም ማለት ግን ከህግ ውጪ መሆንና ፀረ ህዝብነት ነው" ሲሉ ተናግረዋል።</p>

<p>በድንበር ይገባኛል ክርክሩ ኢህአዴግ በሚገባ ተሟግቷል ያሉት ጠቅላይ ሚኒስትር መለስ የማንፈልገው የዳኛ ውሳኔ ሊሰጥ እንደሚችል ከአገራችን ዳኞች አንዳንድ ውሳኔዎች መገንዘብ ይገባል በማለት ገልፀዋል።</p>

<p>ጠቅላይ ሚኒስትሩ ኢትዮጵያ ባድመን ለማስመለስ የኃይል እርምጃ እንደማትወስድ ሲያረጋግጡ "ከጀመርነው የልማት ጉዞ ላለመደናቀፍ ጠመንጃችን የሕግን የበላይነት ለማረጋገጥ ካልሆነ በቀር እርሱን በመጣስ አንዲት ጥይት አንተኩስም፣ መተኮስም የለበትም" ብለዋል።</p>

<p>የአገራችን ጥገኞች አጋፋሪያቸውን ሻዕቢያን አጅበው ማለቂያ የሌለው ፕሮፖጋንዳ በማካሔድ ላይ ናቸው ያሉት ጠቅላይ ሚኒስትር መለስ ውሳኔው ከሕግ አኳያና ጠማማ ከመሆኑ አኳያ እንቃወመዋለን፣ እንዲስተካከልም የቻልነውን ያህል በህጋዊና በሰላማዊ መንገድ ሁሉ እንታገላለን፣ ከህጋዊና ሰላማዊ መንገድ ውጪ የሆነች አንዲት እርምጃ እንኳን አንወስድም ሲሉ አብራርተዋል።</p>

<p>ጠቅላይ ሚኒስትር መለስ ኢህአዴግ በባድመ ጉዳይ ላይ ያለው አቋም ይሄ ብቻ መሆኑን ገልፀው "ከዚህ ውጪ ከሞቀው ጋር አብሮ መሞቅ፣ በሞቀ ጭፈራ ውስጥ ገብቶ መዝለል አድርባይነት፣ ኋላቀርነትና ፀረ ህዝብነት እንጂ ኢህአዴግነት አይደለም" ሲሉ አጠቃለዋል። </p>

<p>በሌላ በኩል የኤርትራው ፕሬዚዳንት ኢሳያስ አፈወርቂ በድንበር አካባቢ አንዳንድ የጦርነት ፍንጮች ማየታቸውን ገልፀው ኢትዮጵያ መቼ ጥቃት ልትሰነዝርብንና የድንበር ኮሚሽኑን ውሳኔ ውድቅ ልታደርግ እንደምትችል አይታወቅም ብለዋል።</p>

<p>ባለፈው ቅዳሜ በተከበረው የአገሪቱ የነጻነት ቀን በዓል ላይ ባደረጉት ንግግር "የማይታመን ነገርን በመጠበቅ እንዳለፉት ዓመታት መታለል የለብንም" ያሉት ፕሬዚዳንት ኢሳያስ ኢትዮጵያ በባድመ ነዋሪዎችን በማስፈርና የኮሚሽኑን ውሳኔ ባለመቀበል የድንበር ማካለሉን ለማዘግየት እየሞከረች ነው ሲሉ ዳግም ከሰዋል።</p>

<p>ይህ በእንዲህ እንዳለ በኢትዮጵያና በኤርትራ የመንግሥታቱ ድርጅት ተልዕኮ (አንሚ) በሁለቱ አገሮች መካከል ቀጣይ ንግግር ቢደረግ ጠቃሚ መሆኑን ሲጠቁም አንዳንድ ዲፕሎማቶች ደግሞ ድንበር ማካለሉ ቢዘገይ ውጥረቱን ለማርገብ ይረዳል የሚል እምነት እንዳላቸው በመግለፅ ላይ ይገኛሉ።</p>

<p>ሰሞኑን በሁለቱ አገሮች መካከል በተሰጠ የሳተላይት የቀጥታ መግለጫ የአንሚ ቃል አቀባይ የሁለቱ አገሮች አለመግባባት ለድንበር ማካለሉ መዘግየት ምክንያት ሊሆን እንደሚችል ገልፀው፤ ነገር ግን ሁለቱም አገሮች ቀጣይ ድርድር የማድረግ ፍንጭ እንዳላሳዩ ተናግረዋል።</p>

<p>"አንሚ በሁለቱ አገሮች መካከል የሚደረጉ ውይይቶች ጠቃሚ መሆናቸውን ያምናል፣ ውይይቱን የማድረጉ ኃላፊነት ግን የራሳቸው የአገሮቹ ነው" ያሉት የአንሚ ቃል አቀባይ ወደ ውይይት የመግባት ፍላጐት ካላቸው አንሚ ሁኔታዎችን እንደሚያመቻች አመልክተዋል።</p>

<p>ተቀማጭነታቸው በአዲስ አበባ የሆነ ዲፕሎማቶች በበኩላቸው የሰላም ስምምነት ከተፈራረሙ በኋላ ምንም ዓይነት ንግግር ያለመደረጉ እንዳስደነቃቸው በመግለጽ ዓለም አቀፉ ማኅብረሰብ በሁለቱ አገሮች መካከል ቀጣይ ንግግር እንዲደረግ ሁኔታዎችን ማመቻቸት እንደሚገባው አሳስበዋል።</p>

<p>በሌላ በኩል የምዕራብ ትግራይ ነዋሪዎች በድንበር ማካለሉ መረጣቸው ወደ ኤርትራ መሔዱን እንደማይቀበሉት ሲያስጠነቅቁ የመንግሥታቱ ድርጅት ተወካዮች ውይይታቸው በድንበር ማካለሉ ሊከሰቱ ስለሚችሉ ሰብዓዊና ህጋዊ ጉዳዮች ላይ ያተኮረ እንደነበረ አመልክተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ግንቦት 20 ቀን 1995</a></p>

</body>
</html>	














