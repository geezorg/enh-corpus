<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢህአዴግ አጥፍቶን እንዳይጠፋ ስጋት ላይ ደርሰናል" ዶ/ር መረራ ጉዲና</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢህአዴግ አጥፍቶን እንዳይጠፋ ስጋት ላይ ደርሰናል" ዶ/ር መረራ ጉዲና</h2>


<p>ገዢው ፓርቲ ኢሕአዴግ በተለያዩ አቅጣጫዎች እየወሰዳቸው ካሉት እርምጃዎች በመነሣት አጥፍቶን እንዳይጠፋ ስጋት ላይ ደርሰናል ሲሉ የኦሮሞ ብሔራዊ ኮንግረስ ሊቀመንበር ዶ/ር መረራ ጉዲና ተናገሩ። ኢዴአፓ በበኩሉ የህገ መንግሥቱ ይዘት እንዲቀየር አሳስቧል።</p>

<p>በኦሮሞ ብሔራዊ ኮንግረስ፣ በመላው ኢትዮጵያ አንድነት ድርጅትና በኢትዮጵያ የሠላምና የዴሞክራሲ አማራጭ ኃይሎች ምክር ቤት ጥምረት የተመሠረተው ትብብር ለዴሞክራሲ በኢትዮጵያ (ትዴኢ) ሰኔ 29/1995 ባካሄደው የመጀመሪያ ሕዝባዊ ስብሰባ ላይ ዶ/ር መረራ ጉዲና ባደረጉት ንግግር ኢህአዴግ በሥልጣን በቆየባቸው 12 ዓመታት እቅዱ አድርጎ የተነሣው ለራሱ ታማኝና ተገዢ ትውልድን መፍጠር በመሆኑ በልዩ ልዩ ዘርፎች እየወሰደ ካለው እርምጃ በመነሣት ሃገሪቷንም ራሱንም ይዞ በአጠቃላይ ሁላችንን ወደማንወጣበት ጥፋት እንዳይከተን እሰጋለሁ ብለዋል።</p>

<p>ትዴኢ በአገሪቱ ወቅታዊ ሁኔታዎች ላይ ለመነጋገር በጠራው ስብሰባ ላይ የሦስቱ ፓርቲዎች ጥምረት አስፈላጊነት፣ የጥምረቱ የወደፊት የትግል አቅጣጫና ገዢው ፓርቲ በዜጎች ላይ እያደረሰ ያለው የሰብዓዊ መብቶች ጥሰት በሚሉ ጉዳዮች ላይ የፓርቲዎቹ መሪዎች ንግግር አድርገዋል።</p>

<p>የመኢአድና የወቅቱ የትዴኢ ፕሬዚዳንት አቶ ኃይሉ ሻውል ባደረጉት ንግግር ከህዝብ በተደጋጋሚ በቀረበ ጥያቄ ሦስቱ ፓርቲዎች በጋራ ለመሥራት መስማማታቸውን ገልፀው "ኢህአዴግ የህዝብ ድጋፍ ስለሌለው ግዙፍ አይደለም፣ ነገር ግን ሥልጣንን በእጁ በመያዙ ብቻ ተቃዋሚ ፓርቲዎች ላይ ጫና እያሳደረብን ነው" ብለዋል።</p>

<p>የአማራጭ ኃይሎች ምክር ቤት ሊቀመንበር ዶ/ር በየነ ጴጥሮስ በበኩላቸው ኢህአዴግ አምባገነናዊ አመራሩን ህጋዊ ለማድረግ እርምጃዎችን እየወሰደ ነው፤ ካለ በኋላ ለዚህ ዓላማው መሣካትም የተለያዩ ሕጎችን እያረቀቀና በፓርላማው እያስፀደቀ ይገኛል ብለዋል።</p>


<p>"ኢህአዴግ ህዝቡን እንደ ቤተ ሙከራ የሕጎችና የፖሊሲዎች መሞከሪያ አድርጎታል" ያሉት ዶ/ር በየነ መንግሥት በግልፅ ለሚፈጽማቸው ስህተቶችም የማስተካከያ እርምጃ የመውሰድ ፍላጎት አያሣይም ሲሉ ተችተዋል።</p>

<p>ሦስቱ ፓርቲዎች ስለፈጠሩት የጋራ መድረክ የስብሰባው ተሣታፊዎች ጥያቄዎችና አስተያየቶች አንስተው የፓርቲዎቹ መሪዎች ምላሽና ማብራሪያ ሰጥተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 2 ቀን 1995</a></p>

</body>
</html>	














