<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ45 ቢሊዮን ብር እዳ 16 ቢሊዮኑ ይሠረዛል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከ45 ቢሊዮን ብር እዳ 16 ቢሊዮኑ ይሠረዛል</h2>


<p>ኢትዮጵያ ከአለባት ከ45 ቢሊዮን ብር በላይ የውጭ እዳ በሚቀጥለው ዓመት ከ16 ቢሊዮን ብር በላይ ሊሠረዝላት እንደሚችል የአለማቀፍ የገንዘብ ድርጅት (አይ.ኤም.ኤፍ) ማኔጂንግ ዳይሬክተር ገለፁ።</p>

<p>ዳይሬክተሩ ሚ/ር ኮህለር ሖርስት ከትናንት በስቲያ ለጋዜጠኞች በሰጡት መግለጫ ላይ እንደተናገሩት ኢትዮጵያ አንዳንድ ቀሪ ማሻሻያዎችን የምታደርግ ከሆነ በሚቀጥለው ዓመት 1. ቢሊዮን ዶላር (16 ቢሊዮን 300 ሚሊዮን ብር) ዕዳ ስረዛ ይደረግላታል።</p>

<p>አይ ኤም ኤፍ ለኢትዮጵያ የ3 ዓመት የድህነት ቅነሳ ፕሮግራም ማስፈፀሚያ 140 ሚሊዮን ዶላር (ከ1. ቢሊዮን ብር በላይ) መመደቡን ዳይሬክተሩ ገልፀው ሌሎቹ እርዳታ ለጋሽ ድርጅቶችም አገሪቷ የምታደርገውን እንቅስቃሴ ድጋፋቸውን እንዲሰጡ ጠይቀዋል። ኢትዮጵያ ድህነትን ለመዋጋትና ሠላምን ለማስፈን የምታደርገውን እንቅስቃሴ ያደነቁት ዳይሬክተሩ በኢትዮጵያ ዘላቂ ልማት እንዲመጣ ለሚደረገው እንቅስቃሴ ሁሉ ድርጅቱ ድጋፉን እንደሚሰጥ አስረድተዋል።</p>

<p>በድርቁ ሳቢያ ባለፈውና በያዝነው ዓመት የታየው የነፍስ ወከፍ ገቢ መቀነስ በሚቀጥለው ዓመት ጥሩ የግብርና ምርት ከተገኘ በ6 በመቶ ይጨምራል ሲሉም ገልፀዋል።</p>

<p>ከጠቅላይ ሚኒስትር መለስ ዜናዊ ጋር ዘላቂነት ያለው የግብርና ምርት እንዲመጣና የግሉ ክፍለ ኢኮኖሚ እንዲጠናከር ባደረግነው ውይይት መግባባት ላይ ደርሰናል የሚሉት ዳይሬክተሩ የመዋቅር ማሻሻያው ከተጠናከረ፣ የገንዘብ ክፍለ ኢኮኖሚ ከተበረታታና ለአገር ውስጥና ለውጭ ባለሀብቶች የሚደረገው ድጋፍ ከተስተካከለ በአገሪቱ ውስጥ የሥራ እድሎችን ለመፍጠርና ገቢንም ለማሳደግ ከፍተኛ አስተዋፅዖ ይኖረዋል ብለዋል። </p>

<p>ሚ/ር ኮህለር ከንግዱ ማህበረሰብ ጋር ባደረጉት ውይይት ላይ እንደገለፁት ደግሞ የውጭ ባንኮችን ወደ አገር ውስጥ በማስገባቱ ረገድ ልዩነቶች ቢኖሩንም ለወደፊቱ በውይይት ወደዚያው አቅጣጫ እንደምንጓዝ መግባባት ላይ ተደርሷል ይላሉ፤ በንግድ ባንክ ላይ እየታየ ያለው የመዋቅር ማሻሻያ ሥራ ይህንኑ የሚያመለክት ነውም ብለዋል። ወደ ግል ክፍለ ኢኮኖሚ የሚደረገው ሽግግር ዘገምተኛ ነው ያሉት ዳይሬክተሩ የድህነት ቅነሳው ወደፊት በተፋጠነ ሁኔታ መራመድ ይገባዋል ሲሉም አስረድተዋል። ይህን ለማድረግም መንግሥት መሬትን ጨምሮ በግብርናና በገንዘብ ተቋማት ላይ ለውጥ ማምጣት እንደሚጠበቅበት አሳስበዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 2 ቀን 1995</a></p>

</body>
</html>	














