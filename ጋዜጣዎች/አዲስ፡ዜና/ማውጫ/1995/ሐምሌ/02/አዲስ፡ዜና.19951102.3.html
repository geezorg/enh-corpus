<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቀይ ሽብር ወንጀል ስቅላት የተፈረደበት ግለሰብ ይግባኝ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቀይ ሽብር ወንጀል ስቅላት የተፈረደበት ግለሰብ ይግባኝ ጠየቀ</h2>


<p>በቀይ ሽብር የዘር ማጥፋት ወንጀል በልዩ አቃቤ ህግ በተመሰረተበት ክስ ወንጀሉን በፈፀመበት አዲስ አበባ ወረዳ 13 ውስጥ ህዝብ በተሰበሰበት በስቅላት እንዲቀጣ በፌዴራል ከፍተኛ ፍ/ቤት ስድስተኛ ወንጀል ችሎት የተፈረደበት እሸቱ ሸንቁጤ ይግባኝ ጥያቄ ለፍርድ ቤቱ አቀረበ።</p>

<p>ተከሳሽ እሸቱ ሸንቁጤ በወንጀለኛ መቅጫ ህግ ቁጥር 641/89 መሠረት የኢህአፓ አባላት ባላቸው 19 ሰዎች ግድያ ቀጥታ በመሳተፍ፣ ሁለት ሰዎችን በመግረፍና በመደብደብ፣ አስር ሰዎችን ኢህአፓ ፀረ አብዮተኛ በማለት ያለፍርድ ቤት ትዕዛዝ በማሰር፣ እንዲሁም በተጨማሪ በስምንት ሰዎች ግድያ በመሣተፉ አቃቤ ሕግ በወንጀለኛ መቅጫ ህግ ቁጥር 81 እና 82 መሠረት ፍርድ ቤቱ በሕጉ የተመለከተውን ጣሪያ ቅጣት እንዲወሰንበት ጠይቋል።</p>

<p>ተከሣሹ በበኩሉ በድርጊቱ የተሣተፈው በወቅቱ በቂ የሆነ የፖለቲካ ንቃተ ህሊናና ሁኔታዎችን የማመዛዘን ችሎታ ስላልነበረው መሆኑን፣ በሕዝባዊ ድርጅቶች እንቅስቃሴ ውስጥ የተሳተፈውም ህዝብ ስለመረጠውና የህዝብን አደራ አልቀበልም ማለት በወቅቱ የሚያስቀጣ በመሆኑ እንደሆነ ገልጾ ፍርዱ እንዲቀልለት ለችሎቱ ጥያቄ አቅርቧል።</p>

<p>ችሎቱም ግለሰቡ በወቅቱ የኢህአፓ አባላት የነበሩትን የህብረተሰብ ክፍል ጨርሶ ለማጥፋት ካለው ፅኑ እምነት በመነሣት 27 ሰዎችን በመግደል 2 ሰዎች ላይ ደግሞ አፋአዊና ውስጣዊ ጉዳት በማድረስ 10 ሰዎችን ያለአግባብ በማሠርና በሥልጣን ላይ አግባብ በመጠቀም ወንጀለኛ በመሆኑና ያደረሰው ጉዳት የግለሰቡን አደገኛነት ስለሚያመለክት በሚል የሞት ቅጣት ውሳኔ በ5/10/95 አስተላልፎበታል።</p>

<p>በተያያዘ ዜና በተከሳሽ እሸቱ ሸንቁጤ ላይ የፌዴራል ከፍተኛ ፍርድ ቤት ስድስተኛ ወንጀል ችሎት ያስተላለፈው የስቅላት ሞት ውሳኔ ተገቢ መሆኑን የቀይ ሽብር ተፈራጆች ኮሚቴ አባል ጄጁ ዑመር ጁጄ ተናግረዋል።</p>

<p>ሃጂ ዑመር በተከሳሹ ላይ የተላለፈው ፍርድ ለሌሎች መመሪያ ሊሆን የሚችል ትክክለኛ ፍርድ ነው ብለው እንደሚያምኑና በአፈፃፀሙ ላይ ግን ቅሬታ እንዳላቸው ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 2 ቀን 1995</a></p>

</body>
</html>	














