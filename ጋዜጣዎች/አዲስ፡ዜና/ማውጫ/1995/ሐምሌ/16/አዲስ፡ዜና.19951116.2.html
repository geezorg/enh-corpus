<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመሬት ይዞታ ማረጋገጫ ወረቀት እየተሰጠ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመሬት ይዞታ ማረጋገጫ ወረቀት እየተሰጠ ነው</h2>


<p>ኢትዮጵያ የመሬት ባለቤትነት ለማረጋገጥ የሚረዳ የምስክር ወረቀት በመስጠት ላይ መሆኗን የተባበሩት መንግሥታት የዜና ድርጅት (ኢሪን) ገለፀ። እቅዱ በትግራይና በአማራ ክልሎች ተግባራዊ በመሆን ላይ ነው።</p>

<p>አንዳንድ ተንታኞች ጠቅሶ ዘገባው እንዳመለከተው እቅዱ ለኢትዮጵያ ገበሬዎች ጠንካራ ዋስትና እንደሚሰጥና በግብርናው ላይ ይበልጥ ኢንቨስት እንዲያደርጉ እንደሚረዳቸው ገልጿል። የተባበሩት መንግሥታት ድርጅት የኢትዮጵያ ተወካይ ሳም ኒያምቢ እርምጃውን በአዎንታዊ መልኩ እንደሚያዩት ገልፀው የባለቤትነት መብት ለማረጋገጥ የተወሰነ እርምጃ መኬዱን ያሳያል ብለዋል። መንግሥት የባለቤትነት መብትን ለማረጋገጥ ትኩረት መስጠቱን ያመለከቱት ሚ/ር ኒያምቢ በአሁኑ ጊዜ በአገሪቱ ያለው ችግር የመሬት ባለቤትነትን የማረጋገጥ ጉዳይ መሆኑን አመልክተዋል።</p>

<p>የማህበራዊ ጥናት መድረክ ዋና ሥራ አስኪያጅ የሆኑት አቶ ደሳለኝ ራህመቶ የመንግሥትን እቅድ በአዎንታዊነት የሚያዩት ቢሆንም እቅዱ ስለመስራቱ ግን እርግጠኛ እንዳልሆኑ ጠቁመዋል። አቶ ደሳለኝ ለዜና ድርጅቱ ሲያብራሩም "ባለቤትነትን ማረጋገጥ የማንኛውም የመሬት ፖሊሲ መሠረታዊ ጥያቄ ነው፤ ነገር ግን ብጫቂ ወረቀት ባለቤትነትን ያረጋግጣል ብዬ በእርግጠኝነት መናገር አልችልም፤ ምክንያቱም ሌሎች ዋስትና የማስጠበቂያ ዘዴዎችን፣ በተለይም ከመንግሥት ባለሥልጣናት ጣልቃ ገብነት የሚያስቀሩትን መንገዶች ገሸሽ ያደርጋቸዋል" ብለዋል።</p>

<p>አቶ ደሳለኝ አክለውም ይህ ወረቀት ገበሬዎችን ከባንክ ገንዘብ ለመበደር ማስቻልና አለማስቻሉ ግልፅ አይደለም በማለት ሲገልፁ የምስክር ወረቀት ከመሰጠቱ በፊት ጥናት ይደረግ አይደረግ አለማወቃቸውንም አስረድተዋል። የትኛው መሬት ለማን ይሰጥ የሚለውን ለመለየት ከባድ እንደሚሆንም አልሸሸጉም።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 16 ቀን 1995</a></p>

</body>
</html>	














