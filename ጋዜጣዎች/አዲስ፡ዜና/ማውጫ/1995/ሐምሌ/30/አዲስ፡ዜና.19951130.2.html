<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በእነ አቶ ስዬ ላይ ዛሬ ብይን ይሰጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በእነ አቶ ስዬ ላይ ዛሬ ብይን ይሰጣል</h2>


<p>በአቶ ስዬ አብርሃ፣ በወንድሞቻቸውና በአቶ ታምራት ላይኔ ጉዳይ ዛሬ በፌዴራል ጠቅላይ ፍርድ ቤት ብይን ይሰጣል ተብሎ ይጠበቃል።</p>

<p>እነ አቶ ስዬ አብርሃ በተከሰሱበት ጉዳይ ብይን የሚሰጠው ከዚህ ቀደም የፌዴራል የሥነ ምግባርና ፀረ ሙስና ኮሚሽን ዐቃቤ ህግ በተከሳሾቹ ላይ ካቀረባቸው ምስክሮች የጥቂቶቹ ለፖሊስ የተሰጠ ቃል በማስረጃነት ይያዝልኝ ላለውና ጠበቆች ለፖሊስ የተሰጠ ቃል በማስረጃነት ሊያያዝ አይገባም ብለው ለተቃወሙት እንደሆነ ይጠበቃል።</p>

<p>ዐቃቤ ሕግ ለፖሊስ የሰጡት የምስክርነት ቃል በማስረጃነት ይያያዝልን ካላቸው ምስክሮች አንዱ አቶ ጥላሁን አባይ ሲሆኑ ከዚህ ቀደም ፍ/ቤት ቀርበው በመሰከሩበት ወቅት በዐቃቤ ሕግ "አስጠቂ ምስክር ናቸው" መባላቸው ይታወሳል። ተከሳሾች በጠበቆቻቸው አማካይነት በማስረጃዎቹ እና በምስክሮቹ ተቀባይነት ላይ በሰጡት አስተያየት ለፖሊስ ሰጡት በተባለው የምስክርነት ቃልና ዐቃቤ ህግ በሰጠው መልስ ላይ ብይን ይሰጣል ተብሎ ይገመታል።</p>

<p>ብይን ይሰጥበታል ተብሎ የሚጠበቀው ሌላው ጉዳይ አቶ ታምራትና አቶ ስዬ የተከሰሱበት ከውጭ ያለ ቀረጥ እንዲገቡ ተደረጉ የተባሉ ተሽከርካሪዎችን አስመልክቶ አቶ ሰገድ ደባልቀው የተባሉት ምስክር ከመሞታቸው በፊት ለፖሊስ ሰጥተዋል የተባለው የምስክርነት ቃል ሲሆን፤ በማስረጃነት ሊያያዝ ይገባል አይገባም ለሚለው የግራ ቀኝ ክርክር ነው።</p>

<p>በዚሁ ፍ/ቤት የሚቀርበው ሌላው ክስ አቶ ስዬ ከአምቼ ወንድሞቻቸው ለገዙት ተሽከርካሪዎች የዋጋ ቅናሽ እንዲደረግ አድርገዋል በተባለው ጉዳይ ነው። በዚህ ክስ ላይ አቶ አርከበ ዕቁባይን ጨምሮ የተለያዩ ምስክሮች የተሰሙ ሲሆን ፍ/ቤቱ በጉዳዩ ላይ ተከሳሾች ይከላከሉ ወይም አይከላከሉ የሚል ብይንም በዛሬው ውሎው ይሰጣል ተብሎ ይጠበቃል።</p>

<p>ዛሬ በፍ/ቤት ብይን ይጠብቃል ከሚባለው አንዱ የፕራይቬታይዜሽን ጉዳይ ሲሆን በዚህ ላይ ተከሳሾቹ ከታሰሩ በኋላ የተደረገው የኦዲት ምርመራና የዋጋ ግምት ተቀባይነት አለው የለውም ለሚለው እንዲሁም የምስክሮች ቃል ይያያዝ ወይስ አይያያዝ በሚለው ላይ ይሆናል።</p>

<p>ከዚህ በተጨማሪ ዛሬ የፍርድ ቤቶች የመደበኛ ክርክር የሥራ ጊዜ አብቅቶ እስከ መስከረም አጋማሽ ድረስ የሚዘጉበት የመጨረሻ ቀን ሲሆን፤ የሚመለከቱት የጊዜ ቀጠሮ አስቸኳይ ጉዳዮችን ብቻ እንደሚሆን ይጠበቃል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 30 ቀን 1995</a></p>

</body>
</html>	














