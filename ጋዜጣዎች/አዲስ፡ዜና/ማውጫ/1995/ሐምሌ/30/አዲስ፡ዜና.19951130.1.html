<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ከኢትዮጵያ ጋር የድንበር ውዝግብ የለንም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ከኢትዮጵያ ጋር የድንበር ውዝግብ የለንም"</h2>


<p>ኢትዮጵያ ከሱዳን ጋር ከምትዋሰንባቸው አንዱ በሆነው በገዳሪፍ ከሱዳን ጋር ለሰባት ዓመታት ስትከራከርበት በነበረው አል ፋሽቃ የሚገኙ መሬቶችን ለሱዳን ሰጠች መባሉን በኢትዮጵያ የሱዳን አምባሳደር አስተባበሉ፤ አገራቸው ከኢትዮጵያ ጋር የድንበር ውዝግብ እንደሌላትም ተናግረዋል።</p>

<p>አምባሳደር ኦስማን ኤል ሰይድ ፋዳል ከአዲስ ዜና ጋር ባደረጉት ቃለ ምልልስ አል ፋሽቃ የተባለውን አካባቢ ሱዳናውያንና ኢትዮጵያውያን ገበሬዎች ለዘመናት ሲያርሱት መቆየታቸውን ገልፀው በ1996 እ.ኤ.አ በግብፁ መሪ ፕሬዚዳንት ሆስኒ ሙባረክ ላይ በአዲስ አበባ የመግደል ሙከራ ከተደረገ በኋላ ለፀጥታ ጥበቃ ኢትዮጵያ ወታደሮቿን በማስፈሯ ሱዳናውያን ገበሬዎች ከአካባቢው ተነስተው መቆየታቸውን አስረድተዋል።</p>

<p>የኢትዮጵያ ሱዳን የሚኒስትሮች ኮሚሽን በቅርቡ ባካሄደው ስብሰባ የሁለቱ አገሮች የጋር የድንበር ኮሚሽን ወደ አካባቢው እንዲሄድና ሁኔታውን እንዲያጠና መደረጉን አምባሳደር ፋዳል ጠቁመው፤ ከኢትዮጵያ በኩል በፌዴራል ጉዳዮች ሚኒስትር አባይ ፀሐዬ፣ በሱዳን በኩል ደግሞ በጄኔራል አብዱራሂም መሀመድ የተመራ ቡድን ሥፍራውን ከጐበኘ በኋላ ሱዳናውያኑ ገበሬዎች ወደ አካባቢው እንዲመለሱ መደረጉን ገልፀዋል። ይህም ኢትዮጵያ ከግዛትዋ ለሱዳን መሬት ሰጠች ማለት እንዳልሆነ አብራርተዋል።</p>

<p>አል ፋሽቃ ከተባለው አካባቢ አብዛኛው በታሪክም የሱዳን መሬት መሆኑን የጠቆሙት አምባሳደር፣ "የድንበሩ ጉዳይ በኢትዮጵያና በሱዳን መካከል አሳሳቢና ወደ አለም አቀፍ ዳኝነት የሚወስድ አይደለም" ብለዋል። በአሁኑ ወቅት በሁለቱ አገሮች መንግሥታት መካከል ያለው መቀራረብና በጋራ የመስራት መንፈስ ለዚህ ምክንያት መሆኑንም አክለው ተናግረዋል።</p>

<p>አምባሳደር ፋዳል ሰባት የሱዳን ክልሎች ከኢትዮጵያ ጋር እንደሚዋሰኑ ከገለፁ በኋላ የሁለቱን አገሮች ድንበር መካለል የሚያጠናው የጋራ ኮሚሽን ድንበር የሚካልለልበትን ሁኔታ በማመቻቸት ላይ ይገኛል ሲሉ ተናግረዋል። ለድንበር ማካለሉም በአጠቃላይ 26 ሚሊዮን የአሜሪካ ዶላር እንደሚያስፈልግም ጨምረው አመልክተዋል።</p>

<p>እንደ አምባሳደር ኦስማን ገለፃ የድንበር ማካለሉ ተግባራዊ እስከሚሆን በ1994 እ.ኤ.አ በተደረገው ጊዜያዊ ስምምነት መሰረት አል ፋሽቃ ከተባለው አካባቢ 75 በመቶው በኢትዮጵያ 25 በመቶው ደግሞ በሱዳን ገበሬዎች እየታረሰ መሆኑን አብራርተዋል።</p>

<p>በመጨረሻም የሁለቱ አገሮች ድንበር የሚካለለው የሁለቱን አገሮች ህዝቦች ለመለያየት ሳይሆን ለማቀራረብ በሚረዳ መንገድ መሆኑን ገልፀዋል።</p>

<p>ኢትዮጵያ በአል ፋሽቃ አካባቢ የሚገኙ መሬቶችን ለሱዳን ሰጥታለች የተባለውን ጉዳይ ለማጣራት የአዲስ ዜና ጋዜጣ ለኢትዮጵያ ውጭ ጉዳይ ሚኒስቴር ተደጋጋሚ ጥያቄ ቢያቀርብም መልስ ለማግኘት አልተቻለም።</p>

<p>ኢትዮጵያ እና ሱዳንን ላለፉት 7 ዓመታት ሲያጨቃጭቁ የነበረው በአልፋሽቃ አካባቢ የሚገኙ መሬቶች በጠቅላይ ሚኒስትር መለስ ዜናዊ ቀጥተኛ ትዕዛዝ ለሱዳን ተሰጥተዋል በማለት የአልገዳሪፍ ገዥ የሆኑትን አብዱል ራህማን አልኩዴርን ዋቢ በማድረግ አልዋን የተባለ የሱዳን ዕለታዊ ጋዜታ ከአንድ ወር በፊት መዘገቡ ይታወሳል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 30 ቀን 1995</a></p>

</body>
</html>	














