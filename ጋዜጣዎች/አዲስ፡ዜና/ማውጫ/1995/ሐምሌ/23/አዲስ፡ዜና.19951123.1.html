<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለ15 ዓመት ከ600 ቢሊዮን ብር በላይ እርዳታ ያስፈልጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለ15 ዓመት ከ600 ቢሊዮን ብር በላይ እርዳታ ያስፈልጋል</h2>


<p>በኢትዮጵያ እ.ኤ.አ በ2015 ድህነትን በግማሽ ለመቀነስ የተያዘውን ራዕይ ተግባራዊ ለማድረግ በየዓመቱ የ5 ሚሊዮን ዶላር፣ ፤በ15 ዓመት ደግሞ ከ75 ሚሊዮን ዶላር ወይም ከ600 ቢሊዮን ብር በላይ የውጭ እርዳታ እንደሚያስፈልግ አንድ ከፍተኛ የተባበሩት መንግሥታት ባለሥልጣን ተናገሩ።</p>

<p>ፕሮፌሰር ጀፈሪ ሳችስ የተባበሩት መንግሥታት ዋና ፀሐፊ ኮፊ አናን ልዩ አማካሪ እና የሚሊኒየም ልማት ራዕይ 2015 ፕሮጀክት ኃላፊ ኢሪን ለተሰኘው የተባበሩት መንግሥታት ዜና ወኪል እንዳሉት ኢትዮጵያ በአሁኑ ወቅት የሚደረግላት የልማት እርዳታ በዓመት 1 ቢሊዮን ዶላር ያህን ነው፤ ነገር ግን የድህነት ቅነሣ ፕሮግራሙ እንደታቀደው እንዲሄድ በየዓመቱ የ5 ቢሊዮን ዶላር እርዳታ ያስፈልጋታል። ፕሮፌሰር ሳችስ እንደገለፁት 70 ሚሊዮን የሚሆን ህዝብ ላላት ኢትዮጵያ 5 ቢሊዮን ዶላር በየዓመቱ ቢሰጥ የተጋነነ ነው ለማለት አይቻልም።</p>

<p>የኢትዮጵያ ድህነት ቅነሣ ስትራቴጂ ሰነድ ምን ያህል በተግባር እየተተረጎመ ነው? በማለት ለቀረበላቸው ጥያቄ "ሰነዱ የታቀደለትን ያህል እንዳልተጓዘ አይቻለሁ.... የዕድገት እቅዶቹ የገጠሩን ልማት ለማፋጠን የሚያስችል መስመር ሊኖራቸው ይገባል። መንግሥት የተቻለውን ሁሉ እያደረገ ነው፤ ለተግባራዊነቱ ደግሞ የገንዘብ አቅም ያስፈልጋል። ኢትዮጵያ በዓለም ገበያ ላይ እንዴት መወዳደር እንዳለባት ስልት መንደፍ ያስፈልጋል፤ ይሄ በጣም ወሳኝ ነው። ኢትዮጵያ ለዓለም ገበያ የምታቀርበው ቡና እና የቆዳ ውጤቶች ብቻ ነው። ይሄ የረዥም ጊዜ ልማት በኢትዮጵያ ለማምጣት አያስችልም። በሌላ በኩልም የግድ መወዳደር ያስፈልጋል፤ ምናልባት አዳዲስ የግብርና ውጤቶችን ማቅረብ ያስፈልጋል፤ ምናልባትም በጨርቃ ጨርቅ እና በቱሪዝም መስኮችም መወዳደር ያስፈልጋል፤" በማለት መልሰዋል።</p>

<p>ሚሊኒየም ልማት ራዕይ 2015ን ተግባራዊ ለማድረግ ዲሞክራሲያዊ ተሀድሶ እና መልካም አስተዳደር ወሳኝ መሆኑን የገለፁት ሳችስ ኢትዮጵያ የልማት ራዕይ ያለው ጥሩ አስተዳደር እና ለተግባራዊነቱም ሙሉ ለሙሉ ፈቃደኛ የሆኑ ጠቅላይ ሚኒስትር አሏት ሲሉ አመልክተዋል። ሆኖም በገጠር አካባቢ ኢንቨስትመንት አማራጮች ላይ በርካታ አማራጭ ፖሊሲዎች መንደፍ እንደሚያስፈልግ ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 23 ቀን 1995</a></p>

</body>
</html>	














