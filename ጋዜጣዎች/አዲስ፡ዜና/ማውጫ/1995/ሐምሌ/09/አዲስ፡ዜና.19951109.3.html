<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሌ ክልል ውጥረት ነግሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሌ ክልል ውጥረት ነግሷል</h2>


<p>በሶማሌ ክልል ውጥረት ነግሷል፤ ርዕሰ መስተዳድሩ አብዱል ረሽድ ዱለኒ ከሶማሌ ህዝብ ዴሞክራሲያዊ ፓርቲ (ሰህዴፓ) ምክትል ሊቀመንበርነታቸውና ከርዕሰ መስተዳድርነታቸው በፈቃዳቸው ለመልቀቅ ያቀረቡት ጥያቄም ተቀባይነት አላገኘም፣ ሰባቱ የክልሉ መስተዳድር የካቤኔ አባላት ደግሞ ከሥራ ታግደዋል።</p>

<p>አቶ አብዱል ረሽድ ከፓርቲ እና ከርዕሰ መስተዳድርነት ስልጣናቸው ለመልቀቅ ጥያቄ ያቀረቡት በእርሳቸው እና በመስተዳድሩ ካቢኔ አባላት መካከል በተፈጠረው አለመግባባትና ተከትሎ በተነሣው ውዝግብ እንደሆነ ታውቋል። ውስጥ አዋቂ ምንጮች እንደጠቆሙት የአቶ አብዱል ረሽድ ሥልጣን የመልቀቅ ጥያቄ በፌዴራል መንግስቱ ተቀባይነት አላገኘም።</p>

<p>በአቶ አብዱል ረሽድ እና በካቢኔው መካከል የሚታየው አለመግባባት የቆየ ቢሆንም በከፍተኛ ልዩነት ውዝግብ የተፈጠረው ግን የክልሉ ፖሊስ ኮሚሽን ባለፈው ሰኔ 28 ቀን ከሥራ በተባረሩበት ወቅት እንደሆነ ታውቋል።</p>

<p>በወቅቱ ፕሬዚዳንቱ ሰባት አባላት ካሉት የክልሉ ካቤኒ ጋር መክረው በሙስና እና አንዳንድ ፀረ ሠላም እንቅስቃሴዎች የሚጠረጠሩ ግለሰቦችን በቁጥጥር ስር ከማድረግ ይልቅ ይተባበራሉ ያሏቸውን የፖሊስ ኮሚሽነር ከስራ እንዲነሱ አድርጉዋል። ውሳኔው ሲሰጥ በስብሰባው ላይ ምክትል ርዕሰ መስተዳድሩ አቶ አብዱ አቡበከር አልተገኙም ነበር። የኮሚሽነሩን ከሥልጣን መነሳት የሰሙት ምክትል ርዕሰ መስተዳድሩ "የኮሚሽነሩን ከሥልጣን መነሳት" እንደማይቀበሉት በመግለፅ ደብዳቤ ያስገባሉ። ይህንን ጉዳይ አስመልክቶ ሰኞ ሰኔ 30 ቀን ከሰዓት በኋላ ጠቅላላ ካቤኒው ተሰብስቦ የወሰነውን ውሳኔ በማጠፍ የፖሊስ ኮሚሽነሩን መነሳት እንደማይደግፈው ከርዕሰ መስተዳድሩ በስተቀር በሙሉ ይስማማል። ጉዳዩ በዚህ እንዳለ የማዕድን ሚኒስትርና የሶህዴፓ (የሶማሌ ህዝብ ዴሞክራሲያዊ ፓርቲ) ሊቀመንበር የሆኑት አቶ መሀመድ ድሪር በአስቸኳይ ተጠርተው ይመጣሉ። አቶ አብዱል ረሺድም የካቢኔ አባላቱ በጎሰኝነትና በሙስና ተውጠው ህዝቡንና የማዕከላዊ መንግሥቱን እየሸወዱ እንደሚገኙ እና በዚህ ሁኔታ መስራት እንደማይችሉ በመናገር ከሥልጣን ለመልቀቅ መፈለጋቸውን ይገልፃሉ። በጅጅጋ በፓርቲው ጽ/ቤት የተደረገው ስብሰባ ለአቶ አብዱ ረሺድ የሥራ መልቀቂያ ጥያቄ መቋጫ ሳይደርግ ቢበተንም ጥያቄያቸው ከፌዴራል መንግሥት ተቀባይነት ሳያገኝ ቀርቷል።</p>

<p>ውዝግቡ እየተጠናከረ ባለበት ወቅት ልዩ ወታደራዊ ኃይል ጅጅጋ በመድረስ ሁኔታውን በማረጋጋትና ቀጣይ ሁከት እንዳይፈጠር በመከላከል ቁጥጥር አድርጓል። ከፌዴራል ጉዳዮች የተላለፈ ነው በተባለ ትዕዛዝም 7ቱ የካቢኔ አባላት ለጊዜው ከሥራቸው ታግደው ቤታቸው እንዲቆዩ መደረጉም ታውቋል። ሰባቱ የካቢኔ አባላት ሁኔታውን በመቃወም ከትላንት በስቲያ ሰላማዊ ሰልፍ ያደርጋሉ ተብሎ የተጠረጠረ ቢሆንም ከተማዋ (ጅጅጋ) ድንበግ በመከላከያ ሰራዊት ስለተጥለቀለቀች ሠላማዊ ሠልፍ አልተካሄደም።</p>

<p>አንዳንድ ውስጥ አዋቂ ምንጮች እንደሚጠቁሙት ከሆነ ከሐምሌ 14 ጀምሮ የክልሉ ፓርላማ ለአስቸኳይ ጊዜ እንዲሰበሰብ ይጠራል። በስብሰባው ላይ ርዕሰ መስተዳድሩ ክልሉን ለመምራት እንደተቸገሩና "የአስቸኳይ ጊዜ አዋጅ" እንደሚያስፈልግ ለፌዴራል መንግሥት ጥሪ ካቀረቡ ፓርላማው እንዲፈርስ እና ጊዜያዊ አስተዳደር በክልሉ እንዲመሠረት ይደረጋል። እነዚህ ምንጮች እንደሚሉት ፓርላማው ፈርሶ የክልሉ አስተዳደር ሲመሠረት የአስተዳዳሪነቱን ቦታ የሚይዙት የአሁኑ ርዕሰ መስተዳድር አቶ አብዱል ረሺድ ዱለኒ ይሆናሉ።</p>

<p>አቶ አብዱል ረሺድ ዱለኒ የሶህዴፓ ምክትል ሊቀመንበር ሲሆኑ ክልሉን በርዕሰ መስተዳድርነት ላለፉት 3 ዓመታት መርተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሐምሌ 9 ቀን 1995</a></p>

</body>
</html>	














