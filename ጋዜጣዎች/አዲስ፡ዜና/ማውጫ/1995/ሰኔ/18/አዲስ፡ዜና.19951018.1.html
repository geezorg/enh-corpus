<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕዝብ ተወካዮች ምክር ቤት እንዲበተን ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሕዝብ ተወካዮች ምክር ቤት እንዲበተን ተጠየቀ</h2>


<p>ለህዝብ ተወካዮች ም/ቤት በትላንትናው ዕለት የቀረበው የ1996 ዓ.ም የፌዴራል መንግሥት በጀት አባላቱን በከፍተኛ ሁኔታ አወዛገበ። የፌዴራል መንግሥቱ ድርሻ ከፍተኛ፣ ለክልሎች የተመደበው በጀት ደግሞ አነስተኛ ነው በሚል ቅሬታ አስነስቷል። አንድ የምክር ቤት አባል ደግሞ ፓርላማው ቢበተን እንደሚሻል ተናግረዋል።</p>

<p>ከሶማሌ፣ ከአፋር ከቤንሻንጉል እና ከሌሎችም አካባቢዎች የመጡ አንዳንድ የም/ቤት አባላት የቀጣዩ ዓመት በጀት አመዳደብ ግራ ያጋባቸውና በልማት ወደ ኋላ ቀሩ ክልሎችን የሚጐዳ መሆኑን ጠቅሰዋል።</p>

<p>369 አባላት በተገኙበት በትላንቱ የም/ቤት ስብሰባ ለ1996 ዓ.ም ከቀረበው 19. ቢሊዮን ብር በላይ ዓመታዊ በጀት ውስጥ ለፌዴራል መንግሥት ከ13. ቢሊዮን ብር በላይ ሲመደብ ለአማራ፣ ለደቡብ፣ ለሶማሌ፣ ለቤንሻንጉል ጉምዝ፣ ለጋምቤላና ለሐረሪ ክልሎች በድምሩ ከ5. ቢሊዮን ብር በላይ ተመድቦላቸዋል። ለአዲስ አበባና ለድሬዳዋ መስተዳድር ደግሞ ከ2 መቶ ስምንት ሚሊዮን ብር በላይ ተመድቦላቸዋል።</p>

<p>የበጀቱ ጉዳይ ውዝግብ የፈጠረው በሁለት መንገድ ነው። የመጀመሪያው ለም/ቤቱ ለቀጣዩ ዓመት ከተመደበው በጀት ውስጥ የህዝብ ተወካዮች ወደ ተመረጡበት ቦታ መራጮቻቸውን ለመጎብኘት ሲሔዱ ይመደብላቸው የነበረው የአበል በጀት መቅረቱ ነው። አንዳንድ የም/ቤት አባላት ከመራጮቻችን ጋር እንዳንገናኝ ም/ቤቱንም በመናቅ የተሰራ ሥራ በመሆኑ በፍጹም በበጀቱ ጉዳይ ልንወያይ አይገባም፤ አስፈጻሚው አካል መጥቶ ማብራሪያ ሊሰጠን ይገባል የሚል ጠንከር ያለ አስተያየት ሰጥተዋል። ከበጀት ሰነዱ መረዳት እንደሚቻለው ለም/ቤት አባላት አበል እየተከለከለ ለአንድ የሚኒስቴር መሥሪያ ቤት ግን 18 ሚሊዮን ብር ለአበል መመደቡ ቅሬታ እንደፈጠረባቸው የተናገሩም ነበሩ።</p>

<p>የሁለተኛው የውዝግብ መነሻ ለፌዴራልና ለክልሎች የተመደበው በጀት ፍትሃዊነት የጐደለው ነው የሚል ነው። አንድ የም/ቤት አባል እንዳሉት የበጀት አመዳደቡ ሲታይ በህገ መንግሥቱ የተቋቋመውን ፌዴራሊዝም እያጠፋ ወደ አህዳዊነት እያመራ የሚሄድ ይመስላል።</p>

<p>ክብሩ አቶ ደረጄ በቀለ የተባሉት እኚሁ የም/ቤት አባል እንዳሉት ለማዕከል (ለፌዴራሉ) የተመደበው ከ13. ቢሊዮን ብር እና ለክልሎች የተመደበው ከ5 ቢሊዮን ብር በላይ መሆኑ ክልሎችን የሚያሰራ አይደለም። "ይሔ ደግሞ እንደ ንጉሱ እና እንደ ደርግ ጊዜ እያንዳንዱ ሚኒስትር እስከ ቀበሌ እየወረደ ሊሰራ ነው የታቀደው?" ሲሉ ጠይቀው ይህ ከሆነ የም/ቤቱ አባላት መሰብሰብ ፋይዳ የለውም ብለዋል።</p>

<p>አስፈፃሚው አካል የበጀት ረቂቁን ለም/ቤቱ በነጋሪት ጋዜጣ አትሞ ማምጣቱ ከፍተኛ የአሰራር ስህተት መሆኑን የጠቀሱት አንዳንድ የም/ቤት አባላት ህገ መንግሥቱን የሚሸረሽር አካሄድ መሆኑንና ም/ቤቱንም መናቅ ነው ብለውታል።</p>

<p>አንድ ከአፋር ክልል የመጡ ተወካይ የ1996 ዓ.ም በጀት የሚያሳዝን እና የሚያስደስት መሆኑን ጠቅሰው ፍትሃዊነት የጐደለው ነው በማለት ሀሳባቸውን ሲያብራሩ ካለፈው ዓመት ጋር ሲነፃፀር ከእነሱ ክልል መቶ ሚሊዮን መቀነሱ አሳዝኗቸው ለአዋሽ ተፋሰስ ለቀጣዩ ዓመት 4 ሚሊዮን ብር መመደቡ አስደሳች ነው ብለዋል።</p>

<p>አብዛኛውን ብር የፌዴራል መንግሥቱ ወስዷል ያሉት እኚህ አባል ለክልሎች ተደረገ የተባለው የፌዴራል ድጐማ ቢቀር የሚሻል መሆኑን አመልክተዋል።</p>

<p>ከቤንሻንጉል የመጡ ሌላ የም/ቤት አባል 83 ሚሊዮን ብር ከበጀታቸው መቀነሱን ጠቅሰው በጀቱ በምን ዓይነት ቀመር እንደተሰራ ለም/ቤቱ በግልጽ መቅረብ እንዳለበት አሳስበዋል። በቀጣዩ ዓመት በበጀት አመዳደቡ መሰረት ወደኋላ የቀሩት ክልሎች የበለጠ ወደ ኋላ ይቀራሉ ካልሆነም ሠራተኛ መቀነስ ነው ያለባቸው ሲሉ እኚህ ተወካይ ስጋታቸውን ጠቁመዋል።</p>

<p>የበጀት ሰነዱ በዝርዝር በተቀመጡት እና በድምር ተጠቃሎ በተቀመጠው ሂሣብ መካከል የቁጥር ስህተት እንዳለበትም ከአባላቱ ተመልክቷል።</p>

<p>የዕለቱ የም/ቤቱ ሰብሳቢ ም/አፈ ጉባኤ ዶ/ር ጴጥሮስ ኦላንጐ በበጀቱ ጉዳይ የሚነሱ ጥያቄዎችን መመለስ እንደማይችሉ ገልጸው ለዝርዝር እይታ በም/ቤቱ ለሚመለከተው ኮሚቴ እንዲመራ ሃሳብ አቅርበው ሰፊ ተቃውሞ ገጥሟቸዋል። ለኮሚቴው ተመርቶ የም/ቤት አባላት የሚገኙበት ሁለት ቀጣይ አስተያየት መስጫ መድረክ ተዘጋጅቶ በጀቱን ያዘጋጀው ክፍል ቀርቦ ማብራሪያ ይሰጥበታል በማለት ማስታረቂያ ሃሳብ አቅርበዋል።</p>

<p>በአንድ በኩል የም/ቤት አባላት ከመራጮቻቸው ጋር እንዳይገናኙ ገንዘብ የለም በሚል አበል ሲከለከሉ በሌላ ወገን ለተለያዩ የልማት ሥራዎች በተለይ ለንጹህ የመጠጥ ውኃና ለመጸዳጃ ቤት አገልግሎት ከዓለም አቀፍ ተቋማት ውሰዱ የሚባለውን ገንዘብ መውሰድ አለመቻሉን ሌላው የምክር ቤቱ አባል ክቡር አቶ በድሩ አደም ገልጸዋል።</p>

<p>"ም/ቤቱ እንደ ም/ቤት፣ ፓርላማው እንደ ፓርላማ መሔድ ካልቻለ ለምን አይበተንም? ይበተንና የሚፈለጉ ጥቂት ሰዎች ተመርጠው ቢያገለግሉ ይሻላል" ሲሉ አቶ በድሩ አደም ተናግረዋል። አቶ በድሩም በየጊዜው በም/ቤት አባላትን በአጠቃላይም በም/ቤቱ ላይ የሚፈጸሙ ተግባራትን በማጤን ይህንን ሃሳብ ለመስጠት መገደዳቸውን ገልፀዋል።</p>

<p>የም/ቤት አባላት መብት አልተጠበቀም፣ ልዩነት ይደረጋል፣ አበል ተከልክለው ከመረጧቸው ጋር እንዳይገናኙ ሆነዋል፤ እንዲሁም በቅርቡ የም/ቤቱን አባላት በሚመለከት በተዘጋጀው ደንብ በሚቀጥለው ምርጫ የተወዳደረ አባል ቢወድቅም ቢያልፍም ያለ አፈጉባዔው ፈቃድ ሥራ እንዳይገባ ሊደረግ እንደሚችልም መካተቱና የሥራ አስፈጻሚውን መብት አክብሩ መባሉ በየጊዜው በም/ቤቱ ላይ ዱላ ማብዛት መሆኑን ጠቅሰዋል።</p>

<p>አቶ በድሩ በተለይ ስለ ጉዳዩ ከስብሰባው በኋላ ከአዲስ ዜና ተጠይቀው እንደገለጹት "የም/ቤቱ አባላት የህዝብ ተመራጭ እንደመሆናችን ሥራ አስፈጻሚው የሚሰራውን የመከታተልና የመቆጣጠር፣ የህዝብ ገንዘብ በትክልል ሥራ ላይ መዋል አለመዋሉን ማረጋገጥ እንጂ ለሥራ አስፈጻሚው መስገድ አይጠበቅብንም። ዱላው በዝቷል። በግራ በቀኝም አትተንፍሱ የሚባል ከሆነ የአገሪቱን፣ የገዥውንም ፓርቲ ሞራል ይነካል፤ ህገ መንግሥቱ ካልተከበረም ም/ቤቱ መፍረስ አለበት" ብለዋል።</p>

<p>ከሶማሌ ክልል የመጡ ሌላ የም/ቤት አባል በጊዜው የም/ቤቱ አባላት መብት ይከበራል እየተባሉ አለመፈጸሙን ጠቁመው ም/ቤቱን የአስፈጻሚው የአዋጅ ፋብሪካ ነው በሚል ንቀት የሚያየው ም/ቤቱ የራሱን መብት ማስከበር ስላልቻለ ጭምር መሆኑን ጠቁመዋል።</p>

<p>ለም/ቤቱ በቀረበው የበጀት ዝርዝር መሠረት እንደ ዘንድሮው ሁሉ ለመከላከያ ለመጪው ዓመት 3 ቢሊዮን ብር የተመደበ ሲሆን ለጤና 0. ቢሊዮን፣ ለትምህርትና ሥልጠና ከ1. ቢሊዮን በላይ ከተመደበላቸው የፌዴራል መ/ቤቶች ጥቂቶቹ ሲሆኑ አገሪቱ ከውጭ ዕርዳታና ብድር ከ18 ቢሊዮን ብር በላይ የምታገኝ መሆኑም ተመልክቷል።</p>

<p>ውዝግብ ያስነሳው የክልሎች በጀት አመዳደብም ሲታይ ለኦሮሚያ ከ1. ቢሊዮን በላይ፣ ለአማራ ከ1. ቢሊዮን በላይ፣ ለደቡብ ብሔር ብሔረሰቦችና ሕዝቦች ክልል ከ1. ቢሊዮን በላይ፣ ለትግራይ ከ4 መቶ ሃምሳ ሚሊዮን በላይ፣ ለአፋር ክልል ከ2 መቶ ሃያ ሚሊዮን በላይ፣ ለጋምቤላ ክልል ከ130 ሚሊዮን በላይ፣ ለቤንሻንጉል ጉምዝ ክልል ከ177 ሚሊዮን በላይ፣ ለሶማለ ክልል ከ372 ሚሊዮን በላይ እና ለሐረሪ ከ77 ሚሊዮን በላይ ተመድቧል።</p>

<p>በቀጣዩ ዓመት የመንግሥት የዕዳ ክፍያ ከ2 ቢሊዮን ብር በላይ ሲሆን በዚሁ የበጀት ዓመት በአጠቃላይ የ4565. ሚሊዮን የብር ጉድለትም የሚጠበቅ መሆኑ ተመልክቷል።</p>

<p>የም/ቤቱ አባላት በበጀት ሰነዱ ላይ በበቂ አለመወያየታቸውን ገልጸው በ5 ድምፅ ተአቅቦ ረቂቅ አዋጅ 71/95 ሆኖ ለም/ቤቱ የበጀትና ፋይናንስ ጉዳዮች ለዝርዝር እይታ ተመርቷል።</p>

<p>ከዚህ ቀደም አዲስ ዜና ጋዜጣ የፌዴሬሽን ም/ቤት የ1996 ዓ.ም በበጀት ቀመር ላይ ሲወያይ ተመሳሳይ ውዝግብ ተነስቶ እንደነበር መዘገቡ አይዘነጋም።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 18 ቀን 1995</a></p>

</body>
</html>	














