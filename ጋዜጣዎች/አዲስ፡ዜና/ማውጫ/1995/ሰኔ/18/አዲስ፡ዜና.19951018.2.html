<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"መንግሥት ድንበር ማካለሉን አስመልክቶ ዝምታን መምረጡ ተገቢ አይደለም" አስተያየት ሰጪዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"መንግሥት ድንበር ማካለሉን አስመልክቶ ዝምታን መምረጡ ተገቢ አይደለም" አስተያየት ሰጪዎች</h2>


<p>ጥቂት ቀናት በቀረው በመጪው የፈረንጆች ወር ይጀመራል ተብሎ ስለሚጠበቀው የኢትዮ-ኤርትራ ድንበር ማካለል ሁኔታ የኢትዮጵያ መንግሥት ለህዝብ ማብራሪያ አለመስጠቱ እያሳሰባቸው እንደሆነ ወቅታዊ ጉዳዮችን ትኩረት ሰጥተው የሚከታተሉ አንዳንድ የአዲስ አበባ ከተማ ነዋሪዎች ገለፁ።</p>

<p>አስተያየት ሰጪዎቹ የድንበር ማካለሉን አስመልክቶ ከአዲስ ዜና ለቀረቡላቸው ጥያቄዎች ሲመልሱ የኢትዮጵያ መንግሥት የባድመን ዕጣ ፈንታ አስመልክቶና በቅርቡ ይጀመራል ስለሚባለው በመሬት ላይ ድንበር የማካለል ሥራ በተለያዩ መድረኮች ከመግለፅ ውጪ ኦፌሴላዊ መግለጫ ከመስጠት መቆጠቡ እያስጨነቃቸው እንደሆነ ተናግረዋል።</p>

<p>በተለይም በተባበሩት መንግሥታት የኢትዮጵያና ኤርትራ ተልዕኮና በኤርትራ በኩል ከወራት በፊት ጀምሮ የሁለቱን አገሮች ድንበር በመሬት ላይ ማካለሉ ከመጪው ወር ጀምሮ ተግባራዊ ይሆናል ብለው በእርግጠኝነት ገልፀው እያለ የኢትዮጵያ መንግስት ዝምታን መምረጡ በጉዳዩ ላይ እንኳ የጠራ አመለካከት እንዳይኖራቸው እንዳደረጋቸው አስተያየት ሰጪዎቹ ይናገራሉ።</p>

<p>በጉዳዩ ላይ አስተያየታቸው እንዲሰጡ የተጠየቁት ዶ/ር መራራ ጉዲና የኢትዮጵያ መንግሥት በባድመና በድንበር ማካለሉ ጉዳይ ላይ በኦፌሴል አቋሙን ለመግለፅ የዘገየው ሁለቱን አማራጮች ማለትም የድንበር አካላይ ኮሚሽኑ ያሳለፈውን ውሣኔ እንዳለ መቀበሉም ሆነ ይህን ውሣኔ ላለመቀበል ማፈግፈጉ ጦርነቱን ተሸክሞ ከነበረው ህዝብ ግፊት የሚያስከትልበት በመሆኑ ሊሆን እንደሚችል ገልፀዋል።</p>

<p>"የኢትዮጵያ መንግሥት በእንዲህ ያለ ሁኔታ ውስጥ ያለ ቢሆንም የኤርትራ መንግሥት ተፈርዶልናልና መሬት ላይ የማካለሉ ጉዳይ ተግባራዊ ይሁን እያለ በመሆኑ ሁኔታውን ሊያወሳስበው ይችላል" ብለዋል።</p>

<p>"በተለይም የውሳኔውን ተግባራዊ መሆን የሚፈልገው የኤርትራ መንግሥት ተፈረደልኝ የሚለው ፍርድ ተግባራዊ የማይሆን ከሆነ በግዛቱ ውስጥ ያለው የተባበሩት መንግሥታት ድርጅት የሰላም አስከባሪ ኃይል እንዲወጣ ሊጠይቅ ይችላል፤ ይህም በተራው በአካባቢው ላይ አዲስ ውጥረት ሊያስከትል ይችላል" ሲሉ ስጋታቸውን ገልፀዋል።</p>

<p>በጉዳዩ ላይ የኢትዮጵያ መንግሥት አስተያየት ለማስተናገድ ያደረግነው ሙከራ አልተሣካም።</p>

<p>ይህ በእንዲህ እንዳለ ባለፈው ሣምንት በኬንያ ናይሮቢ ተገናኝተው የተወያዩት የሁለቱ አገሮች ከፍተኛ መኮንኖች በሁለቱ አገሮች ድንበር ላይ በተቋቋመው የ25 ኪሎ ሜትር ወቅታዊ የፀጥታ ቀጠና የሚገኘው የሙት ወታደሮቻቸው አስክሬን እንዲነፃ ተስማምተዋል። በአካባቢው ይገኛል የተባለው ይኸው 164 የሁለቱ አገሮች ወታደሮች አፅም ተሰብስቦ በተገኘው መንገድ እንዲቀበርም አገሮቻቸውን በመወከል የተገኙት መኮንኖች ወስነዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 18 ቀን 1995</a></p>

</body>
</html>	














