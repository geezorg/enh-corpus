<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በባድመ ጉዳይ ተመድን ጠየቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በባድመ ጉዳይ ተመድን ጠየቀች</h2>


<p>የድንበር ኮሚሽኑ በጣሊያንም ሆነ በኤርትራ ስር ያልነበረችውን ባድመን ፍርደ ገምድል በሆነ ውሳኔ ለኤርትራ አሳልፎ በመስጠቱ ኢትዮጵያ ተቃውማ ይህ ውሳኔ የሚስተካከልበትን ሁኔታ ህጋዊ በሆነ መንገድ እየተከተለች ሲሆን ይህንኑም ለመግሥታቱ ድርጅት የፀጥታው ም/ቤት እንዲያውቀው ማድረጓንና ሒደቱም በተጀመረው መንገድ እንዲቀጥል ትገፋበት ዘንድ ምላሽ ማግኘቷ ተገለጸ።</p>

<p>ለህዝብ ተወካዮች ም/ቤት ትላንት የውጭ ጉዳይ ሚ/ር ስዩም መስፍን ሪፖርት ባቀረቡበት ወቅት እንደገለጹት መንግሥት የድንበር ኮሚሽኑ ባድመን አስመልክቶ የሰጠውን ትክክለኛ ያልሆነ ውሳኔ ለማስለወጥ ህጋዊ እርምጃ እየተከተለ እንደሆነ እና የተሰጠው ፍርደ ገምድል ውሳኔም እንዲታረም ጥረት ላይ መሆኑን ጠቅሰው ከዚህ በኋላ ግን የመጨረሻ አማራጭ የሚሆነው የፍርድ ቤቱ ውሳኔ መሆኑን ተናግረዋል።</p>

<p>የኮሚሽኑ ውሳኔ በአጠቃላይ ሲታይ ኢትዮጵያ ከ4 እስከ 5 መቶ ካሬ ኪሎ ሜትር መሬት ማግኘቷን ውጭ ጉዳይ ሚኒስትሩ ጠቅሰዋል።</p>

<p>አንዳንድ የፓርላማ አባላት ኢትዮጵያ ለኮሚሽኑ ተገቢውን ማስረጃ አላቀረበችም፣ ለኤርትራ የሚጠቅም ካርታ ለዓለም አቀፍ ፍ/ቤት ሰጥታለች መባሉን አስመልክቶ የተጠየቁ ሲሆን፤ የውጭ ጉዳይ ሚኒስትሩ በሰጡት ምላሽ ኢትዮጵያ ባለ ብዙ ጥራዝ፣ በቂና አስተማማኝ ማስረጃ ለፍርድ ቤቱ ማቅረቧን ጠቅሰው በፍርድ ውሳኔው ወቅት የተገለጸው እና ከዚያ በኋላ ከኮሚሽኑ የተሰጠው ማብራሪያ እርስ በርሱ የሚጋጭ እንደነበር በመጥቀስ ውሳኔውን ኮሚሽኑ በመሬት ላይ ወርዶ እንዲያመሳክር መጠየቁንም ተናግረዋል።</p>

<p>የባድመ ጉዳይ የሉአላዊነት፣ የህዝብ ጉዳይ መሆኑን የጠቀሱት ሚ/ሩ የድንበር ግጭት ሰላማዊ በሆነ መንገድ እንጂ በጦርነት የማይፈታ ነው ብለዋል።</p>

<p>"በኮሚሽኑ ውሳኔ መሠረት ባድመ የኤርትራ ከሆነች ህዝቡ ሊፈናቀል፣ ወይም በግድ ኤርትራዊ ሊሆን ነው?" የሚል ጥያቄ አንዳንድ የም/ቤት አባላት አንስተው እስከመጨረሻው ጉዳዩን በሰላማዊ መንገድ እንፈታለን የሚባለውን በግላቸው እንደሚቃወሙት ገልጸዋል።</p>

<p>የፀጥታው ም/ቤት ፍርደ ገምድል ውሳኔ ሲመጣ ጉዳዩ ይመለከተዋል ያሉት አቶ ስዩም የተሰጠው ውሳኔ ጦርነት የሚያበርድ መሆኑ ቀርቶ ለቀጣዩ ትውልድ ጭምር ሰላምን የሚያፋልስ ውሳኔ በመሆኑ ተቀባይነት እንደሌለው ገልጸዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 25 ቀን 1995</a></p>

</body>
</html>	














