<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>37 ኢትዮጵያውያን ምርኮኞች የት እንደገቡ አልታወቀም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">37 ኢትዮጵያውያን ምርኮኞች የት እንደገቡ አልታወቀም</h2>


<p>በኢትዮ-ኤርትራ ጦርነት ወቅት በኤርትራ መማረካቸው የታወቁ ነገር ግን የት እንዳሉ ሻዕቢያ እስካሁን መልስ ያልሰጠባቸውና ያሉበት ሁኔታ ያልታወቀ 37 ኢትዮጵያውያን ምርኮኞች መኖራቸው እና የሁለቱ አገራት ዘ ሔግ ላይ የሚገኘው የካሳ ኮሚሽን በትላንትናው ዕለት ውሳኔ መስጠቱ ተገለጸ።</p>

<p>የውጭ ጉዳይ ሚ/ር ቶ ስዩም መስፍን ለህዝብ ተወካዮች ም/ቤት ትላንት የ1995 ዓ.ም የመ/ቤታቸውን ሪፖርት ባቀረቡበት ወቅት እንደገለጹት የካሣ ኮሚሽኑ የምርኮኞች ሁኔታን አስመልክቶ ውሳኔውን ትላንት የሰጠ ሲሆን መንግሥት በ7 ቀናት ውስጥ የውሳኔውን ይዘት አስመልክቶ በይፋ እንደሚገልጽ አስታውቀዋል።</p>

<p>ትላንት ኮሚሽኑ ውሳኔውን ለሁለቱ መንግሥታት እንደሚልክ የገለጹት ሚኒስትሩ የቀድሞው ኮሚሽን ካሳን አስመልክቶ የሚሰጠውን ውሳኔ ሁለቱ መንግሥታት በተገኙበት ይፋ ለማድረግ ቢጠይቅም ኢትዮጵያ ውሳኔውን ሔግ ሄዳ በመስማት ለህዝቡዋ ከዚህ በኋላ ለመግለጽ ያቀረበችውን ጥያቄ የኤርትራ መንግሥት ሰብአዊ ጉዳይን ለፕሮፖጋንዳ ጠቀሜታ ልታውል ነው በሚል ባቀረበው ስሞታ ራሱ ኮሚሽኑ ውሳኔውን ለየአገሮቹ ለመላክ መወሰኑን ገልጸዋል።</p>

<p>የኮ/ል በዛብህ ጴጥሮስ እና የሌሎቹ ምርኮኞች ጉዳይ ከምን ደረሰ ተብለው ከም/ቤት አባል የተጠየቁት አቶ ስዩም ሲመልሱ፣ በኢትዮጵያ በኩል የሻዕቢያ ምርኮኞች የተሸኙና ከመጀመሪያውም ጀምሮ በአለም አቀፍ የቀይ መስቀል ማህበር ይጐበኙ እንደነበር ጠቁመው በተቃራኒው በኤርትራ በኩል ባለመኖሩ 37ቱ ምርኮኞች በሻዕቢያ እጅ ከወደቁ በኋላ የት እንደደረሱ የት እንደገቡ አለመታወቁን ገልጸው የካሣ ኮሚሽኑ የሚሰጠው ውሳኔ ይህን ሁሉ የሚያካትት እንደሚሆን ይጠበቃል ብለዋል። </p>

<p>የካሣ ኮሚሽኑን ውሳኔ አስመልክቶ ከሳምንት በኋላ አገሮቹ ስለ ውሳኔው ያላቸውን አስተያየት ለኮሚሽኑ ይገልጻሉ ተብሎ ይጠበቃል።</p>

<p>በጦርነቱ ወቅት ኢትዮጵያ ከአሰብ ወደብ ላይ በቢሊዮን የሚቆጠር ገንዘብ የሚያወጡ ሸቀጦች በኤርትራ መንግሥት ተዘሮባት መቅረቱ በተደጋጋሚ ሲገልጽ እንደነበር ይታወሳል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 25 ቀን 1995</a></p>

</body>
</html>	














