<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነ ፕ/መስፍን ወ/ማርያም ተሻሽሎ የቀረበባቸውን ክስ ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እነ ፕ/መስፍን ወ/ማርያም ተሻሽሎ የቀረበባቸውን ክስ ተቃወሙ</h2>


<p>ፕ/ር መስፍን ወ/ማርያም እና ዶ/ር ብርሃኑ ነጋ ከፍ/ቤቱ ትዕዛዝ ውጭ በዓቃቤ ህግ ተሻሽሎ የቀረበውን ክስ በመቃወም ትላንት ለፌዴራል ከፍተኛ ፍርድ ቤት 4ኛ ወንጀል ችሎት አመለከቱ።</p>

<p>እነ ፕ/ር መስፍን በተገኙበት ትላንት በጠበቆቻቸው አማካይነት በቀረበው የክስ መቃወሚያ እንዳመለከቱት ሐምሌ 25 ቀን 1994 ዓ.ም በፍ/ቤቱ በተሰጠው ብይን መሰረት ዐቃቤ ሕግ ያቀረበው ክስ ህጉ ከሚደነግገው የማይቀራረብ መሆኑን እና በተከሳሾች ላይ የቀረበውን 2ኛ ክስ ተፈጽሟል በተባለበት የወንጀል ድርጊት በመጀመሪያው ክስ የተመለከተውን ዓላማ ለማሳካት ነው ቢልም በአንድ የወንጀል ድርጊት የመፈጸም ሃሳብ ሁለት የወንጀለና መቅጫ ህግ መተላለፍ ስለማያስከትል በአንደኛው ክስ መጠቃለል አለበት ተብሎ ዐቃቤ ህግ በዚሁ መንገድ ክሱን አሻሽሎ እንዲያቀርብ መታዘዙን አስታውሰዋል።</p>

<p>ዐቃቤ ህግ የካቲት 28 ቀን 1995 ዓ.ም ጽፎ ያቀረበው የተሻሻለ ክስ ፍ/ቤቱ የሰጠውን ብይን የተከተለ አይደለም ያለው የእነ ፕ/ር መስፍን መቃወሚያ በመጀመሪያ ክስ ያልነበረና በችሎቱ ያልታዘዘ አዲስ ክስ ማቅረቡንም ጠቅሷል።</p>

<p>አዲስ ክስ የሚቀርበው በመጀመሪያው ክስ ላይ መሠረታዊ ስህተት የተገኘ ሲሆንና ይህም ተከሳሽን የሚያሳስት በመሰለ ጊዜ ፍ/ቤቱ በራሱ አነሳሽነት ወይም ማመልከቻ ሲቀርብለት ክሱን ሊሰርዝ፣ አዲስ ክስ እንዲዘጋጅ እና እንዲለወጥ ማዘዝ እንደሚችል መቃወሚያው ተጠቅሶ ፍ/ቤቱ በእነ ፕ/ር መስፍን ላይ አዲስ ክስ እንዲቀርብ ባለማዘዙ የዐቃቤ ህግ አካሄድ ፍርድ ቤቱ የሰጠውን ብይን ያልተከተለና የወንጀለኛ መቅጫ ሥነ ሥርዓት ህግ ቁጥር 119 የደነገገውን የሚቃረን ነው ይላል።</p>

<p>ዐቃቤ ህግ በእነ ፕ/ር መስፍን ላይ ባቀረበው አዲስ ክስ ተከሳሾችን በማያውቁት ነገር ለእንግልት የሚዳርግና በፍርድ ቤቱ ጊዜና ሥራ ላይ ችግር ይፈጥራል ያለው የጠበቆቹ መቃወሚያ ተከሳሾች በአግባቡ እንዳይከላከሉ ያደርጋቸዋልም ብሏል።</p>

<p>የእነ ፕ/ር መስፍን ጠበቆች በጋራ ባቀረቡት በዚህ መቃወሚያ ላይ ፍ/ቤቱ ዐቃቤ ህግ ያቀረበውን ክስና መቃወሚያውን መርምሮ ተጨማሪ ዕድል ሳይሰጥ ፋይሉን ዘግቶ ተከሳሾችን በነፃ እንዲያሰናብታቸው ጠይቀዋል።</p>

<p>ዐቃቤ ህግ ለፍ/ቤት እነ ፕ/ር መስፍንን አስመልክቶ ባቀረባቸው ሁለት ክሶች እንደጠቀሰው አግባብ ያለውን ህግ በመጣስ የተመሰረተው የፖለቲካ ድርጅት በህግ የተከለከለ መሆኑን እያወቁ ራሱን የኢትዮጵያውያን ዴሞክራሲያዊ ሊግ (ኢዴሊ) ብሎ የሚጠራና ዓላማውን በግቡ ለማራመድ በወሰነው ድርጅት ከ1992 ዓ.ም ጀምሮ እስከተያዙበት ሚያዚያ ወር 1993 ዓ.ም ድረስ በገዛ ፈቃዳቸው ተካፋይ ሆነው ተገኝተዋል ብሏል።</p>

<p>የዐቃቤ ህግ 2ኛ ክስ እንደሚለው ተከሳሾቹ ህገ መንግሥታዊውን ሥርዓት በህገ ወጥ መንገድ ለማፍረስ በማሰብ የኢትዮጵያ ሰብዓዊ መብቶች ጉባዔ (ኢሰመጉ) ባዘጋጀው ስብሰባ ላይ ስለ ሰብዓዊ መብትና የአካዳሚክ ነፃነት እናስተምራለን በሚል ሽፋን የአዲስ አበባ ዩኒቨርሲቲ ተማሪዎችን ሰብስበው ከተያዘው አጀንዳ ውጭ "መብታችሁን ጠይቁ፣ አትፍሩ ድፈሩ መብታችሁን ለማስከበር የህይወት ዋጋ መክፈል ካለባችሁም ይህንኑ አድርጉ" በማለት ተማሪውን ለአመጽና ለሁከት ተግባር የሚያነሳሱ ንግግሮችና ገለጻዎችን አድርገዋል ብሏል።</p>

<p>እንደ ዐቃቤ ህግ ክስ ከሆነ ሚያዚያ 1 እና 2 ቀን 1993 ዓ.ም ጀምሮ የዩኒቨርሲቲ ተማሪዎች የትምህርት ማቆም አድማ ያደረጉት፣ በተከታታይ ቀናት የሁከትና የኃይል ተግባር የፈጸሙት፣ በትምህርት ሚኒስቴር ህንጻ ላይ ጉዳት ለማድረሳቸው እና በፀጥታ አስከባሪዎች ላይ ደረሰ ላለው ጉዳት ተከሳሾቹን ይጠየቃሉ ያለ ሲሆን የተማሪዎቹን ሁከት ተከትሎ በከተማዋ ሚያዚያ 9 እና 10 ቀን 1993 ዓ.ም በመንግሥትና በግል ድርጅቶች ላይ በቦዘኔዎች ለደረሰው ከባድ ሁከትና ዝርፊያ ምክንያት በመሆናቸው ከ15 ሚሊዮን ብር በላይ ንብረት በመዘረፉና ከጥቅም ውጭ በመሆኑ፣ ህገ መንግሥታዊውን ሥርዓት በህገ ወጥ መንገድ ለማፍረስ በመፈለጋቸው በግብር አበርነት ተከሰዋል ማለቱ ይታወሳል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 11 ቀን 1995</a></p>

</body>
</html>	














