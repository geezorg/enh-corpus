<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተራቡ ህፃናትና ሴቶች ሳር በሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተራቡ ህፃናትና ሴቶች ሳር በሉ</h2>


<p>በምሥራቅ ኢትዮጵያ በጐርፍ በተጠቃው አካባቢ የሚኖሩ እና ለረሃብ የተጋለጡ ህፃናትና ሴቶች ሳር እስከመብላት መድረሳቸው ታወቀ።</p>

<p>አለም አቀፉ የቀይ መስቀል ኮሚቴ ሰሞኑን እንደገለፀው በሶማሌ ብሔራዊ ክልል በደረሰው የጐርፍ አደጋ ሳቢያ በርካታ ሰዎች ህይወታቸውን አጥተዋል፤ በአካባቢው ያሉ ህፃናት እና ሴቶችም ሳር እየበሉ የደረሰባቸውን ረሃብ ለመቋቋም ሲታገሉ ተስተውለዋል።</p>

<p>ሚያዚያ 14 ቀን 1995 ዓ.ም ግድብ ሰብሮ በወጣው የዋቢ ሸበሌ ወንዝ ድንገተኛ ጐርፍ ሳቢያ ከ119 ሰዎች በላይ መሞታቸው እና ከ110 ሺህ በላይ የሚሆኑት ደግሞ መፈናቀላቸው ይታወሳል።</p>

<p>የዓለም አቀፍ ቀይ መስቀል ኮሚቴ ባለሥልጣናት አካባቢውን መጐብኘታቸውም ይታወቃል። አካባቢውን ከጐበኙት አንዱ የሆኑት የእርሻ ምርምር ባለሙያ ቤትሪዝ ሱሶ ቤት ንብረታቸውን በጐርፉ ሳቢያ የተነጠቁ እና የተሰደዱ ቤተሰቦችን መመልከታቸውን ገልፀዋል።</p>

<p>"አንዲት ህፃን በድረሱልኝ ዓይን ተመለከተችን። የጐርፉ ተፈናቃዮች በተከማቹበት መጠለያ ጣቢያ ብቻዋን በፍርሃትና በጭንቀት ተውጣ ተቀምጣለች። ሌሎችም ህፃናትና ሴቶችን ተመለከትኩ። የቀራቸውን የመጨረሻ ሳር የበሉበትን አፋቸውንና እጃቸውን አሳዩን" ሲል ሱሶ ተናግረዋል።</p>

<p>በተያያዘ ዜና በኢትዮጵያ የሚገኙ በአስር ሺህ የሚቆጠሩ ሕፃናት ከድርቁ በተጨማሪ በተመጣጠነ ምግብ እጥረት ሳቢያ እንደሞቱ አንድ የተባበሩት መንግሥታት ባለሥልጣን ገለፁ።</p>

<p>የተመድ የአስቸኳይ ጊዜ እርዳታ ምክትል አስተባባሪ ካሮሊን ማካስኪ "በአገሪቱ ውስጥ ሕፃናት በድንገት የሚሞቱባቸው ቦታዎች አሉ። የሞቱ መንስኤ ረሃቡ ብቻ ሣይሆን ስር የሰደደ የምግብ ችግር እንደሆነ ነው የምንገምተው ሲሉ ተናግረዋል። አክለውም፣ ብዙዎች የድርቁ ተጠቂዎችም ለአመታት በምግብ እጥረት የተዳከሙ እንደነበሩ ተናግረዋል።</p>

<p>ከድርቁ ጋር በተያያዘ በተከሰተው የምግብ እጥረት ከ65 ሚሊዮን ህዝብ 12. ሚሊዮኑ ወይም ከአምስቱ አንዱ ተጠቅቷል።</p>

<p>የኢትዮጵያ ጠቅላይ ሚኒስቴር አቶ መለስ ዜናዊ ለአስተባባሪዋ ረሃቡን ለማቆም በዩናይትድ ስቴትስ የተደረገው እርዳታ ከፍተኛ እንደሆነና የቀረው ዓለም አቀፍ ማህበረሰብም በድርቅ ለተጎዱ ወገኖች እርዳታ የማድረግ ኃላፊነት እንዳለበት ገልፀዋል። አስተባባሪዋም የሺዎችንና የሚሊዮኖችን ህይወት የታደገውን የእርዳታ ሰጪዎች ድርጊት አድንቀዋል።</p>

<p>እ.ኤ.አ የ1984-85 በመቶዎችና በሺዎች የሚቆጠሩ የሞቱበትን ድርቅ በማስታወስም " ይህ 1984 አይደለም" ሲሉ አስተባባሪዋ ተናግረዋል። በመንግሥትና በዓለም አቀፉ ማህበረሰብ በኩል ለእርዳታ ጥሪ አፋጣኝ ምላሽ በመስጠት ረገድ ባለፉት 20 ዓመታት ከፍተኛ መሻሻል እንደታየም ጠቁመዋል። ሆኖም ግን በድርቅ ለተጠቁ ወገኖች የሚደረገው እርዳታ በአጭር ጊዜ የተወሰነ እንዳይሆን ግፊቱ መቀጠል አለበት ብለዋል።</p>

<p>"ሕፃናትና መግበን ወደቤታቸው ከላክናቸው በኋላ በስድስት ወራት ጊዜ ውስጥ ተመልሰው አደጋ ላይ ይወድቃሉ" ሲሉ ተናግረዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሰኔ 11 ቀን 1995</a></p>

</body>
</html>	














