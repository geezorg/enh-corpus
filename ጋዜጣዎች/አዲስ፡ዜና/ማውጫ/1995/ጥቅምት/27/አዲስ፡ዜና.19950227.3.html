<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ቀንድ አገሮችን በኮንፌዴሬሽን ለማዋሀድ የሚያግዝ ስብሰባ ሊካሄድ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ቀንድ አገሮችን በኮንፌዴሬሽን ለማዋሀድ የሚያግዝ ስብሰባ ሊካሄድ ነው</h2>


<p>በአፍሪካ ቀንድ አካባቢ የሚገኙ አገራትን በኮንፌዴሬሽን ለማዋሃድ የሚያግዝ የሁለት ቀን ኮንፈረንስ ከህዳር 5/1995 ዓ.ም ጀምሮ በዩኤስ አሜሪካ በፍሎሪዳ ግዛት ሊካሄድ ነው።</p>

<p>ይኸው በሳውዝ ፍሎሪዳ ዩኒቨርስቲ እና ዩ.ኤስ.ኤ አፍሪካ ኢጁኬሽን ፋውንዴሽን አማካኝነት የተዘጋጀው ዓለም አቀፍ ኮንፈረንስ ዋና ዓላማው ለጅቡቲ፣ ኤርትራ፣ ኢትዮጵያና ሶማሊያ መካከል ያለውን የጋራ ግንኙነት በማጠናከር የየአገሪቱን የኢኮኖሚና ማህበራዊ ዕድገት ለማፋጠን ሲሆን በዚሁ ስብሰባ ላይም አገሪቱን በኮንፌዴሬሽን ለማዋሃድ የሚያስችሉ ሀሣቦች ለውይይት ይቀርባሉ ተብሎ ይጠበቃል።</p>

<p>በስብሰባው ላይ ቁጥራቸው ከ12 በላይ ከሆኑ የአሜሪካ ዩኒቨርሲቲዎች የተውጣጡ ምሁራን፣ በዓለም አቀፍ የጤና፣ ማህበራዊና ኢኮኖሚያዊ ዕድገት ላይ ጥናታዊ ፅሁፍ የሚያቀርቡ ሲሆን ከኢትዮጵያ ባለቅኔ ሎሬት ፀጋዬ ገ/መድህንና የወርልድ ስፔስ መስራችና ባለቤት ዶ/ር ኖህ ሳማራ በአፍሪካ ቀንድ የማህበራዊና ኢኮኖሚያዊ እድገትን ለማፋጠን መደረግ ባለባቸው ጉዳዮች ዙሪያ ጽሁፎችን እንደሚያቀርቡ ለማወቅ ተችሏል።</p>

<p>በአፍሪካ ቀንድ አካባቢ ያሉ አገራትን፣ በኮንፌዴሬሽኑ ለማዋሃድ ስለቀረበው ሀሣብና ለማካሄድ ስለታቀደው ኮንፈረንስ አስተያየታቸውን እንዲሰጡ የጠየቅናቸው በአዲስ አበባ ዩኒቨርስቲ የፖለቲካ ሣይንስና ዓለም አቀፍ ግንኙነት መምህር የሆኑት ዶ/ር መረራ ጉዲና የአፍሪካ ቀንድ ከኮንፌዴሬሽኑ ይልቅ ቅድሚያ ሊሰጣቸው የሚገቡ ውስጣዊ ጉዳዮች ማጤን እንደሚገባ ጠቁመዋል።</p>

<p>ኮንፌዴሬሽኑ ለኢትዮጵያ ህዝብ ሊኖረው ስለሚችለው ጠቀሜታም የኢትዮጵያ ህዝቦች መክረውበት በሚያዋጣቸው መንገድና ሁኔታ ከአካባቢው ህዝቦች ጋር በሠላም አብሮ ለመኖር ቢፈራረሙ ችግር የለም። ትልቁ ችግር በኢትዮጵያም ሆነ በሌሎች የአፍሪካ ቀንድ አገሮች ውስጥ ብሔራዊ መግባባትና ዲሞክራሲያዊ ስርዓት በሌለበት ሁኔታ ማን ከማን ጋር ተስማምቶ፣ ማን ከማን ጋር ህብረት ፈጥሮ እንደሚኖር ግልፅ አይደለም ብለዋል።</p>

<p>በኮንፌዴሬሽኑ የማዋሃድ ሃሣብ ያመጡትን ወገኖች ሊኖራቸው ስለሚችለው ዓላማም ከዚህ ቀደም የአሜሪካ መንግሥት የአፍሪካ ቀንድ መሪዎች "አዲስ ራዕይ ያላቸው የአፍሪካ መሪዎች" ብሏቸው እንደነበርና ከግብ ሣይደርስ እንደቀረ ገልፀዋል። አሁንም "የቅርብና የሩቅ ፍላጎት ያላቸው ኃይሎች የየራሳቸውን የፖለቲካ አጀንዳ፣ የየራሳቸው ህልሞችና ራዕዮች ለአካባቢው ተግባራዊ ለማድረግ ሊሯሯጡ ይችላሉ በማለት" ተናግረዋል።</p>

<p>የኢትዮጵያ መንግሥት ሊኖረው ስለሚችለው አቋምም "ይሄንን ዕቅድ እንደሚደግፉና እንደማይደግፉ ለማወቅ በጣም አስቸጋሪ ነው" በማለት አጠቃለዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ጥቅምት 27 ቀን 1995</a></p>

</body>
</html>	














