<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ አበባ ከጠቅላይ ሚኒስትሩ ቁጥጥር ነጻ እንድትሆን ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲስ አበባ ከጠቅላይ ሚኒስትሩ ቁጥጥር ነጻ እንድትሆን ተጠየቀ</h1>


<p>የአዲስ አበባ መስተዳድር ባለበት የብቃት ችግር ሳቢያ የሚለወጥ ከሆነ እስከዛሬም ሲያስተዳድረው የነበረው ኢህአዴግ በመሆኑ መልሶ የራሱን ሰው ማስቀመጡን እንዲሁም ከተማዋ በጠ/ሚ/ር መለስ ሥር መሆኗ እንዲያበቃና ነፃ ሆና በህዝብ እንድትተዳደር ተቃዋሚ የፖለቲካ ፓርቲዎች ጠየቁ።</p>

<p>የኢትዮጵያውያን ዴሞክራሲያዊ ፓርቲ (ኢዴፓ) እና የመላው ኢትዮጵያ አንድነት ድርጅት (መኢአድ) በተናጠል ስለ ጉዳዩ ጠይቀን እንደገለፁልን የአዲስ አበባ ህዝብ ከጠ/ሚ/ሩ ቁጥጥር ውጭ ነፃ የሆነ መስተዳድር እና በፖለቲካ ታማኝነታቸው ሳይሆን በዕውቀታቸው የሚያስተዳድሩ ባለሙያዎች ያስፈልጓታል።</p>

<p>ሻለቃ አድማሱ መላኩ ከመኢአድ አቶ ልደቱ አያሌው ከኢዴፓ ስለ ጉዳዩ ተጠይቀው እንደተናገሩት ከተማዋን ከዚህ ቀደም አቶ አሊ አብዶ ይመሯት ነበር ለማለት እንደማይቻል ጠቅሰው ትላንትም ሆነ ዛሬ ሲያስተዳድረው የነበረው ኢህአዴግ መሆኑን ገልፀዋል።</p>

<p>አቶ ልደቱ ፓርቲያቸው በምርጫ ወቅትም የአዲስ አበባ መስተዳድር ከጠ/ሚ/ሩ ቁጥጥር ውጭ እንድትሆን ሲቀሰቅሱ እንደነበር አስታውሰዋል።</p>

<p>ከተማዋም በህዝብ ፍላጎት በተመረጡ ዕውቀት ባላቸው ባለሙያዎች እንጂ በዘር ኮታ መተዳደር የለባትም ሲሉ አቶ ልደቱ ተናግረዋል።</p>

<p>ሻለቃ አድማሱ በበኩላቸው እንዳሉት ኢህአዴግ የመስተዳድሩን ም/ቤት የሚበትነው ከሆነ ፈጣን በሆነ ሁኔታ መደረግ አለበት፤ ይህንንም ሲያደርግ በጊዜያዊነት ከተቃዋሚዎች ጋር የጥምረት መስተዳድር ሊቋቋም ይገባል።</p>

<p>በተያያዘ ዜና የፌዴራል ጉዳዮች ሚኒስትር አቶ አባይ ፀሀዬ ከትናንት በስቲያ ለጋዜጠኞች እንደገለፁት ረዥም ዓመታት ላስቆጠረው የአዲስ አበባ ችግር ኢህአዴግም ድርሻውን ያነሳል።</p>

<p>ማን ተነሣ ማን ተቀመጠ የሚለው የኢህአዴግ አጀንዳ አለመሆኑን እና የሚያተኩርበት አጀንዳ ሥራውን በትክክል ማን ይሠራዋል የሚለው ነው ሲሉም ተናግረዋል።</p>

<p>ብቃት አላቸው የሚባሉ ሰዎችን ኢህአዴግ ከወዲሁ እያሰባሰበ እንደሚገኝና የከተማዋ ሕዝብም ም/ቤቱ ዛሬ ይፍረስ ቢል ሊያፈርሰው እንደሚችልም ተናግረዋል።</p>

<p>ውስጥ አዋቂዎች እንደሚሉት ኢህአዴግ የአዲስ አበባ መስተዳድር ም/ቤት ራሱን በራሱ እንዲበትን ሁኔታዎች እያመቻቸ ይገኛል። ም/ቤቱ ተጠሪነቱ ለጠ/ሚ/ሩ ስለሆነ አስተዳደሩን በቀጥታ ኢህአደግ ይረከበዋል።</p>

<p>አቶ አባይ ፀሐዬ በመግለጫቸው ወቅት ኢህአዴግ እስከዛሬ ለከተሞችም ሆነ ለከተሜዎች ትኩረት አለመስጠቱን ሳይጠቁሙ አላለፉም።</p>

<p>ጠ/ሚ/ር መለስ የከተማዋ መስተዳድርን ሊበትኑ እንደሚችሉ ከዚህ ቀደም መግለፃቸው ይታወሳል። ሰሞኑን ደግሞ መስተዳድሩን ሕዝብ ይበትነዋል መባሉ ለይስሙላ ነው ሲሉ አንዳንዶቹ ይተቻሉ።</p>

<p>የአዲስ አበባና የኢትዮጵያ ንግድ ም/ቤቶች ፕሬዚዳንት አቶ ብርሃነ መዋ ስለጉዳዩ ተጠየቀው በሰጡት አስተያየት በመስተዳድሩ ችግር እንደነበር አስታውሰው ለመፍትሔውም ሕዝቡ የሚሳተፍበት አመቺ ሁኔታ እንዲፈጠር በንግዱ ኅብረተሰብና በአስተዳደሩ መሻሻል ተቋማዊ ግንኙነት እንዲኖር ጥሪ አቅርበዋል።</p>

<p>የተባለውን የአስተዳደር ለውጥ በተመለከተም ችግሩ የሥርዓት እንጂ የግለሰቦች መቀያየር እንዳልሆነ አስረድተዋል።</p>

<p>በኢትዮጵያ የሥራ ጊዜያቸውን የጨረሱት የጀርመን አምባሳደር ሄርበርስ ሆንሶዌትዝ ከትላንት በስቲያ ለጋዜጠኞች እንደተናገሩት አቶ አሊ አብዶ እና ይተኳቸዋል የሚባሉት አቶ እርካበ ዕቁባይ ክረምት ላይ ጀርመን ውስጥ በጉብኝት ላይ እንደነበሩ ገልፀዋል።</p>


<p class="align-center"><a href="/Gazettas/AddisZemen/info/AddisZemen.sera.html">ከአዲስ ዘመን ጥቅምት 6 ቀን 1995</a></p>

</body>
</html>	


















