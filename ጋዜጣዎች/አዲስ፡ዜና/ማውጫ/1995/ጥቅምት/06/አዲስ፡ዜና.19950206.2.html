<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከእነ አቶ ታምራት ላይኔ ክስ ጋር በተያያዘ በመቶ ሚሊዮን ብር የሚገመት ንብረት እየተበላሸ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከእነ አቶ ታምራት ላይኔ ክስ ጋር በተያያዘ በመቶ ሚሊዮን ብር የሚገመት ንብረት እየተበላሸ ነው</h2>


<p>ከእነ አቶ ታምራት ላይኔ ክስ ጋር በተያያዘ ከሚል አሰብ ያለውን መንገድ ለመሥራት የወጣውን ጨረታ በተጭበረበረ መንገድ አሸንፏል ተብሎ ክስ የተመሰረተበት የሶጃ የመንገድ ሥራ ተቋራጭ ድርጅት ንብረቶች ለብልሽት መዳረጋቸው ተገለፀ።</p>

<p>በወረዳ 27 ቀበሌ 10 ቃሊቲ አካባቢ የሶጃ የመንገድ ሥራ ተቋራጭ ድርጅት ንብረት ናቸው የተባሉ በመቶ ሚሊዮን ብር የሚገመቱ በርካታ ሎደሮች፣ ካተርፒለሮች፣ ሩሎዎች፣ ገልባጭ መኪናዎች፣ ሚክሰሮች፣ ቦቴ መኪናዎች፣ በውስጣቸው ምን እንደያዙ የማይታወቅ በርካታ ኮንቴነሮችና ብዛት ያላቸው መኪኖች ከአምስት ዓመታት በላይ ያለአገልግሎት መቀመጣቸውና ለዝርፊያም ጭምር መጋለጣቸውን ለዝግጅት ክፍላችን የደረሰን ጥቆማ ያመለክታል።</p>

<p>ስለጉዳዩ የተጠየቁት የፍትህ ሚኒስቴር ረዳት ጠቅላይ አቃቤ ህግ የፍትሐብሔር ጉዳዮች መምሪያ ኃላፊ አቶ ወልደተንሣይ ወልደመላክ በሰጡት ምላሽ የሶጃ የመንገድ ሥራ ተቋራጭ ድርጅት እና መንግሥት ባላቸው ውዝግብ ምክንያት የተቋራጩ ንብረቶች በሕግ ተከብረው እንዲቆዩ በፍ/ቤት በመወሰኑ ለረጅም ጊዜ ያለአገልግሎት እንዲቀመጡ ተደርጓል።</p>

<p>ንብረቶቹ አሁን ባሉበት ሁኔታ እስከ ሚያዚያ 8 ቀን 1994 ዓ.ም ድረስ ተቋራጩ ሲጠብቃቸው ቢቆይም ከተጠቀሰው ቀን በኋላ ግን ድርጅቱ ንብረቶቹን ጥሎ በመሄዱ የክልሉ ፖሊስ ኮሚሽንና የዞን 6 መስተዳድር በቦታው ላይ ሰው በመመደብ በቋሚነት እያስጠበቁ መሆናቸውን ኃላፊው አስታውቀዋል።</p>

<p>ተሽከርካሪዎቹ ለብልሽት እንዳይደረጉ የውሃዎች ኮንስትራሽን ድርጅት በኃላፊነት ወስዶ እንክብካቤ እንዲያደርግላቸው በፍ/ቤት ውሳኔ ቢሰጥም ተቋራጩ ንብረቶቹን ለማስረከብ ፈቃደኛ ባለመሆኑ ሂደቱ በዚህ ላይ ይገኛል ብለዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ጥቅምት 6 ቀን 1995</a></p>

</body>
</html>	














