<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚዎች ህብረት የኢትዮ-ኤርትራ የድንበር ውሳኔ እንደገና እንዲታይ አሳሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚዎች ህብረት የኢትዮ-ኤርትራ የድንበር ውሳኔ እንደገና እንዲታይ አሳሰበ</h2>


<p>በቅርቡ በዩናይትድ ስቴትስ ኦቭ አሜሪካ በ15 ተቃዋሚ ድርጅቶች የተመሠረተው የኢትዮጵያ ዴሞክራሲያዊ ኃይሎች ህብረት በኢትዮ-ኤርትራ ላይ የተሰጠውን የድንበር ውሳኔ የማይቀበለው መሆኑን ጠቅሶ እንደገና ሊታይ እንደሚገባ ገለፀ። በአገር ውስጥም የተለያዩ ታዋቂ ግለሰቦች ስለ ህብረቱ አድናቆታቸውን ገልፀዋል።</p>

<p>የህብረቱ ሊቀመንበር ዶ/ር በየነ ጴጥሮስ ትላንት ለዓለም አቀፍ መገናኛ ብዙኃን በውጭ ሃገር በሰጡት መግለጫ የ15ቱ ፓርቲዎች ህብረት የአወዛጋቢው የኢትዮ-ኤርትራ የድንበር ውሳኔ እንደገና መታየት ያለበት ጉዳይ መሆኑን ማስቀመጡን ጠቅሰዋል።</p>

<p>ከአገር ውስጥ የተለያዩ ታዋቂ ግለሰቦች ተቃዋሚዎች በህብረት በሠላማዊ መንገድ ለመታገል መወሰናቸውን አድንቀዋል።</p>

<p>የቀድሞው የኢፌድሪ ፕሬዚዳንት ዶ/ር ነጋሶ ጊዳዳ ስለታቃዋሚዎቹ ህብረት ከአዲስ ዜና ተጠይቀው እንደገለፁት፤ ውጭ ሆኖ ከህዝብ ርቆ ትግል ማካሄድ የማይቻል መሆኑን ጠቅሰው በህዝቡ ውስጥ ሆኖ መታገል ውጤት የሚያመጣ ነው ብለዋል።</p>

<p>በተለያዩ ምክንያቶች አገር ቤት ገብተን አንሰራም ሲሉ የነበሩ ድርጅቶች ወደ አገር ቤት ገብተን እንሰራለን ማለታቸው ትክክለኛ መሆኑን የጠቀሱት ዶ/ር ነጋሶ የፖለቲካ ድርጅቶች ተደራጅተው በሕገ መንግሥቱ መሠረት ለመታገል የሚችሉ መሆኑን ጠቁመው በትጥቅ ትግል ለውጥ እናመጣለን ብሎ መወሰንና ከህዝብና ከሀገር ራስን ነጥሎ መቀመጥ ትክክል አልነበረም ብለዋል።</p>

<p>ተቃዋሚዎች ህብረት ፈጥረው በዴሞክራሲያዊ መንገድ ገብተን እንታገላለን፣ በምርጫ ተወዳድረን ካሸነፍን እናሸንፋለን ካላሸነፍን እንሸነፋለን ማለታቸው ትክክል ነው ያሉት ዶ/ር ነጋሶ፤ ከመንግሥት በኩል በግልፅ በሕገ መንግሥቱ የተቀመጡ ዴሞክራሲያዊ መብቶችን ማክበርና ማስከበር ኃላፊነት እንዳለበት አስታውሰው ከዚህ በፊት መንግሥት ተቃዋሚዎች ሠላማዊ መንገድ አይፈልጉም፣ ሕገ መንግሥቱን በኃይል ለመለወጥ ነው የሚፈልጉት ተብሎ በአገር ውስጥና በውጭ ይነገር እንደነበር ጠቅሰው አሁን ይሄ መለወጡ ከመንግሥት በኩል ፈተና መሆኑንም ጠቁመዋል። ከዚህ ቀደም በታዩ ፍንጮች ባለፉት ምርጫዎች በአንዳንድ ቦታዎች የገዢው ፓርቲ ካድሬዎች እና መንግሥት ሕገ መንግሥቱን አለማክበራቸውን ዶ/ር ነጋሶ ጠቅሰው አሁን በዚህ አይነት መንገድ መሄድ የማይቻል መሆኑን ገልፀዋል።</p>

<p>የህዝብ ተወካዮች ም/ቤት አባል የተከበሩት አቶ በድሩ አደም ህብረቱን አስመልክቶ ለአዲስ ዜና በሰጡት አስተያየት ከዚህ ቀደም የኢትዮጵያ ተቃዋሚ ድርጅቶችም ሆነ ፖለቲከኞች መቻቻል እንደሚጎድላቸው ጠቅሰው አሁን በተቃዋሚዎች ህብረት መፈጠሩ እሰየው የሚያሰኝ አንድ ተግባር ነው ብለዋል።</p>

<p>አገር ቤት ውስጥ ከዚህ በፊት ተቃዋሚዎች ብዙ ጊዜ ተሰባስበው የጋራ አቋም ቢወስዱም መጨረሻ ላይ ሲበታተኑ መታየቱን ያስታወሱት የተከበሩ አቶ በድሩ ካለፈው ተምረው ወደ ቁም ነገር መድረሳቸውና ቁርጥ ያለ አቋም ይዘው መቅረባቸው ሊያስመሰግናቸው የሚችል መሆኑን ጠቅሰዋል። ወደፊትም እርስ በርስ ከመሰዳደብና ከመተነኳኮስ ተቀራርቦ በመቻቻል አገሪቱን ወደተሻለ ኑሮና እድገት ለማምራት ፍትሃዊና ሕጋዊ ምርጫ ላይ ተሳትፎ ለቁም ነገር መብቃት ይጠበቅባቸዋል ብለዋል።</p>

<p>"ለአንድ አገር ዲሞክራሲና ፍትህ መስፈን አንድ ጠንካራ ፓርቲ ያስፈልጋል። እነዚህ ህብረት የፈጠሩ ተቃዋሚ ፓርቲዎችም በየቦታው ተበታትነው ከሚታገሉ ለአንድነት ተቀናጅተው በሠላማዊ መንገድ ለመታገል መንቀሳቀሳቸው ጠቃሚ ነው" ያሉት ሌላው አስተያየት ሰጪ ፊታውራሪ አመዴ ለማ "የሽግግር መንግሥት አቋቁመን አገር እንመራለን ካሉ ጠብ ያለሽ በዳቦ" እንደሚሆንም ጠቅሰዋል።</p>

<p>"ይህንን ህዝብ እንደገና መልሶ ወደ ጦርነት ማስገባት ለእነ መለስ የፕሮፖጋንዳ በትር ማቀበል ካልሆነ ጠቀሜታ የለውም። ስሩ የደረቀበት ዛፍ በትንሽ ግፊት መውደቁ አይቀርም" ሲሉ አስተያየታቸውን የሰጡት ደግሞ አቶ አረጋዊ በርሄ የትግራይ ዴሞክራሲያዊ ትብብር እና የአዲሱ የኢትዮጵያ ዴሞክራሲያዊ ኃይሎች ህብረት የሥራ አስኪያጅ ኮሚቴ አባልና የፖለቲካ ጉዳይ ኃላፊ ሲሆኑ ያለፉት የህብረት ውህደቶችን ጥቂቶች የፖለቲካ ዓላማቸውን ለማራመድ እንደተጠቀሙባቸው ጠቅሰው ያለፉትን ተመክሮዎች ከግምት በማስገባት በህብረት መታገሉ ብቸኛ መንገድ መሆኑን ጠቅሰዋል።</p>

<p>አቶ ኤርሚያስ ለገሰ በአቃቂ ክፍለ ከተማ የባህልና ማስታወቂያ ቢሮ ኃላፊና የአቅም ግንባታ ኃላፊ እንዲሁም በድርጅቱ ውስጥ የክፍለ ከተማው የፕሮፖጋንዳ ኃላፊ ሃሣባቸውን አጋርተውናል። እንደ አቶ ኤርሚያስ ገለፃ ተቃዋሚዎች ህብረት የመፈጠራቸው ጉዳይ ሕገ መንግሥታዊ መብት መሆኑን ጠቁመው፣ ማንኛውም ሰው በመሰለው አመለካከት እና አስተሳሰብ መደራጀት ይችላል ብለዋል።</p>

<p>የኢዴፓ ም/ሊቀመንበር ዶ/ር ኃይሉ አርአያ በውጪ አገር ጉባኤያቸው ያካሄዱት ፓርቲዎች የአገራችንን ችግር የምንፈታው በህዝባዊ ሠላማዊ ትግል ነው ብለው ቢስማሙም ይህንን የሰለጠን ፖለቲካዊ አካሄድ ለመቀበል ኢህአዴግ ፈቃደኛ ይሆናል የሚል ሙሉ እምነት እንደሌላቸው ተናግረዋል።</p>

<p>ገዢው ፓርቲ የአገሪቱን ተጨባጭ ሁኔታ የሚካሄደውን ትግል ተገንዝቦ የሰላማዊ ትግሉ አካል የመሆን ግዴታ አለበት የሚሉት ዶ/ር ኃይሉ ምድራዊ ኃይል የማያቆመው የህዝብ እንቅስቃሴ እየመጣ በመሆኑ ኢህአዴግ ለሚደረግለት ሠላማዊ ጥሪ ቀና ምላሽ ካልሰጠ ታሪክ በሠላማዊ ትግል ያስወግደዋል ሲሉ አስተያየታቸውን ሰጥተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 7 ቀን 1995</a></p>

</body>
</html>	














