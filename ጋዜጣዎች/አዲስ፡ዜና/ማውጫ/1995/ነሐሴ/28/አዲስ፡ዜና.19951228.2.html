<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ የፖሊሶች ግምገማ ፍርሃት እንደነገሰበት ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ የፖሊሶች ግምገማ ፍርሃት እንደነገሰበት ቀጥሏል</h2>


<p>በከተማዋ ካሉት የ28 ወረዳ ፖሊስ ጣቢያዎች መካከል በ14ቱ ላይ በተለያዩ አዳራሾች ግምገማ እየተካሄደ ሲሆን በአብዛኛው ፍርሃት እንደነገሰበት መቀጠሉን ከተለያዩ ስፍራዎች ያገኘነው መረጃ ያመለክታል።</p>

<p>ካለፈው ማክሰኞ ጀምሮ የተጀመረው ግምገማ ትላንት ማምሻውን ድረስ አልተጠናቀቀም። መቼ እንደሚጠናቀቅ ብዙዎቹ ፖሊሶች እንደማያውቁ ይናገራሉ።</p>

<p>ገምጋሚዎቹ ከየክፍለ ከተማው እና ከልዩ ኃይል የመጡ በተለያየ ደረጃ የሚገኙ ኃላፊዎችና ከዝቅተኛ እስከ ከፍተኛ መኮንኖች ናቸው። የሚገመገሙት ፖሊሶች ከጣቢያ አዛዥ እስከ አባል ድረስ እና በየወረዳው የሚገኙ የትራፊክ ፖሊሶችን ይጨምራሉ።</p>

<p>የግምገማ መስፈርት ተብለው የታወቁት አራት ነጥቦች ናቸው። ከሥነ ምግባር አኳያ፣ ከሥራ ተነሳሽነት አኳያ፣ ከሰብዓዊ መብት አከባበር አኳያ እና ሌሎች ጥቆማዎች የሚሉ መስፈርቶች ናቸው።</p>

<p>ከገምጋሚዎቹ እንደተብራራው የሥነ ምግባር ችግሮች በሚባለው መስፈርት ስር ከጉቦ ነፃ አይደለም የሚለው ጥያቄ ይነሳል፣ የኑሮ ሁኔታው ምን ይመስላል ተብሎ ይጠየቃል።</p>

<p>በዚህ ሥር በተደረጉ ግምገማዎች ደሞዝህና ኑሮህ አብሮ አይሄድም፣ ቤት ከየት አምጥተህ ሰራ? ሞባይል በምን ገዛህ? በየቀኑ የምትጠጣው ከየት ተገኝቶ ነው? አልፎ አልፎም ሱቅ ከፍተዋል በዘመድ ስም ንግድ ቤት አላቸው የሚባሉ ግለሰቦች እየጠቀሱ ተገምግመዋል።</p>

<p>በዚህ መስፈርት የሚገመገሙ ብዙዎቹ ቤተሰባቸው ከውጭ እንደላከላቸው፣ ባለሀብት ሚስት ማግባታቸውንና ከዚህ ጋር የሚመሳሰሉ ምክንያቶች እየሰጡ ሲሆን፤ በይፋ ገንዘብ ተቀብዬ ጉቦ በልቻለሁ ያለ እንዳልተገኘና ይህም በፍርሃት የተሸበበ ስብሰባ መሆኑን የሚያሳይ መሆኑን ገልጸዋል።</p>

<p>በአንዳንድ ቦታዎች ከገምጋሚዎቹ የግምገማው ዓላማ የከተማዋን ችግር ለመቅረፍና ፖሊስ የተቀላጠፈ አገልግሎት ለመስጠት እንዲችል መሆኑ በተደጋጋሚ ቢገለጽም ከተገምጋሚዎቹ በተለያዩ ወረዳዎች ለምን ትሸነግሉናላችሁ በማለት የተቃወሙ ሲሆን ፖሊሱን እርስ በርስ ለማጣላት እንጂ ችግር ፈቺ ግምገማ አይደለም የሚል አስተያየት ሰጥተዋል።</p>

<p>በግምገማው ላይ በተለያዩ ወረዳዎች ከተገምጋሚዎቹ ጋር የተወሰኑ የፌዴራል ፖሊስ አባላት ገብተው አስተያየት ይሰጡ እንደነበር የጠቀሱት ተገምጋሚዎች ለልምድ ልውውጥ መጣን በማለት እንደሚናገሩም ገልጸዋል።</p>

<p>በየደረጃው በተቀመጡት መስፈርቶች እያንዳንዱ የሚገመገም ፖሊስ ጣቢያ ካለበት ደረጃ የተጀመረው ግምገማ ቀጥሎ ከጣቢያ አዛዥ፣ ከምርመራ ክፍል ሹም፣ ከወንጀል መከላከል ኃላፊ፣ የትራፊክ ኃላፊ በማለት ወደ እያንዳንዱ አባል ይደርሳል ቢባልም እስከ ትላንት ድረስ በብዙዎቹ ወረዳዎች የአባላት ግምገማ እንዳልተጀመረ ታውቋል።</p>

<p>ከግምገማው በኋላ በሚገኘው ውጤት ከ6-8 መቶ የሚሆኑ ፖሊሶች ይባረራሉ እየተባለ ሲነገር መሰንበቱ በግምገማው ላይ ከፍተኛ መፈራራት እና መቻቻል መፍጠሩን የሚናገሩ ወገኖችም አሉ።</p>

<p>ግምገማ በተጀመረባቸው 14 የወረዳ ፖሊስ ጣቢያዎች ሥራው ቆሞ ግምገማ ባልተጀመረባቸው እየተሸፈነ ሲሆን ይህ የየጣቢያዎቹ ግምገማ ከመጀመሩ በፊት የየወረዳና ዞን ፖሊስ ጣቢያ አዛዦችና የሥራ ኃላፊዎች ቢገመገሙም በውጤት ደረጃ ሳይገለጽ ቆይቷል።</p>

<p>የመገምገሚያ ነጥቦች በተለይ በአብዛኛው በሃላፊነት ላይ ያሉትን የሚመለከት ነው የሚሉት አንዳንድ ተገምጋሚዎች ከዚህ ቀደም በተለያዩ ጊዜያት በየወረዳዎቹ በህዝብ የተደረጉ ግምገማዎች ውጤት በመነሻነት ሲቀርብ አለመታየቱንም ጠቅሰዋል።</p>

<p>የግምገማውን አጠቃላይ ሒደት በተመለከተ የተለያዩ ጥያቄዎችን በማዘጋጀት ለአዲስ አበባ ፖሊስ ኮሚሽን ህዝብ ግንኙነት ደጋግመን ብንደውልም እነሱም ግምገማው ላይ በመሆናቸው ምላሽ የሚሰጠን ማግኘት አልቻልንም።</p>

<p>የግምገማው ማጠናቀቂያ ጊዜ በግልጽ ያልተነገረ በመሆኑ በዚህ ቀን ያበቃል እንዳልተባለ ለማወቅ ተችሏል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 28 ቀን 1995</a></p>

</body>
</html>	














