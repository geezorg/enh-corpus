<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢንዱስትሪ ፖሊሲ ውይይቱ መድረክ አመቺ አልነበረም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢንዱስትሪ ፖሊሲ ውይይቱ መድረክ አመቺ አልነበረም</h2>


<p>ሰሞኑን በጠ/ሚ/ር መለስ ዜናዊ ሰብሳቢነት ሲካሄድ የነበረው የኢንዱስትሪ ፖሊሲ ውይይት መድረክ አመቺ አልነበረም ሲሉ አንድ ተወካይ አስታወቁ።</p>

<p>ስማቸው እንዳይጠቀስ የፈለጉ አንድ ተወያይ እንደገለፁት ስብሰባው ለፖሊሲው እውቅና ለመስጠት የተዘጋጀ እንጂ በረቂቅ መልክ ተዘጋጅቶ ውይይት እንዲደረግበትና እንዲሻሻል ያልታሰበ በመሆኑ የረባ ውጤት ሳያስገኝ ተጠናቋል ብለዋል።</p>

<p>እኚህ ታዋቂ ሰው እንደገለፁት ከ500 በላይ ተሰብሳቢ እድል አግኝቶ ለመናገርና ጥልቀት ያለው ውይይት ለማድረግ እንደማይችል ጠቁመው፤ የመድረኩ አላማ ፖሊሲውን ለማሻሻል ባለመሆኑ የተነሱት ነጥቦች ምንም ያመጡት ለውጥ አልነበረም ብለዋል።</p>

<p>የአንድን አገር እድገት ግብርናው ወይም ኢንዱስትሪው ነው ሊመራው የሚችለው፣ የሚሉት አስተያየት ሰጪው፣ ግብርና ኢንዱስትሪውን ከመራ ከኢንዱስትሪው የማይፈለግ ምርት ይመረትና ገበሬው የምርቱ ገዢ አያገኝም ብለዋል። ኢንዱስትሪ ግብርናውን ከመራው ግን ገበሬው ምርቱን በኢንዱስትሪዎች ፍላጎት ስለሚያመርት ከምርቱ ተጠቃሚ ይሆናል ብለዋል። ስለዚህ ይላሉ አስተያየት ሰጪው ግብርናውም ይሁን ኢንዱስትሪው ሊያድግ የሚችለው ኢንዱስትሪ መር ስትራቴጂ ሲኖር ነው። መንግሥት የሚከተለው ግን ተቃራኒውንና ውጤት የማያመጣውን ስትራቴጂ ነው ሲሉ ያስረዳሉ። </p>

<p>ለውጭ ገበያ ምርት የሚያቀርቡ ኢንዱስትሪዎች ኢንዱስትሪውን በመምራት ድጋፍ እንዲደረግላቸው የሚያደርገውን ሃሣብ የተቃወሙት እኚሁ ሰው እነዚህ ኢንዱስትሪዎችም እንኳን ቢሆኑ የሚመረጡት የግብርና ምርት ተጠቃሚ የሆኑት ብቻ በመሆናቸው ተፈላጊውን ውጤት አያስገኙም ብለዋል።</p>

<p>በገበሬውና በባለኢንዱስትሪው፣ በወዛደሩና በባለ ኢንዱስትሪው መካከል ሊኖር የሚገባው ግንኙነት በገበያ ላይ ተመስርቶ እንጂ ስትራቴጂው እንደሚለው በተለየ ግንኙነት ላይ ተመስርቶ መሆን የለበትም የሚሉት ግለሰቡ ስትራቴጂውም ይህን ፅንሰ ሃሣብ ጥርት አድርጎ አለማውጣቱን ጠቁመዋል።</p>

<p>አፈፃፀምን በተመለከተ ያለውን ድክመት ሲያስረዱም "ለስትራቴጂው ተፈፃሚነት እያንዳንዱ መሥሪያ ቤት መረባረብ አለበት የሚል ሃሣብ ቢሰነዘርም ስትራቴጂው አጠቃላይ አቅጣጫ ጠቋሚ እንጂ ዝርዝር ነገሮች የሌሉት በመሆኑ የሚፈፀመው ነገር ግልፅ አይደለም" ብለዋል። ዝርዝር ጥናት ማውጣት ያስፈልጋል የሚሉት ግለሰቡ አሁን እየተሠራ ያለው ግን ጥናት የሚባል ነገር ኖሮ ሳይሆን በተለምዶ ነው ብለዋል። በዚህ ምክንያት ከሁለት አመት በኋላ የስትራቴጂው ውጤት ይገምገም ቢባል ምኑ እንደሚገመገም አይታወቅም ሲሉ አጠቃልለዋል።</p>

<p>በሌላ በኩል የኢትዮጵያ አምራች ኢንዱስትሪዎች ማህበር ፕሬዚዳንት አቶ ተሾመ ከበደ ትናንት ለጋዜጠኞች በሰጡት መግለጫ የኢንዱስትሪ ልማት ፖሊሲ ውይይቱ የኢንዱስትሪውን ክፍለ ኢኮኖሚ መሠረታዊ ችግሮችና ማነቆዎች መዳሰሱንና ውጤታማ እንደነበር ጠቅሰው በሰነዱ ረቂቅ ላይ ቀደም ብሎ ውይይት ቢደረግ ከዚህ የበለጠ ውጤት ይገኛል ብለው እንደሚያምኑ ተናግረዋል።</p>

<p>ፕሬዚዳንቱ የግሉ ኢንዱስትሪ ዘርፍ አሁን ያለውን እድል ሙሉ በሙሉ እየተጠቀመ ያለመሆኑን ገልፀው ለስትራቴጂው ውጤታማነት ሊሟሉ የሚገባቸው ቅድመ ሁኔታዎች እንዳሉ ዘርዝረዋል።</p>

<p>የግሉ ባለሀብት ለኢኮኖሚ ብልፅግና ትልቅ ድርሻ እንዳለው በሰነዱ መጠቀሱን ያስታወሱት አቶ ተሾመ ይህ ግንዛቤ በሲቪል ሰርቪሱ በአግባቡ ያለመስረፁ ስትራቴጂውን ሙሉ ለሙሉ ተግባራዊ ለማድረግ እንቅፋት ይሆናል የሚል ስጋት እንዳላቸው አመልክተዋል።</p>

<p>የግሉ ክፍለ ኢኮኖሚ ከመንግሥት የሚያስፈልገውን ከለላ አስመልክቶ ለቀረበላቸው ጥያቄ አቶ ተሾመ ሲመልሱ የግል ባለሀብቶች የሚያስፈልጋቸው የመንግሥት ከለላ ሣይሆን የሚያጋጥማቸውን የቢሮክራሲ ውጣ ውረድ ማስወገድ መሆኑን ተናግረዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 28 ቀን 1995</a></p>

</body>
</html>	














