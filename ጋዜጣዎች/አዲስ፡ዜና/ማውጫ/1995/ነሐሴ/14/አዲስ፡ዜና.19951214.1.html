<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ፓርቲዎች በአሜሪካ ድጋፍ እያሰባሰቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚ ፓርቲዎች በአሜሪካ ድጋፍ እያሰባሰቡ ነው</h2>


<p>ከሐምሌ 19 ቀን 1995 ዓ.ም እስከ ሐምሌ 26 ቀን 1995 ዓ.ም በአሜሪካ ሜሪላንድ ከተካሄደው የተቃዋሚ የፖለቲካ ድርጅቶች ጉባኤ በኋላ የፓርቲዎቹ አመራር አባላት ድጋፍ የማሰባሰብ እንቅስቃሴ እያደረጉ መሆኑ ተገለፀ።</p>

<p>የኢትዮጵያ ዲሞክራሲያዊ አንድነት ፓርቲ (ኢዴአፓ) የህዝብ ግንኙነት ምክትል ኃላፊና የማዕከላዊ ኮሚቴ አባል አቶ አብዱራሂም አህመዲን፣ ኢዴአፓ በጉባዔው ለመካፈል በሔዱት በፓርቲው አመራር አባላት አማካይነት በአሜሪካ ኦሃዮ፣ ሲያትል፣ ሳንዲያጐ የድጋፍ ማሰባሰብ እንቅስቃሴ ማድረጉን ገልፀዋል በሚቀጥሉት ቀናትም በእንግሊዝ፣ ሆላንድ፣ ኖርዌይ፣ ጀርመንና ፈረንሣይ ተመሳሳይ ስብሰባዎችን ለመጥራት መታቀዱን አመልክተዋል።</p>

<p>የፓርቲዎቹ የተናጠል እንቅስቃሴ በቅርቡ በጋራ ለመታገል የደረሱትን ስምምነት አያደበዝዘውም ወይ? ለሚለው ጥያቄ አቶ አብዱራሂም ሲመልሱ ኢዴአፓም ሆነ ሌሎቹ ፓርቲዎች ድጋፍ የማሰባሰብ እንቅስቃሴ የሚያደርጉት በተቀዋሚ ድርጅቶች ጉባኤ ላይ የተደረሰውን የጋራ ስምምነት መሠረት በማድረግ በመሆኑ ድርጅቶቹ በጋራ የጀመሩትን እንቅስቃሴ እንደማያዳክመው ተናግረዋል።</p>

<p>በተመሳሳይ የመላው ኢትዮጵያ አንድነት ድርጅት፣ የኦሮሞ ብሔራዊ ኮንግረስና ሌሎችም የኢትዮጵያ ዴሞክራሲያዊ ኃይሎች ኅብረት አባል ድርጅቶች በአሜሪካ የተለያዩ ግዛቶች ስብሰባዎችን በመጥራት ድጋፍ የማሰባሰብ እንቅስቃሴ መጀመራቸው ተገልጿል።</p>

<p>በተያያዘ ዜና በተቃዋሚ ድርጅቶች ጥምረት የተመሠረተው የኢትዮጵያ ዴሞክራሲያዊ ኃይሎች ኅብረት አመራር አባላት በተለያዩ የአሜሪካ ግዛቶች በመዘዋወር ስለኅብረቱ አላማና ራዕይ በዚያ ለሚገኙ ኢትዮጵያውያን ገለፃ በመስጠት ላይ ናቸው።</p>

<p>እ.ኤ.አ ኦገስት 17/2003 በሳንሆዜ በተካሄደው ስብሰባ ከሳን ፍራንሲስኮ፣ ኦክላንድና ሳክራሜንቶ የመጡ ኢትዮጵያውያን መገኘታቸውና በአዲሱ የተቃዋሚዎች ጥምረት አመራር አባላት በተሰጠው ማብራሪያ መደሰታቸውንና ድጋፍ ለማድረግ ቃል መግባታቸውም ተመልክቷል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 14 ቀን 1995</a></p>

</body>
</html>	














