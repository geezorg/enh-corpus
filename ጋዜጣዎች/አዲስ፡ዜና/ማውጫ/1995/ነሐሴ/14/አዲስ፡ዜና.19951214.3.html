<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአገር እንዲወጡ ለተፈረደባቸው ኢትዮጵያውያን የካናዳ ቤተክርስቲያን መጠለያ ሰጠች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከአገር እንዲወጡ ለተፈረደባቸው ኢትዮጵያውያን የካናዳ ቤተክርስቲያን መጠለያ ሰጠች</h2>


<p>ከ3 ዓመታት በፊት ከኢትዮጵያ ተሰደው ወደ ካናዳ በመግባት የጥገኝነት ጥያቄ አቅርበው የነበሩት እናትና ልጆቻቸው ጥያቄያቸው በካናዳ መንግሥት ውድቅ ከተደረገ በኋላ ወደ አገራቸው እንዲመለሱ የተወሰነውን ውሳኔ በመሸሽ በአንዲት ትንሽ ቤተክስርስቲያን ውስጥ መጠለላቸው ተዘገበ።</p>

<p>መነን አየለ የተባሉ እናት እና የ6፣ 12 እና 13 ዓመት እድሜ ያላቸው ሦስት ልጆቻቸው ከካናዳ ባለፈው ማክሰኞች እንዲባረሩ ቢወሰንም በሞንትሪያል በሚገኝ የጥቁሮች ቤተክርስቲያን ውስጥ እየኖሩ እንደሚገኙ ዘገባዎች ገልፀዋል።</p>

<p>የመላው አማራ ህዝብ ድርጅት ውስጥ በነበራቸው የፖለቲካ እንቅስቃሴ ምክንያት በመንግሥት ኃይሎች ከፍተኛ ድብደባና ስቃይ እንደደረሰባቸው ይገልጻሉ። ባለቤታቸውም ከእስር ከተፈቱ ከትንሽ ቀናት በኋላ የት እንደገቡ ሳይታወቅ መጥፋታቸውን አመልክተዋል። ለባለቤታቸው መሠወር ምክንያቱ በፖለቲካ አቋማቸው እንደሆነም ገልፀዋል።</p>

<p>"በእስር ቤት በቆየሁባቸው 20 ቀናት እግሮቼ ታስረው ያለምህረት ተገርፌያለሁ። በአሁኑ ሰዓት ቁስሉ ቢድንም በጭንቅላቴ ውስጥ ትቶት ያለውፈው ጠባሳ ግን እስከአሁንም እያሰቃየኝ ይገኛል። አንዳንድ ጊዜ ሁኔታውን በሚያስታውሱ አስደጋጭ ህልሞች ምክንያት እንቅልፍ አጥቼ አድሬያለሁ" በማለት ቢገልፁም የአገሪቱ የስደተኞች ጉዳይ ቦርድ ግን ሁኔታውን አሳማኝ አይደለም በማለት አልተቀበለውም።</p>

<p>በሌላ በኩል መነን ካሣለፉት አሰቃቂ የእስር ቤት ቆይታ የተነሣ ለስነ ልቦናዊ ችግር መጋለጣቸውን አንድ የካናዳ የህክምና ባለሙያ አረጋግጧል።</p>

<p>ወ/ሮ መነን እና ልጆቻቸው ለጊዜው በጥገኝነት የተጠለሉበት ቤተ ክርስቲያን አገልጋይ የሆኑት ድሪል ግሬይ ጉዳዩ እንደገና እንዲታይ ለአገሪቱ የዜግነትና የስደተኞች ሚኒስትር ደብዳቤ መፃፋቸውን ገልፀዋል። "እንደ ቤተክርስቲያን ሰዎችን ከፍትህ አልባ ውሳኔዎች መከላከል ይኖርብናል" ሲሉ ግሬይ ተናግረዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ነሐሴ 14 ቀን 1995</a></p>

</body>
</html>	














