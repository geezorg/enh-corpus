<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ሽንፈቱ ለሉዓላዊነት ያልቆመ መንግሥት መኖሩ ነው" የቀድሞ የሕወሓት አመራሮች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ሽንፈቱ ለሉዓላዊነት ያልቆመ መንግሥት መኖሩ ነው" የቀድሞ የሕወሓት አመራሮች</h2>


<p>ኢትዮጵያ ከጥንት ጀምሮ ስታስተዳድራቸው የነበሩትን በርካታ ቦታዎች ለኤርትራ እንድታስረክብ የተደረገችው ለጥቅሟና ለሉዓላዊነቷ ጥብቅና የቆመ መንግሥት ባለመኖሩ ነው ሲሉ የቀድሞ የሕወሓትና የመንግሥት አመራርት አባላት ገለጹ።</p>

<p>የቀድሞዎቹ የአመራር አባላት ትናንት ባወጡት መግለጫ "አሁን ያሉት የመንግሥት አመራር አካላት ወረራ በተቃጣብን ወቅት በሉዓላዊነታችንና በመሬታችን ላይ ለመደራደር ዝግጁ የነበሩና ለተራራ አንዋጋም ያሉ እንዲሁም በሔጉ ድርድር ወቅት ሥልጣናቸውን ለማቆየት ሲሉ ሕዝቡንና አገሩን በተሀድሶ ስም ሲያተራምሱ የነበሩና በአግባቡ ለመከራከርም ሆነ በተገቢው መንገድ መረጃ አጠናቅሮ ለማቅረብ ያልቻሉ ናቸው" በማለት በእነ አቶ መለስ ላይ ወቀሳ ሰንዝረዋል።</p>

<p>እንዲሁም የኢትዮጵያ መንግሥት፣ ባድመን የኤርትራ አካል አድርጐ የሚያሳይ ካርታ ማቅረቡና እንደነ ፆረና የመሳሰሉ አንዳንድ አካባቢዎችን የኤርትራ መንግሥት መሬት መሆናቸውን መመስከሩ እንዳሳዘናቸው ገልፀዋል።</p>

<p>በመግለጫው ላይ እንደተጠቀሰው በምዕራቡ የድንበር ክፍል ማለትም ከተከዜ ወንዝ እስከ መረብ ወንዝ ባለው አካባቢ ከ900 ካሬ ኪሎ ሜትር የማያንስ መሬት ለሻዕቢያ ተወስኗል። በዚህ ክልል ስርም እንደነ ዓዲፀፀር፣ ዲቺናማ፣ ሞኩቲ፣ ደምቦ ሞንጕል፣ ደምቦ ዲማ፣ ባድመ፣ ዴዳ፣ ቡምበት የመሳሰሉት ቦታዎች እንደሚገኙ ተገልጿል።</p>

<p>በማዕከላዊ የድንበሩ አካባቢ ደግሞ የዛላምበሳን ከተማ በምዕራብ በምሥራቅና በደቡብ ምሥራቅ የከበቡ በርካታ ቀበሌዎችና መንደሮች ለኤርትራ መንግሥት መወሰናቸው ተጠቅሷል። ከእነዚህም ውስጥ ጥንት በኢትዮጵያ የነበሩት ምኹያም፣ ማርታ ቀበሌ፣ አግዓጠርቀ፣ ከፊል ምድርባና ከፊል ሶብዓ ይገኙበታል።</p>

<p>በተጨማሪም ይላል መግለጫው፣ ጥንት በኢትዮጵያ መስተዳድር ሥር የነበረው የኢሮብ ወረዳ በኮሚሽኑ ውሳኔ ከሻዕቢያ ጋር ለሁለት እንድንካፈል ተደርጓል፤ የኢሮብ ሰሜንና ምዕራብ ለሻዕቢያ ደቡብና ምሥራቁ ደግሞ ለኢትዮጵያ እንዲሆን ተወስኗል ይላል። እነ መከታ፣ ዓውዳ፣ ስላሕ ወዘተ ሙሉ በሙሉ፣ ዳልጌዳ ደግሞ በከፊል ወይም በሞላ ያካተተ ሰፊ የኢሮብ መሬት ለሻዕቢያ ተሰጥቷል።</p>

<p>በምሥራቁ የድንበር ክፍል ደግሞ ሙሉ በሙሉ የኢትዮጵያ ይዞታ የነበረውን የጨው ኃይቅ በተወሰነ ደረጃም ቢሆን የኤርትራ መንግሥት እንዲወስድ ተደርጓል። በቡሬ አካባቢም ሻዕቢያ ከ10 ኪሎ ሜትር በማያንስ ወደ ኢትዮጵያ ግዛት እንዲገባ ተወስኖለታል። የሙሳ አሉ ሰንሰለታማ ተራራና አካባቢዎችም ለኤርትራ ተሰጥቷል።</p>

<p>በወቅቱ በመንግሥት ይሰጡ የነበሩት መግለጫዎች እነ አቶ መለስ ሕዝብን ለማታለልልና ጊዜ ለመግዛት አስበው የሰጡ እንጂ የውሳኔው ይዘት ስላልገባቸው ወይም ስለውሳኔው አሳሳች ምክር ስለተሰጣቸው አልነበረም ብለዋል።</p>

<p>ባድመ ለኤርትራ መወሰንዋን ኮሚሽኑ በግልፅ ካስቀመጠ በኋላ አንዳንድ የሥርዓቱ አደግዳጊዎች የባድመን ትርጉም ሊያሳንሱ ጥረት እያደረጉ ነው ሲሉ ወቅሰዋል። ኢትዮጵያ በጣም ሰፊ መሬት አጥታ እያለ፣ ሺ 800 ካሬ ኪ/ሜትር መሬት አግኝታለች መባሉ ቅጥፈት ነውም ብለዋል።</p>

<p>ሰሞኑን በመከላከያ ሠራዊት ውስጥ 'ሉዓላዊነት ማለት መሬት እንዳልሆነና ሉዓላዊነት ማለት ሠላም ማለት እንደሆነ በማስመሰል' እየተደረገ ያለው ውይይት የሉዓላዊነታችን አንደኛው መግለጫ ለሆነው መሬታችን ብዙ መስዋዕትነት የከፈለው የመከላከያ ሠራዊት ጥያቄ እንዳያነሳ ከወዲሁ ለመከላከል የታሰበ መሆኑን ገልጿል።</p>

<p>መግለጫው በማጠቃለያውም፤ የሄጉ ውሳኔ መሬታችንን ለባዕድ አሳልፎ የሚሰጥ ስለሆነ የኢትዮጵያ መንግሥት ነኝ የሚል ማንኛውም መንግሥትና ህዝቡ መቀበል እንደሌለበት አሳስቦ የህዝብንና የሀገርን ጥቅም የሚያስጠብቅ ሀገራዊና ህዝባዊ መንግሥት እንዲመሠረትም ጠይቋል።</p>

<p>የውጭ ጉዳይ ሚኒስትሩ አቶ ስዩም መስፍን ሰሞኑን በሰጡት መግለጫ ላይ ደግሞ የኢትዮጵያ መንግሥት ፍላጐት ጉዳዩ በሠላምና በተቻለ ፍጥነት እልባት እንዲያገኝ ማድረግ መሆኑን አስታውቀው፤ ኮሚሽኑ በግልፅ የፈጸማቸውን ስህተቶችና በደሎች ሁሉ መንግሥት አሜን ብሎ እንደማይቀበል ግን ተናግረዋል።</p>

<p>አቶ ስዩም የኢትዮጵያ መንግሥት በወቅቱ የተሰጠውን ውሳኔ የተቀበለው "ሁለቱም ወገኖች በይዞታቸው እንዲደረጉ መባሉ መሠረታዊ አላማችንን የሚያሳካ ስለሆነ፣ በዚሁ መርህ መሠረት ካርታው በመሬት ካለው ሁኔታ ጋር እየተገናዘበ የመጨረሻው ውሳኔ ሲወሰን ከጦርነቱ በፊት በቁጥጥራችን ሥር የነበሩትን በኢትዮጵያ እንደሚያስቀር በማመንና ኮሚሽኑም በዚሁ መልክ የመወሰን ሥልጣን እንዳለው በመገንዘብ ነበር" የሚል መልስ መስጠታቸው ይታወሳል።</p>

<p>በተያያዘ ዜና በመላው ኢትዮጵያ አንድነት ድርጅት (መኢአድ) በአማራጭ ኃይሎች ምክር ቤትና በኦሮሞ ብሔራዊ ኮንግረስ (አብኮ) ኅብረት የተመሰረተው ትብብር ለዴሞክራሲ በኢትዮጵያ (ትዴኢ) ሕወሓት/ኢሕአዴግ የኢትዮጵያን ብሔራዊ ጥቅም የማስጠበቅ ብቃት እንደሌለው ዛሬም እየተረጋገጠ ነው ሲል መግለጫ አውጥቷል።</p>

<p>ይኸው መግለጫ ኢህአዴግ የኢትዮጵያን ብሔራዊ ጥቅም ከድንበር የማካለሉ ሒደት ቀድሞ አሳልፎ ሰጥቷል። በዚህም ተግባር የአልጀርሱን "የሰላም ስምምነት" ከኢትዮጵያ ሕዝብ ጀርባ በመቀበል ጉልህ ክህደት ፈፅመዋል። በዚህ ስምምነትም መንግሥት የኢትዮጵያን ሠራዊት መራራ መስዋእትነት ገና ከጅምሩ ዋጋ አሳጥቶታል ብሏል።</p>

<p>የዛሬ ዓመት የሄጉን የድንበር ኮሚሽን ውሳኔ ባልተጠበቀ ፍጥነት አዛብተው ለኢትዮጵያ ህዝብና ለዓለም ህብረተሰብ ለማሳወቅ የተሽቀዳደሙት የኢትዮጵያ መንግሥት ባለሥልጣናት የወቅቱ አብይ ትኩረታቸው የባድመ ለኢትዮጵያ መመለስ ወይም አለመመለስ እንዳልነበረ መገመት ይቻላል ያለው የትዴኢ መግለጫ የትዴኢም ሆነ የኢትዮጵያ ሕዝብ ፍላጐት ሀገሪቱ የባህር ወደብ ባለቤት የመሆንዋን ጉዳይ አካቶ በአካባቢ ዘላቂ ሰላምን ሊያሰፍን የሚችል ፍትሃዊ የድንበር ድርድር እንዲደረግ ነው።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሚያዚያ 8 ቀን 1995</a></p>

</body>
</html>	














