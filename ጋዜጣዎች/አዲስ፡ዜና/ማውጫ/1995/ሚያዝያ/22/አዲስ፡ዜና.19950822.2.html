<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ አሰፋ ብሩ በቁጥጥር ሥር ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አቶ አሰፋ ብሩ በቁጥጥር ሥር ዋሉ</h1>


<p>በሕገ ወጥ አሠራር፣ በሙስናና መመሪያ ባልተከተለ አሠራር በሰፊው የሚታማው የብሔራዊ ምርጫ ቦርድ ፀሐፊና የጽ/ቤቱ ኃላፊ አቶ አሰፋ ብሩ ሚያዝያ 20 ከሰዓት በኋላ በቁጥጥር ሥር መዋላቸውን የፌዴራል የስነ ምግባርና ፀረ ሙስና ኮሚሽን አስታወቀ።</p>

<p>የኮሚሽኑ ከፍተኛ አማካሪ አቶ አብርሃም ጉዝጉዜ ትናንት ለጋዜጠኞች በሰጡት መግለጫ የምርጫ ቦርዱ ፀሐፊ በሥልጣን አላግባብ በመጠቀም፣ በቂም በቀል፣ በሌላ ሰው ላይ ጉዳት በማድረስና የኮሚሽኑን ሥራ ማደናቀፍ በሚሉ ሁለት ወንጀሎች መከሰሳቸውን አመልክተዋል።</p>

<p>ኮሚሽኑ በተቋቋመበት አዋጅ ቁጥር 235/93 አንቀጽ 7 ንዑስ አንቀጽ 16 መሠረት ወንጀልን ለሚያጋልጡና በሙሰኞች ላይ የምስክርነት ቃል ለሚሰጡ ዜጎች የአካልና የሥራ ዋስትና ጥበቃ የመስጠት ኃላፊነት እንዳለበት አቶ አብርሃም ጠቁመው በዚሁ መሠረት አንድ የቦርዱ ሠራተኛ በቦርዱ የሚፈፀሙ የሙስና ወንጀሎችን በማጋለጣቸው ከጽ/ቤቱ ኃላፊ አግባብ ያልሆነ የንቀት በደል የተፈፀመባቸው መሆኑን በማረጋገጥ አቶ አሰፋ በቁጥጥር ስር መዋላቸውን ተናግረዋል። </p>

<p>ኮሚሽኑ አቶ አሰፋን በቁጥጥር ስር ከማዋሉ በፊት በቦርዱ የሚካሄዱ የሙስና ወንጀሎችን በማጋለጣቸው በደል የደረሰባቸው አቶ ናይዝጊ ደስታ የተባሉ ግለሰብ ወደ ሥራቸው እንዲመለሱ በኮሚሽኑ ተወስኖ ትዕዛዝ ቢሰጥም የቦርዱ ኃላፊ አሻፈረኝ በማለታቸውና የኮሚሽኑን ማቋቋሚያ አዋጅ ቁጥር 235/95 አንቀፅ 22 ንዑስ አንቀጽ ስድስት በመተላለፋቸው ሕግ ፊት እንዲቀርቡ መያዛቸውን አቶ አብርሃም ጨምረው ገልፀዋል።</p>

<p>የግለሰቡን ሰርቶ የመኖር መብት እንዲያከብሩና የኮሚሽኑን ውሣኔ ተግባራዊ እንዲያደርጉ ተደጋጋሚ ጥረት ተደርጎ እንደነበር ያስታወሱት አቶ አብርሃም፤ አቶ አሰፋ ግን ራሣቸውን ለኮሚሽኑ ከተሰጠው ሥልጣንና ከሕግ በላይ አድርገው በመቀጠራቸው ኮሚሽኑ የተጣለበትን ኃላፊነት ለመወጣት ሲል ርምጃውን ለመውሰድ ተገዷል ብለዋል።</p>

<p>በአገሪቱ የሚካሄዱ ምርጫዎችን ሂደት እንዲቆጣጠርና ገለልተኛ ሆኖ በበላይነት እንዲያስፈፅም የተቋቋመውን ብሔራዊ የምርጫ ቦርድ ለዓመታት ሲያስተዳድሩ የቆዩት አቶ አሰፋ ብሩ ከፍተኛ የገንዘብ ብክነትን፣ ህግና ደንብን ያልተከተለ አሠራርን፣ በዘመድ አዝማድ መጠቃቀምና ሙስናን በቦርዱ ውስጥ እንዲሰፍን አድርገዋል የሚል ሰፊ ወቀሣ ሲሰነዘርባቸው ቆይቷል።</p>

<p>ለህዝብ ተወካዮች ምክር ቤት፣ የተለያዩ መንግሥታዊ መሥሪያ ቤቶች የኦዲት ሪፖርት በቀረበበት ወቅት በቦርዱ በ1990 የበጀት ዓመት ከሰባት ሚሊዮን ብር በላይ ያልተወራረደ ውዝፍ የሰነድ ኦዲት ያልተደረገ ሒሣብና ከ2 ሚሊዮን ብር በላይ ያለአግባብ የተፈፀመ ግዢ መኖሩ በምክር ቤቱ አባላት ተነስቶ ጉዳዩን የፀረ ሙስና ኮሚሽን እንዲያጣራው መጠየቁ ይታወሳል።</p>

<p>ይህንኑ ጉዳይ የፌዴራል ስነ ምግባርና ፀረ ሙስና ኮሚሽን በማጣራት ላይ መሆኑን የኮሚሽኑ ከፍተኛ አማካሪ አቶ አብርሃም ጎዝጉዜ መግለጫውን በሰጡበት ጊዜ አውስተዋል።</p>

<p>በኮሚሽኑ ትዕዛዝ በቁጥጥር ሥር የዋሉት የብሔራዊ ምርጫ ቦርድ ፀሐፊና የፅህፈት ቤቱ ኃላፊ አቶ አሰፋ ብሩ የሕግ ባለሙያ ሲሆኑ በቀዳማዊ ኃይለሥላሴ ዘመን የአዋሽ ሸለቆ ባለሥልጣን የሕግ አገልግሎት ኃላፊ በደርግ ዘመን መንግሥት ደግሞ የሠራተኛ ጉዳይ ችሎት ኃላፊ በመሆንና በሌሎችም ኃላፊነቶች ሠርተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሚያዚያ 22 ቀን 1995</a></p>

</body>
</html>	














