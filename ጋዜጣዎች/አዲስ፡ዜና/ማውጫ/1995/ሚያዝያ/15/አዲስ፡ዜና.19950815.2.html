<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሃይማኖት ተቋማቱ የኢትዮ-ኤርትራን የሰላም ውይይት ሊጀምሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሃይማኖት ተቋማቱ የኢትዮ-ኤርትራን የሰላም ውይይት ሊጀምሩ ነው</h2>


<p>የኢትዮ-ኤርትራ ድንበር ኮሚሽን በቅርቡ ማብራሪያ ከሰጠ በኋላ በሁለቱ አገሮች መካከል ሊፈጠር ይችላል የተባለውን ግጭት ለማርገብ አዲስ ጥረት መጀመሩን የኖርዌይ ቤተ ክርስቲያ እርዳታ ድርጅት የአፍሪካ ቀንድና የታላላቅ ሀይቆች አካባቢ ተወካይ ገለፁ።</p>

<p>ተወካዩ ስቴይን ቪሉምስታድ፣ ከተባበሩት መንግሥታት ድርጅት የዜና አውታር ኢሪን ጋር ባደረጉት ቃለ ምልልስ፣ የሰላም ጥረቱ የተጀመረው ጦርነት በተቀሰቀሰበት ወቅት እንደነበር አስታውሰው የሁለቱ አገራት የሃይማኖት አባቶች በሁለቱም አገራት ስብሰባ ማድረጋቸውንና ከመንግሥት ባለሥልጣናት ጋር መወያየታቸውን አስታውቀዋል።</p>

<p>የሃይማኖት ተቋማት በሁለቱም አገሮች ትልቅ ሥፍራ እንደሚሰጣቸው ተወካዩ ገልፀው ሰላምን ለማምጣት የሃይማኖት መሪዎችና የሃይማኖት ተቋማት ትልቅ ድርሻ እንደሚኖራቸው ተናግረዋል።</p>

<p>በአሁኑ ወቅት በሁለቱ አገሮች መካከል ያለው ሁኔታ አሳሳቢ መሆኑንና "ጠላት" የሚለው ቃል በድጋሚ፣ በሁለቱም ወገን፣ በጥቅም ላይ ሲውል መስማታቸውን ጠቁመዋል።</p>

<p>በሁለቱ ወንድማማች ህዝቦች መካከል ጠንካራ ጥላቻ ሊኖር እንደማይገባ የመከሩት ተወካዩ በሃይማኖት ተቋማት መሪዎች የተጀመረው የሠላም ጥረት ብዙ እንቅፋቶች ሊያጋጥሙት ቢችሉም ውጤታማ ይሆናል የሚል እምነት እንዳላቸው ገልፀዋል።</p>

<p>በሌላ ዜና ደግሞ፤ የኢትዮ-ኤርትራ ድንበር ኮሚሽን የሰጠውን ብይን አስመልክቶ የኢትዮጵያ መንግሥት ባለሥልጣናት አንድ ዓይነት አመለካከት የላቸውም ሲሉ የኤርትራው ፕሬዚዳንት ኢሳያስ አፈወርቂ ገለፁ።</p>

<p>ፕሬዚዳንቱ ከሰፊው የኤርትራ ድምፅ የራዲዮ ፕሮግራም ጋር በአማርኛ ባደረጉት ቃለ ምልልስ የወያኔ መንግሥት የበላይ ባለሥልጣናት በድንበር ኮሚሽኑ ውሳኔ ላይ ሦስት ዓይነት አመለካከት መያዛቸውን ተናግረዋል።</p>

<p>"የድንበር ኮሚሽኑን ውሳኔ መቀበል በራስ ላይ ሞትን መጋበዝ ስለሆነ በተቻለ አቅም ሁሉ ጦርነት በማካሔድ የአስመራውን መንግሥት በማስወገድ ከምንገኝበት የፖለቲካ ውጥረት መገላገል እንችላለን" የሚሉት የመጀመሪያዎቹ ወገኖች ናቸው ያሉት ፕሬዚዳንት ኢሳይያስ ሁለተኛዎቹ ደግሞ የአሁኑን ብይን ውድቅ ማድረግና አዲስ የዳኝነት ሂደት መጀመር አለብን ብለው የሚያምኑ ናቸው" ብለዋል።</p>

<p>ሦስተኛዎቹ "የድንበር ኮሚሽኑን ብይን ለመጠምዘዝ ያደረግነው ሙከራ ባለመሳካቱ ችግሩ ወደ ተባበሩት መንግሥታት እንዲያመራ በማድረግ መሟገት ካልሆነም ከባድመ አንወጣም በማለት የጦርነት አዝማሚያ በመፍጠር ዓለምን ማስፈራራት እንችላለን" የሚሉ ናቸው ሲሉ ፕሬዚዳንቱ ተናግረዋል።</p>

<p>"የሁለቱ አካሔድ ከድንበር ኮሚሽኑ ውሳኔ ማፈንገጥ ነው። ይህም ኢትዮጵያ ውስጥ ያለውና ከቁጥጥር ውጪ እየሆነ ያስቸገራቸው የፖለቲካ አካሔድ የፈጠረው ቀውስና መዝረክረክ እንደሆነ ሊሠመርበት ይገባል" ያሉት ፕሬዚዳንት እንዲህ ዓይነት አመለካከቶች በምንም ዓይነት መመዘኛ የኢትዮጵያን ህዝብ የሚወክሉ አለመሆናቸውን ገልፀዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሚያዚያ 15 ቀን 1995</a></p>

</body>
</html>	














