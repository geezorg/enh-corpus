<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መከላከያ በሙስና ኮሚሽን እየተመረመረ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መከላከያ በሙስና ኮሚሽን እየተመረመረ ነው</h1>


<p>በመከላከያ ሚኒስቴር ውስጥ ሕገ ወጥ በሆነ መንገድ የተፈፀሙትን ከገንዘብ ጋር የተያያዙ ጉድለቶችን የፌዴራል የሥነ ምግባርና ፀረ ሙስና ኮሚሽን እየተከታተለ መሆኑን ሚኒስትር ዴኤታው ገለፁ።</p>

<p>ሚ/ር ዴኤታው አቶ ኃይለ መለኮት ተክለ ጊዮርጊስ ለህዝብ ተወካዮች ም/ቤት ትላንት የፌዴራል ዋና ኦዲተር በመከላከያ ሚኒስቴር አስተዳደርና ጠቅላላ አገልግሎት ላይ ያቀረበውን የ1991 እና 1993 በጀት ዓመት ኦዲት ሪፖርት ላይ በሰጡት ምላሽ፤ ለም/ቤቱ የቀረበው የኦዲት ፋይል በሥነ ምግባርና ፀረ ሙስና ኮሚሽን ዘንድ እየታየ መሆኑን ተናግረዋል።</p>

<p>ሰሞኑን የም/ቤቱ የበጀትና ፋይናንስ ጉዳዮች ቋሚ ኮሚቴ በተደጋጋሚ በኦዲተሮች በሚሰጡት አስተያየቶች መሠረት እርምጃ ከማይወስዱ መ/ቤቶች መካከል አሥራ ሦስቱን ለውይይት የጠራ ሲሆን መከላከያ አንዱ ሆኖ ቀርቧል።</p>

<p>ከም/ቤቱ ኮሚቴ የኦዲት ሪፖርትን መሰረት በማድረግ ለመከላከያ በቀረቡት ጥያቄዎች መሠረት በ1991 የበጀት ሂሣብ ኦዲት በተደረገበት ወቅት ከ1 ወር እስከ 10 ዓመት በላይ የቆየ ከ6 ሚሊዮን ብር በላይ ሂሣብ ለምን እንዳልተወራረደ ጠይቀዋል። በዚሁ በጀት ዓመት በባለሥልጣን ያልተፈቀደ ከ4 መቶ ሺህ ብር በላይ ለምን አገልግሎት እንደዋለ የተጠየቀ ሲሆን ሌላም የተሟላ ማስረጃ ላቀረበበትም የተባለ ከሶስት መቶ ሺህ ብር በላይ የሚሆን ወጪ እንዲጣራ ተጠይቋል። የወጪ ማስረጃ አልቀረበበትም የተባለ 150 ሺህ ብር በዚህ የመከላከያ ክፍል ለምን እንደወጣና ምን ላይ እንደዋለም ተጠይቋል።</p>

<p>ሚ/ር ዴኤታው በሰጡት ምላሽ ቀደም ሲል የአሠራር ችግር ስለነበር ህግን በመጣስ የተፈፀሙ ችግሮች እንዳሉ ጠቅሰው ትልቁ ችግር ከሥራው ፀባይ በመነሳት በቃል ትዕዛዝ ክፍያዎች የሚፈፀሙበት ሁኔታ እንደነበር አመልክተው በአሁኑ ወቅት ይህ ሁኔታ ተለውጧል ብለዋል። </p>

<p>በጉዳዩ ላይ ሊጠየቁ የሚገባቸው ሰዎች መጠየቅ አለባቸው ያሉት የም/ቤት አባላት በዋናው ኦዲተር በኩል የቀረበውን ሪፖርት ከመከላከያ የመጡት ባለሥልጣናት ተቀብለውታል።</p>

<p>በትላንትናው ዕለት በመጨረሻ የቀረበው እና ብዙዎችቹን የም/ቤት አባላት ያስገረመው የራሱ የም/ቤቱ የ1992 እና የ1993 ዓ.ም የበጀት ዓመትን ለተመለከተው ሪፖርት የተሰጠው ምላሽ ነው። </p>

<p>በህዝብ ተወካዮችና በፌዴሬሽን ም/ቤቶች ጽ/ቤት በተጠቀሱት የበጀት ዓመታት በወቅቱ በሰነድ ያልተወራረደ ከ4 መቶ ሺህ ብር በላይ የሰነድ ሂሣብ መገኘት፣ ከፋይናንስ ደንብና መመሪያ ውጭ ከ6 መቶ ሺህ ብር በላይ ዋጋ ያላቸው ዕቃዎች መገዛት፣ በሽግግር ወቅት የም/ቤት አባል የሆኑ አንድ ሰው የወሰዱትን ተሽከርካሪ ማስመለስ አለመቻል ተጠቅሰዋል።</p>

<p>የም/ቤቱ ጽ/ቤትን ወክለው ምላሽ ያቀረቡት ግለሰብ የኦዲት ሪፖርቱን ሙሉ ለሙሉ መቀበላቸውን ገልፀዋል።</p>

<p>የተከበሩ አቶ በድሩ አደም ጉዳዩ "ትልቅ ድራማ ነው" ሲሉ የገለፁት ሲሆን የአገሪቱ ቁንጮ የሆነው ሕግ አውጭ ም/ቤት ከህግ ውጭ ከሚሠራ ሌሎች ሠሩት ሲባል መስማት ይሻላል ብለዋል። በዚህም የህግ የበላይነት መከበር ስላለበት በሌሎች ላይ የሚወሰደው ሕጋዊ እርምጃ እንዲወሰድ ጠይቀዋል።</p>

<p>አንድ ሌላ የም/ቤት አባል 14 ሚሊዮን ህዝብ በተራበበት አገር በዋናው ኦዲተር ሪፖርት እንደተጠቀሰው በተለያዩ መ/ቤቶች በሚሊዮን የሚቆጠር ብር የደረሰበት ጠፋ፣ ያለ ጨረታ ዕቃ ተገዛ፣ የመንግሥት መመሪያ ተጣሰ እየተባለ ግለሰቦች እየባለጉ በህዝብና በአገር ገንዘብ እየተጠቀሙ መሆኑ የሚያሳዝን ነው ብለዋል። የም/ቤቱም ጽ/ቤት የሠራው ስህተት በይቅርታ የሚታለፍ አለመሆኑን ጠቅሰዋል።</p>

<p>ሌላው የም/ቤት አባል ከዚህ ቀደም ፓርላማው የኦዲት ሪፖርትን ውድቅ ሳያደርግ አደረገ ተብሎ የተወራው ሃሰት መሆኑን ጠቅሰው መድረኩ አጥፊዎች የህግ የበላይነት አውቀው በሕግ መሰረት እንዲሰሩ ያለባቸው ተጠያቂነት የሚረጋገጥበት እንጂ ይቅርታ መስጠት የሚቻልበት አይደለም ብለዋል። በም/ቤቱ ውስጥ የተፈጠረው ጉልህ የአሠራር ግድፈትና ከማን አለብኝነት ስሜት የመነጨ ስለሆነ ከነገሮች በስተጀርባ ያለው ጉዳይ ተጣርቶ የሚጠየቅ ነው መጠየቅ አለበት በማለት አሳስበዋል። የም/ቤቱ አባላት በጽ/ቤታቸው አሠራር ላይ ሐዘናቸውን ገልፀዋል። በዕለቱ ጠ/ሚ/ር መለስ የተለያዩ መስሪያ ቤቶች ቀርበው የታየባቸውን የኦዲት ጉድለት ሲቀበሉ ማየት እንደነበረባቸውም አስተያየታቸውን ገልፀዋል።</p>

<p>ከትላንት በስቲያ በተመሳሳይ ሁኔታ የፌዴራል ጉምሩክ መሥሪያ ቤት እና አገር ውስጥ ገቢ፤ በም/ቤቱ ተገኝተው ከቋሚ ኮሚቴው የተለያዩ ጥያቄዎች ቀርቦላቸዋል።</p>

<p>የኦዲት ሪፖርቱን መሠረት አድርጎ እንደተነሳው ግምሩክ ከ1990 እስከ 1992 የበጀት ዓመት የተሟላ ማስረጃ ያልቀረበባቸው ከ51 ሚሊዮን ብር በላይ፣ ከግልና ከመንግሥት ድርጅቶች መሰብሰብ ሲገባው ያልተሰብሰበ ከ4 መቶ ሚልዮን በላይ ታክስ አለመሰብሰቡ ተገልጿል።</p>

<p>የም/ቤቱ የበጀትና ፋይናስ ጉዳዮች ቋሚ ኮሚቴ የፌዴራል ዋና ኦዲተር ያቀረበው ሪፖርት መሠረት በማድረግ ለ5 መሥሪያ ቤቶች ባለፉት ሁለት ቀናት የተለያዩ ጥያቄዎችን ያቀረበ ሲሆን በዛሬው ዕለትም በውጭ ጉዳይ ሚኒስቴር፣ በኢትዮጵያ ቴሌቪዥን መምሪያ፣ እና በሌሎች ላይ ተመሳሳይ ጥያቄዎችን ያቀርባል ተብሎ ይጠበቃል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሚያዚያ 15 ቀን 1995</a></p>

</body>
</html>	














