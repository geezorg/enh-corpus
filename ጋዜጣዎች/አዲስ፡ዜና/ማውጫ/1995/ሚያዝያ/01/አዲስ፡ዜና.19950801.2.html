<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሔራዊ ተጠባባቂ ጦር አዋጅ በችኮላ ፀደቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የብሔራዊ ተጠባባቂ ጦር አዋጅ በችኮላ ፀደቀ</h1>


<p>ሕዝቡ ሊሳተፍበትና አስተያየቱን ሊሰጥበት የም/ቤት አባላትም በአግባቡ ሊወያዩበት የሚገባውን የብሔራዊ ተጠባባቂ ጦር አዋጅ አፈ ጉባኤ ዳዊት ዮሐንስ በቂ ውይይት ሳይደረግበት በችኮላ በትላንትናው ዕለት እንዲፀድቅ ማድረጋቸውን አንድ የምክር ቤት አባል ገለጹ።</p>

<p>ሻለቃ አድማሱ መላኩ ትላንት አዋጁ ከፀደቀ በኋላ ለአዲስ ዜና በሰጡ አስተያየት የብሔራዊ ተጠባባቂ ጦር መቋቋሙን የሚደግፉት ቢሆንም የም/ቤት አባላትም ጨምሮ የሚመለከታቸው ወገኖች በቂ ውይይት ሳያደርጉበት መፅደቁን ተቃውመዋል።</p>

<p>ሕዝቡ የበለጠ መክሮበት ሊሻሻል የሚገባውና አወንታውን መስጠት በሚጠበቅበት ጉዳይ በጥድፊያ እንዲፀድቅ አፈ ጉባዔ ዳዊት በገለልተኝነት ከማወያየት ይልቅ በድርጅታዊ ሥራ አሯሩጠው በአንድ ቀን አዋጅ እንዲሆን አድርገዋል በማለት የሚቃወሙት የተከበሩ የም/ቤት አባል ሻለቃ አድማሱ ከዚህ ቀደም ብዙም ብሔራዊ ጉዳይ በሌለባቸው አነስተኛ አዋጆች ላይ ሰፊ የውይይት ጊዜ ይሰጥ ነበር ብለዋል።</p>

<p>የሕዝቡን ሉዓላዊነትና የሕገ መንግሥታዊ ሥርዓቱ አደጋ ላይ በሚወድቅበት ጊዜ የመካላከያ ሠራዊቱ አካል በመሆን ይመክታል የተባለው ተጠባባቂ ኃይሉ የተፈጥሮ አደጋ ሲያጋጥም ፈጥኖ ለህዝብ የሚደርስ መሆኑን አዋጁ ይገልጻል። በሰላም ጊዜ ይህ ኃይል መደበኛና የግል ሥራውን የሚያከናውን መሆኑም ተመልክቷል።</p>

<p>አፈ ጉባዔ ዳዊት ዮሐንስ የአዋጁን በፍጥነት መውጣት ያስፈለገበትን ምክንያት ሲገልጹ ከሚኒስትሮች ምክር ቤት በቀረበ ጥያቄና ለተጠባባቂ ኃይሉ ማሰልጠኛ የሚውል በጀት ከውጭ የተመደበ ስለሆነ ሳይመለስ ለመጠቀም ሲባል ነው ብለዋል።</p>

<p>በአዋጁ ላይ በቂ ውይይት ባይደረግበትም ሊፀድቅ ይገባል ሲሉ ሌሎች የም/ቤት አባላት የድጋፍ ሃሳብ የሰጡ ሲሆን አንድ ሌላ ከተቃዋሚ ፓርቲ የተወከሉ አባል አዋጁ ለህግ ጉዳይ ቋሚ ኮሚቴ ለዝርዝር እይታ የሚመራ እንጂ በአንድ ቀን በጥድፊያ የሚፀድቅ እንዳልመሰላቸው ጠቅሰዋል።</p>

<p>አዋጁ በደርግ ጊዜ የወጣውን የብሔራዊ ውትድርና አዋጅ የሚሽር ሲሆን የብሔራዊ ተጠባባቂ ኃይሉ አባላት በፍላጎት የሚመለመሉና መሰረታዊ ወታደራዊ ሥልጠና የሚያገኙበት ማሰልጠኛ ማዕከላት የሚገቡ መሆናቸውም ተደንግጓል።</p>

<p>አዋጅ ቁጥር 327/95 ሆኖ በአንድ ተቃውሞ በ8 ድምፀ ተአቅቦ የፀደቀው የብሔራዊ ተጠባባቂ ኃይል አዋጅን ማንኛውም ሰው፣ የመንግሥት መሥሪያ ቤት ወይም የግል ድርጅት ሥራ ላይ በማዋል ረገድ የመተባበር ግዴታ ተጥሎበታል።</p>

<p>በዕለቱ በምክር ቤቱ አዋጁን አስመልክቶ በአጀንዳነት የተካተተው ዘግይቶ ሲሆን ከአዋጁ ማሻሻያ የተባሉ የአርትኦት ሥራዎችም አባላቱ ለስብሰባ ከተቀመጡ በኋላ የተበተነ ነው።</p>

<p>ምክር ቤቱ በዕለቱ ሌሎች አዋጆችን እና ስምምነቶችን ያፀደቀ ሲሆን ሁለት ያህል አዋጆችን ደግሞ ለዝርዝር ዕይታ ለሚመለከታችው ኮሚቴዎች መርቷል።</p>

<p>ከፀደቁት አዋጆች መካከል የፌዴራል ከፍተኛ ፍርድ ቤቶችን በተወሰኑ ክልሎች የሚያቋቁመው አዋጅ ይገኝበታል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሚያዚያ 1 ቀን 1995</a></p>

</body>
</html>	














