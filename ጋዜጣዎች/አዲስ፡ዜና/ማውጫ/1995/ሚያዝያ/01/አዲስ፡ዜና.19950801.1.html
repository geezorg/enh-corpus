<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ባድመ የኤርትራ መሆኗን የትግራይ ህዝብ ጨርሶ አይቀበለውም" ዶ/ር ሰለሞን እንቋይ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ባድመ የኤርትራ መሆኗን የትግራይ ህዝብ ጨርሶ አይቀበለውም" ዶ/ር ሰለሞን እንቋይ</h2>


<p>የድንበር ኮሚሽኑ ባድመንና በኢሮብ አካባቢ ባዳ የሚባለውን ቦታ አስመልክቶ የሰጠውን ውሳኔ የትግራይ ህዝብ በጭራሽ አይቀበለውም ሲሉ የትግራይ ክልላዊ መንግሥት ምክር ቤት አፈ ጉባኤ የተከበሩ ዶ/ር ሰሎሞን እንቋይ ገለፁ።</p>

<p>ዶ/ር ሰሎሞን በስልክ ለአዲስ ዜና በሰጡት ቃለ ምልልስ፤ "ገና መንግሥት በውሳኔው ላይ አቋም ይዞ ለህዝቡ በይፋ ሳይገልጽ ባድመ ለኤርትራ ተሰጥቷል የሚለው ወሬ ሕዝቡን እያናደደው ነው" ብለዋል። እንደዚህ ዓይነቱ ወሬ ችግር እየፈጠረባቸውም እንደሆነም አፈ ጉባኤው አልሸሸጉም።</p>

<p>የኢትዮጵያ መንግሥት አመራር አካላት በባድመ ላይ የተከፋፈለ አቋም ይዘዋል ይባላል ተብሎ የቀረበላቸው ጥያቄ "ጠቅላይ ሚኒስትሩም፣ እንግሊዝ አገር ሄደው በነበረበት ወቅት ባድመ የኢትዮጵያ ነው፣ በባድመ ላይ ምንም አንደራደርም የሚለውን መንፈስ ነው ያንፀባረቁት እንጂ ሌላ ካለ አላውቅም፤ የማውቀው ግን ከጠ/ሚኒስትሩ ጀምሮ የመንግሥቱ አቋም ባድመ የኢትዮጵያ ነው፤ የኢትዮጵያ ሆኖ መቅረት አለበት የሚል ይመስለኛል" በማለት መልሰዋል።</p>

<p>አፈ ጉባኤው፣ የተባበሩት መንግሥታት ድርጅት ፍርዱን መስጠት ወይም እንደገና ነገሩ ተከፍቶ መታየት እንዳለበት አስረድተው ነገሩን ድርጅቱ በጥሞና ማየት ከቻለ ጦርነት የሚመጣበት ምክንያት እንደማይታያቸው ጠቁመዋል።</p>

<p>በተያያዘ ዜናም የኢትዮጵያ አለም አቀፍ የሠላምና የልማት ተቋም ፕሬዚዳንት የሆኑት ፕ/ር ክንፈ አብርሃም ባድመ የጦርነቱ መንስኤ አልነበረችም ብለዋል። ፕ/ሩ ለጋዜጣችን በሰጡት ቃል "ባድመ የታወቀችው ግጭቱ ስለተከሰተባት ነው። ባድመ ግን የጦርነቱ መንስኤ አይደለችም....የጦርነቱ መንስኤ ወረራ መፈፀሙ ነው። ባድመ፤ ዛላንበሳ ወዘተ የማን እንደሆኑ ብናውቅ ኖርማ ኮሚሽኑን ማቋቋም ባላስፈለገ" ብለዋል።</p>

<p>በዚሁ ጥያቄ ላይ አፈ ጉባኤው ዶ/ር ሰሎሞን እንቋይ "ባድመማ የኢትዮጵያ መሬት እንደሆነ አውቀን ነው የተዋጋነው። የራሳቸውን መሬት ከወረሩ ለምን ወረራችሁን እንልላለ" በማለት ከፕ/ር ክንፈ አባባል ጋር የሚቀረን መልስ ሰጥተዋል።</p>

<p>የድንበር ኮሚሽኑ ከወሰነው ውጭ ሌሎች አማራጮች እየታዩ እንደሆነ የጠቆሙት ፕሮፌሰሩ እነዚህን አማራጮች አሁን ማቅረብ ከጥቅሙ ጉዳቱ ያመዝናል ብለዋል። የኢትዮጵያ መንግሥት አቋም ሁለቱን አገሮች ወደ ጦርነት የሚያስገባ አይሆንም ተብሎ ለቀረበላቸው ጥያቄ፣ ፕ/ር ክንፈ "የተባበሩት መንግሥታት ድርጅት፤ ሌሎች አገሮችም በመግባት ሌላ መውጫ ሊፈልጉለት ይችላሉ፤ በዚያ መልኩ ወደ ጦርነት ላይገባ ይችላል" የሚል መልስ ሰጥተዋል።</p>


<p class="align-center"><a href="/Gazettas/AddisZena/info/AddisZena.sera.html">ከአዲስ ዜና ሚያዚያ 1 ቀን 1995</a></p>

</body>
</html>	














