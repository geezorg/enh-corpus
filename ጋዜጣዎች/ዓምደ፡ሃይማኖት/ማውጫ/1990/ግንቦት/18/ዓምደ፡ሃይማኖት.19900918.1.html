<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am"> 
<head>
 <meta http-equiv="content-type" content="application/xhtml+xml; charset=utf-8"/>
 <title>ዛሬም በተአምረኛው የእንጦጦ ቅ.ማርያም ጸበል የወጣቷ ዓይን በራ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዛሬም በተአምረኛው የእንጦጦ ቅ.ማርያም ጸበል የወጣቷ ዓይን በራ</h1>

 
<p>«በዮርዳኖስ ውኃ ተጠመቅ ትፈወሳለህ» የሚለውን የነቢዩ ኤልሣእ ቃል በሰማ ጊዜ ለምጻሙ ንእማን የውኃ የውኃማ  «...የሃገሬ የደማስቆ ወንዞች ባባናና ፋርፋ አይሻሉኝምን?...» በማለት ሁሉት ትቶ ለመሔድ ነበር የሞከረው።</p>

<p>በኋላ ግን በአሽከሮች ምክር እንደ እግዚአብሔር ሰው እንደ ነቢዩ ኤልሣእ ቃል «በዮርዳኖስ ውኃ ተጠመቀ እነሆ ከለምጽ በሽታውም ዳነ ሥጋውን እንደ ታናሽ ብላቴና ሆነ» ይለናል የእግዚአብሔር ቃል 2ነገ 5፡6</p>

<p>ይህ በመጠመቅ የሚገኝ ድኅነት ታዲያ እንደ ንእማን በለምጽ በሽታ ለተያዙ ብቻ ሣይሆን ዛሬ በደዌ ዳኛ በአልጋ ቁራኛ ለሚገኙ ሕሙማን ሁሉ በቅዱሳን የአማላጅነት ጸጋ ከእግዚአብሔር የተሰጠ ዘለዓለማዊ በረከተ ፈውስ ነው።</p>

<p>ይህን አምላካዊ የፈውስ በረከት ካገኙት አንዷ ወጣት አዜብ ለገሠ ትባላለች። ዓለም ገና ወረዳ፣ ቀበሌ 03 የምትኖረው ይህቺ ወጣት የዓይኗን ብርሃን በማጣት የታወረችው ገና በወጣትነት ዘመኗ ነው እንደውም እያደር በተለይ የቀኝና የግራ እጆቿ ሽባ በመሆናቸው ሊታዘዙላት አልቻሉም አዎ ብሩህ የወጣትነት ዘመን በጨለማ ሲጋረድ ያሳዝናል። ይበልጡን ደግሞ ብዙ መሥራት የሚችል አካል ሲታሠር ያስጨንቃል ሆኖም ኃዘንን ለሚፈታ ጭንቀትን ለሚረታ ለሕያው እግዚአብሔር የሚሳነው የለምና በእመቤታችን በቅድስት ድንግል ማርያም ፀበል የታሰሩ እጆቿ ተፈቱ ሽባ የነበሩ አካሎቿም ተፈወሱ የታወሩ ዓይኖቿ ድነው እንደቀድሞው በሩ።</p>

<p>የእግዚአብሔር ማደሪያ በሆኑ ቅዱሳን አማላጅነት የሚገለጸው ድንቅ ገቢረ-ተአምራትን ለመረዳት ግን ወደ ልዩ ልዩ ባዕድ አምልኮ ከሚመሩ ከንቱዎች ይልቅ የእግዚአብሔር የማዳን ሥራው ወደሚገለፅበት መካነ-ማያ-ፀበል የሚመሩ እንደ ንእማን አሽከሮች ያሉ ቅን ሰዎች ያስፈልጋሉ የዚች ወጣት እናት ወይዘሮ ፋናዬ ጥላሁን በመጨረሻ ለዚች ህመምተኛ ልጃቸው በእምነት የጾሙት ይህንኑ መንፈሳዊ ምግባር ነው።</p>

<p>እኒሁ ወላጅ እናቷ በልጃቸው ላይ የተፈጸመውን የእግዚአብሔር ታምራት ሲመሰክሩ «መጀመሪያ» ያላሉ መጀመሪያ ሙሉ በሙሉ ጤነኛ ነበረች በኋላ ግን ታመመች ምግብም ተወች ሁልጊዜ ራሴን ትላለች ትጨነቃለች እኔንም ጨነቀኝ ግራ ገባኝ። ሆስፒታል ወሰድኳት «ታይፎይድ ነው» አሉኝ መድኃኒት ታዘዘላት። ወሰደች አልዳነችም በድጋሚ እዚያው በፊት የወሰድኳት ጥቁር አንበሳ ሆስፒታል ብወስዳትም ምንም በሽታ የለባትም አሉኝ። እንደገና ሠፈር ውስጥ «ቡዳ ይሆናል» ስለተባለ የቡዳ መድኃኒት ተደረገላት ምንም ለውጥ አልታየ ጭራሽ ሁለቱም ዓይኗ ተደፈነ።</p>

<p>ደግሜ ሆስፒታል ወሰድኳት «የደረትና የጭንቅላት ኤክስሬይ ትነሳ» ብለው አዘዙ ተነሳች «አርሾ የደም ምርመራ ትውሰድ» ተባለ ተመረመረችና ትተኛ ሲሉ ወዲያውኑ ዓይኗ ተገለጠ ስለዚህ «መድኃኒት ልናዝላት አንችልም ጤነኛ ናት ይዘሻት ውጪ» ተባልኩ ያደረችው አንድ ቀን ብቻ ነበር። ወደቤት ይዣት ስመለስ ግን ዓይኗ መልሶ ታወረ።</p>

<p>ከዚህ በኋላ ግን በየሆስፒታሉ ባመላልሳትም ፈጽሞ ልትድን አልቻለችም ጭራሽ አንገቷ ላይ በውስጥ በኩል እያነቃት ታመመች ለሁለት ወር ከሃያ ቀን ምግብ አልበላችም ይህ ሁሉ የሆነው ከታህሣሥ 20 1990 ዓ.ም ጀምሮ ነው ይላሉ እናቷ ወይዘሮ ፋናዬ።</p>

<p>በመቀጠልም በየሆስፒታሉ እየተዘዋወርኩ ብሞክርም እየመረመሩ ሁሉም «ምንም በሽታ የለባትም» ስላሉኝ በመጨረሻ በየፀበሉ አስጠምቃት ጀመር ሳሪስ አቦ ፀበል ይዣት ገና አሥር ቀን እንደተጠመቀች አንገቷን የሚያንቃት ነገር ለቀቅ አደረጋት እንጀራም ትንሽ ትንሽ መብላት ጀመረች ሆኖም ይሄ የታሠረ እጇና የታወረው ዓይኗ ሊከፈት አልቻለም።</p>

<p>አንድ ቀን ወደኪዳነ ምህረት ፀበል ስወስዳት በመንገድ ላይ ያገኙኝ አንድ አባት «ወደ እንጦጦ የእመቤታችን ድንግ ማርያም ፀበል» እንድወስዳት ነገሩኝ ወሰድኳት የደረስነው የመጠመቂያው ሰዓቱ አልፎ ስለነበር በበነጋታው መጋቢት 19 1990 ዓ.ም አስጠመኳት።</p>

<p>ወዲያው በዚያ የአንድ ቀን ጥምቀት ብቻ «ዓይኔ ወደላይ ወደላይ ይልብኝ ጀመር» አለችን እኔም ጠጋ ብዬ «ምንድነው? ስላት ድንገት ዓይኖቿ ወደ ላይ ቦግ ብለው ተከፈቱ ሽባ የነበሩት የታሠሩ እጆቿም ተዘረጉ» እኔም ምስጋናዬን በእልልታ ገለጽሁ ምስጋና ለእግዚአብሔር ይሁን ይህ የእመቤቴ ማርያም ድንቅ ተዓምር ነው በማለት የአዜብ ለገሠ እናት ወ/ሮ ፋናዬ ጥላሁን በእመቤታችን በድንግል ማርያም አማላጅነት ለእርሳቸውና ለልጃቸው የተደረገውን ድንቅ የእግዚአብሔር ታምራት ገልጠዋል የተፈወሰችውም ወጣት ብትሆን የመሰከረችው ይህንኑ ነው « ይህ የእመቤቴ ተአምር ነው ሁሉም የሆነው በእርሱ ነው...»</p>

<p>ስለዚህ በልዩ ልዩ ደዌ ተይዘው በየቦታው የሚሠቃዩ ወገኖቻችን ሁሉ እግዚአብሔር ማደሪያው በሆነች በእመቤታችን ልመና ከሚፈጽመው ከዚህ ገቢረ-ተአምራት በመካፈል በማየ-ፀበሉ ይፈወሱ ዘንድ በእምነት መቅረብ ያስፈልጋል የነፍስም ሆነ የሥጋ መድኃኒት እግዚአብሔር፣ የድኅነታችን ምክንያት (ምክንያተ ዲኒን) እመቤታችን ናትና።</p>


<p class="align-center"><a href="/Gazettas/AmdeHaimanot/info/AmdeHaimanot.sera.html">ከዓምደ ሃይማኖት ግንቦት 18 ቀን 1990</a></p>




</body>
</html>
