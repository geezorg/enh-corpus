<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመ.ል.ቅ ማርቆስ ቤ/ክ ሰንበት ት/ቤት 200 የአ.አ.ዩ ተማሪዎችን በመንፈሳዊ ትምህርት አስመረቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የመ.ል.ቅ ማርቆስ ቤ/ክ ሰንበት ት/ቤት 200 የአ.አ.ዩ ተማሪዎችን በመንፈሳዊ ትምህርት አስመረቀ</h2>

 
<p>ኃዳር 12 ቀን 1970 ዓ.ም የተመሠረተና የ20 ዓመት አገልግሎት በስፋት ሲሰጥ የቆየው የመ/ል/ቅ. ማርቆስ ቤተክርስቲያን ሰንበት ት/ቤት ከተመሠረተበት ጊዜ ጀምሮ ቅዱስ ሲኖዶስ ባወጣው ደንብና መመሪያ መሠረት ወጣቶችን በመሰብሰብ መንፈሳዊ ትምህትንና ወንጌልን በመመስከር ረዥም ጊዜ ሆኖታል።</p>

<p>በዚሁም መሠረት ይህ ሰንበት ትምህርት ቤት አገልግሎቱን በማስፋት ከ1984 ዓ.ም. ጀምሮ የአዲስ አበባ ዩኒቨርስቲ የሶሻል ሳይንስ የቴክኖሎጂ ፋኩልቲ፤ ተማሪዎቹን እንዲሁም የፋርማሲ ት/ቤት ተማሪዎችን በልዩ የትምህርት ፕሮግራም ተቀብሎ ሥርዓተ ቤተክርስቲያን፤ ትምህርተ ሃይማኖትና፤ የመጽሐፍ ቅዱስ ጥናትን እያስተማረ ቆይቷል።</p>

<p>በአሁኑ ሰዓትም ከ800 በላይ የሚሆኑ ተማሪዎችን መዝግቦ በሣምንት ስድስት ቀን በተለያዩ አርእሶች ላይ ያካተተ መንፈሳዊ ትምህርት አገልግሎት በመስጠት ላይ ይገኛል። በተጨማሪም ቅዳሜና እሁድ ወጣት ህፃናትንና በተለያዩ እድሜ ክልል ያሉትን ምዕመናን ከዘመኑ አርዮሳውያን ለማዳንና ለመከላከል ወንጌልን በስፋት በማሰራጨትን ህዝበ ክርስቲያኑን ንቁ እንዳትነጠቁ በማለት በማነቃቃት ላይ ይገኛል።</p>

<p>በዚህም ዓመት ካፈሩዋቸው ፍሬዎች መካከል 200 የአዲስ አበባ ዩኒቨርስቲ ተማሪዎችን ከላይ በጠቀስናቸው አርእሶችና በተጨማሪም አንዲትዋን ቀጥተኛ የተዋህዶ እምነታቸውን እንደ ዓይን ብሌናቸው እንዲጠብቋት የሚያስችላቸውን በቂ የሃይማኖት ትምህርት አስተምረው ባለፉት ቀን በምስክርት ወረቀት አስመርቀዋል ቸሩ እግዚአብሔር ክብር ምስጋና ይድረሰውና እንደዚህ ያሉ እውነተኛ የተዋህዶ ሰንበት ተማሪዎች በመንፈሳዊ ትምህርት ጎልብተው እግዚአብሔር የሰጣቸውን ፀጋ ተጠቅመው ባለ አቅማቸው ይህን የመሰለ ሐዋሪያዊ ስራ በዚህ አስቸጋሪ ዘመን በመስራታቸው ሊመሰገኑና እንዲገፉበት ድጋፍ ሊሰጣቸው የሚገባ ነው።</p>

<p>በተቃራኒ መልኩ ደግሞ እንደ ናዝሬቱ ፀራውያን ደግሞ በነበሩበት የሰንበት ትምህርት ቤት በሐሰት አባት በዲያብሎስ የተዘራውን የኑፋቄ ትምህርት በመቀበል ኮትኩታ ያሳደገቻቸውን ቅድስት ቤተክርስቲያናቸውን ክደው ከባሕር ማዶ በጥቅማ ጥቅም የመጣውን የመጤ እምነት ደጋፊ በመሆን ተዋህዶን ለማጥፋት መረባረባቸው ያሣዝናል።</p>

<p>ነገር ግን ብርሃን አለም ቅዱስ ጳውሎስ ቀደም ብሎ እንዲህ በማለት አስጠንቅቆናል «ወንድሞቼ ሆይ እናንተ የተማራችሁትን ትምህርት የሚቃወሙትን መለየትንና መሰናከያን የሚያደርጉትን ሰዎች እንድትመለከቱ እለምናችኋለሁ፤ ከእነርሱ ዘንድ ፈቀቅ በሉ» እንዲሁ ያሉት ለገዛ ሆዳቸው እንጂ ለጌታችን ለኢየሱስ ክርስቶስ አይገዙምና በመልካምና በሚያቆላምጥ ንግግርም ተንኮል የሌለባቸውን ሰዎች ልብ ያታልላሉ (ሮሜ 16፡17-19) በማለት መልእክቱን አስተላልፎልናል።</p>

<p>ስለዚህም ህዝበ ክርስቲያን ሆይ! ከሚመጣብን ችግርና ፈተና ለመራቅ እንችል ዘንድ ዘወትር ወደ ቸሩ እግዚአብሄር በንስሐ ታጥበንና እዳፋችንን አለቅቀን ያለማቋረጥ በጸሎት መትጋት ተገቢ ስለሆነ ሁላችንም ከመቼውም በበለጠ ከመጡት ነጣቂ ተኩላዎች መጠበቅ እንድንችል በጾም በጸሎት መወሰን ይገባናል እንላለን።</p>

<p>ቅድመ ዓለም ያለ እናት ድህረ ዓለም ያለ አባት ከድንግል ማርያም የተወለደው አምላካችን መድኃኒታችን ኢየሱስ ክርስቶስ ጽናትን ይስጠን አሜን።</p>


<p class="align-center"><a href="/Gazettas/AmdeHaimanot/info/AmdeHaimanot.sera.html"> ከዐምደ ሃይማኖት ሐምሌ 1990</a></p>

</body>
</html>	
