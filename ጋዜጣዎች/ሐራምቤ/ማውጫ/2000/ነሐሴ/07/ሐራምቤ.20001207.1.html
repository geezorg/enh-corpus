<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የጉጂ ኦሮሞዎችና የቡርጂ ጎሳዎች ግጭት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጉጂ ኦሮሞዎችና የቡርጂ ጎሳዎች ግጭት</h2>


<p>በደቡብ ህዝቦች ክልል በአገረማሪያም ነዋሪ በሆኑት የጉጂ ኦሮሞ እና የቡርጂ ጎሳዎች መካከል ባለፈው ሳምንት ሐሙስ በመሬት ጥያቄ የተከሰተው ግጭት እልባት ሳያገኝ ሳምንት አለፈው።</p>

<p>ለደህንነታችን እንሰጋለንና ስማችን አይገለፅ ያሉ የዓይን ምስክር እንደሚሉት ከነሐሴ 1 ቀን ጀምሮ እሰከ ነሐሴ 5 ቀን ተፈጥሮ የነበረውና ያገረሸውን ግጭት የአካባቢውን የቡርጂ ብሔር ተወላጅና አርሶ አደሮች እንዲሁም በከብት እርባታ የሚተዳደሩና የመንግሥት ሠራተኞችን ጨምሮ ከቤታቸው እንዳይወጡ አድርጓቸዋል ይላሉ።</p>

<p>ከቤታቸው መውጣት የቻሉና የተሳካላቸው ወደ ከተማ ሸሽተው ገብተዋል የሚሉት እኚሁ የአይን እማኝ በግጭቱ የሰዎች ሕይወት ማለፉን ፤ በማሳ ላይ ያሉ ሰብሎች በብዛት እየጠፉ ፤ በርካታ የሳር ቤቶችና ክምሮች በቃጠሎ እየወደሙ መሆኑን ገልፀው በፌዴራል ፖሊስ እገዛ ትንሽም ቢሆን እልባት ይኖራል ተብሎ ቢጠበቅም ምንም አይነት መፍትሔ ባለመገኘቱ በአሁኑ ሰዓት አንዳችም አይነት ግብይትም ሆነ እንቅስቃሴ የለም ብለዋል።</p>

<p>የሁለቱ ብሔር ተወላጆች በጋብቻና በባህል ተሳስረው ለዘመናት በመግባባትና በአንድነት የኖሩ ሲሆን ፣ የሰሞኑ ግጭት ግን ከቤት አላስወጣቸውም። መፍትሔ ያተሰጠው ይኼው ግጭት በእርግጥ በፀጥታ ኃይሎች በቦታው መድረስ በኋላ ከመነሻው ቀዝቃዝ ያለ ቢሆንም ፣ አሁንም ቢሆን ግን በተለይ በከተማ አካባቢ ሌሊት ስድስት ሠዓት አካባቢና ንጋት ላይ የተኩስ ልውውጥ እንዳለና የአካባቢው ባለሥልጣናት ግጭቱን ለማብረድ እንዳልጣሩ የአካባቢው ነዋሪዎች ያማርራሉ።</p>

<p>የአካባቢው ተወላጅና የደቡብ ኢትዮጵያ ህዝቦች ዴሞክራሲያዊ ህብረት የስራ አስፈፃሚ ኮሚቴ አባልና የሕዝብ ግንኙነት ኃላፊ የሆኑት አቶ ጥላሁን እንዳሻው ለዶቼ ቬሌ ሬዲዮ በሰጡት ቃለ ምልልስ በመሬት ሰበብ የሁለቱ ብሔሮች ግጭት የዛሬ ሁለት አመትም የታየ መሆኑን አስታውሰው የሰሞኑ ግጭት ግን መነሻው የተለየ ነው ይላሉ።</p>

<p>ከነሐሴ 2 ቀን ጀምሮ ችግሩ መኖሩንና አካባቢውም ኩኖ ጨምሪ የሚባል ቀበሌ ገበሬ ማህበርና የጉጂ ብሔረሰብ የሚኖርበት መሆኑን አቶ ጥላሁን ጠቅሰው አካባቢው ግጭት ያልተለየው መሆኑ እየታወቀ ከመንግሥት ተገቢ የሆነ እርምጃ አልተወሰደም ሲሉ ተናግረዋል።</p>

<p>በአገር ማርያም የሚገኙ ጉዳዩ በቀጥታ የሚመለከታቸው የመንግሥት አካላት ላለመግኘት ሰንካላ ምክንያቶችን በማቅረብ የዘገዩ ቢሆንም ቅሉ ለዶቼ ቬሌው ሪፓርተር ግን አድራሻና ማንነቱን ጠይቀው በስተመጨረሻ ላይ ሁኔታው ተረጋግቷል ሲሉ መናገራቸውን የሬዲዮው ሪፖርተር ገልጿል።</p>

<p>አቶ ጌቱ ጅማ የተባሉት እኚሁ የመግሥት ሹም ሲናገሩ እንደተደመጠው የመሬት ጥያቄን ሰበብ ያደረገ ትንሽ ግጭት እንደነበርና በግጭቱም ቁጥሩን ባይጠቅሱም እሣቸው «በመጠኑ ይኖራል» ያሉት የሰው ህይወት እንደጠፋና ፣ መጠኑ ባይታወቅም «በመጠኑ» የተጎዱ ሰዎች መኖራቸውን ተናግረዋል።</p>

<p>አያይዘውም ችግሩ ተፈቷል ፤ በአገር ሽማግሌዎችና በአካባቢው ህብረተሰብ ከዛሬ ነገ እልባት ያገኛል ብለን እናስባለን ያሉት አቶ ጌቱ ሰዎች ከቤት መውጣት እንዳልቻሉ ሲጠየቁ ውሸት ነው ፤ ይኸው ህዝቡ እየተንቀሳቀሰ ነው ፤ የሚያሰጋ ነገር የለም ብለው መልሰዋል። የአገረ ማርያም ፖሊስ ኃላፊዎች ግን ሊገኙ አልቻሉም።</p>


<p class="align-center"><a href="/Gazettas/Harambe/info/Harambe.sera.html">ከሐራምቤ ነሐሴ 7 ቀን 2000</a></p>

</body>
</html>	
