<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ የቀይ ባህር አፋሮችን አዲኳላ ከተማ ውስጥ ረሸናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ የቀይ ባህር አፋሮችን አዲኳላ ከተማ ውስጥ ረሸናቸው</h1>


<p>ከወያኔ ጋር ወግናችኋል ተብለው በአሰብ እስር ቤት ከአንድ ዓመት በላይ ታስረው የነበሩ ቁጥራቸው 14 የሚደርስ የቀይ ባህር አፋሮች የጎሣ መሪዎችና የቀይ ባህር አፋር ዲሞክራሲያዊ ድርጅት አባላት ሰሞኑን በሻዕቢያ ወታደሮች በሌሊት ታፍነው አዲኳላ ወደተባለው ቦታ ተወስደው እንደተረሸኑ ከእስር አምልጠው የመጡ አፋሮችን ጠቅሶ የቀይ ባህር አፋር ዲሞክራሲያዊ ድርጅት ገለፀ።</p>

<p>አምባገነኑ የሻዕቢያ መንግሥስት የቀይ ባህር አፋሮችን ከወያኔ ጋር አብራችኋል እያለ የሚያደርስባቸው ስቃይና እንግልት እንዲሁም እሥር እንደተጠበቀ ሆኖ ግድያው እየተባባሰ መምጣቱንም የቀይ ባህር አፋር ዲሞክራሲያዊ ድርጅት በመግለጫው አስታውቋል።</p>

<p>የዚሁ ድርጅት ቃል አቀባይ የሆኑት አቶ እስማኤል ሙሣ ቅርበት ላላቸው ምንጮች ሲገልፁ እንደተሰማው የቀይ ባህር አፋሮችን ሻዕቢያ በየጊዜው እያፈነ በእሥር ቤት እንደሚያጉራቸውና እያሳደደ ለእንግልት እንደሚዳርጋቸው በሺህዎች የሚቆጠሩ በእስር እንደሚገኙ አብራርቷል።</p>

<p>አፋሮቹ የምሚደርስባቸውን ቅጥ ያጣ ስቃይን ለመሸሸ ከእሥር ቤቱ ለማምለጥ በመሞከራቸው በሻዕቢያ ወታደሮች ድብደባና አልፎም ግድያ እንደሚፈፀምባቸው ጠቁመዋል።</p>

<p>በአሠብ እስር ቤት እየተሰቃዩ ካሉት የቀይ ባህር አፋሮች ውስጥ ሰሞኑን ሊያመልጥ ሞክሯል በሚል ሰበብ የተያዘው ዩሱፍ ሃማድ በሻዕቢያ ወታደሮች በተፈፀመበት ሥቃይ የበዛበት ድብደባ ህይወቱ ሲያልፍ፤ መሐመድ ሐሰን የተባለውን ወጣት በተመሳሳይ ሁኔታ በደረሰበት ከፍተኛ ጉዳት ለአዕምሮ ቀውስ እንደተዳረገ ተጠቁሟል። አቶ እስማኤል ከእስር ቤቱ አምልጠው የተቀላቀሏቸው የድርጅቱ አባላትን ጠቅሰው በርካታ የብሔረሰቡ አባላት በኢሳያስ አፈወርቂ ወታደሮች አፈና ሽሽት ወደ የመን ለማምለጥ ቢሞክሩም ድንበሩን በዘጉ ወታደሮች እየታፈኑ ለእስር የሚዳረጉት ቁጥር ከጊዜ ወደ ጊዜ እየጨመረ መምጣቱን አሳውቀዋል።</p>

<p>የሻዕቢያ ጦር እራሱ በጫረው እሣት በጀግናው የመከላከያ ሠራዊታችን ባድመ ላይ አሣፋሪ ሽንፈት ከደረሰበት ወዲህ በርካታዎቹን የቀይ ባህር አፋሮች በኃይል እያፈነና እያስገደደ ወደ ወታደራዊ ማሰልጠኛ በማስገባት በማያምኑበት ጦርነት እያሠለፋቸው እንደሆነም እኚሁ ቃል አቀባይ ጠቅሰዋል። በማያያዝም ይህንኑ አስከፊውን የኢሣያስን መንግስት ኢሰብዓዊ ድርጊት በመቃወም ቤት ንብረታቸውን ጥለው በመሸሽ ወደ ኢትዮጵያና ሌሎች አገሮች የተሰደዱና በመሰደድ ላይ የሚገኙ እንዳሉ አትቷል።</p>

<p>ይኸው ኢሠብዓዊና በቀይ ባህር አፋሮች ላይ የሚፈፀመው ስቃይ፣ ግድያና አፈና የቀጠለ በመሆኑ የዓለም ማህበረሰብ እውነታውን ተገንዝቦ ህገ ወጥ ድርጊቱን እንዲያወግዝ አቶ እስማኤል ሙሳ አሳስበዋል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ኅዳር 13 ቀን 1992</a></p>

</body>
</html>	
