<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግብፆች ወደዱም ጠሉም ኢትዮጵያ በዓባይ ወንዝ መጠቀም አለባት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ግብፆች ወደዱም ጠሉም ኢትዮጵያ በዓባይ ወንዝ መጠቀም አለባት</h1>


<p>ከሰኔ 19 ቀን እስከ ሰኔ 22 ቀን 1992 ዓ.ም ድረስ 8ኛው የናይል 2002 የኤክስፐርቶች ዓለም አቀፍ ጉባዔ እዚህ አዲስ አበባ ውስጥ መካሄዱ ይታወሳል። የጉባዔው ዋነኛ ዓላማ ውኃውን በመጠቀም ረገድ ለተፋሰሱ አገሮች በየአቅጣጫው ያለውን ሁኔታ የጥናት መረጃ እያቀረቡ የሚነጋገሩበት በውኃ ምክንያት ጦርነትና ግጭት እንዳይኖር የተፋሰሱ አገሮች የሚቀራረቡትን ሀሳቦች የሚለዋወጡበት አጋጣሚ ነው ተብሏል።</p>

<p>የጀርመን ድምፅ ራዲዮ ከትናንት በስቲያ የጉባዔው አዘጋጅ ኮሚቴ አባላት ከሆኑት መካከል ረዳት ፕሮፌሰር ያዕቆብ አርሳኖን አነጋግሮ ነበር። እኚህ ምሁር በአዲስ አበባ ዩኒቨርስቲ የፖለቲካ ሳይንስ ረዳት ፕሮፌሰር ሲሆኑ ለናይል 2002 በተለያዩ ጊዜያት ጥናታዊ ጹሑፎች ያቀረቡና ስለዐባይ ጂኦ ፖለቲካም ጥናትና ምርምር ካደረጉ ምሁራን መካከል አንዱ እንደሆኑ ይነገርላቸዋል።</p>

<p>ረዳት ፕሮፌሰር ያዕቆብ አርሳኖ በጉባዔው ሂደት ዙሪያ የጀርመን ድምፅ ራዲዮ ላቀረበላቸው ጥያቄ በሰጡት መልስ በግብፅ በኩል የሚቀርቡት እቅዶች ዝግ ባለ መንገድ እየሆነ ይሂድ እንጂ የግብፅን ፍላጎትና የግብፅን «እስካሁን ድረስ የምንጠቀምበትን ውኃ ይዘን መቆየት አለብን፣ ናይል የእኛ አለኝታ ነው። ያ ለእኛ በታሪክም በተፈጥሮም የተሰጠን ነው» የሚለውን ሀሳብ አሁንም ከማራመድ አልተቆጠቡም። ሌሎች የሚናገሩትን መስማት ጀምረዋል እንጂ የራሳቸውን መተው አልጀመሩም። አሁን በዚህ ጉባዔ ላይ የግብፅ መንግሥትን አቋም የሚገልፅ ወረቀት (ጥናት) በአንድ የግብፅ የውሃ መስኖ ኢንጂነር አማካይነት ቀርቦ ነበር በዚህ ወረቅት ላይ ምንድን ነበር ያሉት «እስካሁን ድረስ ያሉትን ስምምነቶች እንዳሉ አድርገን መቀበል አለብን» ነው ያሉት ሁለተኛው ነገር ደግሞ «በናይል ውኃ ላይ ብቻ መጯጯህ ሳይሆን በክልሉ የሚዘንበውንም ዝናብ እንደውኃ ቆጥረን እሱንም ደግሞ አብረን መተመን አለብን» ነበር ያሉት። ይኼ ማለት ቀላል ነገር አይደለም ብለዋል።</p>

<p>ረዳት ፕሮፌሰሩ አክለውም በኢትዮጵያ በኩል የናይልን ውኃ ሀብት የመጠቀም አስገዳጅነት እየፈጠጠ የመጣ ጉዳይ ነው። የዕለት ጉርስ ለማግኘት፣ እህል የምርት ሰብል ለማምረት ብቻ ሳይሆን በውኃ የሚለሙ ብዙ ነገሮች አሉ። ኢንዱስትሪዎች፣ አግሮ ኢንዱስትሪዎች፣ ከውኃ ኃይል የሚመነጭ የመብራት ኃይል፣ ውኃዎችን በአግባቡ በመጠቀም በአግባቡ በመያዝ ወቅቶቻቸውን ጠብቆ በማፍሰስና መስኖን በመጠቀም ለቱሪዝም የሚያመች ብዙ ነገሮችን ማድረግ ይቻላል። ከተሞችን ማስፋፋት ይቻላል። የአገልግሎት ኢንዱስትሪዎችን ማስፋፋት ይቻላል። የሕዝቡም ቁጥር እያደገ ነው የሚሄደው ዛሬ የኢትዮጵያ ህዝብ 62 ሚሊዮን ነው። በ2025 ዓመተ ምህረት የኢትዮጵያ ህዝብ የዚህን እጥፍ ይሆናል። ከሌላ 25 ዓመት በኋላ የዚያኛው እጥፍ ይሆናል።</p>

<p>ይህ እየሆነ ሲሄድ አሁን የተራቆተውን ደጋውን ተረተሩን እንያዘው ሌላ ሌላውን እንስራበት ውኃችንን እንጠቀምበት ማለት ህዝቡ እየቆየ የሚሞትንበትን የሚያልቅበትን ሁኔታ በዝምታ ማየት እንደማለት ነው። ይህ በኢትዮጵያ በኩል በግልጽ አፍጦ እየምጣ ያለ በመሆኑ ታችኞቹ አገሮች ወደዱም ጠሉም ሌሎች ላይኞቹ አገሮችም ደገፉንም አልደገፉንም ከእኛ ጋር ቆሙም አልቆሙም ቀበቶአችንን ጠበቅ አድርገን ጥረታችንን አሰባስበን የሰው ኃይላችንን አደራጅተን ዓላማችንን ለወደፊቱ ውኃችንን አልምተን ሕዝባችንን ቢያንስ ሕይወቱን ሲሆን ሲሆን ደግሞ ልማቱን ከፍ ከማድረግ ሌላ ኢትዮጵያ ምንም አማራጭ እንደሌላት በጣም የታወቀ ነው። ይህ ከተለያዩ ምርምሮች የሚገኝ ውጤት ብቻ ሳይሆን በጉባዔዎችም ላይ በሰፊው የተገለፀ ጉዳይ ነው። በተለይም በስምንተኛው ጉባዔ ተቀዳሚ የሆነ ጉዳይ መሆኑ ተሰምሮበታል። ግብፆች ይህንን ጉዳይ ያሰቡበት ነው የሚመስለው። ብለዋል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሐምሌ 11 ቀን 1992</a></p>

</body>
</html>	
