<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ አየር መንገድ ሠራተኞችና በማኔጅመንቱ ውዝግቡ ተካርሮ ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ አየር መንገድ ሠራተኞችና በማኔጅመንቱ ውዝግቡ ተካርሮ ቀጥሏል</h1>


<p>ከቅርብ ጊዜያት ወዲህ በኢትዮጵያ አየር መንገድ ሠራተኞችና በማኔጅመንቱ መካከል የተቀሰቀሰው አለመግባባት ተጠናክሮ መቀጠሉን ከሥፍራው አካባቢ የሚወጡ ዘገባዎች እያመለከቱ ነው።</p>

<p>የአሁኑ ውዝግብ ሊባባስ የቻለው ሰራተኞቹ ለአየር መንገዱ መሪዎች ባቀረቡት የደሞዝ ጭማሪ ጥያቄ መነሻነት ነው ይባላል። በኢትዮጵያ አየር መንገድ ውስጥ የደሞዝ ጭማሪ ጥያቄ የተነሳው በኢትዮጵያ ውስጥ የውጭ ምንዛሪ ለውጥ ከተደረገበት ጊዜ ጀምሮ መሆኑን ያመለከተው ይኼው የዜና ዘገባ ባለፉት ጥቂት ዓመታት በውጭ ምንዛሪ ለውጡ የተነሳ የደሞዝ ማስተካከያ የተደረገው ለጥቂት የአውሮፕላን አብራሪዎች ብቻ መሆኑን ጠቁሞ ለሌሎች የድርጅቱ ሠራተኛ ጭማሪ ስለመደረጉ የሚታወቅ ነገር እንደሌለ አመልክቷል።</p>

<p>የኢትዮጵያ አየር መንገድ ሠራተኞች ያቀረቡት የደሞዝ ጭማሪ ጥያቄ መልስ ባለማግኘቱ ጥያቄያቸው ተጠናክሮ በመቀጠሉ መንግሥት «ሠላም አደፍራሾች» ባላቸው ሠራተኞች ላይ እርምጃ ለመውሰድና አመራሩን በሌላ ለመተካት የተደረገ ሙከራ በመቃወማቸው እንደዚሁም የሥራ ማቆም አድማ እንዲደረግ ያስተባብራሉ የተባሉ 13 ሠራተኞች ሲባረሩ 13 ሠራተኞች በግድ እረፍት እንዲወጡ ተደርጓል።</p>

<p>የድርጅቱ ማኔጅመንት በዚህ ሳይገታ የማህበሩን ም/ዋና/ፀሐፊ ከስራ እንዲባረሩ የማህበሩ ሊ/መንበርና ም/ፀሐፊው የስድስት ወር የግዳጅ እረፍት እንዲወጡ በማድረግ የሰራተኛ ማህበሩን ለማሽመድመድ የሚደረገው ጥረት ተጠናክሮ መቀጠሉን ከስፍራው ቅርበት ያላቸው ወገኖች ይገልፃሉ።</p>

<p>የአሁኑ ጠንካራ እርምጃ በአቶ ስዬ አብርሃ ልዩ ትዕዛዝ የተወሰደ መሆኑን በርካታ የአየር መንገዱ ሰራተኞች ያምናሉ የሰራተኛ ማህበሩ ኢህአዴግ ራሱ ያደራጀውን የሠራተኛ ኮንፌዴሬሽን ሲቃወም ቆይቶ በቅርቡ መቀላቀሉ ይታወሳል።</p>

<p>የሰራተኞቹ የደሞዝ ጭማሪ ጥያቄ አሁን ተጠናክሮ ሊቀጥል የቻለው በአገሪቷ ውስጥ ከተከሰተው የነዳጅ ዋጋ መጨመር፤ ጦርነቱ ባስከተለው ችግር የተነሳ የመሠረታዊ ዕቃዎች ዋጋ በመናሩና በምግብ ዋጋ መወደድ መነሻነት መሆኑ ታውቋል።</p>

<p>13 ሠራተኞች ከተባረሩና ሌሎች 13 ሠራተኞች የግዴታ እረፍት እንዲወጡ ከተደረገ በኋላ ከሥራ የለቀቁት የአየር መንገድ አባላት ቁጥር 59 አካባቢ ደርሷል የአየር መንገድ ማኔጅመንት ቀሪዎቹን የድርጅቱን ሠራተኞች እያባባሰ መሆኑን የገለፀው ይኸው ዘገባ ሠራተኞች ያነሱት ጥያቄ የአየር መንገዱን አቋም የሚፈታተን ቢሆንም ባለው አቅም ደረጃ ክፍያን ለማስተካከል ጥረት እንደሚደረግ መገለፁን አመልክቷል የተባረሩትንና ዕረፍት እንዲወጡ የተገደዱትን ሠራተኞች በተመለከተ ለተነሳው ጥያቄም ሠራተኞች በሥራ ላይ እያሉ በፈጠሩት ችግር የተነሳ ነው የሚል መልስ በመስጠት ሌሎቹን ሠራተኞች ለማሳመን እየተሞከረ መሆኑን ሬዲዮው ጨምሮ ገልጿል።</p>

<p>የኢትዮጵያ አየር መንገድ ገበያውን ማሸነፍ አቅቶኛል በሚል ምክንያት በአገር ውስጥ በረራ 96 ከመቶ በላይ የሆነ የዋጋ ጭማሪ በማድረግ ገቢውን ከፍ አድርጓል፤ ለአባላቱ ይሰጥ የነበረውን የነፃ በረራ እስከ 50 በመቶ በመገደብ 100 በመቶ የነበረውን የነፃ በረራ ማስቀረቱን ዘግቧል።</p>

<p>በአየር መንገዱ ውስጥ በቅርብ ዓመታት ውስጥ እየታዩ ያሉ ችግሮችን በተመለከተ የሠራተኛ ማህበሩ ለጠ/ሚ/ር መለስ ዜናዊ አቤቱታ አቅርቦ ምላሹን በመጠባበቅ ላይ እንደሚገኝ ለማወቅ ተችሏል። የማህበሩ ጥያቄ የተባረሩት ሠራተኞች ወደሥራቸው እንዲመለሱና ሠራተኛው ያቀረበው የመብት ጥያቄ ያለምንም ቅድመ ሁኔታ መፍትሔ እንዲያገኝ የሚጠይቅ ነው።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ጥር 16 ቀን 1992</a></p>

</body>
</html>	
