<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ የምርጫ ሪፖርት አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሰመጉ የምርጫ ሪፖርት አቀረበ</h1>


<p>የኢትዮጵያ ሰብዓዊ መብቶች ጉባዔ በግንቦት ወር 1992 ዓ.ም የተካሄደውን አጠቃላይ የምርጫ ክንውን አስመልክቶ ሪፖርት ማውጣቱን በተለይ ለዝግጅት ክፍላችን ከደረሰው የዜና ዘገባ ለማወቅ ተችሏል።</p>

<p>እንደ ኢሰመጉ መግለጫ ከሆነ የዘንድሮው ምርጫ ከ5 ዓመታት በፊት ከተካሄደው አገር አቀፍ ምርጫና ከዚያም በፊት ከተካሄደው የቀበሌና የአካባቢ ምርጫ የተሻለ ዲሞክራሲያዊ አሰራር የታየበት ነበር። ይኼው ሁለተኛ አጠቃላይ ምርጫ ተቃዋሚ የፖለቲካ ፓርቲዎች በሙሉ የተሳተፉበት ባይሆንም ጥቂት የፖለቲካ ፓርቲዎችና የግል ተወዳዳሪዎች እንዲሳተፉበት የተደረገ ውድድር መሆኑን ገልጿል።</p>

<p>የዕጩዎችና የድምፅ ሰጭዎች የምዝገባ ጊዜ አጭር እንደነበርና የብሔራዊ ምርጫ ቦርድ የምዝገባው ጊዜ በሶስት ሳምንታት ያህል እንዲራዘም ማድረጉ በጎ ውሳኔ መሆኑን ያመለከተው ኢሰመጉ በምዝገባው ወቅት የታየው የአሰራር ሂደትና የግል ዕጩ ተወዳዳሪዎችና የፖለቲካ ፓርቲዎች ዓላማቸውን ለማስተዋወቅ ያደረጉት ዘመቻ ካለፉት ወቅቶች ጋር በንፅፅር ሲታይ አበረታች መሆኑን ገልጧል።</p>

<p>እንደኢሰመጉ ተጨማሪ ማብራሪያ ከሆነ በምዝገባ ወቅትና በድምፅ አሰጣጡ ሂደት ውስጥ የታዩ በርካታ ችግሮች ነበሩ። በምዝገባ ወቅት ዥሕጋዊ ግድያ የተፈፀመባቸው 2፣ በጦር መሳሪያ የቆሰሉ 2፣ ሕገ ወጥ እስራትና አፈና 158፣ ከስራቸው የተወገዱ 5፣ ማስፈራራት የደረሰባቸው 7፣ ሌሎች እርምጃዎች የተባሉ 8፣ አጠቃላይ 182 ሰዎች ወንጀል ተፈፅሞባቸዋል።</p>

<p>ዕጩ ተወዳዳሪዎችና የፖለቲካ ድርጅቶች የምርጫ ዘመቻ በሚያደርጉበት ወቅትም በህዲያ ዞን 7 ሰዎች ሕገወጥ ግድያ ተፈጽሞባቸዋል። በዚሁ ዞን ሌሎች 10 ሰዎች በጥይት ወይም ድብደባ ተፈጽሞባቸው ሲቆስሉ፣ 190 ሰዎችን በታወቀና ባልታወቀ ሥፍራ ተወስደው ታስረዋል፣ 9 ሰዎችን ማስፈራራትና ዛቻ ተደርጎባቸዋል ሲል የኢሰመጉ ሪፖርት ያስረዳል።</p>

<p>በአጠቃላይ ምርጫ ወቅትም የ70 ዓመት አዛውንትና የዘጠኝ ልጆች አባት የነበሩት አቶ ጉኮ ኤሪጢቦ የተባለ የሀዲያ ዞን ነዋሪ፣ አቶ እርጃቦ ዋኖሬ የተባለ የ27 ዓመት የዋሳ ገበታ ገበሬ ነዋሪ በታጣቂዎች ተገድለውላ የሚለው የኢሰመጉ መግለጫ በዚሁ በሀዲያ ዞን ሌሎች 4 ሰዎች መቁሰላቸውን አመልክቷል።</p>

<p>የደቡብ ኢትዮጵያ ህዝቦች ዴሞክራሲያዊ ህብረት አባላና የከምባታ አላባ ጠምባሮ ዞን ነዋሪ የሆኑት አቶ አበራ መነሸፐ ከጥር ወር 1992 ጀምሮ ወዳልታወቀ ስፍራ ታፍነው መወሰዳቸውን የኢሰመጉ ሪፖርት ይጠቁማል። በጌዲዖ ዞን ስር ከሚገኙ 4 ወረዳዎችም 114 ሰዎች ተይዘው በተለያዩ ቦታዎች ታስረዋል። ከዚያም ባሻገር 7 ሰዎች ከሚያዝያ 26 ቀን 1992 ጀምሮ በወናጎ ወረዳ ወደ አምባ ቀበሌ ገበሬ ማህበር ተወስደዋል። በደራሼ ወረዳ ሌሎች 20 ሰዎች ተመሳሳይ እርምጃ ተወስዶባቸዋል። ከዚህ በተጨማሪ ኢሰመጉ ባወጣው በዚሁ መግለጫው በደቡብና በኦሮሚያ ክልሎች ለሕዝብ ተወካዮች ም/ቤትና ለክልል ም/ቤቶች በሚወዳደሩ 5 ዕጩዎች ላይ ተፅዕኖ መደረጉን ገልጧል። እንደመግለጫው ማብራሪያ ከሆነ በሪፖርቱ ውስጥ የተካተቱት ጐልተው የታዩ መሰናክሎች መሆናቸውን አመልክቷል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሰኔ 27 ቀን 1992</a></p>

</body>
</html>	
