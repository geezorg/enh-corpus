<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ የተኩስ አቁም ስምምነት ውል ተፈራረሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ኤርትራ የተኩስ አቁም ስምምነት ውል ተፈራረሙ</h1>


<p>ኢትዮጵያና ኤርትራ ላለፉት ሁለት ዓመታት ሲያወዛግባቸውና ወደአስከፊ የእልቂት ጦርነት ውስጥ ያስገባቸውን የድንበር ጭቅጭቅ በሰላም ለመፍታት በአፍሪካ አንድነት ድርጅት ግንባር ቀደም አደራዳሪነት ሲያደርጉት የቆየው የተናጠል ውይይት ወደአንድ ስምምነት እንዲደርሱ ያስቻላቸው መሆኑን ከስፍራው የወጣው ዜና አመለከተ።</p>

<p>በኢትዮጵያና በኤርትራ የውጭ ጉዳይ ሚኒስትሮች የተወከሉት የሁለቱ አገሮች ልዑካን በአልጄሪያ መዲና አልጀርስ ውስጥ ባለፈው እሁድ ተገናኝተው የስምምነት ፊርማቸውን አስቀምጠዋል። ይኼንን በአአድ የረቀቀውን የሰላም ሃሳብ የኢትዮጵያ የውጭ ጉዳይ ሚ/ር አቶ ስዩም መስፍንና የኤርትራው አቻቸው አቶ ኃይሌ ወ/ተንሳይ በፊርማቸው ባፀደቁበት ወቅት ለሰላም ስምምነቱ ተግባራዊነት አስፈላጊውን ሁሉ ጥረት እንደሚያደርጉ አረጋግጠዋል።</p>

<p>የኤርትራና የኢትዮጵያ መንግስት የውጭ ጉዳይ ሚኒስትሮች የሰላም ሀሳቡን ስለመቀበላቸው በፊርማቸው ባረጋገጡበት ወቅት የአልጄሪያው ፕሬዝዳንትና የወቅቱ የአአድ ሊቀመንበር አብዱል አዚዝ ቡጠፍሊቃ የአአድን ዋና ፀሐፊ ሳሊም አህመድ ሳሊም እንዲሁም የአሜሪካ መንግስትና የአውሮፓ ህብረት ተወካዮች በስፍራው ተገኝተው እንደነበር ዜናው አክሎ ገልጧል።</p>

<p>ባለፈው እሁድ አልጀርስ ውስጥ በተካሄደው የፊርማ ስነሥርዓት ላይ ሁለቱም የውጭ ጉዳይ ሚኒስትሮች በየተራ ባደረጉት ንግግር የፈረሙትን የሰላም ሰነድ ገቢራዊ ለማድረግ ቆርጠው መነሳታቸውን ተናግረዋል። አቶ ስዩም መስፍን በዚህ ወቅት እንዳረጋገጡት ከዚህ በኋላ ያለው ጥረት ከኤርትራ ጋር ሁሉን አቀፍ ሰላም መፍጠር እንደሆነ ያላቸውን ተስፋ ገልጠዋል። ሚኒስትሩ የኢትዮጵያ ሕዝብና መንግስት የሰላም ሰነድን ተቀብለው ከልብ የሚያከብሩት መሆኑን በዚሁ ወቅት ቃል በመግባት ማረጋገጫ ሰጥተዋል።</p>

<p>የኤርትራ ውጭ ጉዳይ ሚኒስትር አቶ ኃይሌ ወ/ትንሳኤ በበኩላቸው ሁለት ዓመታት ያስቆጠረውን ጦርነት «እርባና ቢስ ነው» ሲሉ ኮንነውታል። አቶ ኃይሌ በዚህ ወቅት ግጭቱን ለማስወገድ ወታደራዊ እርምጃ አንዳችም መፍትሔ እንደሌለው መገንዘባቸውን ተናግረዋል። አሁን ሁለቱ ሃገሮች በደረሱበት ስምምነትና የሰላም ሰነዱ በሚያዘው መሰረት የድንበር ላይ ጦርነቱ በአስቸኳይ የሚቆም ሲሆን በኤርትራ ግዛት ውስጥ 25 ኪ.ሜ ዘልቆ የተመድ ሰላም አስጠባቂ ኃይል የሚሰፍርና በቅደም ተከተልም የሁለቱ አገሮች ድንበር የሚከለል መሆኑን ለማወቅ ተችሏል። አንድ የዜና ዘገባ እንደሚጠቁመው ደግሞ ሁለቱም አገሮች አሁን በደረሱበት የሰላም ስምምነት መሠረት የሰላም አስከባሪው ኃይል በድንበሮቹ አካባቢ መስፈር ይችል ዘንድ ሁለቱም ወገኖች ጠላታዊ ድርጊቶችን በአስቸኳይ እንዲገቱ መጠየቁን አብራርቷል።</p>

<p>ይህ የተኩስ አቁም ውል የተፈረመ ቢሆንም እንደገና ንግግር ተደርጎበት የሚፈረመው ደግሞ መጀመሪያ ላይ ቀርቦ የነበረው 38 ምዕራፎች የያዘው ሰነድ እንደሆነ የኤርትራው አቶ የማነ ገ/መስቀል ጠቅሰዋል።</p>

<p>እንደዜናው ተጨማሪ ማብራሪያ ከሆነ ሰላም አስከባሪዎቹ በኤርትራ ግዛት 25 ኪ.ሜትር ድንበር ውስጥ በሚሰፍሩበት ጊዜ ገና አልተወሰነም ይህም ሆኖ አንዳንድ ወታደራዊ ኤክስፐርቶች ሁለት ወይም ሶስት ወራት ሊፈጅ እንደሚችል ግምታቸውን ያሳርፋሉ። አሁን በተያዘው ዕቅድ መሠረት ኢትዮጵያ ከተቆጣጠረቻቸው የኤርትራ ግዛቶች የተመድ የፀጥታ አስከባሪ ሠራዊት በሴኩሪቲ ቀጠና ከሰፈረ በኋላ በሁለቱ ሳምንታት ጊዜ ውስጥ ወታደሮቿን ሙሉ በሙሉ ለማስወጣት ትገደዳለች። የድንበር ማካለሉ ተግባርም የሚጀመረውና የሚከናወነው ከዚህ በኋላ ይሆናል።</p>

<p>ከሁለቱ ዓመታት በኋላ እንደገና ያገረሸውና መጠኑ ከፍተኛ የሆነ የሕይወትና የንብረት ጥፋትና ውድመት ያስከተለውን ጦርነት ለማስቆም የተደረገው ጥረት የተሳካ እንዲሆን የሁለቱም አገሮች የውጭ ጉዳይ ሚኒስትሮች አገሮቻቸው እንደሚያከብሩ ይግለፁ እንጂ የሰላም ተስፋው ዘለቄታዊ ውጤት ያስገኛል የሚለው በብዙዎች ዘንድ በጥርጣሬ ዓይን እየታየ ነው።</p>

<p>በተለይም የድንበሮች ማካለል ጉዳይን የግጭቱ መንስዔ ምን እንደሆነ ለማወው የሚደረግ ምርመራን ጦርነቱ ያስከተለውን ጉዳትና ካሳ ማግኘት የሚገባው ወገን የትኛው እንደሆነ ለመለየት የሚደረገው ጥናት ገና ያልተከናወነ መሆኑ ወደመጨረሻው ስምምነቱ ተዳርሷል ለማለት እንደማያስችል ዲፕሎማቲክ ምንጮች ስጋታቸውን ይገልፃሉ።</p>

<p>ይህ በእንዲህ እንዳለ «ኢንሳይት» የተባለው የቢቢሲ ሬዲዮ ባቀረበው ዘገባው እንዳስታወቀው የኢትዮ ኤርትራን የድንበር ውዝግብ ለመፍታት በአልጀርስ የተካሄደው የተናጠል ውይይት ላይ የተመድና የአአድ የሰላም አስከባሪ ኃይል በሁለቱ አገሮች ድንበር መካከል ይሰፍራል በሚለው ነጥብ ዙሪያ የተመድ አባል አገሮች በፍጥነት ያሰሙት አዎንታዊ ድምፅ ብዙዎችን አፍሪካውያን አስደንቋቸዋል ብሏል።</p>

<p>ተመድ በሴራሊዮን የእርስ በርስ ጦርነት ላይ ወታደሮችን ለመላክ ምን ያህል ጊዜ እንደፈጀበት የሚያስረዱት አንዳንድ ታዛቢዎች በኮንጐ ያለውን ጣልቃገብነትና ጦርነት ለማስቆም የሚረዱ ወታደሮችን ለመላክ ኃይል የለኝም የሚለው ይኸው ድርጅት በኢትዮ ኤርትራ የድንበር አካባቢ ግን ኃይል ለማስፈር በጐ ፍቃድ ማሳየቱን ይተቻሉ።</p>

<p>በተያያዘ ዜና እነዚሁ ለአፍሪካ ግጭት ብዙም ትኩረት እንደሌላቸው የሚነገርላቸው አውሮፓውያን ወታደሮችን ለመላክ ከወዲሁ ዝግጁ መሆናቸውን ገልፀዋል። ከአገሮቹም መካከል እንግሊዝ፣ ጣሊያን፣ ፖርቱጋልና ፈረንሳይ እንደሚገኙበት ለማወቅ ተችሏል። የጣሊያን ሬዲዮ እንደዘገበው ስድስት ከፍተኛ የኢጣሊያን ጄኔራሎች ቅድመ ጥናት ለማድረግ ኤርትራ መዲና አስመራ መግባታቸውን ዘግቧል። የአሜሪካ መንግስትም 500 ወታደሮችን ወደስፍራው ለመላክ ዝግጁ መሆኑን ለተመድ አስታውቋል።</p>

<p>ለሌሎች የአፍሪካ አገሮች ወታደሮቻቸውን ለመላክ ይህንን ያህል ትኩረት ያልሰጡት እነዚህ መንግስታት ለሁለቱ አገሮች የድንበር አካባቢ የሚያስፈልገውን በቂ ኃይል ለማምጣት የጀመሩት ሸሚያ ቢያንስ ከአንድ ሳምንት በኋላ የመወያያ አጀንዳ ሊሆን እንደሚችል ዜናው አብራርቷል። ወታደሮቹን የሚልኩትን አገሮች በሚመለከት የሚደረገው ምርጫ በኢትዮጵያና በኤርትራ መንግስት ፍላጐት የሚወሰን መሆኑንም አክሎ የደረሰን ዜና ያስረዳል።</p>

<p>ይህ በዚህ እንዳለ የአዲስ አበባ ነዋሪዎች በተኩስ አቁም ስምምነቱ ላይ ቀዝቃዛ ምላሽ እንደነበራቸው ኤኤፍፒ ዘገበ። ዘገባው እንዳብራራው የኢትዮጵያው ሚዲያ እንደማንኛውም ዜና ነው የስምምነት ውጤት የገለፀው። በሕዝቡም በኩል ምንም ዓይነት ምላሽ ያልተደረገ ሲሆን በዛላንበሳ ድል ጊዜ የተደረገው ዓይነት የተለያዩ ዓይነት የደስታ መግለጫዎች በምንም በኩል አልነበረም። ይህ ለኢትዮጵያ እንደሚያደላ የሚነገርለትን የሰላም ሰነድ ስምምነትን በተመለከተ አስተያየት የሰጡ የከተማው ነዋሪዎች «ካሁን በኋላ ለልማት የተመቻቸ ሁኔታ የሚኖር ይመስለናል» ብለዋል።</p> 


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሰኔ 13 ቀን 1992</a></p>

</body>
</html>	
