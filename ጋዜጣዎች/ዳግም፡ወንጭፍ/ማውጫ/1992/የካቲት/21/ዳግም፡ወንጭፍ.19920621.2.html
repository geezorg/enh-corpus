<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አስር ክልሎች ለረሃብ አደጋ ተጋልጠዋል እርዳታም ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አስር ክልሎች ለረሃብ አደጋ ተጋልጠዋል፤ እርዳታም ተገኘ</h1>


<p>የዓለም የምግብ ፕሮግራም በኢትዮጵያ ውስጥ የተከሰተውን የረሀብ አደጋ ለመቋቋም እንዲያግዝ 137 ሚሊዮን የአሜሪካን ዶላር የአስቸኳይ ርዳታ ገንዘብ ማፅደቁን ተገለጠ። እንደ ዜናው መግለጫ ከሆነ የርዳታ ገንዘቡ በኢትዮጵያ የተፈጥሮ መቅሰፍት ሰለባ ለሆኑ ለ2.5 ሚሊዮን ሕዝብ የምግብ አቅርቦት የሚውል መሆኑንና ገንዘቡ በድርቅ፣ በእርሻ እህል መበላሸትና በተባይ ወረርሽኝ ለተጎዱ ሰዎች እርዳታ የሚውል መሆኑን ለማወቅ ተችሏል።</p>

<p>በአሁኑ ወቅት ባለው መረጃ መሰረት በኢትዮጵያ ውስጥ ከ8 ሚሊዮን ሕዝብ በላይ የእርዳታ እህል ያስፈልገዋል። በኢትዮጵያ ውስጥ ያለውን የረሀብ አደጋ በተመለከተ በቂ ግንዛቤ ለማስጨበጥ የአሜሪካ ድምፅ የአማርኛው ክፍል ፕሮግራም ባለፈው ቅዳሜ የካቲት 18/1992 ዓ/ም በአደጋ መከላከልና ዝግጁነት ኮሚሽን የሕዝብ ግንኙነት ክፍል ባልደረባ የሆኑትን አቶ ስመኘው አራጌን አነጋገሮ ነበር።</p>

<p>አቶ ስመኘው እንደሚሉት በድርጅታቸው የእርዳታ ጥያቄ ዶክመንት መሰረት በተፈጥሮ አደጋ የተጠቁት ወገኖቻችን ቁጥር 7.7 ሚሊዮን እንዲሁም ከኤርትራ ጋር ባለው የድንበር ግጭት ምክንያት ከትግራይና ከአፋር አካባቢ የተፈናቀሉ ወደ 350 ሺህ ወገኖቻችን መኖራቸውንና በዚህ ዓመት ወደ 8.1 ሚሊዮን የሚገመት ህዝብ ርዳታ ጠባቂ መሆኑን አብራርተዋል።</p>

<p>«የአገራችን ገበሬዎች በዝናብ ላይ ብቻ ተጠልለው ምርታቸውን የሚያመርቱ ስለሆነ የአንድ ወቅት ዝናብ ባነሰ ወይም በበዛ ቁጥር ሁልጊዜ ተረጂ ይኖራል» የሚሉት የአደጋ መከላከልና ዝግጁነት ኮሚሽን የሕዝብ ግንኙነት ባልደረባ በአሁኑ የአገራችን ሁኔታ በትግራይ፣ በአማራ፣ በኦሮሚያ፣ በሶማሌ ክልሎች አብዛኛዎቹ ተረጂዎች እንደሚገኙና በቤንሻንጉል፣ በአፋር፣ በደቡብ ሕዝቦች፣ በጋምቤላ፣ በሐረሪና በድሬዳዋ የተለያዩ ተረጂዎች እንዳሉ ይፋ አድርገዋል።</p>

<p>ከአቶ ስመኘው መግለጫ መረዳት እንደሚቻለው ከአዲስ አበባ በስተቀር ባሉት አስር ክልሎች የረሀብ አደጋው አንዣቧል። አሁን የረሀብ አደጋ ላጋጠማቸው 8.1 ሚሊዮን ወገኖቻችን 898.936 ሜትሪክ ቶን የእርዳታ እህል ያስፈልጋቸዋል። ይህም ሆኖ እስካሁን በግልፅ ይህንን እንሰጣለን ብሎ በጹሑፍ ወይም በተረጋገጠ ደረጃ ቃል የገባልን የለም በማለት በየዓመቱ እርዳታ ሲሰጡ የነበሩ አገሮች እርዳታውን ሊለግሱ ይችላሉ የሚል ተስፋ መኖሩን የድርጅቱ ባልደረባ ገልጠዋል።</p>

<p>አብዛኛው እርዳታ የሚገኘው ከውጭ መሆኑን የገለፁት አቶ ስመኘው መንግስት በበኩሉ 1 ሚሊዮን ኩንታል ማለትም 100 ሺህ ቶን ለመግዛትና እርዳታውን ለማሰራጨት በእንቅስቃሴ ላይ እንደሚገኝ አመልክተዋል። አሁን ችግሩ ጎልቶ የሚታየው በሶማሌና በቦረና አካባቢ መሆኑን የጠቆሙት ባለሥልጣን የምግብ እጥረትም አጋጥሟል ስንል ተረጂው ያለ እርዳታ መኖር አይችልም ማለት እንደሆነ እንጂ ከእርዳታው ፈላጊ ህዝብ መካከል ይህንን ያህል ሞቷል ወይም ጠፍቷል የሚባል ነገር እንደሌለ ተናግረዋል።</p>

<p>«ስለዚህ የተራበ ሰው የለም፣ በረሃቡ ምክንያት የጠፋ ህይወት የለም?» በሚል ለቀረበላቸው ጥያቄ ሲመልሱ «እኛ ባለን መረጃ መሠረት ሞት የለም ወይም ስደት የለም ልንል የማንችልበት ሁኔታዎች አሉ። ግን በአንዳንድ የሶማሌ አካባቢ (የዘላን መኖሪያ አካባቢ ስለሆነ) ከአንድ ቦታ ወደ አድን ቦታ ውሃ ፍለጋ የሚሄዱ ወገኖች አሉ። ነገር ግን በምግብ እጥረት ወይም እርዳታ ፈላጊ ይህን ያህል ሰው ሞቷል ወይም ጠፍቷል የሚባል በእውነቱ የለም» ብለዋል።</p>

<p>በኢትዮጵያ ውስጥ ድርቅ ካጠቃቸው አካባቢዎች አንዱ የምስራቅ ኢትዮጵያ መሆኑንና በቅርቡ የፈረንሳይ የረድኤት ሰራተኞች ላይ በታጣቂዎች ጥቃት መድረሱን ድርጅቱ ከአካባቢ ሰራተኞቹን ማስወጣቱን በመጠቆም የአካባቢ ፀጥታው እንዴት ነው? እርዳታ ለማድረስ ይቻላል? ሲል ጋዜጠኛው ላቀረበላቸው ጥያቄ አቶ ስመኘው አራጌ የሚከተለውን መልስ ሰጥተዋል።</p>

<p>«ክስተቱ በተፈጠረበት ማግስት በኮሚሽነሩ የሚመሩ ከፍተኛ የርዳታ ድርጅት ባለስልጣናት ወደ አካባቢው ተንቀሳቅሰው ነበር። የጉብኝቱ ዓላማ የችግሩን ገፅታ ለማየትና እርዳታ ቢላክ እዚያ ቦታ ይደርሳል ወይ? የሚለውን ለማጤን ነበር። የቡድኑ አባላት እርዳታው ሲሰራጭ በዓይናቸው አይተው መጥተዋል። የክልሉ መንግስት በከፍተኛ ሁኔታ እየተከታተለው ስለሆነ እርዳታ ለማድረስ ብዙ ችግር ያጋጥማል የሚል ወይም የተፈጠረው ሁኔታ እንደ ከባድ ምክንያት ይወሰዳል የሚል በእኛ በኩል የለንም» ሲሉ አስታውቀዋል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ የካቲት 21 ቀን 1992</a></p>

</body>
</html>	
