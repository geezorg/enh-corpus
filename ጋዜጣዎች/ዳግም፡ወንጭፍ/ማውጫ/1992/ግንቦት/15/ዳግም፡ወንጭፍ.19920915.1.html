<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ሁለት ብርጌድ ደምስሶ ቆያሄ የተባለችውን የደቡብ ኤርትራ አካባቢ ተቆጣጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">የኢትዮጵያ ጦር ሁለት ብርጌድ ደምስሶ ቆያሄ የተባለችውን የደቡብ ኤርትራ አካባቢ ተቆጣጠረ</h3>


<p>ስትራቴጂካዊቷ የምዕራባዊ ኤርትራ ግዛት ባሬንቱ በኢትዮጵያ ሠራዊት እጅ ከወደቀች ወዲህ የኢትዮጵያ ኃይሎች ከፍተኛ ወታደራዊ ድሎችን እንደተቀዳጁ ከሥፍራው የሚወጡ የዜና ዘገባዎች እያረጋገጡ ነው።</p>

<p>የባሬንቱን ከተማ የተቆጣጠሩት የኢትዮጵያ ወታደሮች በመቀጠል ባለፈው ቅዳሜ በሱዳን ጠረፍ ምዕራባዊ አካባቢ የምትገኘውን የኦምሀጀር ከተማ ተቆጣጥረዋል። የኢትዮጵያ የመከላከያ ሠራዊት በወሰደው በዚህ የማጥቃት እርምጃ በኤርትራ ወታደሮች ላይ ከፍተኛ ጉዳት ማድረሱ ተጠቁሟል። ከዚህ የውጊያ ግንባር የሸሹት 20 ሺህ ወታደሮች ወደሱዳን መጉረፋቸውም ታውቋል።</p>

<p>አሁን የኡምሀጀርን ከተማ የተቆጣጠረችው ኢትዮጵያ በአየር ኃይሏ አማካኝነት ወደሱዳን ድንበር በመሸሽ ላይ ያለውን ኮንቮይ /ቅልፈት/ አውድማለች። በሚሸሸው የኤርትራ ሠራዊት ላይም ከፍተኛ እርምጃ ወስዳለች።</p>

<p>ዘግይቶ በደረሰን ዜና መሰረት ትናንት ማምሻውን የመንግሥት ቃል አቀባይ ጽ/ቤት ባወጣው መግለጫ ደግሞ «ጀግናው የመከላከያ ሠራዊታችን በጠላት ጦር ላይ የሚሰነዝረውን ጥቃት በመቀጠል ከትናንት በስቲያ ቆያሄ የተሰኘውን በደቡባዊ ኤርትራ የሚገኝ አካባቢ በቁጥጥር ስር ያዋለ ሲሆን «ማይምነ» የተባለችው የቆያሄ ከተማም በጀግናው ሰራዊታችን ቁጥጥር ሥር ውላለች። የመከላከያ ሠራዊታችን በጠላት ላይ የጀመረውን ማጥቃት በመቀጠል ከትናንት በስቲያ ማምሻ ጀምሮ ቆያሄ በተባለው የኤርትራ ግዛት የነበረውን ሁለት ብርጌድ የጠላት ጦር መትቶ ከፍተኛ ጉዳት አድርሷል።</p>

<p>በሌላ በኩል ጀግናው የመከላከያ ሠራዊታችን በቡሬ ግንባር የሚገኘውን የጠላት ቅድመ ግንባር በመምታት ከተቆጣጠረ በኋላ የጠላት አንድ ብርጌድ ጦር በጀግናው ሰራዊታችን የተነጠቀውን መሬት ለማስመለስ ሙከራ ሲያደርግ በሰራዊታችን ተመትቶ ከባድ ኪሳራ በመከናነብ ተበታትኖ ሸሽቷል» ሲል አስታውቋል። በትናንትናው ዕለት በሌሎች ግንባሮች ውጊያው ጋብ ብሎ የዋለ ቢሆንም በዛላንበሳ በኩል እንቅስቃሴ መጀመሩ ወታደራዊ ምንጮች ገልፀዋል።</p>

<p>ይህ በእንዲህ እንዳለ ባሬንቱን የረገጠችው የአሜሪካ ድምፅ የአማርኛ ፕሮግራም ዘጋቢ ሚሚ ስብሀቱ የሚከተለውን ዘገባ አቅርባለች «በአሁኑ ወቅት በኢትዮጵያ መከላከያ ኃይል ቁጥጥር ሥር ያለችው ባሬንቱ ትልቅ ከተማ ናት። ከከተማይቱ በ25 ኪ/ሜ ርቀት ላይ በሚገኘው ዳሳ በተባለው ተራራና በአቅራቢያው ባሉ ሜዳዎች ላይ ከባድ ውጊያ መካሄዱን የሚያመልክቱ ምልክቶች አይቻለሁ። የሰው አስክሬንን ጨምሮ የተበታተኑ በርካታ የጦር መሳሪያዎች በየቦታው አይቻለሁ። የተማረኩ የጦር መሳሪያዎች እንደ 130 ሚ.ሜ መድፎች አዳፍኔዎችን ከባድ መኪናዎች ተቆፍረው የወጡ ፀረ ተሽከርካሪና ፀረ ሰው ፈንጂዎች በየመንገዱ ተመልክቻለሁ የባሬንቱ ከተማ ግን ጦርነት የተካሄደባት አለመምሰሏ የሚያስገርም ነው። ሱቆች፣ መኒሮያ ቤቶች፣ ድልድዮች፣ ጐዳናዎችና ሌላው ቀርቶ የከተማዋ አስተዳደር ሕንፃ አልተነካም። የኤርትራ ጦር ከተማይቷን ለቆ የወጥኣው አስቀድሞ ነው። የባሬንቱ ከተማ አብዛኛዎቹ ነዋሪዎች የኩናማ ብሄረሰቦች ናቸው። የከተማው ነዋሪ ሕዝብ ባሬንቱን የለቀቀው በኤርትራ መንግሥት ትዕዛዝና ግፊት ነው ተብሏል» ስትል ዘገባዋን አጠቃላለች።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ግንቦት 15 ቀን 1992</a></p>

</body>
</html>	
