<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ሠራዊት ባሬንቱን ለመያዝ እየገሰገሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ሠራዊት ባሬንቱን ለመያዝ እየገሰገሰ ነው</h1>


<p>በኢትዮጵያና በኤርትራ ወታደሮች መካከል የተቀሰቀሰው 3ኛው ዙር ከባድ ጦርነት እንደቀጠለ መሆኑን ሁለቱም አገሮችና የዓለም የመገናኛ ብዙሃን በሰፊው እየገለፁት ነው። በዛላንበሳ እገላ፣ በመረብ ሰቲት ባድመ አቅጣጫ የተጀመረው ውጊያ በከባድ መሳሪያና በአየር ኃይል ድጋፍ የታገዘ መጠነ ሰፊ የግንባር ለግንባር የእግረኛ ውጊያ መሆኑን ዘገባዎች እያረጋገጡ ነው።</p>

<p>የኢትዮጵያ መንግሥት እንደገለፀው አሁን የተጀመረው ውጊያ ተጠናክሮ መቀጠሉን በማብራራት «ጀግናው የመከላከያ ሠራዊታችን ከፍተኛ ወታደራዊ ድሎችን በመቀዳጀት ወደወሳኝ ምዕራፍ ተሸጋግሯል። ሲል አስታውቋል። ከመንግሥት ቃል አቀባይ ጽ/ቤት የወጣው መግለጫ እንዳረጋገጠው ከሆነ «ከተከዜ እስከ መረብ በ8 የጠላት ክፍለ ጦሮችና ሰው ሰራሽ መሰናክሎች ተገንብተው የነበሩትን ጠንካራ ምሽጐች ጀግናው የመከላከያ ሰራዊታችን ሙሉ በሙሉ ደረማምሶ በመግባት ቦታዎችን በቁጥጥሩ ሥር አውሏል። (በትናትናው ዕለት የኢትዮጵያ ቴሌቪዥን እነዚህን ምሽጐች፣ በምሽጐች ውስጥ የሞቱ የኤርትራ ወታደሮች፣ የተማረኩና የቆሰሉ ሰዎችን ምስል አሳይቷል) ብሏል» በዚህ ውጊያ ከ60 እስከ 80 ሺህ የሚገመት የጠላት ጦር የተደመሰሰ ሲሆን በርካታ ታንኮች እና ተሽከርካሪዎች ከጥቅም ውጭ መሆናቸውንም አክሎ ገልጿል። መግለጫው በመቀጠልም ከመሞትና ከመቁሰል የተረፉትን የኤርትራ ወታደሮች ሠራዊታችን እግር በእግር ተከታትሎ እያሳደደ በመቅጣት ውጊያው ተጠናክሮ መቀጠሉን ገልጿል። ሰሞኑን ከፍተኛ ወታደራዊ እንቅስቃሴ በተደረገባቸው ቦታዎች የኢትዮጵያ ጦር ድልና የበላይነትን በመቀዳጀት ትኩል፣ ዲሆኖሚያ፣ ቢሽካ፣ ማይለምለም፣ ፎሊ፣ ውሃቢት፣ ቀላጢያ ፣ድብራ፣ ጽፍህ፣ ሸምበቆ፣ ቢንቢና፣ ግርሞሽ ሳሎ፣ ሀዳሙ ጀርበት፣ ወጃጅላይና ደርሰናይ የሚባሉት ሥፍራዎች እንደተቆጣጠረ ለማወቅ ተችሏል።</p>

<p>የኢትዮጵያ አየር ኃይል ከእግረኛው ሠራዊት ጋር ቅንጅት በመፍጠር በተለያዩ የኤርትራ ጦር ምርጥ ዒላማዎች ላይ ከፍተኛ ጉዳይ ማድረሳቸውን የጠቀሰው የመንግሥት ቃል አቀባይ መግለጫ ከመረብ እስከ ተከዜ ባልው የሻዕቢያ የመከላከያ መስመር ላይና በመንደፈራ አካባቢ በሚገኙ ወታደራዊ ተቋማት ላይ ከፍተኛ ውድመት ማድረሱን ጠቁሟል።</p>

<p>የኢትዮጵያ አየር ኃይል ተዋጊ ጄቶች የኤርትራን የአየር ክልል ያለከልካይ እየተመላለሱ ወታደራዊ ይዞታዎችን ደብድበው ከፍተኛ ጉዳት አድርሰዋል። ባለፈው ቅዳሜ በተደረገው ውጊያም አየር ሃይላችን ከአስመራ 54 ኪ.ሜ ርቀት ላይ የሚገኘውን የመንደፍራን ወታደራዊ ቀጠናን ደብድበው ጉዳት በማድረስ በሰላም ወደስፍራቸው ተመልሰዋል። ከትናንት በስቲያም አየር ኃይላችን በመንደፍራና እግረኛው ሰራዊታችን ደግሞ የጠላትን ጦር እያሳደደ በመምታት ወደባሬንቱ በመገስገስ ወሳኝ ምዕራፍ ላይ መድረሱን ለማወቅ ተችሏል።</p>

<p>ትናንት ማምሻውን የኤርትራ መንግስት ባወጣው መግለጫ ግንቦት 7 ቀን 1992 በመረብ ግንባር ሙሉ ቀን በተካሄደው ውጊያ አንድ ኤስ ዩ 27 ዘመናዊ ተዋጊ ጄትና ኤም 24 ሄሊኮፕተር መትቶ መጣሉን አስታውቋል።</p>

<p>ይሁንና የመንግሥት ጽ/ቤት ትናንት ከምሽቱ 2:20 አካባቢ ባወጣው መግለጫ ውጊያው አሁንም ተጠናክሮ መቀጠሉን ገልጾ። የኢትዮጵያ መንግስት አንድ ተዋጊ ሄሊኮፕተር ተመታ መውደቋንና ሄሊኮፕተሯ በወገን መሬት መውደቋን ጀቶቹ በሰላም ግዳጃቸውን ፈፅመው መመለሳቸውን አስታውቋል።</p>

<p>ከግንባር የተሰራጨው አዲስ ዜና የኢትዮጵያ ሠራዊት ወደባሬንቱ ሲገሰግስ ወደኋላ የሚፈረጥጠው የሻዕቢያ ጦር የራሱን ከፍተኛ የነዳጅ ማከማቻ ዲፖ ሲያቃጥል በትልቅ ተራራ ስር የሚገኘውን የመሳሪያ ማከማቻ ዴፖ በመተው ለመሸሽ መገደዱን ዜናው ገልጿል። ሻዕቢያ ሳይወድ በግል ጥሎት የሄደው ዴፖ የታንክ መለዋወጫ የቀላልና ከባድ መሳሪያዎችና የጥይቶች ማከማቻ መሆኑን ለማወቅ ተችሏል።</p>

<p>አርብና ቅዳሜ በተደረገው ውጊያ በአውሮፕላኖችና በመድፍ ድብደባ የተካሄደበት የሸምበቆ አካባቢ ልዩ ትኩረትን ሊያገኝ የቻለው በሁለት ምክንያት መሆኑን ወታደራዊ ባለሙያዎች ይናገራሉ። በአንድ በኩ አካባቢው ብዙም ተራራማ ባለመሆኑ አራዛ ወደተባለው ስትራቴጂካዊ መንደር ለመሸጋገር ምቹ አቅጣጫ በመሆኑ የኢትዮጵያ ሰራዊት አራዛን ከተቆጣጠረ በምዕራብ ወደባሬንቱ በምስራቅ ደግሞ ወደመንደፍራ በቀላሉ መገባት ስለሚችል ነው።</p>

<p>የኢትዮጵያ ሰራዊት ጥቃቱን በማጠናከር ወደሰሜን አቅጣጫ መቀጠለ ከተፈለገ አሥመራን በስተሰሜን አቅጣጫ ለመቁረጥ አሁን ወሳኝ መሆኑን ወታደራዊ ባለሙያዎች ይገልፃሉ።</p>

<p>ከዚሁ ጋር በተያያዘ የኢትዮጵያን ድል ከኢትዮጵያ በኩል ሆኖ ወደኤርትራ ክልል በሄሊኮፕተር በመግባት የቢቢሲው ወኪል ያረጋገጠ ሲሆን የተለያዩ የውጭ የመገናኛ ብዙሃንም ይህንኑ በማስተላለፍ ላይ ይገኛሉ።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ግንቦት 8 ቀን 1992</a></p>

</body>
</html>	
