<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አብርሃም ያየህ አስመራ ገብተው የኤርትራን ሕዝብና ኢሳያስን አሞገሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አብርሃም ያየህ አስመራ ገብተው የኤርትራን ሕዝብና ኢሳያስን አሞገሱ</h1>


<p>የቀድሞ የህወሓት አመራር አባል የሆኑትና በደርግ መንግሥት የስልጣን ማክተሚያ አካባቢ ድርጅታቸው በመክዳት ወደአዲስ አበባ መጥተው የሻዕቢያንና የወያኔን እኩይ ድርጊት ሲያጋልጡ የነበሩት አቶ አብርሃም ያየህ አስመራ ገብተው የኤርትራን ህዝብንና ፕ/ት ኢሳያስን አሞገሱ።</p>

<p>ትናትንና ከትናንት በስቲያ ከኤርትራ ሬዲዮ የአማርኛ ክፍል ጋር ቃለ ምልልስ ያደረጉት አቶ አብርሃም ያየህ አሥመራ የመግባታቸው ዜና የሰሞኑ የመነጋገሪያ ርዕስ ሆኗል።</p>

<p>እንደ ብዙዎች ግምት ከሆነ ወያኔና ሻዕቢያን ክፉኛ ሲራገሙ የቆዩት አብርሃም ያየህ አሁን በተፈጠረው የጦርነት ክፍተት ወደ አሥመራ የማምራታቸው ጉዳይ ከፍተኛ ጥርጣሬን ፈጥሯል። አቶ አብርሃም የቀድሞ አመለካከታቸውን በመለወጥ ከሻዕቢያ መሪዎች ጋር መወዳጀታቸው በጥርጣሬ ዓይን እንዲታዩ ያደርጋቸዋል።</p>

<p>አቶ አብርሃም በቃለ ምልልሱ እንደገለፁት ከሆነ ወደ አሥመራ ለመጓዝ ከኤርትራ መሪዎች ጋር ከአንድ ዓመት የዘለለ ንግግር አድርገዋል። «ወደ አሥመራ የመጣነው ለመጪው ትውልዶች የሚተርፍ ከፍተኛ ጥላቻ በመስበክ ወደ ክፉ አደጋ እንዳያስገባን ከወንድሞቻችን ከእህቶቻችን ጋር ለመምከር ከኤርትራ ሕዝብ ጋራ ለመምከር እግረ መንገዳችንን ደግሞ ከኤርትራው መንግሥት ጋር ለመምከር እንዲሁም በኤርትራ የሚኖሩ በርካታ ኢትዮጵያውያን ዜጐቻችንን ህልውናና ደህንነት የማሌሊት መንግሥት በሚሸርበው ሴራ አማካኝነት አደጋ እንዳይደርስበት ለመከላከል ነው» ሲሉ የጉዟቸውን ዓላማ አብራርተዋል።</p>

<p>የቀድሞው የወያኔ አመራር አባል በዚሁ ቃለ ምልልስ «የኤርትራ መንግሥት ገደብ ባያደርግ ኖሮ የኤርትራ መንግሥት ሁሉንም በመልክ ባይይዘው ኖሮ ወያኔ ከሚያራምደው ፖለቲካ፣ ፕሮፓጋንዳ ሴራ አኳያ እዚህ አገር የሚኖሩ የትግራይ ተወላጆች ከፍተኛ ጥቃት ይደርስባቸውና ለአደጋ ይጋለጡ ነበር» በማለት ይህ ሳይሆን በመቅረቱ ለኤርትራ ሕዝብ ያላቸውን አድናቆትና የኤርትራ መንግሥትም የአፀፋ እርምጃ መውሰድ ሲችል ከዚህ ድርጊት በመቆጠቡና ከ100 ሺህ በላይ ኢትዮጵያውያን ኤርትራ ውስጥ ለመኖር በመቻላቸው የውደሳ ቃላት አዥጐድጉደውላቸዋል።</p>

<p>አቶ አብርሃም አስመራ አንግበውት የተጓዙት ዓላማ «ሰፊ» መሆኑን ከሰጡት መግለጫ ለመረዳት ተችሏል። እሳችው ጨምረው እንዳሉት ከሆነ «ኤርትራ ውስጥ የሚገኙት ኢትዮጵያውያን ደህንነታቸው በተሟላ ሁኔታ ተጠብቆ እንዲኖር እኛም የዚህ ሕዝብ ልጆች ስለሆንን በዚህ ወሳኝ በሆነው ጊዜ በመካከሉ ተገኝተን ሕዝቡን ለማበረታታትና በምንም ምክንያት በሕልውናው ላይ ምንም ዓይነት አደጋ ምንም ዓይነት ጥያቄ እንዳይደርስበት ለማረጋገጥ ነው» ብለዋል።</p>

<p>የቀድሞ የህወሓት አመራር አባል በመቀጠልም «በምርኮና በፈቃደኝነት ኤርትራ በመግባት ላይ ያሉ በጣም በርካታ ኢትዮጵያውያኖች አሉ። እነዚህ በማሌሊት መንግሥት አስገዳጅነት በጫካ በወያኔው ጦር ውስጥ ተሰልፈው የነበሩ ዜጐቻችንም እዚህ በሚደርሱበት ጊዜ ሌሎችም ብዙ ሊጐርፉ ይችላሉ። በተለያየ ጊዜ። በተለይ ኢትዮጵያውያኖች ወደዚህ እየመጣን ስለሆነ ማንም ሰው ወደዚህ ቢመጣ ደህንነቱ እየተረጋገጠ ስለሚመጣ ወደዚህ የሚጐርፉትን ዜጐቻችንን በምንም ዓይነት ችግር የማይደርስባቸው መሆኑንና እዚህም መጥተው በእኛ በወንድሞቻቸው እጅ እንደሚወድቁ ከኤርትራ ሕዝብ ከወንድሞቻቸው ከእህቶቻቸው እጅ እንደሚወድቁ ማንኛውም አስፈላጊ ድጋፍ እንደሚደረግላቸው ለማረጋገጥ ነው» ሲሉ ገልጠዋል።</p>

<p>አቶ አብርሃም ያየህ ለረዥም ጊዜያት የወያኔን መንግሥትና የሻዕቢያን መንግሥት በተለያዩ መድረኮች ሲያወግዙ መቆየታቸው የሚታወስ ሲሆን በተለይም በጦርነቱ መጀመሪያ አካባቢ ሁለቱ ወገኖች በምንም መልኩ ውጊያ ሊገጥሙ እንደማይችሉና ተደረገ የተባለውም ግጭት የኢትዮጵያን ሕዝብ ለማሳሳት እንደነበረ መናገራቸው አይዘነጋም።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሚያዝያ 10 ቀን 1992</a></p>

</body>
</html>	
