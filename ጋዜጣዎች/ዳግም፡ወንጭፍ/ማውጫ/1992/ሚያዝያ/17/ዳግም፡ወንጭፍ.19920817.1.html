<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በኢትዮጵያ ስለተከሰተው ረሃብ በወቅቱ ለዓለም ኅብረተሰብ አሳውቀናል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በኢትዮጵያ ስለተከሰተው ረሃብ በወቅቱ ለዓለም ኅብረተሰብ አሳውቀናል»</h1>


<p>በኢትዮጵያ ለተከሰተው ረሀብ የኢትዮጵያ መንግስት ለዓለም ህብረተሰብና ለዓለም አቀፍ ለጋሽ ድርጅቶች በወቅቱ አስታውቋል በማለት አምባሳደር ዶ/ር በየነ ነገዎ ገለፁ።</p>

<p>ይህንን የገለፁት የኢትዮጵያ መንግስት በእንግሊዝ አምባሳደር ዶ/ር በየነ ነገዎከትናንት በስቲያ ከጀርመን ሬዲዮ ጋር ባደረጉት ቃለ ምልልስ ነው። ይህንን ቃለ ምልልስ ከመስጠታቸው በፊት የጀርመን ሬዲዮ የእንግሊዝ ሀገር ሪፖርተር የምዕራብ ሀገሮችን የመገናኛ ብዙሀን አውታሮችን ተከታትያለሁ ሲል ያስደመጠው እንዲህ በማለት ነበር «የምዕራቡ ዓለም የመገናኛ ብዙሃኖች ሰሞኑን ያለማቋረጥ በምስራቅ ኢትዮጵያ የተራቡ ወገኖች ሥጋቸው አልቆ፣ የጐን አጥንታቸው ወጥቶ፣ ዓይናቸው ፈጦ፣ ህፃናት እንደቅጠል ጠውልገው ከእናታቸው ጡት ጋር ሲታገሉ መንቀሳቀስ ተስኗቸው በዝንብ ተወረው በሞት ተሸንፈው ትንፋሻችው ስትጠፋ በማሳየት ላይ ይገኛሉ» በማለት ዘግቧል።</p>

<p>አያይዞም ለአምባሳደር በየነ ነገዎች የኢትዮፕያ መንግሥት ለችግሩ መፍትሔ ምን በማድረግ ላይ ይገኛል? በማለት ጥያቄ አቅርቦላቸው እሳቸውም «ረሀቡ በኢትዮጵያ ላይ እንደመጣና ከመጣም በኋላ ደግሞ ለመቆጣጠር እንዲቻል ጥፋቱን ለመቀነስ እንዲቻል መንግሥት ከ1991 ዓ.ም ጀምሮ እርምጃ እየወሰደ ነበር። ከዚህም በላይ ደግሞ ለዚሁ አደጋ ተብሎ እህልን በማከማቸት አደጋው ሲመጣ ደግሞ እንዲታወቅ እያስተባበረ ለዓለምም ማስታወቅ ጀምሮ ነበር። እናም ይኼ አደጋ ሲመጣ ለዓለምም አስተላልፏል። መንግስትም እህል አከማችቶ ከ350.000 ቶን በላይ ነበር። ይህንን እያደለ ነው። አሁን ደግሞ በቅርቡ 100.000 ቶን በላይ በገንዘብ ገዝቶ ለህዝቡ እያደለ ነው» በማለት አብራርተዋል።</p>

<p>የግብረ ሰናይ ድርጅቶች መንግስት በወቅቱ አላስጠነቀቀንም አሁን ደግሞ ለችግሩ አስፈላጊውን እርዳታ ለማድረስ እንዳንችል ርብርብ እንዳናደርግ የመንግሥት ቢሮክራሲ አስሮ አላንቀሳቅስ አለን ይላሉ ለተባለውም «አላሉንም ለማለት አሁን ጊዜው አይደለም ነገር ግን አሁን እነሱም አምነዋል። በማስጠንቀቂያውም ለዓለም አስታውቀውናል መንግስት ያውቅ ነበር ገልጾላቸዋል ምንም ጥያቄ የለውም። አሁን ከታወቀ በኋላ እንኳን የሞሞቱን ህፃናትን እያዩ ነው መስጠት የጀመሩት አሁንም ቢሆን ቃል የገቡት እንጂ እዚህ የደረሰው በጣም ጥቂት ነው» ብለዋል።</p>

<p>ምዕራቡ ዓለም በአሁኑ ሰዓት በሞዛምቢክ ለደረሰው የውሃ መጥለቅለቅ ትልቁን ሚና እየተጫወቱ ይገኛሉ። በ1987 ዓ.ም በኢትዮጵያ ለደረሰውም ረሀብ ቢሆን እንደዚህ በአውሮፕላን በማጓጓዝ ለተረጂው አድለው ነበር። ዛሬ ከ1984 ዓ.ም የባሰረ ረሀብ ተከስቶ እያለ እርዳታ በመስጠት ፋንታ የኢትዮጵያን መንግሥት በመውቀስ ላይ ናቸው። ለምንድን ነው? በማለት ተጠይቀው ሲመልሱ «ይህንን በሀገራችን ባህል እግዚአብሔር ያውቀዋል። ከማለት በስተቀር ለምን ጨክነው እንደዚህ ያለ ነገር ልዩ ልዩ እርምጃዎች እንደሚወስዱ አይታወቅም። በጠቅላላው ኢትዮጵያ ላይ ይኼን እንዳደረጉ በምን ምክንያት እንደሆነ አይታወቅም» በማለት ገልፀዋል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሚያዝያ 17 ቀን 1992</a></p>

</body>
</html>	
