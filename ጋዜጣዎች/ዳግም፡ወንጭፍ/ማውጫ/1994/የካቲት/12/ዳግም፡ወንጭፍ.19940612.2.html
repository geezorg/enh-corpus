<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከዓለም አቀፉ የግልግል አካል ፍትህን ማግኘት እንደማይቻል ምሁራን አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከዓለም አቀፉ የግልግል አካል ፍትህን ማግኘት እንደማይቻል ምሁራን አስታወቁ</h2>


<p>የኢትዮ-ኤርትራ የድንበር ውዝግብ በዓለም አቀፍ ዳኝነት በግልግል ለመፍታት የሚደረገው ጥረት በቀጠለበትና ውሳኔው የሚሰጥበት ጊዜ በአንድ ወር ወደፊት እንዲራዘም የመደረጉ ጉዳይ ሁኔታ ብዙ ጥናት የሚያስፈልገው መሆኑን አመልክቷል።</p>

<p>በአገር ውስጥና ውጭ አገር የሚገኙ ኢትዮጵያውያንም ከውሳኔው በፊት አካሄዱን እየተቃወሙት ይገኛሉ። በርካታ ኢትዮጵያውያን ዓለም አቀፉ የግልግል ችሎት የአሰብ ወደብ ለኢትዮጵያ ይገባል የሚል ውሳኔ እንዲያስተላልፍ ግፊት እያደረጉ ነው።</p>

<p>ባለፈው ወር በዋሽንግተን ዲሲ የትግራይ ለፍትህና ለዲሞክራሲ የተባለው ድርጅት በጠራው ስብሰባ ላይ ሦስት ኢትዮጵያውያን ምሁራን ከአልጀርሱ የሠላም ስምምነት ጋር በተያያዘ ጠቃሚ አስተያየቶች መሰንዘራቸው ተዘግቧል።</p>

<p>በዕለቱ ስብሰባ ላይ የመጀመሪያው ተናጋሪ የነበሩት ፕ/ት ተኮላ ሃጐስ «ከቅርብ ዓመታት ወዲህ አንቆ የያዘን ከፍተኛ ችግር የባሕር ግዛቶችን የሚመለከት ጥያቄ ነው» ካሉ በኋላ አንዳንድ ጊዜ የሚቀርቡት ጥያቄዎችና ከዚሁ ጋር ጭብጦች ናቸው ተብለው የሚቀመጡት ጉዳዮች አነስ ባለ መልኩ የሚቀርቡ መሆናቸው ስህተት መሆኑን ተችተዋል።</p>

<p>«የብዙዎቻችን ጥያቄ የባሕር ወደብ የለንም፣ የባህር መንቀሳቀሻ ያስፈልገናል ወደሚለው ያደላል» የሚሉት ፕ/ር ተኮላ ሀጐስ፣ ይኼ አቀራረብ ጠባብ ከመሆኑ የተነሳ ስህተት ነው ብለውታል። አያይዘውም «መሆን የሚገባው ግን የባህር ግዛቶች ሲባል ሕዝቦችንም ይጨምራል። የአፋር ሕዝብ ምን ይብላው? በኢትዮጵያዊነታችን፣ በታሪካችን፣ እኛ አሰብን ብቻ አይደለም ያለን፤ የአፋር ሕዝብ የሚገኝበት መሬትና የባህር ዳርቻም አለ።» በማለት ጥያቄው በዚያው መጠን ከመጀመሪያው ከፍ ማለት ይገባው እንደነበር ተናግረዋል። </p>

<p>አሁን ባለው ተጨባጭ ሁኔታ ከተሰየመው ዓለም አቀፍ የግልግል አካል ፍትህ እናገኛለን ብሎ መጠበቅ በጣም ደካማ አቀራረብ መሆኑን ያሰመሩበት ፕ/ር ተኮላ ሃጐስ «ይልቅም ከኃይለኛ አጥር ውስጥ ገብቶ ልመና ማብዛት ይበልጥ መደብደብን ነው የሚያስከትለው። በእኔ ግምት ያለችንን ዱላ መዝዘን አካኪ ዘራፍ ማለቱን እመርጣለሁ።» ብለዋል።</p>

<p>ሌላኛው ተናገሪ ዶክተር ገላውዴዎስ አርአያ በበኩላቸው «አሁን ተጠናቅቆ ነገ የሚደረገውን ውሳኔ መለስ ብለን ብናየው እንደሞትን ነው የሚቆጠረው» ካሉ በኋላ ጉዳዩ የአገር ጉዳይ ስለሆነ የግድ መናገር፣ መጮህ፣ መቃወም አለብን ሲሉ አስገንዝበዋል።</p>

<p>ዶ/ር ገላውዴዎስ የድንበሩን ጉዳይ በተመለከተ ሰፊ ታሪካዊ ትንተና ካቀረቡ በኋላ፣ የኢትዮጵያ መንግሥት የአልጀርሱን የስምምነት ሰነድ ቅጽ 4 እና 2ን መቀበል እንዳልነበረበትና ወደ ሔግ ዓለም አቀፍ ችሎት ጉዳዩ እንዳያመራ እዚያው አልጀርስ ላይ ሊቃወመው ይገባ እንደነበር በአፅንዖት ገልጠዋል።</p>

<p>«የአሁኑ የኢትዮጵያ መንግስት ውሳኔውን አሜን ብሎ ከተቀበለው መጪው ትውልድና መንግሥት አብይ ችግር ሊገጥመው ይችላሉ» ሲሉ ስጋታቸውን የገለፁት ዶ/ር ገላውዴዎስ አርአያ፣ ይህም ሆኖ የኢትዮጵያ ሕዝብ እስካልደገፈው ጊዜ ድረስ ሕጋዊነቱ ዘለቄታ የሌለው መሆኑን አስምረውበታል።</p>

<p>በመጨረሻም «አሁን በድንበር ኰሚሽኑ አማካኝነት ሔግ ላይ በሚወሰነው አሳሪ ስምምነት፣ ለኢትዮጵያና ለኤርትራ ሕዝቦች የሠላም መፍትሔ ሊሆን ይችላል ብሎ አልገምትም»የሚል ቃል ካስደመጡ በኋላ፣ የኢትዮጵያና የኤርትራ ሕዝቦች ችግር ዘለቄታዊ መፍትሔ ሊያገኝ የሚችለው፣ የሁለቱ አገር የሕዝቦች ተሳትፎ ሲኖርና አገር ወዳድ ዴሞክራሲያዊ መንግሥታት ሲፈጠሩ ብቻ መሆኑን ጠቁመዋል።</p>

<p>በቀዳማዊ ኃይለ ሥላሴ ዘመነ-መንግስት የካቢኔ ሚኒስትር የነበሩት 3ኛው ተናጋሪ አቶ በላይ ዐባይም፣ «ኢትዮጵያን የሚመራ የኢትዮጵያ ሕዝብ ኃላፊነት ያለበት መሪ የኢትዮጵያን ፍላጐት መጠበቅ ነበረበት» ብለዋል። አቶ በላይ የትግራይ ተወላጅ በመሆናቸው የድንበሩን ጉዳይ እንደሚያውቁ አውስተው፣ «ዳር ድንበሩ መረብ፣ ባድመ ፆረና የሚባለው ሁሉ ድሮ ሄዷል። ሃቅ ለመናገር በዚያ ካርታ ያልሰጡት ኢሮብን ብቻ ነው» በማለት ተናግረዋል።</p>

<p>«ኤርትራ አልፈልግም ብላ ነፃ መውጣቷ የሚካሄድ ነገር አይደለም» ያሉት አቶ በላይ ዐባይ ከእንግዲህ ወዲህ ግን ኃይል መጠቀም እንደማያስፈልግ አስገንዝበዋል። «ድሮውንም እነሱ ስለፈለጉ ነው የመጡት፤ ካልፈለጉ ይሂዱ። ነገር ግን የኢትዮጵያን ግዛታዊ ባለቤትነት (አንድነት) አንድ ቅንጣትም አፍርሰው አይሄዷትም» ሲሉ ፅኑ እምነታቸውን ገልጠዋል።</p>

<p>«ለማንኛውም ነገር በሕግም ተከራክረናል፣ በታሪክም ተከራክረናል፤ ማስረጃችን የተሟላ ነው» የሚሉት አቶ በላይ፣ «ነገር ግን የእኛ መሪዎች ስላልፈለጉ፣ ከነኛ ጋር ስለተባበሩ፣ አስቀድመው አሳልፈው ሰጡ» ሲሉ ኢሕአዴግን ከሰዋል።</p>

<p>አሁን ያለውን ሁኔታ ለኢትዮጵያ ሕዝብ ማስረዳት እንደሚያስፈልግ የተናገሩት እኚሁ የቀድሞ ሚኒስትር፣ ዓለም አቀፉ ማህበረሰብ ለዚህች አገር የሚበጅ ውሳኔ አስተላልፎ እንደማያውቅ አስታውሰው፣ «የኢሕአዴግ መንግስት ነገሩን አቅልሎ፣ ፓርላማውን ይዞ ፈርም ሲል አባላቱ መፈረም የለባቸውም» በማለት በዚህ ጉዳይ ላይ መወሰንና ድምፅ መስጠት ያለበት የኢትዮጵያ ሕዝብ መሆኑን አሳስበዋል።</p>

<p>ተስብሳቢዎቹም በዕለቱ የተሰጠውን መግለጫ ካደመጡ በኋላ እንደ ኢትዮጵያዊነታችን ጉዳዩ በዝምታ የሚታለፍ ባለመሆኑ የተቃውሞ ድምጻችንን በተጠናከረ መልኩ ማስማት መቀጠል ይኖርብናል የሚል አቋም ወስደዋል።</p>


<p class="align-center"><a href="/Gazettas/DagemWencehf/info/DagemWencehf.sera.html">ከዳግም ወንጭፍ የካቲት 12 ቀን 1994</a></p>

</body>
</html>	














