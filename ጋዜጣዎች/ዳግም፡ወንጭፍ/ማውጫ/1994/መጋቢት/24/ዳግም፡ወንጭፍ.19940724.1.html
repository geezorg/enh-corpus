<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦሮሞ ተማሪዎች ከአቶ ጁኔይዲ ጋር ተፋጠው ዋሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦሮሞ ተማሪዎች ከአቶ ጁኔይዲ ጋር ተፋጠው ዋሉ</h1>


<p>በኦሮሚያ ክልል የተቀጣጠለው የተማሪዎች እንቅስቃሴ ወደ አዲስ አበባ በመዛመት ባለፈው አርብ ጧት በተለያዩ ተቋማት ውስጥ የሚማሩ የኦሮሞ ተማሪዎች ተቃውሟቸውን ለኦሮሚያ ክልላዊ መንግስት አቅርበዋል። የኦሮሞ ተማሪዎች ተቃውሟቸውን ከማቅረባቸው ባሻገር የኦሮሚያ ፕ/ት የሆኑትን አቶ ጁነዲን ሳዶን አነጋግረዋቸዋል።</p>

<p>አቶ ጁነዲን ሳዶ በዕለቱ በሰጡት መግለጫ "..... የተማሪዎቹ እንቅስቃሴ ሕገ ወጥ ነው። ሠላማዊና ዲሞክራሲያዊ አካሄድን አልተከተለም። ተመሪዎቹ ባካሄዱት ሕገ-ወጥ እንቅስቃሴ በተሽከርካሪዎችና በት/ቤቶች ላይ ጥፋት ደርሷል።" ካሉ በኋላ በማስከተልም ስለተማሪዎቹ እንቅስቃሴ ሲገልፁ፤ አካባቢ ኦነግ የተሰወነ እንቅስቃሴ ለማድረግ እየሞከረ ነው ያለው። በሕገ ወጥ መንገድ ተደብቆ ወደ አገር ውስጥ ለመግባት እየሞከረ ነው። ከ60 ሰዎች በላይ የእነሱን ታጣቂዎች ማርከን አስረናል። እነዚህ በቅርቡ ሚዲያ ላይ ይቀርባሉ። ሕዝቡ የድርጅቱን እንቅስቃሴ እንዲያውቅ ሰዎቹ መግለጫ ይሰጣሉ ብሎ አምናለሁ። እነዚህ ወገኖች (ኦነግን ማለታቸው ነው) የተሳሳተ መንገዳቸውንና ዓላማቸውን ለማራመድ ወጣቶችን ፖለቲካሊ እንዲሁም የወጣትነት ሥነ ልቦናቸውን በመጠቀም ለማሳሳት መሞከርአግባብነት የሌለው፣ ተቀባይነት የሌለው አካሄድ ነው። ይኽንን ደግሞ በግልፅ መታገል በሚቻልበት ጊዜ ..... ሕገ-መንግስቱን በመፃረር በትጥቅትግል በሕቡዕ መንቀሳቀስ በፍፁም የማይቻል ነው። ይኼ አገር ኮንጐ አይሆንም፣ ይኼ አገር ሩዋንዳ አይሆንም። ይኼ አገር ሴራሊዮን አይሆንም። እኛ የምንፈልገው በሠላማዊ መንገድ ከታገለ መንገዱ ሰፊ ነው። አለዚያ ግን ሠላማዊ ባልሆነ መንገድ.... ሕገ-መንግሥታዊ ሥርዓቱን ..... ኢ-ዲሞክራሲያዊ ሥርዓትን ለመቀስቀስ መሞከር በፍፁም ተቀባይነት የሌለው ....በውድቀት ላይ ውድቀትን መከናነብ ካልሆነ በስተቀር በእኛ በኩል የትም የሚያደርስ መሆኑን ለማስረገጥ እፈልጋለሁ" ብለዋል።</p>

<p>የኦሮሚያ ተማሪዎች እንቅስቃሴና ተቃውሞ ከኦነግ ጋር የተያያዘ ነው ያሉት አቶ ጁነዲን፣ "ኦነግ ወጣቱን መጠቀሚያ እያደረገው ነው" ሲሉም ውንጀላ አሰምተዋል። የኦሮምያ ተማሪዎችን እንቅስቃሴ በመደገፍ በአ/አበተለያዩ የትምህርት ተቋማት የሚማሩ የኦሮሞ ተማሪዎች ለኦሮምያ ፕ/ት ያቀረቡትን ጥያቄ አስመልክቶ አንድ ስሙ እንዲጠቀስ ያልፈለገ ተማሪ እንደገለፀው ከሆነ..... "ጥያቄያችን የሰብዓዊ መብት ረገጣን የተመለከተ ነው።ዛሬ ወገኖቻችን በማደበሪያና በግብር ዕዳ እየተሰቃዩ ነው። እኛንም ማስተማር አልቻሉም። ሰብላቸው ረክሶ የሚገዛቸው እያጡ ነው" በማለት ከገለፁ በኋላ "እኛ ጥያቄያችንና ተቃውሟችን የደህንነትና የዋስትና ጥያቄ ነው። እኛ የፖለቲካ ጥያቄ አይደለም የምንጠይቀው። ኦነግንም አናውቀውም" ሲል ተናግሯል። የተማሪዎቹ ተወካዮች ከኦሮሚያ ባለሥልጣናት ጋር አምስት ሰዓት የፈጀ ውይይት ማድረጋቸው ታውቋል።</p>

<p>የኦሮምያ ፕ/ት አቶ ጁኒዲን ሳዶ መጋቢት 20 ቀን 1994 ዓ.ም ለጋዜጠኞች በሰጡት መግለጫ ላይ "በምዕራብ ኦሮሚያ፣ በሻምቡ፣ በነቀምት፣ በአምቦና በሌሎች ት/ቤቶች ላይ የተነሳውን ሁከትና የተቃውሞ እንቅስቃሴ በተመለከተ ከወላጆች ጋር እየተመካከርን ነው። ወላጆች የተማሪዎቹ አካሄድ ትክክል አለመሆኑን ተገንዝበዋል" ብለዋል።</p>

<p>በአሁኑ ወቅት በአምቦ አምስት ተማሪዎች ታስረው የሚገኙ ሲሆን፣ በነቀምቴ ታስረው የነበሩ 100 ተማሪዎች ግን ሁሉም መፈታታቸውን ፕ/ቱ ጠቅሰዋል። ፕ/ት ጁነዲን አክለውም ሕገ-ወጥ ድርጊት በፈፀሙ ተማሪዎች ላይ ጉዳያቸው ተጣርቶ በቅርቡ ለሕግ ይቀርባሉ ሲሉ ገልፀዋል።</p>

<p>የተማሪዎቹን እንቅስቃሴና የተቃውሞ ሰልፍ በውሃና በጋዝ እንዲሁም በሌላ መልኩ መበተን አይቻልም ነበር? ለሚለው ጥያቄ አቶ ጁነዲን በሰጡት ምላሽ "በአሁኑ ሰዓት እንዲህ ዓይነት ቴክኖሎጂ የለንም" ብለዋል። በሻምቡ በጥይት ተመተው ስለተገደሉ ተማሪዎች ፕ/ቱ በሰጡት መልስ "....የተመቱት ሁለቱ ተማሪዎች ጠመንጃ ለመንጠቅ ሲታገሉ ነው። ሰውየው የመታቸው ጠመንጃ ሊነጥቁ ሲታገሉት ነው። ጠመንጃ ለመንጠቅ የሚታገል ሰው ዝም አይባልም። የመንግሥት መ/ቤትና የወረዳ አስተዳደርን ለመውረር የሚመጣ ኃይል ሊመታ ይችላል።ማንም ሥርዓት ያለው ሠላማዊ ሰልፍ ማድረግ ይችላል። መንገድ ላይ ቆሞ ሁለት ቀን ሠላማዊ ሰልፍ ሊያደርግ ይችላል። ነገር ግን የሴኩሪት ኃይሎችን ጠመንጃ መንጠቅና ሥርዓትን አለማክበር ሕገ ወጥ ነው" በማለት አሳስበዋል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ መጋቢት 24 ቀን 1994</a></p>

</body>
</html>	














