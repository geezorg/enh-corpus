<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>73 የዩኒቨርስቲ ተማሪዎች ከ8 ወራት እሥር በኋላ ተፈቱ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩኒቨርስቲ ተማሪዎች ከ8 ወራት እሥር በኋላ ተፈቱ!</h1>


<p>ባለፈው ዓመት ሚያዚያ ወር ላይ የአዲስ አበባ ዩኒቨርስቲ ተማሪዎች ያነሱትን የመብት ጥያቄ ተከትሎ ከተደረገው ሕዝባዊ ንቅናቄ ጋር በተያያዘ ወደ ሽዋሮቢት የማጐሪያ ካምፕ ተወሰደው ላለፉት ስምንት ወራት በቁጥጥር ሥር የነበሩ ተማሪዎች ከከፍተኛ ማስጠንቀቂያ ጋር ኅዳር 22 ቀን 1994 ዓ.ም መፈታታቸው ተገለጠ።</p>

<p>የአዲስ አበባ ዩኒቨርስቲ ምንጮቻችንን የጠቀሰው የዜና ዘገባ እንደሚያመለክተው፣ አሁን ከእሥር የተለቀቁት ተማሪዎች ቁጥር ወደ 73 ይደርሳል። የተማሪዎቹ አመጽ በተቀጣጠለበት ወቅት በሰውና በንብረት ላይ በወቅቱም ወደ 4 ሺህ የሚጠጉ ተማሪዎች ወደ ሰንዳፋ ተወሰደው ታስረው ነበር።</p>

<p>በሰንዳፋ ታስረው ከነበሩት 4 ሺህ ተማሪዎች መካከል 73ቱ ለ15 ቀናት ሰንዳፋ ከቆዩ በኋላ ወደ ሸዋሮቢት ተወሰደው ላለፉት ስምንት ወራት በእስር ላይ ሲማቅቁ ቆይተዋል። ዜናው አክሎ እንደሚያብራራው በቅርቡ የተለቀቁት የዩኒቨርስቲ ተማሪዎች አዲስ አበባ እንደገቡ የዩኒቨርስቲው ባለስልጣናት ተቀብለው ያነጋገሯቸው መሆኑ ተዘግቧል። ይሁን እንጂ ባለስልጣናቱ ለተማሪዎቹ ከፍተኛ ማስጠንቀቂያ ሰጥተዋቸዋል ተብሏል።</p>

<p>ባለስልጣናቱ በዚህ አጋጣሚ ለተማሪዎቹ ተናገሩ እንደተባለው ከሆነ፣ የሁከቱ ቀስቃሽ የሆኑ «ወንጀለኞች» ተለይተው እስኪታወቁና ጉዳዩ እስኪጣራ ድረስ እስር ቤት መቆየታቸው ተገቢ በመሆኑ ቅሬታ ሊሰማቸው እንደማይገባ መናገራቸው ተማሪዎቹን አሳዝኗል። ባለሥልጣናቱ ይህን መሰል አጉል የ«ማጽናኛ» ቃላት ከሰነዘሩ በኋላ አሁን ከእሥር የተለቀቁት ተማሪዎች ወደፊት ተማሪዎች በሚያደርጓቸው የ«አመጽ» እንቅስቃሴ ውስጥ እንዳይሳተፉ ዛቻ አዘል ማስጠንቀቂያ መሰንዘራቸውም አነጋጋሪ ጉዳይ ሆኗል። </p>

<p>በተለይ ዜና የመንግሥትና የዩኒቨርስቲው ሹማምንት ለተማሪዎቹ ጥያቄ ተገቢ የሆነ ምላሽ መስጠት ሲገባቸው ችግሩን በኃይል ለመፍታት የመንግሥት ኃይሎች ባደረጉት ሙከራ የተማሪዎቹ ወርቃማ የትምህርት ጊዜ ከመቋረጡም አልፎ አሁንም እንዲጉላሉ መደረጉ አሳሳቢ ነጥብ ነው።</p>

<p>አሁን እየተባለ እንዳለው ከሆነ የወያኔ መንግሥት ሹማምንት በፈጠሩት ችግር ምክንያት «በ1994 የትምህርት ዘመን ተመራቂ ተማሪዎች የሉም» በሚል ምክንያት አሁን ከእሥር የተለቀቁትን ተማሪዎች ጨምሮ ሌሎች የትምህርት ጊዜያቸው የተስተጓጐለባቸው ተማሪዎች ከመጪው ሚያዚያ ወር ጀምሮ እንደ አዲስ ተመልሰው እንዲመዘገቡ ተነግሯቸዋል።</p>

<p>ጠቅላይ ሚኒስትር መለስ ዜናዊ በአንድ ወቅት ከቢቢሲ ራዲዮ ጋር ባድረጉት ቃለ ምልልስ «አንድም የታሰረ የዩኒቨርስቲ ተማሪ የለም» ማለታቸው የሚታወስ ነው» ይሁን እንጂ አሁን ከከፍተኛ ማስጠንቀቂያ ጋር ከሸዋሮቢት የማጐሪያ ካምፕ የተለቀቁት ተማሪዎች ምን ሊባሉ እንደሚችሉ ራሳቸው ጠቅላይ ሚኒስትሩ መልስ ሊሰጡበት የሚገባ መሆኑን አንድ የዩኒቨርስቲው ምሁር በተለይ ለዝግጅት ክፍላችን ገልጠዋል። የአዲስ አበባ ዩኒቨርስቲ ተማሪዎች አስተዳደራዊና የአካዳሚክ ነፃነታቸውን እንዲከበሩላቸው ሕጋዊ የመብት ጥያቄ አንስተው የኃይል እርምጃ የተከተለበት ወቅት 40 ያህል ተማሪዎች መሞታቸው መዘገቡ አይዘነጋም። አሁንም በዩኒቨርስቲው ውስጥ ያለው ጉድለት ከማረም ይልቅ ማስጠንቀቂያና ዛቻ መሰንዘሩ ተማሪዎቹን በእጅጉ አሳስቧቸዋል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ታህሣሥ 2 ቀን 1994</a></p>

</body>
</html>	














