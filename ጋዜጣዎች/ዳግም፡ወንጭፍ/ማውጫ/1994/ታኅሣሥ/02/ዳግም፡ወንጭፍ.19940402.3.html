<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢነጋማ አስተባባሪነት የፕሬስ ካውንስል እንዲቋቋም ተወሰነ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢነጋማ አስተባባሪነት የፕሬስ ካውንስል እንዲቋቋም ተወሰነ!</h1>


<p>ሥልጣንና ኃይልን ተመክቶ በጭፍን ጥላቻ በነፃው ፕሬስ ላይ የቅጣት በትር መሰንዘሩና ጋዜጠኞችን ማዋከቡ «እንገነባለን» የሚባለው ዴሞክራሲያዊ ሥርዓት ቅንጣን ያህል ፋይዳ እንደማይኖረው ተገለጡ።</p>

<p>ይህ የተገለጠው ባለፈው ቅዳሜና እሑድ (ህዳር 29-30/1994) የኢትዮጵያ ነፃ ፕሬስ ጋዜጠኞች ማኅበር ከፍሬዲሪክ ኤበርት ስቲፍት ቱንግ ፋውንዴሽን ጋር በመተባበር «የጋዜጠኝነት ሥነ-ምግባርና የፕሬስ ነፃነት በኢትዮጵያ>። በሚል ርዕስ በሰሜን ሆቴል በተደረገው አውደ ጥናት ላይ ነው። የኢነጋማ ምክትል ፕሬዚዳንት አቶ ታዬ በላቸው በአወደ ጥናቱ መክፈቻ ላይ ባሰሙት ንግግር እንዳስታወቁት አውደ ጥናቱ ሁለት ዐበይት ተልእኮዎች እንዳለው ተናግረዋል። አንደኛው ብዙ ጊዜ በመንግሥትና በሕብረተሰቡ ዘንድ ነፃው ፕሬስ የሚወቅውስበትን የሙያ ሥነምግባር አለማክበር ጉዳይ መመሪያ መኖሩን ለማሳወቅና ይህም ዓለም አቀፋዊ ባህሪይ እንዳለው ግንዛቤ ለማስጨበጥና በዋንኛነት ደግሞ አባላት ይህንን የሙያ መመሪያቸውንና የሕሊና ዳኝነት የሚጠይቅ ተግባር የሙያ ግዴታቸውን በሚወጡበት ጊዜ ለአፍታም ቸል እንዳይሉ ለማስገንዘብ ጭምር መሆኑን አቶ ታዬ ገልፀዋል።</p>

<p>በአውደ ጥናቱ ላይ ከጋዜጠኝነት ሙያ ጋር በቂ ልምድና ዕውቀት ያላቸው የሥነ ምግባር መመሪያው ከአገራችን የፕሬስ ሕግ ጋር ያለውን ዓለም አቀፍ ባህሪይ በተመለከት በአራት ምሑራን ጥናታዊ ጽሑፍ ቀርቦ በመላ አባላት ተሳትፎ በውይይት ዳብሯል።</p>

<p>በኢነጋማ ታሪክ በዓይነቱ የመጀመሪያው በሆነው በዚህ አወደ ጥናት ላይ በርካታ ጋዜጠኞች የተገኙ ሲሆን፣ የሙያ ግዴታቸውን ለመወጣት ሲሉ የወጠኑትን ከግብ ላያደርሱ፣ ማህበራቸው በእግሩ ቆሞ ለማየት እየጓጉ ባልታሰበ፣ ባልተጠበቀና ከአቅም በላይ በሆነ ምክንያት ክቡር ህይወታቸውን የሰጡ፣ በታጣቂዎች የተገደሉ፣ በወሕኒ የሚማቅቁና አገር ጥለው የተሰደዱ የሙያ ባልደረቦቻችን ድምር ውጤት በመሆኑ ልናስባቸውና ልናስታውሳቸው እንደሚገባ አቶ ታዬ በላቸው አስገንዝበዋል። ለእነዚህ የፕሬስ አርበኞችም የአንድ ደቂቃ የህሊና ፀሎት ተደርጓል።</p>

<p>ኢነጋማ አቅሙ በፈቀደ መጠን ድርጅታዊ ነፃነቱ እንደተጠበቀ ሆኖ ከማናቸውም አካላት ጋር ተቀራርቦ ለመሥራትና ለአባላቱ አመቺ የሥራ ሁኔታ ለመፍጠር ዝግጁ መሆኑን ያረጋገጡት የማህበሩ ም/ፕሬዝዳንት ከዚያ ውጭ ለሚደረግ የእጅ ጥምዘዛና ሌላም ተጽዕኖ በምንም ዓይነት የሕዝቡን ቃልኪዳንና የገባለትን የሙያውን ክብርና ነፃነት ለድርድር እንደማያቀርብ ይህ የማህበሩ ጽኑ አቋም መሆኑን አስምረውበታል።</p>

<p>ከቅርብ ጊዜያት ወዲህ በተለይም ከማህበሩ እውቅና ማግኘት ወዲህ አንዳንድ መንግሥታዊ ድርጅቶች ማሳየት የጀመሩት በጐ አዝማሚያ አበረታች መሆኑን አቶ ታዬ ጨምረው አብራርተዋል። ተዘግቶ የነበረውን በር ከከፈቱት አካላት የሕዝብ ተወካዮች ም/ቤት አንዱ መሆኑና ብዙም ባይባል ጥቂት መ/ቤቶች ለነፃው ፕሬስ ጋዜጠኞች መረጃ መስጠትና መግለጫ ሲሰጡም መጋበዝ መጀመራቸው ተጠቁሟል። በዚህ በኩል የፀረ ሙስና ኮሚሽን፣ የሲቪል ሰርቪስ ማሻሻያ ንዑስ ፕሮግራም፣ የማስታወቂያና ኢንፎርሜሽን መምሪያ ተጠቅሾች ናቸው ተብሏል። በቅርቡ ደግሞ የፌደራል ጠቅላይ ፍርድ ቤት የፍርድ ቤት ዘገባ አቀራረብን አስመልክቶ ለጋዜጠኞች ባዘጋጀው አውደ ጥናት ላይ የነፃው ፕሬስ አባላትን መጋበዙ ተቀራርቦ ለመሥራት አመቺ ሁኔታ የሚፈጥር በመሆኑ በስፋት መቀጠል እንደሚኖርበት ተገልጿል።</p>

<p>በአውደ ጥናቱ መጨረሻ ላይ ኢነጋማ ወደፊት ሊያቋቁም ስላሰበው የፕሬስ ካውንስልና በሌሎችም ተዛማጅ ሀሳቦች ዙሪያ በአባላቱ ሠፊ ውይይት ተካሂዶ የፕሬስ ሕጉን፣ ከፕሬስ ጋር የተያያዙ ወንጀሎችንና መረጃን በተመለከተ ባለ 8 ነጥብ የአቋም መግለጫ ወጥቷል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ታህሣስ 2 ቀን 1994</a></p>

</body>
</html>	














