<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፌዴራል ፖሊስ ምርመራ ኃላፊ 15 ቀን እንዲታሰሩ ታዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፌዴራል ፖሊስ ምርመራ ኃላፊ 15 ቀን እንዲታሰሩ ታዘዘ</h1>


<p>የኢትዮጵያውያን ዴሞክራሲያዊ ፓርቲ (ኢዴፓ) ስራ አስፈፃሚ ኮሚቴ አባላት በመታሰራቸው በቤተሰቦቻቸው በሃቭየስ ኮርፐስ መብት ተጠቅመው አሳሪውን የፌዴራል ፖሊስ ኮሚሽን በመጀመሪያ ደረጃ ፍ/ቤት 3ኛ እና 4ኛ ወንጀል ችሎት ከግንቦት 7 ቀን 993 ዓ.ም ጀምሮ ክስ መስርተው የነበረ ቢሆንም ፖሊስ ኮሚሽንን በተወካዮቹ ለሁለቱ ችሎት የተለያየ ይዘት ያለው መልስ አቅርበው ኃላፊዎቹ በወረዳ 1 እና ወረዳ 10 ፖሊስ ለ24 ሰዓት ታስረው ከእስረኞቹ ጋር ለትናንት ለግንቦት 13 እንዲቀርቡ ትዕዛዝ መስጠቱ ይታወሳል።</p>

<p>የኢዴፓ ፀሐፊ አቶ ልደቱ አያሌውና የስራ አስፈፃሚ ኮሚቴ አባል አቶ ታምራት ታረቀኝ ከሚያዝያ 10 ቀን 1993 ዓ.ም በዩኒቨርስቲ ተማሪዎች የመብት ጥያቄ ምላሽ አለማግኘት በተነሳው ውዝግብ ማግስት ፖሊስ በአነሳሽነት ፈርጆ የታሰሩበትን ሳያሳውቅና ቤተሰቦችም ለመጠየቅ ተቸግረው አድራሻቸው በመጥፋቱ ሳቢያ የአቶ ልደቱ አያሌው ወላጅ እናት ወ/ሮ ጉዳዬ ንጉሴ ለፌዴራሉ የመጀመሪያ ፍ/ቤት ለ4ኛ ወንጀል ችሎት፣ ወ/ት ፍሬዘር ነጋሽ ደግሞ ለአቶ ታምራት ታረቀኝ ለዚሁ ፍ/ቤት 3ኛ ወንጀል ችሎት በሃቪየስ ኮርፐስ ክስ አቅርበው ጉዳያቸው በየችሎቱ ተጠንቶ ግንቦት 10 ቀን 1993 ዓ.ም ሁለቱም ችሎቶች የሚከተለውን ውሳኔ አሳልፈዋል።</p>

<p>የፌዴራሉ የመጀመሪያ ደረጃ ፍ/ቤት 4ኛ ወንጀል ችሎት የፖሊሽ ኮሚሽን ተወካይ ሻ/ል ነጋሽ ወርቁ ውክልና ይዘው ቀርበው ከሳሽ (አቶ ልደቱ አያሌው) ታስረው የሚገኙት በሸዋ ሮቢት መሆኑንና የፖሊስ ኮሚሽን ኮሚሽነር እንደሌለውና ረዳት ኮሚሽነሩም ጡረታ እንደወጡ ገልፀው በአሁኑ ሰዓት ስልጣን ያላቸው የፌዴራል ፖሊስ ኮሚሽን የምርመራ ማስተባበሪያ ዋና ክፍል ኃላፊ አቶ ታደሰ መሰረት መሆናቸውን በማስረዳታቸውና ከሳሽ ምስክር እንዲያቀርቡ ቢታዘዝም የተከሳሽ መ/ቤት ነገረ ፈጅ አቶ ልደቱ አያሌው በሸዋ ሮቢት መታሰራቸውን በማመናቸው የምስክር ቃል መቀበል ሳያስፈልግ የኮምሽነሩም ሆነ የረዳት ኮምሽነሩን ስራ ተክተው የሚሰሩት አቶ ታደሰ መሰረት ተከሳሹን መ/ቤት ወክለው መቅረብ ሲገባቸው አሊያም ሁኔአውን ቀርበው ማስረዳት ሲችሉ የፍ/ቤቱን ትዕዛዝ ሳይፈፅሙ በመቅረታቸው በተከታይ ቀጠሮ በወረዳ 1 ፖሊስ ጣቢያ ታስረው ቀርበው የቀሩበትን ምክንያት እንዲያስረዱና ከሳሹ አቶ ልደቱ አያሌውን በአካል ይዘው እንዲቀርቡ ከእስር የማይፈቱበት ምክንያት ካለም ለችሎቱ እንዲገልፁ በማዘዝ ለግንቦት 13 ቀን 1993 ዓ.ም ለትናንት 9:00 ሰዓት ቀጠሮ በመስጠት ነበር ችሎቱ የወሰነው።</p>

<p>ይሁንና የአቶ ልደቱ አያሌውን ጉዳይ የያዘው የፌዴራሉ የመጀመሪያ ደረጃ 4ኛ ወንጀል ችሎት እንዲቀርቡ የታዘዙት የምርመራ ማስተባበሪያ ክፍል ዋና ኃላፊ ሳይታሰሩ ቀርበው ነበር። ችሎቱ ከአሁን በፊት በቀጠሮ ያልቀረቡበትን ምክንያት ባለሥልጣኑን ጠይቆ አጥጋቢ ምላሽ ባለመስጠታቸው ለ15 ቀን በእስራት እንዲቀጡ በይኖ አፈፃፀሙን እንዲቆጣጠር ለወረዳ 1 ፖሊስ ጣቢያ ትዕዛዝ ሰጥቷል። ይህ እንዲህ ቢሆንም ይቅረቡ የተባሉት አቶ ልደቱ አያሌው ትላንትናም ባለመቅረባቸው የሚመለከተው የፖሊስ ባለሥልጣን ለግንቦት 15 ቀን 1993 ዓ.ም 9:00 ሰዓት እንዲቀርቡ ትዕዛዝ ሰጥቷል።</p>

<p>እነአቶ ታምራት ታረቀኝን ጉዳይ የሚመለከተው የፌዴራል የመጀመሪያ ደረጃ ፍ/ቤት 3ኛ ወንጀል ችሎት ትናንት በ4 ሰዓት ይታሰሩ የተባሉት ኮሚሽነሮችና አቅርብ የተባለው አቶ ታምራቅ አልቀረቡም። ችሎቱም ለከሰዓት 8 ሰዓት ቀጠሮ ሰጥቶ የከሳሽ ወገን ወ/ት ፍሬዘር ቢቀርቡም እንደገና ለ9 ሰዓት ሌላ ቀጠሮ ሰጥቶ ነበር። በ9 ሰዓትም ቢሆን ከሳሽ ወገን ቀርበው ችሎቱ የሰጠው ትዕዛዝ ተግባራዊ ሊሆን ባለመቻሉ ትዕዛዙ የተሰጣቸው የወረዳ 10 ፖሊስ አዛዥ የግንቦት ወር ደሞዛቸው እንዲያዝና ሁለቱን የመ/ቤቱን ባለሥልጣናት አቶ ደጉ ማረውንና አቶ ይልማ ዘለቀን ግንቦት 15 ቀን 1993 ዓ.ም ለ24 ሰዓት አስረው እንዲያቀርቡ የፌዴራሉ ፖሊስ ኮሚሽን በበላይነት የሚመራው በፌዴራሉ ፍ/ሚ በመሆኑ የቀረበውን ክስ አካልን ነፃ የማውጣት ስለሆነ የፍትህ ሚኒስቴር አመልካች አቶ ታምራት ታረቀኝን ከሚገኙበት ከሸዋሮቢት እስር ቤት ለግንቦት 15 በ9:00 ሰዓት ለሆነው ቀጠሮ ለፌዴራሉ የመጀመሪያ ደረጃ ፍ/ቤት 3ኛ ወንጀል ችሎት እንዲቀርቡ አዟል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ግንቦት 14 ቀን 1993</a></p>

</body>
</html>	
