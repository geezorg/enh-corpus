<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ የሕግ ባለሙያ ሴቶች ማኅበር እገዳው አለአግባብ መሆኑን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ የሕግ ባለሙያ ሴቶች ማኅበር እገዳው አለአግባብ መሆኑን ገለፀ</h1>


<p>የኢትዮጵያ የሕግ ባለሙያ ሴቶች ማኅበር የአባላቱና የማኅበሩ ሕገ መንግሥታዊ መብት የፍትህ ሚኒስቴር በሚወስዳቸው እርምጃዎች የሚጣሱ ቢሆን አስፈላጊ የሆኑት አስተዳደራዊና ሕጋዊ መፍትሔዎች ሁሉ እንደሚወሰዱ አስታወቀ።</p>

<p>ማኅበሩ ትናንት ነሐሴ 28 ቀን 1993 ዓ.ም ለአገር ውስጥና ለውጭ አገር ጋዜጠኞች በሰጠው ጋዜጣዊ መግለጫ እንዳስታወቀው ከሆነ የኢትዮጵያ የሕግ ባለሙያ ሴቶች ማኅበር ከተቋቋመበት ዓላማ ውጭ በፍፁም ተንቀሳቅሶ እንደማያውቅና የመንቀሳቀስ ዓላማም እንደሌለው ይፋ አድርጓል። የሕግ ባለሙያ ሴቶች ማኅበር ሥራ አስፈፃሚ ዳይሬክተር የሆኑት ወ/ሮ መዓዛ እሸናፊ እንደተናገሩት ባለፈው እሁድ ነሐሴ 27 ቀን 1993 ዓ.ም በማኅበራት ምዝገባ ጽ/ቤት ኃላፊ በአቶ አፈወርቅ ጊላይ የተሰጠውንና የማኅበሩን የወደፊት እንቅስቃሴ አስመልክቶ የተሰጠውን መግለጫ እንደማንኛውም የኢትዮጵያ ህዝብ ከመንግሥት መገናኛ ብዙሃን መስማታቸውን ሆኖም ከፍትሕ ሚኒስቴር የተገለፀውን ውሳኔ የሚመለከት የጹሑፍም ሆነ የቃል መረጃ ለማኅበሩ እንዳልደረሰው አብራርተዋል።</p>

<p>«በቴሌቪዥን የተሰማው መግለጫ ግልጽ አይደለም» ያሉት ወ/ሮ መዓዛ አሸናፊ የማህበሩ እንቅስቃሴዎች ይገደባሉ የሚል እንደምታ ስለሚሰጠው መግለጫውም ወደፊት ለማህበራቸው በጹሑፍና በማያሻማ ሁኔታ ውሳኔው ሲደርሳቸው የተሟላና ተገቢ መልስ ለመስጠት እንደሚቻል አብራርተዋል። ሆኖም ግን ጋዜጣዊ መግለጫው እስከተሰጠበት እስከትናትናው ዕለት ከቀትር በፊት ከፍትህ ሚኒስቴር ውሳኔውን የሚመለከት የጹሑፍም ሆነ የቃል መረጃ እንዳልደረሳቸው ገልጠዋል።</p>

<p>ለማኅበሩ በተደጋጋሚ ጊዜ ቀርቶ አንድም ጊዜ ማስጠንቀቂያ እንዳልተሰጠ ያሰመሩበት ወ/ሮ መዓዛ በአንድ አጋጣሚ ማለትም ነሐሴ 3 ቀን 1993 ዓ.ም ብቻ ማህበሩ ከፍትህ ሚኒስቴር የሥራ ኃላፊዎች ጋር ሄርሜላ ወሰንየለህን (አንድ ወጣት አፍቅሬያለሁ በማለት በተደጋጋሚ የመግደል ሙከራ በዚህች ግለሰብ ላይ እያደረገ በፖሊስ ቁጥጥር ስር ከዋለ በኋላ እየተለቀቀ በሚያደርስባት ዛቻ የመኖር ዋስትና ያጣች ወጣት) በሚመለከት የሕግ ባለሙያ ሴቶች ማኅበር በሰጣቸው መግለጫዎች ላይ ውይይት መደረጉን አመልክተዋል።</p>

<p>የኢትዮጵያ የሕግ ባለሙያዎች ሴቶች ማኅበር ጨምሮ እንዳስታወቀው ከሆነ የፍትህ ሚኒስቴር ውሳኔ በጹሑፍና በኦፊሻል መንገድ ከደረሰው በኋላ አስፈላጊውን ሕጋዊ እንቅስቃሴዎች እንደሚያደርግ ከወዲሁም የውሳኔውን ውጤቶች በተመለከተ ከሕጋዊ ጠበቆቹ ጋር በመመካከር ላይ እንደሚገኝ ገልጧል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ነሐሴ 29 ቀን 1993</a></p>

</body>
</html>	
