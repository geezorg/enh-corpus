<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ የትግራይ ተወላጆች ስብሰባ አደረጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአዲስ አበባ የትግራይ ተወላጆች ስብሰባ አደረጉ</h1>


<p>ባለፈው እሁድ መጋቢት 16 ቀን 1993 ዓ.ም በመላው አዲስ አበባ ውስጥ የሚኖሩ የትግራይ ተወላጆች በየመኖሪያ ቀበሌያቸው ስብሰባ ማካሄዳቸውን ሪፖርተራችን ካጠናከረው የዜና ዘገባ ለማወቅ ተችሏል። በየስብሰባዎቹ መድረኮችም ላይ ቀላል ሊባይ የማይችል የሀሳብ ፍጭት መካሄድ ተስተውሏል። ይህ ስብሰባ ዋነኛ ዓላማው ያደረገው ጉዳይ በሕወሓት አመራር መካከል የተፈጠረው የእርስ በርስ ሽኩቻ ወደባሰ አቅጣጫ እንዳያመራ መላ ለማፈላለግ መሆኑን ለማወቅ ተችሏል።</p>

<p>እነዚሁ የትግራይ ተወላጆች «የትግራይ ምድር ዘላለም የእሳት መጫሪያ መሆን የለባትም። አሁን የተጀመረው መከፋፈል ወደህዝብ ውስጥ ዘልቆ ከገባ መብረጃ የለውም። አሁን የሚታየው አዝማሚያው ወደዚያው እያመራ ነው፤ ስለዚህ የሀገር ሽማግሌዎች በጉዳዩ ጣልቃ ገብተው እርቀ ሰላም ያውርዱ። የሚል ሀሳብ በየስብሰባ መድረኮቹ ላይ ተንፀባርቋል።</p>

<p>ይሁንና የመንግሥት የመገናኛ ብዙሃን ስብሰባውን በተመለከተ ያስተላለፉት ዜና «የትግራይ ተወላጆች የኢህአዴግ ምክር ቤት ያወጣውን መግለጫ በመደገፍ አፅድቀውታል» የሚል ሲሆን ይህም በመባሉ በአንዳንድ አካባቢዎች ተቃውሞ ቀስቅሷል።</p>

<p>ሪፖርተራችን አንዳንድ የትግራይ ተወላጅ የሆኑ የከተማዋን ነዋሪዎች አነጋግሯል። አንድ በወረዳ 11 ውስጥ በዘገባው የተበሳጩ ሰው «እኛ ይህን አቋም አልደገፍንም። በሁለቱም መካከል መቀራረብ ለመፍጠር የሀገር ሽማግሌዎች ይላኩ ነው ያልነው» በማለት በምሬት ተናግረዋል። 
</p>

<p>እሁድ ዕለት በተካሄደው የትግራይ ተወላጆች ስብሰባ ወቅት በአንዳንድ ቀበሌዎች በሕዝቡና በየአካባቢው በነበሩ የሕወሓት ኢህአዴግ ካድሬዎች መካከል እስከመወራረፍ የደረሰ የቃላት ልውውጥ መደረጉን ዘገባው ያስረዳል። ስለዚህ ጉዳይ ሀሳባቸውን የሰጡትን ሌላ አዛውንት «እኛ ትልልቆቹን ለመሸምገልና ለማስታረቅ በምናስብበት ወቅት ታች ያሉት ካድሬዎችም በመካከላቸው መከፋፈል ካሳዩ ችግሩ ስር ሰዶ ጭራሽ ሊፈታ ከማይችልበት ደረጃ ላይ ሊደርስ ይችላል» ሲሉ ስጋታቸውን ገልፀዋል።</p>

<p>ይህ በዚህ እንዳለ የወያኔ አመራር ውስጥ በተከሰተው አንጃዊ የፖለቲካ ቀውስ አንዳንድ ጄኔራሎችና የጦር መኮንኖች አንዱ አንደኛው ሌላው ሌላኛው አንጃ መደገፍ የሚችሉ መሆኑንና ተራው ሠራዊት ግን ከጉዳዩ ገለልተኛ መሆን እንዳለበት የተነገረው መሆኑን ረዳት ፕሮፌሰር መድኃኔ ታደሰ ገለፁ።</p>

<p>ፕሮፈሰሩ መጋቢት 17 ቀን 1993 ለቢቢሲ የአዲስ አበባ ዜና ዘጋቢ በሰጡት ቃለ ምልልስ የጦሩ ሚና ምን ሊሆን እንደሚችል ተጠይቀው ጦሩ ከፓርቲ ጉዳዮች ውስጥ እንዳይገባ የተነገረው መሆኑን ገልፀዋል በሃሳብ ደረጃ ግን መደጋገፍ ሊኖር ይችላል ብለዋል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ መጋቢት 18 ቀን 1993</a></p>

</body>
</html>	
