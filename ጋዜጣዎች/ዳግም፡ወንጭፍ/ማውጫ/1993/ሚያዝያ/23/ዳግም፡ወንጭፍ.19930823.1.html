<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርስቲ ተማሪዎች ተቃውሞ አገረሸበት፣ ፖሊስ በድጋሚ ወደዩኒቨርስቲ ግቢ ዘለቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዩኒቨርስቲ ተማሪዎች ተቃውሞ አገረሸበት፣ ፖሊስ በድጋሚ ወደዩኒቨርስቲ ግቢ ዘለቀ</h2>


<p>ትናንት ሚያዝያ 22 ቀን 1993 ዓ.ም ከጧቱ 4:00 ሰዓት ጀምሮ የአዲስ አበባ ዩኒቨርስቲ የድስት ኪሎ ተማሪዎች በግቢያቸው ኳስ ሜዳ ላይ ተሰብስበው በነበረበት ወቅት ፖሊስ በመግባቱ በተነሳው ሁከት ተማሪዎችን ለእስር ዳርጐ ወደአልታወቀ ስፍራ ተጭነው ተወስደዋል። ከ700 የማያንሱ ተማሪዎችም በማርቆስ ቤተክርስቲያንና በግንብ ከፖሊስ ለማምለጥ ችለዋል። ቀሪዎቹ ከ500-700 የሚደርሱ ተማሪዎች ደግሞ በፖሊስ ቁጥጥር ስር ሆነው ወታደራዊ ትዕዛዛትን እየተቀበሉ ስለመሆኑ ማረጋገጥ ተችሏል።</p>

<p>በዕለቱ ከጠዋቱ ጀምረው ዩኒቨርስቲ ያቀረበውን ቅፅ የሞሉ ከጠቅላላው ተማሪ 75% የሚሆኑት በኳስ ሜዳው መሰባሰብ የጀመሩ ቢሆንም ቅፁን ያልሞሉና በመታወቂያቸው ላይ ምልክት ያልተደረገላቸው ተማሪዎች ከውጭ በፖሊስ እንዳይገቡ የተከለከሉ በመሆኑ መሰባሰብ የቻሉት ቅፁን የሞሉ ተማሪዎች ብቻ መሆናቸው ታውቋል።</p>

<p>ይሁንና በስብሰባው ላይ ተማሪዎቹ በራሳቸው አወያይ የታሰሩትና ተወካዮቻቸው ሳይፈቱ እንዲሁም በጠቅላላ ጉዳዮች ላይ ከሚመለከተው አካል ጋር ውይይት ተቀምጠው ችግሮቹ እልባት ሳይሰጠው ትምህርት እንደማይጀምሩ አቋም በድጋሚ ለመውሰድ ችለው ነበር። ከጠዋቱ 4:00 ሰዓት በኋላ የዩኒቨርስቲው ባለሥልጣናት ዶ/ር ኢንጂነር ኃይሉ አየለ እና አቶ ኃ/ስላሴ ተማሪዎቹን ለማነጋገር መጥተው ከተማሪዎቹ ለቀረበላቸው ጥያቄ የታሰሩት ተማሪዎች የት እንዳሉና አጠቃላይ ተማሪው ቅፁን የሞላም ሆነ ያልሞላ በተገኘበት ውይይት ለማድረግ የሚያስችልና መሰል በርካታ ጥያቄ ቢያቀርቡም ከአስተዳደር ኃላፊው የቀረበው ምላሽ ተማሪዎቹን «ትምህርት ትጀምራላችሁ? ወይም አትጀምሩም?» የሚል ብቻ ነበር። ተማሪዎቹም ስምንቱን ጥያቄዎቻቸው ምላሽ በፊት ትምርህት እንደማይጀምሩ በገለፁበት ሰዓት ባለሥልጣናቱ ከስፍራው እንደለቀቁ ተማሪዎቹ በአድማ በታኝ ፖሊስ በፍጥነት መከበባቸውን በስፍራው የነበረው ሪፖርተራችን ዘግቧል።</p>

<p>በዚህን ወቅት የፖሊሶቹን መክበብ የተመለከተ ተማሪ የተቃውሞ ፉጨትና ኡኡታ ሲያሰማ ፖሊሶቹ ቆመጦቻቸውን እያስተካከሉ ወደተማሪው በመጠጋታቸው ከኳስ ሜዳው ጀርባ በአጥር ተከልሎ በነበረው የመንበረ ልዑለ ቅድሱ ማርቆስ ቤ/ክ በዩኒቨርስቲው ግንቦች በመጠቀም ከፖሊሶች የለመዱትን አረመኔያዊ ድብደባ ለመሸሽ ከፍተኛ ጩኸትና ትርምስ መፍጠሩን ለማረጋገጥ ተችሏል።</p>

<p>ገና ከማለዳው ጀምሮ ከዩኒቨርስቲ ቅፅር ግቢ በውጭ በኩል የመከላከያ ሠራዊት አባላት በመኪኖቻቸው መትረየስ በመጥመድ ግቢውን ይጠብቁ ነበርና ተማሪዎቹ በግንብ እየዘለሉ ወደውጭ ሲወጡ በተለይ የ5ኛ በር ወይም የሊጋባ ጣሰው ቢሮ አካባቢ ከፍተኛ ትርምስ መከሰቱንና ያመለጡት ተማሪዎች በየሰው ቤት እየገቡ መጠለላቸውን የዓይን እማኝነቱን ሪፖርተራችን አረጋግጧል።</p>

<p>በመንበረ ልዑል ቅዱስ ማርቆስ ቤ/ክ ምዕመናኑ አሰርተውት የነበርው መጠለያ ጣሪያ በመደርመስ በቤተክርስቲያናቱ ለመጠለል የገቡት ከ700 በላይ የሚገመቱ ተማሪዎች ደግሞ በቤተክርስቲያኑ ቅፅር ግቢ እንደገቡ በሁኔታው የተደናገጡት የቤ/ክ/ኑ የጥበቃ አባል አቶ አበበ ገላው ካህናት እንዲሰበሰቡ ለማድረግ ልክ 4:15 ሰዓት ላይ የቤተክርስቲያኑን ደወል በመደወሉ ፓትሮል ወታደሮቹ ወደቤ/ክ በሚገቡበት ሰዓት ተማሪዎቹ በዚህም መጠለል አለመቻላቸውን ተረድተው በተለያየ አቅጣጫ ከወታደሮቹ ማምለጥ እንደቻሉ በስፍራው የነበረው ሪፖርተራችን አስረድቷል።</p>

<p>ማምለጥ ያልቻሉትና እዛው በኳስ ሜዳ ላይ በፖሊስ ቁጥጥር ስር የዋሉት ተማሪዎች «መማር የሚፈልግና የማይፈልግ» በሚል ትዕዛዝ ለሁለት የተከፈሉ ሲሆን በምን ሁኔታ ላይ እንደተያዙ ያልታወቁና ብዛታቸውም ያልታወቀ ተማሪዎች በአረንጓዴ የከርቸሌ የእስረኛ መኪና እየተጓጓዙ መሆኑን የዓይን ምስክሮችን ዋቢ በማድረግ ሪፖርተራችን ዘግቧል።</p>

<p>በዚህ በስድስት ኪሎ ካምፓስ ወረቀት የተበተነ ሲሆን ይዘቱም የታሰሩት ተማሪዎች ካልተፈቱና ለችግሩ እልባት የሚያሰጥ የአጠቃላይ ተማሪው ምልዓተ ጉባዔ ከሚመለከተው ጋር ውይይት አድርጐ መፍትሔ ካልተበጀለትና ሌሎችንም ጥያቄዎች ያካተተና ትምህርት አንጀምርም አቋምን የሚያንፀባርቅ ሲሆ የበተነው አካል ግን ማን መሆኑን የማያመለክት እንደነበር ለማወቅ ተችሏል።</p>

<p>በአራት ኪሎ የሳይንስ ፋኩሊቲም ቢሆን ይጀመር የተባለው ትምህርት ያልተጀመረው መሆኑንና ዩኒቨርስቲው በከፍተኛ ጥበቃ ሥር ከመውደቁም በላይ በርካታ ተማሪዎች ከግቢው ውጭ በመሆን ሁኔታውን ሲከታተሉ እንደነበር ከስፍራው የደረሰን ሪፖርት ያመለክታል።</p>

<p>የመንግስት መገናኛ ብዙሃን 95% ተማሪዎች ትምህርት ለመጀመር ተመዝግበዋል ስለዚህ ሰኞ ሚያዝያ 22 ቀን 1993 ዓ.ም ትምርህት ይጀመራል በሚል ሚያዝያ 20 እና 21 ቀን መግለጫን ሲያሰራጭ ቢቆይም ተማሪዎቹ አስቀድመው ሚያዝያ 19 ቀን ለሕዝብ ተወካዮች ም/ቤትና ለሚመለከተው የመንግስት አካላት ትምህርት ለመጀመር የሚያስችላቸውን ሁኔታ በመጠቆም ከዚህ በተለየ ሁኔታ የማይጀምሩ መሆኑን በድብዳቤ ማስታወቃቸውን የተለያዩ የዜና አካላት ይፋ አድርገው ሰንብተዋል።</p>

<p>በሌላ በኩል ትምህርት ሚኒስቴር የዩኒቨርስቲው ፖሊስ ኃይል በነሐሴ ወር ግቢውን ለቆ እንደሚወጣና በሲቪል ዘብ እንደሚተካ ከትናንት በስቲያ አስታውቋል። ይሁንና ከግቢው አምልጠው የወጡ ተማሪዎች ይህንን መግለጫ እንደማይቀበሉትና እንደማያኑበትም አስረግጠው አሁን ቁልፉ ጥያቄ የታሰሩት ተማሪዎች እንዲፈትና በአጠቃላይ ጉዳዩ በውይይት መፍትሔ ለማግነት ቅፅ ያልሞሉትንም ያካተተ ስብሰባ እንዲደረግ ብቻ መሆኑን ለሪፖርተራችን ገልፀዋል።</p>

<p>ትናንት ጠዋት የቢቢሲ ዘጋቢ ኒታ ባላ በዩኒቨርስቲው ውስጥ ተገኝታ ያጠናከረችውን በኔትወርክ አፍሪካ ፕሮግራም ከጧቱ 2:30 ላይ እንደሚከተለው አስተላልፋለች።</p>

<p>ትምርህት ሚኒስቴር በዩኒቨርስቲው ውስጥ ያለው የፖሊስ ኃይል በነሐሴ ወር ለቆ እንደሚወጣና ጥበቃው በሲቪል ዘብ የሚተካ ስለመሆኑ በሳምንቱ መጨረሻ መግለፁን ጠቅሳ እንደመንግሥት መግለጫ ከሆነ የዩኒቨርስቲው ተማሪዎች ከዘጠና አምስት ፐርሰንት በላይ ትምህርት ለመጀመር ተመዝግበዋል ቢልም የፖሊስ ኃይሉ ይለቃል መባሉ ለተማሪዎቹ ድል መሆኑን ገልፃለች።</p>

<p>ጋዜጠኛዋ በስፍራው በመገኘት የሶሻል ሳይንስ ተማሪን አነጋግራ የታሰሩት ተማሪዎች ካልተፈቱ ትምህርት አንጀምር። መንግስት እስከዛሬ ብዙ አታሎናል። በነሐሴ ወር ፖሊስን አስወጣለሁ የሚለውንም ስለማናምነው አንቀበለውም። ጥያቄያችን ካልተመለሰ በፍፁም አንማርም። የታሰሩት ጓደኞቻችን እንዲፈቱና ካልተፈቱ እንደማንማር ለዓለም ሁሉ አሳውቁልን ጩኸታችንን አሰሙልን። በተለይ ለተባበሩት መንግሥታት ድርጅት የኢትዮጵያ መንግሥት ብዙ ጊዜ ቃሉን እንደማይጠብቅ ተስተውሏልና ይህንኑ ግለፁልን ማለቱን ከነድምፁ በሰፊው አሰራጭታዋለች።</p>

<p>በመቀጠልም ጋዜጠኛዋ ከአሁን በፊት በዩኒቨርስቲው ውስት ተማሪዎች ከ5 ሰው በላይ መሰመብሰብ የማይችሉ መሆኑን የተነዛው ወሬ ፈጽሞ ሀሰት ነው በማለት ም/ፕሬዝዳንቱ ማስተባበላቸውን ጠቅሳ እንደታዛቢዎች አባባል መንግስት በነሐሴ ወር ፓሊስ ይለቃል ከማለቱ ሌላ ለተማሪዎቹ ምንም ነገር እንደማይደረግላቸው ይናገራሉ በማለት በዚህ ሁኔታ አሁንም ከፍተኛ ውጥረት መኖሩን የሚያመለክቱ ሁኔታዎች እንዳሉ ከዜናው ግርጌ አስተያየቷን አስፍራለች።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሚያዝያ 23 ቀን 1993</a></p>

</body>
</html>	
