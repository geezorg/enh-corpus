<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ የሚያዝያ 12፣ 13፣ 14 ና 15 ገፅታ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ የሚያዝያ 12፣ 13፣ 14 ና 15 ገፅታ</h1>


<p>ዕለተ ዓርብ ሚያዝያ 12 ቀን 1993፦ ከሚያዝያ 11 ቀን በተሻለ ሁኔታ የከተማዋ እንቅስቃሴ ታይቷል። የተሰባበሩ መስኮቶችና ሱቆች መጠገን ጀመሩ። የተቃጠሉ መኪኖም ከየመንገዱ ተለቀሙ በዕለቱ የሚወጡ ጋዜጦች እረፋዱ ድረስ ገበያ ላይ ቢቆዩም ጋዜጣ ሻጮች እስከነጋዜጦቻቸው ተለቅመው ታሰሩ። አዋጅ ቁጥር 34/85 የሰጠው የፕሬስ ነፃነት ጨለመ። ሕገ መንግሥት ተጣሰ የሰዎች እስራት፣ አሰሳ፣ የቤት ፍተሻ እና ድብደባ የሕገ መንግሥት መብትንና የዳኝነት ስልጣንን የነጠቀ የመንግሥት አካላት ወንጀል እጅግ ተፋፋመ። ተጨማሪ የተቃዋሚ የፖለቲካ ሰዎች፣ ታዋቂ ግለሰቦችና የሰብዓዊ መብት ጥበቃ አባላት እየታደኑ ከያሉበት በዘብጥያ ታጐሩ። የአዲስ አበባ ሕዝብ ዋይታውና ሰቆቃው በየሰፈሩ ነግሶ ዋለ። ምግብ ለእስረኛ የሚያመላልስ ቤተሰብ ከመንገደኛው በላይ ጐልተው ይታያሉ እስር ቤቶች ሞልተው ሰዎች በየሜዳው ለፀሐይና ለብርድ ተጋልጠው ከመንገድ የሚታዩ እስረኞች ሆኑ። እንዲህና በእንዲህም ዕለቱ ታደረ።</p>

<p>ዕለተ ቅዳሜ ሚያዝያ 13፦ እንደ ደርጉ ዘመን ከመንግሥት ጋዜጦች በስተቀር አንዱም ነፃ ጋዜጣ ሳይታተም ዋለ። ነፃ የኢንፎርሜሽን ፍሰት ተገደለ። ይሁንና ጋዜጣ ሻጮች ውዴታ እየገቡ ተለቀቁ። ሁለተኛ ጋዜጣ እንዳይሸጡ ፈረሙ ይዘውት የነበረውንም ጋዜጣ ተቀሙ። በተጨማሪም አሰሳው ቀጠለ በየስር ቤቱ ተጨማሪ ሰዎች ተከተቱ። በዘራፊዎች የተዘረፉ ንብረቶችም ተለቀሙ።</p>

<p>ዕለተ እሁድ ሚያዝያ 14፦ በየቀበሌው የተማሪዎች ወላጆችና ተማሪዎች ለስብሰባ ተጠሩ። በአብዛኛው ቀበሌ የተገኙት ወላጆችና ተማሪዎች ከ20 በታች የተቆጠሩ ነበሩ። ሆኖም ከሚያዝያ 15 ቀን ጀምሮ ወላጆች ልጆቻቸውን ወደት/ቤት እንዲልኩ ቢነገራቸውም ፈቃደኞች አለመሆናቸውን በመግለፅ የተከራከሩ አሉ። ይህን እንቢተኝነት በወላጆችም መስተጋባቱን ያረጋግጣል የሚል ትችት ይደመጥ ነበር። እሁድ ወደአመሻሹ ላይ ትልቅ የፍንዳታ ድምፅ በአዲስ አበባ ተሰማ።</p>

<p>ከቀኑ 11 ሰዓት በኋላ በተለይ በወረዳ 14 (አራት ኪሎ) እና በወረዳ 2 (ፒያሳ) እንዲሁም በወረዳ 11 ጣቢያዎች ታስረው የነበሩ ሰዎች የፖሊስ ታርጋ የለጠፉና ለእስረኛ ማመላሺያነት እንደከብት ማጓጓዣ መኪና ግራ ቀኝኛ ኋላቸው በጣውላ በተፍረገረገ መኪና እየተጫኑ ወዳልታወቀ ስፍራ ተጉዘዋል። በዚህ ወቅት የእስረኞች ቤተሰቦች ለእስረኞቹ ያመጡላቸውን ምግብ እንኳን ሳይበሉ ሄዱ በማለት ወንዶቹ በምሬት ሴቶቹ ደረታቸውን በመድቃት ለገላጋይ በሚያስቸግር ለቅሶና ጩኸት ቤተሰቦቻቸው ሳያዩዋቸው ሲሸኙ ተስተውሏል።</p>

<p>ሰኞ ሚያዝያ 15 ቀን፦ መንግሥት ከሚያዝያ 15 ቀን ጀምሮ የአንደኛና የሁለተኛ ደረጃ ት/ቤት ተማሪዎች በሙሉ በትምህርት ገበታቸው ላይ እንዲገኙ ያዘዘ ቢሆንም ሰኞ ጠዋት በአንዳንድ ት/ቤት ብቅ ያሉ ተማሪዎችና አስተማሪዎች ታይተው ወደየቤታቸው ተመልሰዋል። በተጨማሪም በዚሁ ዕለት ጠ/ሚ መለስ ዜናዊ ወደሳዑዲ ዓረቢያ ተጓዙ።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሚያዝያ 16 ቀን 1993</a></p>

</body>
</html>	
