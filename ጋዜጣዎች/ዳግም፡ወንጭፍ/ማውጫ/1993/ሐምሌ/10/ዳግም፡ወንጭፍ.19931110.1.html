<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሸዋ ሮቢት የናዚን የእልቂት ካምፕ መስላለች» ቢቢሲ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ሸዋ ሮቢት የናዚን የእልቂት ካምፕ መስላለች» ቢቢሲ</h1>


<p>የመንግስት መከፋፈል፣ የመናጋትና አመራር አስተማማኝ ያለመሆን ውጤት የፈጠረው የጅምላ አፈሳና እስር የሸዋሮቢትን እስር ቤት «የናዚ እስረኛ ካምፕ» ሲያስመስለው የከተማዋ ሆቴሎች ደግሞ በእስረኛ ቤተሰቦች ተጨናንቀዋል በማለት አንድ የቢቢሲ ዘጋቢ አስታወቀች።</p>

<p>የሚያዝያ አስሩን የተማሪዎች እንቅስቃሴ ተከትሎ በመንግሥት በኩል የተወሰደው ፍትሐዊ ያልሆነ እርምጃ በሰላሳዎቹ የሚቆጠሩትን ለሞት በመቶዎች የሚቆጠሩትን ለአካል ጉዳትና በሺዎች የሚቆጠሩትን ደግሞ ለስቃይና ለእንግልት እንዲሁም ለስደት ዳርጓል።</p>

<p>በዚህም የጅምላ እርምጃ ሰለባ የሆኑት በብዙ ሺዎች የሚቆጠሩ ዜጐች በተለያዩ እስር ቤቶች ታጉረው ያሉ መሆኑ የሚታወቅ ሲሆን እስረኛውን በተመለከተ ደግሞ የእስር ቤቱ ኃላፊዎች እዚህ የሚገኙት ቦዘኔና ሥራ የሌላቸው ናቸው በማለት የሚገልፁ ቢሆንም ተማሪዎች የፓርቲ አባልና ኃላፊዎች ሠራተኞችና ሥራ አጥ ሰላማዊ ሰዎችን ጨምሮ መተንፈስ እንኳ በማይችሉበት ሁኔታ በአንድ ቤት ውስጥ ከመጠን በላይ ታጉረው ይታያሉ።</p>

<p>ከአዲስ አበባ 200 ኪ.ሜ ላይ የሚገኘው የናዚን እልቂት ካምፕ ይመስላል የተሰኘው እሰር ቤት በረጅም ዙሪያውን የታጠረ ሲሆን እስረኞቹ የጤነኛ መልክ አይታይባቸውም። በእርግጥም በአብዛኛው በደም ተቅማጥና በውሃ ወለድ በሽታዎች የተያዙ ናቸው።</p>

<p>ይሁንና እነዚሁኑ እስረኞች ለመጠየቅ ወደስፍራው የሚሄዱ ወላጆች በከተማዋ የሚገኘውን ሆቴሎች አጨናንቀውታል። ያም ሆኖ ወላጆች ከታሰሩ ልጆቻቸው እንዲሁም የተቀሩትም ከዘመዶቻቸው ለመገናኘት በእጅጉ ተቸግረዋል። ለሁለት ወራት ያህል ተመላልሰው የታሰረ ልጃቸውን በግንባር እንኳን ለማየት ባለመቻላቸው ገንዘባቸውን የጨረሱ አንዲት ወላጅን ያነጋገረች መሆኗን የጠቀሰችው ይህችው ጋዜጠኛ ፍትህን አስመልክታ እስረኛው ፍ/ቤት ይቅረብ እንጂ ያለመፍትሔ በቀጠሮ በመመላለስ ላይ እንደሚገኝም በመጥቀስ አጠቃላለች።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሐምሌ 10 ቀን 1993</a></p>

</body>
</html>	
