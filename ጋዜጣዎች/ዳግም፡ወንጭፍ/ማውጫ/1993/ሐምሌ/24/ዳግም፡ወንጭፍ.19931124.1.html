<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካና የእንግሊዝ መንግሥታት በኢህአዴግ ላይ ጫና በማድረግ ላይ ናቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካና የእንግሊዝ መንግሥታት በኢህአዴግ ላይ ጫና በማድረግ ላይ ናቸው</h1>


<p>የአሜሪካና የእንግሊዝ መንግሥታት ለውጭ ጉዳይ ሚኒስቴር መሥሪያ ቤቶቻቸው በኢትዮጵያ ባለሥልጣናት ላይ ተጨባጭ ጫና በማድረግ የዜጐች የሰብዓዊ መብቶች አያያዝ በተግባር እንዲሻሻል ለማድረግ እርምጃ መውሰድ መጀመራቸው ተረጋገጠ።</p>

<p>የእንግሊዝ የውጭና የጋራ ሃብት ቢሮ የኢትዮጵያን ባለሥልጣናት የዓለም አቀፉን የሰብዓዊ መብት ደረጃ እንዲያከብሩና በእስር ቤት ያለፍርድ ታስረው የሚገኙትን የፖለቲካ እስረኞችና የታሰሩ ተማሪዎችን በአስቸኳይ እንዲፈቱ መጠየቁንና የዲፕሎማሲያዊ ጫናዎች እርምጃ መጀመሩን አስታውቋል።</p>

<p>የውጭና የጋራ ሀብት ቢሮ ኃላፊ አላርዲክ ግርሃምን የጠቀሰው ዜና በዚህ እርምጃ በኩል መ/ቤቱ የተገኘውን አጋጣሚ በመጠቀም ላይ መሆኑን ገልፀዋል። ከዚህ በፊትም የውጭና የጋራ ሀብት ቢሮ የሚያዝያውን የተማሪዎች ረብሻና የፖለቲካ ኃይል እርምጃ ተቃውሞ አስፈላጊው ምርመራ ተደርጐ እንዲገለፅለት መጠየቁ ይታወቃል።</p>

<p>በሌላ በኩል የኢትዮጵያ መንግስት ከአሜሪካ ጋር ግንኙነት መቀጠል ከፈለገ የሰብዓዊ መብቶችን ማክበር ግዴታው መሆኑን አንድ ከፍተኛ የአሜሪካ ባለሥልጣን አሳሰቡ። ማሳሰቢያውም አያይዞ አሜሪካ የኢትዮጵያ መንግሥት የተለየ የፖለቲካ አመለካከት ላላቸው መቻቻል እንዲያሳይ መሰረታዊ የዜጓች መብት እንዲያከብር ፍትሐዊ የፍርድ ሂደት እንዲኖር የሕዝብ በነፃነት የመናገር የመሰብሰብ መብት እንዲከበርና ከአሜሪካ ጋር መልካም ግንኙነት ለመቀጠል የሰብዓዊ መብት ማክበር ግዴታ እንደሆነ ለኢትዮጵያ መንግሥት እንደተገለፀለት የአሜሪካ የውጭ ጉዳይ ሚኒስቴር የሕግ ጉዳዮች ኃላፊ ፖል ኬሉ ማስታወቃቸውን የአሜሪካ ድምፅ ሬዲዮ በአለፈው ሳምንት ሰፊ ዘገባ አቅርቧል።</p>

<p>ሰባት ታዋቂ የአሜሪካ የሕግ መወሰኛ ም/ቤት አባላት ኢትዮጵያ የሰብዓዊ መብት የማሻሻል ተግባር ቀዳሚው አጀንዳው አድርጋ መንቀሳቀስ እንዳለበት በማሳሰብ ለውጭ ጉዳይ ሚኒስትር ጄ/ል ኮሊን ፖውል በኢትዮጵያ ላይ ጫና እንዲደረግ በመጠየቃቸው የተነሳ ለሴኔተሮቹ በተሰጠው መልስ በኢትዮጵያ ላይ እየተወሰደ ያለውን እርምጃ የአሜሪካ ባለሥልጣናት እየገለፁ ናቸው።</p>

<p>ከዚህ ሌላ ሁለት የአሜሪካ ከፍተኛ መስሪያ ቤቶች የኢትዮጵያን ሁኔታ ተከታትለው ለሴኔቱ የመከላከያና የውጭ ጉዳይ ፖሊስ እንዲያቀርቡ መታዘዛቸውን ሬዲዮው ዘግቧል።</p>

<p>በጉዳዩ ላይ በአሜሪካ የኢትዮጵያ ኤምባሲ የማህበረሰብ ጉዳይ ኃላፊ አቶ ታዬ አጽቀ ሥላሴ ጠንካራ መልስ ሰጥተዋል። በዚህም መልሳቸው «እነዚህ ሰዎች የኢትዮጵያ ሥርዓትና መንግሥት ቆሞ ለማየት ለማይፈልጉ ግለሰቦችና ቡድኖች ጆሮአቸውን የሰጡ ነው የሚመስለኝ» ካሉ በኋላ «የኢትዮጵያ ሕዝብና መንግሥት ሉዓላዊ አገር ናቸው። በሌላ ሀገር ሕግ አይተዳደሩም። ስንዴ ቢሰፍሩልንም ቢርበንም ኩሩና በራሱ የሚተማመን ሕዝብ እንዳለን ሊያውቁ ይገባል። የሀገር ክብር የሕዝብን ክብር ዝቅ የሚያደርጉትን ደግሞ ለመቀበል እንደአገርም እንደ መንግሥትም ባህላችን አይደለም። ይህ ግልፅ መሆን አለበት» ብለዋል።</p>


<p class="align-center"><a href="/Gazettas/DagemWenchef/info/DagemWenchef.sera.html">ከዳግም ወንጭፍ ሐምሌ 24 ቀን 1993</a></p>

</body>
</html>	
