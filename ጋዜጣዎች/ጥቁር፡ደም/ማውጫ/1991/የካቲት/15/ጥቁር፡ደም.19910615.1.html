<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ዜናዊ አውሮፓውያኑን ሸምጋዮች ሳያነጋግሩ ቀሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መለስ ዜናዊ አውሮፓውያኑን ሸምጋዮች ሳያነጋግሩ ቀሩ</h1>


<p>በድንበር ግጭቱ ሳቢያ በኢትዮጵያና በኤርትራ መካከል የተቀሰቀሰው ጦርነት የሚቆምበትን መንገድ ለመሻት አንድ የአውሮፓ ኅብረት ልዑካን ቡድን ጉዞውን ወደ አፍሪካ ቀንድ በማምራት አዲስ አበባ ቢገባም ከጠ/ሚኒስትር መለስ ዜናዊ ጋር ተገናኝንቶ ለመወያየት ሳይችል ቀርቷል።</p>

<p>የኢትዮጵያ መንግሥት በቃል አቀባይዋ በወ/ት ሰሎሜ ታደሰ በኩል ምክንያቱን ሲገልጽ ኢትዮጵያ የቀረበውን የሠላም ዕቅድ መቀበሏ የታወቀ ስለሆነ የጠ/ሚ/ር መለስ ዜናዊ ከዲፕሎማቶቹ ጋር መገናኘት ትርጉም የለውም። ይልቁንስ የልዑካን ቡድኑ ኤርትራ ሽምግልናውን እንድትቀበል ማሳመን ይበልጡኑ ጠቃሚ ይሆናል በማለት ወ/ት ሰሎሜ መናገራቸውንና የልዑካን ቡድኑ ከውጪ ጉዳይ ሚኒስትር ስዩም መስፍን ጋር ተገናኝቶ ተወያይቷል።</p>

<p>በጀርመን የውጭ ጉዳይ ሚኒስቴር ቋሚ ተጠሪ በሉትገር ፎርመር የሚመራው ይኼው የልዑካን ቡድንከጀርመን ከአውስትሪያና ከፊላንድ የተወጣጡ ዘጠኝ አባላት የሚገኙበት ከፍተኛ የሽምጋዮች ቡድን ሲሆን ከኢትዮጵያ ጠ/ሚኒስትር መለስ ዜናዊና ከኤርትራ ፕሬዝዳንት ኢሳያስ አፈወርቂ ጋር ለመገናኘት ተስፋ አድርጐ እንደነበር ታውቋል።</p>

<p>የልዑካን ቡድኑ ጉዞውን ወደ አሥመራ ያደረገ ሲሆን ከፕሬዝዳንት ኢሳያስ አፈወርቂ ጋር ተወያይቷል።</p>

<p>በሌላ በኩልም የካቲት 11 ቀን የሕወሓትን 24ኛ ዓመት ለማክበር በመቀሌ ከተማ በተደረገው ሕዝባዊ ስብሰባ ላይ ርዕሰ መስተዳድሩ አቶ ገብሩ አሥራት የሕዝብ ተወካዮችና ሌሎች እንግዶች በተገኙበት የኢትዮ ኤርትራን ጦርነት አስመልክተው ባደረጉት ንግግር «ከኤርትራ ጋር የምናደርግው ጦርነት ሉዓላዊነታችንን እስከሚረጋገጥ ድረስ ይቀጥላል» ሲሉ መናገራቸው ተዘግቧል።</p>

<p>ዘገባው በመቀጠልም አቶ ገብሩ የተከሰተው ጦርነት ያለው በኤርትራ አመራር ኃይሎች እንደሆነና በዚህ ጦርነት ምክንያት በሁለቱ አገሮች ለሚደርሰው ጥፋት ኃላፊነት መውሰድ ይገባቸዋል ሲሉ ማስገንዘባቸውን ገልፆ የዓለም ማኅበረሰብ የሠላም ጥሪ ለኤርትራ መንግሥት ሁለተና ሞት ስለሆነባት ያለመቀበሉ ሳያንሰው ይልቁንም ወረራውን ለማስፋፋት አዲጐሹ በተባለው አካባቢ የትንኮሳ ተግባር በማካሄድና የሠላምን መንገድ በመርገጥ ራሱ በከፈተው ጥቃት ጦርነት መጀመሩንና ጦርነቱ ነፃነትና ሉዓላዊነታችንን ለማስከበር የምናካሂደው ጦርነት በመሆኑ ሻዕቢያ በወራቶች የገነባቸው ምሽጐቹ በሰዓታት ጊዜ ውስጥ ሊደመሰስባት እንደቻለና ይህም በቀጣይነት የሚካሄድ መሆኑን ገልፀዋል ብሏል።</p>

<p>አያይዞም የዓለምና የአፍሪካ ችሎቶች ችግሩን ይፈቱታል ብለው እንደማይገምቱ በስቃይ ላይ ስቃይ በወረራ ላይ ወረራ መሸከም እንደማይችልና ታሪክና ባህል ያለው ሕዝብ እንደመሆኑ መጠን ያለፈውን መንግሥት በጀግንነት መጣሉን በማስታወስ ሻዕቢያንም ያለምንም ጥርጥር እንደሚያሸንፍ ቃል መግባታቸውን ገልጿል።</p>

<p>የኤርትራ መንግሥት በኃይል ከያዛቸው ቦታዎች ለቆ እንዲወጣና የነበረው አስተዳደር እንዲመለስ የሚለው የዓለም ኅብረተሰብ ያሳለፈውን ውሳኔ ኢትዮጵያ ፍትሐዊ ነው ብላ እንደምታምንም ገልፀው ሉዓላዊነትን ለዲፕሎማሲያዊ መሸንገያ ፈፅሞ መሆን የለበትም በማለት ንግግራቸውን ደምድመዋል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም የካቲት 15 ቀን 1991</a></p>

</body>
</html>	
