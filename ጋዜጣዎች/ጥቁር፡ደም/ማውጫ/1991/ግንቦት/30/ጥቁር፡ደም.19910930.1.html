<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ/አ መስተዳድር በግል ጋዜጦች ተማረረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአ/አ መስተዳድር በግል ጋዜጦች ተማረረ</h1>


<p>የአዲስ አበባ መስተዳድር በየጊዜው በነዋሪዎቹ ላይ የሚያደርሰውን የአስተዳደር በደልና ሕገ-ወጥ ተግባር እየፈለጉ ለህዝብ በማቅረብ ሙያዊ ግዴታቸውን በመወጣት ላይ የሚገኙ አንዳንድ የግል ጋዜጦች ለምን ትችት ሰነዘሩብኝ በማለት የመስተዳድሩ ልሳን የሆነው አዲስ ልሣን ጋዜጣ «ጭፍን ትችት የሚያስገኘው ፋይዳ የለም» በሚል ርዕስ ወቀሳ አቀረበ።</p>

<p>አዲስ ልሳን በርዕሰ-አንቀፁ ላይ ባሰፈረው በዚህ ወቀሳ «አንዳንድ የግል ጋዜጦች አዲስ አበባ የተሸከመችውን ችግር ግዙፍነትና የኢኮኖሚ አቅምን በሚገባ ሳያጤኑ ለምን ውጤት በፍጥነት ሊታይ አልቻለም» በሚል ስሜት ብቻ በመስተዳድሩ ላይ ገንቢ ያልሆነ አስተያየቶችን ሲሰነዝሩ ይታያል። ከዚያም አልፈው በሕዝብ የተመረጡ የም/ቤት አባላትን ሲያንጓጥጡ ይስተዋላሉ» በማለት ምሬቱን ገልጿል።</p>

<p>የአዲስ አበባ መስተዳድር ከፍተኛ ሕገወጥ ተግባር መፈፀሙን የሚያስረዳ ባለፈው ሰሞን አንድ የግል ጋዜጣ ላይ በተከታታይ መውጣቱ የሚታወስ ሲሆን በተጨማሪም የመስተዳድሩ ባለሥልጣናት ኮተቤ 156 ሚሊዮን ብር ስለሰሩት ቤት የሰጡትን መግለጫ በመንተራስ ደግሞ ሕንፃው ከእቅድ ውጭ የተሰራ ነው ከተባለና እቅድ አውጭዎቹ እነርሱ ራሳቸው መጠየቅ አለባቸው የሙስና ስራ አለበት መንግሥት ዝም ሊል አይገባም በማለት መሠረታዊ ትችት ማቅረቡ አይዘነጋም።</p>

<p>እንዲያውም ጋዜጣው ትችቱን ለመንግሥትም ጠንከር ያለ ማሳሰቢያ ሲያቀርብ «ለዚህ ብኩንነት ለዚህ ምዝበራ ተጠያቂ ይህ መስሪያ ቤትና ያ ባለሥልጣን ነው ብሎ ጥፋተኛን ተጠያቂ ለማድረግ መንግሥት አንጀቱ አልቻለለትም» በማለት የተሰማውን አስተያየት ሰንዝሮ ነበር።</p>

<p>የአዲስ አበባ መስተዳድር በተለያዩ ጥልፍልፍ ችግሮች ውስጥ የሚገኝ ሲሆን የመስተዳድሩ ፕሬዝዳንት ለምክር ቤት ሪፖርታቸውን ባቀረቡበት ወቅት ብዙ ችግሮች እንዳልተቀረፉና ከእቅድ በታች መስራታቸውን ተናግረው ነበር። የግል ጋዜጦችም በተደጋጋሚ ወቀሳ አዘል ዘገባ በዚሁ መስተዳድር ላይ እያቀረቡ ይገኛሉ።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ግንቦት 30 ቀን 1991</a></p>

</body>
</html>	

