<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራና በጅቡቲ የተቀሰቀሰው ውዝግብ ወደአደገኛ ሁኔታ እየተሸጋገረ ነው!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኤርትራና በጅቡቲ የተቀሰቀሰው ውዝግብ ወደአደገኛ ሁኔታ እየተሸጋገረ ነው!!</h2>


<p>የኤርትራው መሪ የአፍሪካ አንድነት ድርጅት ሸምጋይ ቡድን በቡርኪናፋሶ ዑጋድጉ በተቀመጠበት ዕለት የጅቡቲውን ፕሬዝዳንት ከመዝለፋቸውም በላይ ጅቡቲ ከኢትዮጵያ በመወገኗ ከሸምጋዮች ኮሚቴ መውጣት እንዳለበት መናገሩ ይታወሳል።</p>

<p>ባለፈው ዓርብ የሻዕቢያ የውጭ ጉዳይ ሚኒስቴር ይህንኑ በሚመለከት መግለጫ አውጥቷል።</p>

<p>በዚህ መግለጫ መሠረት በኢትዮጵያና በኤርትራ መካከል ያለው ውዝግብ ሳይፈታ ኢትዮጵያ በኤርትራ ላይ ጦርነት ማወጇን የሚያጠናክር ትብብር ጅቡቲ አድርጋለች። ይህም ኤርትራን ያሳሰበ መሆኑን በተደጋጋሚ ለጅቡቲ መንግሥት ቢገለጽም ጅቡቲ ግን ከኢትዮጵያ ጋር መወገኗን ቀጠለችበት። ለዚህም ጅቡቲ በቂ ማስረጃዎች አሏት።</p>

<p>በመግለጫው መሠረት ጅቡቲ በኤርትራ የቀረበውን ስሞታ ማጤን ተስኗታል። የኤርትራ መንግሥትም እ.ኤ.አ መስከረም 10/1998 ዓ.ም. በኤርትራ የውጭ ጉዳይ ሚኒስቴር የተመራ ከፍተኛ የልዑካን ቡድን ከሻዕቢያው መሪ የተላከ ደብዳቤ በመያዝ ወደ ጅቡቲ ገብቶ ለጅቡቲው መሪ አቅርቧል። ኤርትራን ክፉኛ እንዳሳሰበ የተገለጸ ሲሆን ይህንንም ለወቅቱ የአአድ ሊቀመንበር ኤርትራ አሳውቃለች።</p>

<p>መግለጫውን በማያያዝ ጅቡቲ ከኢትዮጵያ ጋር እየወገነች በኢትዮጵያና በኤርትራ መካከል የተፈጠረው የድንበር ይገባኛል ጥያቄ ላይ ሁለቱን ሀገሮች ለማስታረቅ በአፍሪካ አንድነት ድርጅት በኩል ከተሰየሙት ሀገሮች ጋር እ.ኤ.አ ባለፈው ሕዳር 7 እና 8 ኡጋድጉ ስብሰባ ላይ መገኘት የለባትም ስትል ኤርትራ ጠይቃ ነበር። በዚሁ ቡርኪናፋሶ ኡጋድጉ ላይ በተካሄደው ስብሰባ ጅቡቲ ከኢትዮጵያ ጋር መወገኗን የሚያረጋግጥ ኤርትራ በቂ ማስረጃ ስላላት ነፃ አጣሪ ቡድን ተቋቁሞ ጅቡቲ ድረስ በመሄድ ጉዳዩን እንዲፈትሽ ጅቢቲ እንድትፈቅድ ኤርትራ ጠይቃለች። በስብሰባው ወቅት ጅቡቲ ከኤርትራ ለቀረበው ጥያቄ ምላሽ አልሰጠችም። ዝምታዋን መርጣለች።</p>

<p>የኤርትራ መግለጫ ጅቡቲ በወቅቱ ዝምታን መምረጧ ከኢትዮጵያ ጐን መቆሟን ያመለክት ነበር ብሏል። መግለጫው ከኡጋድጉ ስብሰባ በኋላ ጅቡቲ በኤርትራ ላይ ዘለፋ ማካሄድ መጀመሯን አስረድቷል። መግለጫው በማጠቃለል ጅቡቲ ዲፕሎማሲያዊ ግንኙነቷን ከኤርትራ ጋር ፈጥና ማቋረጣ ከኢትዮጵያ ጐን ለመቆሟ በቂ ማስረጃ ነው ብሏል።</p>

<p>የመንና ኤርትራ በሐኒሽ ደሴት ሳቢያ ግጭት ላይ በነበሩበት ጊዜ ኤርትራ ጅቡቲን ለየመን ወግናለች በማለት መወንጀሏና የኤርትራ መንግሥት በጅቡቲ ድንበር የይገባኛል ጥያቄ ግጭት ማንሳቱ የሚዘነጋ አይደለም። በአሁን ጊዜም ጅቡቲ ከኤርትራ ጋር ያላትን ጥቅምና በዚያ በኩል የሚኖሩ ዜጐቿን በተመለከተ አስመራ በሚገኘው የየመን ኤምባሲ በኩል አስፈላጊውን አገልግሎት እንዲያገኙ አድርጋለች።</p>

<p>ይህ በዚህ እንዳለ ከጅቡቲ ጋራ የጋራ ወታደራዊ ስምምነት ያላት ፈረንሣይ የባህር የምድርና የአየር ጦር ኃይሏን በቀይ ባህርና በጅቡቲ ኤርትራ ድንበር እያጠናከረችና ወታደራዊ ልምምድ እያደረገች መሆኑን የሻዕቢያም ጦር ወደዚሁ ድንበር በብዛት በመትመም ላይ ይገኛል።</p>

<p>የሻዕቢያ መንግሥት የኢትዮጵያ ጦር ከጅቡቲ ጋር በማበር በቀይባህር በኩልና በጅቡቲ ድንበር ጦርነት ሊከፍትብኝ ይችላል በሚል ስጋት በሱዳን ድንበርና በሐኒሽ ደሴት የነበሩትን የቀድሞ ተዋጊዎቹንና ከሳዋ ማሰልጠኛ ያሰባሰባቸውን በሜካናይዝድ ጦር አጠናክሮ ወደዚሁ አካባቢ በማሰራጨትና ምሽጉንም በማጠናከር ላይ የመገኘቱ ሁኔታ ምናልባት ጦርነቱ በቅድሚያ በዚህ ክልል ሊከፈት ይችላል የሚል ግምት አሳድሯል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ኅዳር 14 ቀን 1991</a></p>

</body>
</html>
