<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንግሊዝ በስርቆት የተወሰደብንን ቅርሳ-ቅርስ ልትመልስ ነው!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እንግሊዝ በስርቆት የተወሰደብንን ቅርሳ-ቅርስ ልትመልስ ነው!!</h1>


<p>እ.ኤ.አ በ1937 ዓ.ም ሙሶሎኒ ከኢትዮጵያ ነቅሎ የወሰደውን የአክሱም ሐውልት የኢጣሊያን መንግሥት ለመመለስ ስምምነት ላይ ከተደረሰ ወዲህ በተለያዩ ጊዜያት ከሀገራችን የተሰረቁና በገንዘብ ሊገመቱ የማቻይሉ ቅርሳቅርሶቻችን የመመለስ ጉዳይ ትኩረት ማግኘቱንና በዚህም ሳቢያ እንግሊዝ በንግስት ቪክቶሪያ ዘመን ከሀገራችን የወሰደችውን ቅርሶች ለመመለስ ፈቃደኛ መሆንዋን ለንደን ውስጥ የሚታተም ጋዜጣ በኅዳር 12 ቀን እትሙ ገለፀ።</p>

<p>ጋዜጣው በአክሱም ሐውልት መመለስ የተበረታቱ ዕውቅ ሰዎች ቁጥራቸው በመቶ የሚቆጠሩ እ.ኤ.አ በ1868 በእንግሊዝ ወታደሮች የተዘረፉ ንብረቶች እንዲመለሱ በመጠየቅ ላይ መሆናቸውን ጠቅሶ አብዛኞቹ ኢትዮጵያውያን የቅርሶች መወሰድ ምክንያታዊ ያለመሆኑን የሚያምኑ መሆናቸውን ጠቅሷል።</p>

<p>ለ30 ዓመታት በኢትዮጵያ የኖሩት እንግሊዛዊው የታሪክ ምሁር ፕሮፌሰር ሪቻርድ ፓንክረስት «ከፍተኛ የሕዝብ ስሜት ስላለ መመለስ አለበት» ሲሉ መናገራቸውንም ገልጿል።</p>

<p>ያለአግባብ የተዘረፈው ንብረት የሚያካትተው 350 ቅዱሳን መጻሕፍት፣ ዘውድ፣ ከብር የተሰሩ የተለያዩ የክብረ በዓል መስቀሎች ሲሆኑ አብዛኞቹ መጻሕፍት የሚገኙት በብሪትሽ ላይብረሪ መሆኑ ታውቋል።</p>

<p>ዘውዱ የአንድ ኢትዮጵያዊ ኦርቶዶክስ ቤተክርስቲያን ሲሆን የሚገኘውም በቪክቶሪያና በአልበርት ሙዚየሞች ሲሆን ሌሎችም ቤተ-መዘክሮች የተወሰኑ የኢትዮጵያውያን ቅርሳቅርሶች ባለቤቶች መሆናቸውን ዘግቧል።</p>

«የተዘረፈው ብሔራዊ መጻሕፍት ቤት ሊመስላችሁ ይችላል። አይደለም በድፍረት ከቤተክርስቲያን ውስጥ በመግባት ከተቀደሰ ሥፍራ የተወሰደ የቤተክርስቲያን ንብረት ነው» በማለት የታዋቂዋ እንግሊዛዊትና የሴቶች መብት ተከራካሪ የነበሩት የኤሞሲን ፓንክረስት የልጅ ልጅና የኢትዮጵያን ባህል በሚመለከት ባለሥልጣን የሆኑት ፕሮፌሰር ሪቻርድ ፓንክረስት መናገራቸውን ጨምሮ ገልጿል።

ቅርሳቅርሶች የተዘረፉት በአፄ ቴዎድሮስ ዘመነ-መንግሥት ከመቅደላ ሲሆን በጀኔራል ናፒየር የሚመራው የእንግሊዝ እግረኛ ሠራዊት በአፄ ቴዎድሮስ ታስረው የነበሩትን እንግሊዛውያን ለማስፈታት በመጣ ጊዜ ነበር።

በጦርነቱ አፄ ቴዎድሮስን ጨምሮ 700 ኢትዮጵያውያን ሞተው 2 የእንግሊዝ ወታደሮች ሕይወታቸውን አጥተው 15 የሚሆኑት ደግሞ የቆሰሉ ሲሆን በጦርነቱ ድል ያደረገው የእንግሊዝ ወታደር በቅድሚያ ዘረፋ የጀመረው የንጉሡን ቤተመንግሥት ነበር።

አፄ ቴዎድሮስ በመቅደላ ከርሳቸው በፊት የነበሩ ነገስታት የነበራቸውን ንብረት ሰብስበው ያከማቹበት ስፍራ ስለነበር ዘረፋው ለእንግሊዝ ወታደሮች እጅግ የሚያመረቃ እንደነበር ጋዜጣው ገልጿል።

ከተዘረፉት ቅርሳቅርሶች ውስጥ ጥቂቶቹ ወደኢትዮጵያ የተመለሱ ሲሆን ከነዚህም ውስጥ ሁለት ቅጂ የክብረነገስት መፃህፍት በንግሥት ቪክቶሪያ ዘመነ መንግሥት የተመለሰ ሲሆን የቀድሞ ንጉሥ አፄ ኃይለሥላሴ ራስ ተፈሪ ተብለው እ.ኤ.አ በ1924 ዓ.ም እንግሊዝን በጐበኙ ጊዜ የአፄ ቴዎድሮስ ዘውድ በንጉሥ ጆርጅ አምስተኛ ለኢትዮጵያ ከመመለሱ በተጨማሪ ንግስት ኤልሳቤጥ እ.ኤ.አ በ1965 ዓ.ም ኢትዮጵያን በጐበኙ ጊዜ የአፄ ቴዎድሮስ ባርኔጣና ማህተም ወደ ሀገራችን መመለሱ ታውቋል።


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ኅዳር 28 ቀን 1991</a></p>

</body>
</html>
