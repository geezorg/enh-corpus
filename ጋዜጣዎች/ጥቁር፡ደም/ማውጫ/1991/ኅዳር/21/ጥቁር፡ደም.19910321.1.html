<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰሞኑ አሳሳቢ የነዳጅ እጥረት በኤርትራውያን ጦስ እንደሆነ ተነገረ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

 
<h2 class="align-center">የሰሞኑ አሳሳቢ የነዳጅ እጥረት በኤርትራውያን ጦስ እንደሆነ ተነገረ!!</h2>


<p>ኢትዮጵያ በአሰብ የነበራትን የነዳጅ ማጣሪያዋን መዝጋቷ ካስታወቀችበት ጊዜ ጀምሮ በዓይነቱ የመጀመሪያ የሆነው የነዳጅ በተለይም የላምባና የናፍታ እጥረት በመከሰቱ በተለይም በየክልሎቹ ከፍተኛ የወረፋ መጨናነቅ፣ የጥቁር ገበያ መድራትና የዋጋ ጭማሪ መከሰቱ ይታወቃል።</p>

<p>አብዛኛው የከተማ ነዋሪ ምግቡን በኬሮሲን ማብሰል ከጀመረበትና የማገዶ እንጨት እጥረት ከተከሰተ ጀምሮ ኬሮሲን የአብዛኛው ከተማ ነዋሪ ፍጆታ መሆኑ ይታወቃል። ካለኬሮሲንም ምግብ ማብሰል የማይቻልበት ሁኔታ ላይ እስከመድረስ ተደርሷል። በሌላ በኩል ደግሞ የደረቅ ጭነትም ሆነ የሕዝብ ማመላለሻ ተሽከርካሪዎች ናፍታን በብዛት መጠቀማቸው ይታወቃል። ሁኔታው ይህ ሆኖ ሳለ የኬሮሲንና የናፍታ እጥረት መከሰት በተለይ ከአዲስ አበባ ክልል ውጭ ባሉ ከተሞች ከፍተኛ መጨናነቅና ችግርን አስከትሏል። በዚህም ሳቢያ አንዳንድ የነዳጅ ማደያ ድርጅቶች ኬሮሲንና ናፍታን በበርሜል ደብቀው በማስቀመጥ በጥቁር ገበያ በውድ ዋጋ እስከመሸጥ የደረሱ ሲሆን በአንዳንድ ማደያዎችም ጭራሽ የለም እየተባለ ከአዲስ አበባና ከሩቅ ከተሞች ኬሮሲንን እስከመግዛት ተደርሷል።</p>

<p>በአዲስ አበባ ከተማም እንዲሁ የናፍታ እጥረት በመከሰቱ ከባድ የደረቅ ጭነትና የሕዝብ ማመላለሻ ተሽከርካሪዎች በአንዳንድ ነዳጅ ማደያዎች ረዥም ወረፋ ይዘው ትራፊኩን ሲያጨናንቁት ተስተውሏል።</p>

<p>የዚህን እጥረት መንስዔ አስመልክቶ የብሔራዊ ነዳጅ ድርጅት የነዳጅ ማደያ ድርጅቶች የአንዳንድ የነዳጅ ቦቴ ማመላለሻ ባለቤቶችና ሹፌሮች የተለያዩ አስተያየት የሚሰጡ ቢሆንም አብዛኛው የነዳጅ ቦቴ ተሽከርካሪዎች ባለቤቶችና ሹፌሮች ኤርትራውያን በመሆናቸው ከኤርትራውያን ወደ ኢትዮጵያውያን የነዳጅ ቦቴ ባለቤትነትም ሂደት የተከሰተ ነው የሚለው ያዘነበለ አስተያየት ሆኗል።</p>

<p>ከዚህም ሁሉ ሌላ እስከ 500 የሚደርሱ የነዳጅ ማመላለሻ ቦቴዎች በብልሽትና በጥገና ስም በየቤቱና በየጋራዡ መቆማቸው አንዳንድ ነዳጅ ያላቸው ማደያዎች ናፍታና ኬሮሲን በበርሜል እየደበቁ እጥፍ ዋጋ በመሸጣቸው ለችግሩ ተጨማሪ መንስዔ እንደሆነ አንዳንድ የውስጥ አዋቂዎች ይናገራሉ።</p>

<p>ምንም እንኳን ባለፈው ጥቅምት ወር አጋማሽ የነዳጅ ድርጅት የናፍታና የኬሮሲን እጥረት መቃለሉን የተናገረ ቢሆንም በአሁኑ ጊዜ እጥረቱና ችግሩ እየተባባሰ መምጣቱ ይታወቃል። ባለፈው ጥቅምት ወር የነበረውን የነዳጅ እጥረት ለመቋቋም ተወሰደ የተባለው ርምጃ ከአዲስ አበባ ነዳጅ ማከማቻ በብድር መውሰድ ቢሆንም በአሁኑም ጊዜ በዋናው የነዳጅ ማከማቻ በቂ ክምችት አለ ተብሎ ቢነገርም በአንዳንዶቹ እስከ 90 በመቶ የሚሆኑት የነዳጅ ማመላለሻ ቦቴ ሹፌሮች ኤርትራውያን ስለሆኑ እነርሱም ላይ ርምጃ በመወሰዱ እጥረቱ ሊከሰት የቻለው በእነርሱ ጦስ እንደሆነ ይነገራል።</p>

<p>በኤርትራውያን እጅ የነበሩ የነዳጅ ማመላለሻ ቦቴዎችም ሆን ተብሎ እንከን እንዲኖራቸው መደረጉንም የሚናገሩ አሉ። ባልተለመደ ሁኔታም ለብዙዎቹ የነዳጅ ቦቴዎች ተሰናክሎ በየጋራዡና በየቤቱ መኮልኮልም ዋናው መንስኤ ይኸው መሆኑ በስፋት እየተነገረ ነው።</p>

<p>መንግሥት ኢትዮጵያዊ የከባድ ጭነትና የነዳጅ ቦቴ ማመላለሻ ሹፌሮችን በአስቸኳይ ያለመተካቱም ለችግሩ አንደኛው መንስኤ እንደሆነ የሚናገሩ አሉ። ይህንን እጥረት ለመቋቋም ብሔራዊ ነዳጅ ድርጅት 300 የሚሆኑ የነዳጅ ቦቴ ተሽከርካሪዎችን በቅርቡ ወደ ሀገር እንደሚያስገባ የተገለፀ ሲሆን በአሁን ጊዜ በጅቡቲ አካባቢ በመቃጠል፤ በየመንገዱ በመገጨትና በመገልበጥ እየተመናመኑ ካሉት ቦቴዎች በተጨማሪ በብልሽት በየጋራዡና በየቤቱ ከተከማቹት አኳያ እኒህም በቂ ሊሆኑ እንደማይችሉ በዚህም ችግሩ እየተባባሰ ሊሄድ እንደሚችል አንዳንድ የውስጥ አዋቂዎች ይናገራሉ።</p>

<p>ከጅቡቲም ወደብም ሆነ ከውጭ በሚመጣው ነዳጅ እጥረት ሳይኖር በማመላለሻ የነዳጅ ቦቴና ሹፌሮች ሳቢያ እንዲህ ዓይነቱ ችግር መከሰት ብዙዎችን እያስገረመ ነው።</p> 


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ኅዳር 21 ቀን 1991</a></p>

</body>
</html>
