<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዓይነቱ ልዩ የሆነና አዲስ ዓይነት ቅሪተ-አካል በኢትዮጵያ ተገኘ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በዓይነቱ ልዩ የሆነና አዲስ ዓይነት ቅሪተ-አካል በኢትዮጵያ ተገኘ!</h2>


<p>ከኢትዮጵያ፣ ከአሜሪካንና ከጃፓን የተወጣጣ ተመራማሪ ቡድን በመካከለኛው አዋሽ ባደረገው ጥናትና ምርምር 2. ሚሊዮን ዓመት ዕድሜ ያለው ቅሪተ አካልና ከድንጋይ የተሰሩ መገልገያ መሣሪያዎች መገኘታቸው ተገለፀ።</p>

<p>አሁን የተገኘው ቅሪተ አካል ቀደም ሲል ከተገኘውና «አውስትራሎፒቴክስ» በመባል በሚታወቀው ቀደምት የሰው ዘርና «ሆሞ» እየተባለ በሚጠራው የአሁኑ የሰው ዘር በዚህ ለውጥ መካከል የነበረውን ዝርያ ይህ ሶስተኛው የዝርይ ዓይነት ክፍተቱን የሚያሟላ ነው ተብሏል።</p>

<p>አሁን ተገኘ ከተባለው የሰው ዘር ቅሪተ-አካል ጋር ተገኝቷል ተብሎ የተገለፀው የድንጋይ መሣሪያ ትልልቅ እንስሳትና አውሬዎች ስጋቸው የሚፈለጥበት ጥንታዊ የድንጋይ መሣሪያ መሆኑ ተመልክቷል።</p>

<p>ይህ አዲስ ግኝት የሰው ዘርን መገኛ አስመልክቶ ለሚደረገው ጥናት አዲስና ተጨማሪ መረጃ በመሆን ምርምራቸውን የሚቀጥሉበትን ፈለግ የሚያመለክት እንደሚሆን የምርምር ቡድኑ ከሰጠው አስተያየት ለመገንዘብ ተችሏል።</p>

<p>የቅሪተ አካሎቹ ዕድሜ የተለካው ወርደም ራዲዮ ስቶፒክ በተባለ የምርምር ስልት መሆኑን አሜሪካዊው ፕሮፌሰር ቲም ኋይት ገልፀው ቡድኑ ያገኛቸው አዲስ ቅሪተ-አካልና ጥንታዊ የድንጋይ መሣሪያዎች የሰው ዘር አመጣጥ ቅድመ ታሪክ ተመራማሪዎች ትኩረታቸውን እንደገና ወደምስራቅ አፍሪካ እንዲመልሱ እንዲያደርጋቸው ነው ብለዋል።</p>

<p>እንደርሳቸው አባባል ይህ የመካከለኛው አዋሽ የሰው ዘር መገኛ ማዕከል እንደሆነ እምነታቸው የሆነው ቀደም ሲል እ.ኤ.አ በ1992 ይኼው ቡድን በዚሁ በመካከለኛው አዋሽ በዓለም በዕድሜው ቀደምት ነው የተባለውንና «ራማድ» የተሰኘውን የሰው ቅሪተ አካል ማግኘቱን ማስታወቁ አይዘነጋም።</p>

<p>የአሁኑ አዲስ የሰው ቅሪተ-አካል «አውስትራሎፒቲክስ ጋርሂ» የሚል ስያሜ የተሰጠው ሲሆን «ጋርሂ» የሚለው የመጨረሻው ቃል ከአፋርኛ ቋንቋ የተወሰደና ትርጓሜውም ያልታሰበ፣ ያልተጠበቀ ወይም ያልተገመተና አዲስ ነገር ማለት እንደሆነ ታውቋል።</p>

<p>«አውስትራሎፒቲክስ ጋርሂ» ሰፊ ጊዜ ተወስዶበት ምርምር የተደረገበት በመሆኑ እስካሁን ከተገኙት የሰው ዝርያ ቅሪተ-አካሎች ሁሉ የተለየ እንደሆነ የተገለፀ ሲሆን የአዲሱ ቅሪተ-አካል ግኝት በሰው ልጅ የዘር ሐረግ ላይ ተጨማሪ መሆኑ ተዘግቧል። ግኝቱ ባጠቃላይ ለሶስት ዋና ዋና ጉዳዮች ጠቃሚ እንደሆነ ተመልክቷል።</p>

<p>1. ለሰው ዘር መገኘት ጥናት አዲስና ተጨማሪ ግኝት ሆኗል። 2. የተገኘው የድንጋይ መሣሪያ ጠቀሜታ ለአውሬ ወይም ለትላልቅ እንስሳት ስጋ መበለቻ መሆኑን ጠቁሟል። 3. የተገኘው የሰው ዘር ቅሪተ-አካል በ3 ሚሊዮንና በ2. ሚሊዮን ዓመታት መካከል ያለውን የመረጃ ክፍተት ያሟላና በአዲስ መላ ምትም ተጨማሪ ጥናት ለማካሄድ የሚረዳ ሲሆን ቀደም ብሎ እንደተገለፀው አውስትራሎፒቲክስ የተሰኘው የሰው ዘር ቅሪተ-አካል እስካሁን ከተገኙት የሰው ዝርያዎች ሁሉ በፍፁም የተለየ መሆኑን የጥናት ቡድኑ አመልክቷል።</p> 


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ሚያዝያ 18 ቀን 1991</a></p>

</body>
</html>	
