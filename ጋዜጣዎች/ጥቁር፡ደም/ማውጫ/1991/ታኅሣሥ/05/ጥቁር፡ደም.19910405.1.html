<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠፋ የሚባለው የሙሴ ጽላት አክሱም ውስጥ መገኘቱን አንድ የውጭ ጋዜጣ አረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠፋ የሚባለው የሙሴ ጽላት አክሱም ውስጥ መገኘቱን አንድ የውጭ ጋዜጣ አረጋገጠ</h2>


<p>አክሱም፦ አስርቱን ቃላተ-ኦሪትን የያዘውና እንደጠፋ የሚታወቀው እግዚአብሔር ለሙሴ የሰጠው ቃል ኪዳን ጽላት ዋናው በአክሱም መገኘቱን ዊክሊ ወርልድ ኒውስ የተባለው ታዋቂ ጋዜጣ ዘገበ።</p>

<p>የተቀደሰው ጽላት የተገነው ለ3000 ዘመናት ወንዶች ቀሳውስት ብቻ ጥበቃ እያደረጉለት ከድንጋይ በተሰራ ቤተ-መቅደስ ውስጥ መሆኑን የጽላቱን መኖር ያረጋገጡ አንድ ታዋቂና ሁነኛ የታሪክ ተመራማሪ መግለፃቸውን ጋዜጣው ገልጿል።</p>

<p>ጽላቱ የተቀመጠበት ቤተ-መቅደስ የሚገኘው ጽዮን ማርያም በምትባል ጥንታዊ የኢትዮጵያ ኦርቶዶክስ ቤተክርስቲያን አጠገብ ሲሆን የቀሳውስቱ የተቀደሰ ተግባርም ጽላቱን መጠበቅ ነው።</p>

<p>ጀምስ ሚክኒሊ ለተባለውና ዜናውን ይፋ ላደረገው የኒውዮርክ ታይምስ ሪፖርተር ንቡረዕድ በላይ የተባሉ ኃላፊ በሰጡት ቃል «አዎ የመጀመሪያውና እግዚአብሔር ለሙሴ የሰጠው የትዕዛዝ ጽላት የሚገኘው እዚህ ነው» በማለት ነበር እውነተኛው የሙሴ ጽላት አክሱም ውስጥ እንደሚገኝ ያረጋገጡት።</p>

<p>በነጭ ድንጋይ ላይ የተቀረፀው የአስርቱ ቃላት ትዕዛዛቶች ከወርቅ በተሰራ ሳጥን ውስጥ የተቀመጠ ሲሆን የሚጠበቀውም እስከሕይወቱ ፍፃሜ ድረስ ለመጠበቅ ቃለ መሀላ በፈፀመ በአንድ መነኩሴ አማካይነት ነው።</p>

<p>ፍስሐ አሰፋ የተባለ አንድ ዲያቆን ለሪፖርተሩ በሰጠው ቃል «ከመነኩሴው በስተቀር ጽላቱን ማንም ሊያየው አይችልም። ካዩት ግን ታመው ወዲያውኑ ሕይወታቸው ያልፋል» በማለት መናገሩን ጋዜጣው ዘግቧል።</p>

<p>መጽሐፍ ቅዱስ እንደሚናገረው ጽላቱ የተፃፈው በእግዚአብሔር በራሱ ሲሆን ከሲና ተራራ የወረደውም በሙሴ አማካይነት ነው። እንደጠፋ የሚገመተውም ከክርስቶስ ልደት በፊት 955 ዓመታት ገደማ አካባቢ የእስራኤላውያኑ ንጉሥ ሰሎሞን የመጀመሪያውን ቤተ-መቅደስ በኢየሩሳሌም አሰርቶ ጽላቱን ካስገባ በኋላ እንደሆነ የመጽሐፍ ቅዱስ ምሁራን የሚያምኑት ነው።</p>

<p>ኢትዮጵያውያኖቹ ግን እንደሚሉት የዚህ ጽላት መጥፋት ምስጢር ምን እንደሆነ መልሱን ለዘመናት ያውቁት የነበረ መሆኑን ሲሆን እንደነርሱ አገላለጽ «ንግሥተ-ሳባ ከንጉሥ ሰሎሞን የወለደችው ልጇ ምኒልክ በመጨረሻ ወደ ኢየሩሳሌም ተመልሶ እንደነበርና ጽላቱን ሰርቆ ወደ አክሱም አመጣው» በማለት ነው የሚተርኩት በማለት ዊክሊ ወርልድ ኒውስ ስለአመጣጡ ያለውን አስተያየት ዘግቧል።</p>

<p>ሆኖም እስከቅርብ ጊዜ ድረስ የታሪክ ተመራማሪዎች አባባሉን የፈጠራ ወሬ ነው በሚል ሳይቀበሉት የቀሩ መሆኑን ጋዜጣው ገልጾ ግራሀም ሀንኩክ የተባሉ የታሪክ ምሁር በቅርቡ የኢትዮጵያውያኑና የአይሁዳውያኑን አፈታሪኮችና የብሉይ ኪዳን መጻሕፍትን መሠረት አድርገው አርኪዎሎጂ ምርምር በማድረግ ማስረጃ ሰብስበው በአፈ-ታሪክ ሲነገር የነበረው የሙሴ ጽላት በኢትዮጵያ ውስጥ መኖር እውን መሆኑን አረጋግጠዋል።</p>

<p>ጽላቱ በኢትዮጵያ ኦርቶዶክስ ቤተክርስቲያን ክብረበዓላት ላይ በመካከል ሆኖ የሚገኝ ሲሆን መነኮሳትም ዘወትር ፀሎት ያደርሱለታል። ከፍተኛ ቀሳውስትም በልዩ ልዩ ዓመታዊ ክብረበዓል ላይ በዋናው ጽላት ምሳሌ የተቀረፀውንና ታቦት እየተባለ የሚጠራውን ጽላት ሲሸከሙ ሌሎች ዝቅተኛ ማዕረግ ያላቸው ቄሶች ደግሞ ከኋላው በመሆን በመቋሚያ ያሸበሽባሉ በማለት ዊክሊ ወርልድ ኒውስ ዘግቧል።</p>

<p>ቅዱስ ጽላቱ ልዩ ኃይል እንዳለው የሚነገርለት ሲሆን በጨለማ ይህ ነው ተብሎ ሊገለጽ የማይችል ብርሃን የሚፈነጥቅና በቀን ደግሞ ብሩህ ከመሆኑ የተነሳ በላዩ ላይ የተፃፈውን የዕብራይስጥ ቃል እንኳ ለማንበብ እንደማይቻል ታውቋል።</p>

<p>ቀድሞ የጽላቱ ጠባቂ የነበሩና ወልደጊዮርጊስ ወልደገብርኤል የተባሉ መነኩሴ ለዚሁ ጋዜጣ በሰጡት ቃል ጽላቱ የተለየ ኃይል እንዳለው ገልፀው «መስተዋት የመሰለና ለስላሳ ሲሆን የቀለሙ ዓይነትም በጣምም ነጭ ሳይሆን አንዳንድ ጊዜ ውሃ የሚመስል ነው። መንፈስ ቅዱስ አለበት» በማለት ምስክርነት መስጠታቸውን በመጨረሻ በዘገባው ላይ አስፍሯል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ታህሣስ 5 ቀን 1991</a></p>

</body>
</html>	
