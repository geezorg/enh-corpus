<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በደቡብ ወሎ 600 ሰዎች በረሃብ ሞቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በደቡብ ወሎ 600 ሰዎች በረሃብ ሞቱ</h1>


<p>ኢትዮጵያ ውስጥ በተለያዩ አካባቢ በበልግ ዝናብ እጥረት ሳቢያ በተከሰተው የምግብ እጥረት አምስት ሚሊዮን የሚሆን ሕዝብ አስቸኳይ የምግብ እርዳታ እንደሚያስፈልገው መገለፁ የሚታወስ ሲሆን ከዚህ ውስጥ በደቡብ ወሎ ከረሃብ ጋር በተያያዘ በሽታ ስድስት መቶ የሚሆን ሕዝብ መሞቱ ታወቀ።</p>

<p>ችግሩ እየተባባሰ በመሄዱ 80.00 ሜትሪክ ቶን እህል ከብሔራዊ መጠባበቂያና ሰብል ክምችት ተጨማሪ ብድር ያገኘው የአደጋ መከላከልና ዝግጁነት ኮሚሽን እህሉን በማከፋፈል ላይ መሆኑ ሲገለፅ የአደጋ መከላከል ብድሩንያገኘው የሚገዛው እህል እስከሚደርስና የተጠየቀውም የእርዳታ እህል እስከሚሰጠው መሆኑ ነው።</p>

<p>ይህ አሁን በብድር የተገኘው እህል በአስቸኳይ ካልተከፋፈለ በተለይ ክረምት ከመግባቱ በፊት ችግሩ ወደባሰ ሁኔታ ይሸጋገራል የሚል ስጋት በማሳደሩ መንግሥት ለማጓጓዣ አርባ አንድ ሚሊዮን ብር መመደቡ ታውቋል።</p>

<p>ችግሩ ሳይባባስ ከብሔራዊ መጠባበቂያ ሰብል ማከማቻ ቀደም ሲል ለምን ብድሩ እንዳልተገኘ አንዳንድ ወገኖች ለሚያቀርቡት ጥያቄ የብሔራዊ መጠባበቂያ ክምችት የሚፈልገውን ሳያገኝ ክምችቱን ሊያወጣ እንደማይችል ተገልጿል።</p>

<p>በዝናብ እጥረት ምክንያት በደረሰው እጥረት የተነሳ ሰዎች መሞታቸው፣ ምግብ ፍለጋ ቀያቸውን እየጣሉ በመሰደድ ላይ መሆናቸውን፣ ተማሪዎች ትምህርታቸውን መማር እንዳልቻሉና የአደጋ መከላከልና ዝግጁነት ኮሚሽን በቅርቡ አስታውቆ እንደነበር ገልፆ እስከአሁን የረድኤት ድርጅቶችና መንግሥታት የተጠየቀውን እርዳታ ለመለገስ ብዙዎቹ ፍቃዳቸውን ያለመግለፃቸውና የዓለም የምግብ ፕሮግራም 30% የሚሆነውን የእርዳታ ጥያቄ እሰጣለሁ ሲል የእንግሊዝ፣ የካናዳ፣ የኔዘርላንድ፣ የኢጣሊያን፣ እንዲሁም የአሜሪካ መንግሥት መጠነኛ እርዳታ ለመስጠት ቃል መግባታቸው ታውቋል።</p>

<p>አንዳንዶች እንደሚሉት በዝናብ እጥረት ምክንያት እስከአሁን ድረስ የተባለው ረሃብ እየተባባሰ ሄዶ በዚሁ ሁኔታ ከቀጠለ የ1977 ዓ.ም ዓይነት አስከፊ ድርቅ ሊከሰት እንደሚችል አስተያየታቸውን ሲሰነዝሩ ተደምጧል።</p>


<p>ዘግይቶ በደረሰን ዜና መሠረት የመጪው ክረምት ዝናብ በአብዛኛው የኢትዮጵያ አካባቢ የተስተካከለ እንደሚሆን የብሔራዊ ሜትዎሮሎጂ ድርጅት አስታውቋል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ሰኔ 14 ቀን 1991</a></p>

</body>
</html>	
