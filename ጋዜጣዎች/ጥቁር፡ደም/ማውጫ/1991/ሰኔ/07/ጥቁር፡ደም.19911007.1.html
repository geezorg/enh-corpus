<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ የግዳጅ ዘመቻ እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኤርትራ የግዳጅ ዘመቻ እንደቀጠለ ነው</h1>


<p>በኢትዮጵያና በኤርትራ የድንበር ጦርነት ሳቢያ ኤርትራ ውስጥ ዜጐችን አስገድዶ ወደ ጦር ግንባር መላክ አሁንም እንደቀጠለ መሆኑንና የስልሳ ዓመት እድሜ ያላቸውን አዛውንቶችም ለሕዝባዊ ሚሊሺያ በግዴታ እየተመለመሉ መሆኑን ዲሞክራቲክ ቮይስ ኦፍ ኤርትራ የተባለው ሬድዮ ዘገበ።</p>

<p>የሬዲዮው ዘገባው እንደገለፀው የግዳጅ ዘመቻውን በመፍራት በመቶዎች የሚቆጠሩ ሰዎች ሀብትና ንብረታቸውን እየጣሉ ወደጐረቤት አገር በመሰደድ ላይ መሆናቸውን ጠቅሶ የሻዕቢያ ባለሥልጣናት መመሪያውን ተግባራዊ በማያደርጉ ላይ ጠበቅ ያለ እርምጃ እንደሚወስድ ማስጠንቀቃቸውና የሚወሰደውም እርምጃ ንብረታቸውን መውረስንም እንደሚጨምር ገልጿል።</p>

<p>አያይዞም ለውትድርና አገልግሎት ብቁ አይደሉም የሚል የሕክምና ማስረጃ የሚያቀርቡ ግለሰቦች ከቤተሰቦቻቸው ውስጥ በምትካቸው አንድ ሰው ለውትድርና አገልግሎት ማቅረብ የሚገባቸው መሆኑን ገልፆ የሁለቱ አገሮች የድንበር ግጭት በሰላማዊ መንገድ መፈታት አለበት የሚለው ጥያቄ በኤርትራ ወታደሮች ውስጥ መነሳት እየጐላ በመሄዱ ውጥረቱን እንዳባባሰው ታውቋል።</p>

<p>ይህ በእንዲህ እንዳለ አንድ ማንነቱ ያልተገለፀና ወደ ጐረቤት አገር የኮበለለ የሻዕቢያ ሠራዊት እንዳስታወቀው ከጦር ግንባር እየሸሹ የሚሄዱት ወታደሮች ቁጥር ዕለት በዕለት እየጨመረ መሄዱንና ከእንግዲህ ሊዋጋ እንደማይችል መናገሩን የኤርትራ ነፃ ድምፅ ራዲዮ ዘግቧል።</p>

<p>አያይዞም በኤርትራ የደህንነት ኃላፊ በአብድራህማን ጂብርና በውጭ ጉዳይ ሚኒስትር የመካከለኛው ምሥራቅ የሰሜን አፍሪካ ዴስክ ሐሚድ ሐምዳን የሚመራው 15 አባላት የሚገኙበት የልዑካን ቡድን ለምስጢራዊ ውይይት ካርቱም መግባቱን ገልፆ የሱዳን መንግሥት ግልፅ ባልሆነ ምክንያት የልዑካን ቡድኑን ወደ ካርቱም መግባት ማስተባበሉን አስታውቆ ከቡድኑ ጋር ከሰላ ከተማ ውስጥ ለሶስት ቀናት ስብሰባ ያካሄዱ ሲሆን ስብሰባውም ያለውጤት መበተኑ ታውቋል። የስብሰባው አጀንዳ በተቃዋሚዎች ዙሪያ ነበር።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ሰኔ 7 ቀን 1991</a></p>

</body>
</html>	
