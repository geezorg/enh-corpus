<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካው ቀንድ ጦርነት እርዳታ በሚሹ የአፍሪካ ሃገሮች ላይ ላይ ችግር መፍጠሩ ተገለፀ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካው ቀንድ ጦርነት እርዳታ በሚሹ የአፍሪካ ሃገሮች ላይ ላይ ችግር መፍጠሩ ተገለፀ!</h2>


<p>የኢትዮ ኤርትራን የድንበር ጦርነት የችግሩን መንስዔ ለመረዳትና መፍትሔ ለመፈለግ በሚደረገው ጥረት ላይ ጦርነቱ የተጀመረበትን አንደኛ አመት ምክንያት በማድረግ በተደረጉ ስብሰባዎች ላይ የኢትዮ ኤርትራ ጦርነት መቀስቀስ የአፍሪካ አህጉር እርዳታ እንዲያገኝ ጥረት በሚያደርጉ ወገኖች ላይ ችግር የፈጠረ መሆኑን አንድ የሲቲ ዮኒቨርስቲ ኦፍ ኒውዮርክ የፖለቲካ ሳይንስ ዲፓርትመንት ከቪኦኤ ሬዲዮ ጋር ባደረጉት ቃለ ምልልስ ገለፁ።</p>

<p>ምሁሩ እንደገለፁት ለአፍሪካ በሚደረግ እርዳታ ላይ እርዳታ ለጋሾች ዳተኝነት በሚያሳዩበት ወቅት የዚህ ጦርነት መቀስቀስ የረዳው የአፍሪካን ወዳጆች ሳይሆን ተጠራጣሪ ወገኖች መሆኑን አብራርተዋል።</p>

<p>አያይዘውም በአንፃሩ ሠላም ከተቻለም ተስፋ ሊጣልበት የሚቻል መሆኑን ምሁሩ ጠቅሰው የኢትዮጵያና የኤርትራ ጦርነት የአፍሪካን ተስፋ መጨለሙንና «ጥንቱን ነግረናችሁ ነበር። ኢትዮጵያና ኤርትራ እንኳን አልሆነላቸውም» የሚሉ ወገኖች የፖሊሲ አውጭዎችን መድረክ እያጨናነቁት መሆኑን ጠቁመዋል።</p>

<p>በመቀጠልም የሚደረገው የሰላም ስምምነት ዘላቂና አስተማማኝ ሰላም ለማምጣት የሚያስችል መሆን እንዳለበት ገልፀው ይህን ማድረግ ካልተቻለ ግን ጦርነቱ ከቆመ አምስትና አስር ዓመታት በኋላ እንኳን የኢንቨስተሮችን መተማመን ማግኘት ስለማይቻል ሃገሮቹ መጐዳታቸውን ይቀጥላል በማለት ተናግረዋል።</p>

<p>አስተማማኝ ሠላም እንዴት ሊገኝ እንደሚችል ሲገልፁም የድንበሩ ፀብ እልባት ካገኘ በኋላ ሁለቱ ሀገሮች መሠረታዊ የሆኑ ችግሮቻቸውን ቁጭ ብለው ለመወያየት የሚያደርጉት ጥረትና ውጤቱም አስተማማኝ ሰላም ሊያስገኝ እንደሚችልና ሁለቱም ሃገሮች ሊረኩበት የሚችል ሁኔታ ከተፈጠረ የዓለም አቀፍ ማሕበረሰብ ያንን የመቀበል ጉዳይ ያን ያህል የሚያስጨንቅ አይሆንም ሲሉ በቃለ ምልልሱ ገልፀዋል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ሐምሌ 12 ቀን 1991</a></p>

</body>
</html>	
