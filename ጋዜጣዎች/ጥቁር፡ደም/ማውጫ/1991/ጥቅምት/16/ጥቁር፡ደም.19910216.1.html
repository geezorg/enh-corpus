<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ኤርትራ የመሪዎች ሸምጋይ ኮሚቴ እንደገና ለመጪው ኅዳር ወር ተራዘመ በዋጋድጉ ይሰበሰባል!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ-ኤርትራ የመሪዎች ሸምጋይ ኮሚቴ እንደገና ለመጪው ኅዳር ወር ተራዘመ በዋጋድጉ ይሰበሰባል!!</h2>


<p>ኢትዮጵያንና ኤርትራን በሰላማዊ መንገድ እንዲያግባባ በመሪዎች ስብሰባ የተሰየመው የመሪዎች ሸምጋይ ኮሚቴ በመጪው ሕዳር ወር መጀመሪያ ላይ በዋጋድጉ ተገናኝቶ እንደሚወያይ ተገለፀ።</p>

<p>የመሪዎቹ ሸምጋይ ኮሚቴ በዋጋድጉ የሚሰበሰበው የሁለቱን ሀገሮች መሪዎች በተጠናል ካነጋገረ በኋላ የማግባቢያ አሳቡን ለሁለቱም ሀገር መሪዎች ያቀርባል።</p>

<p>ይኼው የመሪዎች የሽምግልና ልዩ ኮሚቴ የተሰየመው አአድ ባለፈው ሰኔ ወር ባካሄደው 34ኛው የመሪዎች ጉባዔ ላይ የኤርትራ መንግሥት በኃይል ከያዘው የኢትዮጵያ ግዛት እንዲወጣ ውሳኔ ባስተላለፈበት ወቅት መሆኑ ታውቋል።</p>

<p>በአሜሪካና በሩዋንዳ መንግሥታት ሸምጋይነት የቀረቡትና በአፍሪካ አንድነት የመሪዎች ጉባዔ ተቀባይነት ያገኙት የሰላም ሀሳቦች የኤርትራ ሠራዊት ከባድመና ከአካባቢው ለቆ እንዲወጣና ከወረራው በፊት በስፍራውየነበረው የሲቪል አስተዳደር ተመልሶ እንዲቋቋም የሚጠይቁ ናቸው።</p>

<p>ውሳኔዎች በተጨማሪም የሁለቱ ሀገሮች የድንበር ውዝግብ ከቅኝ ገዢዎች ጋር በተደረጉ ስምምነቶችና በስምምነቶቹ ላይ ተግባራዊ ሊሆኑ በሚችሉ ዓለም አቀፍ ሕግጋት መሠረት በባለሙያዎች ቡድን ተሳትፎ በሰላም እንዲፈታ የሚል እንደሚገኝበት ይታወሳል።</p>

<p>የኤርትራ መንግሥት በሸምጋዮቹ የቀረበውንና በአፍሪካ አንድነት ድርጅት የሚኒስትሮችና የመሪዎች ጉባኤ የፀደቀውን ይህንኑ ውሳኔ ሳይቀበል መቅረቱ ይታወቃል።</p>

<p>ይህ በዚህ እንዳለ የተባበሩት መንግሥታት የፀጥታው ምክር ቤት የአፍሪካ መሪዎች በዋጋድጉ ጉባዔያቸው የኤርትራ መንግሥት ባድመንና ከፊል ሽራሮን ለቆ እንዲወጣ ያሳለፉትን ውሳኔ በመደገፍ ሁለቱ ሀገሮች ከአፍሪካ አንድነት ድርጅት ጋር እንዲተባበሩ ጥያቄ አቅርቦ እንደነበር ታውቋል።</p>

<p>አንዳንድ የፖለቲካ ተንታኞች እንደሚሉት የኤርትራ መንግሥት የመሪዎቹ ሸምጋይ ኮሚቴ በመጪው ሕዳር ወር ላይ ለሚያቀርቡለት የሽግልና ሀሳብ ላይ ቀድሞ ከነበረው አቋሙ ምንም ዓይነት የመለዘብ ሁኔታ እንደማያሳይና ስብሰባው ያለውጤት ሊበተን እንደሚችል ከወዲሁ ያላቸውን አስተያየት ገልፀዋል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ጥቅምት 16 ቀን 1991</a></p>

</body>
</html>	
