<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሻዕቢያ መንግሥት የታገቱት ዕቃዎች በአፋጣኝ እንዲመለሱ ክትትሉ ቀጥሏል!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሻዕቢያ መንግሥት የታገቱት ዕቃዎች በአፋጣኝ እንዲመለሱ ክትትሉ ቀጥሏል!!</h2>
 

<p>የሻዕቢያ መንግሥት ከግንቦት ወር 1990 ዓ.ም ጀምሮ በአሰብና በምፅዋ ወደቦች ያገታቸውን የገቢና የውጪ ንግድ ዕቃዎች በሙሉ ያለ አንዳች ቅድመ ሁኔታ በአፋጣኝ ለኢትዮጵያውያን ባለንብረቶቹ እንዲመልስ ቀደም ሲል መንግሥት የመሠረታቸውን ክሶች በመከታተል ላይ እንደሚገኝ የትራንስፖርት መገናኛ ሚኒስቴር አስታወቀ።</p>

<p>የሻዕቢያ መንግሥት ዓለም አቀፍ የባሕር ሕጐችንና ስምምነቶችን በመፃረር በወደቦቹ አግቶ ያስቀራቸውን የኢትዮጵያን የንግድ ዕቃዎች በአፋጣኝ እንዲመልስ የሚጠይቀውን ክስ በመከታተል ላይ እንደሚገኝ ያስታወቀው ይኸው የሚኒስቴር መ/ቤት ባለፈው ሐሙስ ጥቅምት 5/1991 ዓ.ም ባወጣው መግለጫ ኢትዮጵያ በአሰብና በምጽዋ ወደቦች የታገቱባትን ዕቃዎች እንዲመለሱላት ክሱን ያቀረበችው ለምስራቅና ደቡብ አፍሪካ የጋራ ገበያና በእንግሊዝ ሀገር ለሚገኘው ዓለም አቀፍ የባህር ድርጅት እንደሆነም አስታውቋል።</p>

<p>ሻዕቢያ ከጣሳቸው ሕጐች የዕቃ ማስተላለፍ መብትን በተመለከተ የባርሴሎና ስምምነትና ደንብ፣ የወደብ አልባ ሀገሮችን የትራንዚት ንግድ በተመለከተ የተደረገው የኒውዮርክ የተባበሩት መንግሥታት የባህር ሕግ ስምምነቶች ዋና ዋናዎቹ እንደሆኑ የሚታወቅ ነው።</p>

<p>ይሁን እንጂ የሻዕቢያ መንግሥት በሕገ ወጥ ድርጊቱ የኢትዮጵያን የገቢና የውጭ ዕቃዎችን አግቶ መያዙ ሳያንሰው ኢትዮጵያ በኤርትራ ወደቦች መገለገል ማቆሟንና በኤርትራ ባህር ክልል ውስጥ የሚንቀሳቀሱ መርከቦችን በአየር ለማጥቃት እያስፈራራች ነው በማለት በዓለም አቀፍ የባህር ድርጅት ክስ ማቅረቡም የሚታወቅ ነው። ይሁን እንጂ የዓለም አቀፍ የባህር ድርጅት ክሱን አስመልክቶ በሰጠው ውሳኔ ኢትዮጵያ በመረጠችው ወደብ የመጠቀም መብቷ የተከበረ መሆኑን በመግለፅ ክሱን ውድቅ እንዳደረገበት ይኸው መግለጫ ያስረዳል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ጥቅምት 9 ቀን 1991</a></p>

</body>
</html>	
