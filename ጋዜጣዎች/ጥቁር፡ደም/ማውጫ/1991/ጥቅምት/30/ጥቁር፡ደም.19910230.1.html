<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሔራዊ የፖሊዮ ክትባት ዘመቻ ዛሬ ይጠናቀቃል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የብሔራዊ የፖሊዮ ክትባት ዘመቻ ዛሬ ይጠናቀቃል</h1>


<p>በዓለማችን የፖሊዮ (የልጅነት ልምሻ) በሽታ አለባቸው ከሚባሉት ጥቂት የዓለም ክፍሎች ኢትዮጵያ አንደኛዋ በሆነችበት በዚህ ዓመት በ2 ዙር በሚካሄደው የፖሊዮ ክትባት ዘመቻ ዕድሜያቸው ከ5 ዓመት በታች የሆኑ ወደ 10ሺህ የሚሆኑ ሕፃናት ተጠቃሚ እንደሚሆኑና የመጀመሪያ ዙር ዘመቻውም ከጥቅምት 27 እስከ ዛሬ እሁድ ጥቅምት 29 በ32 ሺህ የክትባት ጣቢያዎች መካሄዱ ተገለፀ።</p>

<p>ለዚህ የፖሊዮ ክትባት መርህ ግብር ከ30 ሺህ በላይ የክትባት ጣቢያዎች በጤና ድርጅቶች በቀበሌዎች በአብያተክርስቲያናት በመስጊዶች፣ በገበያና በመሳሰሉት ሥፍራዎች የተዘጋጁ ሲሆን 90 ሺህ የጤና ባለሙያዎችና በጐ ፈቃደኞች ተሳትፈዋል (የሲቪል የሠራዊቱም አባላት)</p>

<p>በሀገራችን የፖሊዮ ክትባት በዘመቻ መልክ መስጠት የተጀመረው ከ3 ዓመት በፊት ሲሆን የመጀመሪያው ዘመቻ የተካሄደው በዘጠኝ የሀገሪቱ ከተሞች ብቻ ነበር። በወቅቱ እንደተነገረው በዚህ ዘመቻ በእቅድ ከተያዘው ከግማሽ በላይ የሚሆኑ ሕፃናት ተከትበዋል። ከዚህ ቀጥሎ ባለፈው ዓመት ከፍተኛ ዝግጅት የትደረገበት ሀገር አቀፍ የፖሊዮ ክትባት ዘመቻ ተደረገ። በዚህ ዘመቻ የሮተሪ ክለብ የተለያዩ አስተዋጽኦ ያደረገ ሲሆን ብዛት ያላቸው የክለቡ አባል ባለሞያዎችም በክትባቱ ዘመቻ ተሰማርተው ነበር። መርሐ ግብሩም ከ5 ዓመት በታች የሆናቸውንና በእስታስቲክስ የሚታወቁትን በሀገሪቱ ይገኛሉ የተባሉትን 10 ሚሊዮን ሕፃናት ለመከተብ ነበር። ሆኖም በግልጽ የሚታወቁትን በሀገሪቱ ይገኛሉ የተባሉትን የ10 ሚሊዮን ሕፃናት ለመክተብ ነበር። ሆኖም በግልጽ በሚታወቁት የመገናኛ የባህልና አንዳንድ የፀጥታ ችግሮች ምክንያት ሁሉንም ለማዳረስ ባይቻልም 95% ውጤት አስገኝቶ ነበር። የዘንድሮው የፖሊዮ ክትባት ዘመቻ በሁለት ዙር የሚጠናቀቅ ሲሆን የመጀመሪያው ባለፈው ዓርብ ጥቅምት 27 ተጀምሮ ዛሬ እሁድ ጥቅምት 29/1991 ይጠናቀቃል። ሁለተኛው ዙር ደግሞ ሕዳር 25-26፣ እና 27 ይካሄዳል።</p>

<p>በዘንድሮው ዓመት በተካሄደውና በሚካሄደው ብሔራዊ የፖሊዮ ዘመቻ የተባበሩት መንግሥታት ዓለም አቀፍ የልማት ድርጅት 2 ሚሊዮን 971 ሺህ ዶላር፣ ዓለም የበሽታ ቁጥጥርና መከላከል ማዕከል አንድ ሚሊዮን 927 ሺህ ዶላር፣ ሮተሪ ኢንተርናሽናል 600 ሺ ዶላር፣ ሮተሪ ፖሊዮ ኢትዮጵያ 105 ሺህ ዶላር፣ ሌሎች ደግሞ 700 ሺህ ዶላር በአጠቃላይ ዩኒሴፍን ጨምሮ 6 ሚሊዮን 853 ሺህ ዶላር ለግሰዋል። እንደጤና ጥበቃ መግለጫ ወጪው በሙሉ የተሸፈነው በዕርዳታ ሰጪ ድርጅቶች ሲሆን ኢትዮጵያ ይህንን በተለይ አሁን ባለችበት ሁኔታ መሸፈን አይቻላትም ነበር።</p>

<p>በብሔራዊ ደረጃ ለ3 ጊዜ ለተካሄደው ለፖሊዮ ክትባት መርሀ ግብሩ በጠቅላላው 40 ሚሊዮን 350 ሺህ 112 ብር ወጪ የተደረገ ሲሆን ከ11 ሚሊዮን ብር በላይ ግምት ያለው 5 ሚሊዮን ዶዝ የፖሊዮ፣ 530 ሺ 600 ዶዝ የኩፍኝ መድኃኒት እና 36 ሺህ የቫይታሚን ኤ ጠብታ እንዲሁም 870 ሺህ የሚሆኑ የክትባት መሣሪያዎች ተዘጋጅተው ለየክልሉ ተሰራጭቷል። በዘንድሮው ዓመት በ2 ዙር በሚካሄደውም ዘመቻ ዕድሜያቸው ከ5 ዓመት በታች የሆኑ 9 ሚሊዮን 92 ሺህ 851 ሕፃናት ይጠቀማሉ ተብሎ በመርሀ ግብሩ የተያዘ ሲሆን ዘመቻውም በሀገራችን ብቻ የሚወሰን ሳይሆን በሱዳንና በኬንያ ጠረፎች አካባቢም ድንበር ዘለል ክትባት ይሰጣል።</p>

<p>በኢትዮጵያ ወደ 80 ሺህ የሚደርሱ የፖሊዮ ተጠቂዎች መኖራቸው የተገመተ ሲሆን ከ2 ዓመት በኋላም የፖሊዮ በሽታ ከኢትዮጵያም ከዓለምም ምድር ይጠፋል ተብሎ ተገምቷል። የፖሊዮ ዘመቻ ከመካሄዱ አንድ ቀን በፊት ሕፃናት ሰላማዊ ሰልፍ ያደረጉ ሲሆን ጠ/ሚ/ሩ ቢሮ ሕፃናት ቀርበው ባቀረቡት የመብት ጥያቄ ወላጆች ልጆቻቸውን የማስከተብ ግዴታ ይግቡ ብለዋል።</p>

<p>ሀገራችን በተለይ በአሁኑ ወቅት ከሻዕቢያ መንግሥት ጋር ወታደራዊ ፍጥጫ ላይ እያለች ይህንን ዘመቻ ማካሄዷ ትልቅ ግምት አሰጥቷታል።</p>


<p class="align-center"><a href="/Gazettas/TikurDem/info/TikurDem.sera.html">ከ30 ቀን 1991</a></p>

</body>
</html>	
