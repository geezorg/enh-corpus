<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፊልም ኮርፖሬሽን መፍረስ የስነ-ጥበብና ፈጠራ ሥራን ያከስማል ተባለ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፊልም ኮርፖሬሽን መፍረስ የስነ-ጥበብና ፈጠራ ሥራን ያከስማል ተባለ!!</h1>


<p>በሀገራችን ብቸኛው የፊልም ኮርፖሬሽን በአዋጅ እንዲፈርስ መወሰኑ የስነ ጥበብና ፈጠራ ሥራን እንደሚያኮሰምንና ይህ ዓይነቱም ውሳኔ ከአንድ ለዕድገት ከተሰለፈ መንግሥት እንደማይጠበቅ የውስጥ አዋቂዎች ለጋዜጣችን አስታወቁ።</p>

<p>እንደውስጠ አዋቂዎቹ መግለጫ በሀገራችን የፈጠራና የስነ ጥበብን ሥራ ለማበልፀግ ሲባል በደርግ መግንሥት ብዙ ገንዘብና ሀብት ፈሶበት የተመሠረተው የፊልም ኮርፖሬሽን ገና ከጅምሩ ሁነኛ ባለሙያ ባይመደብለትምና ተገቢው ትኩረት ባይሰጥውም በሀገራችን የሲኒማ ጥበብን በማስተዋወቁና ለሲኒማ (ፊልም) ሥራ መሠረት የሆኑ ዓበይት ተግባራትን የፈፀመ በመሆኑ አበረታች ጅማሮች እንደነበሩበት ሲታወቅ ድክመትና ችግሩ ተገምግሞ የሚጠናከርበትና የሚሻሻልበት መንገድ መፈጠር ሲገባው እንዲፈርስ መወሰኑ ለአንድ ለሀገር ዕድገትና ለፈጠራ ሥራ ትኩረት ከሚያደርግ መንግሥት አይጠበቅም ብለዋል።</p>

<p>ባለፈው ማክሰኞ የሕዝብ ተወካዮች ምክር ቤት ኮርፖሬሽኑን ለማፍረስ ሲወስን ይህም የመሰለ ስንት ወጪ የወጣበትና የተደከመበት ድርጅት እንዲፈርስ ሐሳብ የቀረበበትን መግለጫ በሰፊው ሊወያይበትና ለባለሙያዎች ሊመራ ይገባው ነበር።</p>

<p>ኮርፖሬሽኑ በ1979 ዓ.ም ገና ሲቋቋም በመላው ኢትዮጵያ በርካታ ሲኒማ ቤቶች በሚገኙበት በኤትርራም ያሉትን ጨምሮ 28 ሲኒማ ቤቶችን ሲያስተዳድር ቢቆይም 1983 ዓ.ም ማለትም ገና ስራውን በማንቀሳቀስ ላይ እንዳለ በ1983 12ቱን ሲኒማ ቤቶች የኤርትራ መንግሥት በመውሰዱ ቀሪዎቹን 16 ሲኒማ ቤቶች እስከ 1985 ዓ.ም ድረስ ይዞ ቆይቷል።</p>

<p>ኮርፖሬሽኑ ከመጋቢት 30/1989 ዓ.ም ጀምሮ በሥሩ የቀሩትን ሲኒማ ቤቶች ለየክልል አስተዳደሩ ም/ቤቶች በእጃቸው ከሚገኙት ንብረቶች ጋር እንዲያስረክብ በመንግስት በመወሰኑ የገቢ ምንጭ ለማጣት ከመቻሉም በፊት በሌላም ሥራ ታሪክ በቂ የእንቅስቃሴ ጊዜ በማጣቱ ርባና ያለው ውጤት ላያስመዘግብ ምክንያት ሆኖታል።</p>

<p>ገና ከአመሰራረቱ በርካታ እንቅፋቶች የተጋረጡበት ይኸው ኮርፖሬሽን የነበረው በጀት አነስተኛ ከመሆኑም በላይ ከፍተኛ መዋዕለ ነዋይ አፍስሶ ፊልም በማምረት ለገበያ የማቅረብ ባህልም በሀገራችን ባለመኖሩ ይህን ለመንግሥት በማሳመን ውል ያለው ተግባር (ውጤት) ማስመዝገብ አለመቻሉንም የውስጥ አዋቂ ምንጮቹ አረጋግጠው ከውጭ ፊልም አስመጥቶ ገቢ እንዳያስገኝም ሲኒማ ቤቶቹ ስለተወሰዱበት የገቢ ምንጩ ሊደርቅ መቻሉን ገልፀዋል።</p>

<p>ኮርፖሬሽኑ እንደማንኛውም የልማት ድርጅት ትርፍ ለማስገኘት የሚችልበት ሁኔታ ያልተመቻቸለት ቢሆንም አንድንድ ጅምሮቹና ዕቅዶቹ አበረታችና በረጅም ጊዜ ውጤት እጅግ ትርፋማ ሊሆን ይችል እንደነበር የሚናገሩት እኒሁ የውስጥ አዋቂዎች ኮርፖሬሽኑ በማነህ ማነሽና በግርግር መፍረሱ ለሀገራችን የፈጠራና የስነ-ጥበብ ሥራ መኮስመን አንደኛው ምክንያት ሊሆን እንደሚችልም ተናግረዋል።</p>

<p>የማፍረሻውን ረቂቅ አዋጅ በመቃወም ሐሳባቸውን ያቀረቡት የውስጥ አዋቂዎች ኮርፖሬሽኑ ከመንግሥት ሁነኛ እገዛ ቢደረግለትና እንደአመሰራረቱ በየክልሉ ያሉትን ሲኒማ ቤቶች በሥሩ እንዲያስተዳር ቢደረግ ትርፋማነቱ አጠራጣሪ አለመሆኑን አሁንም ቢሆን አለበት የተባለውን ዕዳ ለመክፈል የሚያስችለው ንብረት ያለው መሆኑንም ተናግረዋል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ጥቅምት 2 ቀን 1991</a></p>

</body>
</html>	
