<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ተቃዋሚ ኃይላት የኢትዮጵያ መከላከያ ሠራዊትን ለማገዝ ተስማሙ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርትራ ተቃዋሚ ኃይላት የኢትዮጵያ መከላከያ ሠራዊትን ለማገዝ ተስማሙ!!</h2>


<p>ባለፈው ማክሰኞ ምሽት በዐረብኛ ቋንቋ ከካርቱም የተሰራጨው የሻዕቢያ መንግሥት ተቃዋሚ ኃይላት ድምፅ የኢትዮጵያ መከላከያ ሠራዊት በድንበሩ ውዝግብ እንዳይሰፍን በአምባገነንነት የተቀመጠውን የሻዕቢያን መንግሥት ለመገርሰስ እስከተነሳ ድረስ ማንኛውንም ዓይነት ድጋፍ እንደሚያደርጉ ለመጀመሪያ ጊዜ ይፋ አወጡ።</p>

<p>የሻዕቢያን መንግሥት በመገርሰስ በምትኩ የሁሉንም ኤርትራውያን መብት የሚያስጠብቅ ዲሞክራሲያዊ መንግሥት ለመመስረት በአሁን ጊዜ በርካታ ተቃዋሚ ኃይላት የተቋቋሙ ሲሆን ኢትዮያም ውስጥ በኢትዮጵያ መንግሥት የሚደገፉ ጠንካራ ተቃዋሚዎች እንዳሉ ይነገራል። ቀደም ሲል እኒህን በሚመለከት አንዳንድ ምንጮድ አስተያየት የሰጡ ሲሆን የኢትዮጵያ መከላከያ ሠራዊት በጦርነቱ በለስ ከቀናው እኒህ ኢትዮጵያ ውስጥ የሚንቀሳቀሱት ጠንካራ ተቃዋሚ ኃይላት የሻዕቢያን መንግሥት ያለጥርጥር ይተካሉ። በዚህ ረገድ የሻዕቢያ ሬድዮ ባለፈው ሰሞን የኢትዮጵያ መንግሥት የኤርትራ ተቃዋሚ ኃይላት በመርዳት ላይ ቢገኝም ይህን በማድረጉ ዓላማው ሊሳካለት እንደማይችል በፌዝ መልክ በራዲዮ ፕሮግራሙ ሐተታ ማቅረቡ ይታወሳል።</p>

<p>የአንድነት ግንባር ፈጥረው ወታደራዊ ጥቃት በተለያዩ አቅጣጫዎች በመሰንዘር በመንቀሳቀስ ላይ ከሚገኙ የኤርትራ ተቃዋሚ ኅያላት መካከል «ሕዝባዊ ዲሞክራሲያዊ ኃይልታት ኤርትራ» የሚባሉት ዋንኞቹ ሲሆኑ እነዚህም፦ ሕዝባዊ ዴሞክራሲያዊ ግንባር ሓርነት ኤርትራ የቀድሞው ጀብሃ(ሳገም)፣ ዴሞክራሲያዊ ምንቅስቃስ ሓርነት ኩናማ ኤርትራ፣ ሰውራዊ ዲሞክራሲያዊ ግንባር ኤርትራ በመባል ይታወቃሉ።</p>

<p>ከተቃዋሚ ኃይላቱ ዝርዝር ዘገባ ለመረዳት እንደተቻለው ሁሉንም ተቃዋሚ ኃይላት በሚያስማማቸው የሻዕቢያን ሥርዓት የመደምሰስ ትግል የኢትዮጵያ መከላከያ ሠራዊት እስከተሰለፈ ድረስ ማንኛውም ዓይነት ድጋፍ ለማድረግ ዝግጁ ናቸው።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ጥር 24 ቀን 1991</a></p>

</body>
</html>	
