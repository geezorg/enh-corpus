<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግዳጅ ፈቃድና የተሰጣቸውና እንዲባረሩ የተወሰነባቸው ኤርትራውያን ወደሥራ ገበታቸው እየተመለሱ ነው!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የግዳጅ ፈቃድና የተሰጣቸውና እንዲባረሩ የተወሰነባቸው ኤርትራውያን ወደሥራ ገበታቸው እየተመለሱ ነው!!</h2>
<h3 class="align-center">ከአ/አበባ እየተባረሩ ከመቀሌ የሚመለሱበት ጉዳይ አነጋጋሪ ሆኗል!</h3>


<p>የኢትዮጵያ ባለሥልጣናት ባወጡት መስፈርት መሠረት ከኢትዮጵያ ወደሀገራቸው እንዲሸኙ ከተደረጉትና የግዳጅ የዕረፍት ፈቃድ ከተሰጣቸው መካከል ከፊሎቹ አነጋጋሪና አሳማኝ ባልሆነ ምክንያት ወደሥራ ገበታቸው በመመለስ ላይ እንደሚገኙ የጥቅሩ ደም ዋና ሪፖርተር ከአንዳንድ መ/ቤት ባልደረቦችና ወደሥራ ገበታቸው ከተመለሱት ጋር በመነጋገር አረጋገጡ።</p>

<p>በኢትዮጵያና በኤርትራ መካከል የድንበሩ ግጭት ይፋ ከወጣበት ጊዜያት አንስቶ ከሁለቱም ሀገሮች ተቃራኒ ዜጐችን የማባረሩ ዘመቻ በመጧጧፍ ላይ እንደሚገኝ ይታወቃል። ሁለቱም መንግሥታት ዜጐቼ ግፍ ተፈጽሞባቸዋል በማለት ለዓለም አቀፍ ህብረተሰብ ለሰብአዊ መብት ድርጅቶች፣ ለዲፕችና ለጋዜጠኞችም በተደጋጋሚ እያስታወቁ መሆኑ ይታውቃል። በተለይ በኤርትራ የተለያዩ ከተሞች የሚኖሩ ኢትዮጵያውያን ሴቶች እየተደፈሩና እየተዘረፉ ወንዶቹም በእስር እየማቀቁ ንብረታቸው እየተነጠቀ እየተገረፉና የተለያዩ ስቃይ እየደረሰባቸው እንኳን የመሥራት ነፃነትና መብት ሊያገኙ በኤርትራ ምድር እንዳይታዩ እየተደረጉ ናቸው።</p>

<p>የኢትዮጵያ መንግሥት በኤርትራ ሪፈረንደም የተሳተፉትንና የኤርትራ ዜግነት ያላቸውን፣ የኤርትራ ጦርነት የገንዘብም ሆነ የማቴሪያል እገዛ ያደረጉትን በስለላና በመረጃ አገልግሎት የሰጡትንና በጠቅላላው ለሀገሪቱ ደህንነትና ፀጥታ አስጊ ናቸው ተብለው የተገመቱትን ከኢትዮጵያ በማስወጣት ላይ ይገኛል። ከዚህም በላይ ቁልፍ ከሆኑና የተለያዩ የመንግሥት መ/ቤቶች ከላይ በተጠቀሰው መሥፈርት የተፈረጁ ኤርትራዊያን የግዳጅ የሥራ ፈቃድ ከነሙሉ ደመወዛቸው እየተሰጣቸው መውጣታቸው ይታወቃል።</p>

<p>ሰሞኑን ግን በተለያዩ ምክንያቶች ከሀገር የተባረሩትም ሆነ የግዳጅ ፈቃድ ተሰጥቷቸው ሥራቸውንካቆሙት መካከል «በማጣራት ሂደቱ ሊባረሩ እንደማይገባ ተረጋግጦላቸዋል» እየተባለ ወደሥራ ገበታቸውና ወደ ቀድሞ ኑሮአቸው በመመለስ ላይ ይገኛሉ።</p>

<p>በኢትዮጵያ ቴሌኮሚኒኬሽን በዓለም አቀፍ ኦፕሬተርነት ከሚሰሩት መካከል 12ቱ የግዳጅ ዕረፍት ተሰጥቷቸው የነበረ ሲሆ ሰሞኑን ከሁለቱ በስተቀር ቀሪዎቹ አሥር ኤርትራውያን ወደ ሥራ ገበታቸው ተመልሰዋል። ከተለያዩ ትምህርት ቤቶች፣ መ/ቤቶችና ዓለም አቀፍ ድርጅቶች በግዳጅ ፈቃድ ከወጡ በኋላ ሰሞኑን በመመለስ ስለሚገኙት ኤርትራውያን ጉዳይ ብዙ አስተያየት ሰጪዎች ግራ መጋባታቸው የገለጹ ሲሆን በመስፈርቱ መሠረት ወደሀገራቸው ከተሸኙም በኋላ «ጉዳያቸው ተጣርቷል» በሚል ሰበብ ከመቀሌ የሚመለሱት ኤርትራውያን ጉዳይ አነጋጋሪ እየሆነ ነው። ይህ ሁኔታ በአንዳንድ የፖለቲካ ተንታኞች እንደተገመተው በከፊል ኤርትራዊያን የሆኑት ባለሥልጣናት በሚያደርጉት ግፊትና ተፅዕኖ በመፈፀም ላይ የሚገኝና አደገኛ አዝማሚያ ያለው ነው።</p>

<p>በተመሳሳይ ዜና በትግራይ በኩል ወደሀገራቸው እንዲጓጓዙ ከተደረጉት መካከል አሁንም በተጓጓዙበት አውቶብስ የሚመለሱ ኤርትራውያን ጉዳይ ብዙዎችን ያነጋገረ ቢሆንም መንግሥት እስካሁን በዚህ ረገድ ምንም ዓይነት መግለጫ አልሰጠም።</p>

<p>በሌላ በኩል ደግሞ ከአፍሪካ ኢኮኖሚክ ኮሚሽን ወደ 5 የሚጠጉ ኤርትራውያን የተላለፈባቸው የማገጃ ትዕዛዝ እንዲነሳላቸው የተደረገ ሲሆን ቀሪዎቹ ወደየፈለጉበት ቢጓዙ የቪዛ ትብብር እንዲደረግላቸው ኢ.ሲ.ኤ እንደፃፈላቸውና እንዲያውም ቋሚ ሠራተኛ በመሆናቸውም በሌላው ማንኛውም ሀገር የድርጅቱ ቅርንጫፍ መ/ቤት እንዲሰሩ መፈቀዱ ተነግሯል።</p>


<p class="align-center"><a href="/Gazettas/TikruDem/info/TikurDem.sera.html">ከጥቁር ደም መስከረም 4 ቀን 1991</a></p>

</body>
</html>	
