<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን በአንድ ወር ጊዜ ውስጥ ከኢትዮጵያ ይወጣሉ ተባለ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኤርትራውያን በአንድ ወር ጊዜ ውስጥ ከኢትዮጵያ ይወጣሉ ተባለ!!</h1>
<h3 class="align-center">ከኢትዮጵያ 17ሺህ ኤርትራውያን ከኤርትራ ከ5ሺህ በላይ ኢትዮጵያውያን ተባረዋል!!</h3>
<h3 class="align-center">ከ30ሺህ በላይ ኢትዮጵያውያን ወጣቶች በኤርትራ በሞት አፋፍ ላይ ይገኛሉ!!</h3>


<p>ከትላንት ወዲያ ምሽት የአሜሪካን ድምፅ ራዲዮ የአማርኛው ፕሮግራም ባሰራጨው ዘገባ ከኢትዮጵያ የሚወጡ ዘገባዎች ኤርትራውያን ሀገሪቱን ለቀው እንዲወጡ መንግሥት የአንድ ወር የጊዜ ገደብ መስጠቱን አመልክቷል።</p>

<p>እንደ ራዲዮው ትንታኔ ዘገባዎቹ በመዲናይቱ ያሉትን ስማቸው ያልተገለጸ ዲፕሎማቶችን ጠቅሰው ውሳኔው በሁለቱ ሀገሮች መሀከል ከተፈጠረው የድንበር ግጭት ጋር በተያያዘ የፀጥታ ጉዳይ (ሁኔታ) ጋር የተወሰደ እርምጃ ነው ማለታቸውን ይገልጻሉ። እርምጃው በልዩ ልዩ ኤምባሲዎች፣ ዓለም አቀፍ ድርጅቶችና መንግሥታዊ ባልሆኑ አካላት ቁጥጥር የሚሰሩ ኤርትራውያን እንደሚመለከት ዘገባው ይገልጻል። በዚህ ረገድ ከኢትዮጵያ መንግሥት የተሰጠ አስተያየት የለም።</p>

<p>የአሜሪካን ድምፅ አያይዞ እንደገለፀው ግጭቱ ከተፈጠረ ጀምሮ ኤርትራ 17ሽህ ዜጐቿ ከኢትዮጵያ የተባረሩባት መሆኑን ያሳወቀች ሲሆን ኢትዮጵያ በበኩሏ ባለፉት 3 ወራት ጊዜ ውስጥ ኤርትራ ከ5ሺህ በላይ የሚሆኑ ኢትዮጵያውያንን አባራለች በማለት ትከሳለች።</p>

<p>ሰሞኑን ከአሰብ አዲስ አበባ የገቡና ከአስመራም ዛላንበሳ የደረሱ ተፈናቃዮች እንደገለጹት በአሁኑ ጊዜ ከኤርትራ በርካታ ገንዘብ ከፍለው ለመውጣት ያልተቻላቸው ኢትዮጵያውያን በረሀብ እያለቁ፣ ሬሣቸው መቀበርያ አጥቶ የትም እንደሚጣሉ በኮንቴነር ውስጥ እንደዕቃ እየታሸጉ ሕይወታቸው የሚያልፈውና ቀይ ባህር ተብሎ በሚጠራው አስፈሪና ዘግናኝ እስር ቤት በየዕለቱ የሚያልቁት ኢትዮጵያውያን ቁጥር እየጨመረ መሄዱን እንባ እየተናነቃቸው ገልፀዋል።</p>

<p>ከአሰብ በኩል ተፈናቅለው የመጡት ኢትዮጵያውያንም አሰብ በአሁን ጊዜ ምንም ዓይነት እንቅስቃሴ ስለማይደረግባትና ኢትዮጵያውያኑም የሥራ ዕድል ሊያገኙ ስለማይቻላቸው ኢትዮጵያውያኑ እህልና ምግብ በማጣት በቀን ከ40 በላይ የሚሆኑት እንደቅጠል ይረግፋሉ። በዚሁ ላይ በግርፋት፣ በእስርና በመንገላታት የሚያልቀው በቀላል አሀዝ የሚቆጠር አይደለም። በአስመራም ቁጥራቸው ወደ 30ሺህ የሚጠጋ ወጣት ኢትዮጵያውያን በከፋ ሁኔታ ላይ የሚገኙ ሲሆን እስከ ሁለት ሣምንታት አንድ መፍትሄ ካልተገኘ ወይ እንዳለ ያልቃሉ አለበለዚያ ራሳቸውን ይገድላሉ።</p>

<p>አንዳንድ ተፈናቃዮች እንደሚናገሩት በአሰብ የሚገኙ ኢትዮጵያውያን ወደሀገራቸው ለመመለስ ቢፈልጉም የሻዕቢያ ሹሞች ከአቅም በላይ የሆነ ገንዘ እንዲከፍሉ ከማስገደዳቸውም በላይ የግዳጅ ወሲብ በመፈፀም እዚሁ ሞታችሁ ሬሳችሁ የአፈር ማዳበሪያ ይሆናል በማለት፣ እናንተ አህያ ናችሁ በማለት በየትኛውም አረመኔ መንግሥት ተፈጽሞ የማያውቅ ኢሰብዓዊ ድርጊት እንደሚፈጽሙባቸው ተናግረዋል።</p>

<p>በእጅጉ የሚዘገንነው ደግሞ ኢትዮጵያውያንን የረዳ ኤርትራዊ ተይዞ እንደሚታሰርና እስከ 500 ናቅፋም እንደሚከፍል ተፈናቃዮቹ ይናገራሉ።</p>

<p>ባለፈው ነሐሴ 6 አፈጉባዔ ዳዊት ዮሐንስና የኢትዮጵያ የውጭ ጉዳይ ሚኒስትር ለጀርመን ም/ቤት ባለሥልጣናት ከኢትዮጵያ ስለሚወጡ ኤርትራውያን ገለፃ ያደረጉ ሲሆን በዚሁ ገለፃቸው ከኢትዮጵያ የሚወጡት ኤርትራውያን ሥርዓት ባለው ሁኔታና መብታቸው ተጠብቆ ሲሆን ሳዋ የሰለጠኑ ኤርትራውያን ግን በጦር ልውውጥ መልክ ካልሆነ በስተቀር እንዲወጡ አይፈቀድላቸውም።</p>

<p>በነሐሴ መጀመሪያ አካባቢ ከትግራይ፣ ከወሎና ከጐንደር የተባረሩ ኤርትራውያን ወደሀገራቸው የገቡ ሲሆን ከትግራይና ከወሎ የተባረሩ 800 ኤርትራውያን በዛላንበሳ በኩል የኤርትራ ባለሥልጣናት የተቀበሏቸው መሆኑን ገልፀዋል። በጐንደር አካባቢ የተባረሩት 110 ኤርትራውያን ደግሞ በኦሞሀጀር በኩል የገቡ ሲሆን እንደኤርትራውያን ባለሥልጣናት ገለፃ ከነሐሴ 1 እስከ ነሐሴ 4/1990 ዓ.ም. 2 ሺህ ኤርትራውያን ከኢትዮጵያ ኤርትራ ገብተዋል።</p>

<p>የኤርትራ መግንሥት ከ153 ሚሊዮን በላይ ተወስዶባቸዋል የሚላቸውን ከኢትዮጵያ የተባረሩ የዜጐቹን ብዛት ከ15,00 በላይ ያደርጋቸዋል።</p>

<p>ይህ በዚህ እንዳለ በዚህ ወር መጀመሪያ የኤርትራ መንግሥት ለበርካታ ወራት በአሰቃቂ ሁኔታ አግቶ ካቆያቸው ኢትዮጵያውያን መካከል 189 የሚሆኑንት በዛላንበሳ ግንባር በኩል የሸኛቸው መሆኑ የተገለፀ ሲሆን ይህ ርምጃ ሆን ተብሎ ተፈናቃዮቹ ላይ በግንባር አደጋ እንዲደርስባቸው የተደረገ መሆኑን ኢትዮጵያ ከሳለች።</p>

<p>ኤርትራውያን ከሀገራቸው የሚያባርሯቸውን ኢትዮጵያውያን አሰቃቂ ሁኔታ እየተፈፀመባቸው መሆኑ እየታወቀ በኤርትራ የሚገኙ ምዕራባውያን ዲፕሎማቶች ኢትዮጵያ ኤርትራውያንን የምታባርረው ከፀጥታ ጉዳይ ጋር በተያያዘ ሁኔታ ብቻ አይደለም የሚል አቋም ይዘዋል። በኤርትራ የኢትዮጵያውያንን ስቃይና መከራም ግምት ውስጥ አላስገቡትም። በአንፃሩ የሻዕቢያ ራዲዮ በኢትዮጵያ የሚገኙ ኤርትራውያን ከተኙበት ከሥራ ቦታቸውና ከየመንገዱ እየታፈሱ ለወራት ከታሰሩ በኋላ እንደሚባረሩ ስቃይና ችግር እንደሚደርስባቸው በብዙ ሺህ የሚቆጠሩ ኤርትራውያን በርካታ ቤተሰቦቻቸን ያለመጠለያ ጥለው መሰደዳቸውን ዘግቧል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ነሐሴ 10 ቀን 1990</a></p>

</body>
</html>	
