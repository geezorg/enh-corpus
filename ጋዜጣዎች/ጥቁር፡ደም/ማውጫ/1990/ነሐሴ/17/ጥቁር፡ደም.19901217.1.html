<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ዋና ተቀናቃኝ ኃይሎች በአሰብ ጉዳይ ግንባር ፈጠሩ!!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሻዕቢያ ዋና ተቀናቃኝ ኃይሎች በአሰብ ጉዳይ ግንባር ፈጠሩ!!</h2>
<h3 class="align-center">አሰብ የኢትዮጵያውያን አፋር ነች!</h3>

 
<p>በአሁን ጊዜ በውስጥም በውጭም በመሆን የሻዕቢያን መንግሥት እንደኮንጐው ዲሞክራቲክ ሪፐብሊክ መንግሥት ወጥረው የያዙት ተቀናቃኝና ተቃዋሚ ኃይሎች በአሰብ ዙሪያ በባሕርም በየብስም የሽምቅ ውጊያ የጀመሩ ሲሆን አሰብና አካባቢዋ የኢትዮጵያውያን አፋሮች መሆኗን በማረጋገጥ ጭምር እንቅስቃሴ ማድረጋቸውን ከአካባቢው ተፈናቅለው አዲስ አበባ የደረሱ አንድ በአሰብ ከ25 ዓመታት በላይ የኖሩ አዛውንት ተናገሩ።</p>

<p>ሼህ በሽር ዑመር በመባል የሚታወቁት በአሰብ ቅመማ ቅመም በመነገድ ይተዳደሩ የነበሩት እኒህ አረጋዊ በተለይ ለጥቁር ደም ሪፖርተር እንዳሳወቁት አሰብ በአሁን ጊዜ ፍፁም የተራቆተች ከመሆኗም በላይ ነዋሪውም ከፍተኛ የጦር አውድማ ትሆናለች በሚል ስጋት እየነቀለ መውጣቱን ገልፀው የሻዕቢያ መንግሥትም የኢትዮጵያ መከላከያ ሠራዊትና ተቃዋሚ ኃይሎች ያጠቋታል በሚል በፈንጂ እንደታጠረች ተናግረዋል።</p>

<p>እኒሁ አረጋዊ እንደተናገሩት በሻዕቢያ ተዳክሞ የነበረው ጀብሃ በአሁን ጊዜ ራሱን እያንሰራራ ሲሆን ከአርዱፍና ከኢትዮጵያ አፋር ንቅናቄ ኃይሎቾ እንዲሁም በሱዳን ከሚገኙት እስላሚክ ጀሀድ ጋር ግንባር በመፍጠር አሰብን ለኢትዮጵያ አፋሮች እንድትሆን የማድረግ ሀሳብ እንዳለና ኢትዮጵያም ይህንን ቅንጅት ትረዳለች በማለት የሻዕቢያ ባለሥልጣናት በየአጋጣሚው ለሕዝቡና ለሠራዊቱ ሲገልጹ ማዳመጣቸውን ተናግረዋል።</p>

<p>የኢትዮጵያ አፋሮች በቀይ ባሕር ዳርቻ ከጫፍ እስከ ጫፍ የሚኖሩ እንደመሆናቸውና አካባቢው ከታሪክ ጀምሮ የነርሱ መሆኑን የሚናገሩት እኒህ አዛውንት ጀብሀ በማይረባ ምክንያት የመከፋፈል ሁኔታ ባያሳይ ኖሮ የሻዕቢያን መንግሥት በጣም ያሰጋው እንደነበር ገልፀው በአሁን ጊዜ ግን ኢትዮጵያዊ አፋሮችን በማቀፉና ከሌሎች የሻዕቢያ ተቀናቃኝ ኃይሎች ጋር በማበሩ ኃይሉን አጠናክሮ ዓላማውን ከግቡ ሊያደርስ እንደሚችል ገምተዋል።</p>


<p class="align-center"><a href="/Gazettas/TikurDem.html/info/TikurDem.sera.html">ከጥቁር ደም ነሐሴ 17 ቀን 1990</a></p>

</body>
</html>	
