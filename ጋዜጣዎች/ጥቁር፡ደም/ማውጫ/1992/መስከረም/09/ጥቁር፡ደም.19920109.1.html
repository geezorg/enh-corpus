<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመቶ የሚቆጠሩ የቀድሞ የሴት ወታደሮች ሜዳ ላይ ተጥለን ቀረን ይላሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመቶ የሚቆጠሩ የቀድሞ የሴት ወታደሮች ሜዳ ላይ ተጥለን ቀረን ይላሉ</h2>


<p>አዲስ አበባ፦ በቀድሞው መንግሥት መከላከያ ሠራዊት በልዩ ክፍል ከ4-26 ዓመት ድረስ አገልግለው የነበሩና ያለምንም የጡረታ አበል ወይም ድጐማ ከሠራዊቱ ተሰናብተው በችግር ላይ የሚገኙ 125 የሚሆኑ የበታች ሹሞችና ሴት ወታደሮች ባላቸው እውቀትና ችሎታ ሀገራቸውን ለማገልገልና ራሳቸውንና ቤተሰባቸውን ለመርዳት እንዲችሉ እስከ ጠ/ሚኒስትሩ ቢሮ ድረስ ለሚገኙ የተለያዩ የመንግሥት መስሪያ ቤቶች አቤቱታቸውን ቢያቀርቡም በፆታቸው ለሀገርና ለወገናቸውም በማገልገላቸው ብቻ ሜዳ ላይ ተጥለን ቀረን በማለት ከጥቁር ደም ዝግጅት ክፍሉ ድረስ በመምጣት የተሰማቸውን ቅሬታ በዝርዝር ገለፁ።</p>

<p>ሴት ወታደሮቹ መንግሥት በገባው ቃል መሠረት 1ኛ 45 ዓመት ለሞላቸው የቀድሞ ሠራዊት አባላት የጡረታ መብት ሲፈቅድ ለሴቶች ወታደሮች ያልተፈቀደ መሆኑንንና ሌሎችም ዕድሜያቸው ባለመድረሱ ተቀባይነት ማጣታቸውን 2ኛ ከቀድሞ ጦር አባላት ሙያተኞችን ሲያሰባስብ የሴት ወታደሮችን አይመለከትም በማለት መመለሳቸውን 3ኛ የቀድሞ ጦር አባላት በየወረዳው ተመዝገቡ የሚል ማስታወቂያ ባወጣው መሠረት ለመመዝገብ ሲሄዱ ለሴት ወታደሮች መመሪያ አልወጣም በማለት ተቀባይነት ሊያገኙ አለመቻላቸውን ገልፀው በፆታቸው ደረሰብን የሚሉትን በደል በደረጃው ለምድር ጦር፣ ለፍትህ ሚኒስቴር፣ ለሴቶች ጉዳይና ለጠ/ሚኒስትር ቢሮ ቢያመለክቱም ቅሬታቸውን ሰምቶ ለጉዳያቸው ውሳኔ የሚሰጥ አካል ያለማግኘታቸውን በምሬት ተናግረዋል።</p>

<p>የሴት ወታደሮቹ ቀደም ሲል በተለያየ ሙያ በሠራዊቱ ውስጥ ሲያገለግሉ የቆዩ ሙያተኞች ሲሆኑ ከዚህም ውስጥ በሕክምና፣ በመገናኛ፣ በቢሮ ፀሐፊነት፣ በምህንድስና፣ በሙዚቀኛነት ያገለገሉ ሲሆን ወደ ሠራዊቱ ተመልሰው ሀገራቸውን ለማገልገል አቤቱታ የጀመሩት ከግንቦት ወር 1991 ዓ.ም ጀምሮ መሆኑን እኚሁ የሴት ወታደሮች ገልፀዋል።</p>

<p>አቤት ባዮቹ ለሴቶች ጉዳይ ቢሮ ባቀረቡት አቤቱታ የተሰጣቸው መልስ ኃላፊዋ «ሥራ ስለበዛብን ቀለል ሲል የሚመለከተውን ባለሥልጣን አነጋግራለሁ» የሚል መልስ የሰጧቸው መሆኑንና የምድር ጦር በበኩሉ «ከመመሪያ ውጪ አንሰራም» በማለት ኃላፊው በግንባር መልስ እንደሰጧቸው ተናግረዋል።</p>

<p>እኚሁ የቀድሞ የሠራዊት የሴት ወታደሮች ፍትህ እናገኛለን በማለት ወደ ፍትህ ሚኒስቴርም ብቅ ብለው የነበረ ቢሆንም የመከላከያ ሚኒስትር ጉዳይ አይመለከተንም ተብለው በም/ሚኒስትሩ አማካይነት መናገራቸው ገልፀው በጠ/ሚኒስትር ቢሮ የአቤቱታ ክፍልም እኔ ብቻዬን የምወስነው ስላልሆነ ከኮሚቴ ጋር እነጋገርበታለሁ በሚል ኃላፊው መልስ እንደሰጧቸው ተናግረዋል። በዚህም መሠረት እስከአሁን ድረስ አቤቱታቸው ሰሚ በማጣቱ በየሚመለከታቸው ኃላፊዎች ቢሮ ያለአንዳች ውጤት በመመላለስ ላይ እንደሚገኙ ተናግረዋል።</p>

<p>የሴት ወታደሮቹ በመጨረሻ እንዳስገነዘቡት ጥያቄያቸው ባለቸው እውቀትና ችሎታ ሀገራቸውን ማገልገል ሲሆን በተለይም በአሁኑ የጦርነት ወቅት ሊያበረክቱ የሚችሉት አስተዋፅዖ ቀላል ያለመሆኑን ገልፀው ይህ ጥያቄያቸው በመንግሥት በኩል ተቀባይነት የማያገኝ ከሆነ መንግሥት በሌላ የሥራ መስክ እንዲመድባቸው ወይም በ20-45 መሠረት የጡረታ መብታቸው እንደሌሎች ወንድ የሥራ ባልደረቦቻቸው እንዲጠበቅላቸውና ከ10 ዓመታት በታች ያገለገሉትም ዳረጐቻቸው ተሰጥቷቸው እንዲሰናበቱ እንዲደረግ መጠየቃቸውን ገልፀዋል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም መስከረም 9 ቀን 1992</a></p>

</body>
</html>	
