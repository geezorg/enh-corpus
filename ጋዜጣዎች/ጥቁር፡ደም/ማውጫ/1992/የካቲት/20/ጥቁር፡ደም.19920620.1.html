<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሀገራችን የተነሳው ሰደድ እሳት እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሀገራችን የተነሳው ሰደድ እሳት እንደቀጠለ ነው</h1>


<p>በሀገራችን በከፍተኛ ሁኔታ የተባባሰው ድርቅ በከፋበትና ደኖች እየተመናመኑ ባሉበት በአሁኑ ጊዜ በተለያዩ የሀገሪቱ ጥብቅና አሉ በሚባሉት ደኖች የደረሰው ከፍተኛ ቃጠሎ በተፈጥሮ ሃብት በዱር እንስሳት በመኖሪያ ቤቶች በሰብልና በሰው ላይ እያደረሰ ያለው ጉዳት እንደቀጠለ ነው።</p>

<p>በቦረና ሻኪሶ አካባቢ የቃጠሎው መጠን ለተከታታይ ቀናት የቀጠለ ሲሆን ስምንት መቶ ሺህ ሔክታር ላይ ባለው ደን ውስጥ የተነሳው ሰደድ እሳት ከአሥር ሺህ ሔክታር በላይ የሚሆነው ደን አውድሟል። በዚህ ቃጠሎ የበቀለ ብሳና፣ ቀረሮ፣ ጥቁር እንጨት፣ ዋንዛና ሌሎችም ሀገር በቀል ዛፎች ያሉበት ደን በቃጠሎው የወደመ ሲሆን በአካባቢው የሚገኙ የመኖሪያ ቤቶችና አሥራ አንድ የሚሆኑ የእህል ጐተራዎችም ተቃጥለዋል። እሳቱን ለማጥፋት የሻኪሶ ከተማ ተማሪዎች የለገደንቢ የወርቅ ማዕድን ሰራተኞች በተጠራው የክተት ዘመቻ ቢንቀሳቀሱም ከአቅማቸው በላይ በመሆኑ ይህን ያህል ውጤት እንዳላገኙ ተገልጿል። በዚህ አካባቢ በተነሳው የሰደድ እሳት ከዚህ በፊት ወደ ከስድስት መቶ ሔክታር በላይ የሆነ ደን ተቃጥሏል።</p>

<p>በተጨማሪም በመና እንጌልቱ ወረዳ በተቀሰቀሰው ሰደድ እሳት እየተስፋፋ በማምጣት ወደ በርበረ፣ ሲናና፣ ዲንሾ፣ ጐሮና፣ ጐባ ወረዳዎች ተዛምቷል። የአካባቢው ነዋሪ የሰደድ እሳቱን ለማጥፋት የተቻለውን ጥረት ቢያደርግም ከአቅም በላይ በመሆን ከፍተኛ ጉዳት አስከትሏል። በዚህ ረገድ እንደተዘገበው ሰደድ እሳቱ በተከሰተበት በመና እንጌልቱ ወረዳ ብቻ በሁለት ሺህ አምስት መቶ ሰላሳ ሁለት ነጥብ ስምንት ሔክታር መሬት ላይ የነበረው የተፈጥሮ ደንና ጫካ በቀል ቡና የወደመ ሲሆን 10 የቤት እንስሳትና በርካታ የመኖሪያ ቤቶች በውስጣቸው ከነበሩ ንብረቶች ጋር ውድመዋል። ቁጥራቸው ያልታወቁ የዱር እንስሳትም ሞተዋል። ከነዚህም መካከል አንበሳና ትላልቅ የዱር እንስሳት ይገኙበታል።</p>

<p>በጅማ በሰቃ ጨቆርሳ ወረዳና ከሮ ወረዳ ከግቤ በርሃ ተነሳ የተባለው ሰደድ እሳት ባስነሳው ቃጠሎ ከ40 ሔክታር በላይ ደን ካወደመ በኋላ በራሱ ጊዜና በአካባቢው ሕዝብ ርብርብ መገታቱም ተገልጿል። (ለግንዛቤ ያህል 1 ሔክታር መቶ ሜትር በመቶ ሜትር ወይንም አንድ የኳስ ሜዳ መጫወቻ ሜዳ ያህላል።) እስካሁን ባለው መረጃ መሰረት በሰሞኑ የሰደድ እሳት ብቻ ሀገራችን ከ20ሺ ሔክታር በላይ ደንና የተፈጥሮ ቡና ወድሞባታል። ይህ እስከመቼም ሊተካ እንደማይችል ባለሙያዎች ይናገራሉ።</p>

<p>የእርሻ መሬት ለማስፋፋት፣ ቀፎ ለማጠንና በሌሎችም ምክንያቶች የሰደድ እሳቱን ሳያስነሱ አይቀርም በሚል ጥርጣሬ እስካሁን 42 ሰዎች በቁጥጥር ሥር ውለዋል። በቁጥጥር ስር ከዋሉት ከነዚሁ ሰዎች መካከል ስድስት አዲስ የእርሻ መሬት ለማዘጋጀት የለኮሱት እሳት ወደ ደኑ መዛመቱንም አምነዋል ተብሏል።</p>

<p>በደቡብ ኢትዮጵያ የተሻለ ደን ቢኖርም በአሁን ጊዜ በዚህ ዓይነት ቃጠሎና በከፍተኛ ድርቅ ከመጠን በታች የደኑ ይዞታ እያዘቀዘቀ ነው።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም የካቲት 20 ቀን 1992</a></p>

</body>
</html>	
