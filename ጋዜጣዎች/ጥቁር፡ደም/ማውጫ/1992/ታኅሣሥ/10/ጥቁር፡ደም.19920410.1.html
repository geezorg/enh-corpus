<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዘውድ ምክር ቤት መግለጫ አወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዘውድ ምክር ቤት መግለጫ አወጣ</h1>


<p>በኢትዮጵያ የአንድነት የሥልጣኔና የዕድገት ታሪክ ሁነኛ የመሪነት ቦታ በዓለም አቀፍ ደረጃ ጭምር የተጐናፀፉት ቀዳማዊ ኃይለሥላሴ አፅም ሕይወታቸው ካለፈ ከ16 ዓመት በኋላ በሚቀጥለው ሚያዝያ 26/1992 በቅድስት ሥላሴ ካቴድራል በክቡር እንዲያርፍ ከአሁኑ ዝግጅት በመደረግ ላይ እንደሚገኝ የኢትዮጵያ የዘውድ ምክር ቤትና የሞአ አንበሳ ዙፋናዊ አሰባሳቢ አካል ሰሞኑን ባወጡት መግለጫ ይፋ ሆነ።</p>

<p>መግለጫው ይፋ እንዳደረገው የግርማዊ ጃንሆይ አፅምን በንጉሳዊ የክብር ሥነሥርዓት በሕይወታቸው ዘመን ባዘጋጁትና የባለቤታቸው የግርማዊት እቴጌ መነን አፅም ባረፈበት የክብር ቦታ በቅድስት ሥላሴ ካቴድራል በክብር ያርፋል።</p>

<p>እንደመግለጫው ትንታኔ ይህን ታላቅ ሥነሥርዓት በመጠቀም ግርማዊ ቀዳማዊ አፄ ኃይለሥላሴ ለዓለም ሰላምና መረጋጋት የነበራቸውን ፅኑ አቋም የዓለም መሪዎች እንዲያስቡትና እንዲገፋፉ ጥሪ አቅርቧል። «አፍሪካም ሆነ ነፃው ዓለም ከግርማዊ ቀዳማዊ አፄ ኃይለሥላሴ የበለጠ ወዳጅና ባለውለታ በታሪክ ውስጥ ጥቂት መሪዎች ያገኙትን ክቡር የዓለም አቀፍ ኅብረተሰብ ለኒህ ታላቅ መሪ ያለውን አክብሮትና ፍቅር የሚገልፅበት አጋጣሚና ጊዜው አሁን ነው» ተብሏል።</p>

<p>የግርማዊ ቀዳማዊ ኃይለሥላሴ የቀብር ሥነሥርዓት ክንውን ለኢትዮጵያውያንና ለአፍሪካውያን ዘላቂ ማኅበራዊና ኢኮኖሚያዊ እንቅስቃሴ እንደገና መታደስ ከፍተኛ አስተዋፅኦ ይኖረዋል ያለው ይኸው መግለጫ «የኒህ ታላቅ መሪ ራዕይ የሚደመደምበት በዚህ ሳይሆን ይልቁንም ትተውልን ባለፉት ታሪካዊ ቅርስ ላይ በመመስረት አዲስ ዘመን የምንጀምርበት አጋጣሚ ጊዜው አሁን ነው» ብሏል።</p>

<p>እንደሚታወቀው የደርግ ሥርዓት እኒህን ታላቅ መሪ ከዙፋን በጠመንጃ አፈሙዝ ካወረደና ካሰረ በኋላ ሕይወታቸውን በማጥፋት የውሻ ቀብር እንኳን ነስቷቸው ማንም ሰው ሊደርስበት ከማይችል ጉድጓድ እንደዕቃ ቀብሯቸው ኢሕአዴግ ከገባ በኋላ በጥቆማና በቁፋሮ አጽማቸው መገኘቱ ይታወቃል።</p>

<p>አፅማቸው ከተገኘ በኋላ አሁን ካረፉበት ቤተክርስቲያን ራሳቸው በሕይወታቸው ባሰሩት የክብር ማረፊያ በንጉሳዊ ሙሉ ሥነ ሥርዓት እንዲያርፍ የተደረገው ጥረት ለተደጋጋሚ ጊዜ ውጤት ባለማግኘቱ እስከአሁን ዘግይቷል።</p>

<p>እንደአንዳንድ የቅርብ አዋቂዎች መረጃ በሚቀጥለው ሚያዝያ 26 በዓለም የታወቁ ንጉሳዊ ቤተሰቦች በተለይም የእንግሊዟ ኤልሳቤጥ በቀብሩ ሥነ ሥርዓት ሊገኙ እንደሚችሉ ይህም ሥነሥርዓቱን ዓለም አቀፋዊ የክብር ደረጃ ሊሰጠው እንደሚችል ታምኖበታል።</p>

<p>ይህ በዚህ እንዳለ የኒህን ባለታላቅ ግርማ ሞገስና በዘመናችን ወደር ያልተገኘላቸው ገናና መሪ ልዩና ምስጢራዊ የግል ባህሪና ተሰጥኦ የሚገልጽ በሕይወት ከሚገኙ የቅርብ ወዳጆቻቸው ምስክርነትና መረጃ የተቀነባበረ መጽሐፍ በመዘጋጀት ላይ እንደሚገኝ የጥቁር ደም ጋዜጣ ዋና ሪፖርተር አረጋግጧል።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ታሕሳስ 10 ቀን 1992</a></p>

</body>
</html>	
