<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዳዲሶቹ የአሜሪካና የጀርመን አምባሳደሮች ስራቸውን ጀመሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዳዲሶቹ የአሜሪካና የጀርመን አምባሳደሮች ስራቸውን ጀመሩ</h2>


<p>በኢትዮጵያ አዲስ የተሾሙት የአሜሪካው አምባሳደር ቲቦር ናዥና የጀርመኑ አምባሳደር ዶ/ር ሔርበርት ሆንስዊዝ አዲሱን ሥራቸውን መጀመራቸውን ከየኤምባሲዎቹ የወጡት የፕሬስ መግለጫዎች አስታውቀዋል።</p>

<p>አሜሪካዊው አምባሳደር ቲቦር ናዥ ወደ ኢትዮጵያ የመጡት ባለፈው መስከረም 21 ቀን ሲሆን ወደ ኢትዮጵያ ከመምጣታቸው በፊት እ.ኤ.አ 1996-1999 ድረስ በጊኒ አምባሳደር የነበሩና ቀደም ሲልም በሌጎስ የአሜሪካን ኤምባሲ ምክትል ኃላፊ በመሆን አገልግለዋል። እ.ኤ.አ በ1978 የውጭ ጉዳይ መስሪያ ቤትን የተቀላቀሉት አምባሳደር ቲቦር ናዥ ከ1979-81 ለሁለት ዓመት በሲሼልስ ከዚያም ወደ ዋሽንግተን ተመልሰው በአስተዳደር ዘርፍ ከሰሩ በኋላ ከ1984-86 በአዲስ አበባ የአሜሪካን ኤምባሲ የአስተዳደር መኮንን በመሆን አገልግለዋል። በሚቀጥሉት ስድስት ዓመታት ማለትም እ.ኤ.አ ከ1987-93 ድረስ ደግሞ በሎሜና በያውንዲ ረዳት ኃላፊ በመሆን አገልግለዋል።</p>

<p>የጀርመኑ አምባሳደር ዶ/ር ሄርበርት ሆንስዊዝ ደግሞ ወደ አዲስ አበባ የመጡት በቅርቡ ሲሆን በዲፕሎማሲው መስክ የተሰማሩት እ.ኤ.አ በ1974 ነው። የሀገር አስተዳደር ሚኒስትሩ ልዩ ረዳት በመሆን ካገለገሉ በኋላ በቴህራንና በቴልአቪቭ የጀርመን ኤምባሲዎች ውስጥ ተመድበው አገልግለዋል።</p>

<p>በተለያዩ የጀርመን የውጭ ፖሊሲዎች ባበረከቱት ከፍተኛ አስተዋፅኦ ኒውዮርክ በሚገኘው የተባበሩት መንግሥታት የጀርመን ቋሚ መልዕክተኞች ቡድን ም/ኃላፊ በመሆን የሰሩ ሲሆን በመቀጠልም በጀርመን ስትራቴጂክ ፖሊሲ የጀርመን የውጭ ጉዳይ ሚኒስትር አማካሪና በውጭ ጉዳይ መሥሪያ ቤት የፖሊሲ ንድፍ አውጭ ሆነው አገልግለዋል።</p>

<p>ዶ/ር ሆንስዊዝ ከ1989-1992 እ.ኤ.አ ባሉት ዓመታት ዓመታት ውስጥ የጀርመን የውጭ ጉዳይ መስሪያ ቤት የአውሮፓና የአውሮፓ ም/ቤት የድርጅቶች ደህንነት ትብብር ዳይሬክተር በመሆን ሰርተዋል።</p>

<p>ሁለቱ አምባሳደሮች በተለይም የአሜሪካው አምባሳደር ቲቦር ናዥ በተለያዩ የአፍሪካ ሀገሮች ተዘዋውረው በማገልገል በቂ ልምድ የቀሰሙ ሲሆኑ በደርግ ጊዜም ከሁለት ዓመት በላይ ኢትዮጵያ ውስጥ የሰሩና ኢትዮጵያን የሚያውቁ በመሆናቸው በሁለቱ አገሮች መካከል ባለው ግንኙነት መልካም ድልድይ ለመሆን የሚችሉና በኢትዮ ኤርትራ ጉዳይም የሀገራቸውን አቋም ሊያለዝቡት ይችላሉ የሚል እምነት መኖሩን አንዳንድ ታዛቢዎች ይናገራሉ።</p>


<p class="align-center"><a href="/Gazettas/TikurDem/info/TikurDem.sera.html">ከጥቁር ደም ጥቅምት 7 ቀን 1992</a></p>

</body>
</html>	
