<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢመማ ያዘጋጀው ኮንፈረንስ በአስር ነጥብ የአቋም መግለጫ ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢመማ ያዘጋጀው ኮንፈረንስ በአስር ነጥብ የአቋም መግለጫ ተጠናቀቀ</h2>


<p>አንጋፋው የኢትዮጵያ መምህራን ማህበር ለሁለት ቀናት ያዘጋጀው ኮንፈረንስ ትላንት ምሽት በአስር ነጥብ የአቋም መግለጫ ተጠናቀቀ። መምህራን በፖለቲካ ግምገማ ስም መባረራቸውን ክፉኛ ተቃወሙ።</p>

<p>ለሁለት ቀናት በተካሄደው በዚሁ ኮንፈረንስ ላይ በርካታ መምህራን፣ ተወካዮቻቸው፣ የወላጆችና የተማሪዎች ተወካዮች በተገኙበት ኮንፈረንስ ላይ ሰፊ ውይይት የተደረገ ሲሆን ኮንፈረንሱ ጥራት ያለው ትምህርት ለሁሉም ዜጋ ይድረስ በሚል ለሁለት ቀን ተካሂዶ በአገሪቱ በአሁኑ ወቅት ተግባራዊ እየሆነ ያለውን የትምህርት ፖሊሲ ችግሮችና በሌሎች የመምህራን ችግሮች ዙሪያ ጥናት ላይ ሰፊ ውይይት ተካሂዷል።</p>

<p>በኮንፈረንሱ ማብቂያ ላይ የኮንፈረሱ ተሳታፊዎች በሦስት ቦታ ተከፍለው ከተወያዩ በኋላ ባለ 10 ነጥብ የአቋም መግለጫ አውጥተዋል። ከአቋም መግለጫው መረዳት እንደተቻለው መንግሥት በአሁኑ ወቅት ተግባራዊ ያደረገው የትምህርት ፖሊሲ ከትምህርት ፍልስፍና ውጪ የሆነና ችግር ፈቺ ሳይሆን ትውልድ ገዳይ መሆኑን በመረዳት በኢመማ በአማራጭነት የቀረበው ስትራቴጂ ተግባራዊ እንዲሆንና እዳን ለማስከፈል ሲባል የአይ.ኤም.ኤፍን የአለም ባንክ ድብቅ ሴራ ስለሆነ በጥብቅ እንቃወመዋለን ሲል በአቋም መግለጫው ላይ ማህበሩ ገልጿል።</p>

<p>ማህበሩ አስር ነጥቦች ላይ አፅንኦት ሰጥቶ እንደገለፀው ትምህርት ከዘር ከፖለቲካና ከሃይማኖች ተፅዕኖ ውጪ እንዲካሄድ፣ ወጣት ሴት ተማሪዎች ጐልማሶች ትምህርት ያለ አድሎ እንዲያገኙ ትምህርት ሸቀጥ መሆኑ ለአገሪቱ የማይጠቅም መሆኑ በመረዳት እንዲሁም መምህራንን በፖለቲካ ግምገማ ስም ከስራ የማባረራቸውን እርምጃ እንቃወማለን ሲል አመልክቶ መምህራንን እንደሸቀጥ በርካሽ ዋጋ በመግዛት ክብራቸውን የሚያጐድፈውን ተግባር እንዲቆም እንደሚታገልና የትምህርት በጀት ለመከላከያ ከሚመደበው በተሻለ ለትምህርት የሚመደበው ከፍ እንዲል እንዲሁም የመምህሩ የስራ ዋስትና እንዲረጋገጥ የስልጠና ዕድላቸው በክልል ታጥሮ እንዳይወሰን እኩል ተጠቃሚ እንዲሆኑና ማንኛውም ትምህርት ነክ ፖሊሲ ሲቀረፅ የመምህራኑን ንቁ ተሳትፎ የተከለበት እንዲሆንና በአገሪቱ ከሚቀሳቀሱ ሲቪክ ማህበራት ያለምንም ተፅዕኖ ለመብታቸው እንዲታገሉና ሰላምና ዲሞክራሲን ብሎም ዕድገት ውስጥ ቁልፍ ሚና እንዲጫወቱ ሲል በመጨረሻ ጥሪውን አስተላልፏል።</p>

<p>በሁለት ቀን በተካሄደው በዚህ ውይይት ላይ የማህበሩ አለም አቀፍ አጋር ድርጅቶች የተገኙ ሲሆን እነዚህ ድርጅቶችም የአሜሪካ የኔዘርላን የእንግሊዝ አቻ ማህበራት ተወካዮች የተገኙ ሲሆን በትምህርት ጉዳይ የአፍሪካ ተጠሪ የሆኑ ከደቡብ አፍሪካ እንዲሁም ዩኒስኮና አይ.አል.ኦ አለም አቀፉ የሰራተኞች ማህበር ተወካዮች ከውጭ የተገኙ ሲሆን ከአገር ውስጥ ደግሞ የኢትዮጵያ ሰብአዊ መብቶች ጉባኤና የኢትዮጵያ ሰራተኞች ኮንፌዴሬሽንና የኢትዮጵያ ነፃ ጋዜጠኞች ማህበር /ኢነጋማ/ ኮንፈረንሱን በንቃት ተካፍለዋል።</p>

<p>በሌላ በኩል በኮንፈረንሱ ላይ የተሳተፉ መምህራን በበኩላቸው የትምህርት ፖሊሲውን ተቃውማችኋል ተብለው ከስራ በመባረራቸው እራሳቸውን ጨምሮ ቤተሰባቸው ለአሰቃቂ እንግልት መዳረጋቸውን ጠቁመው ከዚህ ኮንፈረንስ በኋላ ከስራ እንባረራለን ሲሉ ስጋታቸውን ገልፀዋል።</p>

<p>የኢ.መ.ማ ፕሬዝዳንት ዶ/ር ታዬ በበኩላቸው እንዳመለከቱት ማድረግ የምንችለውን ሁሉ እናደርጋለን በግለሰብ ደረጃ የሚደርሱ እንግልቶች በመቶ ሳይሆን በሺ የሚቆጠሩ በመሆኑ ያለን አማራጭ ትግላችንን አጠናክረን መቀጠል ብቻ ነው ሲሉ ለመምህራኑ ስጋት ምላሽ ሰጥተዋል።</p>

<p>በሌላ በኩል በኮንፈረንሱ ተካፋይ የነበሩት አባላት ዓለም አቀፍ ድርጅቶችን ወክለው ለተገኙት ባለሥልጣናት እንዳሳሰቡት በስልጣን ላይ ያለው ስርዓት ለ10 ዓመት በማህበሩ ላይ እያደረሰ ያለውን የመብት አፈና እንዲያቆም ከመንግስት ጋር ድርድር በማድረግ እንዲያስቀሩ የጠየቁ ሲሆን ከአለም አቀፍ ወገን ወክለው ከተገኙት ባለሥልጣናት መካከል በተሰጠው ምላሽም ከነበረን የበለጠ መረጃ ተገንዝበናል አንዳንዶቻችሁ በስሜት ተውጣችሁ እየጮሃችሁ በመናገራችሁ የችግሩን አሳሳቢነት ለመረዳት አስችሎናል በማለት አጋርነታቸውን ከወዲሁ ገልፀዋል።</p>

<p>በመጨረሻም መንግስት ኮንፈረንሱ ከመካሄዱ በፊት የሚመለከታቸውን ባለሥልጣናት በተጨማሪ ጠ/ሚኒስትሩ በጉባዔው እንደሚገኙ ቀደም ተብሎ ለአለም አቀፍ ባለሥልጣናቱ አስረዶ ነበር ያሉት የማህበሩ የአባላት ጉዳይ ተጠሪ አቶ አባተ አንጐሬ መንግስት ይህን የመሰለ አሣፋሪ ተግባር መፈፀሙ ይበልጥ በአለም አቀፉ ሕብረተሰብ ዘንድ የተጋለጠበት ኮንፈረንስ መሆኑን አመልክተዋል።</p>

<p>የኢትዮጵያ መምህራን ማህበር ከዛሬ 55 ዓመት በፊት የተቋቋመና በአገሪቱ በ570 ወረዳዎች ውስጥ የሚቀሳቀስ አንጋፋ ማህበር ነው።</p>

<p>ይህ በእንዲህ እንዳለ በኢመማ እንቅስቃሴ ውስጥ ሰፊ ሚና ይጫወቱ ከነበሩ ሰዎች መካከል ገሞራው ካሣ ከ8 ዓመታት የስደት ቆይታ በኋላ በቅርቡ እንደሚመለሱ አቶ አባተ አንጐሬ ለማትሚኖ ጋዜጣ ገልፀዋል።</p>

<p>ገሞራዊ አይከሰስም ቢከሰስም ዶ/ር ታዬን እንዳስፈታነው ሁሉ እሱንም በኢትዮጵያ ሕዝብ ያልተቋረጠ ድጋፍና በመምህራን ትግል እናስፈታዋለን ካሉ በኋላ ገሞራው ግን ሊያስከስሰው የሚያስችል አንድም ወንጀል አልፈፀመም ብለዋል።</p>


<p class="align-center"><a href="/Gazettas/Matmino/info/Matmino.sera.html">ከማትሚኖ ሐምሌ 25 ቀን 1995</a></p>

</body>
</html>	














