<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የግንባሩ ወታደር ውሳኔው እንዲፋጠን ይፈልጋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የግንባሩ ወታደር ውሳኔው እንዲፋጠን ይፈልጋል»</h1>
<p class="align-center">ዶቼቬሌ</p>


<p>ትላንት ከ11:00 በኋላ የተሰራጨው የጀርመን ድምፅ ራዲዮ የጦር ግንባሩ በጋዜጠኞች መጎብኘቱን በዜና ትንታኔው አውጆ በዛላንበሳና ሽራሮ ግንባር ተገኝታ የአካባቢውን ውጥረት ተመልክታ የተመለሰችውን የዘጋቢውን የአሰገደች ይበርታን ሪፖርት አሰምቷል።</p>

<p>በአካባዊ የተለየ ወታደራዊ እንቅስቃሴ እየታየ መሆኑን የገለፀችው አሰገደች ይበርታ በጦር ግንባሮቹ የተጠናከረ የጦር ልምምድ እየተካሔደ መሆኑን ገልፃ ፕሬዝዳንት ነጋሶ «አዲሱን ዓመት በማስመልከት የሰላም ሂደት ተጠናቋል ብለን በምናንበት ወቅት የኃይል እርምጃው እንወስዳለን» ማለታቸውን ጠቅሳለች።</p>

<p>«ከጦርነቱ ወዲህ ከመከላከያ ሚኒስትሩ ጋር ድምፃቸው ሳይሰማ ቆይቷል» ያለቻቸው ሜ/ጄ ፃድቃን ገ/ተንሳይም «ጠላትን ለማስወጣት ስትራቴጂ ተነድፎ ለተግባራዊነቱ በእንቅስቃሴ ላይ ነን» ማለታቸውንም ገልፃለች።</p>

<p>የዶቼቬሌ (ዸኡትስችሀ ወልለ) ዘጋቢ ሪፖርቷን በመቀጠል በቅርቡ ከምዕራብ አገሮች የመጡ ኢትዮጵያውያን ማሕበረሰብ ከትግራይ ክልል ርዕሰ-መስተዳድር አቶ ገብሩ አስራት ጋር መገናኘታቸውን የገለፀው ሲሆን አቶ ገብሩ ለኢትዮጵያውያኑ ባሰሙት ንግግር «ዓለም አቀፉ ማሕበረሰብ ሉዓላዊነታችንንእንዲያስከብርልን እንጠይቅም። ሉዓላዊነታችንን የምናስከብረው እኛው ነን። በጥቂት ጊዜ ውስጥ አሁን ያለው ሁኔታ ይለወጣል» ማለታቸውን ጠቅሳለች።</p>

<p>አቶ ገብሩ ንግግራቸውን በመቀጠልም ሻዕቢያ በትግራይ ውስጥ ያደረሰውን ኢ-ሰብአዊ ድብደባ አውስተው «አስፈላጊ ከሆነ 7 እጥፍ መስዋዕት ለመክፈል ዝግጁ ነን» ማለታቸውም ተገልጿል። ጋዜጠኛዋ በጦር ግንባር ተገኝታ ያነጋገረቻቸው ኢትዮጵያውያን ወታደሮች በከፍተኛ ሞራልና ወኔ ላይ እንደሚገኙ የገለፀች ሲሆን «ጦርነቱን መቶ በመቶ እናሸንፋለን» እንዳሏትም ገልፃለች።</p>

<p>«የግንባሩ ወታደሮ ውሳኔው እንዲፋጠን ይሻል» ያለችው የጀርመን ድምፅ ዘጋቢ 10 አለቃ አስቻለው ወልዴ የተባለውን የኢትዮጵያ ተዋጊ «ጦርነት አትፈራም ወይ?» የሚል ጥያቄ አቅርባለት «የአገር ፍቅር ያለው ሰው እንዴት ይፈራል?» የሚል ጥያቄያዊ ምላሽ እንደሰጣት አስታውቃለች።</p>

<p>ግጭቱን በማስመልከት ከጥቂት ሣምንታት አስቀድሞ የሁለቱም ሀገሮች ከፍተኛ ባለሥልጣናት በቃላት ቁርቋሶ ተውጠው እንደነበር የሚታወሥ ሲሆን መስከረም ሲጠባ ደግሞ የአስመራ ባለሥልጣናት ከድንፋታና ማስፈራራት ይልቅ ዝምታን የመረጡ መስለዋል።ዕለት በዕለት የአሥመራ ባለሥልጣናትን ድንፋታ ሲያሰማ የቆየውን ለስነ-ልቡናዊ ጦርነት ሲባል በሻዕቢያ መንግስት የተከፈተው የ«ድምፂ ሓፋሽ» የአማርኛው አገልግሎት አዲስ ዓመት ከገባ ወዲህ ስለጦርነት የሚያሠማውን ቀረርቶ ወደ ጎን ትቶ ኤርትራ ውስጥ ለተመረቁ ነርሶችና፣ ከክረምቱ ወራት በተገኘው የእህል ምርት ዙሪያ ዘገባዎችን ማስደመጥ ጀምሯል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ መስከረም 5 ቀን 1991</a></p>

</body>
</html>	
