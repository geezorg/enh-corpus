<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስዩም መስፍን ለኢጣልያና ፈረንሣይ ጋዜጠኞች መግለጫ ሠጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስዩም መስፍን ለኢጣልያና ፈረንሣይ ጋዜጠኞች መግለጫ ሠጡ</h2>


<p>«የሻዕቢያ መንግስት የቀረበለትን የሠላም መፍትሔ ባይቀበለውም በኃይል የያዛቸውን ቦታዎች እስካለቀቀ ድረስ ኢትዮጵያ ሌላ አማራጭ አትቀበልም» ሲሉ ውጭ ጉዳይ ሚኒስትር ስዩም መስፍን ከኢጣሊያና ፈረንሣይ ጋዜጠኞች ጋር ባደረጉት ውይይት ማስታወቃቸውን «ወጋገን» የተሠኘው የመከላከያ ሠራዊት ልሣን በ3ኛ ዓመት ቁጥር 80 እትሙ አስታውቋል።</p>

<p>«አቶ ኢሳያስ ኃላፊነት የማይሠማቸውና የሰላሙን የመፍትሔ ሐሳብ ያልተቀበሉ ናቸው» ሲሉ ለምዕራባውያን ጋዜጠኞች መግለጫ የሠጡት አቶ ስዩም መስፍን የሻዕቢያን መንግስት ከየትኛውም ጎረቤት ሀገር ጋር በሠላም የማይኖር መሆኑን ጠቁመው አልፈዋል።</p>

<p>በኤርትራ ወገን ተደጋጋሚ ክስ ሲሠማ የቆየው «የኢትዮጵያ መንግሥት የአሠብ ወደብን ለመያዝ ተዘጋጅቷል» የሚለው ሲሆን የኢጣሊያና የፈረንሣይ ጋዜጠኞች ይህንን ጉዳይ በማስመልከትም ለውጭ ጉዳይ ሚኒስትሩ ጥያቄ አቅርበውላቸው እንደነበር የዜና ምንጩ ዘግቧል። «ጋዜጠኞቹ አሠብን የመያዝ ፍላጎት አላችሁ ወይ?» ሲሉ ላቀረቡት ጥያቄ አቶ ስዩም ምላሽ ሲሠጡ «ኢትዮጵያ አሰብን የመያዝ ፍላጎት ቢኖራት ኖሮ ኤርትራ ነፃ እንድትወጣ አንስቶ እውቅና ባልሠጠቻት ነበር» የሚል በቀጥታ አሁን ፍላጎት አለን ወይም የለንም ሣይሉ አልፈዋል።</p>

<p>አቶ ስዩም ከምዕራባውያኑ ጋዜጠኞች ጋር ቆይታ ባደረጉበት ወቅት «የሰላም አማራጩ ከተሟጠጠ መቼ ጦርነት ትጀምራላችሁ?» የሚል ጥያቄ ቀርቦላቸው ሲመልሱም «በዚህ ቀን ብሎ መናገር አይቻልም፣ ኢትዮጵያ ትንሽም ቢሆን የሰላም አማራጩ ካልተሟጠጠ በሂደቱ ለመግፋት ዝግጁ ናት» ብለዋል።</p>

<p>የአሜሪካው ፕሬዝዳንት ክሊንተን አፍሪካ ወጣትና ዲሞክራት መሪዎችን እንዳገኘች መግለፃቸውን እነዚሁ ጋዜጠኞች አስታውሰው «ይሁን እንጂ አሁን ግን ብጥብጡ በየቦታው ነው» ሲሉ ጋዜጠኞቹ ጥያቄ አቅርበዋል። አቶ ስዩምም «አሁንም ቢሆን በአፍሪካ አህጉር ዴሞክራት የሆኑ መሪዎች አሉ» ካሉ በኋላ «ነገር ግን ኃላፊነት የማይሰማቸው የኤርትራውያን መሪ ዓይነቶች አሉ» ሲሉ ምላሻቸውን ሠንዝረዋል።</p>

<p>በኢትዮጵያ ስለሚኖሩት ኤርትራውያንና በኤርትራ ስለሚገኙ ኢትዮጵያውያን አኅዝ ጥያቄ የቀረበላቸው ውጪ ጉዳይ ሚኒስትሩ በኢትዮጵያ ከ130 ሺህ በላይ ኤርትራውያንና በኤርትራም ወደ 100 ሺህ የሚጠጉ ኢትዮጵያውያን እንደሚኖሩ ገልፀው ቀውሱ ከተፈጠረ ወዲህ 17 ሺህ ኢትዮጵያውያን ከኤርትራ መባረራቸውን 6,300 ኤርትራውያንም ከኢትዮጵያ ምድር እንዲወጡ መደረጉን አስታውቀዋል።</p>

<p>ሻዕቢያ 27 ሺህ ኤርትራውያን ከሀገር ተባረሩ የሚለው ቅጥፈት መሆኑን ያስረዱት ስዩም መስፍን ኤርትራውያኑ ከሀገር የተባረሩት የገንዘብ እርዳታ ሲያደርጉና በወታደራዊ የስለላ ሥራ ተሰማርተው ሻዕቢያን ሲደግፉ በመገኘታቸው በዓለም አቀፍ ህግ መሠረት መሸኘታቸውን አስረድተዋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ መስከረም 26 ቀን 1991</a></p>

</body>
</html>
