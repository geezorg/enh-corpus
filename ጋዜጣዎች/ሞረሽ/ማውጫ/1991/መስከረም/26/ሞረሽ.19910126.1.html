<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተወካዮች ምክር ቤት ትናንት ተከፈተ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተወካዮች ምክር ቤት ትናንት ተከፈተ</h2>
<h3 class="align-center">በአንድ ወር ውስጥ ሻዕቢያ ከኢትዮጵያ መሬት ይወጣል</h3>

<p class="align-center">ፕ/ት ነጋሶ ጊዳዳ ትላንት የተናገሩት</p>


<p>የተወካዮች ምክር ቤት ከሶስት ወራት እረፍት በኋላ የአገሪቱ ፕሬዝዳንት ዶ/ር ነጋዶ ጊዳዳ የእንኳን ደህና መጣችሁ ንግግር በማሠማት ሥራውን እንዲጀምር አድርገዋል።</p>

<p>ፕሬዝዳንት ነጋሶ ጊዳዳ ለም/ቤቱ ካሠሙት ንግግር ዋነኛውና በአጀንዳቸው ውስጥ ኤርትራን ከኢትዮጵያ መሬቶች በወታደራዊ ኃይል ማስወጣት እንደሆነ አሣውቀዋል።</p>

<p>ከዚህ በፊት በጠ/ሚኒስትር መለስ ዜናዊ ጦርነቱ ቢጀመር የማይረሣ ትምህርት ለኤርትራ መሪዎች እንደሚሠጡ የተናገሩትን በመጥቀስ በኢኮኖሚውና በዕድገታችን ላይ ምንም ዓይነት ተፅዕኖ እንደማይፈጥርባቸውም የተናገሩትን በማያያዝ ገልጿል።</p>

<p>ፕሬዝዳንቱ የሠላማዊ መፍትሔው እንደሚቀጥል ለም/ቤቱ አሳውቀው በድርድር ግን መፍትሔ ይገኛል ብለው እንደማያስቡ ገልጠዋል። በእርጋታና ጥርት ባለ ቋንቋ አዲስ ለተከፈተው ም/ቤት ንግግር ያሠሙት ፕሬዝዳንት ነጋሶ የኤርትራ መሪዎች ለቀንዱና ለአካባቢው አገሮች በጣም አደገኛ እንደሆኑ ገልፀው «መሬታችንን በሠላም ለመልቀቅ ካልፈለጉ ጦራችን በኃይል ጠራርጎ ለማስወጣት ዝግጁ ነው» በማለት ማስጠንቀቂያ የሰጡ ሲሆን ከእንግዲህ ወዲያ በሰላሙ ጥረት ተስፋ እንደሌላቸውና እንደጨለመባቸው አስታውቀው «ጦርነቱ ግን አይቀሬ ነው» የሚል መልዕክታቸውን አስተላፈዋል።</p>

<p>ከዚሁ ጋር በተያያዘ ፕሬዝዳንት ነጋሶ ጊዳዳ ለተወካዮች ምክር ቤት አባላት የገለፁት ሁለት አበይት ጉዳዮች ምክር ቤቱ አፅድቆ እንዲተገብራቸው መመሪያ የሰጡ ሲሆን አንደኛው የኤክስፖርት እድገት እንዲታይ ፖሊሲዎች እንዲሻሻሉ ሲሆን ሁለተኛው ደግሞ ብሔራዊ የሰብዓዊ መብት ኮሚሽን እንዲቋቋም ሕጐችን ማርቀቅና ማፅደቅ የሚለው ነው።</p>

<p>በአሁኑ ሰዓት ያለው የሰብዓዊ መብት ጥበቃ ሊሻሻል እንደሚገባ ፕሬዝዳንት ነጋሶ በሪፖርታቸው ሳይጠቅሱ ያላለፉት ጉዳይ ቢሆም ፕሬዝዳንቱ «ሰብዓዊ መብት ኮሚሽን» መቋቋም አለበት ቢሉም ምን ያህል ነፃና ገለልተኛ ሆኖ ይሰራል? የሚለው የብዙዎች ጥያቄ ነው። መንግስት ቀድሞ ከነበረው አቋሙ በነፃው ፕሬስ ላይ ያሳይ የነበረውን ወከባና ማሳደድ በአሁኑ ሰዓት በመጠኑም ቢሆን ቀነስ ማድረጉ ይታወቃል። ነፃው ፕሬስ በመንግስት ላይ እያሰማ የሚገኘውን ትችትና ሂስ መንግስት በፀጋ መቀበል መጀመሩ ምናልባት ራሱ ለእርቅ እያዘጋጀ ነው ወደሚለው መደምደሚያ እያደረሰው ቢሆንም ይሕ መንግስት መለሳለስ ዘላቂነት ይኖረው ይሆን? ወይንም ጊዜያዊ እፎይታ ለማግኘት ያደረገው ነው? የሚለውን ጥያቄ ለመመለስ ሁኔታዎችን መከታተሉ የተሻለ እንደሚሆን ዘጋቢው አስረድቷል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ መስከረም 26 ቀን 1991</a></p>

</body>
</html>	
