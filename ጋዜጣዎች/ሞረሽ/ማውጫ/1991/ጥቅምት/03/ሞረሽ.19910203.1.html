<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕ/ር መስፍን ከሊቀመንበርነት ተነሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕ/ር መስፍን ከሊቀመንበርነት ተነሱ</h1>

<h2 class="align-center">«እስካሁንም ኢሠመጉን የጎዳሁት ይመስለኛል»</h2>


<p class="align-center">ፕ/ር መስፍን ወ/ማርያም</p>


<p>ባለፈው ዓርብ መስከረም 29 ቀን 1991 ዓ.ም ከተመሠረተ ሠባተኛ አመት የሞላው የኢትዮጵያ ሠብዓዊ መብቶች ጉባኤ (ኢሠመጉ) ከትላንት በስቲያ ጥቅምት 1 ቀን 1991 ዓ.ም በኢምፔሪያል ሆቴል ባደረገው አጠቃላይ ስብሰባ የጉባኤው ዋና ፀሐፊ ፕ/ር መስፍን ወ/ማርያም ከሊቀመንበርነት ተነስተው በምትካቸው ፕሮፌሰር አንዳርጋቸው ተስፋዬ መተካታቸውን ተባባሪ ሪፖርተራችን በስፍራው ተገኝቶ ካጠናከረው ዘገባ ለመረዳት ተቻለ።</p>

<p>532 አባላት እንዳሉት የሚነገርለት የኢትዮጵያ ሰብዓዊ መብቶች ጉባኤ ላለፉት ሰባት ዓመታት በሕወሓት ኢሕአዴግ መንግሥት የተጣሱ የሰብዓዊ መብት ረገጣዎችን ለመላው ዓለም ሕብረተሰብ ሲያስተጋባ መቆየቱ በብዙሃኑ ኢትዮጵያውያን ዘንድ ተደማጭነት ለማትረፍ የቻለ ሲሆን ሊቀመንበሩ ፕ/ር መስፍን ወ/ማርያም «ለኢትዮጵያ ደህንነት አስጊ» ተብለው በኢሕአዴግ መንግሥት ከኢትዮጵያ እንዲባረሩ የተደረጉ ኤርትራውያን ዜጐችን አስመልክቶ ያስራጩት መልዕክት ግን የብዙዎችን ልብ ያሳዘነና በመላው ዓለም የሚገኙ ኢትዮጵያውያን ዜጐችን በእጅጉ አነጋግሮ እንደነበር የሚዘነጋ አይደለም።</p>

<p>የተላለፈው አቋም ትክክል አለመሆኑን በመረዳት ይመስላል ኢሰመጉ ባፈው ወር አሳትሞ ባሰራጨው ልሳኑ በቅፅ 5 ቁጥር 1 «ሪፈረንደም የመረጠ ሁሉ ኤርትራዊ ሊባል አይችልም» የሚለውን ሃሳብ ሳያነሳ የኢትዮጵያ መንግስት ለደህነት አስጊ ያላቸውን ኤርትራውያን ለማባረር እንደሚችል አስረድቷል። «መልዕክተ ኢሰመጉ» የተሰኘው የጉባኤው ልሳን በዚሁ ዕትሙ «...የኢትዮጵያ መንግስት ለደሕንነቴ ያሰጉኛል ያላቸውን ኤርትራውያን ከሃገር ለማባረርና ይዞ ለማሰር መብት ያለው ቢሆንም አስራሩ ግን ሕጋዊ ስርዓትን የተከተለና ግልፅ ይሁን» ብሎ ነበር። ኢሰመጉ ባለፍው እሁድ በኢምፔሪያል ሆቴል ባካሄደው ስብሰባው ከጉባዔተኞቹ የተለየ አቋም ይንፀባረቅ እንደነበር ተባባሪ ሪፖርተራችን ገልፆ ምርጫውን የመሩት ዶ/ር መኮንን ቢሻው፣ አቶ ይስሐቅ ክፍሌና አቶ ዮሴፍ መሆናቸውን ከማስታወቁም በላይ ለቀጣዩ ዓመት ኢሰመጉን ይመሩ ዘንድ 1ኛ ፕ/ር መስፍን ወ/ማርያም 2ኛ. ዶ/ር በፈቃዱ ደግፌ 3ኛ. ፕሮፌሰር አንዳርጋቸው ተስፋዬ 4ኛ አቶ አበበ ወርቄ 5ኛ. አቶ ደምሴ ዳምጤ 6ኛ. ወ/ሮ ንግስት ገብሬ 7ኛ. ወ/ሮ ትዕግስት ሰረቀ ብርሃን በእጩነት ቀርበው እንደነበር አስታውቋል።</p>

<p>በድምፅ አሰጣጥ በተከናወነው ምርጫም አስመራጭ ኮሚቴው አጠቃላዩን ምርጫ ውጤት በፐርሰንት ስሌት ማቅረቡ የዘገበው የጋዜጣው ሪፖርተር፦ 1ኛ ፕሮፌሰር አንዳርጋቸው ተስፋዬ 45 በመቶ 2ኛ. ፕ/ር መስፍን ወ/ማርያም 45 በመቶ 3ኛ. ዶ/ር በፈቃዱ ደግፌ 41 በመቶ 4ኛ አቶ አበበ ወርቄ 40 በመቶ 5ኛ. ዶ/ር አድማሱ ገበየሁ 6ኛ. አቶ አጥናፉ ቦጋለ 7ኛ. አቶ ጫኔ ታምሩ የኢሰመጉ የቀጣዩ የስራ ዘመን ሹማምንት በመሆን መመረጣቸውን ገልጧል። እንደ ጋዜጣው ዘጋቢ ከሆነ ስብሰባው ከቀትር በኋላም ቀጥሎ የዋለም ሲሆን የዕለቱ የክብር እንግዳ የ«ኢትዮጵያዊነት» ድርጅት ዋና ፀሐፊ አቶ ሳሙኤል አለማየሁ በዚሁ ጊዜ ባደረጉት ንግግር «ወዳጅ ማለት አብሮ ሲባክን ነው እንጂ...&#87፤ በማለት መላው ሕዝብ ኢሰመጉን በማጠናከሩ ተግባር እንዲተባበር ከመጠየቃቸውም በላይ አሁን የቀድሞ ዋና ፀሐፊ እየተባሉ የሚጠሩት ፕ/ር መስፍን ወ/ማርያም ድርጅቱ በራሳችን ሊጠናከር ስለሚገባ አባል በመሆን እናጠናክረው የሚል መልዕክት ማስተላለፋቸው ታውቋል።</p>

<p>ፕ/ር መስፍን ወ/ማርያም በድምፅ ውሳኔ ከአዲሱ ሊቀመንበር ጋር እኩል ድምፅ ቢያገኙም ከምርጫው በፊትና በኋላም ባሰሙት ንግግር «እስቲ ለአንድ ዓመት ያህል እራሴን ገለል ላድርግ እስካሁንም ኢሰመጉን የጐዳሁት ይመስለኛል። መሸፋፈንና መደባበቅን በባሕሪዬ ስለማልወድ ኢሰመጉ ተጐድቷል ስለምል ሌሎችም ከእኔ የተሻሉ ሰዎች ስለሚኖሩ ቦታውን ብለው ይሻላል» ብለው ነበር። ፕሮፌሰሩ ከአንድ ዓመት በፊት ስልጣናቸው በፈቃዳቸው ለመልቀቅ ጥያቄ አቅርበው ተቀባይነት ሳያገኙ መቅረታቸው የሚታወስ ነው።</p>

<p>ፕሮፌሰሩ ባሰሙት በዚሁ ንግግር ከተሰብሳቢዎች ድጋፍና የተቃውሞ አስተያየቶች የተሰነዘሩ ሲሆን «ስልጣኑን መልቀቅ አለባቸው» ከሚሉ ተሰብሳቢዎች መሐከል ኢሰመጉ በአንድ ፕሮፌሰር የሚመራ የሚመስለው ኢህአዴግ እሳቸው ይውረዱና ሌሎች ብዙ ብዙ ፕሮፌሰሮችን ይመልከት የሚል ሀሳብ መሰንዘሩን ሪፖርተሩ ዘግቧል።</p>

<p>በሕወሓት ኢሕአዴግ መንግስት በኩል ከሚሰነዘረው የመብት ረገጣ መሐል በጋዜጠኞችና በፖለቲካ ተቃዋሚዎች ላይ የሚሰነዘረው የእስር በትር አንዱ መሆኑ በውይይቱ የተነሳ ሲሆን ጠቅላይ ሚኒስትር መለስ ዜናዊ ከምዕራብ አገሮች ለመጡ ኢትዮጵያውያን ማብራሪያ ሲሰጡ «ተቃዋሚዎች ይቅርታ ከጠየቁ ሊፈቱ ይችላሉ» በማለት ያቀረቡት ሃሳብ በተወያዮቹ ዘንድ ተቀባይነትን ያጣ ከመሆን አልፎ እንደ እውነቱ ከሆነ ይቅርታ መጠየቅ ያለበት የወያኔ መግንስት እንጂ የተቃዋሚ ድርጅት መሪዎችና አመራሮች አይደሉም የሚለውን ገለፃ አስደምጠዋል። የሕወሓት ኢሕአዴግ መግንስት ለኢሰመጉ የእውቅና ፈቃድ መስጠት ያልፈለገበት ምክያትም በጉባኤው ላይ ተነስቶ «ኢሰመጉ የፖለቲካ ድርጅት ስለሆነ እንደማንኛውም የፖለቲካ ድርጅት ልትመዘገቡ ትችላላችሁ» የሚል ምላሽ በመስጠቱ እውቅናውን ለመቀበል እንዳልቻለ ከመድረክ ተገልጧል።</p>

<p>«በመሠረቱ ኢሰመጉ የተለያዩ አቋም ያላቸውን ግለሰቦችና ከኢትዮጵያውያን ውጭ የሆኑ ሌሎች ዜጐችንም አቅፎ የሚራመድ ድርጅት ሆኖ ሳለ እንዲህ ያለ ምላሽ ተገቢ አይደለም» የሚል የቅሬታ አስተያየትም በስብሰባው ወቅት መሰንዘሩን ሪፖርተሩ በዘገባው አውስቶ በውጪ አገር «ደቡብ አፍሪካ የመጀመሪያ ቢሮውን የከፈተውን ኢሰመጉን እስከሚቀጥለው ምርጫ ጊዜ የሚመሩት 1ኛ. ፕሮፌሰር አንዳርጋቸው ተስፋዬ በሊቀመንበርነት 2ኛ አቶ አበበ ወርቄ በምክትል ሊቀመንበርነት 3ኛ ዶ/ር አድማሱ ገበየሁ በአቃቤ ንዋይነት 4ኛ ፕ/ር መስፍን ወ/ማርያም በስራ አስፈፃሚ አባልነት መመደባቸውን አስታውቋል።</p> 


<p class="align-center"><a href="/Gazettas/Moresh/info/Moresh.sera.html">ከሞረሽ ጥቅምት 3 ቀን 1991</a></p>

</body>
</html>
