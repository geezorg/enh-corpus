<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን በእንግሊዝ የተቃውሞ ሠልፍ አካሔዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያውያን በእንግሊዝ የተቃውሞ ሠልፍ አካሔዱ</h1>
<h2 class="align-center">ለቶኒ ብሌይር ደብዳቤ ሠጡ</h1>


<p>በእንግሊዝ የሚኖሩ ኢትዮጵያውያን ሠላማዊ ሠልፍ አድርገው የኢትዮጵያና የኤርትራ ውዝግብ በሠላማዊ መንገድ እልባት ያገኝ ዘንድ ማሣሠባቸው ተገለፀ።</p>

<p>«በኤርትራና ኢትዮጵያ መካከል በተጀመረው ጦርነት የከፍተኛ የጦር መሣሪያ ተኩስ ልውውጥ ለጊዜው የቆመ ቢመስልም የታላቅ ጦርነቱ፣ የጦር መሣሪያ ወደ ግንባር ማጓጓዝ በሁለቱም ወገኖች በኩል በሰፊው ቀጥሏል። የኤርትራ መንግስት የያዘውን የኢትዮጵያ ግዛት ለቆ እንዲወጣ በአሜሪካና ሩዋንዳ መንግስት እንዲሁም በአ.አ.ድና በተባበሩት መንግሥታት የፀጥታው ም/ቤት የቀረበውን ጥሪ ኢትዮጵያ ብትቀበለውም የኤርትራ መግንስት ግን ውድቅ አድርጎታል» ያለው የዶቼቬሌ ዘጋቢ ችግሩ ያሣሰባቸው የኢትዮጵያና የኤርትራ ዜጐች በየወቅቱ ለየመንግስታቸው የድጋፍ ድምፅ እያሰሙ መቆየታቸውን ገልጾ ከትላንት በስቲያ እሁድ በብሪታንያ የሚገኙ ኢትዮጵያውያን በለንደን ከተማ ከፍተኛ የሆነ ትዕይንተ ሕዝብ ማካሔዳቸውን አስረድቷል።</p>

<p>ተሰላፊዎቹ ሀይድ ፓርክ ከሚባለው ቦታ ተሰባስበው የኢትዮጵያን ሰንደቅ ዓለማ በማውለብለብና የተለያዩ ዓርማዎችን በመያዝ ጉዟቸውን ወደ ትራቭላጋር አደባባይ ማምራታቸው ተጠቅሷል።</p>

<p>በዚሁ ዕለት «ራስተፈሪያንስ» በኢትዮጵያ ሰንደቅ ዓላማ የተዋበ የሀገር ልብስ ለብሰው ሰንደቅ ዓላማ እያውለበለቡ ከበሮ በመምታት ትዕይንቱን እንዳስዋቡት ዘጋቢው ጠቅሶ ተሰላፊዎቹ በየአደባባዩ ሲያመሩም የምፅ ማጉያ በመቀባበል «የኤርትራን መንግሥት አምባገነናዊነት እናወግዛለን፣ በኤርትራ በሚኖሩ ኢትዮጵያውያን ላይ የሚደረገው ግፍ ይቁም፣ ኤርትራ በኢትዮጵያ ላይ የምትፈፅመውን ኢ-ሠብዓዊ ድርጊት የእንግሊዝ ህዝብና መንግስት ያውግዝልን» የሚሉ መፈክሮችን አሠምተዋል።</p>

<p>ተሰብሳቢዎቹ ትራቭላጋር አደባባይ እንደደረሱ የህዝባዊ ሰልፉ አዘጋጆች በየተራ ንግግር ያሰሙ ሲሆን ተናጋሪዎቹ ቁጣ በተሞላበት አኳኋን «የኤርትራ መንግስት ከያዘው የኢትዮጵያ ግዛት በአስቸኳይ መውጣት አለበት፣ በህገ-ወጥነት ኢትዮጵያውያን ወገኖቻችንን በክላስተር ቦምብ በመደብደብ፣ ትምህርት ቤቶችን፣ ሆስፒታልና አብያተ-ክርስቲያናት ማቃጠሉን እናወግዛለን» ካሉ በኋላ የኤርትራ መንግስት ወራሪ ሆኖ እንደተወረረ የሚያስተጋባው ፕሮፓጋንዳ መጋለጥ አለበት ብለዋል። በመጨረሻም ስድስት የሰለፈኞቹ ተወካይ ለብሪታንያው ጠቅላይ ሚንስትር ቶኒ ብሌይር በሕዝብ የተፈረመውን የተቃውሞ ፊርማ ከደብዳቤ ጋር አስረክበዋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ጥቅምት 24 ቀን 1991</a></p>

</body>
</html>	
