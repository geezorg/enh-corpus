<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የአፍሪካ አንድነት ድርጅት ድንበሮችን ይህ ይሁን ለማለት የሚችል አይደለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የአፍሪካ አንድነት ድርጅት ድንበሮችን ይህ ይሁን ለማለት የሚችል አይደለም»</h2>

<p class="align-center">ኢሳያስ አፈወርቂ</p>


<p>የኤርትራው ፕሬዚዳንት አቶ ኢሳያስ አፈወርቂ የኢትዮጵያንና የኤርትራን ግጭት በማስመልከት ባለፈው ሳምንት ለኤርትራ ቴሌቪዝንና ሬዲዮ ሰፋ ያለ መግለጫ ሰጥተዋል።</p>

<p>ፕሬዝዳንቱ በዚህ መግለጫቸው የአፍሪካ አንድነት ድርጅት በቅርቡ በቡርኪናፋሶ ዋና ከተማ ኦጋድጉ ያካሒደዋል የተባለውንና በኢህአዴግ መንግስት በኩል የመጨረሻ የሰላም ተስፋ የተባለለት ጉባኤ አዲስ ሃሣብ የማይቀርብበት መሆኑንና አንዳችም ዕርቅ ሊያመጣ እንደማይችል ከወዲሁ ውድቅ ያደረጉበትን አነጋገር አሰምተዋል። እንደ አቶ ኢሳያስ አነጋገር «...የአፍሪካ አንድነት ድርጅት እንደ ዳኛ ወይም የፍትህ ተቋም የቅኝ ግዛት ውሎችንና በተጓዳኝ የሚመለከቱትን ድንበሮች ይህ ይሁን! ያ ይሁን! ለማለት የሚችል አይደለም» በማለት የድርጅቱን ውሳኔ እንደማይቀበሉ ይፋ አድርገውታል።</p>

<p>«የአፍሪካ አንድነት ድርጅት በሚቀጥሉት ሣምንታት የሚያቀርበው የመፍትሔ ሀሳብ ይኖራል ይባላል የሚቀርብ አዲስ ሃሳብ አይኖርም» በማለት ለአ.አ.ድ የሰላም መፍትሔ በራቸውን የከረቸሙት አቶ ኢሳያስ በዚሁ መግለጫቸው «በሚስተር አንቶኒ ሌክ (የቀድሞው የአሜሪካ መንግሥት ፀጥታ አማካሪ) የቀረበ ጥሩ ሀሣብ አለ፣ ዝርዝሩን አልናገርም» ካሉ በኋላ ዝርዝሩን የማይገልፁበትን ምክንያት ሲያስረዱ «ምክንያቱም የቀረበ ነገር የለም» በማለት እርስ በርሱ የተምታታና አንዴ አሜሪካ ሀሳብ አቅርባለች እንደገና ደግሞ የቀረበ ነገር የለም በማለት ጥያቄውን አምታተው አልፈዋል።</p>

<p>የውጭ ጉዳይ ስዩም መስፍን ከጥቂት ሳምንታት በፊት ስለአዲሱ የአሜሪካ ዕርቅ ሂደት ከአሜሪካ ድምፅ ሬዲዮ ጋር ቃለምልልስ ባደረጉበት ወቅት «ሚስተር አንቶኒ ሌክ ከቀድሞው የተለየ ምንም አዲስ ሀሣብ አላፈለቁም» በማለት የኢሳያስን ሁለተኛውን ገለፃ ያጠናከሩ ሲሆን የአቶ ስዩም ምክትል የሆነቱ ዶክተር ተቀዳ ዓለሙ ደግሞ «እፎይታ» መጽሔት ጋር በዚህ ወር ባደረጉት ቃለምልልስ ሚስተር አንቶኒ ሌክ ወደ አዲስ አበባ የመጡበትን ምክንያት ሲያስረዱ «...በአፍሪካ አንድነት ድርጅት በኩል ሲደረጉ ስለነበሩት እንቅስቃሴዎች የኢትዮጵያ አቋም ምን ይመስላል የሚለውን አመለካከት ለመገንዘብና ለመረዳት ነው የመጡት» በማለት ማስረዳታቸው ይታወሣል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ጥቅምት 24 ቀን 1991</a></p>

</body>
</html>	
