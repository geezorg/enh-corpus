<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ እስረኞችን አሳልፋ ልትሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ እስረኞችን አሳልፋ ልትሰጥ ነው</h1>


<p>የኢትዮጵያ የፖለቲካ እስረኞች አንድነት ኮሚቴ በምሕፃረ ቃሉ ኢ.ፖ.እ.አ.ኮ የተባለው ተቀማጭነቱን ካናዳ ያደረገው ድርጅት ባወጣው መግለጫ ቀድሞ ከታሰሩት የጅቡቲ ተቃዋሚዎች ሌላ አምስት የፍሩድ አባላት የኢትዮጵያ መንግስት አስሮ ለጅቡቲ መንግስት አሳልፎ ሊሰጥ መሆኑን አስታውቋል።</p>

<p>በመግለጫው እንደገለፀው የኢትዮጵያን መንግስት የሚመራው የኢህአዴግ ድርጅት የፖለቲካ ጥገኝነት የጠየቁትን ጅቡቲያውያንን ማሰሩ ያሳዘነው መሆኑን አመልክቷል። ኢህአዴግ አሳልፎ ለጅቡቲ መንግስት ይሰጣቸዋል ከተባሉት ግለሰቦች መሐል የፍሩድ በአውሮፓ ተወካይ ሚ/ር ካዳሚ መሐመድ የተባሉት እንደሚገኙበት ኮሚቴው ባወጣው መግለጫ ጠቅሷል።</p>

<p>የታሰሩት የጅቡቲ መግንስት ተቃዋሚ አባሎች ኤሊዳ በተባለው የስደተኞች ካምፕ መሆኑ የተጠቆመ ሲሆን እነዚህ ሰዎች ለጅቡቲ መንግስት ከተሰጡ እርዝመቱ ሁለት ሜትር በሁለት ሜትር በሆነው የጋቦዴ እስር ቤት ውስጥ ሊያስራቸው እንደሚችል ስጋቱን ገልፆ በዚህም ሕይወታቸውን ሊያጡ ይችላሉ ሲል አስጠንቅቋል።</p>

<p>የታሰሩት አምስት የፍሩድ አባላት ስም ዝርዝር 1. ሚ/ር ኢሳቅ አብዱላሂ 2. ሚ/ር ሁመድ አብደላ 3. ሚ/ር አብዶ ሐሰን 4. ሚ/ር መሐመድ ሐሰን 5.ሚ/ር ቦላ ሜማቤ እንደሆኑ መግለጫው ገልጧል።</p>

<p>መግለጫው በማያያዝም የጅቡቲ መንግስትና የኢህአዴግ መንግስት የጠበቀ ግንኙነት በፖለቲካ፣ በኢኮኖሚና በወታደራዊ መስኮች እንዳላቸው ጠቅሶ በብዙ መቶ የሚቆጠሩ የኢትዮጵያ የጦር መኮንኖችና ወታደሮች በጅቡቲ እንደሚገኙና ፍሩድን ለመውጋት እየተባበሩ ነው ሲል ክስ አሰምቷል። ሆኖም ፍሩድ የተባለው የአማፂ ቡድን በኢትዮ ኤርትራ የድንበር ግጭት ከየትኛውም ወገን ያልሆነና ራሱን ገለል ያደረገ ድርጅት ነው ሲል የፍሩድን አቋም በዚህ አጋጣሚ ገልጾታል።</p>

<p>ኮሚቴው በመጨረሻም ለጠ/ሚር መለስ ዜናዊ በአስቸኳይ የታሰሩት ግለሰቦች እንዲፈቱ ጠይቋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሚያዝያ 12 ቀን 1991</a></p>

</body>
</html>	
