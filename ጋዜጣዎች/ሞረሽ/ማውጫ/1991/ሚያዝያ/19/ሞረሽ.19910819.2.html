<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ ልዑካን ቡድን ዛሬ ይገባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተመድ ልዑካን ቡድን ዛሬ ይገባል</h1>


<p>የተባበሩት መንግስታትን ልዑክ በመምራት በዛሬው ዕለት አዲስ አበባ የሚገቡት አምባሳደር ሳህኑን ለሁለት ቀናት በአስመራ ከኤርትራ ባለስልጣናት ጋር የተወያዩ ሲሆን በዚሁ የሰላም ስምምነቱን ለማስገኘት በሚደረገው ጥረት ላይ የወቅቱን የአአድ ሊቀመንበር ፕሌዝ ካምፓዎሬንም ማስከተላቸው ታውቋል።</p>

<p>ባለፈው በአዲስ አበባ ከሁለቱ ሀገራት ባለስልጣናት ጋር በዚሁ የሰላም መፍትሔ ላይ ተነጋግረው አንዳችም ውጤት ሳያስገኙ መቅረታቸው የሚታወሰው እኚሁ የተመድ ልዑክ በአሁኑ ውይይት የአአድን ሊቀመንበር አስከትለው መምጣታቸው ምስጢር ሆኗል። አአድ ያቀረበውን ሃሳብ ኤርትራ ተቀብየዋለሁ ባለችበት በአሁኑ ሰዓት የተኩስ አቁም ስምምነት ላይ እንዲደፈርስ ሃሳብ እየቀረበ ነው። ለዚሁ የተኩስ አቁም ቅድመ ስምምነት ልዑካኑ ገና ከፓሪስ ከመነሳታቸው ኢትዮጵያ የበኩሏን አቋም አሳውቃቸው እንደነበር ተዘግቧል። የኤርትራ ሰራዊት የያዘውን ማናቸውንም የኢትዮጵያ ግዛት ለቆ እስካልወጣ ድረስ የተኩስ ማቆሙን ተግባር የማትቀበለው ኢትዮጵያ በዚሁ በአዲሱ የመፍትሔ ሃሳቡም አቋሟን እንደማትቀይር ይታወቃል። በአስመራ ባለስልጣናት በኩል እየተነገረ ያለው «ባድመን ለቀናል ስለዚህም የተኩስ አቁም ስምምነት ወደ አጠቃላይ የሰላም ስምምነት ሊያደርሰን ይገባል» የሚል ሲሆን ተጨማሪ የኢትዮጵያን ግዛት አልያዝንም በሚልም ይከራከራሉ። ከዚህ በማጭበርበርና በቅጥፈት የተሞላ የተለያየ የኤርትራ ባለስልጣናት መግለጫ አኳያ የልዑካን ቡድኑ የሚያስገኙት መፍትሔ ይኖራል ተብሎ መጠበቅ እንደማይችልም ያሉት እውነታዎች ይመሰክራሉ። የሻዕቢያ ባለስልጣናት ተደጋጋሚ ሽንፈትና ክስረት እየደረሰባቸው ባለበት በዚህ ሰዓት የተኩስ አቁሙን ስምምነት በእጅጉ አጥብቀው የሚፈልጉት ቢሆንም ከኢትዮጵያ ግዛት ለቀው ለመውጣት ምንም ፍንጭ አለማሳየታቸውን እየታየ ነው።</p>

<p>የተያዙ የኢትዮጵያ ግዛቶችን ለቆ ለመውጣት አሻፈረኝ የሚለው የሻዕቢያ መንግስት የብዙ ዜጐቹን ሕይወትና ንብረት ባወደመው ጦርነትና በያዘው ግዛት ምንም ያላተረፈ በመሆኑ ከህዝቡ የሚደርስበትን ግልፅ ተቃውሞ የፈራው ይመስላል ሲሉ ታዛቢዎች ይናገራሉ። ሃኒሽን በዓለም አቀፍ ፍርድ ቤት ውሳኔ ለመልቀቅ የተገደደው የሻዕቢያ መንግሥት ህዝቡን ሲያታልል በነበረው የ«ይገባኛል» ጥያቄ መረታቱ የሚታወስ ሲሆን በተመሳሳይ ሁኔታ ሕዝቡን ሲያጭበረብር መቆየቱ ይታወቃል። ሻዕቢያ በዚህ «የይገባኛል» ጥያቄው ዕልቂትን ውድመትና ከፍ ያለ ክስረትን የተቀበለ በመሆኑ «ለቀህ ውጣ» የሚለው የኢትዮጵያ ጥያቄ በህዝቡ ዘንድ የሚፈጥርበትን ጥላቻ እንዲሁም ለራሱ ያለውን በዕብሪት ያበጠ የታላቅነት ግምት እንደሚያረክስበት ይታወቃል። የአሁኑ የልዑካን ቡድን የሰላም መፍትሔ በመሻት የሚያደርጉት ጥረት ከሻዕቢያ ውስብስብ ባህሪና ከኢትዮጵያ የማይለወጥ ውሳኔ አኳያ ሲታይ ተስፋ ቢስ እንደሚሆን ያሉት ሁኔታዎች እየጠቆሙ ነው።</p>

<p>ልዑካኑ በሁለቱ ሀገራት የሚያደርጉት ውይይት ከሃገሪቱ የተለያየ አቋም አኳያ ብዙ ተስፋ የሚጣልበት እንዳልነበር ከፓሪስ ሲነሱ ለጋዜጠኞች በሰጡት መግለጫ ላይም ጠቁመዋል። የሻዕቢያ መንግሥት ኢትዮጵያ ከዚህ ቀደም የተቀበለችውን የአአድ ውሳኔ ሙሉ በሙሉ ተቀብያለሁ ከማለቱ አኳያ የልዑካን ቡድኑ ይህንኑ የኤርትራን ውሳኔ ኢትዮጵያ እንድትቀበል ምንም ጫና ማሳደር እንደማይችሉም የኢትዮጵያ የወቅቱ አቋም ይጠቁማል። ሻዕቢያ የያዘውን መሬት ለቆ ላለመውጣት «ምንም የያዝኩት ግዛት የለም» በማለት እንደፀና ባለበት በአሁኑ ሰዓት የተኩስ አቁሙም ሆነ ዘላቂ የሆነ የሰላም ስምምነቱ ደብዝዞ ነው የሚታየው።</p>

<p>አምባሳደር ሳህኑን በየካቲት ወር አስመራና አዲስ አበባ ደርሰው በተመለሱ ማግስት ከባዱ ጦርነት በሁለቱ ሀገራት ተካሂዶ የባድመን ግዛት ኢትዮጵያ እንዳስመለሰች ይታወቃል። አምባሳደሩ ልዑክ በአስመራና ያገኘውን የሰላምና የተኩስ አቁም የስምምነት ውይይትን በተመለከተ ዛሬ በአዲስ አበባ ከባለስልጣናቱ ጋር ይነጋገራሉ ተብሎ ይጠበቃል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሚያዝያ 19 ቀን 1991</a></p>

</body>
</html>	
