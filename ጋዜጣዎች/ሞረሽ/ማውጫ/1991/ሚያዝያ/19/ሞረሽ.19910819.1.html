<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአቡነ ጳውሎስ የተማረሩ 267 ሊቃውንት ተሰድደዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአቡነ ጳውሎስ የተማረሩ 267 ሊቃውንት ተሰድደዋል</h1>


<p>በፓትሪያርኩ አቡነ ጳውሎስ ተሹመው የዑራኤል ቤተክርስቲያን ሲያስተዳድሩ ቆይተው ከዚያም ወደ ገርጂ ጊዮርጊስ ተቀይረው በአስተዳደሪነት ይሰሩ የነበሩት ቄስ መላዕከሕይወት ወልደ ሰንበት አድኅኖም ከአገር በመሰደድ የኢትዮጵያን የቤተክርስቲያን ስርዓትና የአቡነ ጳውሎስ ተግባር በማጋለጥ ለጀርመን ድምፅ ሰሞኑን ቃለ-ምልልስ ሰጥተዋል።</p>

<p>የኢትዮጵያ ምዕመናን በአሁኑ ሰዓት እያለቀሱ ናቸው። የቤተክርስቲያኑ ስርዓት እየተበላሸ ነው። አቡነ ጳውሎስ አምባገነን ሲሆኑ በየአገሩ የሾሟቸው ሰዎችም የፖለቲካ ካድሬዎች ናቸው በማለት ታዘብኩት ያሉትን ሁሉ ተናግረዋል። ቄስ መላዕከ ሕይወት ለስደት የበቃሁት በዚሁ የተበላሸ የቤተክህነቱ አስተዳደርና በአቡነ ጳውሎስ ጠቅላላ የማይገባ አሰራር ነው በማለት ሲናገሩ ይህንኑ የፓትሪያርኩን አሰራር በመቃወም እሳቸውን ጨምሮ ሁለት መቶ ስልሳ ሰባት የሃይማኖት አባቶች ለመሰደድ መብቃታቸውን ገልፅዋል። ቄስ መላዕከሕይወት በሃይማኖቱ ዙሪያ የተበላሸ አሰራር አለ ሲሉ በየገዳማቱና በየቤተ ክርስቲያናቱ እየደረሰ ያለውን ከፍ ያለ የንብረትና የሕይወት አደጋ በመጥቀስ ነው። እንደ ቄሱ ገለፃ «ለምሳሌ» ይላሉ። «ለምሳሌ በአደባባይ ኢየሱስ ያለቀውን ሕዝብ ታውቃላችሁ አርባ ምንጭ በአሰቦት ገዳም እንዲሁም ደግሞ በቀጨኔ በደብረሠላም ገዳም፣ በደብረ ሠላም እስጢፋኖስ ቤ/ክ የሰው ሕይወትና ንብረት በእጅጉ ጠፍቷል» ብለዋል። በአሁኑ ሰዓት በዚሁ «ተበላሸ» በሚሉት አሰራር ምክንያት በኢትዮጵያ የምዕመናኑ ገቢ መቀነሱንና ወደፊት ለአገልጋዮች ደሞዝ የመክፈል ችግር እንደሚገጥም ጠቅሰዋል። የፓትሪያሪኩም አቀንቃኞች ከአገር ቤት አልፈው በአውሮፓ ከተሞችም ወረቀት በመበተን ሕዝብን ያታልላሉ ያሉ ሲሆን ገና ከጅምሩ የፓትሪያርኩ ሹመት በተንኮልና በአድልዎ እንደተካሄደ ሳይገልፁ አላለፉም።</p>

<p>ቄስ መላዕከሕይወት የአባ ጳውሎስን ሹመት በመቃወም ፓትሪያርክ እያለ ሌላ መሾም እንዳልነበረበትና ነገር ግን ይኸው የቆየ ሕግ ተጥሶ አቡነ ጳውሎስ በደጋፊዎቻቸው ልዩ ዘዴ ስልጣን እንደያዙ ያስረዳሉ። በአሁኑ ሰዓት ብዙ የሃይማኖት አባቶች ጳጳሳትና ሊቃውንት በስደት እንደሚገኙ ገልጠው በአገር ውስጥም ቀሳውስቱ፣ ሊቃውንቱና ዲያቆናት ከስራ እየተባረሩና እየታሰሩ እንደሚገኙ ገልጠዋል። ቄስ መላዕከሕይወት በአገር ውስጥ አስተዳዳሪነት ዘመናቸው ከፓትሪያርኩ ጋር በተለያየ የጥቅምና የስልጣን ጉዳዮች ይጠላለፉ እንደነበር የተለያዩ ዘገባዎች ከዚህ ቀደም መግለፃቸው ይታወሳል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሚያዝያ 19 ቀን 1991</a></p>

</body>
</html>	
