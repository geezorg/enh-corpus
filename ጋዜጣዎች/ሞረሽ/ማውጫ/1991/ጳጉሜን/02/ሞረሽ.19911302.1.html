<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዛላንበሣው ጦርነት የተካሄደው በጨበጣ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዛላንበሣው ጦርነት የተካሄደው በጨበጣ ነው</h1>


<p>ባለፈው ሳምንት አጋማሽ ላይ በዛላንበሳ ግንባር አንድ ለሌት ሙሉ በፈጀው ውጊያ ሻዕቢያ ከ220 በላይ ወታደሮች ሙትና ቁስለኛ የሆኑበት ሲሆን ጦርነቱም እጅግ ዘግናኝና የጨባጣ ውጊያ ነበር ሲል አካባቢውን ጐብኝቶ የነበረው የጀርመን ድምፅ ዘጋቢ ገለፀ።</p>

<p>ጋዜጠኛው ጦር ግንባር ያሉትን አዋጊ መኮንኖች ማነጋገሩንንና እነሱንም ዋቢ አድርጐ እንደዘገበው ዛላንበሳ ከአዲግራት ከተማ 35 ኪሎ ሜትር ርቀት ላይ የምትገኝ ከተማ መሆኗን ጠቅሶ በታሪክ ውስጥ በወታደራዊ ገድላቸው ከተመዘገቡት አሊቴናና አሲምባ ጋራዎች አጠገብ የምትገኝ መሆኗንና ይህ የጦር ግንባር ለሁለቱ መንግስታት ስትራቴጂክ ቦታ እንደሆነ ወታደራዊ ኤክስፐርቶችን ዋቢ አድርጐ ዘግቧል።</p>

<p>በዚህ ስትራቴጂክ ግንባር ሁለቱ መንግስታት ለረጅም ጊዜ በቀላል ግጭትና በፍጥጫ የቆዩባት አንዲት ስትራቴጂክ ቦታ ክፍት ተደርጋ ቆይታ ባለፈው ሳምንት ምሽት ይህችን ቦታ ለመቆጣጠር በኤርትራ መግንስት ወታደሮች በኩል የማጥቃት ውጊያ የተከፈተባት ናት ብሏል።</p>

<p>የኢትዮጵያ ወታደሮች በመጀመሪያ የተኩስ ፍቃድ ከአለቆቻቸው ትዕዛዝ ባለማግኘታቸው በዝምታ ሲያልፉት የሻዕቢያ ወታደሮች ይህን አጋጣሚ በመጠቀም የኢትዮጵያ ወታደሮች ወዳሉበት ምሽግ በመጠጋታቸው ጦርነቱ የጨበጣ ውጊያ ሊሆን ችሏል ሲል ገልጿል።</p>

<p>በመጨረሻም የኢትዮጵያ አዋጊዎች ትዕዛዝ በመስጠታቸው በውጊያው ሙሉ ለሙሉ ወታደሩ የተካፈለበት ሊሆን ችሏል። በውጊያው ላይ ተካፍለው የነበሩት የኢትዮጵያን ወታደሮች አነጋግሮ በጦርነቱ ስለደረሰው ጉዳት ሲያስረዳ «በዚህ ውጊያ የኤርትራን 100 ወታደሮች ገድለን 120 የሚሆኑትን አቁስለናል» ማለታቸውን አብራርቷል። በሁለቱም ወገን ምርኮኛ አለመኖሩ ሬዲዮው ሲናገር የጨበጣ ውጊያ በመሆኑ ከመማረክ ይልቅ የመምታትና የማቁሰል ዕድል ነው ወታደሮቹን ይጠብቅ የነበረው ብሏል። ከሻዕቢያ ወታደሮች በኩል የደረሰውን ሞትና ቁስለኛ የገለፀው ይኸው ዘገባ በኢትዮጵያ በኩል ስለደረሰው ጉዳት ምንም ያለው ነገር የለም።</p>


<p>አዲሷ የቢቢሲ ዘጋቢ ኒተር ባላ ደግሞ «ከዛላንበሣ ከተማ 3 ኪሎ ሜትር ርቀት ላይ በርካታ የኤርትራ ወታደሮች አስክሬን አይቻለሁ። ከዚህ በተጨማሪ በመቶዎች የሚቆጠሩ የኤርትራ ጦር አባላት በፈንጂ እግርና እጃቸው ተጎማምዶ ተመልክቻለሁ። በአጠቃላይ የሰሞኑ የዛላምበሳ ግንባር ውጊያ አሰቃቂና ዘግናኝ እንደነበር በቦታው የተገኘነው የጋዜጠኞች ቡድን ታዝበናል» ካለች በኋላ «ከዛላንበሳ ከተማ በብዙ ኪሎ ሜትር ርቀት ላይ በሚገኘው የወታደሮች ሆስፒታል በርካታ የኤርትራ ወታደሮች በፈንጂ የተጎዱ መሆናቸውን ስመለከት የኢትዮጵያ ጦር በፈንጂ ያጠረውን ግንባር ጥሰው ለመግባት መሞከራቸውን ተረድቻለሁ። በዚህም የኤርትራ መንግሥት ለሰሞኑ ግጭት ቅድሚያ መያዙን ከኢትዮጵያ ወገን ሆኜ የታዘብኩትን ለመናገር ያስችለኛል» ብላለች።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ጳጉሜ 2 ቀን 1991</a></p>

</body>
</html>	
