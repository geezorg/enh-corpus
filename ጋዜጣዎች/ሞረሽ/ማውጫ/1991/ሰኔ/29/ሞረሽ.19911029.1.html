<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መቀሌ የኤርትራውያን ወንጀለኞች ማዕከል ነበረች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መቀሌ የኤርትራውያን ወንጀለኞች ማዕከል ነበረች</h1>


<p>በመቀሌና ነቀምት ከተሞች የሻዕቢያና የኦነግ ሰርጐ ገቦችን ለመቆጣጠር መንግስት ከፍ ያለ እንቅስቃሴ በማድረጉ የአካባቢው ስጋት እንደቀነሰ መንግስታዊ መረጃዎች እያመለከቱ ነው። በትግራይ ክልል ኤርትራውያን ከተባረሩ በኋላ የወንጀል ድርጊቶች መቀነሳቸውና ኤርትራውያን በነበሩበት ጊዜ በትግራይ ከተሞች በርካታ ወንጀሎች ይካሄዱ እንደነበር ተብራርቷል።</p>

<p>ኤርትራውያን በልዩ ስልታቸው አደንዛዥ ዕፅ በማዛዋወር የሐሰት የብር ኖቶችን አዲስ አበባ ከሚገኘው የኤርትራ ኤምባሲ በማጓጓዝ ትግራይን የወንጀል መዲና አድርገዋት እንደነበር ተገልጦ ከጦርነቱ በኋላ በኤርትራውያን ላይ በተወሰደው የማባረር እርምጃ ወንጀሉ ሙሉ በሙሉ እንደተቋረጠ ተገልጧል።</p>

<p>«የሻዕቢያን ስውር ተልዕኮ የሚያሳኩ» የተባሉትና እንደማናቸውም ህብረተሰብ በትግራይ ውስጥ በስራና በንግድ ይታወቁ የነበሩ ኤርትራውያን አንድም ለሻዕቢያ መንግሥት በመሰለል በለላም በኩል የክልሉን ወጣት በሃሺሽና በተለያዩ ወንጀሎች እንዲጠመዱ የማድረግ ተልዕኮ እንደነበራቸው ተገልጦ ከጦርነቱ በኋላ በተደረገው የሁለት ጊዜ የ6 ወራት ጥናት 1455 ወንጀሎች እንደቀሩ በክልሉ የወንጀል ምርመራ ኃላፊ ተገልጧል።</p>

<p>ከዛሬ ሁለት ዓመት በፊት በትግራይ ጫት እንዳይቃም የትግራይ ክልላዊ መንግስት ደንብ ማፅደቁ የሚታወስ ሲሆን ትግራይ በሻዕቢያ ተልዕኮ ፈፃሚዎች የሃሺሽ ንግድ ማዕከል መሆንዋ ሲገለጥ ዘንድሮ የመጀመሪያው ነው። እንደ ክልሉ የወንጀል ምርመራ ኃላፊ ገለጣ አዲስ አበባ የሚታተመው የሐሰት የብር ኖት ትግራይ በሚገኙ ኤርትራውያን ወደ ተለያዩ ከተሞች ይሰራጭ ነበር። ዛሬ ይላሉ ኃላፊው «የጦርነት ቀጠና በሆነችው ትግራይ ማናቸውም ኬላዎች ላይ ጥብቅ ቁጥጥር ከመደረጉም በላይ በሮች ሁሉ ዝግ ናቸው» ብለዋል።</p>

<p>የጦርነት ቀጠና ከሆነችው ትግራይ በተጨማሪ የኦነግ ሰርጐ ገቦች ወይም ቀሪ ኃይሎች ይገኙበታል ተብሎ በሚገመተው ነቀምትም ተመሳሳይ ቁጥጥር እየደተደረገ ሲሆን በዚህም ለባለ ሆቴሎች አከራዮች ዘበኞችና አልጋ አንጣፊዎች ትምሕርታዊ ገለፃ ተደርጐላቸዋል። ወንጀልን በተመለከተ ለማናቸውም ሽብር ፈጣሪ ክፍተት እንዳይኖር ጥንቃቄ በሚያሻበት በአሁኑ ሰዓት በሆቴሎች የሚደረገው ቁጥጥር ወሳኝ መሆኑ ተመልክቶ ማናቸውም አጠራጣሪ ጉዳይ ሲገኝ ለፖሊስ ሪፖርት ማድረግ እንደሚገባ ተገልጧል። የሻዕቢያ መንግሥትና የኦነግ ኃይሎች በኢትዮጵያ የውስጥ ሰላም ላይ እንቅፋት እንዳይፈጥሩ የሚደረገው ቁጥጥር በዚህ ሁኔታ አስጊ በሆኑ ክልሎች ከመካሄዱም በላይ ኤርትራውያንን ከመላው ከተሞች የማስወጣቱ ተግባር በድጋሚ መጀመሩ ይታወቃል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሰኔ 29 ቀን 1991</a></p>

</body>
</html>	
