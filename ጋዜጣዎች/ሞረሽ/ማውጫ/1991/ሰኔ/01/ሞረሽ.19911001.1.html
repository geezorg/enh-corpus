<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከኢትዮጵያ ጋር ብንቀላቀል ብዙ የሚለወጥ ነገር የለም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ከኢትዮጵያ ጋር ብንቀላቀል ብዙ የሚለወጥ ነገር የለም»</h1>

<p class="align-right">የጅቡቲ ፕሬዝዳንት</p>


<p>አዲሱ የጅቡቲ ፕሬዝዳንት ሆማር ጋሌ «ኢትዮጵያ ውስጥ ስለተወለድኩ ኢትዮጵያዊ ነው ተብዬ በምርጫው ሂደት ብዙ መሰናክል ደርሶብኛል» ሲሉ ከዣን አፍሪክ መጽሔት ጋር ባደረጉት ቃለ ምልልስ አስታወቁ። ሆማር ጋሌ በኢትዮ ጅቡቲ የጋራ ጉዳዮችና እንዲሁም በኢትዮጵያና ኤርትራ ግጭት መሃል ለቀረበላቸው ጥያቄ ማብራሪያ ሰጥተዋል። «ከኢትዮጵያ ጋር የመቀላቀል ሃሳብ አለዎት ይባላል?» ለሚለው ምላሽ ሲሰጡ «ኢትዮጵያና ጅቡቲ የተሳሰረ ግንኙነት ከነፃነታችን ቀን ጀምሮ ያላቸው ሀገሮች ናቸው። ከብዙ ጊዜ በፊት የምድር ባቡርና የመኪና መንገዶች ሁለቱን አገሮች ያገናኛሉ። የኤሌትሪክ ኃይልም በጋራ እንጠቀማለን ለምሳሌም የጅቡቲ ወደብ አሁን በጦርነቱ ምክንያት 100 ፐርሰንት የትራፊክ መጨናነቅ አስከትሏል። ይህ ግን ለእኛ ደስ ነው ያለን። ስለዚህ ብንቀላቀልም ብዙ የሚለወጥ ነገር የለም» ብለዋል።</p>

<p>ለፕሬዝዳንት ሆማር ጋሌ ሌላው የቀረበ ጥያቄ «አቶ መለስ ዜናዊ በነገው ዕለት ደውለው ጅቡቲን በኮንፌዴሬሽን ከኢትዮጵያ ለማዋሃድ ፕሮጀክት ቢያቀርቡ ምን ይላሉ?» የሚል ሲሆን ፕሬዝዳንቱ በምላሻቸው «ይህ የእኛ ዕቅድ አይደለም የሆነ ሆኖ ሕዝቡ ነው ወሳኙ። እኔ የማደርገው ተፅዕኖ የለም» ብለዋል። በኢትዮጵያ በኩል የመዋሐድን ጥያቄ ቀርቦ የማስገደድ ሁኔታ ቢደረግስ በሚል ለቀረበላቸው ጥያቄ ሲመልሱም «ኢትዮጵያ ሰፊ ሀገር ነች እና ለተለያዩ ግዛቶች ነፃነት የምትሰጥ ነፃ ሀገር የሌላ ሀገርን ሉዓላዊነት ትዳፈራለች ብዬ አልገምትም ያለ ኮንፌዴሬሽን ጥሩ ጓደኛሞች ልንሆን እንችላለን» በማለት ተናግረዋል። ጅቡቲ ከትንሽነቷ በቀር የብዙዎችን ቀልብ የምትስብ ሀገር ስትራቴጂክ ሀገር መሆኗን ጠቅሰው በባህር ወሽመጥ በመገኘቷ ቀይ ባህርን የሚያቋርጥ ሁሉ ማረፊያ ስለሚያደርጋት በአፍሪካ በዐረብ፣ በህንድ ወቅያኖስ መካከል የምትገኝና የብዙዎችን ቀልብ የምትስብ በመሆኗ የድሮው «የኢትዮጵያ ንጉሥ ሊውጧት ይፈልጉ ነበር» ብለዋል።</p>

<p>ፕሬዝዳንቱ አቶ መለስን ጅቡቲን መጠቅለል የማይሹ መሪ በመሆናቸው አወድሰው ከሌሎች አገሮችና መሪዎች መሃል የኤርትራው ፕሬዝዳንት የእራሳቸው ክልል ቢያደርጓት እንደሚወዱ ተናግረዋል። ሳዑዲ ዓረቢያ ጅቡቲን የእስልምና ወደብ ልታደርጋት እንደምትፈልግ የመንም ጅቡቲን መጋራት እንደምትሻ የተናገሩት ፕሬዝዳንት ሆማር ጋሌ በኤርትራና በኢትዮጵያ መሃል ስላለው ግጭትና ስለጅቡቲ አቋምም ማብራሪያ ሰጥተዋል። ጅቡቲ በኢትዮጵያ በኤርትራ መካከል ከተፈጠረው ግጭት ምን ያህል ነፃ ነች? በሚል ለቀረበላቸው ጥያቄ ሲመልሱ «እኛ ከኢትዮጵያ ጋር ቀጥተኛ ትስስር አለን። ነገር ግን ለኤርትራም ተመሳሳይ አቀባበል ነበረን። እነሱ ገፉት እንጂ» በማለት ጅቡቲ ለኢትዮጵያ ትረዳለች የሚለው ጥያቄ እንዳስገረማቸውን ገልጠዋል። «ኢትዮጵያ እራሷን ከጠላት ለመመከት የምታንስ አይመስለኝም» ያሉት ፕሬዝዳንት ሆማር ጋሌ ጠያቂውን «እኛ ለኢትዮጵያ የምንረዳ ይመስልሃል» ሲሉ ለጥያቄው ምላሽ ሰጥተዋል።</p>

<p>የጅቡቲው ፕሬዝዳንት ሆማር ጋሌ የመጀመሪያ ጉብኝታቸውን በፈረንሳይ ሲያደርጉ ለምን ከኢትዮጵያ እንደማይጀምሩ ለቀረበላቸው ጥያቄ እየሳቁ ምንም የተለየ ምክንያት እንደሌላቸውና በቅድሚያ ፈረንሳይን መጐብኘታስፈላጊ ሆኖ እንዳገኙት ገልጠዋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሰኔ 1 ቀን 1991</a></p>

</body>
</html>	
