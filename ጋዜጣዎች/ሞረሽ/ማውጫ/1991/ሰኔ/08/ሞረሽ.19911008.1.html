<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሱዳንና ኤርትራ እንደ አዲስ ተቃቅረዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሱዳንና ኤርትራ እንደ አዲስ ተቃቅረዋል</h1>


<p>ባለፈው በሊቢያው መሪ ሙዓመር ጋዳፊ ሸምጋይነት የስምምነት ውል ተፈርርመው መልካም ግንኙነት እንደሚጀምሩ ተነግሮላቸው የነበሩት ሱዳንና ኤርትራ እንደገና መቃቃር ውስጥ እንደገቡ ተገለፀ።</p>

<p>ይህ የተገለፀው ትላንት ከደቡብ አፍሪካ ጆሐንስበርግ በተሰራጨው ቻናል አፍሪካ ሬዲዮ ሲሆን ሁለቱም አገሮች የጠባቸው መንስዔ አንዱ በአንዱ ላይ ተቃዋሚ ማደራጀታቸውን ባለመተዋቸው እንደሆነ ተገልጿል።</p>

<p>ሱዳንና ኤርትራ ጋዳፊ የጀመሩት የሠላም ድርድር ጉዞ በኳታር ባለሥልጣናት አደራዳሪነት በመቀጠል ለስምምነት ከበቁበት ነጥብ መካከል አንደኛው በአንደኛው ተቃዋሚ አለማደራጀትና አለመተባበር የሚል ሲሆን ሁለቱም አገሮች ስምምነቱን እንዲያከብሩ በፊርማቸው አፅድቀው ቀናት ሳይቆጠሩ ነበር ሱዳን በኤርትራ ላይ ክስ ያሰማችው። ሱዳን እንደምትለው በድንበሬ በስተምስራቅ በኩል ኤርትራ በአዳፍኔ መድፎች ደብድባኛለች ብላ ክስ ብታቀርብም። ኤርትራ ግን በቃል አቀባዩ በኩል የሱዳን ክስ መሰረት ቢስ እንደሆነ አስተባብለው እንደነበር የሚዘነጋ አይደለም።</p>

<p>ከዚያን ጊዜ ወዲህ አንዳንድ ትንኮሳዎች በሁለቱም አገር ድንበሮች ላይ ቢካሄዱም ሁለቱም አገሮች ውላቸውን እንደሚያከብሩ መግለፃቸውን አልተውም ነበር። ሆኖም ባለፈው ሳምንት መጀመሪያ ላይ የሱዳኑ መሪ ዑመር አልበሽርን ጠቅሶ የቻናል አፍሪካ ሬድዮ በምሽት ፕሮግራሙ ባስተላለፈው ዘገባ እንዳስታወቀው። የኤርትራና የሱዳን ግንኙነት ወደ ቀድሞው ሁኔታ ሊመለስ የሚችለው አስመራ ውስጥ ለተቃዋሚዎች የተሰጠብንን ኤምባሲያችን ሲመለስልን ብቻ ነው ሲሉ ተናገረው እንደነበር የሚታወስ ሲሆን በኋላም ኤርትራ አገሯ ያሉትን የሱዳን ተቃዋሚዎችና የሱዳን ብሔራዊ ዲሞክራቲክ ሕብረት እንዲሁም ሌሎች የፖለቲካ ድርጅቶች በአስመራ ተሰባስበው የአልበሽርን መንግሥት እንዴት መጣል እንዳለባቸው ሲመክሩ ቆይተው መግለጫ አውጥተው ተለያይተዋል።</p>

<p>ሱዳን በኳታር የተፈራረሙትን ውል ኤርትራ ጥሳ በመገኘቷ ቅሬታ እንዳላት ጠቅሶ አሁንም ኤርትራ ጉዳዮን በአንክሮ እንድትመልከተ አሳስባለች። ከጥቂያ ጊዜያት በፊት የሱዳን እስላማዊ ምክር ቤት አፈጉባዔ ዶ/ር ሁሴን አልቱራቢ የባለቤታቸው ወንድም ሳዲቅ አልማሕዲ በጄኔቫ ባደረጉት ውይይት ወደ መግባባት ቀርበው አልመሐዲ ወደ አገራቸው ገብተው በሕጋዊ የፖለቲካ ድርጅትነት ተመዝግበው እንዲንቀሳቀሱ ቃላቸውን የሰጧቸው ቢሆንም ኤርትራ የሱዳንን መግንስት ለመጣል ካላት ጉጉት የአልመሐዲ ከሱዳን መንግስት ጋር መግባባት እንደ እግር እሳት እንዳንገበገባት ተነግሯል።</p>

<p>ኤርትራ በቀንዱ አካባቢ የምትፈጥረውን የትንኮሳና የጠብ አጫሪነት ድርጊት በምዕራባውያንና በዓለም ሕብረተሰብ ዘንድ ተቃውሞ ቢያጋጥማትም ከድርጊቷ አልታቀበችም።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሰኔ 8 ቀን 1991</a></p>

</body>
</html>	
