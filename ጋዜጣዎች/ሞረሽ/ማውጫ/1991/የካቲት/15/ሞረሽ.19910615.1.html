<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፅላት፣ ወርቅና ብር የዘረፉት «ቄስ» ጀርመን መሽገዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፅላት፣ ወርቅና ብር የዘረፉት «ቄስ» ጀርመን መሽገዋል</h2>


<p>ቄስ መላከ ሕይወት ወ/ሰንበት አድኅኖም ሐጐስ በጐንደር ክፍለ ሀገር ደብረ ታቦር ከተማ የሚገኘው የኢየሱስ ቤተክርስቲያን «ፅላት» በ1960ዎቹ መግቢያ ላይ ሰርቀው የወሰዱ መሆናቸውን ለዝግጅት ክፍላችን ቅርበት ያላቸው ምንጮች አስታወቁ።</p>

<p>በጐንደር የሚገኘውን የደብረታቦር ኢየሱስ በውስጡ 44 ታቦታት አለው ተብሎ የሚነገርለትን ይህንኑ አጥቢያ የቤተክርስቲያን ፅላት ሰርቀዋል የተባሉት እኚሁ ካህን ለስራ ጉብኝት ወደደብረ ታቦር ከተማ በመጡበት በዚሁ ዓመታት ነዋሪው ሕዝብ በነቂስ ወጥቶ እግር መርገጫ ቦታ እንዳሳጣቸውና እንዲሁም ቁጣውን በእግዚኦታ ጭምር ያሰማ መሆኑን ገልፀው ቄስ መላከ ሕይወት ለረጅም ጊዜ ያህል ወደተጠቀሰው ስፍራ ሳይመጡ እንደቀሩ አስታውሰዋል።</p>

<p>በዚሁ የፅላት ስርቆት የተካኑት ቄስ መላከ ሕይወት ወ/ሰንበት ለደብረ ታቦር ኢየሱስ ፅላት መጥፋት ቀጥተኛ ተጠያቂ መሆናቸውን ጠቁመዋል። በ1960 ዓ.ም መጠናቀቂያ አካባቢ በተካሄደው ቀይ ሽብር እጃቸው እንዳለበት እነዚሁ ምንጮቻችን በቁጭት አስታውሰው እኚህ ግለሰብ በጉዳዩ ተጠያቂ ከመሆናቸውም ቀደም ብለው የሐሰት መረጃ (ፎርጅድ) በመጠቀም ከአገር የወጡበት ምስጢር ግን ግራ ያጋባቸው መሆኑን ገልፀዋል።</p>

<p>ዛሬ በጀርመን በስደት ላይ የሚገኘት ቄስ መላከ ሕይወት ከዚህ በፊት ኡራኤል፣ ሽሮ ሜዳና ስላሴና ገርጂ ጊዮርጊስ ቤተክርስቲያን አስተዳዳሪ በነበሩበት ጊዜ ከምዕመናኑ የሚሰጠውን የስለት ገንዘብና ወርቅ ለግል ጥቅማቸው አውለዋል ተብለው ለቀረበባቸው ክስ ጠቅላይ ቤተክህነቱ የወሰደው እርምጃ አለመኖሩ ቢታወቅም «ገንዘብ ወስጄ እንደሆነ እዚያው መስቀል አደባባይ እንገናኝና ሕዝብ ይገምግመኝ» የሚል ምላሻቸውን በአሁኑ ሰዓት ከጀርመን ቦን እያስደመጡ ሲገኙ «አባ ጳውሎስ አምባገነን ናቸው፣ ሃይማኖታዊ ስራ በበኩሌ አይቼ አላውቅም» የሚል አደናጋሪ መልዕክት እያሰሙ የሲኖዶሱን አመራር በመርገም የሚገኙ ቢሆንም በጠቅላይ ቤተክህነቱ ስር ያለው የመላከ ሕይወት የክስ ዝርዝርና በድብቅ የአውሮፓ ጉዞ በውል ሳይታወቅ መድበስበሱ ግን ሌላ ተልዕኮ እንዳለውና ጠቅላይ ቤተክህነቱ በእርሳቸው ጉዳይ ብዙም መናገር አለመፍቀዱ ደግሞ የኦርቶዶክስ እምነት ተከታዮችን የሚያነጋግር ጉዳይ እንደሆነ ለማወቅ ተችሏል።</p>

<p>ዝንተ ዓለም በትጉህ እረኛ የተመሠረተችው ቤተክርስቲያን በሁሉም መስክ መንፈሳዊና ማህበራዊ አገልግሎቶችን የምትሰጥ ሲሆን ለሕብረተሰቡ ትጋትን የምታስተምር በመሆኗ ለሕዝበ ክርስቲያኑ የመላከ ሕይወትን ድርጊቶች በግልፅ ልታሳውቅ ይገባል የሚሉ ወገኖች አያሌ ናቸው።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሰኔ 15 ቀን 1991</a></p>

</body>
</html>	
