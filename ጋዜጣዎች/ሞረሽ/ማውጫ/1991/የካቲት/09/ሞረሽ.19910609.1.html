<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታውን ም/ቤት ውሳኔ ኢትዮጵያ ተቃወመች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፀጥታውን ም/ቤት ውሳኔ ኢትዮጵያ ተቃወመች</h1>


<p>የኢትዮጵያ መንግስት የውጭ ጉዳይ ሚ/ር መ/ቤት የፀጥታውን ም/ቤት ውሳኔ በመቃወም ትናንት መግለጫ አወጣ።</p>

<p>«የፀጥታው ምክር ቤት ኢትዮጵያ የወረራው ሰለባ መሆንዋን መርዶ ነጋሪ አያሻውም» የሚለው ይኸው መግለጫ ወራሪው ጦር ከኢትዮጵያ ግዛት ለቆ እንዲወጣና የቀድሞው የኢትዮጵያ አስተዳደር ወደቦታው እንዲመለስ የሚጠይቀውን የአፍሪካ አንድነት ድርጅትን የማስማሚያ ሃሳብ በመቀበል ለተፈፃሚነቱ ውሳኔ ያሳለፈው ራሱ የፀጥታው ም/ቤት ለመሆኑ አስታዋሽ አያስፈልግም። ይሁንና ግዛትዋ የተያዘባትና ክብርዋ የተገሰሰባት ሃገር በድርጅቱ ቻርተርም ሆነ በዓለም አቀፍ ሕግ ዕውቅና ባገኘው ሕጋዊ እራስን የመከላከል መብትና በማን አለብኝነት ወራሪውን በመፈፀም ብቻ ሳይሆን ሁሉንም የሰላም መንገዶች በዘጋው ወራሪ መንግስት ላይ የመከላከል እርምጃ ልትወስድ አይገባም የሚል እንድምታ ያለው መልዕክት ያዘለ ውሳኔ ተላልፎ ተመልክተናል ሲል መግለጫው ያመለክታል።</p>

<p>እውነት ከማን ጋር እንዳለች ደንቃራ ፈጣሪው ማን እንደሆነ የፀጥታው ም/ቤት ጠንቅቆ ይረዳል። ይህን በተመለከተ አንዳችም የሚያጠራጥር የሚያጠያይቅ ጉዳይ የለም። የአ.አ.ድ የሰላም ሃሳብ ሚዛናዊና ርዕታዊ ነው ሲል የፀጥታው ም/ቤት ባለፈው ሕዳር 4 ቀን በፕሬዝዳንቱ አማካኝነት መግለጫ ማውጣቱንም የሚኒስትር መ/ቤቱ አስታውቋል። ከዚህም በተጨማሪ ታህሳስ 24 ቀን ባወጣው ውሳኔ ለአአድ የሰላም ሃሳብ ጠንካራ ድጋፍን የሚሰጥ መሆኑን ከገለፀ በኋላ የስምምነቱ ሃሳብ ብቸኛ የሰላም ተስፋ የሚሰጥ በመሆኑ ያለምንም መዘግየት ተግባራዊ እንዲሆን ከመጠየቅም ባሻገር ኢትዮጵያ የሰላም ሃሳቡን በመቀበልዋ ማወደሱንም አመልክተዋል።</p>

<p>ይሁን እንጂ የፀጥታው ም/ቤት በድንገት ዞሮ እንደዚሁም በተባበሩት መንግስታት ቻርተር የተረጋገጠውን የኢትዮጵያን እራስን የመከላከል መብቷን ጥያቄ ውስጥ አንቀፅ ያዘለ ውሳኔ ማሳለፉ የኢ-ፍትሐዊነቱ ያህል ግራ የሚያጋባ ነው ሲል የውጭ ጉዳይ ሚኒስትር አጥብቆ ተቃውሞታል። በተጨማሪ ውሳኔው ወራሪውን ማበረታታት በማን አለብኝነትና በእብሪተኝነቱ ገፍቶበት የአአድን ጥረት ፍሬ አልባ ለማድረግ የበለጠ የሚያደፋፍረው ነው ሲል በመግለጫው ጠቁሟል። የኤርትራ መንግስት የሰላም ሃሳቡን እንዲቀበል የዓለም አቀፋዊ ጫናው እያየለ ሲመጣ አጠቃላይ መያዣ መጨበጫ የሌለው ቀውስ በአካባቢው ተከስቷል የሚል ስሜት በመፍጠር የሰላም ጥሪውን ለማድበስበስ ጥር 29 ቀን አዲስ መጠነ ሰፊ ጥቃት ጀምሯል ያለው መግለጫው የፀጥታው ም/ቤት ውሳኔም ለዚህ የሻዕቢያ መንግስት አደገኛ ቁማር የተሰጠ የይሁንታና የዲፕሎማሲ አድራጐት ሆኖ ይገኛል ይላል።</p>

<p>ለነፃነቱ ቀናኢ የሆነው የኢትዮጵያ ሕዝብ በዚህ አድራጐት ምንኛ እንደሻከረና ስሜቱ እንደተጐዳ የፀጥታው ም/ቤት ምን ያህል ተገንዝቦት ይሆን ሲል መግለጫው ጠይቋል። ይሁንና ኢትዮጵያ ዛሬም እንደበፊቱ ለሰላም በፅናት እንደምትቆም የሰላም እድሉ የጨለማ ድባብ ባለበት በዚሁ ወቅትም ቢሆን ኢትዮጵያ ለአአድ የሰላም ሃሳብ እንደምትገዛና ለተፈፃሚነቱም በፅናት እንደምትተጋ መግለጫው ያመለክታል። ኢትዮጵያ እንደ አንድ ሉዓላዊ አገር እራሷን የመከላከል መብቷን ከቶ ለማንምና ለምንም አሳልፋ እንደማትሰጥና የአአድንም የሰላም ሃሳብ ለማድበስበስ የሚደረጉ ጥረቶችን እንደምትቃወም መግለጫው ጠቅሶ የኢትዮጵያን የሰላም ቀናነት የህዝብ መብቱን ነፃነትና ክብሩን ለማስጠበቅ ያለውን ዝግጁነት ጥያቄ ውስጥ በሚከት መልኩ የተረዳው አካል ቢኖር አቻ የማይገኝለት ስህተት የፈፀመ መሆኑን ሊያውቅ ይገባል። ጥንት በወራሪ የኢጣሊያ ፋሺስት የወረራ ሰለባ የነበረችው ኢትዮጵያ ላይ ሙሉ ለሙሉ የተጣለው የመሳሪያ ማዕቀብ የኢትዮጵያ ህዝብ የቅርብ ጊዜ መራር ትዝታ መሆኑን ያስታወሰው መግለጫው ኢትዮጵያ ዛሬም እንደገና ዕጣ ፈንታዋ ሆነና ዳግም የወረራ ሰለባ ሆና እንደያኔው ከወራሪ ኃይል ጋር በእኩል ዓይን ስትመደብ እያየን እየታዘብን ነው። በማለት ሊግ ኦፍ ኔሽን ከዓመታት በፊት በኢትዮጵያ ሕዝብ ላይ የፈፀመውን ኢ-ፍትሐዊነትና አድሏዊነት አስታውሶ እንደገና በዘመናችን ተመድ ያሳለፈውን የመሳሪያ ማዕቀብ ውሳኔ አውግዞ መግለጫ አውጥቷል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ የካቲት 9 ቀን 1991</a></p>

</body>
</html>	





