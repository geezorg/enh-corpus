<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅቡቲ በወደቧ የጨው እገዳ ጣለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጅቡቲ በወደቧ የጨው እገዳ ጣለች</h1>


<p>ከኢትዮ ኤርትራ ግጭት በኋላ ሙሉ በሙሉ የወደብ አገልግሎት ስትሰጥ የነበረች ጅቡቲ «ከእንግዲህ ወዲያ ከየትኛውም አገር የሚመጣ ጨው በወደቤ አይስተናገድም» ስትል አስታወቀች። የጅቡቲ የትራንስፖርት ሚኒስትር መሀመድ ባርካብ አቡዱላሂ ለኢትዮጵያ የመንግስት አካላትና ለሚመለከተው የንግድ ህብረተሰብ ባስተላለፉት መልዕክት መሠረት በጅቡቲ ወደብ በኩል ጨው ወደ ኢትዮጵያ እንዳይገባ ሲታገድ ኢትዮጵያ የጨው ፍጆታዋን ከጅቡቲ እንድትገዛ በማሳሰብም ጭምር ነው።</p>

<p>ባለ አንድ ገፅ የሆነውና በፈረንሳይኛ የተፃፈው መግለጫ ማንኛውም ዓይነት ጨው ከየትኛውም አገር ቢመጣ በጅቡቲ ወደብ እንደማታስተናግድ ገልጻ ጨውን ከሌሎች አገሮች በማምጣት በጅቡቲ በኩል ወደ ኢትዮጵያ ማስተላለፍ የጅቡቲ መንግስትን ኢኮኖሚ የሚጐዳ በመሆኑ ኢትዮጵያ የጅቡቲን የጨው ምርት ብቻ መውሰድ እንደሚኖርባት አሳስቧል። መግለጫው «መቼም የኢትዮጵያ ሕዝብና መግንስት ችግራችንን ተገንዝቦ ጥፋት እንደማያስብን እርግጠኞች ነን» ያለ ሲሆን ጅቡቲ የጨው ምርት ሃብት ባላት በአሰል ሃይቅ አካባቢ ወደ 3.00 የሚጠጉ ነዋሪዎች መተዳደሪያቸው በማድረግ የሚጠቀሙት ከዚሁ ሃይቅ የጨው ምርት በማውጣት እንደሆነ ይታወቃል። ይኽም ምርት ወደ ኢትዮጵያ በኤክስፖርት መልክ ይገባ እንደነበር ተጠቅሶ ሆኖም ኢትዮጵያ በጨው ጥራት የተነሳ ከሌሎች አገሮች ከየመን፣ ከዮርዳኖስና ከህንድ በጅቡቲ በኩል በማስመጣትዋ በጅቡቲ ላይ ቅሬታ እንዳስከተለ በዚህም ምክንያት ከየትኛውም ሃገር የሚመጣ ጨው በወደቤ አይስተናገድም ለማለት እንደበቃች ተገልጧል።</p>

<p>ኢትዮጵያ በጅቡቲ ወደብ ጨው ስታስገባ ከዕቃው 10% ለጅቡቲ መንግስት ስትከፍል እንደነበር ተጠቅሶ ነገር ግን በጥራት ጉደለት ምክንያት ነጋዴዎች ከሌሎች ሃገሮች ሊያሰመጡ መቻላቸውን ዘገባው ያስረዳል። በሌላ በኩልም ለነጋዴዎች ከውጭ ሃገር ማስመጣት ምክንያቱ መንግስት ከጅቡቲ ለሚገባው ጨው «ከፍተኛ ቀረጥ በማስከፈሉ ነው» የተባለ ሲሆን አሁን የጅቡቲ መንግስት በወሰደው አቋም ላይ የኢትዮጵያ መንግስት ባለስልጣናት ከጅቡቲ አቻዎቻቸው ጋር ድርድር መያዛቸው ታውቋል። ሆኖም የጅቡቲ ባለስልጣናት በዚሁ እገዳ ላይ አንዳችም የአቋም ለውጥ ለማሳየት እንዳልቻሉም አስረድቷል። ኤርትራ በኢትዮጵያ ላይ ግልፅ ወረራ አካሂዳ የወደብ አገልግሎቷ ከተቋረጠ ወዲህ ጅቡቲ ለኢትዮጵያ የምትሰጠው የወደብ አገልግሎት ለጅቡቲ መንግስት ከፍተኛ ገቢ የሚያስገኝ መሆኑ የሚታወቅ ሲሆን ለኢትዮጵያም ሌላዋና ብቸኛዋ አማራጭ ሆኖ እንደተገኘች ይታወቃል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ የካቲት 30 ቀን 1991</a></p>

</body>
</html>	
