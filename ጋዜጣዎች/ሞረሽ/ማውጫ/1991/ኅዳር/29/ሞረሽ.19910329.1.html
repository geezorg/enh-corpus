<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ጅቡቲ ሔደው ወደቡን ጎበኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መለስ ጅቡቲ ሔደው ወደቡን ጎበኙ</h1>


<p>ጠቅላይ ሚኒስትር መለስ ዜናዊ ለአንድ ቀን ጉብኝት ከትናንት በስቲያ ጅቡቲ ደርሰው መመለሳቸው ታወቀ። ጠቅላይ ሚኒስትሩ በአንድ ቀን ጉብኝታቸው ከፕሬዝዳንት ሀሰን ጉሌድ ኦፕቲዶንና ከሌሎች የሃገሪቱ ባለሥልጣናት ጋር የተወያዩ ቢሆንም የውይይቱ ዝርዝር ግን ይፋ እንዳልተደረገ ተዘግቧል።</p>

<p>ኢትዮጵያና ጅቡቲ ያልተቋረጠ ግንኙነትና ሠፊ የኢኮኖሚ የትብብር መስኮች እንዳላቸው ይታወቃል። ይሁንና የኢትዮጵያና የኤርትራ ግጭት ከተከሰተ በኋላ ኢትዮጵያ የጅቡቲ ወደብ ዋነኛ ተጠቃሚ በመሆኗ የሁለቱ ሃገር ትብብር ይበልጥ በጋራ ጥቅም ላይ የተመሠረተ ሆኗል።</p>

<p>ጠቅላይ ሚኒስትሩ በዚህ ጉብኝታቸው በዋነኛነት ወደቡን ተዘዋውረው መመልከታቸው ተጠቅሷል። የጅቡቲ ወደብ ለኢትዮጵያ አገልግሎት ሙሉ ለሙሉ እንዲውልና አገልግሎቱም እንዲስፋፋ ወደቡን ለማጠናከር ኢትዮጵያ ያደረገችው አስተዋፅኦ ቀላል አይደለም። በዚህ ወቅትም ኢትዮጵያ በብቸኝነት የምትጠቀመው በጅቡቲ ወደብ መሆኑ ይታወቃል።</p>

<p>ይሁንና ይህ የወደብ አጠቃቀም ጉዳይ ጅቡቲና ኤርትራን ቅራኔ ውስጥ ያስገባና ሁለቱን አገሮች ወደ ተካረረ ጠብ ያሸጋገራቸው መሆኑ ይታወቃል።</p>

<p>በተባበሩት መንግሥታ ድርጅት የጅቡቲ ቋሚ መልዕክተኛ ለፀጥታው ምክር ቤት በፃፉት ደብዳቤ የጁቡቲና የኤርትራ ጠብ ዋነኛው ምክንያት ወደቡ መሆኑን ነው ያመለከቱት።</p>

<p>በዚሁ ደብዳቤ ኢትዮጵያ በጅቡቲ ወደብ መጠቀሟን ኤርትራ እንደማትሻ ዘርዝረው «ኤርትራ በቅርቡ በጅቡቲና በኤርትራ አዋሳኝ ድንበር የጦር መሣሪያ ወታደር እያከማቸች ነው» ብለዋል።</p>

<p>«በማጓጓዣ የጭነት ተሽከርካሪዎችም ላይ ጥቃት ተፈፅሞ በሰው ሕይወትና ንብረት ላይ ጉዳይ ደርሷል፣ ወደፊትም በኢትዮጵያና በጅቡቲ መካከል በሚመላለሱ ተሽከርካሪዎች ላይ አደጋ የሚጥሉ ሰርጎ ገቦችን ኤርትራ ታሠማራለች» ብለዋል።</p>

<p>ይህንን ዜና ያስተላለፈችው የዶቸቬሌ ዘጋቢ የጠቅላይ ሚኒስትሩ ጉዞ «ሻዕቢያ በኢትዮ-ጅቡቲ መገናኛ መንገዶች ላይ በሚጥለው አደጋ ዙሪያ ለመነጋገር ሣይሆን እንዳልቀረ አብራርታለች።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ኅዳር 29 ቀን 1991</a></p>

</body>
</html>	
