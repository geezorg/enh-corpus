<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አንቶኒ ሌክ እንደገና ወደ አዲስ አበባ መጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አንቶኒ ሌክ እንደገና ወደ አዲስ አበባ መጡ</h1>

<h2 class="align-center">ሳይሳካላቸው ዋሽንግተን ሄደዋል</h2>


<p>ባለፈው ሣምንት ሁለት የአሜሪካ ባለሥልጣናትን በማስከተል አዲስ አበባ ገብተው የነበሩት የቀድሞው የአሜሪካ ደህንነት ሹም ሚስተር አንቶኒ ሌክ ባለፈው ረቡዕ ከጠቅላይ ሚኒስትር መለስ ዜናዊና ከለሎችም ባለሥልጣናት ጋር ተነጋግረው ወደአሥመራ ከገቡ በኋላ እንደገና ባለፈው ቅዳሜ ወደ አዲስ አበባ መመለሳቸው ታወቀ።</p>

<p>የቀድሞው የአሜሪካ ፀጥታ አማካሪ ሚስተር አንቶኒ ሌክ በአሥመራ ቆይታቸው ከፕሬዝዳንት ኢሳያስ አፈወርቂ ጋር የተነጋገሩ ሲሆን የተነጋገሩበት ርዕሰ ጉዳይ ምን እንደሆነ ለዜና ምንጮች እንዳይገለፅ ቀደም ሲል በተደረገው ስምምነት አጀንዳው ምን እንደሆነ ግልፅ አልሆነም።</p>

<p>«አንቶኒ ሌክ አዲስ ሃሣብ ይዘው መጡ» በተባለበት የመጀመሪያ ሰሞን ወደ አዲስ አበባ ተጉዘው እንደገና ተመልሰው ወደ አስመራ በማምራት ከፕሬዝዳንት ኢሳያስ አፈወርቂ ጋር ይነጋገራሉ ተብሎ ሲጠበቅ ከአዲስ አበባ ወደ ሃገራቸው መሔዳቸው የማይዘነጋ ሲሆ አሁን ግን «ኢሳያስ ምን ቢያገኙ ነው?» ሊመለሱ የቻሉት የሚለው አነጋጋሪ ሆኗል።</p>

<p>የቢቢሲ ሬዲዮ የሚስተር አንቶኒ ልክን የአሥመራ ጉዞ አስመልክቶ ባለፈው ዓርብ የሬዲዮው የአሥመራ ዘጋቢ አሌክስ ላስት የተላለፈውን ሪፖርት ሲያቀርብ የቀድሞው የአሜሪካ ደህንነት ሹም ከኢሳያስ ጋር የተነጋገሩበት ርዕሰ ጉዳይ ይፋ እንዳልተደረገ የተገለፀ ሲሆን ምናልባት የኤርትራ ወታደሮች ከባድመ አካባቢ እንዲለቁ ሣይጠይቁ እንደማይቀር ዘግቧል።</p>

<p>እንደ አንዳንድ የፖለቲካ ተንታኞች ገለፃ «ኤርትራ ከባድመ ስትወጣ የሰላም አስከባሪ ኃይል በአካባቢው እንዲሠፍር ኢትዮጵያም የምትስማማ ስለሆነ ሰላም አስከባሪው ጦር ኢትዮጵያ አካባቢውን እንዳታጠቃ ስለሚቆጣጠር ሻዕቢያ ይህን የመሰለ አጀንዳ ቀደም ሲልም ይቀበለው ስለነበር የአንቶኒ ሌክ ጥረት ይህን ሳያካትት አይቀርም» ይላሉ። የሚስተር ሌክ ጥረት እስካሁን በሻዕቢያ በኩል ተቀባይነት ያገኘ ሲሆን በኢትዮጵያ በኩል ግን መልካም ነገራቸው ሲወሣ አልታየም።</p>

<p>በተያያዘ ዜናም ሚስተር አንቶኒ ሌክ ያለአንዳች ፋይዳ ተመልሰው ወደ ሃገራቸው የሄዱ ሲሆን አንድ የአሜሪካ ኤምባሲ ባለስልጣን ትናንት ለዶቼቬሌ ሬዲዮ እንደገለፁት የአንቶኒ ሌክ ጥረት እስከመጨረሻው አለመፎረሹን አስረድተዋል። «ወደፊት ይመጣሉ» ከመባል ውጪ የሚመጡበት ቀን አለመቆረጡም ጥረቱ አለመሳካቱን የሚጠቁም ነው።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ኅዳር 8 ቀን 1991</a></p>

</body>
</html>
