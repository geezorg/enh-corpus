<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢጋድ ዋና ፀሐፊ ከኢትዮጵያና ጅቡቲ ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢጋድ ዋና ፀሐፊ ከኢትዮጵያና ጅቡቲ ታገዱ</h1>


<p>የምስራቅ አፍሪካ በይነ መንግስታት ድርጅት (ኢጋድ) ዋና ፀሐፊ ኤርትራዊው ዶ/ር ተከስተ ገብራይ ኢትዮጵያና ጅቡቲ ወደ አገራቸው እንዳልገባ ከልክለውኛል ሲሉ ክስ ማሰማታቸውን የዶቼቬሌ ሬዲዮ ትላንት በዜና ትንታኔው አስታወቀ።</p>

<p>ኤርትራ ጉዳዩ የዲፕሎማቲክ መብት የመጋፋት ያህል ነው ስትል ስሞታ አሰምታለች። እንደ ዶክተሩ ማብራሪያ ባለፈው ሐሙስ ፈረንሣይ አገር የነበሩ ሲሆን የዘወትር ተግባራቸውን ለማከናወን ጅቡቲ ለመሄድ አቅደው በፈረንሣይ አየር መንገድ ለመጓጓዝ በመዘጋጀት ላይ እንዳሉ ነበር ጅቡቲ ለመግባት መታገዳቸውን የሰሙት።</p>

<p>በኢጋድ ዋና ፀሐፊ የእገዳውን ትዕዛዝ ያስተላለፉት የጅቡቲ ርዕሰ ብሔር ሀሰን ጉሌድ ኦፕቲዶን መሆናቸው ሲታወቅ እገዳው የተላለፈባቸው የኢጋድ ዋና ፀሐፊ በበኩላቸው ስራቸውን ለማከናወን እንደተሳናቸው ለኢጋድ አባል አገሮች የውጪ ጉዳይ ሚኒስትሮች መግለፃቸውን ዜና ዘገባው ያስረዳል።</p>

<p>ዶ/ር ተከስተ ቀደም ባለው ጊዜም ቢሆን ማለትም ህዳር 19-20 ቀን 1998 የኢጋድ አባል አገሮች ሱማሊያን በሚመለከት ሮም ከተማ ያካሄዱትን ስብሰባ ከተሳተፉ በኋላ ወደ አዲስ አበባ ለማምራት በመዘጋጀት ላይ ሳሉ የኢትዮጵያ መንግሥት ባለሥልጣኖች ኢትዮጵያ ለመግባት እንዳገዷቸው የደረሰው ዜና ዘገባ አክሎ የሚያስረዳ ሲሆን ዶ/ሩ በበኩላቸው ሁለቱ አገሮች የወሰዱት እርምጃ የኢጋድ አባል አገሮች የደነገጉትን ህግና ደንብ የሚፃረር ነው ሲሉ ድርጊቱን በጥብቅ አውግዘዋል። በኢጋው ዋና ፀሐፊ ላይ የተላለፈውን እርምጃ አስመልክቶ ኤርትራ በበኩሏ ጅቡቲ የተለየ ኃላፊነት አለባት ስትል የኢጋድ ጽ/ቤት ጅቡቲ የሚገኝ እንደመሆኑ የዶ/ር ተከስተ ገብራይ ዲፕሎማቲክ መብት እንዲጠበቅና ስራቸውንም ያለችግር እንዲያከናውኑ ምቹ ሁኔታ መፍጠር የጅቡቲ ኃላፊነት እንደሆነ አስታውቃለች። የኢጋድ አባል አገሮች መልዕክተኛ ኤርትራ ለመግባት ምንም ዓይነት እገዳ እንዳልተጣለባቸውም ኤርትራ አክላ አስታውቃለች።</p>

<p>ምንም እንኳ በጐ ምላሽ ባታገኝም ኤርትራ ከጅቡቲ ጋር ያላት ግንኙነት ከሻከረና ጅቡቲ አስመራ የነበረውን ኤምባሲዋን ከዘጋች በኋላ ጅቡቲ ከኢትዮጵያ ጐን ቆማለች በማለት ስሞታ ከመሰንዘሯም በላይ ጅቡቲ ከኢትዮጵያ ጋር ግንባር መፍጠሯ የኤርትራን ደህንነት የሚፈታተን መሆኑን በማውሳት በውጪ ጉዳይ ሚኒስትሯ አማካኝነት ለጅቡቲው ፕሬዝዳንት ሀሰን ጉሌድ መልዕክት መላኳ የሚታወስ ነው።</p>

<p>ኤርትራ በጅቡቲ ላይ በሰነዘረችው ክስ የኢጋድ ዋና ፀሐፊ ዶ/ር ተከስተ ገብራይ ወደ አገሯ እንዳይገቡ በማገድ ዲፕሎማቲ መብታቸውን ገፋለች ስትል ኮንንናለች።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ኅዳር 22 ቀን 1991</a></p>

</body>
</html>	
