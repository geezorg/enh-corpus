<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ሃይማኖት አባቶች ጥሪ አቀረቡ!</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ሃይማኖት አባቶች ጥሪ አቀረቡ!</h1>


<p>ጥቅምት 28 እና 29 ቀን 1990 ዓ.ም በቡርኪናፋሶ ዋና ከተማ ኡጋድጉ ላይ የተደረገው የመሪዎች ሽምግልና የኢትዮጵያንና የኤርትራን ግጭት በተመለከተ «የመጨረሻው አማራጭ» የተባለለት ቢሆንም ሳይሳካ መቅረቱ ታውቋል። በኢትዮጵያ በኩል ይህ የመሪዎቹ ሽምግልና ተስፋ ተጥሎበት ቢቆይም በኤርትራው መሪ ኢሳያስ አፈወርቂ የተለያዩ መግለጫዎች «ዋጋቢስ» እንደሆነናየአፍሪካ አንድነት ድርጅት የዳኝነት ብቃቱም ሆነ ስልጣኑ እንደሌለው ከስብሰባው በፊት የተገለፀ መሆኑ ይታወቃል። ሸምጋዮቹ መሪዎች ፕሬዚዳንት ኢሳያስንም ሆነ ጠ/ሚኒስትር መለስን ለየብቻ ያነጋገሩ ቢሆንም በመጨረሻ የተደረሰበት ውጤት በታህሳስ ወር ሁለቱም ሃገራት የየራሳቸውን አቤቱታያዘለ ደብዳቤ እንዲያቀርቡ መወሰኑ ነው።</p>

<p>እንደ መሪዎቹ እምነት ጥረቱ ይቀጥላል። በቀጣዩ ታህሳስ ሌላኛው ሰላምን የማስገኛና አዲስ መፍትሔ የማምጫ ስልት እስኪቀየስ ሁለቱም ወገኖች የድንበር ግጭቱን እንዳያፋፍሙ ይኼው ጉባዔ አሳስቧል። ከኢትዮጵያ ባለስልጣናት በኩል በተደጋጋሚ «የሰላም አማራጭ እስኪሟጠጥ ጥረቱን እንቀጥላለን የሚለውን እምነት በደንብ የተረዳ የሚመስለው ይኸው የአፍሪካ አንድነት ድርጅት የመሪዎች ሽምግልና ኢትዮጵያ እንደተወረረች በትዕግስት አንድትቆይ ሲያሳስብ አቶ ስዩም መስፍን በትላንትናው ዕለት በሰጡት መግለጫ ይህንኑ በማጠናከር አሁንም የሰላም ሂደቱ አለመቋጨቱን እንደሚያምኑ ገልፀው የሰላም ተስፋው ተሟጧል ብለው በሚያስቡበት በማናቸውም ወቅት ጦርነቱ ሊጀመር እንደሚችል እስካሁን ሲያሰለቸውን የቆየውን የኢሕአዲግን የ«ትዕግስተኝነት» ፖሊሲ በመድገም አሁንም በግንቦት ወር ላይ የነበራቸው አቋም ሳይቀየር ባለበት እንዳለ አረጋግጠውልናል።</p>

<p>ይህ በእንዲህ እንዳለ ከኢትዮጵያና ኤርትራ ወገን የተወጣጡ የሃይማኖት አባቶች በኖርዌይ ዋና ከተማ ኦስሎ ተገናኝተው ሰላምን በሚመለከት ውይይት የሚያደርጉ ቢሆንም የኤርትራ የሃይማኖት መሪዎች «ኤርትራውያን ከኢትዮጵያ መባረር የለባቸውም» በሚለው አቋማቸው ለተለያዩ ዓለም አቀፍ ድርጅቶችና ጽ/ቤቶች ጥሪ አቅርበዋል። ከጎሳ ግጭት ከፖለቲካ ጉዳይና ከአጠቃላይ ጥላቻ ነፃ ነን የሚሉት እኒሁ የኤርትራ የሃይማኖት አባቶች ከሁሉ በፊት ቅድሚያ የሰጡት ግጭት በሰላም የሚፈታበትን ጉዳይ ካለማሳወቃቸውም በላይ ሁለቱ ሃገራት ዜጐቻቸውን ወደየሃገራቸው በሚገቡበት በዚህ አስገዳጅ ወቅት የኤርትራውያንን ከኢትዮጵያ መባረር በመኮነን ለዓለም አቀፉ ማህበረሰብ እንደመሪዎቻቸው አትንኩን መልዕክታቸውን አስተላልፈዋል። ይህን መልዕክት ያስተላለፉት ኤርትራውያኑ የሃይማኖት መሪዎች ስለ ኢትዮጵያውያን ከኤርትራ መባረር መደብደብና የከፋ ስቃይ መድረስ አንዳች ነገር ለመናገር አልፈቀዱም።</p>

<p>የሃይማኖት መሪዎች በግንባር ተገኛንተው ከኡጋድጉ የመሪዎች ስብሰባ የተሻለ ውጤት ያመጣሉ ብሎ መጠበቁ «ላም አለኝ በሰማይ» ሲሆ የሃይማኖት አባቶቹ ከፖለቲካ መሪዎች የተለየ ዓላማ እንደሌላቸው ለማሳወቅ የቻሉበትን መግለጫ ነው ለዓለም አቀፉ ማሕብረሰብ የበተኑት። እነዚሁ የሃይማኖት መሪዎች የሻዕቢያ መሪዎች ሁሌ የሚያቀርቡትን አቤቱታ ነው የደገሙት።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ህዳር 1 ቀን 1991</a></p>

</body>
</html>	
