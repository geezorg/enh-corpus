<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራ የጦር መሳሪያና 450 የኦነግ ታጣቂዎችን ወደ ሞቃዲሾ ላከች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራ የጦር መሳሪያና 450 የኦነግ ታጣቂዎችን ወደ ሞቃዲሾ ላከች</h2>


<p>ኤርትራ በሶማልያ በኩል የምታደርገውን ወታደራዊ እንቅስቃሴና የመሳሪያ አቅርቦት ከአሁን በፊት ባልታየ ሁኔታ የቀጠለችበት መሆኑ ታወቀ። ቻናል አሪካ ከትላንት በስቲያ እንደዘገበው ቁጥራቸው በርካታ የሆኑ ተሽከርካሪዎች ሞቃዲሾ ከተማ አካባቢ መንገድ ላይ መታየታቸውን በአካባቢው የሚገኙ ምንጮችን ጠቅሶ አብራርቷል። ተሽከርካሪዎቹ በርካታ የጦር መሳሪያ የጫኑ መሆናቸውንና 450 የሚሆኑ የኢትዮጵያ ተቃዋሚ ኦነግ ወታደሮች መያዛቸውን ዘገባው ያብራራል። ለሁሴን አይዲድና ለኦነግ ወታደሮች የውጊያ እንቅስቃሴ እንዲውል የተላከው ይኸው በብዙ ካሚዮን የተጫነ የጦር መሣሪያ በሕገ ወጥ መንገድ ወደ ሶማሊያ የገባ መሆኑን ጠቅሶ በወደብ አካባቢ ነዋሪዎች ከዚህ ቀደም በደረሰው ተቃውሞ ምክንያት በርካታ መርከቦች ከነጭነታቸው መመለሳቸውን ዘገባው አስታውሷል። አሁን የኤርትራ መንግሥት የትላከውን የጦር መሣሪያ ተመሳሳይ ተቃውሞ ከሕዝቡ እንዳይደርስበት በሌላ መንገድ የገባ ሲሆን «ሆባቱ» ከምትባለው የወደብ ከተማ ከርቀት የባህር ዳርቻ ላይ በማራገፍ በወታደራዊ ተሽከርካሪዎች ወደ ሞቃዲሾ ለማጓጓዝ ተችሏል።</p>

<p>ከትላንት በስቲያ ምሽት ላይ እኒሁ በርካታ የጦር መሳሪያና 450 የኦነግ ወታደሮችን የጫኑ ወታደራዊ ተሽከርካሪዎች በሞቃዲሾ ከተማ መዳረሻ ላይ «ሜዴ» በምትባል በሸበሌ ክልልየምትገኝ ከተማ ቆመው መታየታቸውንም ዘግቦ በማያያዝም በዚሁ ምሽት ሞቃዲሾ ከተማ እንደሚገቡ ጠቁሟል። ይኸው ዘገባ ከታመኑ ምንጮች በሚል ባቀረበው ዜና ላይ 450 ወታደሮችንና ይህን ያህል ብዛት ያለው ተሽከርካሪያና መሳሪያ ወደ ሱማሊያ ኤርትራ ስታስገባ ያሁኑ ልዩ እንደሆነ አትቷል። የሻዕቢያ መንግሥት ቀደም ሲል በመርከብ እየጫነ ወደ ሶማሊያ በሚያስገባው የጦር መሣሪያ በአለም አቀፍ ደረጃ ከተለያዩ ወገኖች ውግዘት የደረሰበት ሲሆን ያስታጠቃቸው ኃይሎችም የአይዲድ፣ የኦነግና የአሊትሃድ ኃይሎች በኢትዮጵያና በሶማሊያ አንጃ ክፉኛ ተመተው መበተናቸው ይታወቃል።</p>

<p>ለሶማሊያ አንጃዎች የርስ በእርስ ዕልቂት አንደኛው ምክንያት የሆነው ኤርትራ በሶማልያ በገፍ መሳሪያ ማቅረብ መሆኑን በተደጋጋሚ የተተቸበት ጉዳይ ነው። ኤርትራ በዚህ አድራጐትዋ ከሱማልያም ሆነ በውጭ አገር የሚኖሩ የሶማልያ ዜጐች ግልፅ ተቃውሞ የተደረገበት ቢሆንም እስከ አሁን ከዚህ መሳሪያ የማቀበል ተግባርዋ አልተገታችም። አይዲድ የኤርትራ ድጋፍ በግልፅ የሚያገኙና ለኤርትራ ዓላማ መሳሪያ ሆነው የቆሙ ሲሆን ኤርትራ ፀረ ኢትዮጵያ በሆኑ የአረብ መንግሥታት የጦር መሳሪያ በገፍ እንደምታገኝ እየተገለጠ ነው። ኤርትራ እስከ አሁን በዋናው የሰሜን ግንባር የደረሰባት ወታደራዊና ኢኮኖሚያዊ ጉዳት በቀላሉ የሚገመትና ሊያንበረክካት የሚችል ሲሆን በአረቡ ዓለምና ፀረ- ኢትዮጵያ ኃይሎች ማበረታቻና ልዩ ድጋፍ የጦርነቱን ቀጠና ለማስፋት ችላለች። ኤርትራ በሶማልያ አንጃዎችን ለፀረ ኢትዮጵያ ኃይሎች ለማስታጠቅ ይህንንም ትጥቅ ለማጓጓዝ ልዩ ወጭ ከአረብ መንግሥታት እንደምታገኝና መንግስታቱም የኢትዮጵያን በጦርነት መያዝ እንደሚፈልጉት በተደጋጋሚ የተገለጠ መሆኑ ይታወቃል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሐምሌ 6 ቀን 1991</a></p>

</body>
</html>	
