<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኦነግ ታጣቂዎች በሞያሌ ተመቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኦነግ ታጣቂዎች በሞያሌ ተመቱ</h1>


<p>የኢትዮ ኤርትራ ጦርነት ከተቀሰቀሰ በኋላ ላያንሰራራ ተንኮታኩቶበት የነበረውን የትጥቅ ትግል እንቅስቃሴ ነፍስ ለመዝራት በሻዕቢያ በኩል ሰፊ የሎጅስቲክና የጦር መሣሪያ እርዳታ እየተደረገለት በመውተርተር ላይ የሚገኘው የኦነግ ታጣቂ ኃይል ሰሞኑን በደቡብ ኢትዮጵያ ጥቃት ለመሰንዘር በሚንቀሳቀስበት ወቅት በኬንያ የጦር ኃይል ተመትቶ የተበታተነ መሆኑን የሰሜን ኬንያ ክፍለ ሀገር የማርሳቢት አስተዳደርና ኮሚሽን ለኬቢሲ ዜና ማሰራጫ መግለፃቸውን ዋቢ አድርጐ የትላትናው የኬንያ ዜና ማሰራጫ ጣቢያ በማለዳ የዜና እወጃው ላይ ገልጿል።</p>

<p>ዘገባው አያይዞ እንደገለፀው ብዛታቸውን ከሁለት መቶ በላይ ያደረጉት ታጣቂ ኃይሎች በ16 እና በ17 አካባቢውን በተለይም የሰሜን ሞያሌን ለማጥቃት በሰሎሎ፣ በኦዳና፣ በኡዲገኔ መንደሮች ሲንቀሳቀሱ በአካባቢ ነዋሪዎች ዘንድ ማርሳቢትና ሞያሌ ኬንያ ለሚገኘው ለኤስ አይ ኬ ጽ/ቤት በመግለፅ መቺ ኃይል እንዲመጣላቸው የጠየቁ ሲሆን ማርሳቢት የሚገኘው የሰሜን ኬንያ አስተዳደር ኮሚሽን ከወራት በፊት በአካባቢው በሚንቀሳቀስው የኦነግ አባላት ላይ ጥርጣሬውን በማጉላት የአካባቢውን ፀጥታ ለመጠበቅ በማዕከላዊ መንግሥት የፀጥታ አስከባሪ ኃይሎችን አስፍሮ እንደነበር ገልጾ ይህም ኃይል የሞያሌን ኬንያን መንገድ ለመቆጣጠር በመሆኑ የአሁኖቹ የኦነግ ታጣቂዎች ጥቃቱ የደረሰባቸው በዚህ ኃይል መሆኑን አስረድቷል።</p>

<p>ሬድዮው የግጭቱን ዝርዝር ሲያስረዳም ዓርብ በ16 እና ቅዳሜ 17 ሐምሌ በሰሎሎ፣ በኦዳና፣ በኡዲገኔ በተካሄደው ግጭት ኦነግ ስድስት ያህል አባላቱን በሞት ያጣ ሲሆን አራት የኦነግ ታጣቂዎችንም በቁጥጥር ስር አውሏል። ሬድዮው በራሳቸው በኩል ስለደረሰባቸው አደጋ ከመግለፅ የተቆጠበ ሲሆን ምርኮኞችንም ለምርመራ ወደ ማርሳቢት የተወሰዱ መሆኑን ገልጿል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሐምሌ 20 ቀን 1991</a></p>

</body>
</html>	
