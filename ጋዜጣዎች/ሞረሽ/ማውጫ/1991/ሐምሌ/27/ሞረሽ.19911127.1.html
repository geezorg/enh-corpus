<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮ/ል መንግሥቱ የጠየቁት የፖለቲካ ጥገኝነት ውድቅ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኮ/ል መንግሥቱ የጠየቁት የፖለቲካ ጥገኝነት ውድቅ ሆነ</h1>


<p>የቀድሞ የሀገሪቱ ፕሬዝዳንት መንግስቱ ኃ/ማርያም በስደት ከሚገኙበት ዚምባቡዌ ወደ ሰሜን ኮሪያ በስደተኝነት ለመቆየት ያቀረቡት ጥያቄ ውድቅ ሆነ። መንግሥቱ ኢትዮጵያን ለአስራ ሰባት ዓመታት ሲመሩ ለብዙ ሺህ ሕዝብ እልቂት ተጠያቂ ናቸው የሚለውን የኢህአዴግ ክስ በዚምባቡዌ ጋንሂል መኖሪያቸው ሲያጣጥሉትና «ሽፍታ አይዳኘኝም» ሲሉ መከረማቸው የሚታወስ ሲሆን፣ የኢህአዴግ መንግሥትም ለዚምባቡዌ ፕሬዝዳንት ሮበርት ሙጋቤ ያቀረበው ጥያቄም በተደጋጋሚ ውድቅ መሆኑ አይዝነጋም። መንግስቱን አሳልፈው ለመስጠት አሻፈረኝ ያሉት ሙጋቤ በቅርቡ ግፊት የተደረገባቸውና ጫናውን መቋቋም ያቃታቸው መሆኑን ኢንዲፔንደንት ኒውስ አውስቷል።</p>

<p>መንግስቱ ኃ/ማርያም ለዓለም አቀፉ ችሎት ቀርበው እንዲዳኙ ከዚህ ቀደም የክስ ቻርጅ ደርሷቸው እንደነበር በወቅቱ የተዘገበ ቢሆንም ጉዳዩ ከምን እንደደረሰ መገናኛ ብዙሃን ለረጅም ጊዜያት አልገለጡም።</p>

<p>መንግሥቱ ኃ/ማርያም የኢትዮጵያ ሕዝብ እንዲምራቸው ያቀረቡት ጥያቄ ካለመኖሩም በላይ «የሰራሁት አይፀፅተኝም» በማለት የሚታወቁ ሲሆን የተደረገባቸውን የግድያ ሙከራም ማክሸፋቸው ይታወሳል። በአሁኑ የኢትዮ- ኤርትራ ግጭት የመጀመሪያ ሰሞን «ሌቦች ሲሰርቁ ሳይሆን ሲካፈሉ መጣላታቸው ያለ ነው» በማለታቸው የሚታወሱ ሲሆን በስደት በኖሩበት የመጀመሪያ ዓመታትም «መጣሁ ደረስኩ» ማለታቸውን ብዙ ዘገባዎች የወቅቱ ዜና ማድረጋቸው ይታወቃል። በአሁኑ ሰዓት ቤተሰቦቻቸውን ዚምባቡዌ መኖሪያ ቤታቸው ትተው በሰሜን ኮሪያ የጥገኝነት ጥያቄ ላይ ባለሥልጣናቱን የሚማፀኑት መንግስቱ ኃ/ማርያም ከታህሳሥ ወር ጀምሮ በሰሜን ኮሪያ ቆይታ ማድረጋቸውን ኢንደፔንደንት ኒውስ አስረድቷል።</p>

<p>በጋንሂል ሰፊ የበቆሎ እርሻ እንዳላቸውና ከሚስታቸው ከውባንቺ ቢሻውና ከልጆቻቸው ጋር በግብርና የተሰማሩት የቀድሞው የኢትዮጵያ ፕሬዝዳንት «ለመሰደዴ ምክንያቱ የውጭ ኃይሎች እጅ አለበት» ቢሉም ለዚያ ግዙፍ የእርሻ መሬት ቅድመ ዝግጅት ማድረጋቸውንና ለዚህም የአጐታቸው ልጅ የካሳ ከበደ ቅድመ ዝግጅት እንደነበር በወቅቱ ተገልጧል።</p>

<p>በኢትዮጵያ ውስጥ ለአስራ ሰባት ዓመታት «ቆራጡ መሪ» የተባሉት መንግሥቱ ኃ/ማርያም እግራቸው ለመጨረሻ ጊዜ ቤተ መንግስቱን ሲለቅ «ፈርጣጭ መሪ» መባላቸው አይዘነጋም።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሐምሌ 27 ቀን 1991</a></p>

</body>
</html>	



