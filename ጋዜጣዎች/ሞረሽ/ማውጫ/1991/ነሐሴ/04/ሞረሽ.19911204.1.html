<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነ ኢሳያስ የሚዳኙበት ፍርድ ቤት ሊቋቋም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነ ኢሳያስ የሚዳኙበት ፍርድ ቤት ሊቋቋም ነው</h1>


<p>በአሁኑ ሰዓት የሻዕቢያ ተቀናቃኝ የሆነውና ይበልጡን ከኢትዮ- ኤርትራ ግጭት በኋላ በኢትዮጵያና በሱዳን በከፍተኛ ሁኔታ የሚንቀሳቀሰው ጀብሐ የኤርትራ ባለሥልጣናት የሚጠየቁበትንና ለስራቸውን ፍርድ የሚቀበሉበትን ሸንጐ እንደሚያቋቅም በትናንትናው መግለጫ አሳውቋል።</p>

<p>የሻዕቢያን ውድቀት ያረጋገጠውና ሻዕቢያም ከወደቀ በኋላ ለኤርትራ ሕዝብ ዕልቂት ምክንያት የሆኑ ባለስልጣናትን ለመቅጣት የወሰነው ጀብሓ ፍርድ ቤቱን ያቋቋመበትን ዋና ዋና ምክንያትም በመግለጫው የጠቀሰ ሲሆን በዚሁ መሰረት ለኤርትራ አብዮት የርስ በርስ ጦርነት በመክፈትና በአጐራባች ሀገሮች ላይ በሺዎች የሚቆጠሩ ኤርትራውያን አዝምቶ በማስጨፍጨፍ እንዲሁም በብዙ ሺህ የሚቆጠሩ ሕፃናት ሰራዊት በማቋቋምና ዕልቂትን በመፍጠር በአጐራባች ሃገሮች በኮንጐ፣ በሩዋንዳና በሶማሊያ ጦርነትን በመጫር ወንጀል የሚጠየቅበት ፍርድ ቤት መሆኑን አብራርተዋል።</p>

<p>ጀብሓ በዚሁ መግለጫው ቀደም ብሎ የሻዕቢያ መንግሥት እንደመንግሥትነት ከመከሰቱ በፊት በኤርትራ አብዮት አፈናና ግድያ ማድረሱን እንዲሁም ወደመንግስትነት ከተቀየረ በኋላ ተቀናቃኝ የሚላቸውን የጀብሓ ኃይሎች በሀገር ውስጥና በውጭ ሀገር ማሳደዱን ማፈንና መግደሉን በተመለከተም ከዚሁ ወንጀል ጋር እንደሚደምረው እንዲሁም «የእርስ በርስ ጦርነት በመጫር» በሚል ክሱ ይህንኑ የጀብሓና የሻዕቢያን የአንድ ወቅት ዕልቂት በተመለከተም በፍርድ ቤቱ ጉዳይ እንደሚቀርብ ነው የሚጠበቀው።</p>

<p>ጀብሓ ከኢትዮጵያና ኤርትራ ጦርነት በኋላ በኢትዮጵያና በሱዳን ተቀባይነት አግኝቶ ከመንቀሳቀሱና ከሁለቱ ሀገራት ግልፅ የሆነ ድጋፍና መጠጊያ ከማግኘቱ በፊት በተለይ በኢህአዴግ መንግስት የተጠላና የሚሳደድ መሆኑም ሲታወስ ጠ/ሚኒስትር መለስ ስለ ጀብሓ አስከፊነትና ፀረ ህዝብነት መናገራቸው አይዘነጋም።</p>

<p>አሁን በኢትዮጵያና ኤርትራ ጦርነት መሃል እንደ አማራጭ ሆኖ የተገኘውና በሕወሓት ኢህአዴግ ዘንድ ተቀባይነት ያገኘው ጀብሓ ከጥቂት ጊዜያት ወዲህ በወታደራዊና ፖለቲካዊ እንቅስቃሴው ከፍ ያለ ድል እያስመዘገበ ይገኛል። ከዚህ ቀደም በሱዳን ውስጥ የሽግግር መንግሥት በመመስረት የሚታወቀው ጀብሓ በአሁኑ ሰዓት የኢሳያስን መንግሥት ውድቀት በማረጋገጥ ፍርድ ቤት ሊያቋቁም መግለጫ ያወጣው የኤርትራ ሕዝብ ለኢሳያስ መንግሥት ያለውን ተስፋ ቢስ ስሜት በማገናዘብ እንደሆነ ሁኔታዎች ይጠቁማሉ።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ነሐሴ 4 ቀን 1991</a></p>

</body>
</html>	
