<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኬንያ እንደገና ድንበሯን ዘጋች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኬንያ እንደገና ድንበሯን ዘጋች</h1>


<p>የኬንያ መንግሥት በሶማሊያ በኩል የሚያዋስነው ድንበር በመዝጋት በሁለቱ አገራት መካከል ያለውን ግንኙነት አቋረጠ።</p>

<p>የኬንያው ፕሬዝዳንት ዳንኤል አራፕሞይ ስለዚሁ እርምጃቸው በሰጡት መግለጫ እንዳመለከቱት ዋናው ምክንያታቸው በአካባቢው ድንበሮች የኮንትሮባንድ ሕገ-ወጥ ንግድን ለማስቆምና እንዲሁም መንግስት አልባ ከሆነችው ሱማሊያ በብዛት የሚገባውን የጦር መሣሪያ ለማስቆም እንደሆነ ተናግረዋል።</p>

<p>ቀደም ባሉት ጊዜያት የኦነግ ኃይሎች በኢትዮጵያ የመከላከያ ኃይል ሲመቱ መሸሸጊያቸው ኬንያ እንደነበር የሚታወስ ሲሆን የኬንያ መንግሥት ከኢትዮጵያ መንግሥት ጋር ባደረገው ወታደራዊ ነክ ስምምነቶች አማካይነት በሕገወጥ መንገድ የሚገቡትን የኦነግ የሽምቅ ተዋጊዎችን ኬንያ ለፍርድ ማቅረቧ አይዘነጋም።</p>

<p>ባለፈው ጊዜም እነኚሁ አሸባሪዎች በኬንያ የነበረ የጦር መሳሪያ ካምፕና ካሚዮኖችን መዝረፋቸው በተለያዩ ሚዲያዎች መገለፁ ሲታወስ በወቅቱም በሱማሊያ ባለሥልጣናት የይቅርታ ጥሪና የተሰረቁትንም ንብረቶች ለመመለስ የኬንያ ባለሥልጣናትን ተማፅኖ ማቅረባቸው ተገልጦ ነበር።</p>

<p>ኬንያ የሚገኘው የቢቢሲ ዘጋቢ ስለሁኔታው ሲናገር ኬንያ የወሰደችው እርምጃ ከሰጠችው ምክንያት ጋር የማይገናኝ መሆኑን ጠቅሶ በተወሰደው እርምጃ የሁለቱ አገራት የጠረፍ ነዋሪዎች ግንኙነት በመቋረጡ የነዋሪዎቹን የተለመደ የንግድ እንቅስቃሴ እንደሚጐዳው አትቷል።</p>

<p>ነዋሪነታቸው ኬንያ የሆኑ ሱማሌዎችም በተመሳሳይ የችግሩ ሰለባ ይሆናሉ ተብሎ ሲገመት አራፕሞይ ከሰጡት ምክንያት ጀርባ ዋናው ነገር ከኢትዮጵያ እየሸሹ ወደ ኬንያ በሱማሊያ በኩል የሚገቡ ኃይሎችን ለመግታት እንደሆነና እንዲሁም ሱማሊያ ፀረ- ኢትዮጵያ የሆኑ ተቃዋሚዎችን ኢትዮጵያ በምትወስደው ወታደራዊ እርምጃ ሲሸሹ ወደ ኬንያ እየተሰደዱ ስለሆነ ይህንኑ ሁኔታ ለመግታት የታሰበ እንደሆነ ይነገራል። ኢትዮጵያ በማናቸውም ጊዜና ሁኔታ በአሸባሪዎች ላይ በሱማሊያ ውስጥ እርምጃ ለመውሰድ እንደምትችል ያሳወቀች ሲሆን ወደ ኬንያ የሚሸሸውን ኃይል ኬንያ በሯን በመዝጋት እንድትተባበራት መጠየቋ ውስጥ ውስጡን የሚነገር ጉዳይ ነው።</p>

<p>በቅርቡ የኢትዮጵያ መከላከያ ኃይል በወሰደው ማጥቃት በርካታ የኦነግ ወታደሮች ወደ ኬንያ የሸሹ መሆናቸውን ዘገባዎች ያረጋገጡስ ሲሆን በቀጣይም ይህን ለመሰለው መደበቂያነት ኬንያን እንዳይጠቀሙ ለማናቸውም ፀረ- ኢትዮጵያ ኃይሎች ኬንያ በሯን እንድትዘጋ የተደረገ የእኛ መንግሥት ግፊት እንደሆነ ጥርጣሬ አለ።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ነሐሴ 18 ቀን 1991</a></p>

</body>
</html>	
