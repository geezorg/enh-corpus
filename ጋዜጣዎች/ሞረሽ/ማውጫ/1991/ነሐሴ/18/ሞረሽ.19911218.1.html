<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለማብራሪያው ምላሽ የያዙት የአልጀርስ ልዑካን አ/አ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለማብራሪያው ምላሽ የያዙት የአልጀርስ ልዑካን አ/አ ገቡ</h1>


<p>በኢትዮጵያና በኤርትራ መካከል የተፈጠረውን ጦርነት ለማስቆምና ለሰላሙ ስምምነት መፍትሔ ለመፈለግ ጥረት ሲያደርግ የቆየው የልዑካን ቡድን ትናንት አዲስ አበባ መግባቱ ተዘገበ። በዘገባው እንደተመለከተው በቀድሞው የአልጄሪያ ጠቅላይ ሚኒስትር አሕመድ ኦህያዩ የሚመራው መልዕክተኛ ኢትዮጵያ በሰላሙ ሃሳብ «ማብራሪያ ይሰጠኝ» ብላ በጠየቀችው መሠረት ማብራሪያውን ይዘው ቀርበዋል።</p>

<p>መልዕክተኛው በትናንትናው ዕለት ከጠቅላይ ሚኒስትር መለስና ከውጭ ጉዳይ ሚኒስትር ስዩም መስፍን ጋር በመገናኘት የተነጋገሩ ሲሆን ይህም ለሰላም ወይም ለመጨረሻውና ለአስከፊው ጦርነት ኢትዮጵያ ውሳኔዋን እንድታረጋግጥ የሚያደርጋት መሆኑ ይጠበቃል።</p>

<p>ኢሳያስ አፈወርቂ አሜሪካ በሰነበቱበትና ከአሜሪካ ባለሥልጣናት ጋር ስለሁለቱ አገራት ወቅታዊ ሁኔታ በድብቅ ውይይት ካደረጉ በኋላ የመልዕክተኛው ቡድን አዲስ አበባ መግባቱ የአሜሪካ መንግሥት ኢትዮጵያ በግድ የሰላም ሃሳቡን እንድትቀበል ልዩ ተልዕኮ ይኖራል ተብሎ ተሰግቷል።</p>

<p>ፕሬዝዳንት ኢሳያስ ከብዙ ጥፋትና ወታደራዊ ሽንፈት በኋላ ተቀበልኩት ያሉት ሃሳብ በኢትዮጵያ በኩል ማብራሪያ የተጠየቀበት ቢሆንም አሜሪካ ግን ኤርትራ በተቀበለችው ሃሳብ መሠረት የሰላማዊው መፍትሔ ተግባራዊ መሆን አለበት የሚል ጫና በኢትዮጵያ ላይ ለማሳደር መሞከሯ በገሃድ እየታየ ነው።</p>

<p>ይኸው ሲጠበቅ የነበረው ማብራሪያ በኢትዮጵያ በሚሰጥበትና የኢትዮጵያም ውሳኔ ለመጨረሻ ጊዜ በሚጠበቅበት በአሁኑ ወቅት የሁለቱ አገር ወታደሮች በግንባር በቅርብ ርቀት እንደተፋጠጡ መረጃዎች ይጠቁማሉ።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ነሐሴ 18 ቀን 1991</a></p>

</body>
</html>	
