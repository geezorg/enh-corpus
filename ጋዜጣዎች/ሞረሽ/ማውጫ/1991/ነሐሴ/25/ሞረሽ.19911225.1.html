<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ23 ዓመት በኋላ ሠራተኞች የሥራ ማቆም አድማ ሊመቱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከ23 ዓመት በኋላ ሠራተኞች የሥራ ማቆም አድማ ሊመቱ ነው</h1>


<p>ከዘጠኙ የኢንዱስትሪ ፈዴሬሽኖች አንዱ የሆነው የግንድ የቴክኒክና የሕትመት ሰራተኛ ማህበራት ኢንዱስትሪ ፌዴሬሽን የተባረሩት የሸቀጦች ጅምላ ንግድ አስመጪ ድርጅት ሰራተኛ ማኅበራ አመራር አባላት በ10 ቀናት ጊዜ ውስጥ ወደ ስራ ገበታቸው ካልተመለሱና የአስተዳደር በደል አድርሰዋል የተባሉት የጅንአድ ማኔጅመንት አባላት ከኃላፊነት ካልተነሱ የስራ ማቆም አድማ ለመምታት የወሰደውን አቋም የኢትዮጵያ ሠራተኞች ማህበር ኮንፌዴሬሽን (ኢሠማኮ) ሙሉ በሙሉ የደገፈው መሆኑ ታወቀ።</p>

<p>ኢሠማኮ ሙሉ በሙሉ ድጋፍ የሰጠው ይኸው የንግድ የቴክኒክና የሕትመት ሰራተኛ ማህበራት ፌዴሬሽን የስራ ማቆም አድማ አቋም በተወሰነው የ10 ቀን የጊዜ ገደብ ምላሽ ካላገኘ ኢሠማኮ በስሩ የሚገኙትን ዘጠኝ ኢንዱስትሪ ሰራተኛ ማህበራት ፌዴሬሽኖች በማስተባበር አገር አቀፍ የስራ ማቆም አድማ መመታቱ አይቀሬ መሆኑን በተለይ ለሞረሽ ጋዜጣ ይፋ ያደረጉ የውስጥ አውቂ ምንጮች ካቀረቡት ዘገባ ለመረዳት እንደተቻለው ከሆነ የሸቀጦች ጅምላ ንግድ አስመጪ ድርጅት ከፍተኛ የሙስና ማዕከል ከመሆኑም በላይ መጠን የለሽ የአስተዳደር በደልም የሚፈፀምበት ድርጅት ነው።</p>

<p>በጅንአድ ኃላፊዎች የሚፈፀመውን የአስተዳደር በደልና በእጅጉ የተስፋፋውን ሙስና የድርጅቱ የሠራተኛ ማህበር መሪዎች በማጋለጥና ድርጅቱንም ከውድቀት ለማዳን በመነሳታቸው በማኔጅመንቱ ከስራ መባረራቸውን የገለጡት ውስጥ አዋቂ ምንጮች የንግድ ቴክኒክንና ሕትመት ሠራተኛ ማህበራት ፌዴሬሽን የተባረሩት የጅንአድ ሠራተኛ ማህበር መሪዎች ወደስራቸው እንዲመለቱ ተደጋጋሚ ጥረት ማድረጉንና ማኔጅመንቱ የወሰድኩት የአስተዳደር እርምጃ ተገቢ ነው በማለት ግትር አቋም መያዙን አውስተው ፌዴሬሽኑ ከጅንአድ ሠራተኛ ማህበርና ከዘጠኝ የኢንዱስትሪ ፌዴሬሽኖች የተወጣጡ አባላት የሚገኙበት ኮሚቴ በማቋቋም ከጅንአድ ኃላፊዎች ጋር ስለጉዳዩ ተወያይቶ መፍትሔ ለማምጣት ያደረገው ጥረት በማኔጅመንቱ አሻፈረኝ ባይነት አለመሳካቱን አረጋግጠዋል።</p>

<p>የጅንአድ አመራር ለችግሩ መፍትሐ ለመሻት ጥረት ሲያደርግ የነበረውን ከኢንዱስትሪ ፌዴሬሽኑ ከኢሠማኮ ከተባረሩት የጅንአድ ሠራተኛ ማህበር መሪዎች የተወጣጣውን ኮሚቴ ወደ ድርጅቱ እንዳይገባ በፖሊስ ማገዱን የገለጡት ውስጥ አዋቂ ምንጮች ፌዴሬሽኑ በ10 ቀን ጊዜ ውስጥ የተባረሩት የጅንአድ ሠራተኛ ማህበር መሪዎች ወደ ስራ ገበታቸው ካልተመለሱና የሙስናና የአስተዳደር በደል አድርሰዋል የተባሉት የጅንአድ ማኔጅመንት አባላት ካልተነሱ በስሩ የሚገኙ ሰራተኞች የስራ ማቆም አድማ እንደሚያደርጉና ተቃውሞአቸውን በሠላማዊ ሰልፍ እንደሚያሰሙ በመግለፅ የወሰዱትን አቋም አገር አቀፉ የሠራተኛ ማህበራት ኮንፌዴሬሽን ሙሉ ድጋፍ እንደሰጠው አረጋግጠዋል።</p>

<p>የጅንአድ ማኔጅመንት የስራ ማቆም አድማውንም ሆነ ሠላማዊ ሠልፉን በሕግ እጋፈጠዋለሁ ማለቱ የሚታወስ ሲሆን ፍጥጫውን ለማስወገድ የወሰደው ዕርምጃ ይህ ዘገባ ለሕትመት እስከተላከበት ጊዜ ድረስ አለመኖሩ ታውቋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ነሐሴ 25 ቀን 1991</a></p>

</body>
</html>	
