<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለሕዝብ ይፋ ያልሆነ የሻዕቢያ ጭካኔ ተጋለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለሕዝብ ይፋ ያልሆነ የሻዕቢያ ጭካኔ ተጋለጠ</h1>


<p>አለም አቀፍ የቀይ መስቀል (እጭርጭ) በቅርቡ የኤርትራ መንግስት ኢትዮጵያውያንን ከተለያዩ ከተሞች በማፈንና የት እንዳስገባቸው ባለማሳወቅ የሚሰራውን የውንብድና ተግባር አጋልጧል። ለህዝብ ይፋ ያልወጣውና በመረጃ የተደገፈው የአይ.ሲ.አር.ሲ ዘገባ እንደሚያስረዳው ከአስመራ፣ ከከረን፣ ከአዲጓደድ፣ አዲቀይህ፣ ደቀመሐሪና ሌሎች የኤርትራ ከተሞች ኢትዮጵያውያን በለሊትና በቀን በፀጥታ ሰራተኞች ታፍነው የት እንደደረሱ እንዳልታወቀ ገልጧል። ይህም መረጃ እንደሚያመለክተው ከ23-99-1ኛ ወር ጀምሮ እስከ 24-3-99 ዓ.ም ድረስ ሃምሳ አራት ኢትዮጵያውያን በኤርትራ የፀጥታ ሰራተኞች ታፍነው ተወስደዋል። እኒህ ኢትዮጵያውያን በአብዛኛው ከትግራይ ክልል የተወለዱና በአስመራና ሌሎች ከተሞች በስራ ላይ የነበሩና በነዋሪነት የሚታወቁ ሲሆን ከትግራይ፣ ከአጋሜ፣ ከውቅሮ፣ አክሱም፣ ሃውዜን፣ አዲግራትና እንዲሁም በጣም በጥቂቱ አስመራና ድሬዳዋ የተወለዱ መሆናቸውን መረጃው ይጠቁማል።</p>

<p>በኢትዮጵያ ውስጥ ኤርትራውያን በዜግነታቸው የሚኖሩ መሆኑ ሲታወቅ በሻዕቢያ አፍቃሪነታቸውና በፀረ-ኢትዮጵያዊነታቸው ከተባረሩት ኤርትራውያን ሌላ በዚህ በኢትዮጵያ ለመኖር ጉቦና ምልጃ በማቅረብ ዜግነታቸውን ያስቀየሩና የሚያስቀይሩ እንዳሉም ይታወቃል።</p>

<p>የኤርትራ መንግሥት «ትግሬዎችን መበቀል» በሚል አቋሙ ዜጐቻችን ለከፋ ስቃይ ሲዳረግ እኒህ ሃምሳ አራት ሰዎች የመጀመሪያ አይደሉም። በዚህ ዘገባ በያዝነው መረጃ መሰረት ከምንጠቅሳቸው ዜጐቻችን በተጨማሪ በሻዕቢያ የፀጥታ ሰራተኞች ታፍነው የደረሱበት ያልታወቁትን ወደፊት ይፋ እናደርገዋለን። የኢትዮጵያ መንግስት ተመሳሳይ ተግባር ላለመውሰድ በሚጠነቀቅበት በአሁኑ ሰዓት የኤርትራ መንግስት ኃላፊነት ከጐደለው ወንጀል እንደማይታቀብም ተረጋግጧል።</p>

<p>ይኸው የአይ.ሲ.አር.ሲ መግለጫ እንደሚያስረዳው የኤርትራ መንግስት የኢትዮጵያውያኑን ንብረት በመዝረፍና ግለሰቦቹን አፍኖ በመሰወር ብቻ የተወሰነ አልሆነም ብሎ የገለፀው ይኸው መግለጫ አቶ ሙሴ አስፋው በኤርትራውያን ነዋሪዎች ጥርሳቸውን ሙሉ ለሙሉ እስኪያጡ ድረስ ተደብድበዋል። አቶ አበበ መሃሪ ሁለት ኤርትራውያን መኖሪያ ቤቱ በመግባት በድብደባ እያሰቃዩ እያሉ ፖሊሶች ጉዳዩን አይተው ዝም ከማለታቸውም በላይ መንግስታቸው በተጨማሪም ግለሰቡን በማፈን መሰወራቸውን ገልጧል።</p>

<p>ይህ የዓለም አቀፍ መረጃ እንደሚያመልክተው ኢትዮጵያውያኑ መደብደባቸውን እንጂ የት እንዳሉ ለመጠቆም በመሆኑ በዚህ ረገድ የግለሰቦቹ በህይወት መኖር አጠራጣሪ ሆኗል። የኤርትራ መንግስት በባድመ ውድቀት ከደረሰበት ወዲህ ኢትዮጵያውያኑን እያፈነ ወደሳዋ ከመውሰዱም በተጨማሪ በየመኖሪያ ቤታቸውን ያላቸውን መጠነኛ ሃብትና ንብረት በማሰቃየት ለዘረፋ የሚመቸውን ማናቸውንም በግፍ እርምጃ ሲወስድ ሕዝቡም በበኩሉ እንደፈለገው ያገኘውን ኢትዮጵያዊ ጐትቶ የመደብደብና የማሰቃየት መብት ያለው እንደሚመስል ይኸው የዓለም አቀፉ የቀይ መስቀል መረጃ ይጠቁማል።</p>

<p>ኢሳያስ አፈወርቂ ትግሬዎችን ለመበቀል በሚል አላማው በርካታ ኢትዮጵያውያንን ሲያሰቃይ ሴት፣ ህፃን፣ አዛውንት በማለት ምርጫ የማያደርግ ሲሆን ለረጅም ጊዜ ቤተሰብ መስርተው የነበሩትን በመበተንና በመግደል ከመቼውም በላይ የላቀ ግፍ እየፈፀመ እንደሚገኝ ጠቁሟል። ይህ ኢ-ሰብዓዊ ድርጊት ለማስቆም ባልተቻለበት በአሁኑ ሰዓት የኤርትራ ባለሥልጣናት ከኢትዮጵያ ስለሚባረሩ አፍቃሪ ሻዕቢያዎች ኢ-ፍትሃዊነት እየተከራከሩ እንደሚገኙ ይታወቃል። ተደጋጋሚ ዘገባዎች እንደሚያረጋግጡት በኢትዮጵያ ውስጥ ሊያስጠይቅ በሚችል የማጭበርበርና የማወናበድ ተግባር ላይ ተሰማርተው ሻዕቢያን ሲደጉሙ የነበሩ በግል የባለሃብትነት ስም ለሻዕቢያ ከፍ ያለ ገቢ በማስገኘት የሃገሪቱን ኢኮኖሚያዊ አቋም ያናጉና በዚህም ተግባራቸው ከሀገር የተባረሩትን የኤርትራ መንግስት አፈ-ቀላጤዎች «መብታቸው በኢትዮጵያ መንግስት ተጣሰ» የሚል አቤቱታ ለዓለም ህብረተሰብ እየጮሁ እንደሚገኙ ይታወሳል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ግንቦት 3 ቀን 1991</a></p>

</body>
</html>	
