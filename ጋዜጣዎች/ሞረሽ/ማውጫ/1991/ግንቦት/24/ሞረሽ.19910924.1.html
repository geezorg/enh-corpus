<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጀብሓ ወታደራዊ ድል ማግኘቱን ገለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጀብሓ ወታደራዊ ድል ማግኘቱን ገለጠ</h1>


<p>የሻዕቢያ መንግስት ከኢትዮጵያ ጋር በከፈተው ጦርነት በተለያዩ ግንባሮች ድል የተመታ መሆኑና ሰራዊቱ በአዛዦች የፈላጭ ቆራጭ አመራር ከፍተኛ ግፍ እየተፈፀመበት ያለ መሆኑ በሚታወቅበት በአሁኑ ሰዓት በኤርትትራ ውስጥ በተከፈተው ውጊያውም ፍርክርኩ እየወጣ መሆኑ ታወቀ። የሻዕቢያ ተቃዋሚ የሆነው ጀብሐ በሶስት ግንባሮች በከፈተው ውጊያ ሻዕቢያ ቀድሞ ይቆጣጠራቸው የነበሩትን ቦታዎችም ከማጣቱም በላይ ሰራዊቱም ሊበታተን መቻሉ ታውቋል። የኤርትራ መንግሥት ተቃዋሚዎች ድምፅ ከትናንት በስቲያ እንዳብራራው በቃርፉ፣ አፍለበትና አያከታ ግንባሮች በተከፈተው ውጊያ የኢሳያስ ሰራዊት ሽንፈት የደረሰበት መህኑን የገለጠ ሲሆን በዚሁ ወታደራዊ ሽንፈት ሳቢያ ሰራዊቱ በመበተኑ በአመራር ስፍራ ያሉ አዛዦች ከኢሳያስ ማስጠንቀቂያ እንደደረሳቸውም ተዘግቧል።</p>

<p>የጀብሐ ወታደሮች የኢሳያስን ሰራዊት በማጥቃት መበተናቸውና ወታደራዊ ቦታቸውንም መቆጣጠራቸውን ሲገልፁ የጉዳቱን መጠን አልተጠቀሰም። ከዘገባው ለመረዳት እንደሚቻለው ሻዕቢያ ከኢትዮጵያ ሰራዊት ከሚደርስበት ወታድራዊ ምት በተጨማሪ በሃገሩ ውስጥ ይህን የመሰለ ጥቃት በተቃዋሚዎች ሲደርስበት ሰራዊቱ ፍፁም ተስፋ ለመቁረጥ መገደዱንም አያይዞ አብራርቷል።</p>

<p>በሌላ በኩል የኤርትራ መንግስት ለጦርነቱ በሚያወጣው ወጪ ከፍተኛ የሆነ ኢኮኖሚ ድቀት እንደደረሰበትና ይህንንም ለማቻቻል በውጭ ሃገር የሚኖሩ ኤርትራውያን ከገቢያቸው በፐርሰንት እንዲያዋጡ ትዕዛዝ እንደሰጠ የሚታወስ ሲሆን ማንም ኤርትራ የሻዕቢያን መመሪያ ተግባራዊ ማድረግ ግዴታው ሲሆን ለመመሪያው ፈቃደኝነት የሌላቸው ኤርትራውያን የዜግነት መብታቸውን እንደሚያጡ ተነግሯል። ይህም የግዳጅ መመሪያ ያስተላለፈው የኤርትራ መንግስት የሰው ኃይል እጥረቱን ለማሟላት በውዴታም በግዴታም ከሃገር ውጭ ያሉ ዜጐቹን እያሰባሰበ መሆኑም ታውቋል።</p>

<p>ዘመድ ለመጠየቅና ለተለያዩ ምክንያቶች ከውጭ ሀገር ወደ ኤርትራ የመጡ ሰዎችም የኢሳያስ መንግስት በግዴታ ከሚያዋጡት ገንዘብ በተጨማሪ የህይወት መስዋዕትነት መክፈል አለባችሁ» በሚል ጥሪም ወደ ማሰልጠኛ ግንባሮች እንደሚላኩም ተገልጧል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ግንቦት 24 ቀን 1991</a></p>

</body>
</html>	

