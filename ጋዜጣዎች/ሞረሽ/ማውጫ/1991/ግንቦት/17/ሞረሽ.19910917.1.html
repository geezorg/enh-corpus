<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሊቢያና የግብፅ ጉብኝት የኢትዮጵያና የኤርትራን ግጭት ላይ ያተኮረ አልነበረም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሊቢያና የግብፅ ጉብኝት የኢትዮጵያና የኤርትራን ግጭት ላይ ያተኮረ አልነበረም</h2>


<p>የውጭ ጉዳይ ሚኒስትር ስዩም መስፍንን ጨምሮ ጠቅላይ ሚኒስትር መለስ የሚመሩት የልዑካን ቡድን ባለፈው ሰሞን በሊቢያና ግብፅ ያደረገው ጉብኝት የኢትዮጵያንና የኤርትራን ግጭት እንደዋነኛ ጉዳይ ያልተመለከተና በአገሮቹ በፖለቲካዊ በዲፕሎማሲያዊ የንግድና የኢንቨስትመንት፣ የባህልና የቴክኒክ ግንኙነቶች ላይ በይበልጥ ያተኮረ መሆኑን ውጭ ጉዳይ ስዩም መስፍን ገለጡ።</p>

<p>የሁለቱ አገራት መሪዎች ስለ አዲስ አስታራቂ ሃሳብ የሚያነሱት አጀንዳ እንደሌላቸውና ቀድሞ የአአድ አባል አገራት በወሰኑት ውሳኔ እንደሚያምኑ ተገልጧል። ኢትዮጵያ ከጅምሩ የአአድን ሃሳብ የተቀበለች መሆኗንየጠቀሰው የውጭ ጉዳይ ሚኒስትሩ መግለጫ የሻዕቢያ መግንስት ከባድመ ውድቀት በኋላ ሲያንገራግርበት የነበረውን የአአድ የማስማሚያ ሃሳብ ተቀብያለሁ ማለቱ ለዳግም ወረራ ጊዘ ለማግኘት መሆኑን በመጥቀስ አጣጥለው ይህንን በዓለም አቀፉ ማህበረሰብ ዘንድ የሚነዛው ውዥንብር የኢትዮጵያን አቋም እንደማያስለውጥ ተናግረዋል። በሊቢይና ግብፅ የጉብኝት ወቅት የኢትዮጵያና የኤርትራ ግጭት እንደዋነኛ አጀንዳ ባይነሳም በጉዳዩ ላይ ባለስልጣናቱ መነጋገራቸውን ጠቁመው ሁለቱ ሀገራት ከኢትዮጵያ ጋር የነበራቸው የቆየ ግንኙነትና እንደ አአድ አባልነታቸው ማድረግ ስለሚገባቸው ግንኙነት በይበልጥ እንደተነጋገሩ ገልፀዋል።</p>

<p>በተመሳሳይ የጉብኝት ወቅት የኤርትራ ባለስልጣናት በሊቢያና ግብፅ መገኘታቸውን የተናገሩት ውጭ ጉዳይ ስዩም መስፍን የኢትዮጵያ ልዑክ በሁለቱ አገራት መገኘታቸው የኤርትራን ባለስልጣናት ውሸትና ቅጥፈት የሚያጋልጥ በመሆኑ በጊዜው መደናገጣቸውን ጠቅሰዋል። የኤርትራ ባለስልጣናት ከሁለቱ አገራት ለጦርነቱ ድጋፍ ለማግኘትየነበራቸው ምኞትና ጉጉት በኢትዮጵያ የልዑካን ቡድን ጉብኝት የሚከሽፍ መስሎ ስለተሰማቸው ከፍተኛ ጭንቀት ላይ ወድቀው እንደነበር የሚናገሩት ስዩም የሁለቱ አገራት መሪዎች (ግብፅና ሊቢያ) ከአአድ የቀደመ ውሳኔ ውጭ አዲስ የዕርቅ መንገድ ለመፈለግ ሃሳብ እንደሌላቸው ሊኖራቸው እንደማይገባ መገለጡንም ተናግረዋል።</p>

<p>ከግጭቱ ወዲህ ሊቢያና ግብፅ ለኤርትራ መንግስት የተለያዩ ድጋፎች ያደርጉ እንደነበር በሰፊው የተነገረ መሆኑን የተናገሩት ውጭ ጉዳይ ሚኒስትሩ ኢትዮጵያ ከሁለቱ ሀገራት ጋር ሙሉ ለሙሉ የመግባባት መንፈስ ላይ የምትደርሰው አገራቱ ለኤርትራ ድጋፍ ያለማድረጋቸው ጉዳይ ሲረጋገጥ መሆኑን ጠቅሰዋል። ያለአንዳች መደባበቅ ለኤርትራ ድጋፍ ይደረግ ወይ አይደረግ እንደነበር ከባለስልጣናቱ እስካልተነገራቸው ድረስ ኢትዮጵያ የተሻለና የተለየ መግባባት ላይ እንደማትደርስ የጠቆሙት ስዩም መስፍን አሁን በሊቢያና በግብፅ የተደረገው ጉብኝት በፊት ያለውን ግንኙነት በተመለከተ ብቻ ሊካሄድ እንደቻለ ገልጠዋል።</p>

<p>በዚህ የሊቢያና የግብፅ የኢትዮጵያ ልዑካን ጉብኝት ወቅት እንደተረጋገጠው የግብፅ መሪ አዲስ የአስማሚ ሃሳብ እንደሌላቸው ቢጠቆምም ለአዲስ ሽምግልና መዘጋጀታቸውን ከዚህ ቀደም ኢሳያስ መግለጣቸው ይታወሳል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ግንቦት 17 ቀን 1991</a></p>

</body>
</html>	
