<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፕሬዝዳንት ሞይ ወደ አሥመራን ሄዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፕሬዝዳንት ሞይ ወደ አሥመራ ሄዱ</h1>


<p>የኬንያው ፕሬዝዳንት ዳንኤል አራፕሞይ በኤርትራና በኢትዮጵያ መካከል እንደገና ሊያገረሽ ያሰጋውን ውጊያ ለመግታት በሚል ሰበብ ወደ አስመራ ሄዱ። የኬንያ ሬድዮ እንዳስታወቀው ዳንኤል አራፕሞይ ከአሩሻው የርዕሳነ ብሔር ጉባኤ ከተመለሱ ከ16 ሰዓታት በኋላ ነው። በአማካሪዎቻቸው ቡድን ታጅበው ከናይሮቢ ወደ አስመራ ያመሩት የኬንያ መንግስት የዜና ምንጮች የፕሬዝዳንቱን ፕሮግራም በዝርዝር ከመግለፅ ቢቆጠቡም የዳንኤል አራፕሞይ ተልዕኮ ለአፍሪካ ጠቀሜታ ያለው ነው ብለዋል። ምዕራባውያን ዲፕሎማቶች እንደተገነዘቡት ከሆነ በኢትዮጵያና በድንበር ውዝግቡ ሳቢያ አዲስ ፍጥጫ እንዳይጀመር ፕሬዝዳንት አራፕሞይ የኤርትራውን ፕሬዝዳንት ኢሳያስ አፈወርቂን መጠየቃቸው አይቀርም።</p>

<p>ፕሬዝዳንት ዳንኤል አራፕሞይ አስመራ ገብተው ለፕሬዝዳንት ኢሳያስ አፈወርቂ ጋር ውይይት ማካሄዳቸውም ታውቋል። አራፕሞይ በአሩሻው የርዕሳነ ብሔራት ጉባኤ ላይ ከጠ/ሚኒስትር መለስ ዜናዊ ጋር ተገናኝተው መወያየታቸውን በይፋ የተገለፀ ሲሆን ወደ አስመራ ሄደው በኢትዮ ኤርትራ የድንበር ውዝግብ በአገራቸው ላይ አስከትለው የሰላም እጦት በተመለከተ ውይይት እንደሚከፍቱ ይጠበቃል።</p>

<p>በሁለቱ አገራት ግጭት ምክንያት ኬንያ ሰላም ማጧቷ የሚታወቅ ሲሆን ለዚህም ችግር ኢሳያስ ያሰማሯቸው የኦነግ ኃይሎች የኬንያ ድንበር ላይ ተደጋጋሚ ግጭት መፍጠራቸው ይታወሳል።</p>

<p>«ለአፍሪካ ጠቃሚ በሆነ ጉዳይ ይወያያሉ» የሚለውን ድብቁን አጀንዳ የደበቀው የኬንያ ሬድዮ ሳይጠቅሰው ያላለፈው ጉዳይ በኬንያና በኢትዮጵያ ድንበር ላይ የሆኑት ኃይሎች የሚፈጥሩት ፀረ-ሰላም እንቅስቃሴ ዳንኤል አራፕሞይን እጅግ ያሳሰባቸው መሆኑን ነው።</p>

<p>የኢትዮ-ኤርትራ ግጭት ለአፍሪካ ቀንድ አዋሳኝ አገሮች ሰላም ማጣት እንደበቂ ምክንያት በሚወሰድበት በአሁኑ ሰዓት አራፕሞይ የኢሳያስን የጦረኝነት ስሜት ለማለዘብና በክልሉ ሰላም እንደገና ሁለቱም መሪዎች ማነጋገራቸው ከራሳቸው የውስጥ ሰላም ጉዳይ ጋር የተያያዘ ነው። የኦነግ ኃይል ከኬንያ እየተንደረደረ በኢትዮጵያ ላይ ጥቃት ሊፈፅም የሚችለው በሁለቱ አገራት (የኢትዮ-ኤርትራ) ግጭት ምክንያት ሲሆን በዚህም በማሰማራቱና ተልዕኮ በመስጠቱ ረገድ ኢሳያስ ዋናው ሰው መሆናቸው ይታወቃል።</p>

<p>አራፕሞይ ለኢትዮ ኤርትራ ለድንበር ግጭት አዲስ መፍትሔና የሚያስማማ ሃሳብ አቅርበው ውጤት ያስገኛሉ ተብለው ባይጠበቅም በቀጥታ ሀገራቸውን የሚመለከተው የኦነግ እንቅስቃሴ ላይ መፍትሔ እንደሚሹ ይጠበቃል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ጥር 18 ቀን 1991</a></p>

</body>
</html>	
