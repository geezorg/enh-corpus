<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስና አልበሽር ተስማሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሳያስና አልበሽር ተስማሙ</h1>


<p>ከአምስት ዓመታት በፊት በጥቃቅን ግጭቶችና በድንበር አካባቢ በተፈጠረ አለመግባባት ወደ ጦር መማዘዝና አልፎም ዲፕሎማቲክ ግንኙነታቸውን አደፍርሰው የነበሩት ሱዳንና ኤርትራ ለመጀመሪያ ጊዜ የሰላም ስምምነት ተፈራረሙ ባለፈው ሳምንት መገባደጃ ላይ በኳታር ከተማ በኤርትራው መሪ ኢሳያስ አፈወርቂና በሱዳኑ መሪ ጄኔራል ዑመር ሐሰን አልበሽር መሀከል ሲካሄድ የቆየው የሠላምና በጦር ያለመጠቃቃት ስብሰባ በታቀደለት ፕሮግራም መሰረት ሁለቱም ሀገሮች ተስማምተው የቀረውን ውል መፈራረማቸው ተገልጿል። ይህ ውል መፈራረማቸውን የገለፀው በትላንትናው ዕለት የተደመጠው ቻናል አፍሪካ የተሰኘው የደቡብ አፍሪካ ሬድዮ በማከልም በአሁኑ ሰዓት ከኢትዮጵያ ጋር በምታደርገው የድንበር ጦርነት ከፍተኛ ሽንፈት የደረሰባት ኤርትራ በዚህ የስምምነት ውል ከፍተኛ ተጠቃሚ መሆኗ አይቀሬ ነው ሲሉ የፖለቲካ ተንታኞች የተናገሩትን ጠቅሷል።</p>

<p>ኤርትራ ቀደም ሲል ኢትዮጵያ ላይ ጦርነት ከመክፈቷ በፊት የኤርትራ ቀንደኛ ጠላት አድርጋ ታያት ከነበረችው ሱዳን ጋር ይህንን ዓይነት ስምምነት ለመፍጠር የሞከረችው በኢትዮጵያ ላይ ጠላት ለማብዛትና የጥቃት አቅጣጫውንም ለመቀየር የታሰበ ሳይሆን አይቀርም በማለት ተንታኞች አክለው ያብራራሉ።</p>

<p>ስምምነቱ ከያዛቸው ነጥቦች መሃከል እርስ በእርስ በጦር አለመጠቃቃትንና አንዱ የሌላኛውን ወገን ተቃዋሚ ኃይል ያለመርዳት እንዲሁም በመገናኛ ብዙሃን አንደኛው በአንዱ ላይ አላስፈላጊ ቅስቀሳ ያለማድረግ የሚሉት ይገኙበታል።</p>

<p>ይህ በእንዲህ እንዳለ ከአፍጋኒስታን ታሊባን አማፅያን ጋር አተካራ ውስጥ የገቡትና ለሁለት ወራት ያህል የደረሱበት የጠፋው ዓለም አቀፉ «አሸባሪ» ኦሳማ ቢን ላደን ከሶማሊያ አንጃ መሪ ሁሴን አይዲድ ጋር በ«ጥገኝነት» ጥያቄ ላይ ውይይት ማካሄዳቸውን የአሜሪካ የስለላ ድርጅት ባለፈው ቅዳሜ ይፋ ካደረገ በኋላ አዣንስ ፍራንስ ፕሬስ የዜና ድርጅት ባሰራጨው ዘገባ ቢን ላደን ከኤርትራ 300 ያህል ተዋጊዎች በወኪሎቻቸው አማካኝነት መመልመላቸውን አጋለጠ።</p>

<p>በአንፃሩ ሁሴን አይዲድ የሚመሩት አንጃ እሁድ ምሽት ለብሪታንያው የዜና ኮርፖሬሽን በሰጠው መግለጫ «ዓለም በአሸባሪነት የፈረጀቻቸው ለቢን ላደን ጥገኝነት መስጠቱ የማይታሰብና ፍፁም የፈጠራ ወሬ ነው» ያለ ቢሆንም ሽብርተኛው ጥገኝነት ስለመጠየቅ አለመጠየቃቸው ግን አንዳችን ጉዳይ ለመግለፅ አልፈለጉም።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሚያዝያ 26 ቀን 1991</a></p>

</body>
</html>	
