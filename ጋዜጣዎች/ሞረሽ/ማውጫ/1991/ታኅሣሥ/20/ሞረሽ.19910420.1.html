<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያን ከታሕሳስ 10 ጀምሮ ሥራ እንዲያቆሙ ሰርኩላር ተሰራጨ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራውያን ከታሕሳስ 10 ጀምሮ ሥራ እንዲያቆሙ ሰርኩላር ተሰራጨ</h2>


<p>ግንቦት 4 ቀን 1990 ዓ.ም በድንበር ይገባኛል ሰበብ ኤርትራ በኢትዮጵያ ላይ ግልፅ ወረራ ከጀመረች ወዲህ ግንኙነታቸው የሻከረው ኢህአዴግና ሻዕቢያ የሚወስዱትን እርምጃ የገፉበት ሲሆን በሻዕቢያ በኩል ኢትዮጵያውያንን ማሰቃየቱንና ማንገላታቱን ሲገፋበት በኢህአዴግ በኩል ከሀገር የሚባረሩ ኤርትራውያንን በእንክብካቤ ወደ ሀገራቸው መሸኘቱ ቀጥሎ ሰባተኛውን ወር አስቆጥሯል። ለሻዕቢያ መንግስት በተለያየ መንገድ ድጋፍ ሲያደርጉ የቆዩና ለጦርነቱ መግፊያ ጥይት መግዣ ይሆን ዘንድ ሻዕቢያን በገንዘብ ሲደጉሙ ነበሩ የተባሉት ኤርትራውያንን ከሀገር የማባረሩ ዘመቻ ከተጀመረ በኋላ ጥንቃቄ በሚያስፈልጋቸው የመንግስት ስራዎች ውስጥ ተሰማርተው የነበሩ ኤርትራውያን የወር ደመወዛቸው እየተከፈላቸው ከስራ እንዲቀነሱ ትዕዛዝ ቢተላለፍም ትዕዛዙን ሙሉ በሙሉ ገቢራዊ ለማድረግ ግን እጅግ አዳጋች ሆኖ መሰንበቱ የሚዘነጋ አይሆንም።</p>

<p>ባለፈው ሣምንት ከጠቅላይ ሚኒስትር ጽ/ቤት የወጣው አዲስ ሰርኩላር የሚጠቁመው ደግሞ በቁልፍ መንግስታዊ ድርጅቶች ውስጥ የሚሰሩ ኤርትራውያንን ከታሕሳስ 10 ቀን 1991 ዓ.ም ጀምሮ የሰሩባቸውን ዓመታት በመጥቀስ ማንኛውም ዜጋ ሊያገኝ የሚገባው ጥቅማጥቅምና የአገልግሎት ክፍያ ተከብሮላቸው ከድርጅቶቹ ጋር ያላቸውን ግንኙነት እንዲያቋርጡ የሚገልፅ ደብዳቤ እየደረሣቸው ይገኛል።</p>

<p>ከዚህም በተጨማሪ በቦርድ የሚተዳደሩ መስሪያ ቤቶች በሙሉ ከኤርትራውያን ጋር ያላቸውን ማናቸውንም ዓይነት የሥራ ግንኙነት እንዲያቋርጡ መመሪያ የተላለፈላቸው ሲሆን ለኤርትራውያኑ የአገልግሎትና መሰል ጥቅማጥቅሞችን እየከፈሉ ስንብት እንዲያደርጉ የታዘዘ ሲሆን በዚህ ከጠቅላይ ሚኒስትር ጽ/ቤት በወጣው ሰርኩላር መሰረት ከታሕሳስ 15 ቀን 1991 ዓ.ም ጀምሮ ደብዳቤው ለኤርትራውያን እየተሰራጨ መሆኑን ለማወቅ ተችሏል።</p>

<p>በአሁኑ ወቅት በተለይ ትራንስፖርት ባለሥልጣን፣ በአየር መንገድ፣ በሲቪል አቪየሽን፣ በቴሌኮሚኒኬሽን፣ በፖስታ ቤትና በአንዳንድ ትላልቅ ሆስፒታሎች ለሚሰሩ ኤርትራውያን ከላይ የተላለፈው ሰርኩላር እየተሰራጨ ሲሆን ከመሃላቸውም ወደ ፀጥታ ክፍል የተጠሩት ሀገሪቱን ለቀው ወደሚፈልጉት ወደማንኛውም ሀገር እንዲሄዱ ማሳሰቢያ የተሰጣቸው ኤርትራውያን እንደሚገኙ ዜና ዘገባውን ያቀበሉት ክፍሎች አስታውቀዋል።</p>

<p>ይህ ትዕዛዝ የተላለፈው ከጠቅላይ ሚኒስትር ቢሮ ቢሆንም ለኤርትራውያን እንዲደርስ የተደረገው በየመስሪያ ቤቶቹ ሥራ አስኪያጅ ፊርማ መሆኑን የገለፁልን ውስጥ አዋቂዎች ደብዳቤው የደረሣቸው ኤርትራውያን ከታሕሳስ 10 ቀን 1991 ጀምሮ ከሚሰሩበት ድርጅት ጋር የነበራቸው ማናቸውም ግንኙነት መቋረጡንና ጥቅማ ጥቅማቸውን እንዲያስከብሩ የሚጠይቅ ሲሆን በማናቸውም ሰዓት ከሀገር እንደሚለቁ የሚያሳስበው መልዕክት የደረሳቸው ከደህንነት መ/ቤት እንደሆነ ነው የሚያስረዱት።</p>

<p>በሌላም በኩል ካለፈው ሐምሌ ወር አንስቶ እስከ ህዳር ወር መጨረሻ በተደረገ የውክልና ውል አፈፃፀም 18 ሺህ 72 ባለጉዳዮች መስተናገዳቸው የተገለፀ ሲሆን ከሀገር የሚወጡ ኤርትራውያን ንብረታቸውም ለመሸጥም ሆነ ውክልና በመስጠት ረገድ በአግባቡ እየተስተናገዱ እንደሚገኙ የውልና ማስረጃ ጽ/ቤትን የጠቀሰው ዋልታ አስታውቋል።</p>

<p>በዜናው መሠረት በቀን ከ100 በላይ ኤርትራውያን የውክልና ውል እንደሚፈፅሙ የተገለፀ ሲሆን በዚሁ ሂደትም በርካታ ኤርትራውያን የተሣሣተ መታወቂያ በመያዝ በህገ-ወጥ መንገድ ውል ለመፈፀም ሲሞክሩ በጽ/ቤቱ ባለሙያዎች ተደርሶባቸው በቁጥጥር ስር ውለው ጉዳያቸው ለህግ መተላለፉ ተገልጿል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ታሕሳስ 20 ቀን 1991</a></p>

</body>
</html>	
