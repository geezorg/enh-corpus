<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢ.ን.ባ ከኤርትራውያን 340 ሚሊዮን ብር ገቢ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢ.ን.ባ ከኤርትራውያን 340 ሚሊዮን ብር ገቢ አደረገ</h1>


<p>ሻዕቢያን በስለላና በተደራጀ መንገድ ሲረዱ ቆይተው ከአገር ከተባረሩ ኤርትራውያን መሃል ከሚፈለገው 16 ሚሊዮን የገቢ ግብር መሃል ከ2 ሚሊዮን ብር በላይ መሰብሰብ እንዳቃተው የአገር ውስጥ ገቢ ካስታወቀ ሳምንት ባልሞላ ጊዜ ውስጥ መግለጫ የሰጡት የኢትዮጵያ ንግድ ባንክ ባለስልጣናት ያላሰለሰ ጥረት በማድረግ ሻዕቢያን ሲደጉሙ ከነበሩት ኤርትራውያን ላይ ይፈለግ ከነበረው 350 ሚሊዮን ብር በላይ የባንክ ዕዳ በአብዛኛው መመለሱን አስታወቁ።</p>

<p>የኢ.ን.ባ ከአገር የወጡ ኤርትራውያን ብድር አሰባሳቢ ጊዜያዊ ኮሚቴ የሚል በማቋቋም የባንኩን የብድር መምሪያ ምክትል ፕሬዝዳንት አቶ ሙሉጌታ ገ/መድህን የተቋቋመው ኮሚቴ ሰብሳቢ በማድረግ ባካሄደው ያላሰለሰ ጥረት ገንዘቡ መመለሱን ባለፈው ዓርብ ታትሞ የወጣው የመከላከያ ሠራዊት ልሳን «ወጋገን» ጋዜጣ ይፋ አድርጓል።</p>

<p>የኮሚቴው ሰብሳቢ ታሕሳስ 23 ቀን 1991 ዓ.ም ለንባብ ካበቃው ከ«ወጋገን» ጋር ባደረጉት ቆይታ እንደገለፁት ንግድ ባንክ ለኤርትራውያን ከሰጠው 350 ሚሊዮን ብር ብድር ውስጥ 85 ፐርሰንት የሚሆነውን ለአምስት ድርጅቶች ብቻ ማበደሩን ገልፀው ሲያብራሩም «ባንኩ ይህን ብድር የሰጠው ባለው ግልፅ የብድር መመሪያ የስራውን አትራፊነትና ጠቃሚነት መርምሮ በቂና ብድሩን የሚሸፍን የንብረት ዋስትና በመያዝ በመሆኑ ለማስመለስ ባደረገው ጥረትም አመርቂ ውጤት አግኝቷል» ብለዋል።</p>

<p>በኤርትራውያን ድርጅቶች ውስጥ ካለፈው ሰኔ ወር አንስቶ የባንኩን የቁጥጥር ሰራተኞች በመመደብ የገንዘብና የማቴሪያል ብክነት እንዳይመጣ ጥንቃቄ መደረጉን የገለፁት እኚሁ የኢትዮጵያ ንግድ ባንክ ባለሥልጣን «ከኤርትራውያን ድርጅቶችም ሆነ ግለሰቦች ላይ ያለውን ብድር የማስመለስ ስጋት ከቶውንም የለብንም» ሲሉ ቀሪውን ዕዳ እንደሚያስመልሱ በእርግጠኝነት ተናግረዋል።</p>

<p>እንደ ባለሥልጣኑ ገለፃ «ዕዳቸውን ለመክፈል ፍቃደኛ ሆነው ያልተገኙትን በሚመለከትም አገሪቱ ያወጣችውን የዋስትና ንብረት ሕግ በመጠቀም መያዣ ንብረቱን በሀራጅ በመሸጥ ገንዘቡ ገቢ ተደርጓል» ሲሉ ገልፀዋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ታህሳስ 27 ቀን 1991</a></p>

</body>
</html>	
