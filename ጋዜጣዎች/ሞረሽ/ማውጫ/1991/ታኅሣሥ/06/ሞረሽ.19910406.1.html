<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሣሊም ከአሥመራ ሲመለሱ ከኢህአዴግ ሹሞች ጋር ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሣሊም ከአሥመራ ሲመለሱ ከኢህአዴግ ሹሞች ጋር ተወያዩ</h1>


<p>የአፍሪካ አንድነት ድርጅት ዋና ፀሐፊ ሚስተር ሣሊም አህመድ ሣሊም ድርጅታቸው የኢትዮጵያና ኤርትራን ውዝግብ ለመፍታት አደርጋለሁ ከሚለው ጥረት አኳያ አስመራ ደርሰው ከተመለሱ በኋላ ከትናንት በስቲያ እሁድ ከኢትዮጵያ መንግስት ባለሥልጣናት ጋር ውይይት ማድረጋቸውን የአፍሪካ ድምፅ ሬዲዮ ከግብፅ በአማርኛ ቋንቋ ባሰራጨው ዘገባ አስታወቀ።</p>

<p>ሚስተር ሣሊም አህመድ ሣሊም ፕሬዝዳንት ኢሳያስ አፈወርቂ ባደረጉላቸው ጥሪ መሠረት ባለፈው ቅዳሜ አስመራ በተጓዙበት ወቅት ከፕሬዝዳንቱና ከሻዕቢያ ከፍተኛ አመራር አባላት ጋር ውይይት ማድረጋቸውን ሬዲዮ በዘገባው የገለፀ ሲሆን የአ.አ.ድ ማዕከላዊ ኮሚቴ በሚቀጥለው ሀሙስና ዓርብ ስብሰባው ዋና ፀሐፊው ከሁለቱ አገሮች መሪዎች ጋር ያደረጉትን ውይይት ሪፖርት እንደሚያዳምጥ ታውቋል።</p>

<p>ዋና ፀሐፊው ለዜና ሰዎች በሰጡት መግለጫ በሣምንቱ ማገባደጃ ቡርኪናፋሶ ርዕሰ ከተማ ዋጋድጉ በሚካሄደው የአፍሪካ ግጭት አስወጋጅ የማዕከላዊ ኮሚቴው ስብሰባ ወቅት ይቀርባል የተባለውን በአዲሱ የሰላም ሀሳብ ዙሪያ ለሚቀርበው ጥያቄ የኤርትራን መልስ የተቀበሉ መሆናቸውን አስታውቀዋል።</p>

<p>እንደ አፍሪካ ድምፅ ሬዲዮ ዘገባ ከሆነ ኤርትራ ከአስታራቂው ኮሚቴ ጋር በፈጠረችው እንካ ሰላንቲያ የአ.አ.ድና የኤርትራ ግንኙነት እየሻከረ መጥቷል።</p>

<p>ፕሬዝዳንት ኢሣያስ አፈወርቂ ከዚህ ቀደም በድርጅቱ ዋና ፀሐፊ ሣሊም አህመድ ሣሊም ላይ የከረረ ነቀፌታ ከማሰማት ባሻገር በቅርቡም ድርጅቱ በሸምጋይነት ከፈረጃቸው መካከል አዛውንቱን የጅቡቲ ፕሬዝዳንት ሀሰን ጉሌድ ኦፕቲዶንን በማንጓጠጥ ለድርጅቱ የሸምጋይነት ጥረት ቦታ እንደማይሰጡ ማውሳታቸው የሚታወስ ሲሆን በኤርትራና በጅቡቲ ድንበር አካባቢ ወታደራዊ ፍጥጫው እየናረ መምጣቱ ታውቋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ታህሣስ 6 ቀን 1991</a></p>

</body>
</html>	
