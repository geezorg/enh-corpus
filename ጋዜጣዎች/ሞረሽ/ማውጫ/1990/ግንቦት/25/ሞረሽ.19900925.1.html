<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጦርነቱ ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ጦርነቱ ተጀመረ</h1>
<h2 class="align-center"> በከባድ መሳሪያ የታገዘ የሻዕቢያ ጦር በሌሊት የጀመረው ውጊያ ደም አፋሰሰ</h2>
 
<p>ዓለም አቀፍ ማሕበረሰብ ሰላማዊ እርቅ ለማውረድ ሲጣጣርበት የነበረው የኤርትራና የኢትዮጵያ ድንበር ግጭት ወደ ጦርነት መዛወሩን ዓለም አቀፍ የመገናኛ ብዙሃን ስፍራው ድረስ ሄደው የተመለከቱትን ጦርነት ከቅዳሜ ጀምሮ እየዘገቡ ነው። የቮይስ ኦፍ አሜሪካ ሬዲዮ ቅዳሜ ለእሁድ አጥቢያ የሻዕቢያ ሠራዊት የኢትዮጵያን ድንበር ዘልቆ በመግባት ጦርነት መጀመሩን አስታውቋል። ሮይተር የዜና አገልግሎትም ከዚህ ቀደም የኤርትራ ሰራዊት ባድመና ሽራሮን ሲቆጣጠር የሚያሳይ የቴሌቪዥን ምስል ከሳተላይት ቀርጾ ለዓለም መገናኛ ብዙሃን ካስተላለፈ በኋላ ትላንት የጦርነቱን ሁኔታ የሚያሳይ ከሳተላይት የተቀረፀውን አዲስ ምስል አሰራጭቷል። በጦርነቱ የኤርትራም ሆነ የኢትዮጵያ ወገን ባለስልጣናት አንዳችም መግለጫ ለመስጠት አለመፍቀዳቸውን የዘገበው የአሜሪካ ድምፅ ሬዲዮ የአማርኛው ፕሮግራም የግንቦት ሃያን በዓል ለመዘገብ ኢትዮጵያ ከመጣችው ዘጋቢ ሚሚ ስብሃቱ ያገኘውን ሪፖርት አስተላልፏል።</p>

<p>ጋዜጠኛዋ አዲግራት ድረስ በመሄድ የሚቀጥለውን ሪፖርት እንዳስተላለፈችው በሁለቱ አገሮች የድንበር መዋሰኛ ከተማ በሆነችው ዛላአንበሳ ከተማ ነዋሪው ሕዝብ ሙሉ ለሙሉ ከተማዋን ለቆ የወጣ ሲሆን በአሁኑ ወቅት ከመደበኛና ከሚሊሺያ ሰራዊት ውጭ አንድም ነዋሪ በአካባቢው እንደሌለ ተገልጿል።</p>

<p>«የቪ.ኦ.ኤ ጋዜጠኛ ከቦታው ያስተላለፈችው ሙሉ ሪፖርት እንደሚከተለው ሰፍሯል።</p>

<p>«ቃል በገባሁት መሰረት ጧት ከመቀሌ ተነስቼ ወደ አዲግራት ከዚያም ዛላንበሳ በመጨረሻም ወደ አሊቴና የደረስኩት። የኤርትራ መንግስት ጦር በዳልጊዳና አይጋ በተባሉት አካባቢዎች ከንጋቱ በ10 ሰዓት በእግረኛ፣ በታንክና፣ በከባድ መሣሪያ እየተረዳ መሆኑ የተነገረኝ ከአዲግራት ወደ ዛላንበሳ ላመራ ስነሳ ነበር። እቅዴ ወደ አሊቴና ማምራት መሆኑን የገለፅኩላቸው የዞኑ ኃላፊዎች እስከተወሰነ ርቀት አጅበውኝ በሁለቱም አካባቢዎች ብዘዋወር ችግር እንደማይደርስብኝ ከገለፁ በኋላ ሸኝተውኛል።</p>

<p>ዛላንበሳ ከመደበኛው ሰራዊትና ሚሊሺያ በስተቀር ነዋሪው በሙሉ ሸሽቶ ወጥቶ ባዶ ከተማ ሆኗል። በአንድ ኪሎ ሜትር ተኩል ርቀት ያህል ከመሸጉት የኤርትራ ኃይሎች ጋር ተመጣጣኝ ኃይል ያለው የኢትዮጵያ ጦር በአካባቢው ይንቀሳቀሳል። በዛላንበሳ የሰፈረውን የኢትዮጵያ መንግስት ጦር አንዳንድ አባላት ሳነጋግር በዳልጊዳና በአይጋ አካባቢዎች የኤርትራ ጦር ወደ ኢትዮጵያ ድንበር ዘልቆ ገብቶ እየተዋጋ መሆኑን በራዲዮ ግንኙነት የተረዱ መሆናቸውን ገልፀውልኛል። ከመንግስታቸው የተሰጣቸው መመሪያ የመከላከል ብቻ በመሆኑ በትዕግስት ሁኔታውን እየተከታተልን እንጂ ወረራው ግን በጣም እንዳበሳጫቸው አውግተውኛል።</p>

<p>ወደ አሊቴና እየተቃረብኩ ስሄድ የከባድ መሳሪያ ተኩስ በተራሮቹ እያስተጋባ ይሰማ ነበር። አሊቴና የኤርትራ መንግስት ሰሞኑን በይገባኛል ጥያቄው ከዘረዘራቸው አካባቢዎች አንዷ ትሁን እንጂ ነዋሪዎቹ ከልሂቅ እስከ ደቂቅ ምድሩ የኢትዮጵያ እነሱም ኢትዮጵያዊያን መሆናቸውን ያለማወላወል የሚገልጡ ሆነው ነው ያገኘኋቸው። ከአሊቴና በግምት ከአስር እስከ አስራ አምስት ኪሎ ሜትር ርቀት ከሚገኙት አካባቢዎች በወዶ ዘማችነት የሰፈሩት ሚሊሺያዎች ነበሩ ዛሬ ንጋት ላይ የኤርትራ የኤርትራ ጦር ሲገባ የተጋፈጡት። እኔ አሊቴና ስደርስ በከባድ መሳሪያ በታንክና በላውንቸወር የገባውን የኤርትራን ጦር መቋቋም አቅቷቸው የሸሹና የቆሰሉ ሚሊሺያዎች በዛፍ ስር ተጠልለው ነው ያገኘኋቸው። ለዛሬ አጭር ዘገባ ቃላቸውን ለማሰማት ባልችልም አንድ ሚሊሺያ በቴፕ ኢንተርቪው ሲገልፁልኝ በከባድናበብዛት የገባው የኤርትራ ጦር ነዋሪው እንደተኛ አካባቢውን በከባድ መሳሪያ ደብድቦታል። በቅድሚያ ያወደመው ትምህርት ቤቱንና ክሊኒኩን እንደሆነ ሚሊሺያዎቹ ገልፀውልኛል።</p>

<p>የተኩስ ድምፅ እያስተጋባ የሚያዳምጡት የአሊቴና ነዋሪዎች ለምን እንደማይሸሹ ብጠይቃቸው ከደረሰ ባላቸው ኃይል ተዋግተው ያልፋሉ እንጂ እንደማይወጡ ገልፀውልኛል። የአሊቴና ሚሊሺያ ረፋዱ ላይ /እሁድ ጠዋት ማለት ነው/ ከደረሰለት መደበኛ የኢትዮጵያ እግረኛ ጦር ጋር በመሆን ዳልጊዳና አይጋ ሙሉ በሙሉ ሳይያዙ ውጊያውን እንደቀጠለ ነው አሊቴናን ለቅቄ ይህን ሪፖርት ለማስተላለፍ ስልክ ፍለጋ ወደ አዲግራት የተመለስኩት።</p>

<p>አዋቂውና ለአቅመ አዳም የደረሰው የአሊቴና ነዋሪ በዳልጊዳና አይጋ ውጊያ ላይ በመሆኑ የከተማይቱን ሕፃናት፣ ሴቶችና አረጋውያን ጥዬ የወጣሁት ተፈጥሮ ባደላቸው ተራራማ ምሽጋቸው እንዳሉ እጣ ፈንታቸው ሳይታወቅ ነው።»</p>


<p class="align-center"><a href="/Gazettas/Moresh/info/Moresh.sera.html">ከሞረሽ ግንቦት 25 ቀን 1990</a></p>




</body>
</html>