<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅቡቲ ጦሯ በኤርትራ ድንበር እንዲሰፍር አዘዘች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ጅቡቲ ጦሯ በኤርትራ ድንበር እንዲሰፍር አዘዘች</h1>
<h2 class="align-center"> ኤርትራውያን ዛላአንበሣ መግባት ጀመሩ</h2>
 
<p>በሁለቱ አጐራባች ሃገሮች መካከል የተፈጠረውን የግዛት ይገባኛል ጥያቄ ለመፍታት አስመራና አዲስ አበባ ሲመላለሱ የነበሩት የወቅቱ የኢጋድ ሊቀመንበርና የጅቡቲ ፕ/ት ሀሰን ጉሌድ ኦፕቲዶን እንዲሁም ካቢኔያቸው ባደረገው አስቸኳይ ምስጢራዊው ስብሰባ ማብቂያ ላይ የጅቡቲ ጦር ኃይል በሙሉ በተጠንቀቅ እንዲገኝ ያዘዘ ሲሆን ቁጥሩ በሺዎች የሚቆጠር ጦርም በ1988 ዓ.ም አጋማሽ ላይ ከኤርትራ መንግስት ጋር ውዝግብ ተፈጥሮበት ወደነበረው ስፍራ አካባቢ ይሰፍር ዘንድ እንዲንቀሣቀስ መደረጉን ሮይተር ባለፈው ሣምንት መገባደጃ ላይ ባስተላለፈው ዘገባ አስረዳ።</p>

<p>በኤርትራና በኢትዮጵያ መንግሥታ መካከል የተፈጠረውን ችግር ለመፍታት ሲሉ ውዝግቡ ይፋ ከሆነ አንድ ቀን በኋላ ወደ ኢትዮጵያ መዲና የመጡት ሃሰን ጉሌድ ኦፕቲዶን ችግሩን ለመፍታት ያደረጉት ጥረት ቢመክንም ለሁለተኛ ጊዜ አስመራና አዲስ አበባ በማምራት ከጠ/ሚኒስትር መለስ ዜናው እንዲሁም ከፕ/ት ኢሣያስ አፈወርቂ ጋራ ከተወያዩ በኋላ እንደእሣቸው የዲፕሎማሲያዊ ጥረት ኮሮጆ ይዘው የመጡትን የሩዋንዳው ምክትል ፕ/ት ፓላ ካጋሜና ከአሜሪካ ውጭ ጉዳይ ሚኒስትር የአፍሪካ ጉዳዮች ረዳት ሚ/ር ከወይዘሮ ሱዛን ራይስ ጋርም ስለሁለቱ ሃገሮ የድንበር ጥያቄ ሣቢያ የተከሰተውን ችግር ለመፍታት ስለሚስወዱት እርምጃዎች ተወያይተው ወደየሃገራቸው ቢመለሱም ጦራቸውን ወደ አወዛጋቢውና የኤርትራ መንግስት ይገባኛል ጥያቄ ወደሚያነሣባቸው ቦታዎች እንዲያንቀሳቅሱ ያስደረጋቸውንና ቀሪውን ጦርም በተጠንቀቅ እንዲጠብቅ ትዕዛዝ መተላለፍ ምክንያት እስካሁን በይፋ አልተገለፀም።</p>

<p>የኢትዮጵያ መንግሥት ከኤርትራው መንግሥት ጋራ በፈጠረው ፍጥጫ ሳቢያ የተከሰተው ችግርን ለመፍታት በመንቀሣቀስ ላይ ባለበት ወቅት ያገኙት መረጃ አኳያ ይህን እርምጃ ለመውሰድ ተገደው ይሆናል የሚል እምነት ያላቸው አንዳንድ ተመልካቾች ኤርትራ በቅኝ ገዢዎች የተሣለውን ካርታ አልቀበልም ካለች በእርግጥም የጅቡቲ መንግስት ባለፈው እሮብ ያወጣው የጦር ኃይሉ በተጠንቀቅ እንዲቆም ወታደራዊ ትዕዛዝ ተገቢ ነው ብለው እንደሚያምኑ በአፅንኦት ይናገራሉ።</p>

<p>የጅቡቲ መንግስት የኢትዮጵያ መንግስት በጋራ በወጠኑትና በሚስጥርና በይፋ ሲንቀሣቀሱበት የነበረውን የጅቡቲ ወደብን ለኢትዮጵያ የውጭና ገቢ እቃዎች ማስተላለፊያ ወደብ የማድረጉ (ጥሀ ጛተ ዋይ ኦፍ ኤትሂኦፒአ) በሚል የሚታወቀው አጀንዳቸው መሰረት የተወሰደ እርምጃ በአሁኑ ጊዜ በኤርትራ ኢኮኖሚ ላይ የፈጠረውን አለመረጋጋት ምክንያት መሆኑን ያወቀው የኤርትራ መግንስት የጅቡቲ መንግስት ለኢትዮጵያ የወጪና ገቢ እቃዎች መሸጋገሪያነት ወደቡን ለማዘጋጀት የሚያደርገውን እንቅስቃሴ ይልቅ ስለአካባቢው ፀጥታና የግዛት መጠበቅ እንዲያስብ ለማድረግ የተወጠነ ግብ ያለው እርምጃ ይወስዳል ተብሎ እንደሚገመት የተለያዩ አስተያየት ሰጪዎች የተስማሙበት ጉዳይ ነው።</p>

<p class="align-center"><a href="/Gazettas/Moresh/info/Moresh.sera.html">ከሞረሽ ግንቦት 18 ቀን 1990</a></p>




</body>
</html>