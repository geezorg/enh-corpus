<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መ.ዐ.ሕ.ድ ከኢሕአዴግ ጋር እንዲወዳደር እንግሊዝ ጠየቀች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መ.ዐ.ሕ.ድ ከኢሕአዴግ ጋር እንዲወዳደር እንግሊዝ ጠየቀች</h1>
<h2 class="align-center">«ፕሮፌሰር አስራት የእንግሊዝ ልጅ ናቸው»</h2>
<p class="align-center">ቀኛዝማች ነቅዐጥበብ</p>


<p>በአዲስ አበባ የሚገኘው የእንግሊዝ ኤምባሲ የፖለቲካ አታሼ ሆነው የሚያገለግሉት ሚስስ ክላውዲያ ካሲ ወደ መ.ዐ.ሕ.ድ ጽ/ቤት ጎራ ብለው ኢትዮጵያ በ1992 ዓ.ም በምታካሒደው ምርጫ መ.ዐ.ሕ.ድ ተካፋይ ይሆን ዘንድ ጥያቄ አቀረቡ።</p>

<p>ሚስስ ክላውዲያ ከመ.ዐ.ሕ.ድ ተቀዳሚ ም/ፕሬዚዳንት ከቀኛዝማች ነቅዐጥበብ በቀለ ጋር ውይይት ያካሔዱ ሲሆን መ.ዐ.ሕ.ድ በምርጫው እንዲሣተፍ ላቀረቡት ጥያቄ ቀኛዝማች የሚከተለውን ምላሽ ሠጥተዋል «በየክፍላተ ሀገሩ ያቋቋምናቸው አርባ ቢሮዎች መዘጋታቸውና፣ የድርጅታችን መሪ ክቡር ፕሮፌሰር አሥራት ወልደየስ መታሠራቸው በምርጫው እንዳንካፈል የተጠነሰሰ ሴራ መሆኑ ማንም የሚገነዘበው ነው» በማለት በቀጣዩ ምርጫ እንሣተፋለን ወይም አንሣተፍም የሚል ቁርጥ ያለ ምላሽ አልሰጡም።</p>

<p>በተለያዩ ጊዜያት ከ200 ያላነሡ አባላቶቻቸው ታሥረውባቸው ለጠቅላይ ሚኒስትር መለስ ዜናዊ ጥያቄ አቅርበው ምላሽ እንዳልተሠጣቸው ለፖለቲካ አታሼዋ ያስረዱት ቀኛዝማች ነቅዓጥበብ የተለያዩ መንግሥታት በምርጫ እንዲሣተፉ የሚያቀርቡላቸውን ጥያቄዎች አስመልክተው «መጪውን ጠቅላላ ምርጫ እያስመለከቱ የሚጠይቁን መንግሥታት በድርጅታችንና በአባሎቻችን ላይ እየደረሰ ያለውን ችግር ጠልቀውና ዘልቀው የተረዱ አልመሠለኝም» የሚል ምላሽ ሠንዝረዋል።</p>

<p>«በአስቸጋሪ ፈተና ውስጥ እያለን ምርጫ ውስጥ ገብተን እንደምንጠቀም መታሠቡ አጠያያቂ ነው» በማለት በምርጫ አንሣተፍም ለማለት ድፍረት ያጡት ቀኛዝማች ነቅዓጥበብ አክለውም «እኛ በሠላማዊ መንገድ ስንታገል በሺህ የሚቆጠሩ አባላቶቻችን ተገድለዋል፣ ተሠደዋል፣ አይናቸው እያየ እስት ውስጥ እንዲወረወሩ ተደርገዋል» በማለት የኢሕአዴግ መንግሥት በድርጅቱ አባላት ላይ አደረሡት ያሉትን ኢ-ሠብዓዊ ድርጊት አቅርበዋል።</p>

<p>«ፕሮፌሰር አሥራት የእንግሊዝ ልጅ ናቸው ማለት ይቻላል» በማለት ለእንግሊዟ ዲፕሎማት መግለጫ የሠጡት ቀኛዝማች ነቅዓጥበብ «እሳቸው በልጅነታቸው የተማሩበት፣ ከፍተኛ ዕውቀት የገበዩባት አገር ብሶታቸውንና ሰቆቃቸውን መመልከት አለባት የሚል ሐሳብ ቢኖረንም ይህን ያህል ዓመታት በሽምግልና ዘመናቸው በመታሠራቸውና በቂ ሕክምና እንኳን እንዳያገኙ መደረጉ በከፍተኛ ደረጃ በሰብዓዊ መብት አንፃር መታየት ይገባዋል» በማለት እንግሊዝ በፕሮፌሠር አሥራት መብት መረጋገጥ ዙሪያ ድምጿን እንድታሠማ ጎትጉተዋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ጳጉሜ 3 ቀን 1990</a></p>

</body>
</html>	





