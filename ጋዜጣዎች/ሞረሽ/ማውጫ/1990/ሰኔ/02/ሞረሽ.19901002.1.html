<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከአየር ድብደባው በኋላ ጠ/ሚ መለስና አቶ ስዩም መስፍን ለቢቢሲ መግለጫ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከአየር ድብደባው በኋላ ጠ/ሚ መለስና አቶ ስዩም መስፍን ለቢቢሲ መግለጫ ሰጡ</h1>
<h2 class="align-center">«...በመሠረታዊ ሀሳቡ የተኩስ ማቆም ጥያቄውን ተቀብለናል...»</h2> 
<p class="align-right">መለስ ዜናዊ</p>
<h2 class="align-center">«...ሠላም ከፈለጉ በሰላም በጦርነት ከቀጠሉም በፈለጉት እንቀበላቸዋለን»</h2>
<p class="align-right">ስዩም መስፍን</p>

<p>ኤርትራ በመቀሌ ላይ ላካሄደችው የአየር ድብደባ የኢትዮጵይ ተዋጊ ጄቶች አፀፋውን ከመለሱ በኋላ ቅዳሜ ምሽት ጠቅላይ ሚኒስትር መለስ ዜናዊና የውጭ ጉዳይ ሚኒስትሩ ስዩም መስፍን ከቢቢሲ ጋር ቃለ ምልልስ አካሄዱ። ለአፍሪካ የውጭ ጉዳይ ሚኒስትሮች ስብሰባ ዋጋድጉ ያመሩት የውጭ ጉዳይ ሚኒስትር ስዩም መስፍን ከቡርኪናፋሶ የቢቢሲ ዘጋቢ ጋር ባደረጉት ቃለ ምልልስ «...ኃይል እስኪሰነዘርብን በትዕግስት ተመልክተናል፤ ኤርትራውያኑ ሰላም ከፈለጉ በሰላም፣ በጦርነት ከቀጠሉም በፈለጉት ምርጫ እንቀበላቸዋለን።» በማለት ለኤርትራውያኑ አፀፋዊ ምላሽ ሳይሆን ድንበርን የማስከበር እርምጃ መወሰዱን አስታውቀዋል።</p>

<p>ጠቅላይ ሚኒስትር መለስ ከቢቢሲ የአስመራ ዘጋቢ ካቲ ጃንክስ ጋር ቅዳሜ ምሽት ባካሄዱት ቃለ ምልልስ የኢትዮጵያ ጄቶች ኢላማቸውን ያነጣጠሩት እንደ ኤርትራ እብሪተኛ መሪዎች በሲቪል ማሕበረሰብ ላይ ሳይሆን ለጥፋት በሚንቀስቀሱበት በኤርትራ ወታደራዊ ተቋማት ላይ ያነጣጠረ እንደነበር አስታውቀዋል። አቶ መለስ እንዳብራሩት መቀሌ በኤርትራ አየር ኃይል ከመመታቷ በፊት ለኢትዮጵያ አየር ኃይል የተላለፈ ትዕዛዝ እንዳልነበር ገልፀው ሩዋንዳና አሜሪካ በጋራ ያቀረቡት ሃሳብ የተኩስ አቅምን የሚያካትት በመሆኑ መሰረታዊ ሃሳቡን ስለተቀበሉ ኢትዮጵያ ተኩስ ለማቆም ፈቃደኝነት ማሳየቷን አብራርተዋል። ለዚህ የኢትዮጵያ ሰላማዊ አቋም የኤርትራ መንግስት ቀና ምላሽ ባለመስጠቱ ግን ኢትዮጵያ ብቻዋን ተኩስ አቁምን እንደማታውጅ በአንድ እጅ ማጨብጨብ እንደማይቻል እየተረቱ ገልፀዋል።</p>

<p>ሼህ አል አሙድ መቀሌ ከተማ ውስጥ በሚያሰሩት ሆስፒታል አቅራቢያ በሚገኘው የአይዳር ትምህርት ቤት አካባቢ ግንቦት 28/1990 የኤርትራ አየር ኃይል በተደጋጋሚ ያደረገው የጄት ድብደባ የኢትዮጵያን ሕዝብ በተለይም የትግራይን ሕዝብ ክፉኛ ያሳዘነ ሆኗል። በአየር ድብደባው የሞቱት ተማሪዎች፣ መምህራንና ሌሎችም የአካባቢው ነዋሪዎች መሃል 47 ያህል የተገደሉ ሲሆን የቆሰሉት ደግሞ 135 ናቸው። የሟቾቹ የቀብር ሥነሥርዓት ባለፈው ቅዳሜ የተከናወነ ሲሆን በእለቱ የተገኙት የክልላዊ መንግስት ፕሬዚዳንት አቶ ገብሩ አስራት ድርጊቱ በደርግ ዘመን ከተፈፀመው ክስተት እንደማይለይ አስረድተዋል። ኤርትራ አርብ እለት ባካሄደችው የአየር ድብደባ የልማት ተቋማትና በውስጡ ያሉ ሰራተኞችም እንደተመቱ የአካባቢው ሰዎች እንደሚናገሩ የጀርመን ድምፅ ትላንት አስታውቋል።</p>

<p>ሻዕቢያ የኢትዮጵያን ግዛት በመጣሱ ውግዘት እያሰማ ባለበት በዚህ ወቅት በኢትዮጵያን የአየር ሃይል ባለሙያዎች ባደራጀው የአየር ኃይሉ ተዋጊ ጄቶች በመጠቀም በመቀሌ ከተማ ባለፈው የቦንብ ድብደባ ካደረገ በኋላ ከኢትዮጵያ ወገን የተሰነዘረበትን የአየር ኃይል ብዙም እንዳልጐዳው ባስታወቀበት ጊዜ 24 ሰዓት ሳይሞላ እንደገና ቅዳሜ ጧት መቀሌ ከተማን በጄት ደብድቧል። ለቅዳሜው እለት የሻዕቢያ የእብሪት ውጊያ የኢህአዴግ አየር ኃይል ምላሽ ለመስጠት ተንቀሳቅሶ ቅዳሜውኑ ኤርትራ የአየር ኃይሏን የምታንቀሳቅስበትን በደቡባዊ አስመራ የሚገኘው የጦር ኃይል አውሮፕላን ማረፊያውን ደብድቦ ከባድ ጉዳት አድርሷል። የኢህአዴግ አየር ኃይል የወሰደው እርምጃ በተዋጊ አውሮፕላኖች ላይ ያነጣጠረ ስለነበር አብዛኛዎቹ የኤርትራ ተዋጊ አውሮፕላኖች ከኢትዮጵያ ወገን በተለቀቀባቸው የአየር ላይ ቦንብ ከጥቅም ውጪ ሆነዋል።</p>

<p>ቅዳሜ ከድብደባው በኋላ የቢቢሲ ዘጋቢ ካቲ ጃንክስ በምልልስ የሚከተለውን ሪፖርት ከአስመራ አስተላልፋለች።</p>

<dl>
 <dt><span class="bold">ቢቢሲ፦</span></dt>
 <dd><p>በዚህ ጥቃት ምን ያህል ጥፋት ደርሷል?</p>

 <dt><span class="bold">ካቲ፦</span></dt>
 <dd><p>እስካሁን በደረሰኝ ኢንፎርሜሽን ወታደራዊ አየር ማረፊያ መምሪያው የኢትዮጵያ ተዋጊዎች ኢላማ በመሆን ጥቃት ደርሶበታል። በወታደራዊ መምሪያው ውስጥ የተካሄደው ድብደባ ከባድ ጉዳት ያደረሰ ሲሆን ሁለተኛው ፍንዳታ ምን ያህል ጥፋት እንዳስከተለ ማወቅ አልቻልኩም። ትላንት /አርብ/ የተካሄደው የአየር ድብደባ በጣም አነስተኛ ጉዳት ያደረሰ ሲሆን 1 ሰው ሞቷል ተብሏል። ኢትዮጵያ ላይ በተካሄደው የአየር ድብደባ ደግሞ ኢትዮጵያ 40 ዜጐች እንደተገደሉባትና ብዙዎች እንደቆሰሉባት አስታውቃለች። በጣም አነስተኛ መረጃ ስለሚተላለፍ ኤርትራ ዋና ከተማ ሆኜ ምንም ወሬ ማግኘት አልቻልኩም። ነገር ግን የኤርትራ መንግስት ስለ እርምጃው በጣም...በጣም ትንሽ መረጃ ነው ይፋ የሚያደርገው። የኤርትራ ፕሬዚዳንት ኢሣያስ አፈወርቂ ጋዜጠኞችን ሰብስበው ያነጋገሩ ሲሆን ጋዜጠኞቹም «ኢትዮጵያ ዛሬ ጠዋት ለፈፀመችው የአየር ድብደባ ምላሽ ትሰጣላችሁ ወይ?» ብለው ፕሬዝዳንቱን ጠይቀው ነበር። ነገር ግን እሳቸው በሰጡት መልስ «እስካሁን ምንም ትዕዛዝ አላስተላለፍኩም» ብለዋል። ፕሬዝዳንት ኢሣያስ ይህን መለስ የሰጡት ከጥቂት ሰዓታት በፊት ሲሆን ብዙ ጥፋቶች ከዚያ በኋላ ተስተውለዋል።</p>

 <dt><span class="bold">ቢቢሲ፦</span></dt>
 <dd><p>በኢትዮጵያ አውሮፕላኖች ላይስ ምን ያህል ጥቃት ደርሷል። ትላንት ብዙ አውሮፕላኖች ወርደዋል ተብሎ ነበር ዛሬስ የተመታ አውሮፕላን አለ?</p>

 <dt><span class="bold">ካቲ፦</span></dt>
 <dd><p>ብዙም ያወኩት ነገር የለም። ትላንትና ግን አንድ አውሮፕላን ተመቶ ወድቋል። አስመራን ለመደብደብ ከተንቀሳቀሱት ተዋጊ አውሮፕላኖቹም አንዱ ተመቶ ወድቋል። የዚያ ጄት ፓይለት አውሮፕላኑን እየመራ በሰላም አሳርፎታል። አሁን አስመራ ውስጥ እስረኛ ሆኗል። እንደምገምተው ፓይለቱ በተመሳሳይ ድብደባ ላይ ተሰማርቶ በነበረበት በኢትዮጵያና ኤርትራ ጦርነት ወቅት በ1977 ታስሮ የነበረ ሲሆን ከብዙ ዓመታት እስር በኋላ የተለቀቀ ፓይለት ነው።</p>
</dl>


<p class="align-center"><a href="/Gazettas/Moresh/info/Moresh.sera.html">ከሞረሽ ሰኔ 2 ቀን 1990</a></p>


</body>
</html>	
