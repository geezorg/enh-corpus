<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ ለሽብር ያሰማራቸው 2000 ኤርትራውያን ተደረሰባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline"> የገብረተንሳይ ኬክ ባለቤትና ሌሎች ቱጃሮች ተያዙ</span></h2>
<h1 class="align-center"> ሻዕቢያ ለሽብር ያሰማራቸው 2000 ኤርትራውያን ተደረሰባቸው</h1>
<h2 class="align-center"><span class="underline"> የአዲስ አበባ ዩኒቨርስቲ ተማሪዎችም ተለቀሙ</span></h2>
 
<p>ኤርትራ ነፃነቷን ካወጀች በኋላ እንደውጭ ዜጋ ሳይሆን ከኢትዮጵያውያን ጐን ለጐን የ2 ዜግነት መብታቸው ተከብሮላቸው ሲንቀሳቀሱ የነበሩ የቀድሞ የሻዕቢያ ታጋዮች ከተለያዩ የኢትዮጵያ ከተማዎች እየተለቀሙ በመታሰር ላይ መሆናቸውን የተለያዩ የአለም አቀፍ መገናኛ ብዙሃን በመግለፅ ላይ ይገኛሉ። ለግጭቱ ቃል አቀባይ ተደርገው የተሾሙት ወ/ሮ ሰሎሜ ታደሰ እንደገለፁት ከሆነ ኢትዮጵያ ከጦር ኃይል ጋር ግንኙነት የነበራቸው ኤርትራውያንን በመምረጥ ምርመራ እንደምታካሂድ ቅዳሜ እለት በሰጡት መግለጫ አስረድተዋል። «ኢትዮጵያ ምርመራውን የምታካሂደው በብሔራዊ ደህንነት ምክንያት ነው» ሲሉ አፈ-ቀላጤዋ አስረድተዋል። ከወያኔ ተቃዋሚዎች ጋር ግንኙነት አላቸው የሚባሉትና አሁን ቃል-አቀባይ ተደርገው የተመረጡት የቀድሞዋ የአምነስቲ ሪፖርተር ወ/ሮ ሰሎሜ እንዳስረዱት «በኢትዮጵያ በሰላም የሚኖሩ ማንኛውም ኤርትራውያን አንዳችም ምርመራ አይካሄድባቸውም» ብለዋል።</p>

<p>ይህ በእንዲህ እንዳለ ለወራሪው ቡድን እርዳታ ሲያሰባስቡ የነበሩ ነዋሪነታቸው በአዲስ አበባ ከተማ የሆነ ብዙ ነጋዴዎች እንቅስቃሴያቸው ተደርሶበት በየጣቢያው እየታሰሩ ነው። ለምሳሌ መሐል ፒያሳ የሚገኘው የገረተንሳይ ኬክ ቤት ባለቤት ከዚህ እርምጃ ጋር በተያያዘ በወረዳ 9 ፖሊስ ጣቢያ መታሰራቸው ታውቋል። አሁን በእስር ላይ ናቸው የተባሉት ቀንደኛው የሻዕቢያ ደጋፊ የሸዋ ዳቦ ባለቤት አቶ ዘሙይ ተክሉ ጥቂት ቀናት አስቀድመው ወደ እንግሊዝ አገር በመሄዳቸው እጣው አልደረሳቸውም። አቶ ዘሙይ በደርግ የስልጣን ዘመንም በዚሁ እንቅስቃሴያቸው ተጠርጥረው በሚፈለጉበት ሰዓት አምልጠው ወደ ውጭ አገር በመሄድ ኢህአዴግ ስልጣን ሲይዝ መመለሳቸው የሚታወስ ነው። የጀርመን ድምፅ ራዲዮ እንደዘገበው በአዲስ አበባ የሚኖሩ ኤርትራውያን ባለሃብቶች የሚባል የሻዕቢያ ቡድን እዚሁ ከተማ ውስጥ አቋቁመው እርዳታ ሲያሰባስቡ እንደነበር ገልጿል።</p>

<p>የኤርትራ ዜና አገልግሎት /ኤሬና/ ባሰማው ክስ «ከኢትዮጵያ በሺህ የሚቆጠሩ የማሕበረሰብ መሪዎችና ነጋዴዎችን ጨምሮ ኤርትራውያንን እያባረረች ነው» የሚል ክስ አሰምቷል። ብዙዎቹ ኤርትራውያን ኢትዮጵያን በሁለት ቀናት ውስጥ ለቀው እንዲወጡ መጠየቃቸውን የዜና አገልግሎቱ ገልጿል።</p>

<p>የኢትዮጵያ መንግስት መገናኛ ብዙሃን የመንግስት ቃል አቀባይን ጠቅሰው በእለቱ ባስተላለፉት ዜናም «የወራሪው የሻዕቢያ መንግስት ሰራዊት አባላት አንድላይ እንዲሰባሰቡ እየተደረገ ነው» ብለዋል። መገናኛ ብዙሃኑ እንዳስረዱት በተለያየ ምክንያት ወደ ኢትዮጵያ የገቡት የሻዕቢያ ጦር አባላት አንድ ቦታ እንዲሰባሰቡ የተደረገው የጦር መሳሪያ የሚያውቁ በመሆናቸው በአገር ፀጥታ ላይ ችግር እንዳይፈጥሩ ታስቦ መሆኑን ገልፀዋል። የተወሰኑ የኤርትራ የፖለቲካ ማሕበራዊ ድርጅት ባለሥልጣናት በስለላ ተግባርና ለሻዕቢያ የገንዘብ እርዳታ ሲያሰባስቡ ተደርሶባቸው አገር ለቀው እንዲወጡ የኢትዮጵያ መንግስት ያዘዘ ሲሆን የአሜሪካ ድምፅ ራዲዮ በቅዳሜ ምሽት የዜና ዘገባ እንደገለፀው ለኤርትራ የብሔራዊ ውትድርና ግዳጅ «ሳዋ» ደርሰው የተመለሱ በኢትዮጵያ የሚኖሩ ኤርትራውያንም እየተለቀሙ እንደሚታሰሩ አብራርቷል።</p>

<p>ይህ በእንዲህ እንዳለ የኢትዮጵያ መንግስት እርምጃውን ለመውሰድ የቻለው የሻዕቢያን ተልዕኮ ለማራመድ ሁለት ሺህ ኤርትራዊ ምልምሎች በመላ ኢትዮጵያ የሽብር እንቅስቃሴ ለማራመድ ትዕዛዝ ተሰጥቷቸው መንቀሳቀስ በመጀመራቸው እንቅስቃሴያቸውም ስለተደረሰበት እርምጃው እንደተወሰደ ከውስጥ አዋቂ ምንጮች ለመረዳት ተችሏል።</p>

<p>ሻዕቢያ የሽብር እንቅስቃሴ እንዲያካሂዱ ያዘዛቸው መልዕክተኞቹ በጐንደር ከተማ የመጠጥ ውሃን ለመበከል ሲንቀሳቀሱና ደብረዘይት አየር ኃይልን በቦንብ ለማጋየት እንደተዘጋጁ የተደረሰባቸው መሆኑንም የደረሰን ሪፖርት ያስረዳል። በገጠሙት ጦርነት ሽንፈት እንደማይቀርላቸው የተረዱት የሻዕቢያ መሪዎች እቅድ ተደረሰበት እንጂ በተለያዩ የሃገሪቱ ክፍሎች ከላይ የተጠቀሱትን መሰል የሽብር እንቅስቃሴዎች በማካሄድ አገሪቱን ለማመስ እቅዳቸውን ነድፈው አጠናቀው እንደነበር ለማወቅ ተችሏል።</p>

<p class="align-center"><a href="/Gazettas/Moresh/info/Moresh.sera.html">ከሞረሽ ሰኔ 9 ቀን 1990</a></p>


</body>
</html>	
