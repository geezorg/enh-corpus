<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተማረከው ኢትዮጵያዊ ፓይለት በድንጋይ መወገሩን አምነስቲ ኢንተርናሽናል አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የተማረከው ኢትዮጵያዊ ፓይለት በድንጋይ መወገሩን አምነስቲ ኢንተርናሽናል አወገዘ</h1>

 
<p>የኤርትራ መንግስት የያዛቸውን ሲቪል የፖለቲካ እና የተለያዩ ምርኮኞችን በማሰቃየት ላይ ይገኛል በማለት ዓለም አቀፉ የሰብአዊ መብት ጥበቃ ድርጅት ከአሜሪካ ባወጣው ዘገባ ገለፀ። ዘገባው እንዳብራራው ከሆነ ኤርትራና ኢትዮጵያ በድንበሮቻቸው አካባቢ በተነሳው የይገባኛል ግጭት የተነሳ በኤርትራ የሚገኙ ኢትዮጵያውያን ንብረትና አካል ላይ የደረሰው ጉዳት በቀላሉ የሚገመት አይደለም።</p>

<p>«ኢትዮጵያውያን ከኤርትራ ለቀው እንዲወጡ ተደርገዋል» የሚለው አምነስቲ ኢንተርናሽናል ዘገባ እንደገለፀው ከሆነ በአሁኑ ወቅት በኤርትራ የሚገኙ ኢትዮጵያውያን እስረኞች ቁጥር በውል የማይታወቅ ከመሆኑ ባሻገር በኤርትራውያን ፀጥታ አስከባሪ ኃይሎች ከፍተኛ ጉዳትና ግርፊያ እየተፈፀመባቸው መሆኑን በአፅንኦት አስረድቷል።</p>

<p>በስም የተጠቀሡ ሰባት የትግራይ ተወላጆች ታፍነው ከተወሰዱበት ከግንቦት 17 ቀን ጀምሮ የደረሱበት አለመታወቁን አምነስቲ እንደገለፀ አርብ ጠዋት 3፡30 ላይ በእንግሊዘኛ ቋንቋ የተሰራጨው የቪ.ኦ.ኤ ሬዲዮ ያስታወቀ ሲሆን በአስመራ የሚገኙ ኤርትራውያን ፈልገውም ይሁን ተገደው በመንግሥት ታጣቂ ኃይሎች በተያዙ ኢትዮጵያውያን ላይ ኢ-ሞራላዊ ድርጊቶችን ፈፅመዋል ብሏል።</p>

<p>ይህ በእንዲህ እንዳለ የአስመራን ወታደራዊ ቤዞች ለመደብደብ ወደ ኤርትራ ተልከው ከነበሩት ጄቶች መሃል አንዱን ያበር የነበረው ኢትዮጵያዊ ፓይለት በቁጥጥር ስር ከዋለ በኋላ ከቀን ወደ ቀን እየደረሰበት ያለው ኢ-ሰብአዊ ምግባር ያሳዘነው መሆኑን አምነስቲ ኢንተርናሽናል በመግለጫው አስረድቷል። የተማረኩት ፓይለት በዛብህ ጴጥሮስ የዶክተር በየነ ጴጥሮስ ወንድም እንደሆኑ ይታወቃል። የአምነስቲ ዘገባ እንዳስረዳው ጄቷን ያበራት የነበረው ኢትዮጵያዊ በቁጥጥር ስር ከዋለ በኋላ በኤርትራ ወታደሮች የፊጥኝ ታስሮ ፕሬዝዳንቱ ኢሳያስ አፈወርቂ በተገኙበት በአደባባይ ላይ እንዲዘዋወር መደረጉና የአስመራ ሕዝብ አብራሪው ላይ ምራቁን እየተፋ በድንጋይ እንዲወግረው መደረጉ የአለም ጦር ምርኮኞችን ሰብአዊ ክብካቤ በተመለከተ የፀደቀውን ኮንቬንሽን መፃረር በመሆኑ ሊወገዝ የሚገባው ድፍረት ነው ብሏል።</p>

<p>ይህን በተመለከተ የቪ.ኦ.ኤ ሬዲዮ በእሁድ ምሽት ፕሮግራሙ ሰፊ ፕሮግራም ያቀረበ ሲሆን ኤርትራ ውስጥ የኢትዮጵያን ቴሌቪዥን ተመልክታችኋል በሚል ሰበብ ከፍተኛ ችግር በመንግሥት ኃይሎች ደርሶባቸው የነበሩ ኢትዮጵያውያንን በድምፅ አስደግፎ አቅርቧል። ቪ.ኦ.ኤ ባለፈው ሳምንት ቅዳሜ በቀን የእንግሊዘኛ ፕሮግራሙ በገለፀው መሰረት የኤርትራን ጄት ሲያበር የተማረከው ኤርትራዊ ፓይለት ከአውሮፕላኑ ወትቶ በሔሊኮፕተር ወደ መቀሌ ከተማ እንደተወሰደና በመልካም ሁኔታም ሕክምናም እየተደረገለት እንደሆነ በመግለፅ በዚህኛው ወገን ያለውን የምርኮ አያያዝ አስረድቶ ነበር።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሰኔ 9 ቀን 1990</a></p>


</body>
</html>	
