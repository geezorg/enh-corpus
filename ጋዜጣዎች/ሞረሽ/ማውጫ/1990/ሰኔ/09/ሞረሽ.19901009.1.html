<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የወያኔ ቁንጮ የነበሩት አባይ ፀሐዬ «ግዛትና የብር ለውጥ አላጣላንም» ብለው የተሸሸገውን ምስጢር አፈነዱት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> ሕወሓት አቶ መለስን ከአዳራሽ አስወጥቶ ገመገማቸው</span></h2>
<h1 class="align-center"> የወያኔ ቁንጮ የነበሩት አባይ ፀሐዬ «ግዛትና የብር ለውጥ አላጣላንም» ብለው የተሸሸገውን ምስጢር አፈነዱት</h1>
<h3 class="align-center"> ሻዕቢያን ያስቆጣው በትግራይ የተቋቋሙት ፋብሪካዎች ናቸው</h3>
 
<p>13 የሕወሓት አባላት እዚሁ እንዲከርሙ ተደርገው በተካሄደው ግምገማ ላይ የቀድሞው የሕዝባዊ ወያኔ ሓርነት ትግራይ ዋና ፀሐፊ አቶ አባይ ፀሐዬ ጠንካራ አስተያየት ካቀረበ «...እያንዳንዱ ትግል ከራሳችንና ከውስጣችን ሊጀመር ይገባል» የሚል ንግግር ማሰማታቸውን ታማኝ ምንጮቻችን ለዝግጅት ክፍላችን አሳውቀዋል። የአቶ አባይ ፀሐዬ ንግግር ያልተዋጠላቸውና ከሰሞኑን በውጭ መገናኛ ብዙሃን ጠንካራ ፀረ-ሻዕቢያ አቋም እያሳዩ የሚገኙት ጠ/ሚኒስትር መለስ ዜናዊ የአቶ አባይ ፀሐዬን ንግግር ተከትለው እልህ የተሞላበት ምላሽ በማሰማታቸው በአዳራሹ የነበረው ማጉረምረም መጀመሩን ያብራሩልን ዜና አቀባዮቻችን እንዳስረዱ አዳራሹ ውስጥ የተገኘው ተሰብሳቢ ሲያጉረመርም የቁጣ አነጋገራቸው እየተጋጋለ ወደ ማስፈራራት ያመሩት ጠ/ሚኒስትሩ ንግግራቸውን አሰምተው እንዳጠናቀቁ ሁሌም በማዕከላዊ ኮሚቴው የግምገማ ወቅት እንደሚደረገው የሂስና ግለ-ሂስ ፕሮግራም ሲጀመር በተሰብሳቢው ላይ ጩኸት ሲያሰሙ ቆይተው ግለ-ሒስ ባለማውረዳቸው ከቤቱ ተገምጋሚ ሆነው እንዲቆሙ የተጠየቁ ሲሆን እሳቸው በአዳራሹ ሆነው ሊገመገሙ ፊት ለፊት ጥፋታቸውን ለመናገር እንዳያስቸግር «ለአሰራር እንዲያመች» በሚል አቶ አባይ ፀሐዬ ባሰሙት ቃል ከስብሰባው አዳራሽ እንዲወጡ ተደርገው አሳይተውታል በተባሉ ችግሮች ላይ ተገምግመዋል።</p>

<p>ዜና አቀባዮቻች አቶ መለስ የተገመገሙበትን ሶስት ነጥቦች የገለፁልን ቢሆንም ዝርዝሩን እንዳለ ማስፈሩ በዚያኛው ወገን በእብሪት ጦርነት ለከፈተው የሻዕቢያ ሠራዊት የሀገርን መረጃ ማጋለጥ ስለሚሆንብን እና ይህም በፕሬስ አዋጅ አንቀጽ 34/85 በተደነገገው መሰረት የ«ሃገርን ሉዓላዊነት የሚያናጋ» የሚለውን መተላለፍ ስለሚሆንብንም ጭምር በጥቅሉ መገምገማቸውን ከመግለፅ ባሻገር ወደ ዝርዝሩ ለመግባት ወቅቱና ሂደት አልፈቅድ ብለውናል።</p>

<p>ጠቅላይ ሚኒስትር መለስ ዜናዊ የሕወሓት ዋና ፀሐፊነት ስልጣንን ከመያዛቸው በፊት የቡድኑ ዋና ፀሐፊ የነበሩትና አሁንምም በማዕከላዊ ኮሚቴ ውስጥ የሚገኙት አቶ አባይ ፀሐዬ ባለፈው ሳምንት በትግሪኛ ቋንቋ የሚሰራጨው የወያኔ ሬዲዮ ያደረገላቸውን ቃለ ምልልስ ትላንት ታትሞ የወጣው «ሪፖርተር» ያሰፈረው ሲሆን እስካሁን ለኤርትራና ኢትዮጵያ ግጭት መንስኤ እንደሆነ በጠቅላይ ሚኒስትሩም ሆነ በሌሎች የወያኔ ከፍተኛ ባለሥልጣናት ሲገለፅ የከረመው የብር ለውጥ እንደ ምክንያት ተደርጐ ሊጠቀስ እንደማይገባ የሚገልፅ ነው። አቶ አባይ ፀሐዬ ለኢትዮጵያና ኤርትራ የአሁኑ የተካረረ ግጭት መንስኤ የሆነው የብር ለውጡ አሊያም የግዛት ጥያቄ እንዳልሆነ በሚያስረዳው ምላሻቸው ሻዕቢያ በተዘዋዋሪም በቀጥታ በትግራይና በሌሎች የኢትዮጵያ አካባቢዎች በአዲስ መልክ እየተዋቀሩና እየተገነቡ ያሉት ፋብሪካዎች የኤርትራን ምርት ለመቀናቀን፣ ለመጫረትና የኤርትራን ኢኮኖሚ ለማውደም የተደረገ ሴራ አድርጐ እንደሚቆጥረው ገልፀው ኢህአዴግ የፖለቲካ ልዩነቶቻችንን በሰላምና በውይይት እንፍታ ሲል ሻዕቢያ የሚፈልገው ደግሞ እንደ ቀድሞው ኢህአዴግ በሻዕቢያ ቁጥጥር ስር ሆኖ እንዲመራ ከመፈለግ አንፃር የተከሰተ ግጭት መሆኑን ጠቁመዋል።</p>

<p>«እነርሱ የሚቆጣጠሩት፣ የሚያዙትና የሚመሩት ኢህአዴግ እንዲኖር ይፈልጋሉ» ያሉት አባይ ፀሐዬ «ነፃ ሆነን ትግላችንን እናፋፍም ልዩነቶች ቢኖሩ እንኳ በጋራ ተገናኝተን ለመፍታት ግንኙነቱ አስፈላጊ ሆኖ ከታየን ግንኙነታችንን እንድናጠናክር በፖለቲካዊ እንቅስቃሴያችንና በውስጥ ጉዳዮቻችን ራሳችን ነን መወሰን ያለብን የሚል ፅኑ እምነት ነበር ይዘን የተጓዝነው። የዚህ መሰሉ አካሄድ ለሻዕቢያ መሪዎች ሊዋጥላቸው አልቻለም። ከዚህ አንፃርም ላለመቀበል ወሰኑ። የነሱ ፍላጐትና ምኞት ግንኙነታችን ከነርሱ ጋር እንዲሆን ብቻ ነበር።» በማለትም ሻዕቢያ በወያኔ የትግል እንቅስቃሴ ምን ያህል እጁን አስገብቶ እንደነበርና ስልጣን ከያዙም በኋላ ሻዕቢያዊ ቅርፅ የያዘ ወያኔ ኢትዮጵያን እንዲያስተዳድራት ይሻ እንደነበር አጋልጠዋል።</p>

<p>«ለምን እኛ በነደፍነው መርሐ ግብር አትጓዙም? በማለት አኩርፈው ግንኙነታችን የሻከረበት ወቅት ነበር።» የሚሉት የቀድሞው የሕወሓት ፀሐፊ የድንበሩን ግጭት በክልልና በመንግስት ደረጃ ተወያይተውበት እንደታለፈ ከገለፁ በኋላ «ሌሎች አግባብ ያልሆኑና የማይገቡዋቸው ጥቅሞችን ስለፈለጉ...&ራቁኦ፤ በማለት ከድንበሩ ባሻገር ሻዕቢያ ሌላ «የማይገባው» የተባለውንና በግልፅ ያልተጠቀሰውን ጥቅም ከኢህአዴግ መንግስት መጠበቁን ፊት ለፊት አስረድቷል። </p>

<p>«ኢትዮጵያ ከኤርትራ ውጭ መራመድ አትችልም» የሚል አመለካከት በሻዕቢያዎች ወገን መኖሩን የጠቆሙት ወዲ ፀሐዬ ኤርትራ ከድል በኋላ እንደሌሎች የእስያ የበለፀጉ ሃገሮች እንደሲንጋፖርና ታይዋን የመሆን ሕልም እንደነበራት ያስረዱ ሲሆን «እዚህ ደረጃ ለመድረስ የራሱ ጥናት አለው መሆን ካልቻለ ግን እኛ እንደ አደናቃፊ መወሰድ የለብንም።» በማለትም ኤርትራ ሲንጋፖርን የመሆን ሕልሟ እንዳይሳካላት የትግራይ ወያኔዎች ደንቃራ ሆነውብኛል ብላ እንደምታስብ እና ለሁለቱ አገሮች የአሁኑ ቁርቋሶ ዋነኛ ምክንያት ይኸው እንደሆነ ጠቁመዋል።</p>

<p>የኤርትራ ኢኮኖሚ በግብርናው መሰረተ ልማት ላይ እንዲያተኩር አገሪቱ በድንጋይ የተሸፈነች በመሆኑ በኢትዮጵያ ተንጠላጥላ ኢኮኖሚዋን ለማሳደግ ለጥቂት አመታት የሞከረች ቢሆንም በአሁኑ ወቅት ኢትዮጵያ ሙሉ ለሙል ፊቷን ስላዞረችባትና አዋሳኝ በሆነቻት በትግራይም የኤርትራን ኢኮኖሚ ብቻ ሳይሆን የመላው ምስራቅ አፍሪካን ፍጆታ ያሟላሉ ተብለው የሚገመቱ የመድሃኒት፣ የሲሚንቶና የተለያዩ ፋብሪካዎች የኤርትራን ሕልም የሚያመክንና በኢንዱስትሪ እደርስበታለሁ ከምትልበት ገትቶ የሚይዛት እንደሆነ የኢኮኖሚ ተንታኞች በተደጋጋሚ እየገለፁት ያለ ሐቅ ነው።</p>


<p class="align-center"><a href="/Gazettas/Atkurot/info/Atkurot.sera.html">ከአትኩሮት ሰኔ 9 ቀን 1990</a></p>


</body>
</html>	
