<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ የጦር መሳሪያ ከሶሪያ ለመነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center"><span class="underline">ኮ/ል ጋዳፊ «ለሽምግልና እመጣለሁ» አሉ</span></h3>
<h1 class="align-center">ሻዕቢያ የጦር መሳሪያ ከሶሪያ ለመነ</h1>

<h3 class="align-center"><span class="underline">ስዩምና አብዱልመጂድ ሳይቀናቸው ተመለሱ</span></h3>
<h3 class="align-center">አቶ ስዩም ጠቅላይ ሚኒስትሩን ይዘው ኬንያ ገቡ</h3>
<p class="align-right">ወቅታዊ ሪፖርታዥ</p>


<p>የሻዕቢያ ከፍተኛ የአመራር አካላትን በአባልነት የያዘ ከፍተኛ ቡድን ከሶሪያ የጦር መሣሪያ ለማግኘት ባለፈው ሣምንት ዋና ከተማዋ ደማስቆ መግባቱ ተዘገበ።</p>

<p>የፕሬዝዳንት ኢሳያስን መልዕክት ለሶሪያው መሪ ሐፊዝ አል-አሳድ ለማድረስ ሶሪያ የገቡት ልዑካኖች ዋነኛ ጥያቄያቸው ከባድ የጦር መሣሪያ መጠየቅ መሆኑ የተገለፀ ሲሆን ሻዕቢያ በትግል ዘመን ከደርግ መንግስት ጋር ሲዋጋም ሶሪያ ዋነኛ የሻዕቢያ እርዳታ ሰጪ እንደነበረች እንዲሁም አቶ ኢሳያስ አፈወርቂ በትግሉ ወቅት ደጋግመው ከፕሬዝዳንት አሳድ ጋር ይገናኙ እንደነበር ተዘግቧል።</p>

<p>ፕ/ት ኢሳያስ ሥልጣን ከመያዛቸው በፊት «ኤርትራ ነፃነቷ ሲታወጅ የዐረብ-ሊግ አባል ትሆናለች» በማለቷ ለአሳድ ቃል ገብተውላቸው የነበረ ሲሆን ቃላቸውን ተግባራዊ ባለማድረጋቸው ከሶሪያ ጋር የነበራቸው ግንኙነት ቀዝቅዞ ነበር። የዜና ዘገባው አክሎ እንደሚጠቅሰው ኤርትራ ባድመና ከፊል ሽራሮን በኃይል ከያዘች በኋላ የሶሪያ መከላከያ ሚኒስቴር ከፍተኛ ባለሥልጣናት አሥመራ ቆይታ ማድረጋቸው የተገለፀ ሲሆን ሶሪያ በአሁኑ ወቅት ለጀብሐ ከፍተኛ ድጋፍ በማድረግ ላይ ብትሆንም የፕሬዝዳንት ኢሳያስ አፈወርቂ የፖለቲካ አማካሪ አቶ አብደላ ጃቢር ባለፈው ጁላይ 2/1998 «አል ኻላል» ለተሰኘ የዐረብ ጋዜጣ ኤርትራ ህገ-መንግስቷን ተግባራዊ ማድረግ እንደጀመረች የአረብ ሊግ አባል እንደምትሆን ቃል በመግባታቸው ሶሪያ ከቀድሞዋ ሲቪየት በግዥና በብድር ካከማቸችው የጦር መሣሪያዎች እንደምትለግሳት ተጠቁሟል።</p>

<p>የሻዕቢያ ዲፕሎማሲ ዘመቻ በተጠናከረ ሁኔታ የቀጠለ ሲሆን የኢትዮጵያ የውጭ ጉዳይ ሚኒስትር አቶ ስዩም መስፍን በአውሮፓ የተለያዩ ሀገሮች በመዘዋወር የኢትዮጵያን አቋም ለማስረዳት አዲስ አበባን ለመልቀቅ ሁለት ቀናት ሲቀሩ ኤርትራ ወደ እንግሊዝና፣ ጀርመንና ፈረንሣይ ልዑካንኖቿን በመላክ ከየመንግሥታቱ ባለሥልጣናት ጋር ውይይት አካሒዳለች።</p>

<p>የኢትዮጵያን መንግስት አቋም ለዓለም አቀፍ ማሕበረሰብ ለማስረዳት ባለፈው ሣምንት ወደ አውሮፓ የተንቀሣቀሱት አቶ ስዩም መስፍን መጀመሪያ ያመሩት ወደ እንግሊዝ ሲሆን በዚያም ከእንግሊዛዊው አቻቸው ሚ/ር ሮቢን ኩክ እና ከዓለም አቀፍ ልማት ተጠሪው ከክሌር ኸርት ጋር ተነጋግረዋል።</p>

<p>ውጭ ጉዳይ ሚኒስትሩ የአውሮፓ ጉዟቸውን በመቀጠል ባለፈው ረቡዕ ፈረንሣይ ዋና ከተማ ፓሪስ መግባታቸውን ሬዲዮ-ፍራንስ ኢንተርናሽናል በእለቱ የገለፀ ሲሆን ጣቢያው ከሚኒስትር ስዩም ጋር አጠር ያለ ቃለ ምልልስም በማካሄድም ኢትዮጵያ የያዘችውን አቋም ለፈረንሣይ ሕዝብ እንዲያስረዱ ሞክሯል። ከፈረንሣይ መንግስት ባለሥልጣናት በተለይም ከውጭ ጉዳይ ሚኒስትሩ ሁበርት ቨርዲኔ ጋር ሰፋ ያለ ሰዓት ወስደው ኢትዮጵያና ኤርትራ ስለጀመሩት ግጭትም ሀሳብ ተለዋውጠዋል። የፈረንሳይ መንግስት ውጭ ጉዳይ ሚኒስቴር ቃል አቀባይ ሚስተር ቻርለስ ጆስሊ የኢትዮጵያና ኤርትራ የድንበር ግጭት እጅግ አሳሳቢ መሆኑን በወቅቱ የጠቆሙ ሲሆን ሁለቱም መንግሥታት ችግሮቻቸውን በሠላም ሊፈቱ የሚቻልበት መንገድ መኖሩንም ገልፀዋል።</p>

<p>«ፈረንሣይ በአፍሪካ ቀንድ ሀገሮች ሠላም እንዲወርድና መረጋጋት እንዲኖር ስለምትሻ ለሁለቱ አገሮች ግጭት ሠላማዊ መፍትሔ እስኪገኝ መንግስታችን ጥረቱን ይቀጥልበታል» በማለትም ቃል አቀባዩ ተናግረዋል። ከሳምንት በፊት የፈረንሣይ ውጭ ጉዳይ ሚኒስትር የኤርትራ ልዑካንን ቡድንን ተቀብሎ አነጋግሮ ነበር። ፓሪስ ከመግባታቸው አንድ ቀን ቀደም ብለው ጀርመን ገብተው የነበሩት አቶ ስዩም ከጀርመኑ አቻቸው ክላውስ ኪንከል ጋር ተገናኝተው ተወያይተዋል። ሁለቱ ሚኒስትሮች ከውይይታቸው በኋላ የጋራ መግለጫ የወጣ ሲሆን መግለጫው እንደሚያመለክተው ኢትዮጵያ ከኤርትራ ጋር የጀመረችውን ግጭት ሠላማዊ መፍትሔ ካላገኘችለት ጀርመን ለኢትዮጵያ ልትሰጥ የነበረችውን የልማት ድጋፍ እንደምቷቋርጥ ይጠቁማል። «ኃይል መጠቀም ትክክለኛ የፖለቲካ ሥልት አለመሆኑን» የሚጠቁመው መግለጫ ጀርመን «የድንበር ግጭት በኅያል ይፈታል» የሚለውን አመለካከት እንደማትቀበለው አስታውቋል። ጀርመን ባለፈው ዓመት 60 ሚሊዮን ማርክ /33ሚሊዮን ዶላር/ ለኢትዮጵያ መስጠቷ የሚዘነጋ አይደለም።</p>

<p>በተያያዘ ዜናም «ዘ ሰን» የተሰኘው ሳምንታዊና የእንግሊዘኛ ጋዜጣ እንደዘገበው ጀርመን እርዳታውን ለኢትዮጵያ የምትሰጥው ግጭቱ ከያዝነው የአውሮፓውያን ዓመት በፊት ከተፈታ ብቻመሆኑን ገልፃ አመቱ እስኪገባደድ ሠላማዊ መፍትሔ ካልተገኘ እርዳታው እንደሚሰረዝ ገልጿል። በጀርመን ጉብኝታቸው ያልተደሰቱት አቶ ስዩም መስፍን ጉዟቸውን ወደ ሩሲያ በማምራት በዚያው እለት ማለትም ረቡዕ ሞስኮ መግባታቸውን ኢተር ታስ የተባለው የዜና አገልግሎት የገለፀ ሲሆን ከሩሲያው የውጭ ጉዳይ ሚኒስትር ይቭጊኒ ፕሮማኮቭና ከሌሎችም የአገሪቱ ከፍተኛ ባልሥልጣናት ጋር ተወያይተዋል። አቶ ስዩም የሩሲያ ጉብኝታቸውን እንዳጠናቀቁ ወደ ጣልያን በማምራት ከጣሊያን ውጭ ጉዳይ ሚኒስትርና ከፍተኛ ባለሥልጣናት ጋር ውይይት ካደረጉ በኋላ ባለፈው አርብ ጉብኝታቸውን አጠናቀው አዲስ አበባ የገቡ ሲሆን በትላንትናው እለት ማለትም ሰኞ ሐምሌ 6/1990 ዓ.ም ከወረራው ጀምሮ እስከአሁን ድረስ ከአገር ያልወጡትን ጠቅላይ ሚኒስትር መለስ ዜናዊን ይዘው ወደ ኬንያ ዋና ከተማ ናይሮቢ ማምራታቸው ታውቋል። አቶ ስዩምና አቶ መለስ ወደ ናይሮቢ ያመሩት ከፕሬዝዳንት ዳንኤል አራፕሞይ በተደረገቸው ግብዣ ነው ይባል እንጂ በድንበር ግጭቱ እስካሁን ገለልተኛነት ስታሳይ የነብረችውን ኬንያን ወደ ደጋፊነት ለመሳብና ባለፈው ሳምንትም ኬንያ ባሰማችው ክስ መሰረት አንድ ሺህ የኦነግ ተዋጊዎች የኬንያን ድንበር ጥሰው በመግባታቸው ስለእነሱ ጉዳይ ለመወያየት ሳይሆን እንዳልቀረ ግምቶች ተሰንዝረዋል።</p>

<p>ዘ ሞኒተር ካምፓላ የተባለው የኡጋንዳ ጋዜጣ እንደገለፀው ፕሬዝዳንት ሙሴቪኒ አዲስ የእርቅ ሂደት መጀመራቸውን የዘገበ ሲሆን የእርቅ ሒደቱን የጀመሩት ከምክትል ጠቅላይ ሚንስትራቸው ከኤሪያ ካቲጋያ ጋር በመሆን ነው ብሏል። የመላው አፍሪካ የዜና አገልግሎት /ፓና/ ባሰራጨው ዜና ደግሞ ሙሴቪኒ አስመራ በነበሩበት ወቅት የሊቢያው ፕሬዝዳንት ኮሌኔል ሙአመር ጋዳፊ ለሊቢያ ሬዲዮ ጣቢያ «ኢትዮጵያና ኤርትራን ለመሸምገል አዲስ የሰላም ሃሳብ ነድፌያለሁ፣ በቅርቡም ወደ አገሮቹ በማምራት ከሁለቱም አገሮች መሪዎች ጋር እወያያለሁ» የሚል ንግግር ማሰማታቸው በፓና ዘገባ የተሰራጨ ሲሆን ይህን በተናገሩ ማግስት አደጋ ደርሶባቸው ሆስፒታል የገቡ ሲሆን የግብፁ ፕሬዝዳንት ሆስኒ ሙባረክ በአውሮፕላን ወደ ሊቢያ በማምራት ጋዳፊ እተኙበት ሆስፒታል ድረስ ሔደው ሲያነጋግሯቸው የሊቢያ ቴሌቪዥን በቀጥታ ማስተላለፉን ቢቢሲ ሐሙስ ምሽት ዘግቧል።</p>

<p>የአቶ ስዩም መስፍን የአውሮፓ ጉብኝት ከላይ የሰፈረው እንደሚመስል በየሀገሮቹ የሚገኙ የመገናኛ ብዙሃን ቢዘግቡም የኢትዮጵያ ሬዲዮ ግን ከእውነታው ውጪ ባሰፈረው የፕሮፓጋንዳ ዘገባው «አምስት የአውሮፓ ሀገሮች ኢትዮጵያ የምትከተለውን የሰላም ሀሳብ አድንቀዋል» በማለት ሌጣ የሚያስቀረውን ዜና አቅርቧል።</p>

<p>አቶ ስዩም መስፍን በዲፕሎማሲው ጥረታቸው ድጋፍን ለማግኘት ተሯሩጠው አቋማቸውን ቢያንፀባርቁም ጉብኝት ያካሄዱባቸው መንግስታትና ባለስልጣኖች ግን «ኢትዮጵያ ወደ ጦርነት ለመግባት መገደዷን» በትኩረት ያላብራሩ መሆኑ እየታወቀ የኢትዮጵያ ዜና አገልግሎት መንግሥታቱ የኢትዮጵያን አቋም የሚደግፉ መሆኑን ገለፁ በማለት ጦርነቱ አማራጭ የሌለው መፍትሔ መሆኑን የአውሮፓ መንግስታት እንዳንፀባረቁ በማስመሰል ያሰራጨው ዜና ፍፁም ቅጥፈት ከመሆኑም ባሻገር የኢትዮጵያን መንግስት መገናኛ ብዙሐን እንደሚያስተች ይገመታል። በተያያዘ ዜናም ሌላኛውን የልዑካን ቡድን በመምራት በአውሮፓ ሶስት አገሮች ጉብኝት ሲያካሂድ የቆየውና በዶክተር አብዱልመጅድ ሁሴን የሚመራው የልዑካን ቡድን ጉብኝቱን አጠናቆ እሁድ ምሽት ወደ አዲስ አበባ መመለሱ ሲታወቅ ሮይተር እሁድ ጧት ባሰራጨው ዜና ደግሞ የኢትዮጵያ ልዑካን ቡድን ወደ ሞዛምቢክ በማምራት ከሀገሪቱ ፕሬዝዳንት ዩአኪም ቺሳኖ ጋር መወያየታቸውን ገልጧል።</p>


<p class="align-center"><a href="/Gazettas/Moresh/info/Moresh.sera.html"> ከሞረሽ ሐምሌ 7 ቀን 1990</a></p>

</body>
</html>
