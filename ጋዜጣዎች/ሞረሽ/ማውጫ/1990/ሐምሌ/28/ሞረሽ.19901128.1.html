<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሊ ማሕዲና ሁሴን አይዲድ ኢትዮጵያን ወነጀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሊ ማሕዲና ሁሴን አይዲድ ኢትዮጵያን ወነጀሉ</h1>
<h3 class="align-center">«ሕገ ወጧን ሶማሌላንድ ሁሌም የምታደራጃት ኢትዮጵያ ነች»</h3>
<p class="align-right">ሁሴን አይዲድ</p>
<h3 class="align-center">«ኢትዮጵያ በሱማሊያ አሻንጉሊት መንግስት ለመመስረት እየጣረች ነው»</h3>
<p class="align-right">አሊ ማሕዲ</p>


<p>ኢትዮጵያ በሶማሊያ አንጃዎች መሐል እጇን በማስገባቷ ባለፉት ጥቂት ቀናት ወደተካረረ ደረጃ ማምራቷን ቢቢሲ በእሁድ የአፍሪካ ፕሮግራሙ አስታወቀ።</p>

<p>ኢትዮጵያና ግብፅ በሱማሊያ ተቃዋሚዎች መሐል እየተፋጩ መሆኑን የሚያስረዳው ይህ ዜና አንድ ስብሰባ በኢትዮጵያውያን ሌላ የሱማሌያውያን ድርድር ደግሞ በግብፅ መዘጋጀቱን ጠቁሞ ግብፅ ባለፈው ዓመት መገባደጃ አካባቢ በተለያዩ የሱማሊያ ተቃዋሚዎች መሐል የተካሄደውን ስብሰባ ማዘጋጀቷን አስታውሷል።</p>

<p>በዚያን ወቅት ስብሰባውን የተካፈሉ ሁለት ታላላቅ የሶማሊያ የጦር አበጋዞች በኢትዮጵያ ላይ ጠንከር ያለ ክስ አሰምተዋል ያለው የእንግሊዝ የዜና ኮርፖሬሽን ቢቢሲ ከሞቃዲሾው ዘጋቢ ሐሰን በሪሳ የተላለፈለትን የፋክስ ሪፖርት እንደሚከተለው አቅርቦታል።</p>

<p>«የሞቃዲሾ አንጃ መሪ አሊ ማሕዲ ኢትዮጵያ ከጅምር እስከፍፃሜው ለራሷ የሚበጃትን አሻንጉሊት መንግስት ሱማሊያ ውስጥ ለማቆም እየጣረች ነው» የሚል ክስ ያሰሙት። በተጨማሪም ኢትዮጵያ በሱማሊያ ጉዳይ በሁለተኛው ዙር የሠላም ድርድር የተለያዩ ሕጋዊ መዋቅሮችን የማስተግበር ኃላፊነት የለባትም ብለዋል።</p>

<p>አሊ ማሕዲ ሰሜናዊ ሞቃዲሾ በሚገኘው ቢሮዋቸው እሁድ ጧት በሰጡት መግለጫ ነው ይህን አስተያየት የሰነዘሩት። አሊ ማሕዲ ክሳቸውን ያሰሙት በሰሜናዊ ሞቃዲሾ አዲስ ፖለቲካዊ እኝቅስቃሴ በመታየቱና ዶክተር ሁሴን ሃጊ ቦው የተባሉት ፓለቲከኛ ካሳዩት እርምጃ በመነጨ ነው።</p>

<p>በኢትዮጵያ መንግስት ድጋፍ በርካታ የሱማሊያ ፖለቲከኞች ወደ አዲስ አበባ እያመሩ ነው ብለዋል።</p>

<p>መሐመድ ሰዒድ ሐሲ ሞርጋንን ጨምሮ ኪስማዩን ለመቆጣጠር ከሰሜናዊ ምስራቅ ሱማሊያም መሪዎችን ለመግፋት ድጋፍ እንዳለም ታውቋል።</p>

<p>የደቡብ ሞቃዲሾ አንጃ መሪ ሁሴን አይዲድ በኢትዮጵያ ላይ የሰላ ሂስ ካሰሙት የሱማሊያ ተቃዋሚ መሪዎች ሌላኛው ናቸው።</p>

<p>የአባታቸው የፋራሕ አይዲድ ሁለተኛ ሙት አመት በተከበረበት ባለፈው እሁድ ሁሴን አይዲድ ባሰሙት ንግግር ነው ክሳቸውን ያሰሙት። ሟች ጄኔራል መሐመድ ፋራህ አይዲድም ኢትዮጵያ ከሶማሌ የተገነጠለችውን ሱማሌላንድን ከበስተጀርባ ለማጠናከር የምታደርገውን እርዳታ እንድታቆም ጠይቀው ነበር።</p>

<p>አይዲድ አክለውም ኢትዮጵያ በአካባቢው መንግስታት ሰፋ ያለ ጥላ ስላላት በሰሜናዊ ምስራቅ ሶማሊያ ለሁለት ተቃዋሚ አንጃዎች ለኮሎኔል አብዱላሂ ዩሴፍና ለጄኔራል መሐመድ አብሽር ሙሳ እርዳታ እንደምታደርግ ገልፀዋል።</p>

<p>ይህ በእንዲህ እንዳለ በጄኔራል ሞርጋን ማጀርቲን ጐሳዎችና በመሪሐን ጐሳዎች መካከል የነበረው ግጭት እየቀዘቀዘና እየጠፋ መምጣቱን ጣቢያው ገልጿል። ሁለቱም ወገኖች እርቀ-ሰላም እያወረዱ እንደሆነም አብራርቷል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ሐምሌ 28 ቀን 1990</a></p>

</body>
</html>	





