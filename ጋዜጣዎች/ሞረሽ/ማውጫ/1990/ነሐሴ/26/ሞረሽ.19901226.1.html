<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮሎኔል ፓይለት በዛብሕ በሕይወት የሉም ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኮሎኔል ፓይለት በዛብሕ በሕይወት የሉም ተባለ</h1>
 

<p>በአስመራው የአየር ኃይል ላይ የቦንብ ድብደባ አድርገው በመጨረሻዋ ሰዓት የጦር አውሮፕላናቸው በጥይት ተመትቶ በሻዕቢያ እጅ የወደቁት ኮ/ል በዛብህ ጴጥሮስ በሻዕቢያ እጅ በቁጥጥር ስር ከዋሉበት ጊዜ አንስቶ ሻዕቢያ አድራሻቸውን ሰውሮ ከቆየ በኋላ አንድ ከፓይለቱ ጋር ታስሬ ነበር የሚል ግለሰብ እንዳስታወቀ «ሌሊት ከስድስት ሰዓት በኋላ ኮሎኔሉን ጠርተው ከወሰዷቸው በኋላ እኔ ከእስር ቤቱ እስከወጣሁበት ቀን ድረስ እንዳልተመለሱና በአጠቃላይም እስር ቤት የሚገኘው እስረኛ በሙሉ ኮሎኔል በዛብህን ሻዕቢያ ገደላቸው» የሚል እምነት እንዳለው ከዝግጅት ክፍሉ ጋር ቆይታ ባደረገበት ወቅት ገለጸ።</p>

<p>በሐምሌ ወር 1990 ዓ.ም «ሕውየት» ከተባለው የሻዕቢያ መጽሔት ጋር ቃለ ምልልስ ያደረጉት ፕሬዝዳንት ኢሳያስ አፈወርቂ ስለ ኮሎኔል በዛብሕ ተጠይቀው ሲመልሱ በኮሎኔሉ ላይ መረን የለቀቀ ተራ ዘለፋ ማድረጋቸው የሚታወስ ሲሆን «ስግብግብና ጨካኝ» የሚል ስድብ ካወረዱባቸው በኋላ ስለሰውየው ፍርድ ተጠይቀው የፍርዱን ሁናቴ አድበስብሰው እንዳለፉት የሚዘነጋ አይደለም።</p>

<p>በአስመራ ከተማ ልዩ ስሙ «ቃኘው ካምፕ» ተብሎ በሚጠራው ቦታ በእስር ላይ የነበሩት ፓይለት ኮሎኔል በዛብህ ጴጥሮስ በሕይወት አለመኖራቸውን የገለጸው ግለሰብ ለኢትዮጵያ ዜና አገልግሎት (ኢዜአ) እና ለዋልታ ኢንፎርሜሽን ማዕከል ቃለ ምልልስ መስጠቱን አያይዞ የገለጸ ቢሆንም በመንግስት መገናኛ ብዙሃን የሰጠው ቃለ ምልልስ ለምን እንዳልተላለፈ አለማወቁን አብራርቶ ሌሎች ግለሰቦችን ባነጋገረበት ወቅት ግን «ህዝቡ በኤርትራውያን ላይ ያለው ጥላቻ እንዳይበረታ ሲባል የመንግስት ዜና ድርጅቶች ዜናው እንዳይተላለፍ አግደውት ሊሆን ይችላል የሚል ምላሽ ተሰጥቶኛል» ሲል ገልጿል።</p>

<p>በኢትዮጵያ አየር ኃይል ውስጥ የረዥም ጊዜ አገልግሎት ያላቸው እኚህ ፓይለት በሻዕቢያ እጅ በምርኮ እስከተያዙበት ጊዜ ድረስ የተዋጊ ጄቶች አብራሪና የአየር ኃይል ማሰልጠኛ ት/ቤት ምክትል ዳይሬክተር እንደነበሩ የሚታወቅ ነው። የ47 አመቱ ጐልማሳ ኮሎኔል በዛብህ በ1960ዎቹ የመጀመሪያ ዓመታት ወደ አየር ኃይሉ እንደተቀላቀሉ ታሪካቸው የሚጠቁም ሲሆን የደርግ መግንስት ከሻዕቢያ ጋር ውጊያ በሚያካሂድበት በ1977 ዓ.ም የተሰጣቸውን ተልዕኮ ለመወጣት ተዋጊ አውሮፕላን እያበረሩ ወደ ሻዕቢያ ምሽግ እየሰነዘሩ ሳለ ተመትተው ወድቀው ለ7 ዓመታት ያህል በሳህል በረሃ ቆይተው በ1984 ዓ.ም መፈታታቸው የሚዘነጋ አይሆንም። ሶማሊያ በኢትዮጵያ ላይ ግልጽ ወረራ በከፈተችበት ወቅትም በወራሪው ሰራዊት ላይ የክብር ስራ በመስራት ጀግንነታቸውን ያስመሰከሩ ኢትዮጵያዊ ናቸው።</p>

<p>በኢትዮጵያ የተቃዋሚ የፖለቲካ ኃይሎች መድረክ ስማቸው የሚጠራው የዶክተር በየነ ጴጥሮስ ታናሽ ወንድም የሆኑት ኮሎኔል በዛብህ ጴጥሮስ የቤተሰብ ኃላፊም ነበሩ።</p>

<p>በኮሎኔል በዛብህ ድምፅ መጥፋት ጉዳይ የአለም ቀይ መስቀል ማህበር የሻዕቢያ መንግስትን ኮሎኔሉ ስላሉበት ሁናቴ መረጃ እንዲሰጠው አጥብቆ ቢጠይቅም ትክክለኛውን መረጃ ሊያገኝ ባለመቻሉ ማህበሩ ከግለሰቦች የሰበሰበውን የእማኝነት ቃል ተቀብሎ መግለጫ እንደሚሰጥ ይጠበቃል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ነሐሴ 26 ቀን 1990</a></p>

</body>
</html>	
