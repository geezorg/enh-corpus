<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኮ/ል መንግሥቱ ጉዳይ ማብራሪያ ተሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኮ/ል መንግሥቱ ጉዳይ ማብራሪያ ተሰጠ</h1>


<p>የቀድሞው ፕሬዝዳንት ኮ/ል መንግሥቱ ኃይለማርያም የዲፕሎማቲ ፓስፖርት አግኝተው ደቡብ አፍሪካ መግባታቸውንና አሁን ስለሚገኙበት ሁኔታ አዲስ አበባ የሚገኘው የደቡብ አፍሪካ ኤምባሲ ማብራሪያ ሰጠ።</p>

<p>ለኤምባሲው የፕሬስ አታሼ የሞረሽ ጋዜጣ ዝግጅት ክፍል ላቀረበው ጥያቄ በሰጡት መልስ ኮ/ል መንግሥቱ ኃ/ማርያም የዚምባቡዌን ዲፕሎማቲክ ፓስፖርት ተጠቅመው ደቡብ አፍሪካ መግባታቸውን አምነዋል።</p>

<p>የፕሬስ አታሼው ዚምባቡዌ የሚገኘው የደቡብ አፍሪካ ኤምባሲ ኮ/ል መንግሥቱ ኃይለማርያምንም ጉዞ በተመለከተ የሰጠውን መግለጫ ደግፈው ኮ/ል መንግሥቱ ኃ/ማርያም እንደማንኛውም ሰው የዲፕሎማቲክ ፓስፖርታቸውን ይዘው ሃራሬ ወደሚገኘው ኤምባሲያችን በመሔድ ወደደቡብ አፍሪካ ለመሄድ ቪዛ እንዲሰጣቸው በጠየቁት መሰረት ሃራሬ የሚገኘው ኤምባሲያችን ለጥያቄያቸው አዎንታዊ መልስ በመስጠት ወደ ጆሃንስበርግ ሊሄዱ ችለዋል» ሲሉ ከአዲስ አበባ የሚገኘው የደቡብ አፍሪካ ፕሬስ አታሼው አስታውቀዋል።</p>

<p>ኮ/ሉ ወደደቡብ አፍሪካ ለመጓዝ ቪዛ ሲጠይቁ ያቀረቡት ምክንያት ምን እንደሆነ ለቀረበላቸው ጥያቄ ሲመልሱም «ኮ/ል መንግሥቱ ኃ/ማርያም ሃራሬ ወደሚገኘው ኤምባሲያችን ሲቀርቡ የያዙት የዲፕሎማቲክ ፓስፖርት እንደሆነና ደቡብ አፍሪካ ለመጓዝ ያቀረቡትም ምክንያት በግላቸው ለመታከም ፈልገው መሆኑን ለኤምባሲው አስረድተው ተቀባይነት በማግኘታቸው ቪዛው እንደተሰጣቸው ነው የምናውቀው» ሲሉ ተናግረዋል።</p>

<p>በአሁኑ ወቅት ጆሃንስበርግ ውስጥ በአንድ የግል የሕክምና ማዕከል ውስጥ ህክምናቸውን እየተከታተሉ መሆናቸውን የገለፁት የኤምባሲው ፕሬስ አታሼ ኮ/ል መንግስቱ እየታከሙበት ነው የተባለውን ሆስፒታል ስምና አድራሻ ለመጥቀስ ፍቃደኛ አልሆኑም።</p>

<p>መንግስታቸው ለኮ/ል መንግሥቱ ኃ/ማርያም ጆሃንስበርግ ከገቡበት ጊዜ ጀምሮ የደህንነት ጥበቃ ያደርግላቸዋል ወይ? ለሚለው ጥያቄም የፕሬስ አታሼው የሰጡት መልስ «ኮ/ሉ ወደሃገራችን ሄደው እንዲታከሙ ቢፈቀድላቸውም የደቡብ አፍሪካ መንግስት ምንም ዓይነት ድጋፍና ጥበቃ አያደርግላቸውም» በማለት ገልፀዋል።</p>

<p>የቀድሞ ባለሥልጣናትን የፍርድ ሒደት ከያዙት ችሎቶች መካከል ሁለት ችሎቶች በዘር ማጥፋት ወንጀል በተከሰሱ በሁለት የቀድሞ መንግሥት ባለሥልጣናት ላይ በሌሉበት የሞት ፍርድ ባስተላለፈ በጥቂት ቀናት የኮ/ሉ ወደ ደቡብ አፍሪካ መጓዝ የተለየ ትርጉም እንዲሰጠው አድርጓል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ኅዳር 13 ቀን 1992</a></p>

</body>
</html>	
