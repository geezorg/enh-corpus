<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ዜናዊ ሕዝቡ የሚያደርገውን ድጋፍ እንዲገፋበት ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መለስ ዜናዊ ሕዝቡ የሚያደርገውን ድጋፍ እንዲገፋበት ጥሪ አቀረቡ</h1>


<p>ጠቅላይ ሚኒስትር መለስ ዜናዊ የኢትዮ ኤርትራ ጦርነት እልባት እስኪይዝ ድረስ እያንዳንዱ የሕብረተሰብ ክፍል የሚያደርገውን ድጋፍ በከፍተኛ ደረጃ እንዲገፋበት ጥሪ አስተላለፉ።</p>

<p>ጠቅላይ ሚኒስትሩ ትናንት ለኢትዮጵያ ቴሌቪዥን በሰጡት መግለጫ እንዳስታወቁት ወጣቱ ሰራዊቱን ለማጠናከር ዝግጁነቱን ማረጋገጥ ይኖርበታል ሲሉ ገልፀዋል። ሕብረተሰቡም የራሱን ልጆች በስንቅና በማቴሪያል በመደገፍ የጀመረውን የመዋጮ እንቅስቃሴ በከፍተኛ ደረጃ መቀጠል እንደሚኖርበት በዚሁ መግለጫ አስታውቀዋል። ይህ የአቶ መለስ ዜናዊ ንግግር ከዚህ በኋላ ጦርነቱ አይቀሬ መሆኑን ያረጋገጠ ከመሆኑም በላይ የኤርትራ መንግሥት ጦርነቱን ለመቀጠል እንዲያስችለው የተጧጧፈ ወታደራዊ ዝግጅት እያደረገ መሆኑንም አክለው አስታውቀዋል።</p>

<p>የኤርትራን ወታደራዊ ዝግጅት በተመለከተ በሰጡት ቃል «ሻዕቢያ የሰላም ሐዋሪያ ሆኖ ለመታየት ቢፈልግም በአንፃሩ ግን ጦርነቱን በድጋሚ ለመፋንዳት ወታደራዊ ዝግጅቱን አጧጡፏል ዘመናዊ የጦር መሣሪያዎችን ለመግዛት እየተሯሯጠ ይገኛል» ብለዋል። በኢትዮጵያ መንግሥት ላይ ተፅዕኖ በማሳደር ከኤርትራ ጋር የተፈጠረውን ችግር ለመፍታት በዓለም አቀፍ ደረጃ ተሰሚነት ያላቸው ወገኖች ጫና እያደረጉ መሆናቸውን የጠቆሙት ጠቅላይ ሚኒስትሩ ለኢትዮ ኤርትራ ችግር ብቸኛው መፍትሔ ሻዕቢያ ከያዘው የኢትዮጵያ ግዛት ለቆ ሲወጣ ብቻ መሆኑን በድጋሚ ተናግረዋል።</p>

<p>የጠቅላይ ሚኒስትር መለስ የትናንት መግለጫ ትኩረት የሰጠው ወታደራዊ ኃይላችን ለማጠናከር ሕዝቡ ማድረግ ስላለበት ድጋፍ ሲሆን ይህንኑ መልዕክታቸውን ደግመው ደጋግመው አስተላልፈዋል። ከኢትዮ ኤርትራ ጦርነት ውጪ ባሉ ጉዳዮች ላይ ሰፋ ያለ ትንታኔ በጠቅላይ ሚኒስትሩ የተሰጠ ሲሆን ከተነሱትም ጉዳዮች መካከል የመጪው ምርጫ ይገኝበታል። መለስ ስለመጪው ምርጫ ሲያብራሩ «ምርጫው በአግባቡ እንዲካሄድ ግልፅና ጠንካራ መመሪያ ተላልፏል» ብለዋል።</p>

<p>በተጨማሪም ጠቅላይ ሚኒስትር መለስ ዜናዊ ኢኮኖሚያችን ካለፈው የበጀት ዓመት በስድስት ፐርሰንት ማደጉን ገልፀዋል። ኢኮኖሚያችን ከእድገቱ እንዳይስተጓጐል የተደረገው ጥረት የተሳካ በመሆኑ በዋና ዋና ኢኮኖሚ መስፈርቶች ላይ መረጋጋት እንደታየባቸው አብራርተዋል። ለወታደራዊ ዝግጅት ያወጣነው ወጪ ለልማት ውሎ ቢሆን ኖሮ ልንደርስበት የምንችለውና ከምንፈልገው የኢኮኖሚ ዕድገት አለመድረሳችን ሊቆጨን ካልቻለ በስተቀር ባለፈው ዓመት ያስመዘገብነው ስድስት ነጥብ ሶስት ፐርሰንት ኢኮኖሚያዊ እድገት አበረታች ነው ሲሉ ተናግረዋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ኅዳር 27 ቀን 1992</a></p>

</body>
</html>	
