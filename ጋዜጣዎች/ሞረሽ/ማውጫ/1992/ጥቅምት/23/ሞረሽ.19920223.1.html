<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተውኔቱ ቀጥሏል ሻዕቢያ በአንድ ሌሊት አቋሙን ለውጦ ከያዛቸው ቦታዎች እንደማይለቅ አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተውኔቱ ቀጥሏል ሻዕቢያ በአንድ ሌሊት አቋሙን ለውጦ ከያዛቸው ቦታዎች እንደማይለቅ አስታወቀ</h2>


<p>ከትላንት በስትያ ኢሳያስ ጦራቸውን ከአጨቃጫቂው ግዛት እንደሚያስወጡ የገለፁ ቢሆንም ይህን ጦራቸውን ከአጨቃጫቂው የኢትዮጵያ ግዛት የማስወጣቱን አቋማቸውን የተለወጠ መሆኑን የሚያመለክት ሌላ መግለጫ በትላትናው ዕለት ከኤርትራ ቃል አቀባይ ቢሮ ተሰራጭቷል።</p>

<p>ትላንት በተሰማው የኤርትራ መንግሥት አቋምን የሚያንፀባርቀው የቃልአቀባይ ቢሮ መግለጫ ኢትዮጵያ የአአድ የሰላም ሀሳብ ለመፃረር ሌላ ዙር ጦርነት እየተዘጋጀች ከመሆኑም በላይ ጦርነቱን በሰላማዊ መንገድ ለመፍታት የማትፈልግበት ድብቅ አጀንዳ አላት ሲል ገልጾ ከአንድ ቀን በፊት ኢሳያስ አፈወርቂ የተናገሩትን ሽረው ሁለቱም አገሮች ከአወዛጋቢው ግዛት መውጣት አለባቸው በማለት መግለፁ ታውቋል።</p>

<p>ወትሮም ቢሆን በአቋማቸው ፀንተው የማያውቁት የኤርትራ ባለሥልጣናት በየቀኑ አዳዲስ ሀሳቦችን በማንፀባረቅ የዓለምን ህዝብ የማሳሳቱን ተግባራቸውን ገፍተውበታል። ከአንድ ቀን በፊት የተቀየረው የሰሞኑ የኢሳያስ አፈወርቂ አቋምና የኤርትራ ቃል አቀባይ ቢሮ መግለጫ የሚያመላክተውም ኤርትራ የኢትዮጵያን መንግሥት ለማዘናጋት የምትጠቀምበት ዘደ መሆኑ ስለታመነበት የኢትዮጵያ መንግሥት በተግባር የተያዙ የኢትዮጵያ ግዛቶች ካልወጣ በቀር ምንም ዓይነት የአቋም ለውጥ እንደማታደርግ ለማስታወቅ ተገዳለች።</p>

<p>የኢትዮጵያ መንግሥት የኤርትራውን ፕሬዝዳንት መግለጫ መሰረት አድርጐ ለቀረበለት ጥያቄ በቃል አቀባይ ቢሮ በኩል ቢቢሲና ቻናል አፍሪካ ለተሰኙት የዜና አገልግሎቶች በሰጡት ምላሽ ኢትዮጵያ ኢሳያስን መግለጫ እንደማትቀበለውና ቀደም ብሎ የነበራትን አቋም እንደማያስቀይራት አስታውቃ ነበር።</p>

<p>የኤርትራ መንግሥት አንድም ጊዜ በቃሉ ተገኝቶ አያውቅም ያለው መግለጫ ኢትዮጵያ የአቶ ኢሳያስን አንደበት ሰምታ ቀድም ብሎ ከነበራት አቋሟ ሊያስቀይራት የሚችል ምንም ዓይነት አዲስ ነገር አለመኖሩን በድጋሚ አረጋግጣለች።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ጥቅምት 23 ቀን 1992</a></p>

</body>
</html>	
