<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፖለቲካ ድርጅቶች የድጋፍ ፊርማ ሲያሰባስቡ ገንዘብ ተጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የፖለቲካ ድርጅቶች የድጋፍ ፊርማ ሲያሰባስቡ ገንዘብ ተጠየቁ</h1>


<p>በመጪው ምርጫ ለመወዳደር የተዘጋጁ አንዳንድ ተቃዋሚ የፖለቲካ ድርጅቶች በድጋፍ ማሰባሰብ ፊርማ ረገድ ከፍተኛ ችግር ገጥሟቸው እንደነበር አስታወቁ።</p>

<p>አንድ ስማቸው እንዳይገለፅ የጠየቁና በመጪው ምርጫ ድርጅታቸውን ወክለው የሚወዳደሩ እጩ ተወዳዳሪ እንደገለፁት ተቃዋሚ የፖለቲካ ድርጅት አባል መሆናችንን በመግለፅ እንዲፈርሙልን የጠየቅናቸው አንዳንድ የአዲስ አበባ ነዋሪዎች «እንድንፈርምላችሁ ከፈለጋችሁ በገንዘብ እንደራደር» ያሏቸው መሆኑን ተናግረዋል።</p>

<p>እኚሁ እጩ ተወዳዳሪዎች አክለው እንደገለጹት ምርጫው የሚጠቅመው ለራሱ ለሕዝቡ እንደሆነ ጠቅሰው ባልጠበቅነው መንገድ የድጋፍ ፊርማ ለማስፈረም ገንዘብ መጠየቃችን እጅግ አሳዝኖናል ብለዋል።</p>

<p>በአንፃሩ ብዙ የአዲስ አበባ ነዋሪ ለተቃዋሚ የፖለቲካ ድርጅት እጩዎች የድጋፍ ፊሪማ ለመስጠት ፍላጐት ቢኖራቸውም ተፅዕኖ ይደርስብናል በሚል ፍራቻ ብቻ ድጋፍ ለመስጠት የታቀቡ መሆኑንም እኚሁ እጩ ተወዳዳሪዎች አስረድተዋል። በድጋፍ ፊርማ በማሰባሰቡ ሂደት ውስጥ የታዩ ክስተቶች እጅግ አድካሚ መሆናችውን የጠቀሱት ሌሎች ተቃዋሚ የፖለቲካ ድርጅት እጩዎች ተመሳሳይ የሆነ አስተያየት ያላቸው ሲሆን ሕዝቡ በፍራቻ መተብተቡ ምርጫውን ትርጉም አላባ ያደርገዋል ባዮች ናቸው።</p>

<p>ሕዝቡ መብቱን በመጠቀም ያለፍራቻና በጥቅም ሳይደለል ምርጫው ውጤት እንዲኖረው መጣር ሲገባው አንዳንድ የአዲስ አበባ ነዋሪዎች ግን ጥቅም ካልገኙ በስተቀር አልፈርምም ማለታቸው ለዲሞክራሲያዊ ስርዓት መመስረት ተፅዕኖ እንደሚያሳድር ተመልክቷል።</p>

<p>በአሁኑ ጊዜ በመጭው ምርጫ መሳተፉ አብዛኛዎቹ ተቃዋሚ የፖለቲካ ድርጅቶች የድጋፍ ፊርማ ማሰባሰቡን ያጠናቀቁ ቢሆንም ምርጫው በሚካሄድበት ወቅት ችግር እንዳይኖር ሕዝቡ ከወዲሁ ስለምርጫው በቂ የሆነ ግንዛቤ ማግኘት አለበት ሲሉ የተቃዋሚ የፖለቲካ ድርጅት እጩዎች መልዕክት አስተላልፈዋል።</p>

<p>መልዕክቱ ለሕዝብ እንዲደርስላቸው ከጠየቁት እጩ ተወዳዳሪዎች መካከል አንዱ እንዳስረዱት «በተለይ በአዲስ አበባ ለሚደረገው ምርጫ ከፍተኛ የሆነ ትኩረት በመስጠት ፊርማ ማሰባሰብ ሂደት ላይ የታዩ የሕዝብ ፍራቻና አንዳንድ ስሕተቶች ሳይደገሙ ተቃዋሚ የፖለቲካ ድርጅቶች አዲስ አበባን ከኢሕአዴግ መዳፍ ፈልቅቀው ለማውጣት በሚደረገው ጥረት እንዳይሰናከል ሕዝቡ ለተቃዋሚ ድርጅቶች ድምፁን እንዲሰጥ» ጥሪያቸውን አስተላልፈዋል።</p>

<p>ይህ በዚህ እንዳለ የመራጮች ምዝገባ ትናንት ሰኞ ጥር 1 ቀን 1992 መጀመሩን ምርጫ ቦርድ ይፋ አድርጓል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ጥር 2 ቀን 1992</a></p>

</body>
</html>	
