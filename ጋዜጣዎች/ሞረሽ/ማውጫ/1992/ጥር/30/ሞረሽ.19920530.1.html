<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ የኢትዮ-ኤርትራ ጦርነት በምርጫው ላይ ችግር እንደፈጠረ ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሰመጉ የኢትዮ-ኤርትራ ጦርነት በምርጫው ላይ ችግር እንደፈጠረ ገለፀ</h1>


<p>በኢትዮጵያና በኤርትራ መካከል ጦርነቱ ከተጀመረ ወዲህ ከሁለቱ ወላጆቻቸው አንዳቸው ኤርትራዊ ከሆኑ ወይም ከአራት አያቶቻቸው አንዱ የኤርትራዊነት ደም ካላቸው «ኤርትራዊ እንጂ ኢትዮጵያዊ አይደላችሁም» እየተባሉ መሆኑንና ለዜግነት የሚሰጠው ትርጉም ከቦታ ቦታ የተለያየ መልክ እያዘለ መምጣቱ በምርጫውም ላይ ችግር እያስከተለ እንደሆነ ኢሰመጉ አስታወቀ።</p>

<p>የኢትዮጵያ ሰብዓዊ መብቶች ጉባዔ (ኢሰመጉ) ጥር 25 ቀን 1992 ዓ.ም ባወጣው ልዩ መግለጫ እንዳስታወቀው ለዜግነት የሚሰጠው ትርጉም በሃገር ደረጃ የአንድ ብሔር መልክ የያዘ ሳይሆን በየቀበሌው ሹማምነት የዘፈቀደ ትርጉም ከቦታ ቦታ የተለያየ በመሆኑ በብዙ ሰዎች ላይ በጣም ከፍተኛ ችግር ማስከተሉን ገልጿል።</p>

<p>በተለይ የኢትዮ ኤርትራ ጦርነት ከተቀሰቀሰ ወዲህ ከሁለቱ ወላጆቻቸው አንዳቸው ኤርትራውያን ከሆኑ ወይም ከአራት አያቶቻቸው አንዱ የኤርትራዊነት ደም ካላቸው ኢትዮጵያዊ አይደላችሁም በመባል ችግር እየገጠማቸው መሆኑን የኢሰመጉ መግለጫ ያመለክታል።</p>

<p>«ምርጫን በተመለከተ የዜግነት ጥያቄ ያስከተለው ችግር» በሚል ርዕስ ኢሰመጉ ባወጣው በዚሁ መግለጫ ችግር የከተሰተው ከ1983 ዓ.ም ወዲህ በተለይም በኢትዮጵያና በኤርትራ መካከል የተጫረው የጦርነት እሳት ጉዳዩን የተለየ መልክ ካስያዘው በኋላ ነው ያለው መግለጫ በመቀጠል «ይህ ጦርነት ማንም ይጫረው ማን ያስከተለው መዘዝ የምንላቀቀው አይደለም» በሚል ስጋቱን ገልጿል።</p>

<p>እስከቅርብ ጊዜ ድረስ የዜግነት ጥያቄ ከጎሳና ከትውልድ ስፍራ ወይም ከሌሎች ከአስፈላጊ ሁኔታዎች ጋር መያያዙ ችግር አልነበረም። ማንኛውም ሰው ኢትዮጵያዊ ነኝ ብሎ ከቀረበ ላለመሆኑ ተቃራኒ ማስረጃ እስካልቀረበበት ድረስ የሚያከራክር ሊሆን አይችልም» በማለት ቀደም ብሎ የነበሩትን አሰራሮች ያስታወሰው መግለጫ በማያያዝ ያሰፈረው ማንም ኢትዮጵያዊ ከፈቃዱ ውጭ ኢትዮጵያዊነቱ ሊገፈፍ እንደማይችል በሕገ-መንግሥቱ አንቀፅ 33 (1) ግልፅ በሆነ ቋንቋ ተደንግጐ መገኘቱን አመልክቷል።</p>

<p>«ይሁን እንጂ» ይላል የኢሰመጉ መግለጫ «ይሁን እንጂ ከቅርብ ጊዜ ወዲህ ይህ የዜግነት ጥያቄ በተለይም በሙሉም ሆነ በከፊል የኤርትራ ተወላጅ በሆኑት ላይ ከፍተኛ ችግር እያስከተለ መሆኑን ለመረዳት ይቻላል» ብሏል።</p>

<p>ምርጫን በተመለከተ የዜግነት ጥያቄ ያስከተለውን ችግር የኢፌዴሪ ሕገ መንግስት ያስቀመጣቸውን ድንጋጌዎች መንደርደሪያ በማድረግ ይፋ የሆነው የኢሰመጉ መግለጫ በኢፌዴሪ ሕገ-መንግሥት አንቀፅ 38 (1) ለመምረጥም ሆነ ለመመረጥ የሚችሉት ኢትዮጵያውያን ብቻ ናቸው። ኢትዮጵያውያን የሚባሉት ደግሞ በዚህ ሕገ-መንግሥት በአንቀፅ 6(1-2) በተደነገገው መሠረት (ሀ) ከወላጆቻቸው አንዳቸው ኢትዮጵያዊ የሆኑ ወይም (ለ) የኢትዮጵያ ዜግነት በሕግ የተሰጣቸው ናቸው የሚለውንም ፅንሰ-ሃሳብ የኢሰመጉ መግለጫ አካቶ ይዟል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ጥር 30 ቀን 1992</a></p>

</body>
</html>	
