<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በምርጫው መሳተፌ አጠራጣሪ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በምርጫው መሳተፌ አጠራጣሪ ነው»</h1>

<p class="align-right">ኢአዴድ</p>


<p>በመጪው ግንቦት ወር ውስጥ በሚካሄደው አገራዊ ምርጫ ላይ ለመሳተፍ ከጀርመን ሃገር የመጣው የኢትዮጵያውያን አንድነት ዲሞክራሲያዊ ድርጅት (ኢአዴድ) «ቃል የተገባልን ነፃ የመንቀሳቀስ መብት የኢሕአዴግ መንግሥት በመጋፋት ፕሮግራማችንን እንዳናስተዋውቅ ተፅዕኖ እያደረገብን ስለሆነ በምርጫው ላይ የመሳተፋችን ጉዳይ ጥያቄ ውስጥ ገብቷል» ሲሉ የድርጅቱ ሊቀመንበር አቶ አድማሱ ኃይሌ ለሞረሽ ሪፖርተር ገለጡ።</p>

<p>የአቶ አድማሱን ኃይሌን መግለጫ መሰረት በማድረግ የሚያስረዳው የሪፖርተራችን ዘገባ ቅዳሜ ታሕሳስ 22 ቀን 1992 ዓ.ም በወረዳ 8 ቀበሌ 25 አዳራሽ ውስጥ የወቅቱን የአገሪቱን ጉዳይና የድርጅቱን ፕሮግራም ለማስተዋወቅ ከክልል 14 ፍቃድ በማግኘታቸው በዕለቱ ሊካሄድ የታሰበው ሕዝባዊ ስብሰባ ላይ የቀበሌው ነዋሪ በቦታው እንዳይገኝ የኢሕአዴግ ካድሬዎችና የቀበሌው ሊቀመናብርት በመከልከል ሕዝቡን «ወደስብሰባው አዳራሽ እንዳትሔዱ ማግኘት የሚገባችሁን ነገር ታጣላችሁ። የክልል 14 ፕ/ት አቶ ዓሊ አብዶ መድኃኒዓለም ት/ቤት መግለጫ ስለሚሰጡ ወደተጠቀሰው ስብሰባ መሔድ አለባችሁ» በማለት ፍቃድ ያገኘንበትን ስብሰባ እንዳይካሄድ አክሽፈውብናል ብለዋል።</p>

<p>አቶ አድማሱ ኃይሌ ሲገልፁ ከአውሮፓ ከመምጣታችን በፊት የውጭ ጉዳይ ሚኒስቴር ጽሕፈት ቤት በአገሪቱ ውስጥ በነፃ በመንቀሳቀስ ፕሮግራማችንን ለማስተዋወቅ የምንችል ስለመሆናችን የተሰጠን የተስፋ ቃል ያልተገበረ በመሆኑ ድርጅታችን ወደ ሕዝብ ዘልቆ በመግባት ዓላማውን ማስተዋወቅ ካልቻለ በሕዝቡ ዘንድ እውቅና ስለማይኖረው በምርጫ መሳተፋችን የገዢውን ፓርቲ ዲሞክራሲያዊነት ከመግለፅ ባሻገር ውጤት ስለማይኖረው በምርጫው ስለመሳተፋችን ጉዳይ ጥያቄ ውስጥ ሊገባ ችሏል ብለዋል።</p>

<p>የወረዳ 8 ቀበሌ 25 አዳራሽ ኢአዴድ በዕለቱ ስብሰባ ሊያካሂድ ከክልል 14 ፍቃድ ተሰጥቷቸው ስብሰባ ግን እንዳልተካሄደ ገልፀዋል። የኢትዮጵያ ምርጫ ቦርድ ጽሕፈት ቤት በምርጫው ለሚሳተፉ ድርጅቶች በቂ ድጋፍ እንደሚሰጥ የሚገልፅ በመሆኑ ይህንን ጉዳይ እንዴት ተመለከተው ተብሎ ለቀረበላቸው ጥያቄ አቶ አድማሱ ሲመልሱ ስብሰባውን ለማካሄድ የወሰነው ቅዳሜ በመሆኑና አሻጥር እንዲከሽፍብንም የተደረገው በዕለቱ ስለሆነ ለምርጫ ቦርድ ለማሳወቅ ሰኞን መጠበቅ ግድ ሆኖብን ነበር። ሆኖም ዛሬ ለምርጫ ቦርድ ስለምናሳውቅ የምርጫ ቦርዱን ውሳኔ ምን እንደሆነ ለማወቅ አልቻልንም ሲሉም ገልፀዋል።</p>


<p class="align-center"><a href="/Gazettas/Moresh/info/Moresh.sera.html">ከሞረሽ ታሕሳስ 25 ቀን 1992</a></p>

</body>
</html>	
