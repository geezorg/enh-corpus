<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሊቢያ ሱዳንንና ኤርትራን ልሸምግል አለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> ሊቢያ ሱዳንንና ኤርትራን ልሸምግል አለች</h1>

 
<p>የአልበሽር መንግሥት ከኤርትራ መንግሥት ጋር እንዲታረቅ በሊቢያ መንግሥት የቀረበለትን የሽምግልና ጥሪ መቀበሉን ቢ.ቢ.ሲ የተሰኘው የእንግሊዝ መንግሥት ራዲዮ «ኔት ወርክ አፍሪካ» በተሰኘው እለታዊ ፕሮግራሙ የዜና እወጃ ላይ አስታወቀ።</p>

<p>የካቲት 1 ቀን 1990 ጠዋት በተደመጠው በዚህ ዜና መሠረት ሊብያ የማሸማገሉን ሚና እንደምትጫወትም ገልፆአል። ኤርትራ የአልበሽርን መንግሥት ለመጣል የሚታገሉትን ተቃዋሚዎች እንደምትረዳ ተደጋጋሚ ክስ ከሱዳን መንግሥት የቀረበባት ሲሆን ክሱን በተደጋጋሚ ኤርትራ ስታስተባብል ወይም ስታጣጥለው ቆይታለች። ቀደም ባለው ሣምንትም የሁለቱ አገሮች ሠራዊቶች እንደተጋጩና የሱዳን አየር ኃይልም ጥቃት እንደሰነዘረ አይዘነጋም።</p>

<p>በሌላ ዜና ደግሞ ኤርትራና ሊቢያ የጋራ ባንክ በአሥመራ ሊያቋቁሙ እንደሆነ ሪፖርተር የተሰኘው ሣምንታዊ የአማርኛ ጋዜጣ ፓናን (የአፍሪካ የዜና አገልግሎትን) በመጥቀስ ዘግቧል። በዚህ ዘገባ መሠረት ለአራት ቀናት በሊቢያ ቆይታ ያደረጉት የኤርትራ መሪ ፕሬዚዳንት ኢሣያስ አፈወርቂ፤ በተለያዩ ጉዳዮች ላይ ከሊብያው መሪ ጋር እንደተወያዩ ገልጾ የኤርትራው ፕሬዚዳንትና የሊቢያው መሪ ኮሎኔል መሐመድ ጋዳፊ «የኤርትራ ሊቢያ ባንክን በአሥመራ መክፈት የሚያስችላቸውን ስምምነት ተፈራርመዋል» በማለት የውይይቱን አንድ ገጽታ ያትታል።</p>

<p>በአንዳንድ ታዛቢዎች አስተያየት፤ የኢትዮጵያ ሊቢያ ባንክ ስሙ እንደሚጠቁመው የኢትዮጵያ መንግሥትም ባለቤትነት ካለበት የሙዋዕለ ንዋዩም ስምምነት እንደምታ ከተገለፀውም በላይ ሰፊ እንደሆነ ይናገራሉ። ይህም በኤርትራና በኢትዮጵያ መሪዎች መካከል ግልፅ ያልሆነ ወይም የተደበቀ ግንኙነት እንዳለ ያመለክታል በማለት በአሁኑ ጊዜ ሁለቱ ሀገሮች ተከተሉ በተባለው የተለያዩ የገንዘብ ፖሊሲዎች ምክንያት የተፈጠረውን የግንኙነት መሻከር በጥርጣሬ ይመለከቱታል።</p>

<p>በሊቢያ መንግሥት የተወሰደውን የሸምጋይነት ተነሳሽነትም በተመለከተ የአካባቢውን ፖለቲካ የሚቃኙ ወገኖች የተለየ አስተያየት አላቸው። የሊቢያ የሽምገላ ጥያቄና ጥሪ የኤርትራውን ፕሬዝዳንት ጉብኝት ተከትሎ የመጣ በመሆኑ በአካባቢው አዲስ የኃይል አሰላለፍ ሣይፈጠር እንደማይቀር ይተነብያሉ። ሊቢያ እና ሱዳን ሁለቱ መንግሥታት የዩናይትድ ስቴትስ ጠላቶች እንደሆኑ ተፈርጀዋል። በዚህም ምክንያት የተለያዩ ማዕቀቦች ተጥለውባቸዋል። ካርቱምና አሥመራ በሊቢያ ሸምጋይነት ከስምምነት ከደረሱ (የማይደርሱበት ምክንያት ያለ አይመስልም) ትሪፖሊ-ካርቱም-አሥመራ አክሲስ (ጥሪፖልይ-ኻርትሁም-ኣስማራ አሺስ) ይፈጠራል ማለት ነው ሲሉ ያስረዳሉ። ይህ ከሆነ በአካባቢው ለሚገኙ አንዳንድ ጥብቅ የአሜሪካ ደጋፊ አገሮችና ለአሜሪካ ለራሷ ቀላል ራስ ምታት እንደማይሆን ያስጠነቅቃሉ።</p>


<p class="align-center"><a href="/Gazettas/Amarach/info/Amarach.sera.html">ከአማራጭ የካቲት 4 እስከ የካቲት 18 ቀን 1990</a></p>


</body>
</html>	





