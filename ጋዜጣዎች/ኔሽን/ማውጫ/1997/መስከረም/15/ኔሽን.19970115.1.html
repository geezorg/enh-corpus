<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓና መኢአድ ከኅብረቱ ራሳቸውን አገለሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓና መኢአድ ከኅብረቱ ራሳቸውን አገለሉ</h2>


<p>በኢትዮጵያ ውስጥ ኅብረ ብሔር ፓርቲ በመሆን እየተንቀሳቀሱ የሚገኙት እና የኢትዮጵያ ዴሞክራሲያዊ ኃይሎች ህብረት (ኢዴኅህ) መስራች የሆኑት የኢትዮጵያ ዴሞክራሲያዊ አንድነት ፓርቲ (ኢዴአፓ) እና የመላ ኢትዮጵያ አንድነት ድርጅት (መኢአድ) ከህብረቱ እንቅስቃሴ ራሳቸውን ማግለላቸውን ባወጡት መግለጫ አስታወቁ።</p>

<p>ፓርቲዎቹ ከህብረቱ መገለላቸውን አስመልክቶ በየፊናቸው ባወጡት ጋዜታዊ መግለጫ እንዳመለከቱት በነሐሴ ወር በአሜሪካን ሃገር የተካሄደው የኅብረቱ ስብሰባ አምና የተካሄደው የህብረቱ መሥራች ጉባኤ ያሳለፋቸውን ውሳኔያዎች የጣሱ መሆናቸው ከእንግዲህ በአባልነት መቀጠሉ አስፈላጊ አይደለም። </p>

<p>የህብረቱ አባል ድርጅቶች ያቀረብናቸው ቅሬታዎችና መስተካከል አለባቸው ያልናቸውን ሃሳቦች ውድቅ ከማድረጉም በላይ ኃላፊነት በጐዳው መንገድ እያካሄዱት ያለው አፍራሽ ቅስቀሳ ሕዝቡ እያደረገ ያለውን እልህ አስጨራሽ ትግል ሊያዳክመው እንደማይችል አመልክተዋል።</p>

<p>«አባል ድርጅቶችም ኢዴሃኅ በምርጫ ይወዳደራል በሚል እምነት ተዘናገተው በየግላቸው ለምርጫው የሚያደርጉት ዝግጅት እንዳይረሳ ሥጋታችን ከፍ ያለ ነው» ያለው የመኢአድ መግለጫ «ይባስ ብሎ ምርጫ እጅግ በቀረበበት በዚህ ወሳኝ ወቅት በውጭ ሃገር የሚገኙ የኢዴኃኅ አባል ድርጅቶች ሕዝብን በማደራጀት በመቀስቀስ ከፍተኛ መስዋዕትነት በመክፈል ላይ ያሉ ድርጅቶችን ከሕዝብ ለመነጠል የሚያደርጉት ቅስቀሳ ለማንም እንደማይበጅ መታወቅ ይኖርበታል» ብሏል።</p>

<p>የኢትዮጵያ ዴሞክራሲያዊ ኃይሎች ኅብረት ምርጫን አስመልክቶ ኢህአዴግ ያቀረበውን የድርድር ጥያቄ መቀበሉን ያስታወሰው መኢአድ ጉዳዩ በቀጥታ የሚመለከተው መንግሥት እያለ በምርጫ ጉዳይ ላይ ከኢህአዴግ ጋር የሚደረግ ድርድርን እንደማይቀበልና ኢዴኃኅ በምርጫ ጉዳይ ላይ ከኢህአዴግ ጋር የሚያደርገው ድርድርም ከእንግዲህ መኢአድን እንደማይመለከት አስታውቋል።</p>

<p>የኢዴኃኅ አካሄድ የአሠራር ግልፅነትና ተጠያቂነት የጐደለው ከመሆኑም በላይ ከተነሳለት መሠረታዊ ዓላማ ያፈነገጠ ነው የሚለው የመኢአድ መግለጫ «ከዚህ በኋላ ኢዴኃኅ ውስጥ ሆኖ ሁኔታዎችን ለማስተካከል የሚደረግ ሙከራ አጉል ንትርክ ከመፍጠርና ጊዜ ከማጥፋት ሌላ ትርፍ አይኖረውም። ይህም የኢትዮጵያ ሕዝብ የመከራ ዘመን የሚያረዝም በመሆኑ ራሳችንን ማግለል ግድ ሆኖብናል» በማለት ገልጿል።</p>

<p>የኢትዮጵያ ዴሞክራሲያዊ አንድነት ፓርቲ (ኢዴአፓ) በበኩሉ «የኅብረቱ ውሳኔዎች መሥራች ጉባኤውን ውሳኔዎች እንዲፃረሩ ተደርገው በጥቂት የኅብረቱ አመራር አባላት የተዘጋጁ በመሆኑና በእነዚህም ሠነዶች ላይ የሠፈሩት ሃሳቦች ከኢዴአፓና መኢአድ ለተነሱት ቅሬታዎች መነሻ ምክንያት በመሆናቸው ምንም ዓይነት ምርምርና ውይይት ሳይካሄድባቸው እንዲፀድቁ ማድረግ ፈጽሞ ተገቢ ያልሆነና የኅብረቱ ሥራ አመራር አባላት ከኅብረቱ አላማ በስተጀርባ ሆን ብለው የሰሩት ጥፋት ሳይታረም እንዲታለፍ የሚያደርግ አሠራር መሆኑን አጥብቆ ቢያሳስብም የኅብረቱ የወቅቱ አመራሮች በያዙት ግትር አቋም ምክንያት ሠነዶቹ ያለምንም ምርመራና ውይይት በጭፍን እንዲጸድቁ ተደርገዋል» ሲል አስረድቷል።</p>

<p>ባለፈው አንድ አመት የኅብረቱ የስራ ክንውንን አስመልክቶ ሦስቱ የኅብረቱ ሊቀመንበሮች ባቀረቡት ሪፖርት የተገለሠው አፈፃፀም በእጅጉ የተጋነነ ነው ያለው የኢዴአፓ መግለጫ በውጭ ሃገር የሚገኘው የኅብረቱ የፋይናንስ ኮሚቴ ከደጋፊዎች ከሰበሰበው 44 ሺህ 946.9 ዶላር ውስጥ 13 ሺህ 600 ዶላር ወደሃገር ውስጥ መላኩና ከዚህ ውስጥ በባንክ የቀረው 2 ሺህ 67 .7 ዶላር መሆኑን የሚገልፅ አጭር ሪፖርት መቅረቡን ጠቁሞ «የኦዲትና አንስፔክሽን ኮሚቴውም ኅብረቱ የጣለበትን ኃላፊነት በአግባቡ ለመወጣት ከፍተኛ ጥረት ቢያደርግም የኅብረቱን አመራሮች አስፈላጊውን መረጃ ለመስጠት በተደጋጋሚ ጠይቀናቸው ፈቃደኛ ባለመሆናቸው ዛሬ ለጉባኤው የምናቀርበው ምንም ዓይነት ሪፖርት በእጃችን የለም» በማለት ተናግረው ተጠቀምጠዋል ብሏል። </p>

<p>የፓርቲው መግለጫ አክሎም የኅብረቱ የሊቀመንበርነት ቦታ በሃገር ውስጥ ከዶ/ር በየነ ጴጥሮስና ከዶ/ር መረራ ጉዲና፣ በውጭ ሃገር ደግሞ ከኢህአፓው መሪ ከአቶ ፋሲካ በለጠ እጅ ፈፅሞ የማይወጣበትን ሁኔታ የሚያመቻች ውሳኔ የህብረቱ ጠቅላላ ጉባኤ ማሳለፉን ኮንኖአል። እንዲሁም የኅብረቱ መሠረታዊ አላማ እንዳለፉት ኅብረቶች ሁሉ በተወሰኑ ግለሰቦችና ቡድኖች ተፅዕኖ ስር እንዲወድቅ የሚያደርግ ነው ብሎታል።</p>

<p>ኢዴአፓ ኅብረቱ ውስጥ ችግሮቹን አግባብ ባለው መንገድ ፈትቶ ሕዝብ የሚጠበቅበትን ኃላፊነት በአግባቡ እንዲወጣ ቢታገልም የኅብረቱ አመራሮች ሆን ብለው አቅደውና የመፍትሔ መንገዶችን ሁሉ አጥብበው ኢዴአፓ ከኅብረቱ ጋር ሊቀጥል የማይችልበትን በር ስለዘጉት ካለፈው ሐሙስ ጀምሮ የኅብረቱ አባልነት የተቋረጠ መሆኑን ይፋ አድርጓል።</p>


<p class="align-center"><a href="/Gazettas/Nation/info/Nation.sera.html">ከኔሽን መስከረም 15 ቀን 1997</a></p>

</body>
</html>	
