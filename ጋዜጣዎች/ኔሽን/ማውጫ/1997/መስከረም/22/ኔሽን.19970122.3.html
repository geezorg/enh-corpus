<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ የእግር ኳስ ፌዴሬሽንን ለሁለት ዓመት አገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ የእግር ኳስ ፌዴሬሽንን ለሁለት ዓመት አገደ</h2>


<p>ዓለም አቀፉ የእግር ኳስ ፌዴሬሽን (ፊፋ) በኢትዮጵያ እግር ኳስ ፌዴሬሽን ላይ በቀነ ገደብ ለሁለት ዓመት የእገዳ ቅጣት አስተላለፈ። የወጣቶች ባህልና ስፖርት ሚኒስቴር መስሪያ ቤት ኃላፊዎች በውሳኔው ዙሪያ እየተወያዩ ነው።</p>

<p>የቀድሞው የኢትዮጵያ እግር ኳስ ፌዴሬሽን የሥራ አስኪያጅ ኮሚቴ ከጀርመናዊው አሰልጣኝ ጆኸን ፊገ ስንብት ጋር በተያያዘ እንዲፈርስ መደረጉ አግባብ ያለመሆኑንና ኢትዮጵያ ውስጥ ያለው አሰራርም የፊፋን ሕግ መሰረት ያደረገ ባለመሆኑ የኖርማላይዜሽን ኮሚቴ እንዲቋቋም ፊፋ ውሳኔ ማስተላለፉ ይታወሳል። በውሳኔውም መሰረት የኖርማላይዜሽን ኮሚቴውን የቀድሞው የእግር ኳስ ፌዴሬሽን ፕሬዚዳንት ዶ/ር አሸብር ወልደጊዮርጊስ በሊቀመንበርነት እንዲመሩት ቢወስንም የሚኒስትር መሥሪያ ቤቱ ግን ትዕዛዙን እስካሁን ተግባራዊ በማድረግ ለኖርማላይዜሽን ኮሚቴው ቢሮ ባለማስረከቡ ፊፋ በኢትዮጵያ ላይ የመጨረሻ የቅጣት ውሳኔውን ባለፈው ሳምንት አስተላልፏል።</p>

<p>ፊፋ ዙሪክ ላይ ኢትዮጵያን በተመለከተ ባደረገው ስብሰባ ሃገሪቱ የፊፋን ውሳኔ እንድታከብር እስካሁን ቢታገሳትም ትዕዛዙን ተግባራዊ ባለማድረጓ ለመጨረሻ ጊዜ የኖርማላይዜሽን ኮሚቴው እስከ ፊታችን ማክሰኞ መስከረም 25/1997 ዓ.ም ድረስ ሥራውን ካልጀመረ ከዕረቡ መስከረም 26/1997 ዓ.ም ጀምሮ ለሁለት ዓመት ከማንኛውም ኢንተርናሽናል ውድድር እንድትታገድ ወስኗል።</p>

<p>ኢትዮጵያ ካንዣበበባት ከዚህ ቅጣት ለማምለጥ የቀራት ከ72 ሰዓታት ጊዜ ቢሆንም ከቅጣት እንድታመልጥ የማድረጉ ኃላፊነትንና ሥልጣን የያዘው የወጣቶች ባህልና ስፖርት ሚኒስቴር እስካሁን የፊፋን ትዕዛዝ ተግባራዊ አላደረገም። የሚኒስቴርም መሥሪያ ቤቱ ኃላፊዎች የፊፋ የቅጣት ደብዳቤ ከደረሳቸው ጊዜ አንስቶ ጉዳዩ የሃገር ጉዳይ ከመሆኑ አንጻር ከተለያዩ የመንግሥት አካላት ጋር እየተወያዩበት መሆኑን ከሚኒስቴር መስሪያ ቤቱ አካባቢ የሚወጡ መረጃዎች አመላክተዋል።</p>

<p>ኢትዮጵያ የፊፋን ትዕዛዝ እስከ ማክሰኞ ማክበሯ ለኖርማላይዜሽን ኮሚቴ ቢሮ በመስጠት ካላረጋገጠች ሃገሪቱ በቀጣዮቹ ሁለት ዓመታት በብሔራዊ ቡድን ደረጃም ሆነ በክለቦች ከማንኛውም ኢንተርናሽናል ውድድር ውጭ የምትሆን ሲሆን ከፊፋ የሚገኙ የተለያዩ እርዳታና ድጋፎችም እንደሚያመልጧት ታውቋል።</p>


<p class="align-center"><a href="/Gazettas/Nation/info/Nation.sera.html">ከኔሽን መስከረም 22 ቀን 1997</a></p>

</body>
</html>	
