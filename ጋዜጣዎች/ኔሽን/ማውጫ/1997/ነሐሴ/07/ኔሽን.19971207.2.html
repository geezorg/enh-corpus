<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አገር አቋራጭ የአውቶቡስ ትራንስፖርት ህልውናው አደጋ ላይ ወድቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አገር አቋራጭ የአውቶቡስ ትራንስፖርት ህልውናው አደጋ ላይ ወድቋል</h2>


<p>የከፍተኛ አገር አቋራጭ የአውቶቡስ ትራንስፖርት በፖለቲካ አመለካከት ምክንያት በተፈጠረ ጠባብ የብሄርና የጎሳ ክፍፍል የተነሳ የዘርፉ ህልውና አደጋ ላይ መውደቁን ለጉዳዩ ቅርበት ያላቸው ምንጮች ለኔሽን ገለፁ። አፍሪካ ከፍተኛ አገር አቋራጭ አውቶቡስ የግል ባለንብረቶች ማኅበር ከትናንት በስቲያ በዲአፍሪክ ሆቴል የጠራው ስብሰባም ሳይጀመር ተበትኗል።</p>

<p>በትራንስፖርቱ ዘርፍ ውስጥ ከጊዜ ወደ ጊዜ ሥር እየሰደደና እየተስፋፋ የመጣው የዘረኝነትና የጎሳ አመለካከት በአሁኑ ወቅት አውቶቡሶች በየክልሉ ተሰማርተው ማገልገል ከማይችሉበት ደረጃ ላይ እንዳደረሳቸው ምንጮቻችን ገልፀዋል። የአማራ ተወላጆች ንብረት የሆኑ አውቶቡሶች ወደ ኦሮሚያና ትግራይ ክልል ተሰማርተው ለመሥራት እየተቸገሩ ሲሆን በተመሳሳይ ሁኔታ የኦሮሚያ ተወላጆች ወይም የትግራይ ተወላጆች ንብረት የሆኑ አውቶቡሶች ወደ ሌሎች የሃገሪቱ ክፍሎች ተሰማርተው ለመሥራት የማይችሉበት ሁኔታም እንዲሁ እየተፈጠረ ነው።</p>

<p>እንዲህ ያለው ዘረኛና ከፋፋይ ተግባር እየተፈፀመ ያለው በማኅበራቱ አመራር ውስጥ በሚገኙ ጥቂት ባለንብረቶች መሆኑን የጠቆሙት ምንጮች የትራንስፖርት ዘርፉ በጠባብ ዘረኝነት ከሚደርስበት ጉዳት በተጨማሪ ለሙስና የተጋለጠ መሆኑንም አመልክተዋል።</p>

<p>ከትናንት በስቲያ ከጠዋቱ በ3ሰዓት በተጠራው ስብሰባ ላይ ተገኝተን ስብሰባው ሳይጀመር በመቋረጡ የተበተነበትን ምክንያት እንዲገልፁልን የአፍሪካ ከፍተኛ አገር አቋራጭ አውቶብስ የግል ባለንብረቶች ማኅበር የሥራ አስፈፃሚ ቦርድ ሊቀመንበር የሆኑትን አቶ ይበልጣል አሸናፊን አነጋግረናቸዋል።</p>

<p>አቶ ይበልጣን እንደተናገሩት በዕለቱ ሊካሄድ የነበረው የባለንብረቶች የጋራ ስብሰባ አገር አቋራጭ አውቶቡሶች በመላ አገሪቱ የሚሰጡትን ህዝብ የማጓጓዝ አገልግሎት ይበልጥ ለማሻሻልና በሥራቸው የሚያጋጥሙ ችግሮችን ለይቶ ለማውጣትና ብሎም በዘርፉ የሚታዩትን እጅግ የተወሳሰቡ ችግሮችን በመለየት ከአገሪቱ ህጎችና የመንገድ ትራንስፖርት ባለሥልጣን በየጊዜው ከሚያወጣቸው ደንቦች አንፃር ችግሮቹን በመፈተሽ ለዘለቄታው ሊፈቱ የሚችሉበትን አጀንዳ ለመቅረፅ ታስቦ እንደነበር አመልክተዋል።</p>

<p>ስብሰባው የተበተነበትን ምክንያት ጠይቀናቸው አቶ ይበልጣል በቀጣይ በሚኖረው ስብሰባ ውይይት ይካሄድበታል ከማለት ውጪ ዝርዝር ጉዳዩን ከመግለጽ ተቆጥበዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 7 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1997/ነሐሴ/07/ኔሽን2.071297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
