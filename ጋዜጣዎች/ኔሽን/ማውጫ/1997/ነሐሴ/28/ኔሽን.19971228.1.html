<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍርሃት በሰፈነበት ሁኔታ የንግድ ም/ቤት ምርጫ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ፍርሃት በሰፈነበት ሁኔታ የንግድ ም/ቤት ምርጫ ተካሄደ </h2>


<p>የአዲስ አበባ ንግድ ምክር ቤት ፕሬዚዳንት በነበሩት በአቶ ብርሃነ መዋ ምትክ ለምክር ቤቱ ፕሬዚዳንት ለመሰየም ከትናንት በስቲያ የተካሄደው ምርጫ ባልተለመደ ሁኔታ ፍርሃት ሰፍኖበት የተጠናቀቀ ሲሆን በዕለቱ መስፈርቱን አሟልተው በዕጩነት ከቀረቡት ውስጥ አራቱ መወዳደር አንፈልግም በማለት ራሳቸውን ከምርጫው በማግለላቸው አቶ እየሱስ ወርቅ ዛፉ ብቻቸውን ተወዳድረው አሸንፈዋል።</p>

<p>በአዲስ አበባ የንግድና የዘርፍ ማኅበራት ምክር ቤት የመጀመሪያ ጉባኤ ላይ በተካሄደው የፕሬዚዳንት፣ የምክትል ፕሬዚዳንትነትና የቦርድ አባላት ምርጫ ብቻቸውን ለውድድር የቀረቡት አቶ እየሱስወርቅ ዛፉ የምክር ቤቱ ፕሬዚዳንት፣ አቶ ሲሳይ ዮሐንስ የምክር ቤቱ ምክትል ፕሬዚዳንት ሆነው የተመረጡ ሲሆን ለቦርድ አባልነት በዕጩነት ከቀረቡት ሃያ ሁለት ሰዎች ውስጥ የአፍሪካ ቤዛ ኮሌጅ ማኔጂንግ ዳይሬክተር አቶ እስራኤል ካሳን ጨምሮ የተወሰኑ ዕጩዎች ራሳቸውን ከውድድሩ አግልለው ዘጠኝ እጩዎች ለቦርድ አባልነት ተመርጠዋል። </p>

<p>ለቦርድ አባልነት የተመረጡት ወ/ሮ ሙሉ ሰለሞን፣ አቶ ልኡልሰገድ ተፈሪ፣ አቶ ሮቤርቶ ያኮና፣ አቶ ኩማ ትርፌ፣ አቶ ወልደአረጋይ ተሰማ፣ አቶ ደስታ ሆርዶፋ፣ አቶ ፍሬው ተስፋዬ፣ ሻምበል አክሊሉ ገብሬ፣ አቶ ድጋፌ መለሰ መሆናቸው ታውቋል።</p>

<p>ለምክር ቤቱ ፕሬዚዳንትነት መስፈርቱን አሟልተው ለመጨረሻ ውድድር የቀረቡት ዶ/ር ፍስሃ እሸቱ፣ አቶ ክብሩ ገና፣ አቶ ለይኩን ብርሃኑ፣ አቶ ተሾመ ከበደና በጊዜያዊነት ምክር ቤቱን በመምራት ላይ የሚገኙት አቶ እየሱስወርቅ ዛፉ ሲሆኑ አራቱ ለመወዳደር ፈቃደኛ ሳይሆኑ በመቅረታቸው አቶ እየሱስ ወርቅ ዛፉ ብቻቸውን በዕጩነት ቀርበው ተመርጠዋል።</p>

<p>የምርጫ ሥነ ሥርዓቱ በተካሄደበት ወቅት ራሳቸውን ከምርጫው ባገለሉት እጩዎች ምትክ ከአቶ እየሱስወርቅ ዛፉ ጋር የሚወዳደሩ ዕጩዎች ከቤቱ እንዲጠቆሙና ለመወዳደር ፈቃደኛ የሆነ ግለሰቦችም ራሳቸውን እዲጠቁሙ አስመራጭ ኮሚቴው ጥያቄ አቅርቦ ነበር። በፈቃደኝነት ለመወዳደር የሚፈልግ አንድም ሰው ያልቀረበ ሲሆን በተሰባቢዎቹ የተጠቆሙ ሰዎችም ለመወዳደ አንፈልግም ብለዋል።</p>

<p>እንዲወዳደሩ ከተጠቆሙት ጥቂት ግለሰቦች መካከል የሚድሮክ ኢትዮጵያ ዋና ሥራ አስፈፃሚ ዶ/ር አረጋ ይርዳው አንዱ ሲሆኑ ምክር ቤቱን በተለያየ ዘርፍ በማገልገል ላይ መሆናቸውን ጠቅሰው ለፕሬዚዳንትነት መወዳደር እንደማይፈልጉ በመግለፅ ጥቆማውን ሳይቀበሉት ቀርተዋል።</p>

<p>ቀደም ሲል የኢትዮጵያና የአዲስ አበባ ንግድ ምክር ቤት ፕሬዚዳንት በመሆን ያገለገሉት አቶ ውብሸት ወርቃለማሁ በሰጡት አስተያየት «በአሁኑ ወቅት ንግድ ምክር ቤት ፕሬዚዳንት መሆን አንድም ከሥሮ አንድም ታስሮ የሚወጣበት ቦታ በመሆኑ በድፍረት ብቸኛ ተወዳዳሪ ሆነው የቀረቡትን አቶ እየሱስወርቅ ዛፉን ልንመርጥ ይገባል» ብለዋል። አቶ ብርሃነ መዋ ከሃገር እስከመሰደድ መድረሳቸውንም አስታውሰዋል።</p>

<p>በዕለቱ ያነጋገርናቸው አንዳንድ የስብሰባው ተሳታፊዎች እንደተናገሩት በአሁኑ ወቅት ንግድ ምክር ቤቱ ከፖለቲካ አመራሩ አይን የራቀ ባለመሆኑ ነጻ ሆኖ ምክር ቤቱን መገልገል አስቸጋሪ እየሆነ መጥቷል። በዚህም ምክንያት የንግድ ም/ቤት ፕሬዚዳንት ለመሆን በሁሉም የምክር ቤቱ አባላትና በተለይ በታዋቂ ግለሰቦች ዘንድ ፍላጎት እየጠፋ መምጣቱን አስረድተዋል።</p>


<p class="align-center"><a href="/Gazettas/Nation/info/Nation.html">ከኔሽን ነሐሴ 28 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1997/ነሐሴ/28/ኔሽን1.281297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
