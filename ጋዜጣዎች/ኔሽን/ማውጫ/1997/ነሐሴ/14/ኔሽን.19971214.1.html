<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሲዳማ ዞን ክልል ሊሆን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሲዳማ ዞን ክልል ሊሆን ነው</h2>


<p>በደቡብ ብሔር ብሔረሰቦችና ህዝቦች ክልል ውስጥ የሚገኘውን ሲዳማ ኦን አንድ ክልል ሆኖ ራሱን ችሎ እንዲዋቀር ለማድረግ እንቅስቃሴ መጀመሩን ለጉዳዩ ቅርበት ያላቸው ምንጮች በተለይ ለኔሽን ገለፁ።</p>

<p>ከግንቦቱ ምርጫ ወዲህ በመንግሥት እየተወሰዱ ካሉት የተለያዩ እርምጃዎችን አዳዲስ የአደረጃጀትና የመዋቀር ማሻሻያዎች መካከል የደቡብ ብሔር ብሄረሰቦችንና ህዝቦች ክልል አወቃቀርን መቀየር አንዱ መሆኑን የገለፁት ምንጮቻችን በዚህ መሠረት ሲዳማ ዞን ራሱን ችሎ እንደ አንድ የሃገሪቱ ክልል እንዲዋቀር የማድረግ እንቅስቃሴ ተጀምሯል ብለዋል።</p>

<p>እንደምንጮቻችን ገለፃ ጥናቱ ከመስከረም በፊት ከተጠናቀቀ በጉዳዩ ላይ የውሳኔ ሃሳብ እንዲሰጡበት የተበተኑት የህዝብ ተወካዮች ምክር ቤትና የፌዴሬሽን ምክር ቤት በድጋሚ ሊጠሩ ይችላሉ። ሁለቱ ምክር ቤቶች የሚጠሩት ህገመንግሥቱን ለማሻሻልና በህገ መንግሥቱ አንቀፅ 47 ንኡስ አንቀጽ አንድ ላይ ሃገሪቱ በዘጠኝ ክልሎች የተዋቀረች መሆኗን የሚደነግገው አንቀፅ ተሻሽሎ በአሥር እንዲሆን ለማድረግና ሲዳማ ዞን ክልል እንዲሆን ሕገ መንግሥቱ በሚፈቅደው መሠረት ለማፅደቅ መሆኑ ታውቋል።</p>

<p>በህገ መንግሥቱ አንቀፅ 47 (2) (3) መሠረት ክልል ለመመሥረት የሚያስፈልጉ መስፈርቶች እንደሚከተለው ተደንግገዋል።</p>

<p>2. «በዚህ አንቀጽ ንዑስ አንቀጽ ፩ የተመለከቱት ክልሎች ውስጥ የተካተቱት ብሄሮች፤ ብሄረሰቦች፤ ህዝቦች በማንኛውም ጊዜ የየራሳቸውን ክልል የማቋቋም መብት አላቸው።»</p>

<p>3. የማንኛውም ብሔር፤ ብሄረሰብ፤ ህዝብ የራሱን ክልል የመመስረት መብት ሥራ ላይ የሚውለው፤</p>

<p>ሀ/የክልል መመሰረት ጥያቄው በብሄሩ፤ በብሄረሰቡ ወይም በህዝቡ ምክር ቤት በሁለት ሦስተኛ ድምፅ ተቀባይነት ማግኘቱ ሲረጋገጥና ጥያቄው በፅሑፍ ለክልሉ ምክር ቤት ሲቀርብ፤</p>

<p>ለ/ጥያቄው የቀረበለትን የክልል ምክር ቤት ጥያቄው በደረሰው በአንድ ዓመት ጊዜ ውስጥ ለጠየቀው ብሔር፣ ብሔረሰብ ወይም ሕዝበ ውሳኔ ሲያደራጅ፤</p>

<p>ሐ/ክልል የመመስረት ጥያቄው በብሔሩ፤ በብሔረሰቡ ወይም ህዝቡ ሕዝበ ውሳኔ በአብላጫ ድምፅ ሲደገፍ፤</p>

<p>መ/የክልሉ ምክር ቤት ሥልጣኑን ለጠየቀው ብሔር፤ ብሄረሰብ ወይም ህዝብ ሲያስረክብ፤</p>

<p>ሠ/በህዝበ ውሳኔ የሚፈጠረው አዲስ ክልል ጥያቄ ማቅረብ ሳያስፈልገው በቀጥታ የኢትዮጵያ ፌዴራላዊ ዴሞክራሲያዊ ሪፐብሊክ አባል ሲሆን ነው።</p>

<p>ይህ በእንዲህ እንዳለ ሲዳማ ዞንን በክልል ደረጃ ለማዋቀር የተጀመረው ሂደት በህገ መንግሥቱ በተደነገገው መሠረት እየተፈፀመ ስለመሆኑ የሚታወቅ ነገር አለመኖሩን ምንጮቻችን ገልጸዋል።</p>

<p>በክልሉ የሲዳማ ብሄር አባላት በአዋሳ ከተማ ላይ የይገባኛል ጥያቄ በተደጋጋሚ ጊዜ አንስተው የፌዴራል መንግስት በጉዳዩ ጣልቃ ገብቶ ውይይት ሲያካሂድ መቆየቱ የሚታወስ ነው። ከሁለት ዓመት በፊት በአዋሳ ከተማ ለተቀሰቀሰው ከፍተኛ ግጭትና የሕይወትና የንብረት ጉዳት አንዱ ተጠቃሽ ምክንያት ይኸው ነው የሚሉ አሉ።</p>

<p>ምንጮቻችን አያይዘው እንደገለፁት ሲዳማ ዞን በክልል ደረጃ ከተዋቀረ አዋሳን ርዕሰ ከተማው ስለሚያደርግ ለደቡብ ብሔር ብሄረሰቦችና ህዝቦች ክልል ርዕሰ ከተማ የመምረጥና የመወሰን ጉዳይ አብሮ እንደሚታይ አስታውቀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 14 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1997/ነሐሴ/14/ኔሽን1.141297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
