<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ፓርላማ ገብተው እንዲታገሉ ሲቪል ማኅበራት ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ተቃዋሚዎች ፓርላማ ገብተው እንዲታገሉ ሲቪል ማኅበራት ጠየቁ </h2>


<p>ቅንጅት ለአንድነትና ለዴሞክራሲ ለሁለተኛ ጊዜ ባዘጋጀው የምክክር ጉባዔ የሲቪል ማኅበራት ተወካዮች ተቃዋሚ ፓርቲዎች ፓርላማ ገብተው እንዲታገሉ ጠይቀዋል።</p>

<p>የማኅበራቱ ተወካዮች እንደገለፁት በተቃዋሚ ፓርቲዎችና በገዢው ፓርቲ በምርጫ ቦርድ ዙሪያ የተከሰተውን አለመግባባት በሚመለከት ሲቪል ማኅበራት ሃሳብ ለመሥጠት በተሰበሰቡበት ወቅት ውሳኔ ላይ መድረስ ያለመቻላቸውን ጠቁመው ፓርላማ መግባት ፍትህና ርትዕ ላይሆን ይችላል። ነገር ግን ካሉት አማራጮች የተሻለ በመሆኑ ወደ ፓርላማ ገብተው ትግላቸውን እንዲቀጥሉ አሳስበዋል።</p>

<p>ፓርላማ ገብቶ መታገል እና ከሕዝብ አይን አለመጥፋት አንዱ የትግል መንገድ መሆኑን የገለፁት ሌላ ተሰብሳቢ ተቃዋሚዎች ከዚህ የትግል ሜዳ ከመጡት ሕዝቡን ጅብ ማስበላት እንደሆነ አስተያየት ሰጥተዋል።</p>

<p>«ፓርላማ አልገባም ማለት የጨበጣችሁትን ድምፅ እንደመበተን ይቆጠራል» ያሉ አስተያየት ሰጪ «ምርጫው ፍትሃዊ እንዳልነበረ የኢትዮጵያ ህዝብም ሆነ የዓለም ኅብረተሰብ አውቆታል፤ በቀጣይ የሚጠብቃችሁንም እንቅፋትና ፈተና ጠብቃችሁ ፓርላማ መግባት አለባችሁ» የሚል አስተያየት ሰንዝረዋል። የመረጣቸውን ሕዝብ ድምጽ ጥለው ኅብረተሰቡን ከማስቆጣት ይልቅ የያዙትን ወንበር ይዞ ፓርላማ በመግባት የተሻለ ክርክር የሚካሄድበት መድረክ መፈጠር እንደሚቻል ተሰብሳቢው በአብዛኛው የጠቆመ ሲሆን ቅንጅቱ በበኩሉ ከምርጫ በኋላ ፓርላማ ላይ የወጡ የመናገር ነፃነትን የሚገድቡ ሕጎች እንደሚያሳስቡት ገልጿል።</p>

<p>ጠቅላይ ሚኒስትሩ ፓርላማ የማይገቡ ከሆነ ወደ ፍትህ እንዲሄዱ ግፊት እያደረጉ እንደሆነ የቅንጅት አመራር አካላት የጠቆሙ ሲሆን ተሰባሳቢው በበኩሉ እንደምርጫ ቦርድ ሁሉ የፍትህ አካላትም ነፃ ያለመሆናቸውን ማጋለጥ እንደሚገባና እንዲሁም ተጠናክሮና ጠበቆችን አሳልፎ ወደ ፍርድ ቤት መሄድ እንደሚገባ ተናግረዋል።</p>

<p>የሕዝብ ድምፅን ይዞ ፓርላማ መግባት ለድርድር መቅረብ እንደሌለበት ከገለፁት ተወካዮች በተቃራኒ አስተያየት የሰጡ ተሳታፊዎች ነበሩ። አንድ ግለሰብ በሰጡት አስተያየት በምርጫ ሳቢያ የፈሰሰው የንፁሃን ደም እውነቱ ሳይወጣ ወደ ፓርላማ መግባታቸው ተገቢ እንደማይሆን ገልፀዋል።</p>


<p class="align-center"><a href="/Gazettas/Nation/info/Nation.html">ከኔሽን ሐምሌ 30 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1997/ሐምሌ/30/ኔሽን2.301197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
