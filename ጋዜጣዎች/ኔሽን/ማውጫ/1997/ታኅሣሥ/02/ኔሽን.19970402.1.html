<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወታደራዊ ምስጢር ከመቀሌ ሲተላለፍ ነበር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወታደራዊ ምስጢር ከመቀሌ ሲተላለፍ ነበር</h2>


<p>«የዓለም አቀፉ ቀይ መስቀል ኮሚቴ የማያዳላ፣ ገለልተኛ የሥራ አፈፃፀም ነፃነት ያለው፤ ሰብአዊ ተልዕኮው በጦርነትና በሀገር ውስጥ ሁከት ምክንያት ሰለባ የሚሆኑትን ለሕይወታቸውና ለብራቸው ከለላና እርዳታ የሚሰጥ ድርጅት» መሆኑን በመርህ ደረጃ ከተቀመጠው የማህበሩ ዓላማ በቀላሉ ለመረዳት ይቻላል።</p>

<p>በ1863 እ.ኤ.አ በስዊዘርላንድ የተቋቋመውና ሰብአዊ ድርጅት የሆነው ይኽ የዓለም አቀፉ ቀይ መስቀል ኮሚቴ ከ1977 እ.ኤ.አ ጀምሮ በቋሚነት በኢትዮጵያ ውስጥ የቆየ ድርጅት ነው። ከዚያም ጊዜ ወዲህ በኦጋዴኑ ግጭት ወቅት ልዑካኑ የኢትዮጵያንና የሶማሊያን የጦር ምርኮኞች ጐብኝቷል፤ በ1984 እ.ኤ.አ በተከሰተው ድርቅ ለአንድ ሚሊዮን ተረጂዎች ምግብ አድሏል፤ በ1991 እ.ኤ.አ ከኢትዮጵያ ቀይ መስቀል ማህበር ጋር በመሆን ከ250 ሺህ በላይ ተበትነው ወደቤታቸው የተመለሱ ወታደሮችን ረድቷል። ከዚህም በላይ በእነዚህ ዓመታት ውስጥ ከፍተኛ ሰብአዊነት የተላበሹ ተግባራትን ሲያከናውን መቆየቱ የሚካድ አይደለም። ይሁን እንጂ በቅርቡ ከአንዳንድ ምንጮች ለዝግጅት ክፍላችን እየደረሱን የሚገኙ ጥቆማዎች በኮሚቴው የስራ እንቅስቃሴ ላይ ጥያቄን የሚጭር ሆኖ በማግኘታችን በዚህ ልዩ ዘገባ እንደሚከተለው ልናቀረብው ወደናል። </p>

<p>ከላይ ለመጥቀስ እንደሞከርነው ቀይ መስቀል በአለም አቀፍ ሰብአዊ ድርጅትነቱ ብቻ ሳይሆን ከቆመለት ዓላማ አንፃርምበመርህ ደረጃ የሚከተለው ዋነኛ ፖሊሲው «ገለልተኛነት» የሚለው ነው። ይኽንኑ መርሆውን አስመልክቶ ባሳፈረው ግልጽ ደንብም ውስጥ፦ «የገለልተኝነት መርሆው አስመልክቶ ባሰፈረው ግልፅ ደንብም ውስጥ፦ «የገለልተኝነት መርሆው በማንኛውም የፖለቲካ ወይም የሃይማኖት ውዝግብ ውስጥ አንዱን ወይም ሌላውን እንዳይወግን ይከለክለዋል» በማለት አስሯል። </p>

<p>እነዚህ ሃሳቦች የምንጠቅሰው ካለምክንያት አይደለም። ልቁንም ዓለም አቀፉ የቀይ መስቀል ኮሚቴ በማይመለከተውና በማያገባው ጉዳይ ውስጥ ገብቶ «ወታደራዊ ምስጢር» ሊባሉ የሚችሉ መልዕክቶችን ከመቀሌ ሲያስተላልፍ ለመቆየቱ የሚያረጋግጥ ማስረጃ በእጃችን ውስጥ ሊገባ በመቻሉ ነው።</p>

<p>መልዕክቱ የተላከው ከመቀሌ ሲሆን ላኪዋ የዓለም አቀፉ ቀይ መስቀል ኮሚቴ የመቀሌ ቅንርጫፍ ባልደረባ የሆነችውና ዜግነቷ ስዊዘርላንዳዊት ሳትሆን እንደማትቀር የተገመተው አን የተባለች ሴት ናት። መልዕክቱ "intersite Confidential" በተባለውና በዓለም ዙሪያ ምስጢራዊ መረጃዎችን በሚያሰራቸው የመረጃ መረብ በኩል የተላከ 35ኛ «Situation Report» ነው። ምንም እንኳን መልዕክቱ ምስጢራዊ ተብሎ ይላክ እንጂ ማንም የኤሌክሮኒክስ መልዕክት አሰባሰብ እውቀት ያለው ሁሉ ሊያገኘው የሚችል ለመሆኑ አጠራጣሪ አይደለም የሚሉት ምንጮች «ይኽን መልዕክት ሳታገኘው አልቀረችም» የሚል ሰፊ ግምት በምንጮቻችን የተያዘባት አንዷ ደግሞ ኤርትራ ወይም የኤርትራ መንግሥት ነው።</p>

<p>የመልዕክቱ ይዘት እንዲህ ይላል፦ «እያንዳንዳቸው አንድ ታንክ የተጫኑ ስምንት ወታደራዊ ከባድ መኪናዎች በሜሌና ሽሬ በሚወስደው ጐዳና መካከል ታይተዋል፤ ምናልባትም የሚያምሩት አዲ -አዋላ (ከባድመ አቅራቢያ ወደሚገኘው የሌኢስቲክ ሰፈር) ሳይሆን አይቀርም። ታንኮቹ ባለፈው ግጭት ተሳትፈው የታደሱ/ የተጠገኑ የድሮ ታንኮች ናቸው።</p>

<p>እንደምንጮቻችን ይኽ ዓይነቱን መልዕክት ማስተላለፍ በመጀመሪያ ቀይ መስቀል የቆመለት ዓላማና መርህ አይደለም፤ በሁለተኛ ደረጃ ደግሞ መልዕክቱ በራሱ የተላለፈበት መንገድ በቀላሉ ጠላት ሊያገኘው የሚችልና ከስለላ ሥራም የማይተናነስ ነው። ምንጮች አክለውም ምናልባት በአሁኑ ወቅት በጦርነት ላይ አለመሆናችን በጀን እንጂ ይኽ መልዕክት በኢትዮጵያ ኤርትራ የጦርነት ወቅት የተላለፈ ቢሆን ኖሮ ይደርስብን የነበረው ጉዳት እንዲህ በቀላሉ የሚገመት ባልሆነ ነበር ባይ ናቸው።</p>

<p>ከዚህ ሌላ መልዕክቱ ኢትዮጵያን በዓለም አቀፉ መድረክ ላይ በተደጋጋሚ ኤርትራ ለማሳጣት የተጠቀመችበትን አካሄድ በእጅጉ ያገዘ ነው የሚሉት ምንጮች የኤርትራ መንግሥት በተለያዩ ጊዜያት ለዓለም አቀፉ ማህበረሰብ ኢትዮጵያ ጦሯን ወደባድመ እያስጠጋች ነው የሚል ክስ ሲሰነዘር የቆየው እነዚህን ዓይነት መልዕክቶችን በእጇ ይዛ ነው በማለትም ሀሳባቸውን ያጠናክራሉ።</p>

<p>በአሁኑ ወቅት ይኽን መልዕክት ከመቀሌ ስታስተላልፍ የነበረችው አን በአገር ውስጥ አለመኖርዋንና ከሥራዋም መባረሯን መልዕክቱ ሲላክላቸው የነበሩት የዓለም አቀፉ ቀይ መስቀል ኮሚቴ የኢትዮጵያ ልዑክ መሪ ሚስተር ማርኮ ብሩደርማን ለጋዜጣችን በሰጡት መግለጫ ገልጸው መልዕክቱም ቢሆን አንዳችም ወታደራዊ ምስጢርን ለጠላት ወገን አሳልፎ የመስጠት ሥራ አልነበረም ባይ ናቸው።</p>

<p>ለመሆኑ ከቀይ መስቀል ኮሚቴ መርህን ዓላማ ውጭ የተላለፈውን ይኽን መልዕክት አስመልክቶ ጉዳዩ ደርሶት አንዳች እርምጃ ሳይወስድ የቆየው የውጭ ጉዳይ ሚኒስቴርስ ምን ማብራሪያ ይሰጥ ይሆን? ከሚኒስቴር መ/ቤቱ ጉዳዩን አስመልክቶ የሚመጣ ማንኛውንም ማብራሪያ ለማስተናገድ ዝግጅት ክፍሉ በዚህ አጋጣሚ በመጠባበቅ ላይ እንደሚገኝ ከወዲሁ ይገልፃል።</p>


<p class="align-center"><a href="/Gazettas/Nation/info/Nation.sera.html">ከኔሽን ታኅሣሥ 02 ቀን 1997</a></p>

</body>
</html>	
