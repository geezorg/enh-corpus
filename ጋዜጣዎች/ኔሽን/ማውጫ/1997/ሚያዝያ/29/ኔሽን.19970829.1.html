<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢህአዴግ ይሸነፋል የሚል ጥርጣሬ አድሮብኝ አያውቅም» ጠ/ሚ መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢህአዴግ ይሸነፋል የሚል ጥርጣሬ አድሮብኝ አያውቅም» ጠ/ሚ መለስ ዜናዊ</h2>


<p>«ኢህአዴግ ይሸነፋል የሚል ጥርጣሬ ለአንዳፍታም አድሮብኝ አያውቅም። ይኽን የምለው ከትምክህት ሳይሆን ቢያንስ የአርሶ አደሩን ድምፅ ሙሉ በሙሉ እንደምናገኝ ስለምናውቅ ነው። መሬት ይሸጥ፣ ይለወጥ በማለት አርሶ አደሩን ቅርስ አልባ ለማድረግና የጭብጥን ሥርዓት ለመመለስ የሚሯሯጥን ፓርቲ ያሸንፋል ብሎ መፍራት ቀርቶ ማሰቡም ይከብዳል» ሲሉ የኢፌዴሪ ጠቅላይ ሚኒስትርና የኢህአዴግ ሊቀመንበር አቶ መለስ ዜናዊ ከትናንት በስቲያ ከኢትዮጵያ ቴሌቪዥን ጋር ባደረጉት ቃለ-ምልልስ አስታወቁ።</p>

<p>እንደአቶ መለስ ገለፃ ተቃዋሚዎች የያዙት የመሬት ይሸጥ፣ ይለወጥ አጀንዳ አዲስ ጉዳይ ሳይሆን ከአንዳንድ ለጋሽ ምዕራባውያን ሃገራት ወኪሎች ጋር በመሆን ከዓመታት በፊት አንስተውት የነበረ ጉዳይ ነው ብለዋል። በዚያ ወቅትም ክርክሩ የትም እንደማያደርሰን በመገመት በአጭሩ ኢትዮጵያ ውስጥ መሬት የሚሸጥ፣ የሚለወጠው በኢህአዴግ መቃብር ላይ ብቻ ነው የሚል ምላሽ መስጠታቸውን አስታውሰዋል።</p>

<p>አቶ መለስ ኢህአዴግን መሬት መሸጥ፣ መለወጥ የለበትም ሲሉ የሃገራችንን ነባራዊና ወቅታዊ ሁኔታ ታዛቢ በማድረግ መሆኑን ገልፀው ከዚህም አንፃር በመጀመሪያ መሬት ቢሸጥ፣ ቢለወጥ አርሶ አደሩን አይጠቀምም፤ ምክንያቱም አርሶ የሚያድር ሰው መሬት ስለሚያስፈልገው ነው ብለዋል። በሁለተኛ ደረጃ ያስቀመጡት አርሶ አደሩ ችግር ባጋጠመው ቁጥር ጭንቀት የተነሣ መሬቱን ከሸጠ የኑሮውን መሠረት ለወደፊቱም እያጣ ነው በማለት አስቀምጠዋል። መሬት የመሸጥ፣ የመለወጥ ዓላማ ለኢንዱስትሪ ማቋቋሚያ ለሰፋፊ የእርሻ ፕሮጀክቶች ነው እየተባለ መታከኪያ እንደሚቀርብለት ያነሱት አቶ መለስ ኢንዱስትሪ ማቋቋም የሚፈልግም ሆነ በሰፋፊ የእርሻ ፕሮጀክት ላይ ለመሰማራት ለሚሽ መሬት በነፃና በዝቅተኛ የሊዝ ኪራይ ስለሚሰጥ አዋጭ የመከራከሪያ ምክንያት ሊሆን አይችልም ይላሉ።</p>

<p>«መሬት ቢሸጥ ተጠቃሚው ገዝቶ የሚያከራየው አራጣ አበዳሪው ብቻ ነው» ያሉት አቶ መለስ «አበዳሪ ሀብታም ሃገሮች የሚሉትን እያስተጋባ ጉርሻ እያገኘ ለመጠቀም የሚፈልግ ሰው ካለ ይጠቀም፤ የነፍጠኛ ሥርዓት ተመልሶ ያቀናነው መሬት የመለስልናል ብሎ የሚያልም ካለም ይቀጥል። ኢህአዴግ ግን ከአቋሙ እስከመቼውም ዝንፍ አይልም» በማለት ኢህአዴግ መሬት አይሸጥም፣ አይለውጥም የሚለውን አቋሙን ይዞ ለወደፊቱም እንደሚገፋበት አሳውቀዋል።</p>

<p>ኢህአዴግ ተቃዋሚ የፖለቲካ ድርጅቶች ፀረ-ዴሞክራሲያዊ አቋም ያራምዳሉ ሲል ከምን ተነስቶ እንደሆነ ተጠይቀውም አቶ መለስ በሰጡት ምላሽ፦ «ከንጉሡ ጊዜ ጀምሮ መሬት ላራሹ እንጂ መሬት ለአራጣ አበዳሪው የሚል ጩኸት አልነበረም። ገበሬው በጭሰኝነቱም ዘመን ወክሎ አድርጐ ይመርጥ የነበረው መሬት ያከራየውን ግለሰብ ወይም ከበርቴውን እንጂ ሌላ አልነበረም። ከዚህ በመነሳት ተማሪው በግንባር ቀደምትነት «መሬት ላራሹ» ብሎ ሲጮኽ ለብሄራዊ ጭቆና ዋነኛው ምክንያት የሆነው ይኸው ስለነበርና ከሥሩ ለማስወገድ በማሰብ ነበር። ዛሬ የውጭ ተጽእኖን በመጠቀም ይኽን ፖሊሲ ለማስለወጥ መጣር የጭሰኛውን ሥርዓት መልሶ በሕዝብ ላይ ለመጫን የሚደረግ እንቅስቃሴ አድርገን እንወስደዋለን። ተቃዋሚዎች የኢትዮጵያን ሕዝብ አሳምነው መቀየር ያቃታቸውን ፖሊሲ የውጭ እርዳታ በመጠቀም ለማስፈር መሞከር ፀረ- ዲሞክራሲያዊ አካሄድ ይዘዋል ቢያስብላቸው ስህተት አይሆንም» ብለዋል።</p>

<p>ለጥቃቅን ኢንዱስትሪዎችና ለቤቶች ግንባታ ኢህአዴግ ትኩረት የሰጠው ለምርጫ ነው እያሉ ተቃዋሚዎች ሲያጣጥሉ መክረማቸውንና በኋላ ግን በተለይ በኮንዶሚኒየም ላይ ከኢህአዴግ በላይ አስፋፍተን እንሰራለን ማለታቸውን እንዴት እንደሚያዩት ተጠይቀውም በሰጡት ምላሽ ኢህአዴግ ከተሃድሶ በኋላ አዲስ አበባ የሀብታም ከተማ ብቻ መሆን የለባትም የሚል አቋም መያዙንና ሀብታም ብቻውን የሚኖርባትም ከተማ ሰላሟ አስተማማኝ ሊሆን እንደማይችል በመገንዘብ ከከተማዋ አመራር ጀምሮ አሠራርና አፈፀፃምን በመቀየር እንቅስቃሴ ከተጀመረ ሁለት ዓመት መቆጠሩን ገልፀዋል።የቁጠባ ቤት ግንባታው ከተማዋን የድሀው ኅብረተሰብም ለማድረግ ነው ያሉት አቶ መለስ «ተቃዋሚዎች የኢህአዴግን ፖሊሲ እንዋስ ካሉ ችግር የለብንም፤ የቅጂ መብትም አንጠይቃቸውም። ነገር ግን ግራ አጋቢው ነገር መሬት ይሸጥ፣ ይለውጥ ካሉ የከተማ መሬት እንዲሁ የሚሸጥ ይሆናል። ታዲያ አሸንፈው ሥልጣን ቢይዙ የቁጠባ ቤት የሚገነቡት መሬት እየገዙ ነው ወይስ በኋላ እንደገና የአቋም ለውጥ ያመጣሉ?» በማለት ጠይቀዋል። አቶ መለስ ይኽን የተቃዋሚዎች አቋም «ሥልጣን እስኪያዝ የሚደረግ የብልጣ ብልጥ ሩጫ» በመሆኑ «ሆድ ሲያውቅ ዶሮ ማታ ነው» ብለውታል።</p>

<p>የሕገ - መንግሥት አንቀጽ 39 ላይ የሰፈረው እስከመገንጠል የሚሰጠው መብት በየትም ሃገር ሕገ መንግሥት ያልሰፈረ ነው በማለት ተቃዋሚዎች የሚከሰሱበትንም ጉዳይ በማንሳት አቶ መለስ ሲናገሩ ቁም ነገሩ በጽሑፍ ከመስፈሩና ካለመስፈሩ ላይ ሳይሆን በዓለማችን ላይ በሁኑ ወቅት በተግባር እየሆነ ያለውን መመልከት ጠቃሚ ነው በማለት ከመቶ ዓመት በፊት ኖርዌይ ከስዊድን የተገነጠለችበትን፣ በዚህ ዘመን ደግሞ ስሎቫክ ከቼክ የተገነጠለችበትንና ኰቤ᎕ ከካናዳ ለመገንጠል ሪፈረንደም ያካሄደችበትን ክስተት አውስተዋል። እንደ አቶ መለስ ገለፃ በእነዚህና በሌሎች ሃገሮች ሕገ መንግሥት ላይ እስከመገንጠል የሚል አንቀጽ የሰፈረ ባይኖርም በተግባር ግን የመገንጠል ሪፈረንደም አድርገዋል።</p>

<p>ተቃዋሚዎች ብንቀየጥ ውበታችን ያምራል ሲሉ ኢህአዴግ ደግሞ ልዩነታችን ውበታችን ነው ይላልና በዚህ ላይ የእርስዎ አስተያየት ምንድነው ተብለው የተጠየቁት አቶ መለስ፦ «የተለያየ ሃይማኖት፣ አለባበስ፣ ቋንቋ፦ ያለን ክሆንን አንድነታችን ለአደጋ ይጋለጣል ማለት አደገኛና ብቻ ሳይሆን ፀረ- ዲሞክራሲያዊም አስተሳሰብ ነው» ብለውታል። «የግለሰቦችን ፍቅር ይዘን የማዋሀድ ነገር በጋብቻ ደረጃ ከታሰበ ችግር የለውም» ያሉት አቶ መለስ ይኽንን የመቀየጥ አካሄድ ፈረንጆቹ "Assimilation Policy" እንደሚሉት ጠቅሰው ከዚህ በተፈረ ግን የመቀየጥን ነገር ከስነ- ውበት አንፃር ብንመለከተውም እንኳን አያስኬድም ይላሉ፦ «የስነ ውበት ባለሙያ አይደለሁም፤ ነገር ግን አንድ ቀለም ብቻ የሚያይ ጤነኛ ሰው አይደለም። እንዲያውም የሕክምና ባለሙያዎች ከለር ብላይንድነስ ይዞታል ይላሉ» በማለት እንዲህ ዓይነቱን አስተሳሰብ ከበስተጀርባው ጤነኛነት አይታይበትም ብለዋል።</p>

<p>ኢህአዴግ ተቃዋሚዎችን «ኢንተረሀምዌ» ይሏቸዋል። ይህ አባባል በራሱ የሚያስተላልፈው መልዕክት ጥሩ አይመስልምና ለምን ግንባሩ እንዲህ ማለቱን መረጠ? ተብለው ተጠይቀውም አቶ መለስ በሰጡት ምላሽ፦ «በብሔሮች ጉዳይ ላይ እነዚህ ሰዎች የሚከተሉት አቋም የእንቀየጥ ርዕዮተ ዓለምን በመከተል እና በመስበክ ስለምትፈጠር ኢትዮጵያ ነው። የእነሱ ስትራቴጂ የህዝቦችን ዕልቂት ወደማስከተል የሚመራን ነው። አንድ አካባቢ ይሄዱና ከፋብሪካ የተሰራ ሣሙና ትመስላለህ ይሉታል፤ በደቡብ ይሄዱና ቁጣውን የሚቀሰቅስ ቃል በመዝራት ለአመጽ ይጋብዙታል፤ እርግጥ ነው እንዲህ ዓይነቱ አካሄድ የህዝብን ቁጣ መቀስቀሱ አይቀርም።እገሌ ብሔረሰብ ብሩን ሁሉ ወስዶ ጨረሰው በማለት የሌላውን ሕዝብ የልማት ጥማት ወደ ፀረ ሰላም አቅጣጫ የመቀየር አካሄድ ይደረጋል። ይኽ ደግሞ አንዱ ሕዝብ ሌላውን ከመጤራጠር አልፎ ወደእልቂት የሚመራ ነው። እንዲህ ዓይነቱ ፖሊሲ ደግሞ የኢንተርሃምዌ ፖሊሲ ይመስለኛል። እዚህ ላይ ለመናገር የምሻው በግል ሰዎቹን ለማጥላላት ሳይሆን የቡሽ፣ የሂትለር...ወዘተ ፖሊሲ እንደሚባለው ሁሉ የኢንተርሃምዌ ፖሊሲ በማለት የእነሱንም አቅጣጫ ለማሳየት ነው» ብለውቅል። </p>

<p>በበጀት ጉዳይም የትግራይ ከሌላው ከፍ ያለ እንደሆነ ተድርጐ ይወራልና በዚህ ላይ ምን ይላሉ ተብለው አቶ መለስ ለተጠየቁት ሲመልሱም፦ «መንግስት ልማትን ሊደግፍ ይችላል። ይኽ በቅድሚያ ሊታወቅ ይገባዋል። የፌደራሉ የበጀት ቀመር ዋነኛ መመዘኛ ብዙ ህዝብ ያለው ብዙ ገንዘብ ያገኛል የሚለው ነው። በዚህ መሠረት ምጣኔው ይሰራና በፌዴሬሽን ም/ቤት ይፀድቃል። እነዚህ ላይ ወደ ኋላ የቀረ ክልል የተሻለ ድጋፍ እንደሚያስፈልገው ግልፅ ነው። በዚህ ረገድ በነፍስ ወከፍ ከፍተኛው የበጀት ድርሻ ለጋምቤላ የሚሰጥ ሲሆን በድምር ደረጃ ደግሞ ከፍተኛውን በጀት የሚያገኘው የኦሮሚያ ክልል ነው። ነገር ግን ተቃዋሚዎችን የነፍስ ወከፍ በጀትን ብቻ እየነጠሉ ድምርን አለመናገር ኢንተርሀምዌን ከማራመድ የተለየ ትርጉም አይኖረውም» ብለዋል።</p>

<p>«የአሁኑ የተቃዋሚዎች አካሄድ አሁንም የመድብለ ፓርቲ ሥርዓት ለመመስረት የምናደርገው ጉዞ ላይ አደጋ የሚጥል ነው» ያሉት አቶ መለስ በዚህም ረገድ በአሁኑ ምርጫ ተቃዋሚዎችን እንደፓርላማ ማጣፈጫ ማየት የለብንም የሚል ቁርጠኛ አቋም ተይዞ ግንባሩ መንቀሳቀሱን አውስተዋል። ይሁንና ሕዝቡ በአሁኑ ወቅት ጤነኛ ተቃዋሚ ስላጣ ብቻ ኢህአዴግን የሚመርጥበት አማራጭ ጥሩ አይደለም ያሉት አቶ መለስ «እኛ የምንፈልገው ቢጠቅምም፣ ባይጠቅምም ጤነኛ አመለካከት ያለውና ገንቢ ፖሊሲ የሚያቀርብን ተቃውሚ ፓርቲ ነው ብለዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሚያዝያ 29 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1997/ሚያዝያ/29/ኔሽን1.290897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	








