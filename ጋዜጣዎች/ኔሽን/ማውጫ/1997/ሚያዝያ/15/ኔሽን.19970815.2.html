<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ምርጫው በቀረበ መጠን ቅሬታው እየጨመረ ሄዷል» አቶ ከማል በድሪ የኢትዮጵያ ምርጫ ቦርድ ሰብሳቢ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">«ምርጫው በቀረበ መጠን ቅሬታው እየጨመረ ሄዷል» አቶ ከማል በድሪ የኢትዮጵያ ምርጫ ቦርድ ሰብሳቢ</h2>


<p>«ምርጫን መታዘብ ብቻውን ራሱን ችሎ የሚቆም ተግባር እንደመሆኑ መጠን ምርጫ እታዘባለሁ የሚል ድርጅት ካለ ያንን እንደሚያከናውን በቅድሚያ ሊፈቀድለት ይገባል፤ በዚህ ረገድ የምርጫ ታዛቢነት ፍቃድ የሚሰጣቸው በምርጫ ታዛቢነት እውቅና ያላቸው ድርጅቶችና አልፎም ገለልተኛ የሆኑቱ ብቻ ናቸው» ሲሉ የኢትዮጵያ ብሔራዊ የምርጫ ቦርድ ሰብሳቢ አቶ ከማል በድሪ በተለይ ከኔሽን ጋር ባደረጉት ቃለ ምልልስ አስታወቁ።</p>

<p>እንደ አቶ ከማል ገለፃ መንግሥታዊ ያልሆኑ ድርጅቶች ምርጫውን መታዘብ ይችሉ ዘንድ አንድም ለምርጫ ታዛቢነት አስቀድሞ የተመዘገበ በሌላ በኩል ከየትኛውም ፓርቲውም ሆነ ሌላ አካል ጋር ያልወገነ መሆን አለበት።</p>

<p>ባለፉት ምርጫዎች የተከሰቱ ችግሮችን በማረምና ከእነዚያ ልምድ በመውሰድ የተደረጉ አዳዲስ ለውጦችን አስመልክቶም አቶ በድሩ ሲናገሩ፦ «ያለፈው ምርጫ ችግር አለ የሚባለው የተለየ ችግር አልነበረውም። በየትኛውም ሃገር ያለእንከን የሚፈፀም ምርጫ የለም፦ የሃገራችንም እንደዚሁ ነው። በአንዳንድ ቦታዎች ችግሮች ሊከሰቱ ይችላሉ። በሂደት ሲደረስበት ይታረማል። አሁንም ቢሆን በአንዳንድ አካባቢዎች በመራጮች ምዝገባ ላይ ችግር እያየን ነው» በማለት በዚህ ችግር ዙሪያ ቦርዱ የእርምት እርምጃዎችን በመውሰድ ላይ እንደሚገኝ አመልክተዋል።</p>

<p>የአሁኑ ምርጫ ካለፈው የሚለየው በችግሩ አንፃር ሳይሆን የተቃዋሚዎች በሰፊው መሳተፍና በመንግሥትም እንከን የሌለው ምርጫ አደርጋለሁ ብሎ በመነሳሳት የሕግ ማሻሻያዎችን በማድረጉ ነው ያሉት አቶ ከማል ኢህአዴግም የራሱን የሥነ ምግባር ደንብ በማውጣት ችግሮች ሲከሰቱ ለማረም ሲንቀሳቀስ በማየታችን አሁን ጥሩ የሆነ ዴሞክራሲያዊ አካሄድ እየተመዘገበ መሆኑን መመስከር ይቻላል ብለዋል። </p>

<p>በተወዳዳሪ ፓርቲዎች በኩል እየቀረቡ ያሉትን የተለያዩ ቅሬታዎች አስመልክቶም ጠይቀናቸው አቶ በድሩ ሲመልሱ፦ «የምርጫ ቦርድ አሁን ከማንኛውም ጊዜ የበለጠ ለግሉ ይሁን ለመንግሥቱ ሜዲያ ክፍት ነው።መረጃ በማቅረብም ሆነ በየጊዜው ጋዜጣዊ መግለጫ በመስጠት በዚህ መልኩ ለሚቀርብልን ጥያቄ መልስ እንሰጣለን። ግን አንዳንዴ አቤቱታው ለምርጫ ቦርድ ሳይቀርብ ለሚዲያ የሚሄድበት ጊዜ አለ።እኛ በሚዲያ ከሰማን በኋላ ደብዳቤ ይድርሰናል። ያንን ለማስተባበል ደግሞ ጉዳዩ መጣራት አለበት።በፖለቲካ ፓርቲዎች የጋራ መድረክ ላይ ችግር ይነሳል ይገመገማል። ለዚህም መልስ ለመስጠት እየሞከርን ነው። የአቤቱታዎች ሁኔታ በተለይ ሰሞኑን በየቀኑ አራት፣ አምስት ፣ ስድስት ይመጣልናል። ምርጫው በቀረበ መጠን ቅሬታው እየጨመረ ሄዷል። እኛ ደግሞ ትልቁ ሥራችን ምርጫውን ማካሄድ ነው፤ አቤታውንም በጐን እያጣራን እንገኛለን» በማለት በሂደቱ ላይ እየተከሰቱ ላሉ ችግሮች በመስጠት ላይ የሚገኙ መፍትሔዎችን አስቀምጠዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሚያዝያ 15 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1997/ሚያዝያ/15/ኔሽን2.150897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
