<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጦርነቱ አይቀሬ ነው» ፕሬዚዳንት ኢሳይያስ አፈወርቂ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">«ጦርነቱ አይቀሬ ነው» ፕሬዚዳንት ኢሳይያስ አፈወርቂ</h2>


<p>በቅርቡ ገዢው የኤርትራ ሕዝባዊ ግንባር ለዴሞክራሲና ለፍትሕ ፓርቲ ማእከላዊ ጉባኤ ባደረገው ስብሰባ ፕሬዚዳንት ኢሳይያስ አፈወርቂ ከኢትዮጵያ ጋር የሚደረገውን ጦርነት አስመልክተው ለፓርቲው ከፍተኛ ባለሥልጣናት እንዳስታወቁት «የማያወላውል ድምዳሜ ላይ ደርሰናል» በማለት ተናግረዋል።</p>

<p>«የደረስንበት ድምዳሜ የኢትዮጵያን የመስፋፋት ፍላጐት ማቆም ነው» ያሉት ፕሬዚዳንት ኢሳይያስ ለከፍተኛ ባለስልጣናቱ «ይህን እያወቅን ቀድመው እንዲያጠቁን ዕድል አንሰጣቸው?» በማለት ጠይቀዋል። «ማንም ባያምን ጦርነቱ አይቀሬ ነው» ያሉት ፕሬዚዳንቱ «ጦርነት የለም፤ ሠላም የለም በሚል ሁኔታ ውስጥ ተረጋግተን መኖር አንችልም» ብለዋል።</p>

<p>የመጪው ዓመት ብሔራዊ በጀትና ፕሮግራሞች ጦርነቱን ከግምት ውስጥ ያስገቡ ሊሆኑ እንደሚገባም ፕሬዚዳንቱ እዚሁ ጊዜ ለባለሥልጣናቱ አስገንዝበዋል።</p>

<p>ከዚህ የመክፈቻ ንግግር በኋላ በሚኒስትሮችና በጄኔራሎች መሪነት የቡድን ውይይት የተካሄደ ሲሆን ይኽም ቢሆን አስቀድመው ፕሬዚዳንቱ እንዳዘጋጁት እንደነበረ ታውቋል። በዚህ ስብሰባ ላይ ከፍተኛ የሆነ ፍርሃትና ጭንቀት የታየ ሲሆን በመጨረሻ ሁሉም ፕሬዚዳንቱ ያመጡትን ሃሳብ አስተጋብተዋል።</p>

<p>እንደምንጮቹ ዘገባ በሃሳቡ ዙሪያ የነበረው የክርክር ደረጃ በፀጥታ የተሞላ ነበር የሚባል ዓይነት ሲሆን በብርጋዴል ጄኔራል ተክሌ ማንጁስ የተመራው ቡድን የኤርትራ የመከላከያ ኃይል ምን ያህል ዝግጁነት እንዳለው ጠይቋል።</p>

<p>በደቡብ ኤርትራ የምትገኘው የሠናፌ ተወላጆች አቅማቸው በፈቀደ መጠን የመደበቂያ ጉድጓድ እንዲቆፍሩ መታዘዛቸውን ያወሱት እነዚህ ምንጮች ጦርነቱ ከቶም የማይቀር መሆኑን አመልክተዋል።</p>

<p>ይኽ በእንዲህ እንዳለ ውጥረት በሰፈነበት የኢትዮ-ኤርትራ ድንበር አካባቢ በያዝነው ወር ውስጥ ብቻ ቢያንስ ሦስት ሰዎች በጥይት መገደላቸውና ይህም በተባበሩት መንግሥታት ፈጣን ምርመራ እየተደረገበት መሆኑን አንድ የተባበሩት መንግሥታት ድርጅት ባለሥልጣን ባለፈው ሐሙስ አስታውቀዋል።</p>

<p>የተባበሩት መንግሥታት የኢትዮጵያና ኤርትራ መልዕክተኛ ይፋ ባደረገው የምርመራ ውጤት ኤርትራ አራት የኢትዮጵያን ወታደሮች መግደሏንና በሕገ ወጥ መንገድ ወደ ኤርትራ ምድር ለመግባት የሞከረን አንድ ኢትዮጵያዊ መያዟን አስታውቃለች።</p>

<p>ኢትዮጵያ ተፈጠረ የተባለውን ሁኔታ ሐሰት ነው ማለቷን የአንሚ ተወካይ ጌል ቢንድሌይ ቴይለር ሴንቲ ለሪፖርተሮች የገለፁ ሲሆን አክለውም የተባበሩት መንግሥታት የሠላም አስከባሪ ኃይል ግን ሦስት ሬሣዎች ማየቱንና አንድ ሰው እንደተያዘ መስማታቸውን ሆኖም የኢትዮጵያ ሠራዊት አባል ይሁን አይሁን መናገር እንደማይችሉ ገልፀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሚያዝያ 15 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1997/ሚያዝያ/15/ኔሽን3.150897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
