<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስና የምርመራ ሂደት ላይ መዘገብ ከባድ ቅጣት የሚያስከትል ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሙስና የምርመራ ሂደት ላይ መዘገብ ከባድ ቅጣት የሚያስከትል ሆነ</h2>


<p>የሙስና ወንጀል ምርመራ ሊጀመር ስለመሆኑ ወይም በምርመራ ላይ ስለመሆኑ ወይም ጉዳዩ በምርመራ ላይ መሆኑን እያወቀ ስለተፈጸመው ድርጊት ምርመራን ከያዘው ክፍል ፈቃድ ውጭ መግለጽ፣ መጻፍ፣ ማሰራጨት ከስድስት ወር በማያንስ ከአራት ዓመት በማይበልጥ እስራት እና ከአንድ ሺህ ብር በማያንስ ከአምስት ሺህ ብር በማይበልጥ የገንዘብ መቀጮ እንደሚያስቀጣ ባለፈው ማክሰኞ ለሕዝብ ተወካዮች ም/ቤት ተሻሽሎ ከቀረበው የፌዴራል የስነ ምግባርና የፀረ ሙስና ኮሚሽን ማቋቋሚያ የአዋጅ ሰነድ ለመረዳት ተቻለ።</p>

<p>ይኸው አዋጅ ሌሎች ጥብቅ ቅጣቶችን በማሻሻያነት የያዘ መሆኑ ሲታወቅ ከእነዚህ ውስጥ ጥቆማ በሰጠ ሰው ላይ የሚደረግ ማንኛውም ዓይነት ተፅዕኖ፣ ሐሰተኛ ሪፖርት ወይም ጥቆማ መስጠት፣ የኮሚሽኑን ሥልጣንና ኃላፊነት ያለአግባብ መገልገል፣ ኮሚሽኑን ለመተባበር እምቢተኛ መሆንና ሌሎችም ይገኙበታል።</p>

<p>ኮሚሽኑ የተቋቋመበት የቀድሞ አዋጅ ጠቅላይ ሚኒስትሩ የኮሚሽኑን ጠቅላላ የአሠራር ሂደት ፣ የስራ ግምገማ ውጤትና አስተያየት ከመቀበል ያለፈ ለኮሚሽኑ የሥራ አመራር ለመስጠት የሚያስችል ሥልጣን ያልሰጠው መሆኑን አዋጁ ማብራሪያው ላይ አመልክቶ ይኽም ኮሚሽኑ ከጠቅላይ ሚኒስትሩ ጋር ውጤታማ የሆነ ግንኙነት እንዳይኖረው አድርጓል ብሏል።</p>

<p>ኮሚሽኑ በአንድ በኩል ለጠቅላይ ሚኒስትሩ ተጠሪ ነው ተብሎ በሌላ በኩል ከማንኛውም ሰው ጣልቃ ገብነት ወይም አመራር ነጻ ነው ተብሎ መደንገጉም ጠቅላይ ሚኒስትሩ ለኮሚሽኑ ምንም አይነት አመራር መስጠት አይችልም የሚል ትርጓሜ የሚያስከትል መሆኑን ጠቅሶ በመሆኑም ኮሚሽኑ ለጠቅላይ ሚኒስትሩ ተጠሪ እስከሆነ ድረስ ጠቅላይ ሚኒስትሩ በኮሚሽኑ የስራ እንቅስቃሴ ከተጠሪነት የሚመነጭ አጠቃላይ አመራር የሚሰጥበት ሁኔታ እንዲኖር ማድረጉ ተገቢ መሆኑን አምኖበታል።</p>

<p>ይሁንና የሙስና ወንጀል ምርመራና ክስ ሂደት በነጻነት መከናወን ስላለበት ጠቅላይ ሚኒስትሩን ጨምሮ በዝርዝር የምርመራና የክስ ጉዳዮች አያያዝ ላይ ማንም ሰው ጣልቃ እንዳይገባም የሚከላከል ድንጋጌም እንዲገባ ተደርጓል።</p>



<p class="align-center"><a href="/Gazettas/Nation/info/Nation.sera.html">ከኔሽን ኅዳር 25 ቀን 1997</a></p>

</body>
</html>	
