<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>7 የቀድሞ የቴሌ ሹማምንት ታሠሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">7 የቀድሞ የቴሌ ሹማምንት ታሠሩ</h2>


<p>ረቡዕ ኅዳር 8/1997 ዓ.ም ከጠዋቱ 2፡30 ጀምሮ 7 የቀድሞ የኢትዮጵያ ቴሌኮሙኒኬሽን ኮርፖሬሽን የተለያዩ ባለሥልጣናት ከየቤታቸው እና ከየቢሮአቸው ታድነው ማዕከላዊ እስር ቤት መግባታቸውን ምንጮች አመለከቱ።በዚህ አጋጣሚ ጋዜጣችን «ኔሽን» እስካሁን ስታጋልጥ የቆየችው በአሁኑ ወቅት በኃላፊነት ላይ ስላሉት የቴሌ ባለሥልጣናት እንጂ አሁን ስለታሰሩት ሰዎች አንዳችም ዘገባ አቅርበን አናውቅም። ምናልባት «ኔሽን» ጋዜጣ ባጋለጠችው መሠረት እነዚህ ሰዎች ታሰሩ ተብሎ ለመንግሥት የተጭበረበረ መረጃ ለማቅረብ አሁን ያሉት ዋና ሥራ አስኪያጅ «God Father» አሉ ተብሎ ከሚጠረጠርበት ከመሠረት ልማት ሚኒስቴር አካባቢ የተወጠነ ሴራ ሊሆን እንደሚችልም ስጋቱ አለን ሲሉ ምንጮቻችን ስጋታቸውን ገልፀውልናል።</p>

<p>በቁጥጥር ሥር የዋሉት 7 ግለሰቦች ለዝግጅት ክፍላችን በደረሰን መረጃ መሠረት የሚከተሉት ናቸው።አቶ ታደለ ጉራራ፣ አቶ አርአያ ቴዎድሮስ፣ አቶ በቀለ ኩምሳ፣ አቶ ሞገስ ተፈራ፣ አቶ ፍቅሬ እርጐሻ፣ አቶ ፍስሀ ቀፀላ እና አቶ ተስፋጽዮን በርሄ ናቸው። </p>

<p>የዛሬ አሥር ዓመት ገደማ የቴሌኮሙኒኬሽን ኮርፖሬሽን ዋና ሥራ አስኪያጅ በነበሩት በኤርትራዊው በአቶ መስፍን ኃይሌ ጥያቄ ለገጠር ቴሌፎን አገልግሎት ተብሎ ሃምሳ ቪሳት (VSAT) ሊገዛ ጨረታ ይወጣል። የወጣው ጨረታ ተከፍቶ፣ ተገምግሞ (JILAT) በመባል የሚታወቅ በጣም አነስተኛ የእስራኤል ኩባንያ አሸነፈ ተብሎ ለመንግሥት ይፋ ይሆናል። በዚህ ወቅት የኮርፖሬሽኑ የሥራ አመራር ቦርድ ሊቀመንበር አሁን በእስር ላይ የሚገኙት አቶ ስዬ አብርሃ በሌላ የመንግሥት ስራ ይጠመዱ ስለነበር በገቢር (de facto) የቦርዱ ሊቀመንበር የነበሩት አሁን ድረስ የኮርፖሬሽኑ የስራ አመራር ቦርድ አባል ሆነው በማገልገል ላይ ያሉት ዶ/ር ኃይሉ አየለ ነበሩ። </p>

<p>ለዚህ የቪሳት (VSAT) ግዢ የተመደበው ገንዘብ 50 ቪሳት ብቻ የሚገዛበት ነበር። ይኸውም 1. ሚሊዮን ዶላር አካባቢ ነበር። ነገር ግን አሸናፊው የእስራኤል ኩባንያ መሆኑ ከታወቀ በኋላ የወቅቱ የኮርፖሬሽኑ ዋና ሥራ አስክያጅ አቶ መስፍን ኃይሌ «ጠቅላላ ኢትዮጵያን ማዳረስ እፈልጋለሁ» 50 ቪሳት አይበቃኝም» ይሉና ለቦርድ ጥያቄአቸውን ያቀርባሉ። የወቅቱ የቦርዱ de facto ሊቀመንበር ዶ/ር ኃይሉ አየለ ሃሳቡ የሚደገፍ ነው፤ ሊገዛ ይገባል ብለው ሌሎቹን የቦርድ አባላት ጥያቄውን እንዲቀበሉት ሃሳብ ያቀርባሉ። ሌሎቹ የቦርዱ አባላት በመንግስት መ/ቤት ከያዙት ከፍተኛ ኃላፊነት አኳያ በተመሰረተ ሁኔታ ብቻ የየግለሰቡ የቴክኒክ እውቀት ግምት ውስጥ ሳይገባ Ex-officio የተመደቡ ስለነበር የቴክኖሎጂ ሊቅ ነኝ በሚሉት በዶ/ር ኃይሉ አየለ ጉትጐታ ግዢው 50 ቪሳት ብቻ መሆኑ ቀርቶ ያለጨረታና ያለምንም ውድድር ከዚህ ከእስራኤል ኩባንያ 450 ቪሳት ኩባንያው ባቀረበው ዋጋ፣ ምንም ድርድር ሳይቀርብለት በ16 ሚሊዮን ዶላር ግዢው እንዲፈጸም ቦርድ ይፈቅዳል።</p>

<p>በዚህ ጊዜ በወቅቱ የሳተላይት ኃላፊ የነበሩት ግለሰብ ይኼ አካሄድ ትክክል አይደለም፤ ከጨረታ ሕግ አኳያ ለ50 ቪሳት ጨረታ ወጥቶ አሸናፊ ከተባለ ኩባንያ 450 ቪሳት መግዛት ሕገ-ወጥ ነው። በሌላም በኩል ይኼ የእስራኤል ኩባንያ በዚህ ቴክኖሎጂ የታወቀ አይደለም። ያቀረበው መሣሪያም ዝቅተኛ ደረጃ (Inferior quality) ያለው ነው። በዚህ ጉዳይ ላይ እኔ አልፈርምም በማለት ተቃውሞ ያቀርባሉ። ግለሰቡ በዚህ አቋማቸው የተነሳ ቦርድ ይጠራቸውና ዶ/ር ኃይሉ አየለ ከፍና ዝቅ አድርገውና አበሽቅጠው «ቴሌ በጣም ታግሶሃል፣ ከዚህ በኋላ አይታገስህም» ብለው ያስወጧቸውና ከዚያን ዕለት ጀምሮ ከኃላፊነታቸው እንዲነሱ ይደረጋል። ያለሥራም እዲቀመጡ ይወሰናል። በምትካቸው ከፍተኛ ገንዘብ በሙስና አግኝተው አሁን አሜሪካ ኮብልለው የሚገኙት አቶ ስለሺ ከበደ የሚባሉት ይመደቡና አቶ ስለሺ ከሥራቸው የሚገኙ ሰራተኞችን በመያዝ ኮሚቴ አቋቁመው ከእስራኤል ኩባንያ የሚገዛው ቪሳት ጥራቱን የጠበቀና አንደኛ ደረጃ ነው ብለው ሐሳብ ያቀርቡና የ450 ሺሳት ግዢ ይፈፀማል።</p>

<p>ከዚህ በኋላ የ16 ሚሊዮን ዶላር ደካማ ቪሳት ያለጨረታ ተገዝቶ መጋዘን ይገባል። ለሥራ ወደክፍለ ሃገር የቴሌ ጽ/ቤቶች ከጥቂት ጊዜ በኋላ ይላካል። የክፍለ ሃገር ቴሌ ጽ/ቤቶች መሳሪያውን ተክለው አገልግሎት መስጠት ይጀምራሉ። መሣሪያው ግን ምንም የማይሰራ ሆኖ ይገኝና ከደንበኞች የሚመጣው ቅሬታ ይጨምራል። የክፍለ ሃገር የቴሌ ጽ/ቤት ሥራ አስኪያጆችም በደብዳቤ «ይኼ መሳሪያ እንዳይመጣብን» ብለው ያሳስባሉ። በወቅቱ በነበረው ቦርድ አባላት አስገዳጅነት ከአቶ መስፍን ኃይሌ በኋላ የመጣው ማኔጅመንት ሳይወድ በግዱ በየክፍለ ሃገሩ ወስዶ ቢሰራም ባይሰራም ይቀመጥ ተብሎ ይቀመጣል።</p>

<p>እንግዲህ በዚህ ጨረታ ሂደት ዋናው የሙስና ተዋንያን የነበሩት አቶ መስፍን ኃይሌ እና የሳተላይት ኃላፊ የነበሩት አቶ ስለሺ ከበደ ወደአሜሪካ ኮብልለው እስከ 500 ሺህ ዶላር የሚደርስ ዋጋ ያለው መኖሪያ ቤት ገዝተው የተንደላቀቀ ኑሮአቸውን በሚገኙበት ወቅት ፀረ-ሙስና ኮሚሽን ተቋቋመ። ፀረ-ሙስና ኮሚሽን ጥቆማ ሲደርሰው ጉዳዩን ማጣራት ጀመረ። ኮሚሽኑ ጉዳዩን ሲያጣራም በባለሙያዎች አንድ አስደንጋጭ ዜና ተነገረው። ይኸውም በ16 ሚሊዮን ዶላር የተገዙት 450 ቪሳቶች በዓለም ገበያ ትክክለኛ ዋጋቸው 7 ሚሊዮን ዶላር ብቻ መሆኑና ይባስ ብሎም በዚህም ዋጋ ሊገዙ ይችሉ የነበሩት ቪሳቶች ከተገዙት ይልቅ ከፍተኛ ጥራት ያላቸው መሆናቸውን በተጨባጭ ማስረጃ እና የዓለም ገበያ ዋጋ ዝርዝር ጋር ተደግፎ ቀረበለት። ይኼ የሆነው የዛሬ አራት ዓመት ገደማ ነው። እንግዲህ ከ4 ዓመት በኋላ ምርመራዬን አጠናቀቅኩ የሚለው ኮሚሽን እነ አቶ መስፍን ኃይሌና አቶ ስለሺ ከበደን ባያገኝም ግዢው ሲፈፀም የግዢ ኮሚቴ አባላት የነበሩ እና በግዢው ሰነድ ላይ የተፈራረሙትን ለማሰር ችሏል።</p>


<p class="align-center"><a href="/Gazettas/Nation/info/Nation.sera.html">ከኔሽን ኅዳር 11 ቀን 1997</a></p>

</body>
</html>	
