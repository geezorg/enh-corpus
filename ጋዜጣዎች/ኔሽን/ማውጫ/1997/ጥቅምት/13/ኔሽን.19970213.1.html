<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሕግ ባለሙያ ሴቶች ማህበር አመራር ውስጥ መከፋፈል ተፈጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሕግ ባለሙያ ሴቶች ማህበር አመራር ውስጥ መከፋፈል ተፈጥሯል</h2>


<p>በኢትዮጵያ የሕግ ባለሙያ ሴቶች ማህበር አመራር ውስጥ መከፋፈል መኖሩ ከታወቀበት ከጥቂት ቀናት ወዲህ ለጉዳዩ መፍትሔ ለማስገኘት ዛሬ ጠቅላላ ጉባኤ እንደሚካሄድ ተገለፀ።</p>

<p>በማህበሩ ውስጥ በአመራር ደረጃ የተከሰተውን መከፋፈል አስመልክቶ የዝግጅት ክፍላችን የማህበሩን ተጠባባቂ ዋና ሥራ አስፈፃሚ ዳይሬክተር ወ/ሮ ኢለን አለምንና የማህበሩን የቦርድ ሊቀመንበር ወ/ሮ ራኬብ መሰለን አነጋግረናል።</p>

<p>ወይዘሮ ኢለን አለም ባለፉት አራት አመታት የማህበሩ የሕግ አገልግሎት ክፍል ኃላፊ ሆነው ሲሰሩ መቆየታቸውን ገልጸው በቀድሞዋ ስራ አስፈፃሚ ዳይሬክተር እንደተወዳደሩ ይገልጻሉ። ወይዘሮ ኢለን በወቅቱ ምናልባት የዜግነት ጥያቄ ችግር እንዳያስከትል የኤርትራዊ ዜግነታቸውን ጉዳይ በማንሳት ስጋታቸውን ቢገልፁም እስካሁን ባለው ስራቸው ተነስቶ የሚያውቅ ጥያቄ ወደፊት እንደማይነሳ ተገልጾላቸው እንዲወዳደሩ መደረጉን ገልፀዋል።</p>

<p>ቦርዱ ሰኔ 28/1996 ተሰባስቦ የፍትሕ ሚኒስቴር ያቀረበው ጥያቄ ላይ ውይይት ሲያደርግ የዜግነት ጉዳይ አለመነሳቱን የገለጹት ወይዘሮ ኢለን «ለእኔ በግልፅ ሳይነገረኝ ውስጥ ለውስጥ የዜግነት ጥያቄ ይነሳ እንደነበር በወሬ ደረጃ ብቻ እሰማ ነበር» ብለዋል። ይህን በተመለከተ ወይዘሮ ራኬብ መሰለ ጥያቄው ዘግይቶ እንዳልተነሳ ይልቁንም ለሥራ አስፈፃሚ ዳይሬክተርነት ያመለከቱ ሰዎች ላይ ቦርዱ ውይይት ሲያደርግ ጥያቄው እንደተነሳ ገልፀው አንድ ወር ጊዜ ውስጥ ዜግነት ታገኛለች በሚል መልስ በመስጠቱ ቦታው እንደተሰጣቸው ገልፀዋል።</p>

<p>ወይዘሮ ኢለን በበኩላቸው «ቦርዱ እንኳን ደስ ያለሽ፣ ቦርዱ መርጦሻል፣ ጠቅላላ ጉባኤው አፅድቆልሻል የሚል ደብዳቤ ተሰጠኝ እንጂ ይህን ነገር እስከምታሟይ የሚል ነገር አልተሰጠኝም። ሁለት ወር ሊሞላኝ 10 ቀን ሲቀር ጥያቄው ተነሳ።» በሚል ጥያቄው ግልፅ እንዳልቀረበላቸው ተናግረዋል። ወይዘሮ ራኬብ እንደሚሉት እንኳን በስራ አስፈፃሚ ዳይሬክተርነት ቦታ ይቅርና ለአባልነት እንኳ ኢትዮጵያዊ ዜግነት ያላት የህግ ባለሙያ እንጂ ሌላ ዜግነት ያላት ማህበሩ እንደማይቀበል በመግለፅ የወይዘሮ ኢለን ኤርትራዊነት እየታወቀ እንዲሁ አልተቀመጡም ብለዋል።</p>

<p>የኢትዮጵያ ፌዴራላዊ ዲሞክራሲያዊ ሪፐብሊክ በደህንነት ኢምግሬሽንና ስደተኞች ጉዳይ ባለስልጣን የኢሚግሬሽንና የዜግነት ጉዳይ ዋና መምሪያ ለወይዘሮ ኢለን አለም በሰጠው ደብዳቤ ግለሰቧ ኢትዮጵያዊ ዜግነት መልሶ ለማግኘት ማመልከቻ አቅርበው ምላሽ በመጠባበቅ ላይ የሚገኙ መሆናቸውን በመግለጽ የዜግነት ሕጉ አንቀፅ 22 በሚያዘው መሰረት ዜግነታቸውን ማግኘት ይችላሉ ብሏል። ደብዳቤው አክሎም «እንደማናቸውም መንግስታዊ ያልሆነ ድርጅት አመልካቿ በማህበሩ እንዳይሰሩ የሚያደርግ የሕግ መሰረት እንዳላየንና ከወጣው መመሪያ አንፃር በማህበሩ ተቀጥረው ቢሰሩ የማንቃወም መሆናችንን እናሳውቃለን» የሚል ደብዳቤ ተሰጥቷቸዋል ወ/ሮ ኢለን ለቦርዱ አቅርበዋል። ወይዘሮ ራኬብ «ይህ ደብዳቤ የትብብር ደብዳቤ እንጂ የዜግነት መግለጫ መታወቂያ አይደለም ስለዚህም አልተቀበልነው» ብለዋል።</p>

<p>ዛሬ በግሎባል ሆቴል የተጠራውን ጠቅላላ ጉባኤ አመልክቶ ወይዘሮ ራኬብ እንደገለፁት ጉዳዩን ያልተረዱ 42 ያህል አባላት በፈረሙት መጥሪያ ቦርዱ ስብሰባ እንዲጠራ ማድረጉን ገልጸው ወይዘሮ ኢለን አለም በተመረጡ እለት ያልነበሩ፣ ከነበሩምት 11 ያህሉ ብቻ እንደፈረሙ እነሱም ከሻይ እረፍት በኋላ ያልተሰበሰቡ መሆናቸውን በመግለፅ የጠቅላላ ጉባኤውን ስልጣንና ኃላፊነት እንዲሁም የሥራ አስፈፃሚ ዳይሬክተሯ ቦታ የቅጥር መሆኑን እንኳ ያልተረዱ አባላት ናቸው ብለዋል። ወይዘሮ ኢለን በበኩላቸው ስብሰባውን የጠራው ለቦርዱም ቢሆን ስልጣን የሰጠው ጠቅላላ ጉባኤ በመሆኑ የማህበሩ አባላት እውነቱን ተረድተው ውሳኔያቸውን እንዲያሳልፉ እንደሚጠብቁ ተናግረዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ጥቅምት 13 ቀን 1997</a></p>

</body>
</html>	
