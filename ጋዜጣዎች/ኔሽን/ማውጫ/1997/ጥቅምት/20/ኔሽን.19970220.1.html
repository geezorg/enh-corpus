<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴኃኅ ከዋሽንግተን መልስ መግለጫ ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴኃኅ ከዋሽንግተን መልስ መግለጫ ሰጠ</h2>


<p>የኢትዮጵያ ዴሞክራሲ ኃይሎች ኅብረት በዋሽንግተኑ ሁለተኛ ጉባእ ውሳኔዎችና የወደፊት እቅዶች ላይ ትናንት ጥቅምት 19 ቀን 1997 በኢየሩሳሌም ሆቴል ጋዜጣዊ መግለጫ ሰጠ።</p>

<p>የኅብረቱ የወቅቱ ሊቀመንበር ዶክተር መረራ ጉዲና በጋዜጣዊ መግለጫው እንዳስታወቁት በዋሽንግተኑ ጠቅላላ ጉባኤ ላይ የአንድ ዓመት ጉዟቸውን ገምግመው ለወሳኙ ምርጫ ምን ማድረግ አለብን የሚለው ላይ አራት ቀናት የፈጀ ሰፊ ውይይት አባላቱ ማድረጋቸውን አስታውቀዋል። </p>

<p>በአስቸኳይ ጉባኤው ላይ ሁለት መሰረታዊ ውሳኔዎች መተላለፋቸውን የገለፁት ዶክተር መረራ አስራ አራቱ ፓርቲዎች የግድ በጋራ ፕሮግራም መወዳደራቸው አስፈላጊ መሆኑ ታምኖበት አንዱ ፓርቲ ከሌላው ጋር ሳይወዳደር፤ ለነጻና ፍትሀዊ ምርጫ አባላቱ ለሚያደርጉት እንቅስቃሴ ለማስተባበርና ለማወዳደር በመወሰኑ የጋራ ፕሮግራም ቀርፆ ለመወዳደር ውሳኔ ማስተላለፉን አስታውቀዋል።</p>

<p>በተጨማሪ አሁን ባለው የኢትዮጵያ የፖለቲካ ሁኔታ ነፃና ፍትሐዊ ምርጫ የማይታሰብ በመሆኑ ኅብረቱ መመስረቱን የገለፁት ዶክተር መረራ የአጭር ጊዜ የሽግግር መንግሥት ያስፈልጋል የሚለው ላይ ተማምነው ስምምነት ላይ መድረሳቸውን አስታውቀዋል። ጉዳዩ ያገባናል የሚሉ የኢትዮጵያ የፖለቲካ ድርጅቶች በሙሉ ብሔራዊ መግባባት ስለሚያስፈልግ ነፃ የሆነ የምርጫ መድረክ መፈጠሩ ወሳኝ መሆኑን አክለው ገልፀዋል።</p>

<p>«ኅብረቱ ያሳለፋቸውን አጣዳፊ እቅዶች በተመለከተ ከመንግስት ጋር የሚደረግና በሐቅ ላይ የተመሰረተ ድርድር እንደሚያስፈልግ በመገለፁ ከመንግሥት ጋር ደብዳቤ ከመጻጻፍ አልፈን ሁለት ጊዜ ተገናኝተናል» ያሉት ዶክተር መረራ በመጨረሻ ዙር ግንኙነታቸው ኅብረቱና መንግሥት በምን አጀንዳዎች ላይ መደራደር እንደሚገባቸው በቅርቡ በጋራ ለኢትዮጵያ ሕዝብ መግለጫ እንደሚሰጡ አስታውቀዋል።</p>

<p>ኅብረቱ ለኢትዮጵያ ሕዝብ በቅርቡ አማራጭ ፕሮግራሞች የያዘውን የጋራ ፕሮግራም ላይ የተመሰረተ የአፈፃፀም ፖሊሲዎችን እንደሚያሳውቅ፣ መንግስት ድርድሩ ተሳክቶ እቀበላለሁ ካለ አባል ድርጅቶችን በሙሉ ተመራጮቻቸውን እንደሚያዘጋጁ እና በየአካባቢው ቅስቀሳ እንደሚጀምሩ ዶክተር መረራ አስታውቀው የምርጫው ተወዳዳሪዎች፣ ምርጫ አስፈጻሚዎችን እና ታዛቢዎችን በአጠቃላይ የምርጫው ተሳታፊዎችን ያሳተፈ ሃገር አቀፍ ሴሚናር ለማዘጋጀት መታቀዱንም አክለው አስታውቀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ጥቅምት 20 ቀን 1997</a></p>

</body>
</html>	
