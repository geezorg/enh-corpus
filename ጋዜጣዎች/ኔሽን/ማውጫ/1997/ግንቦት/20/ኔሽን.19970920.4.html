<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ሕብረት ታዛቢዎች ቡድን በምርጫው ሂደት ላይ ቅሬታውን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">የአውሮፓ ሕብረት ታዛቢዎች ቡድን በምርጫው ሂደት ላይ ቅሬታውን ገለፀ</h2>


<p>ግንቦት 7 ቀን 1997 ዓ.ም. በሃገር አቀፍ ደረጃ የተካሄደውን ምርጫ ለመታዘብ ወደኢትዮጵያ የመጣው የአውሮፓ ህብረት የምርጫ ታዛቢዎች ቡድን በየምርጫ ጣቢያው የድምፅ ቆጠራ የሚካሄድበትን መንገድና በምርጫ አስፈፃሚዎች፣ በመንግስት፣ በተቃዋሚ ፓርቲዎችና በተለይም በኢህአዴግ የምርጫ ውጤቶች ይፋ እየተደረጉ የሚገኙበት ሁኔታ ቅሬታ እንደፈጠረበት ባለፈው ረቡዕ ለዝግጅት ክፍላችን በላከው የፋክስ መልዕክት አስታወቀ። ሕዝቡ በከፍተኛ ትዕግስትና የዜግነት ኃላፊነት ድምፁን ከሰጠበት ሂደት ፍፁም በሚቃረን ሁኔታ፣ ብሎም ሥርዓትና ግልፅነት ሊሰፍን በሚገባው ቦታ የድምፅ ቆጠራውን በሚፃረር መልኩ በየምርጫ ጣቢያው እየተከናወኑ ያሉት አካሄዶች አሳስቦናል ብሏል።</p>

<p>የታዛቢ ቡድኑ አሳሳቢ ናቸው በማለት ካስቀመጣቸው ጉዳዮች ውስጥ፦ በምርጫው ማግስት የድምፅ ቆጠራው በአብዛኛው የምርጫ ጣቢያ ገና ተቆጥሮ ሳያልቅና የምርጫ ቦርድም አሸናፊውን ፓርቲ ሳያውቅ ኢህአዴግ አሸናፊ ሆኛለሁ በማለት በሚዲያ መግለጫ ማስነገሩ፣ ከምርጫው 10 ቀናት በኋላ በአብዛኛዎቹ የምርጫ ጣቢያዎች ውጤቱ ታውቆ ሳለ የምርጫ ቦርድ ከ547 የምርጫ ጣቢያዎች የ121 ብቻ ማሳወቁ፣ ከምርጫ ቀን ወዲህ የመንግሥት ሚዲያ በየዕለቱ ጊዜያዊ የምርጫ ውጤት እያለ በተለይ የገዢው ፓርቲ በብዙዎቹ የምርጫ ጣቢያዎች ማሸነፉን የሚገልፅ ዜና መልቀቁና በአንፃሩ የተቃዋሚ ፓርቲዎች መግለጫ እንዳተላለፍ መታፈኑ ናቸው ብሏል። በተለይ በመጨረሻ ላይ ለጠቀሰው ነጥብ የታዛቢ ቡድን ማስረጃ አድርጐ ያቀረበው ቅንጅት ለአንድነትና ለዲሞክራሲ ግንቦት 10/1997 የሰጠውን መግለጫ እንደቢቢሲና ሲ.ኤን.ኤን ዓይነቶቹ ዓለም አቀፍ የዜና አውታሮች ሳይቀሩ ሲዘግቡት ማናቸውም በመንግሥት ሥር የሚገኙ ሚዲያዎች እንዳይዘግቡት መደረጋቸው ነው ብሏል።</p>

<p>ታዛቢ ቡድኑ በምርጫው ሂደት ላይ የሰጠውን መግለጫም የመንግሥት ሚድያ አዛብቶና ጥሩውን ጐን ብቻ በመውሰድ ዜና መሥራቱ ቅር እንዳሰኘው ገልጿል።</p>

<p>እንዲህ ዓይነቶቹ ድርጊቶች የምርጫውን ግልፅነትና ትክክለኛነት እንደሚጐዱት በመግለጫው ያሳሰበው የአውሮፓ የታዛቢዎች ቡድን የምርጫው ሂደት ወደመጭበርበር ሊያመራው እንደሚችል፤ ህዝቡም በሂደቱ ላይ መተማመን እንዲኖረው እንደማያደርግ አሳስቧል።</p>

<p class="align-center"><a href="/Gazettas/Nation/info/Nation.sera.html">ከኔሽን ግንቦት 20 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1997/ግንቦት/20/ኔሽን4.200997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
