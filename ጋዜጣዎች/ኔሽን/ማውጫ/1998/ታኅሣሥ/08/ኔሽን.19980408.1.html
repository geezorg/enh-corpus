<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የኤርትራ መንግሥት ጦርነት መጀመሩ የማያጠራጥር ጉዳይ ነው» ጠ/ሚ/ር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «የኤርትራ መንግሥት ጦርነት መጀመሩ የማያጠራጥር ጉዳይ ነው» ጠ/ሚ/ር መለስ ዜናዊ </h2>


<p>የኤርትራ መንግሥት በጦርነት አንዳች ዓይነት ድል ለመቀዳጀት እችላለሁ ብሎ ካመነ ጦርነት ከመጀመር ወደኋላ እንደማይል በፍፁም የማያጠራጥር ጉዳይ ነው ሲሉ ጠቅላይ ሚኒስትር መለስ ዜናዊ ባለፈው ማክሰኞ ለሕዝብ ተወካዮች ምክር ቤት 9ኛ መደበኛ ስብሰባ ላይ ባቀረቡት ሪፖርት አስታወቁ።</p>

<p>ጠቅላይ ሚኒስትሩ በሪፖርታቸው እንደገለፁት የጦርነትን አደጋ ለማስቀረት ያለው ብቸኛ አማራጭ የኤርትራ መንግሥት ዳግም ጦርነት ቢቀሰቀስ ምንም ዓይነት ድል ማግኘት እንደማይችል የሚያስገነዝብ የኃይል ሚዛን መኖሩን ማረጋገጥ ነው ብለዋል። መንግሥት ከዚህ በመነሳት ባለፉት ዓመታት እንዲህ ዓይነቱን የኃይል ሚዛን ለማረጋገጥ አጥጋቢ ሥራ መሥራቱን አመልክተዋል።</p>

<p>ዘላቂ ሰላም እስከሚገኝ ድረስ በዚህ መንፈስ መሥራቴን እቀጥላለሁ ያሉት ጠቅላይ ሚኒስትር መለስ የኤርትራ መንግስት በድንበር አካባቢ ያለውን ውጥረት ለማባባስ የተለያዩ እርምጃዎችን በወሰደበት ወቅት በአንድ በኩል በተሳሳተ ግምት ግጭት እንዳይቀሰቀስ ለመግታት፤ በሌላ በኩል ደግሞ ግጭት ከተቀሰቀሰ ፈጣንና የማያዳግም እርምጃ ለመውሰድ እንዲቻል ባለፉት ሁለት ወራት በድንበሩ አካባቢ ያለው የመከላከያ ኃይል አሰፋፈር እንዲጠናከር መደረጉን አስረድተዋል።</p>

<p>ጦርነት ከመግታት አልፈን ለችግሩ ዘላቂና ሰላማዊ መፍትሔ ለማስገኘት አበክረን ተንቀሳቅሰናል፤ ከዚህ አኳያ ባለፈው ዓመት የቀረበውን ባለአምስት ነጥብ የሰላም ሃሳብ ለማድረግና ጉዳዩን በድርድር ለመፍታት የተለያዩ ጥረቶች ተደርገዋል ሲሉ አስታውቀዋል።</p>

<p>ጠቅላይ ሚኒስትሩ በሪፖርታቸው የድንበሩን ጉዳይ አስመልክቶ ባቀረቡት ሃሳብ ላይ አንዳንድ የም/ቤት አባላት ተቃውሞ አቅርበዋል። የተከበሩ አቶ ቡልቻ ደመቅሳ እንደተናገሩት የተባበሩት መንግሥታት ድርጅት በኢትዮጵያና በኤርትራ ላይ ማዕቀብ እስከመጣል የሚደርስ ጠንካራ ማስጠንቀቂያ ያስተላለፈ ሲሆን ጠቅላይ ሚኒስትሩ በሪፖርታቸው ስለዚህ ጉዳይ አንዳችም ያነሱት ነገር አለመኖሩ በሪፖርቱ ሚዛናዊነት ላይ ጥያቄ ያስነሳል ብለዋል።</p>


<p class="align-center"><a href="/Gazettas/Nation/info/Nation.html">ከኔሽን ታኅሣሥ 8 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/ኔሽን/ማውጫ/1998/ታኅሣሥ/08/ኔሽን1.080498.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
