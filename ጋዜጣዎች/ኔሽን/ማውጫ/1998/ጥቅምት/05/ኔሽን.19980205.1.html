<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትሩ ለቅንጅት ደብዳቤ ምላሽ ሰጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ጠቅላይ ሚኒስትሩ ለቅንጅት ደብዳቤ ምላሽ ሰጡ </h2>


<p>ቅንጅት ለአንድነትና ለዴሞክራሲ ባለፈው ሰኞ ለጠቅላይ ሚኒስትር መለስ ዜናዊ በፃፈው ደብዳቤ ላቀረበው ጥያቄ ጠቅላይ ሚኒስትሩ ምላሽ መስጠታቸውን የቅንጅት የሕዝብ ግንኙነት ኃላፊ ኢንጂነር ግዛቸው ሽፈራው በተለይ ለኔሽን ገለፁ።</p>

<p>ኢንጂነር ግዛቸው እንደተናገሩት የጠቅላይ ሚኒስትሩ ምላሽ ፓርላማ ላይ ከተናገሩት የተለየ ይዘት እንደሌለውና ፓርላማ መግባት አለመግባት ከሌሎች የፖለቲካ ጥያቄዎችና በዚሁ ዙሪያ ሊደረግ ከሚገባው ድርድር ጋር የሚገናኝ ባለመሆኑ ፓርላማ እንዲገቡ የሚያሳስብ ይዘት ያለው ደብዳቤ መሆኑን ጠቁመዋል።</p>

<p>ቅንጅት ለጠቅላይ ሚኒስትሩ ደብዳቤ እንደደረሰው መልስ መላኩን የገለፁት ኢንጂነር ግዛቸው ከቅንጅት በኩል የተፃፈው ምላሽ ጠቅላይ ሚኒስትሩ ጉዳዩን ሰፋ አድርገው እንዲመለከቱትና እንዲያስቡበት የሚጠይቅ መሆኑን አስረድተዋል። ቅንጅት ያቀረባቸው የመደራደሪያ ነጥቦች የሕዝቡ ጥያቄ በመሆናቸውና ለሃገሪቱ ዴሞክራሲ ቁልፍ ጉዳዮች በመሆናቸው ኢህአዴግ በድጋሚ እንዲያስብበት ቅንጅት በላከው የመልስ ደብዳቤ አስገንዝቧል።</p>

<p>ይህ በእንዲህ እንዳለ የታሰሩት የቅንጅት አባላት ቁጥር 2ሺህ መድረሱን ኢንጂነር ግዛቸው ጨምረው ገልፀዋል። እስካለፈው ረቡዕ ድረስ ብቻ 1800 የነበረው የታሰሩ የቅንጅት አባል ቁጥር በተለይ ሰሞኑን በደቡብ ክልል እስሩ ተጠናክሮ በመቀጠሉ የታሰሩ አባሎቻቸው ቁጥር 2 ሺህ መድረሱን አመልክተዋል።</p>

<p>በየክልሉ በቅንጅት አባላት ላይ የሚደርሰው እስርና ማሳደድ ተጠናክሮ ቀጥሏል ያሉት ኢንጂነር ግዛቸው ይህ ሁኔታ አዲስ አበባ ውስጥ በድርጅቱ ከፍተኛ አመራር አባላት ላይ መጀመሩን አመልክተዋል፡፡ ባለፈው ቅዳሜ ከቀኑ 5 ሰዓት ራሳቸው ኢንጂነር ግዛቸው ጨምሮ ዶ/ር ያዕቆብ ኃ/ማርያምና ሌሎች ሁለት የአመራር አባላት ቸርችል ጎዳና አካባቢ በመኪናን በመጓዝ ላይ እያሉ ከግራና ከቀን ሁለት የግል ሰሌዳ የለጠፉ ተሽከርካሪዎች ቀርበዋቸው ከአንደኛው መኪና ክላሽ ሲያወጡባቸው አቅጣጫቸውን ቀይረው መሸሻቸውን ተናግረዋል። ከቸርችል ጎዳና የተጀመረው መሳደድ እስከ ሒልተን ሆቴል ድረስ መዝለቁን ኢንጂነር ግዛቸው ጠቁመው በከፍተኛ ፍጥነት ሂልተን ግቢ ውስጥ በመግባታቸው አሳዳጆቻቸው መመለሳቸውን ገልፀዋል።</p>

<p>ሒልተን ሆቴል እንደገቡ ጉዳዩን ለካርተር ማዕከል ያሳወቁ ሲሆን ፖሊስ ግን ምንም ዓይነት ትብብር ሊያደርግላቸው ፈቃደኛ እንዳልነበር ኢንጂነር ግዛቸው ተናግረዋል። ከሒልተን ወጥተን ወደየቤታቸው የሄዱትም በካርተር ማዕከል አባላት እገዛ መሆኑን አስታውቀዋል።</p>


<p class="align-center"><a href="/Gazettas/Nation/info/Nation.html">ከኔሽን ጥቅምት 5 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1998/ጥቅምት/05/ኔሽን1.050298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
