<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ድርድሩ ያለውጤት ተበተነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ድርድሩ ያለውጤት ተበተነ </h2>


<p>በኢህአዴግና ሁለቱ ዋነኛ ተቃዋሚ ፓርቲዎች በሆኑት የኢትዮጵያ ዲሞክራሲያዊ ኃይሎች ኅብረት እና ቅንጅት ለአንድነትና ለዲሞክራሲ መካከል ካለፈው እሁድ መስከረም 22 ቀን 1997 አንስቶ እስከ ትናንት ድረስ ሲካሄድ የነበረው ድርድር ያለውጤት ተበተነ።</p>

<p>ቅንጅትና ህብረት በትናንትናው ዕለት በቅንጅት ለአንድነትና ለዲሞክራሲ ጽ/ቤት በጋራ በሰጡት ጋዜጣዊ መግለጫ ከኢህአዴግ ጋር የተጀመረው ድርድር ያለውጤት ተበትኗል። በመግለጫው እንደተመለከተው ከኢህአዴግ በኩል በማንኛውም አጀንዳ ላይ ያለምንም ቅድመ ሁኔታ በሃገሪቱ የተከሰተውን የፖለቲካ ውጥረት ለማርገብ በለጋሽ ሃገሮች ዲፕሎማቶች አደራዳሪነት ድርድር ለመጀመር ቅንጅትና ህብረት ተስማምተው ውይይቱ ሊቀጥል ችሎ ነበር።</p>

<p>በዚህ መሠረት ቅንጅትና ህብረት ከመስከረም 24 ቀን 1988 ዓ.ም ጀምሮ ስለድርድሩ አካሄድ፣ የውይይቱ ሥነ ሥርዓትና በፓርቲዎቹ ስለቀረቡት የድርድር አጀንዳዎች በላይ በተከታታይ ንግግር ሲካሄድ መቆየቱ ተገልጿል። ሆኖም ከኢህአዴግ ወገን በማንኛውም ጉዳይ ያለምንም ቅድመ ሁኔታ እንደራደራለን በማለት ከተገባው ቃል ውጭ ያቀረቧቸውን መሠረታዊ የአጀንዳ ነጥቦች ለመቀበል ባለመፈለግ አጀንዳ ቀርጾ «መነጋገር የምንችለው በእነዚህ ብቻ ነው» በሚል ውይይቱን ቅድሚያ ስምምነት በተደረሰባቸው ስምንት አጀንዳዎች ብቻ አጥሮ ከዚያ ውጭ ውይይት እንዳይካሄድ አቋም ይዟል። ይህም የኢህአዴግ አቋምና የአጀንዳዎች መገደብ ውይይቱ የተጀመረበትን የጋር እምነት ሸርሽሮታል ሲል አስታውቋል። </p>

<p>ትናንት በተካሄደው ድርድር ቅንጅትና ህብረት ያሏቸውን አጀንዳዎች አቅርበው ድርድሩ እንዲጀመር ከፍተኛ ጥረት ማድረጋቸውን ገልፀው «በኢህአዴግ ግትር አቋም» ተቀባይነት ሊያገኝ አለመቻሉን አመልክተዋል።</p>

<p>እንደመግለጫው ቅንጅትና ህብረት ያሏቸውን አጀንዳዎች አቅርበው ድርድሩ እንዲጀመር ከፍተኛ ጥረት ማድረጋቸውን ገልፀው «በኢህአዴግ ግትር አቋም» ተቀባይነት ሊያገኝ አለመቻሉን አመልክተዋል።</p>

<p>እንደመግለጫው ቅንጅትና ህብረት ይህንን ድርድር የጀመሩት ለሕዝብና ለሃገር ደህንነት ካላቸው ስጋትና ማንኛውንም ሃገራዊ ችግር በሰላምና በሕጋዊ መንገድ ከመፍታት አኳያ ነው። አሁንም ቢሆን ይህንን አቅጣጫ የተከተለ መንገድ እስከመጣ ድረስ በማንኛውም ጊዜ ለድርድር ዝግጁ መሆናችንን የኢትዮጵያ ህዝብ እንዲገነዘብልን እንፈልጋለን ብለዋል።</p>

<p>ስምምነት ላይ ተደርሶባቸው የነበሩት ስምንት አጀንዳዎች ምን እንደነበሩ ከጋዜጠኞች ለቀረበላቸው ጥያቄ ዶ/ር በየነ ምላሽ ሰጥተዋል። ከስምንቱ የመጀመሪያው አምስት አጀንዳዎች ከኢህአዴግ በኩል የቀረቡ መሆንናቸውን አመልክተው እነሱም፤ 1/ ለሃገሪቱ ህገ መንግሥት ህጎችና ተቋማት መገዛት 2/ ራስን የአመፅ ተልዕኮ አንግበው ከሚንቀሳቀሱ ኃይሎች ማግለል 3/ ሕጎችንና ተቋማትን በሕገ ወጥ መንገድ ለማፍረስ ከመንቀሳቀስ መቆጠብ 4/ የሕግ የበላይነትንና ህገ መንግሥታዊ ድንጋጌዎችን ማክበር 5/ የግልና የመንግሥት ሚዲያ አጠቃቀም ናቸው።</p>

<p>በቅንጅትና በህብረት በኩል ደግሞ 1/ እስረኞችን መፍታት 2/ በቅርቡ የወጡ የፓርላማና የማዘጋጃ ቤት ሕጎችን በሚመለከት 3/ የብሔራዊ ምርጫ ቦርድን መዋቅር የሚመለከቱ ናቸው።</p>

<p>«በስምንቱ ነጥቦች ላይ ለመነጋገር መስማማት ማለት ስለአጀንዳ የሚደረገው ድርድር ተዘጋ ማለት አይደለም» ያሉት ዶ/ር በየነ በስምንቱ ነጥቦች ላይ እየተወያዩ ወደሌሎች ተጨማሪ አጀንዳዎች እንደሚገቡ ተስማምተው ውይይቱ መቀጠሉ ተናግረዋል። ኢህአዴግ ምርጫ ቦርድን በሚመለከት በተያዘው የመወያያ አጀንዳ ግማሽ መንገድ ሄዶ መቆሙንና የምርጫ ቦርድን አቅም ከማሳደግ ውጭ ስለሌላ ጉዳይ ወደፊትም ቢሆን መደራደር እንደማይፈልግ ማስታወቁን አመልክተዋል።</p>

<p>የኢትዮጵያ ዲሞክራሲያዊ ኃይሎች ህብረት ፓርላማ ላለመግባት 10ለ3 በሆነ ድምፅ ውሳኔ አሳለፈ በሚል በኢንተርኔት የተሠራጨውን ዘገባ ዶ/ር በየነ «ፍፁም ሐሰተኛ መረጃ» ብለውታል። ከ13ቱ የህብረቱ አባል ድርጅቶች ሰባቱ በዚህ ጉዳይ ላይ ድምፅ መስጠታቸው አመልክተው ቀሪዎቹ ደግሞ ገና ድምፅ እንደሚሰጡበት አስታውቀዋል። </p>

<p>ይኽ በእንዲህ እንዳለ 60 አባላት ያሉት የቅንጅት ለአንድነትና ለዲሞክራሲ ላዕላይ ም/ቤት ፓርላማ በመግባትና አለመግባት ላይ ለመወሰን ባደረገው ስብሰባ 30 አባላት እንግባ በማለት መቃወማቸውንና ይኸው ክስተት በፓርቲው ውስጥ መከፋፈልን መፍጠሩን «ኢትዮጵያ ሪቪው» የተሰኘው የመረጃ መረብ ዘገበ።</p>

<p>ይኽንኑ የሃሣብ መከፋፈል ተከትሎ የፓርቲው ፕሬዚዳንት አቶ ኃይሉ ሻውል ዛሬ ወደሃገር ቤት እስኪመለሱ ውሳኔው እንዲዘገይላቸው በጠየቁት መሠረት ፓርቲው ዛሬ የመጨረሻ ውሳኔ ለማሳለፍ ስብሰባ እንደሚያደርግ ለማወቅ ተችሏል።</p>


<p class="align-center"><a href="/Gazettas/Nation/info/Nation.html">ከኔሽን መስከረም 28 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/ኔሽን/ማውጫ/1998/መስከረም/28/ኔሽን1.280198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
