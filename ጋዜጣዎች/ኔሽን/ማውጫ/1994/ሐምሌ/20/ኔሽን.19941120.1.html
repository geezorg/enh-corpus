<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጋምቤላ በአኝዋክና በንዌር ብሐረሰቦች መካከል ግጭቱ አልበረደም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጋምቤላ በአኝዋክና በንዌር ብሐረሰቦች መካከል ግጭቱ አልበረደም</h2>


<p>ከአዲስ አበባ በ777 ኪ.ሜ ላይ በሚገኘው የጋምቤላ ክልል ሰሞኑን በአኝዋክና በንዌር ብሔረሰቦች መካከል የእርስ በርስ ግጭቱ አሁንም ሳይበርድ መቀጠሉን በስፍራው የሚገኙ ተባባሪ ሪፖርተራችን አመለከተ።</p>

<p>ከ15 ቀናት በፊት በዞን አንድ ርዕሰ ከተማ በሆነችው ኢታንግ በንዌርና በአኝዋክ ብሔረሰቦች መካከል በተከሰተው የእርስ በርስ ግጭት 31 አኝዋኮችና 8 የንዌር ብሔረሰብ አባላት ሲሞቱ 35 የአኝዋክና 15 የንዌር ብሔረሰቦች ከፍተኛና ቀላል የአካል ጉዳት እንደደረሰባቸው የጋምቤላ ሕዝቦች ዴሞክራሲያዊ አንድነት ፓርቲ ሊ/መንበር የሆኑትን አቶ ቦል ሉዋልን ከተባባሪ ሪፖርተራችን ጋር ባደረጉት የስልክ ቃለ ምልልስ አስታውቀዋል።</p>

<p>እንደ ፓርቲው ሊ/መንበር ገለፃ ከሆነ ግጭቱ የተከሰተው በ30/10/94 ዓ.ም ሲሆን የንዌር ተወላጅ የሆኑ አንድ የም/ቤት አባል ከኢታንግ ወረዳ ፖሊስ ጣቢያ አዛዥ ጋር ተጣልተው የጣቢያው አዛዥ የሆኑት አቶ ቢይ የአኝዋክ ተወላጅ ፖሊሶችን በመጥራት ግለሰቡን እንዲደበደቡ በማዘዛቸው የተፈጠረ ነው። በም/ቤት አባሉም ላይ ከፍተኛ ጉዳት በመድረሱ የንዌር ብሔረሰብ አባላት በደረሰው በደል በመቆጨት ግለሰቡን ወደ መንደራቸው ይዘው ለመሄድ ሲያስቡ የፖሊስ አዛዡ የመሣሪያ ተኩስ በመክፈታቸው ሳቢያ ችግሩ ወደ ብሔረሰብ ግጭት መሸጋገሩን ከኢታንግ ከተማ አልፎ ችግሩ ወደ ገጠር መንደሮች ተዛምቶ ለበርካታ የሰውና የንብረት ውድመት መንስኤ እንደሆነ ተናግረዋል።</p>

<p>በሰውና በንብረት ላይ የደረሰው ችግር ከመከሰቱ ቀደም ብሎ ፓርቲያቸው አንዳንድ የአኝዋክ ብሔረሰብ አባላት በንዌሮች ላይ ከፍተኛ ጥላቻ እንዲኖር በቅርቡ መንግስት ያወጣውን የሲቪል ሰርቪስ ማሻሻያ ፖሊሲ ሌላ ትርጓሜ በመስጠት የገጠሩን የአኝዋክ ገበሬ የባሮን ወንዝ ተከትሎ በአጠቃላይ የንዌር ብሔረሰብ እንዲያስተዳድር ሊወሰን ነው በማለት ባደረጉት ቅስቀሳ ከአኝዋክ ብሔረሰቦች ጋር ተፋቅረው የሚኖሩትን ንዌሮች ከሥፍራቸው እንዲባረሩ ሰበብ እንደሆኑ የጠቆሙት አቶ ቦል ሉዋል ችግሩ ከመከሰቱ አስቀድሞ ለክልሉ መንግሥት ም/ቤትና ለፌዴራል ጉዳዮች ሚኒስቴር በደብዳቤ ማስታወቃቸውን አመልክተዋል።</p>

<p>በኢታንግ ወረዳ በተከሰተው ግጭት ሳቢያ የክልሉ ፖሊሶች የጦር መሣሪያቸውን እንዲያስረክቡ ተደርጐ የአካባቢውን ፀጥታ የማስከበር ጉዳይ የመከላከያ ሠራዊት ተረክቦ ጉዳዩን ለማጣራት ከፌዴራል ፖሊስ፣ ከክልል ጉዳይ ዘርፍና ከሁለቱም ፓርቲዎች የተውጣጣ ኮሚቴ ችግሩን በማጣራት ላይ እያለ በትላንትናው እለት በድጋሚ ችግሩ በከፍተኛ ሁኔታ መቀስቀሱ ታውቋል። በዚህም የተነሳ በጋምቤላ ከተማ ሁለቱም ብሔረሰቦች በዱላ በጩቤና በሌሎች ድምፅ አልባ መሣሪያዎች እየተገዳደሉ ሲሆን ይህ ጋዜጣ ለሕትመት በገባበት ወቅት 2 ንዌሮች መሞታቸውን 7 ደግሞ ከፍተኛ ጉዳት እንደደረሰባቸው ተባባሪያችን ዘግቧል።</p>

<p>በኢታንግ መስመርም እንዲሁ በአንድ የነጋዴ መኪና ላይ በተከፈተ ተኩስ 4 የንዌር ብሔረሰቦች ሲሞቱ 4 ደግሞ ከፍተኛ ጉዳት የደረሰባቸው መሆኑ ታውቋል።</p>

<p>በዚሁ መኪና ላይ ተሳፍረው ከነበሩ ከሌላ ክልል ለሥራ የሄዱና የዞኑ ፋይናስ ቢሮ ሠራተኛ የሆኑት አቶ አልጅራ ሙስጠፋና ወ/ት ሙሉ ጌታቸው የተባሉ ግለሰቦችም ጋምቤላ ሆስፒታል ገብተው ህክምና በመከታተል ላይ እንደሚገኙ ከሆስፒታሉ የተገኘው መረጃ ያመለክታል።</p>

<p>በአካባቢው የተፈጠረውን የብሔረሰቦች ግጭት ለማስወገድ መንግሥት ከፍተኛ ትኩረት በመስጠት ከክልሉ መንግሥት ጋር በመተባበር አስቸኳይ እልባት ካላበጀለት ችግሩ ወደ ከፋ የእርስ በርስ ግጭት ሊያመራ እንደሚችል የጠቆሙት አቶ ቦል ሉዋል ሕብረተሰቡም ከመንግሥት ጐን በመቆም ለሠላም እንዲተጋ ጥሪ አቅርበዋል።</p>

<p>ቀደም ሲል በተከሰተው የብሔረሰቦች የእርስ በርስ ግጭት ሳቢያ ከመኖሪያ ቀያቸው ለተፈናቀሉ ወገኖች የክልሉ አደጋ መከላከልና ሠራተኛ ማህበራዊ ጉዳይ ቢሮ የስንዴ ዕደላ ማድረጉንም አቶ ኡኛንጐ ኡቦንግ የቢሮው ተወካይ ለተባባሪ ሪፖርተራችን ገልፀዋል።</p>

<p>በተፈጠረው ያልተጠበቀ ሁኔታ በጋምቤላ ከተማ የሚኖሩ ስማቸው እንዳይገለጽ የፈለጉ አንዳንድ የመንግሥት ሠራተኞች ስራቸውን በእርጋታ እንዲያከናውኑ ሁኔታው ያለመረጋጋት እንደፈጠረባቸው አውስተው መንግስት የተከሰተውን ሁኔታ በቁጥጥር ሥር በማዋል ህይወታቸውን ከሥጋት እንዲታገዷቸው አሳስበዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሐምሌ 20 ቀን 1994</a></p>

</body>
</html>	














