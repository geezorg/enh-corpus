<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተሻሻለው የአ.አ ከተማ ቻርተር እንደገና እንዲሻሻል ለፓርላማ ቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተሻሻለው የአ.አ ከተማ ቻርተር እንደገና እንዲሻሻል ለፓርላማ ቀረበ</h2>


<p>የተሻሻለው የአዲስ አበባ ከተማ ቻርተር አዋጅ ቁጥር 301/1996 የባልና የሚስትነት፣ ሞግዚትነት የምስክር ወረቀት ለማግኘት የሚቀርቡ አቤቱታትዎች የከፍተኛ ፍርድ ቤት የዳኝነት ሥልጣን ሆነው ተለይተው ባለመቀመጣቸው ኅብረተሰቡ ከአሁን በፊት አጋጥሞት በማያውቅ ሁኔታ ለከፍተኛ እንግልት እና ተጨማሪ ወጪ በመዳረጉ አዋጁ እንዲሻሻል ተጠየቀ። </p>

<p>ሰሞኑን ለሕዝብ ተወካዮች ምክር ቤት ከቀረበው ረቂቅ ሕግ ማብራሪያ ለመረዳት እንደተቻለው የፌዴራል ፍርድ ቤቶች ያላቸውን ሥልጣን በማይነካ መልኩ አዋጁ ካልተሻሻለ የፖሊስን ሥራ ቅልጥፍናና ውጤታማነት ይጐዳል።</p>

<p>በቻርተሩ አዋጅ አንቀጽ 41 ንዑስ አንቀጽ (2) (ሐ) መሰረት የከተማው ፍርድ ቤት የጊዜ ቀጠሮ እና የዋስትና ጉዳዮችን የሚያይ መሆኑ ተደንግጓል ያለው የረቂቅ አዋጁ ማብራሪያ ሆኖም ከወንጀል ምርመራ ጋር በተያያዘ ፖሊስ የሚያቀርባቸው ሌሎች አቤቱታዎች ማለትም የምርመራ እና የመያዣ ትዕዛዝ እንዲሁም የእምነት ቃል የመቀበል ጥያቄዎች ለዚህ ፍርድ ቤት ተለይተው ባለመሰጠታቸው ተመሳሳይነት ላላቸው የምርመራ ሂደት ጉዳዮች ፖሊስ ሁለት ፍርድ ቤቶች ለመሄድ ተገድዷል ብሏል።</p>

<p>በከተማው ፍርድ ቤት የዳኝነት ሥልጣን ሥር የሚወድቁ ጉዳዮች በፌዴራል ፍርድ ቤቶች መታየታቸው እንዲቀጥል ቻርተሩ ሲደነግግ በሌላ በኩል በከተማ ነክ ጉዳዮች ፍርድ ቤት ይታዩ የነበሩና በአዋጁ በአዲስ አበባ ፍርድ ቤት የዳኝነት ሥልጣን ሥር የማይወድቁ ጉዳዮችን በተመለከተ አዋጁ በዝምታ አልፎታል ሲል አስታውቋል።</p>

<p>በከተማ ነክ ፍ/ቤት ይታዩ የነበሩና በተሻሻለው ቻርተር በአዲስ አበባ ከተማ ፍርድ ቤቶች የዳኝነት ሥልጣን ሥር የማይወድቁ ጉዳዮች ላይ ህግ አውጭው ምንም ባለማለቱ መዝገቦችን መርምሮ ለመወሰንም ሆነ ወደ ፌዴራል ፍ/ቤቶች ለማዛወር አለመቻሉን ጠቁሞ አንዳንድ ችሎቶችም ጉዳዮቹን በፍርድ ቤቱ ሥልጣን ሥር አይወድቁም በሚል መዝገቦች እየተዘጉ ይገኛሉ ሲል ገልጿል።</p>

<p>አዋጁ ችግሩን ሊፈታ በሚችል መልኩ ይሻሻል ያለው የከተማው አስተዳደር «እነዚህ ጉዳዮች በከተማው ፍ/ቤት መታየት እንዲቀጥሉ የሚያስችል መሸጋገሪያ ድንጋጌ በማሻሻል አዋጁ ሊቀመጥ ይገባል» ብሏል።</p>


<p class="align-center"><a href="/Gazettas/Nation/info/Nation.sera.html">ከኔሽን ሰኔ 12 ቀን 1996</a></p>

</body>
</html>	
