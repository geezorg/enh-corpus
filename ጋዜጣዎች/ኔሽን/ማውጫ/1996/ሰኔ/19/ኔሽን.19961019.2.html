<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢነጋማ በወረቀት ላይ የተደረገውን የዋጋ ጭማሪ ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢነጋማ በወረቀት ላይ የተደረገውን የዋጋ ጭማሪ ተቃወመ</h2>


<p>በቅርቡ በወረቀት ዋጋ ላይ በተደረገው ጭማሪ የግል ጋዜጦች የሽያጭ ዋጋ እንዲያሻቅብ የሚያደርግ በመሆኑና በዚህም ምክንያት በርካታ የግል ፕረሶች የማህተም አቅም ስለሚያንሳቸው ከገበያ ውጭ የሚያደርግ በመሆኑ ጭማሪውን አጥብቆ እንደሚቃወም የኢትዮጵያ ነፃ ጋዜጠኞች ማኅበር (ኢነጋማ) ባወጣው መግለጫ አስታወቀ።</p>

<p>ለዲሞክራሲያዊ ባህል መጎልበት ለሃገሪቱ ኢኮኖሚያዊና ማኅበራዊ ለውጥ መሻሻል በአጠቃላይ ለሕግ የበላይነትና ለሰብዓዊ መብት ከበሬታ የግሉ ሚዲያ ከሚጫወተው ሚና አንፃር የወረቀት ዋጋ መወደድ የተጠቀሱትን ልዕልናዎች ለማስፈን የሚደረገውን ጉዞ ያዳክማል ያለው መግለጫው የጋዜጦች ዋጋ በጨመረ ቁጥር ሕዝቡ የመግዛት አቅሙ እየተዳከመ ስለሚሄድ አማራጭ ሚዲያዎች የማግኘት እድሉ እንደሚጠብ አስምሮበታል። ሕዝቡ በሰፈረው መረጃ የማግኘት አቅሙ እንዲሰፋ በአንዳንድ ሀገሮች እንደሚደረገው በዕውቀትና በመረጃ ስርጭት ለሚያስተላልፉ የሕትመት ውጤቶች ላይ መንግሥት ድጎማ በማድረግ ሃሳብ የመቀበልና የማሰራጨት ሂደት በመላው ሀገሪቱ እንዲስፋፋ ማገዝ አለበት የሚል ጠንካራ እምነት ኢነጋማ እንዳለው መግለጫው አመልክቶ ስለዚህም ማኅበር ጭማሪውን በግሉ ፕሬስ ላይ የተረጋገተ አደጋ አድርጎ ይመለከተዋል ብሏል።</p>

<p>«በአሁኑ ወቅት አንዳንድ ጋዜጦች ዋጋቸው ጨምሯል። ሌሎች ደግሞ የማሳተሚያ አቅም ስለሚያንሳቸው ከገበያ የመውጣት እድላቸው የሰፋ ነው። ኢነጋማ የወረቀት ዋጋ ጭማሪው እጅጉን አሳሳቢ በመሆኑ የግሉን ፕሬስን ስለሚያዳክመው የሚመለከተው መንግስታዊ አካል በወረቀት ዋጋ ላይ የተደረገውን ጭማሪ በማንሳት እንደሌሎች የኢኮኖሚ ዘርፎች ለህትመቱ ዘርፍም መንግስት ድጎማ በማድረግ የጋዜጣ መሸጫና ማሳተሚያ ዋጋ ቀድሞ በነበረበት ደረጃ እንዲስተካከል ኢነጋማ ጥሪውን ያቀርባል። የሚመለከታቸው መንግስታዊ አካላት ልዩ ትኩረት እንዲሰጡት ሌሎችም መንግስታዊ ያልሆኑ ድርጅቶችና ሲቪክ ተቋማት የጋዜጠኛ ማኅበራት ድምፃቸውን እንዲያሰሙ እንጠይቃለን» በማለት ማኅበሩ መግለጫውን አጠቃሏል።</p>


<p class="align-center"><a href="/Gazettas/Nation/info/Nation.sera.html">ከኔሽን ሰኔ 19 ቀን 1996</a></p>

</body>
</html>	
