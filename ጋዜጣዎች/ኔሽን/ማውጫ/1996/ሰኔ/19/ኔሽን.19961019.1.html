<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማውን ጨምሮ በርካታ መሥሪያ ቤቶች የጠየቁት በጀት አልተፈቀደላቸውም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፓርላማውን ጨምሮ በርካታ መሥሪያ ቤቶች የጠየቁት በጀት አልተፈቀደላቸውም</h2>


<p>የሕዝብ ተወካዮች ምክር ቤት፣ ጠቅላይ ፍርድ ቤት እና የፌዴራሉ የሥነ ምግባርና ፀረ ሙስና ኮሚሽንን እንዲሁም የምርጫ ቦርድን ጨምሮ በርካታ መሥሪያ ቤቶች የጠየቁትን ያህል በጀት ለ1997 አለማግኘታቸውን የፌዴራሉ መንግሥት የ1997 በጀት ዓመት ረቂቅ አዋጅ አመለከተ።</p>

<p>ሰሞኑን ለፓርላማው የቀረበው 1997 የፌዴራሉ መንግሥት በጀት ረቂቅ አዋጅ ማብራሪያ እንደሚያመለክተው ፓርላማውን ጨምሮ በርካታ መሥሪያ ቤቶች ለመንግስት ሥራ ማከናወኛ የጠየቁት በጀት አልተፈቀደላቸውም።</p>

<p>የሕዝብ ተወካዮች ምክር ቤት ለቀጣዩ በጀት ዓመት ለመሥራት በእቅድ ለያዛቸው የሥራ ፕሮግራሞች ማስፈፀሚያ 48 ሚሊዮን 347 ሺህ 700 ብር በጀት የጠየቀ ሲሆን የፈቀደለትና በረቂቁ የተካተተው ደግሞ 26 ሚሊዮን 750ሺህ 600 ብቻ እንደሆነና ምክር ቤቱ በተለይ ለቋሚ ንብረቶች ግዢ ያቀረበው የ10 ሚሊዮን 26 ሺህ 300 ብር ጥያቄም «የተሽከርካሪ ግዢ ለመንግስት ተሽከርካሪ አጠቃቀም በሚሰጠው የፖሊሲ ውሳኔ መሠረት የሚታይ በመሆኑ» ሳይደገፍ ታልፏል ተብሏል።</p>

<p>የፌዴሬሽን ምክር ቤት በበኩሉ ለበጀት ዓመቱ 8 ሚሊዮን 133 ሺህ 300 ብር እንዲሰጠው የጠየቀ ሲሆን 3 ሚሊዮን 36 ሺህ 400 ብር ብቻ እንደተፈቀደለት ከቀረበው ረቂቅ ለመረዳት ተችሏል።</p>

<p>የምርጫ ቦርድ በበኩሉ ለ1997 በጀት ዓመት ለ3ተኛ ጊዜ በመላ ሀገሪቱ የሚካሄደውን የህዝብ ተወካዮች እና የክልል ምክር ቤቶች አባላትን ምርጫ ለማደራጀት፣ ለማስተባበርና ለማስፈፀም ዕቅድና ፕሮግራም መያዙን ተቅሶ 50 ሚሊዮን 577 ሺህ 100 ብር እንዲሰጠው የጠየቀ ቢሆንም 34 ሚሊዮን 123 ሺህ 400 ብር ብቻ ተፈቅዶለታል።</p>

<p>የፌዴራሉ ጠቅላይ ፍርድ ቤት የፍርድ ቤቶችን አገልግሎት ለማሻሻልና የፍትሕ አሰጣጥ ሥርአቱን ቀልጣፋና አስተማማኝ እንዲሆን ለማድረግ በዘመናዊ ዘዴዎችና መሣሪያዎች ለመስራት፣ የተጀመረውን የፍርድ አካሄድ ለማጠናከር እና ለመሳሰሉት ዋና ዋና ተግባሮቹ በድምሩ 56 ሚሊዮን 844 ሺህ 200 ብር እንዲፈቀድለት ጥያቄ አቅርቧል። ይሁንና ያቀረበው ጥያቄ ከታየ በኋላ 20 ሚሊዮን 265 ሺህ 700 ብቻ ብቻ እንዲሰጠው የውሳኔ ሃሣብ ቀርቧል። ሆኖም ግን ይህ የውሳኔ ሃሳብ ፍርድ ቤቱ አምና ከተፈቀደለት 15 ሚሊዮን 632 ሺህ 300 ብር ጋር ሲነፃፀር የ4 ሚሊዮን 633 ሺህ 400 ብር ጭማሪ አለው።</p>

<p>የፌዴራሉ የሥነ ምግባርና የፀረ ሙስና ኮሚሽን በመንግስት የተሰጠውን ኃላፊነትና ተግባር ለመውጣት ሙስናን ለመከላከል፣ በማጋለጥና በመመርመር ተገቢና ሕጋዊ እርምጃዎች እንዲወሰዱና መልካም ሥነ ምግባር በመንግሥታዊ፣ መንግሥታዊ ባልሆኑ ድርጅቶች በኅብረተሰቡ ዘንድ እንዲሰፍን ለማስቻል እንዲረዳው ለቀጣዩ በጀት ዓመት 19 ሚሊዮን 333 ሺህ 200 ብር ጠይቋል። ይሁንና በረቂቁ የተፈቀደለት አምና ከተሰጠው 8 ሚሊዮን 626 ሺህ 400 ብር ያነሰና 8 ሚሊዮን 906 ሺህ 300 ብር ብቻ ነው።</p>

<p>የሃገር መከላከያ ሚኒስቴር የጠየቀው 3 ቢሊዮን ብር እንዳለ ተሰጥቶታል። የመከላከያ በጀት አምናም 3 ቢሊዮን ብር ነበር። የማስታወቂያ ሚኒስቴር የመንግስት ፖሊሲዎችን ሕጎችንና የእቅዶችን አፈጻጸም ለሃገሪቱና ለመላው ዓለም ማኅበረሰብ ግንዛቤ ማስጨበጥ እንደሚፈልግ ገልጾ ለመጪው ዓመት ተግባሩም 8 ሚሊዮን 375 ሺህ 800 ብር እንዲሰጠው ጠይቋል። ሆኖም ረቂቁን ያዘጋጀው አካል ከአምና በጀቱ 5 ሚሊዮን 214 ሺህ 300 ብር ያነሰውን 3 ሚሊዮን 988 ሺህ ብር ብቻ እንዲሰጠው የውሳኔ ሃሣቡን አቅርቧል።</p>


<p class="align-center"><a href="/Gazettas/Nation/info/Nation.sera.html">ከኔሽን ሰኔ 19 ቀን 1996</a></p>

</body>
</html>	
