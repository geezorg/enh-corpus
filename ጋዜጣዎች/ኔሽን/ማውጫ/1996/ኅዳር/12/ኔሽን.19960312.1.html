<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዜግነት መታወቂያ ሊሰጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የዜግነት መታወቂያ ሊሰጥ ነው</h2>


<p>እስከዛሬ ድረስ ያልነበረና ለእያንዳንዱ ኢትዮጵያዊ የዜግነቱ መለያ የሆነ የመታወቂያ ካርድ ለመስጠት መታቀዱን የደህንነት ኢሚግሬሽንና ስደተኞች ባለሥልጣን ከፍተኛ የሥራ ኃላፊዎች አመለከቱ።</p>

<p>የሕዝብ ተወካዮች ምክር ቤት የውጭ መከላከያና ደህንነት ቋሚ ኮሚቴ በዜግነት ረቂቅ አዋጅ ላይየህዝብ አስተያየት መቀበያ መድረክ ትላንት ባዘጋጀበት ወቅት የኢሚግሬሽንና ስደተኞች ዋና መምሪያ ዳይሬክተር አቶ ግርማ ባልቻ እንደገለፁት ለእያንዳንዱ ዜጋ የዜግነት ምስክር ወረቀት የሚሰጠው በባለሥልጣኑና ባለሥልጣኑ ውክልና በሚሰጣቸው የአካባቢ መሥሪያ ቤቶች ነው።</p>

<p>ቀደም ሲል ለዜጎች የሚሰጠው መታወቂያ በቀበሌአቸው ነዋሪ መሆናቸውን የሚያረጋግጥ ብቻ ነበር የሚሉት የመምሪያው የአደረጃጀትና አሠራር ዘዴዎች አገልግሎት ኃላፊ አቶ ዳምጠው ዘለቀ በየአካባቢው የሚኖሩ ዜጎች የሚሰጣቸው የቀበሌ መታወቂያ የዜግነት ማረጋገጫ ሰነድ ባለመሆኑ እያንዳንዱ ዜጋ የዜግነት ማረጋገጫ እንዲሰጠው እንደሚደረግ በተለይ ለኔሽን ጋዜጣ ገልፀዋል።</p>

<p>ፓስፖርት የዓለም አቀፍ መጓጓዣ እንጂ የዜግነት ማረጋገጫ ሊሆን አይችልም የሚሉት ኅላፊው እያንዳንዱ ኢትዮጵያዊ የዜግነቱ ማረጋገጫ የሆነውን የመታወቂያ ካርድ መቀበል መብቱ መሆኑን ጠቁመው ለዚህ (ኛቲኦናል እዽ ጫርድ) ተዘጋጅቶ በመሥሪያ ቤታቸው እና መሥሪያ ቤታቸው ውክልና በሚሰጣቸው መስሪያ ቤቶች አማካኝነት ተግባራዊ እንደሚደረግ አመልክተዋል።</p>

<p>ቀደም ሲል በነበረው ሕግ "ማነው ኢትዮጵያዊ?" ለሚለውና "የኢትዮጵያ ዜግነት እንዴት ይገኛል? ለሚለው ጥያቄ በቂ ምላሽ ማግኘት አይቻልም ነበር ያሉት ኅላፊዎቹ በአሁኑ ረቂቅ አዋጅ ሁሉም ጥያቄዎች ምላሽ እንዲያገኙ መደረጉን አብራርተዋል።</p>

<p>አንድ የውጭ ሃገር ዜግነት ያለው ሰው ኢትዮጵያዊ ዜግነት ለመያዝ መኖሪያውን ኢትዮጵያ ውስጥ ማድረግ አለበት በሚል የተቀመጠው አንቀጽ እንዲብራራላቸው የጠየቁት ተወያዮቹ አንድ ሰው በፈለገው ሃገር እየኖረ የኢትዮያን ዜግነት ቢጠይቅ የማይሰጥበት ምክንያት ምን እንደሆነ እንዲብራራላቸው ጠይቀዋል። ለጥያቄውም ባለሥልጣናቱ በሰጡት ገለጻ "አንድ የውጭ ሰው ኢትዮጵያ ውስጥ መኖር አለብህ የሚባለው በሌላ ሃገር እንዳይንቀሳቀስ ለማለት ሳይሆን በመብት አተረጉአጎም ረገድ አሻሚ የሆኑ ነገሮች እንዳይከሰቱ ለመከላከል ነው" ብለዋል።</p>

<p>በረቂቅ አዋጁ የጥምር ዜግነት ስለተከለከለበት ሁኔታ እንዲያስረዱ የተጠየቁት ባለሥልጣኑ "ጥምር ዜግነት ለሁሉም ቢፈቀድ ምን ችግር አለው? ምንስ ሊያጋጥመን ይችላል የሚለውን አይተነዋል። የጥምር ዜግነትና የሃገሮቹ ግንኙነት በቀላል የሚታይ አይደለም። ሃገሩ ዜጋውን የመጠበቅ ግዴታ አለበት። ዜጋውም ሃገሩን የመርዳትና የመጠበቅ ኃላፊነት አለበት። ጥምር ዜግነት መፈቀድ እንደጥሩ ምሣሌ አይቆጠርም። አሜሪካኖች ጥምር ዜግነትን ይፈቅዳሉ፤ ነገር ግን እንደ ፖሊሲ አልያዙትም። ሆኖም ጥምር ዜግነት ለሰጡት ሰው ታማኝነቱን ማረጋገጥ አለባቸው። ታማኝነቱን ካላሳየም አይታገሉትም። እርምጃ ይወስዱበታል" በማለት አብራርተዋል።</p>

<p>ባል ወይም ሚስት ኢትዮጵያዊ ከሆነ ኢትዮጵያዊ ዜግነት ለልጁ ይሰጠዋል የሚሉት ባለስልጣናቱ በድንበር አካባቢ ያሉ ኢትዮጵያዊያን እንዴት ይለያዩ ለሚለውም ሲመልሱ "ለዜጋ መለያ በድንበር አካባቢ ብቻ ሳይሆን በሁሉም አካባቢዎች ወረቀትም መያዝ ይኖርበታል" በማለት አስረድተዋል። የምክር ቤቱ አባላት በበኩላቸው አንድ ህፃን ልጅ በሚወለድበት ወቅት በሃገራዊ ክብር መዝገብ ላይ ስሙ እንዲሰፍር ካልተደረገ ዜግነቱን ለመለየት አስቸጋሪ እንደሚሆን ያላቸውን ጥርጣሬ ገልፀዋል።</p>

<p>የዜግነት መታወቂያ የሚያገኘው ዕድሜው ከ18 ዓመት በላይ የሆነ ማንኛውም ዜጋ እንደሆነ የተብራራ ሲሆን ህፃናትም ቢሆኑ በቤተሰቦቻቸው የዜግነት መታወቂያ ላይ በየወቅቱ ስማቸው እንዲሰፍር እንደሚደረግ ከባለሥጣናቱ ገለፃ ለመረዳት ተችሏል።</p>

<p>አንድ ኢትዮጵያዊ ዜግነቱን በመለወጥ ኢትዮጵያዊነቱን በግልፅ ትቻለሁ ሲል ወይም የጥምር ዜግነት ባለቤት ሊሆን የቻለበት ሁኔታ ተፈጥሮ በኢትዮጵያዊነቱ ብቻ ለመቀጠል ባይመርጥ ዜግነቱን እንደተወ ተቆጥሮ ኢትዮጵያዊነቱን ያጣል ተብሏል። ህፃናቱ በሌሎች ሃገሮች እንደዜጋ ቢቆጠሩም የኢትዮጵያ መንግሥትም እንደዜጓቹ እንደሚቆጥራቸው ተመልክቷል።</p>

<p>የኢትዮጵያ ዜግነት የሚገኘው ከኢትዮጵያዊያን በመወለድና በቅብአት በሕግ በሚሰጥ ዜግነት እንደሆነ የተብራራ ሲሆን የኢትዮጵያ ዜግነት እንዲሰጠው የሚጠይቅ ማንኛውም ለአካለ መጠን የደረሰ ሰው በአዋጁ የተቀመጠውን ቃለ መሃላ በመፈፀም ዜግነት እንዲሰጠው እንደሚደረግ ተብራርቷል።</p>

<p>በረቂቁ አዋጁ አንድ ኢትዮጵያዊ ዜጋ ለሌላ መንግሥት ተላልፎ እንደማይሰጥ የተደነገገ ሲሆን እንደዚሁም ማንኛውም ዜጋ ዜግነቱን የመለወጥ መብቱ እንደተጠበቀ መሆኑ ተደንግጓል። እንዲሁም አንድ ዜጋ በዚሁ አዋጅ አንቀጽ 19 ወይም 20 ላይ በተደነገጉ መሰረት ኢትዮጵያዊ ዜግነቱን ካላጣ በስተቀር በማንኛውም መንግሥታዊ አካል ውሳኔ ዜግነቱን እንደማይገፈፍም አዋጁ በግልፅ አስፍሯል።</p>

<p>በረቂቅ አዋጁ የኤርትራዊያን ጉዳይ በምን መልኩ ይታያል ተብለው የተጠየቁት ባለሥልጣናቱ የኤርትራዊያን ጉዳይ የአንድ ሃገር መንግሥት በሚያወጣው ህግ የሚፈታ ሳይሆን ሁለቱ ሀአገሮች ተስማምተው በሚደርሱበት መደምደሚያ የሚፈታ ሊሆን እንደሚችል አስረድተዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ህዳር 12 ቀን 1996</a></p>

</body>
</html>	
