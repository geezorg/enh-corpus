<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለወባው ችግር መባባስ የስፖርተኞቻችን የጥንቃቄ ጉድለት ምክንያት መሆኑ ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለወባው ችግር መባባስ የስፖርተኞቻችን የጥንቃቄ ጉድለት ምክንያት መሆኑ ተገለፀ</h2>


<p>በቅርቡ በናይጄሪያ ርዕሰ ከተማ አቡጃ በተካሄደው 8ኛው የመላው አፍሪካ ጨዋታዎች ላይ ተሳታፊ ከነበረው የኢትዮጵያ ቡድን አባላት በርካቶች በወባ ተጠቅተው ለከባድና ቀላል ሕመም ሲጋለጡ የ400 ሜትር ሯጯ ርብቃ ጨናሽ ባለፈው ሣምንት ህይወቷ አልፏል። </p>

<p>በዚህም የተነሳ ለችግሩ መከሰት በዋነኛነት ጉዳዩ የሚመለከታቸው የመንግሥት ባለሥልጣናት አስፈላጊውን ትኩረት ያለመስጠታቸው በዋነኛ ምክንያትነት የቀረበ ሲሆን ከጉዳዩ ጋር ቀጥተኛ ግንኙነት ያላቸው የሕክምና ባለሙያዎች እንዳባባሰው አስታውቀዋል።</p>

<p>የኢትዮጵያ ቡድን የሕክምና ኃላፊ ዶ/ር አያሌው ጥላሁን በልዑካኑ ላይ የተከሰተውን ችግር አስመልክቶ ላቀረብንላቸው ጥያቄ "ቡድኑ ወደ ናይጄሪያ ከመጓዙ በፊት አዘጋጆቹ በሃገሪቱ ያሉትን የጤና ችግሮች እንዲያሳውቁ በተደጋጋሚ በፋክስ ጥያቄ ብናቀርብላቸው ምላሽ ሊሰጡን አልቻሉም" በማለት የችግሩን መጀመሪያ ገልጸው ጥቁር አንበሳ ሆስፒታል ከሚገኘው ዓለም አቀፍ የክትባት ማዕከል ባገኙት መረጃ መሠረት የቢጫ ወባ እና የማጅራት ገትር ክትባቶችን ሙሉ ልዑካኑ መውሰዱን አስታውቀዋል።</p>

<p>ይሁንና በአቡጃ ወባ ከዓመት ዓመት የማይጠፋ ችግር በመሆኑ ናይጄሪያ አስፈላጊውን ሁሉ የሕክምና ፋሲሊቲዎችን አሰናድታ ልዑካኖቿን ለማስተናገድ መሞከሯን ዶክተር አያሌው ጥላሁን ገልፀው የተከሰተው ችግር ግን ከአቅም በላይ በመሆኑ ለከፋ ችግር መጋለጣቸውን "የሃገሪቱ የአየር የሚለዋወጥ ነው። ከሙቀት ወደ ከፍተኛ ዝናብ እንዲሁም ወደ ንፋስ የሚለወጥበት ፍጥነት በስፖርተኞቻችን ላይ ከፍተኛ ደረቅ ሳል እና የጉሮሮ መከርከር በማስከተሉ ሳርስ የገባ መስሎን ስጋት አድሮብን ነበር" በማለት የስጋቱን ስፋት ለመጠቆም ሞክረው በርካቶች በምግብ መመረዝ መታመማቸውና በተቅማጥ መያዛቸው የሕክምና ሂደቱን አስቸጋሪ እንዳደረገው አስታውቀዋል።</p>

<p>ዶ/ር አያሌው ጥላሁን የኢትዮጵያ ቡድን አስፈላጊውን የመከላከያ መሰናዶውን አጠናቆ ከተጓዘ በኋላ ይህን መሰሉ ችግር ለምን ሊከሰትበት እንደቻለ ሊያስረዱ በዋነኛነት ስፖርተኞቹ ምግብ ይዘው ወደ መኝታ ክፍላቸው መምጣታቸውና ምግቡ በሙቀቱ የተነሳ ቶሎ ስለሚበላሽ መሆኑን ተናግረዋል። ይህንንም ለማረም ፈጣን እርምጃ መወሰዱን ገልፀው በስፖርተኞቹ በኩል የታየው የንፁህና ጉድለት ግን የተፈለገውን ያህል ውጤት ለማምጣት ማስቸገሩን "ስፖርተኞቻችን ቁጥራቸው ከመብዛቱና አብዛኞዎቹ በዕድሜያቸው በጣም ለጋ ከመሆናቸው ጋር ንጽሕናቸውን የመጠበቅ ችግር ተስተውሎ ነበር። ይህ በሃገሪቱ ካለው ፈጣን የአየር ንብረት ለውጥና ሙቀት ጋር ታግዞ ችግሩን አባብሶታል" በማለት ገልፀዋል።</p>

<p>በመጨረሻም በአትሌቶች ላይ የከፋ ጉዳት እንዳይደርስ ሁሉም ስፖርተኞች ከናይጄሪያ መልስ ማንኛውም ዓይነት የሕመም ስሜት ከተሰማቸው በፍጥነት ከእርሳቸው ጋር ግንኙነት መፍጠር እንደሚችሉ የገለፁት ዶ/ር አያሌው ጥላሁን ከዚህ በኋላ ይህን መሰሉ ተመሳሳይ ችግር እንዳይከሰት ከልዑካኑ ጋር ተመጣጣኝነት ያለው የሕክምና ቡድን ወደ ውድድር ስፍራዎች መጓዥ እንደሚኖርበትና ስፖርተኞቻችንም የአካል ብቃታቸውን ማጎልበትና ለንጽህና ትኩረት መስጠት እንደሚኖርባቸው አሳስበዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ህዳር 5 ቀን 1996</a></p>

</body>
</html>	














