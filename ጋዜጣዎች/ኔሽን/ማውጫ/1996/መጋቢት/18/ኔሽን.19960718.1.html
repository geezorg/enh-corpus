<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ ለፌዴሬሽኑ ችግር የመጨረሻ እልባት ሰጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ ለፌዴሬሽኑ ችግር የመጨረሻ እልባት ሰጠ</h2>




<p>ከሁለት ሣምንት በፊት አዲስ አበባ በመምጣት በእግር ኳሱ ዙሪያ ከመንግሥት ባለሥልጣናትና ከተለያዩ አካላት ጋር ውይይት ያደረጉት የፊፋ ልዑካን ቡድን አባላት ባቀረቡት ሪፖርት መሠረት የኖርማላዩዜሽን ኮሚቴውን ዶ/ር አሸብር ወ/ጊዮርጊስ በሊቀመንበርነት እንዲመሩ መወሰኑ በሳምንቱ አጋማሽ በተላከ ፋክስ መልዕክት አስታወቀ።</p>

<p>የፊፋ ሥራ አስፈፃሚ ኮሚቴ ከልዑካን ቡድኑ ባገኘው መረጃ መሰረት ላለፉት በርካታ ወራት ሲያወዛግብ ለነበረው የኢትዮጵያ እግር ኳስ ፌዴሬሽን አመራር ችግር የመጨረሻ እልባት ሰጧል። በዚህ የፊፋ ውሳኔ ቀድሞ ባስተላለፈው ትዕዛዝ መሠረት ኖርማላይዜሽን ኮሚቴ ዶ/ር አሸብር ወ/ጊዮርጊስ በሊቀመንበርነት እንዲመሩት ሲወስን የፌዴሬሽኑ ፕሬዚዳንት በመሆን ለወራት ሲያገለግሉ የነበሩትን አቶ ተዘራ ወዳጆን በምክትልነት መርጧቸዋል።</p>

<p>የፊፋ ሥራ አስፈፃሚ ኮሚቴ ያስተላለፈው ይህን ውሳኔ ሚኒስትር መሥሪያ ቤቱ በፍጥነት ተግባራዊ እንዲያደርግ የሚያዝ ሲሆን ይኽ የማይሆን ከሆነ ግን ቅጣት የማይቀር መሆኑን አስገንዝቧል።</p>

<p>ፊፋ ያስተላለፈው ይኸ ውሳኔ የሁለቱም ወገኖችን ጥያቄ ከግምት ውስጥ ያስገባ እና የሃገሪቱን ጥቅም መሰረት ያደረገ መሆኑን አንዳንድ ወገኖች የጠቆሙ ሲሆን ከዚህ በኋላም ኖርማላይዜሽን ኮሚቴው ሥራውን በአግባቡና በፍጥነት እንዲሰራ ሁሉም ወገኖች ቀና መንገድ ማመቻቸት እንደሚጠበቅባቸውና ኢትዮጵያ ከፊፋ ጋር ያላት የጠበቀ ግንኙነት ተጠናክሮ እንዲዘልቅ አሳስበዋል።</p>

<p>በተያያዘ ዜና በአቴንስ ኦሊምፒክ ማጣሪያ ለማለፍ አፋፍ ላይ የደረሰው የኢትዮጵያ ኦሊምፒክ ቡድን ዛሬ ከዑጋንዳ አቻው ጋር ለሚያደርገው ወሳኝ የማጣሪያ ጨዋታ የሞራል ድጋፍ ለማድረግ ዶ/ር አሸብር ወ/ጊዮርጊስ ትናንት ወደ ካምፓላ መጓዛቸው ታውቋል።</p>


<p class="align-center"><a href="/Gazettas/Nation/info/Nation.sera.html">ከኔሽን መጋቢት 18 ቀን 1996</a></p>

</body>
</html>	














