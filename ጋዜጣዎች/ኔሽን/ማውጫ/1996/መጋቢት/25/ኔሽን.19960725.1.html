<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ከተማ በአብዛኛው "የበሰበሰና ያረጀ" ተብሎ ተፈረጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባ ከተማ በአብዛኛው "የበሰበሰና ያረጀ" ተብሎ ተፈረጀ</h2>


<p>በአዲስ አበባ የመጠለያና የመኖሪያ ቤቶች እጦት በከፍተኛ ደረጃ መስፋፋቱንና ከከተማዋ 2/3ኛ ክፍልም የበሰበሰና ያረጀ አካባቢ ተብሎ የሚፈረጅ ነው ሲሊ ከንቲባ አርከበ ዕቁባይ ለተወካዮች ም/ቤት ባቀረቡት ሪፖርት ላይ አስታወቁ።</p>

<p>ከንቲባው ከትላንት በስቲያ ለሕዝብ ተወካዮች ምክር ቤት የአዲስ አበባ ከተማ ጊዜያዊ አስተዳደርን የአንድ ዓመት የሥራ አፈፃፀም ሪፖርት ባቀረቡት ወቅት እንዳመለከቱት ከ250 ሺህ ቤቶች በላይ የከተማዋ ነዋሪ በቤት እጥረት መቸገሩንና ካለው የስድስት በመቶ የሕዝብ ብዛት ዕድገት አንፃርም ችግሩ እየተባባሰ መሄዱን ገልፀዋል። ከከተማዋ አመሰራረት ጀምሮ በከተማ ፕላን ላይ ያልተመሰረተው የከተማዋ እድገት ከድህነቱ ጋር ተዳምሮ 2/3ኛ የከተማዋ ክፍሎች የበሰበሱና ያረጁ ተብለው ከመፈረጁ ደረጃ ላይ መድረሳቸውን በሪፖርታቸው አመልክተዋል።</p>

<p>ከአዲስ አበባ ነዋሪዎች መካከል 51 ከመቶ ከድህነት ወለል በታች እንደሆነ አቶ አርከበ ጠቁመው በፍፁም ድህነት ውስጥ የሚገኘውም ነዋሪ 30 ከመቶ እንደሚገመትና የሥራ አጥነት ችግርን ለመቀነስና ድህነትን ለማቃለልም የጥቃቅንና አነስተኛ ተቋማትን ማጠናከር ጊዜ የማይሰጠው ተግባር ነው ብለዋል።</p>

<p>የመኖሪያ ቤት እጥረትን ለማቃለልና ያረጀውን አካባቢ ለማሻሻል የቤቶች ልማት ፕሮግራምን ማስጀመርና የኅብረተሰብን መሰረት ያደረገ የአካባቢ ልማት ሥራዎችን ማጠናከር እንደሚገባ ጠቁመው ከዚህም በተጨማሪ ኢንቨስትመንትን ማስፋፋትና የከተማዋን መሰረተ ልማት የማሻሻል ሥራዎችንም አጠናክሮ ማካሄድ እንደሚገባ አስምረውበታል።</p>

<p>በአዲሱ የከተማዋ አስተዳደር መዋቅር መሰረት 47 መሥሪያ ቤቶች መደራጀታቸውን ያመለከቱት ከንቲባው በኃላፊነት ላይ ከተቀመጡም መካከል 20 በመቶ ሴቶች ሲሆኑ 60 ከመቶ የሚሆኑት ደግሞ የማስተርስ ዲግሪና ከዚያ በላይ የሥራ ልምድ ያላቸው እንደሆኑ አስታውቀዋል። የሠራተኛ ድልድል በተደረገበት ወቅት ከ6 ሺህ በላይ ሠራተኞችን ቅነሳ ማድረግ አስፈላጊ የሆነበትና ከዲፕሎማ በላይም የትምህርት ማስረጃ ያለው የባለሙያ እጥረት ያጋጠመበት ሁኔታ እንደነበር ጠቁመው በተደረገው የመለየት ሥራም 864 ሠራተኞች ለምደባ ብቁ ሆነው ባለመገኘታቸው ተሰናብተዋል ብለዋል። ለተሰናባቾችም ተገቢው መብታቸው እንዲጠበቅላቸው መደረጉንና በሕግ መጠየቅ ያለባቸውንም ሕግ ፊት ለማቅረብ ዝግጅት በመደረግ ላይ መሆኑን አመልክተዋል።</p>

<p>በአሁኑ ወቅት በመስተዳድሩ 28 ሺህ 770 ሠራተኞች ተደልድለው በሥራቸው ላይ እንደሚገኙ የጠቆሙት አቶ አርከበ ከነዚህ መካከል 1ሺህ 713 ዲግሪ ያላቸው ሲሆኑ 8 ሺህ 435 ደግሞ የዲፕሎማ ምሩቆች መሆናቸውንና ይሁንና አሁንም ከፍተኛ የባለሙያ እጥረት በማጋጠሙ አዲስ የዩኒቨርስቲ ምሩቃን ተመልምለውና ሥልጠና ወስደው እንዲመደቡ ተደርጓል፤ ድልድሉን ተከትሎም የደሞዝ ምደባም ተካሂዷል በማለት አብራርተዋል።</p>

<p>ቀደም ብለው የነበሩት 328 ቀበሌዎች ወደ 203 ሰፋ ብለው በአዲስ ቀበሌዎችና ክፍለ ከተማዎችን የተሻለ ብቃት ባለው አመራር ለማደራጀት በተደረገው ጥረት የክፍለ ከተማዎች ቋሚ ኮሚቴ አባላት ከክልሎች የተውጣጡና የተሻለ አቅም ያላቸውንም መሪዎች በመመደብ ፖለቲካዊ አመራር እየሰጡ መሆኑንም አስረድተዋል።</p>

<p>በአስተዳደሩ በተለያዩ አገልግሎቶችም አበረታች ለውጦች እየታዩ ናቸው ያሉት አቶ አርከበ በትራንስፖርት ባለሥልጣን ሙስናና ከፍተኛ እንግልት ይታይበት የነበረው የቦሎ እድሳትና የቴክኒክ ምርመራ ደረጃውን ጠብቆ በግል ተቋማት እንዲካሄድ በመደረጉ ቦሎ ከ15 እስከ 30 ደቂቃ የሚሰጥበትና የሙስና ቀዳዳ የጠበበበት ሁኔታ ይታያል በማለት ገልፀዋል። ከንቲባ አርከበ በመስተዳድሩ ዙሪያ የተከናወኑ ለውጦችን አስመልክቶም ገለፃ አድርገዋል።</p>

<p>የፈረቃ ትምህርትን ለማስቀረት የተሰራው ሥራ በጣም ውስን ሲሆን በአብዛኛዎቹ ትምህርት ቤቶችም ይኸው ያልተፈፀመ መሆኑን ገልፀው የፈረቃ ትምህርት ለማስቀረት ተጨማሪ መማሪያ ክፍሎችን ለመገንባት ኅብረተሰቡ እንዲተባበር ጠይቀዋል።</p>

<p>የመኖሪያ ቤት አቅርቦትን ለማሻሻል የተለያዩ ሥራዎች እየተሰሩ መሆኑንም አመልክተው በማኅበራት ለሚገነቡ 40 ሺህ የጋራ ቤቶች መገንቢያ መሬት ለማዘጋጀት በዓመቱ ዕቅድ ተይዞ በስድስት ወሩ ለ22 ሺህ የጋራ ቤቶች መሬት መዘጋጀቱን ገልፀዋል።</p>

<p>በአዲስ አበባ በተለይ በትምህርት ቤቶች የኤድ.አይ.ቪ ኤድስ ሻይረስ እየተስፋፋ ይገኛል ያሉት አቶ አርከበ ዕድሜአቸው ከ15 እስከ 24 ዓመት ከሆናቸው ወጣቶች መካከል በሻይረሱ የሚጠቁ ሴቶች ቁጥር ከወንዶቹ በሦስት እጥፍ መጨመሩን ጠቁመዋል። አደጋውን ለመከላከልም የተቀናጀ አጥጋቢ ሥራ አለመከናወኑንም ሳይጠቅሱ አላለፉም።</p>

<p>በከተማዋ የሚገኙ ሆስፒታሎች አብዛኛውን አልጋ የሚይዙት የኤድስ ህሙማን በመሆናቸው ሆስፒታሎች አገልግሎታቸውን ማሻሻል የማይችሉበት ሁኔታ እየፈጠረባቸው እንደሚገኝም አመልክተው ይህም ሥራ በመስተዳድሩ በኩል በቀጣይ ትኩረት የሚሰጠው አንዱና ዋነኛ ተግባር እንደሆነ አበራተዋል።</p>

<p>በከተማዋ በ1994 የነበረ የኮንዶም ስርጭት 11 ሚሊዮን 114 ሺህ 388 የነበረ ሲሆን በ1995 ዓ.ም ወደ 13 ሚሊዮን 261 ሺህ 509 ሲያድግ በያዝነው ዓመትም ወደ 7 ነጥብ 3 ሚሊዮን መድረሱን አስታውቀው የኮንዶም ስርጭቱን ማሳደግ ግምት የሚሰጠው ሥራ ሆኖ የአጠቃቀም ደረጃን ለማሻሻል የሚረዱ ጥናቶች ማድረግና የተለያዩ ትምህርቶችም መሰጠት አለበት ብለዋል። የሴት ኮንዶምን በስፋት ጥቅም ላይ በማዋል ረገድ ያሉትን ማነቆዎች የማቃለል ስራ መሠራት እንደሚኖርበትና ይኸውም በዕቅድ መያዝ እንደሚገባውም ተናግረዋል።</p>

<p>ባለፉት 12 ወራት የተፈፀሙ ወንጀሎችን በሚመለከት ማብራሪያ የሰጡት አቶ አርከበ ድብደባና አካል ማጉደል 38 ሺህ 190፣ ልዩ ልዩ ማኅበራዊ ነክ ወንጀሊች 19 ሺህ 135፣ ደንብ መተላለፍ 1 ሺህ 224፣ እምነት ማጉደል 3 ሺህ 281 እና ማታለልና ማጭበርበር 3 ሺህ 458 ወንጀሎች መፈፀማቸውን አስረድተዋል። በሪፖርቱ ወቅት ከሕዝብ እና ከምክር ቤቱ የሕግና አስተዳደር ጉዳዮች እንዲሁም ከአባላት የተለያዩ ጥያቄዎች ተነስተዋል። ከተነሱት ጥያቄዎች ውስጥ አለአግባብ የተባረሩ ሠራተኞች ጉዳይ የሚጠቀስ ሲሆን አንድ ሠራተኛ አጠፋ በተባለው ጥፋት ከሥራ ከተባረረ በኋላ በመንግሥት መሥሪያ ቤት እንዳይቀጠር በአዋጅ መደንገጉ ከሰብአዊ መብት አኳያ ሕጋዊነቱ ምን ያህል ነው? የሚል ጥያቄ ቀርቦ ነበር። በተሰጠውም ምላሽ ሠራተኞች ሲቀነሱ የተለያዩ ማጣራቶች መደረጋቸውንና ጉዳያቸውም በተቋቋመ ይግባኝ ችሎት እንዲከራከሩ እንደሚደረግ ተብራርቶ በችሎቱ የተወሰነላቸው ሲመለሱ የቀሩት ደግሞ መቀነሳቸው አግባብ በመሆኑ የ3 ወር ደሞዝ ተከፍሏቸው እንዲሰናበቱ መደረጉን አስረድተዋል። አዋጁን አስመልክቶ ለተነሳው ጥያቄ ግን ምላሽ ሳይሰጥበት ታልፏል።</p>

<p>ወጣቶችን በአካልና በአእምሮ ለመገንባት የስፖርት መዝናኛ ማዕከላትን ማደራጀት አስፈላጊ ነው ያለው የፓርላማው ኮሚቴ አስተዳደሩ ይህን ችግር ለመፍታት ምን ያህል ጥረት አድርጓል? በማለት ላነሳው ጥያቄም ምክትል ከንቲባ ህላዊ ዩሴፍ መስተዳድሩ የስፖርት ማዕከላትን ለማስፋፋት ማቀዱን አስረድተዋል።</p>

<p>የከንቲባው ቢሮም ሆነ የካኒቢው አባላት ቢሮ አቤቱታ ለሚያቀርቡ ሰዎች ዝግ ነው፤ ይህ ለምን ሆነ? ወደፊትስ አቤቱታ አቅራቢዎችን ለማስተናገድ የታሰበ ነገር ካለ ቢገልፁልን? በሚል ለቀረበውም ባለጉዳዮችን እንደየአመጣጣቸው ለማስተናገድ ሙከራዎች በመደረግ ላይ መሆናቸውንና ሁሉንም ተገልጋይ ግን ማስደስት እንደማይቻል አብራርተዋል።</p>

<p>በተለይ አደገኛ ቦዜኔዎች በሚያነሱት ጠብ የሕዝቡ ሰላም አደጋ ላይ እየወደቀ ስለመሆኑም ለቀረበው ጥያቄ አቶ ህላዊ በሰጡት ምላሽ "ሰሞኑን አደገኛ ዘራፊዎች ላይ የተወሰደ እርምጃ አለ። አደገኛ የተባሉ አካባቢዎችንም ለይተናል። የተወሰኑትንም ከነማስረጃቸው በቁጥጥር ስር አውለናል። ፀጥታን አስመልክቶ ከፌዴራል አካላት ጋርም ወደፊት በቅንጅት የምንሰራው ይሆናል" ብለዋል።</p>


<p class="align-center"><a href="/Gazettas/Nation/info/Nation.sera.html">ከኔሽን መጋቢት 25 ቀን 1996</a></p>

</body>
</html>	














