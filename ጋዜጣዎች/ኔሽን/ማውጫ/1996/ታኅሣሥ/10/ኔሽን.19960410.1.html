<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአዲስ አበባ ከሦስት ሺህ በላይ የኢንቨስትመንት ቦታ ጥያቄ ውድቅ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአዲስ አበባ ከሦስት ሺህ በላይ የኢንቨስትመንት ቦታ ጥያቄ ውድቅ ሆነ</h2>


<p>የአዲስ አበባ ከተማ አስተዳደር ለተለያዩ የኢንቨስትመንት ግንባታዎች መሬት ከጠየቁ 3ሺህ 261 ባለሃብቶች መካከል 182 ብቻ ጥያቄያቸው ተቀባይነት ማግኘቱንና የተቀሩት 3 ሺህ 79 ባለሃብቶች ግን ለአስተዳደሩ ያቀረቡት ጥያቄ ውድቅ መደረጉን የኔሽን ምንጮች አመለከቱ።</p>

<p>እንደምንጮቻችን ገለፃ ከሆነ የከተማው አስተዳደር በርካታ የአሰራር ለውጦችን አድርጌአለሁ ቢልም ሥራውን በጀመረ ማግስት የቀረቡትን ጉዳዮች በአግባቡ አይቶ እስካሁን ምላሽ ሊሰጥ አልቻለም። የክልሉ መሬት አስተዳደር ሰሞኑን ይፋ ባደረገው ሰነድ ላይ እንደተመለከተውም በርካታ ቁጥር ያላቸው የኢንቨስትመንት ቦታ ጥያቄዎች ውድቅ ተደርገዋል።</p>

<p>የዝግጅት ክፍላችን ያነጋገራቸው እና ከአሜሪካን አገር መምጣታቸውን የገለፁልን አንድ የሕክምና ዶክተር በበኩላቸው በኢትዮጵያ በዓይነቱ ልዩ የሆነ የካንሰር ሕክምና ለመስጠት የሚያስችላቸውን ከፍተኛ ክሊኒክ ለማቋቋም ከዓመት በፊት የአባታቸው ይዞታ በሆነ መሬት ላይ ለማቋቋም ጥያቄ ቢያቀርቡም አስተዳደሩ የመሬት ጥያቄያቸውን ውድቅ እንዳደረገባአቸው እና "ማስተርፕላኑን አልደገፈውም" የሚል ምላሽ እንደተሰጣቸው በምሬት ተናግረዋል።</p>

<p>የተሰተውን ምላሽ ከተመለከቱ በሁዋላ ወደማስተር ፕላን ክለሳ መሥሪያ ቤት በመሄድ በቦታው ላይ ክሊኒክ ለመገንባት ማስተር ፕላኑይፈቅድ እንደሆነ ጠይቀው "መሥራት ትችላላችሁ" የሚል ምላሽ እንደተሰጣቸው ያመለከቱት ባለሃብቱ የክልሉ አስተዳደር አለአግባብ ለአንድ ዓመት ያህል ጉዳያቸውን ሳይፈጽምላቸው መቆየቱንም አስረድተዋል።</p>

<p>"እኔ ባለሃብት ነኝ፤ ለጤና አገልግሎት ለጠየቅኩት መሬት የሚጠበቅብኝን ሁሉ ለማሟላትም ዝግጁ ነኝ" ያሉት የሕክምና ባለሙያው "የክልሉ አሠራር ግልጽና የተቀላጠፈ ባለመሆኑ በሙያዬና በሃብቴ ሕዝቤን ማገልገል አልቻልኩም" ብለዋል። የክልሉ አስተዳደር ጉዳያቸውን እንደማንኛውም ዜጋ አይቶላቸው ለመሬት ጥያቄያቸውም የተፋጠነ ምላሽ እንዲሰጥላቸው ጠይቀዋል።</p>

<p>የክልሉ አስተዳደር ከ1989 ዓ.ም ጀምሮ ያከማቻቸውን እነዚህን መሰል የኢንቨስትመንት ቦታ ጥያቄዎች በሰከነ ሁኔታ አይቶ ውሳኔ ከመስጠት ይልቅ "በፕላን ያልተደገፉ፣ ተሟልተው ያልቀረቡ፣ ተቀባይነት ያላገኙና ቦርዱ ያላመነባቸው" በማለት የተድበሰበሰ መልስ እንደሰጣቸው በማዘጋጃ ቤቱ ቅጥር ግቢ ውስጥ ጉዳያቸውን ሲከታተሉ የነበሩና የኔሽን ሪፖርትር ያነጋገራቸው ባለሃብቶች አመልክተዋል።</p>

<p>"የአስተዳደሩን የሥራ ኅላፊዎች ቀርቦ ማነጋገር የማይታሰብ ነገር ሆኗል" የሚሉት አስተያየት ሰጪዎቹ በተለይ የሊዝ መምሪያ ኃላፊዋን አንዲት ጥያቄ ለምጠየቅ ከ20 ቀን የማያንስ ጊዜ ቀጠሮ እንደሚሰጡና ተመልሰው ምላሹን ለመስማትም በተመሳሳይ ሁኔታ ከ20 ቀናት የማያንስ ጊዜ ቀጠሮ ዳግመኛ እንደሚሰጡ ጠቁመው "ክልሉ አሠራሬን ለወጥኩ አለ እንጂ ምንም ያየንበት አዲስ ነገር የለም "በማለት ተናግረዋል።</p>

<p>የከትማ አስተዳደሩ ከ1989 እስከ 1995 ዓ.ም ድረስ በድርድር ሥርዓት ቦታ ከጠየቁ 3 ሺህ 261 ባለሀብቶች መካከል ፈቃድ የሰጠው 182 ባለሃብቶች ብቻ መሆኑን ባለሃብቶቹ ጠቁመው የተቀሩት 3 ሺህ 79 ባለሃብቶች ደግሞ ከበርካታ ጊዜያት መጉላላት በኋላ ተቀባይነት የላችሁም እንደተባሉ አመልክተዋል።</p>

<p>ስለሁኔታው ያነጋገርናቸው በመሬት አስተዳደር ባለሥልጣን የሊዝ መምሪያ ኃላፊ ወ/ሮ መስከረም አሰፋ በሰጡት ምላሽ "ከ1989 ዓ.ም ጀምሮ የቀረቡትን ውዝፍ ፋይሎች በዝርዝር የሚመለከት ኮሚቴና ቦርድ ተቋቁሞ እያንዳንዱን በዝርዝር በማየት ውሳኔ ሰጥቶባቸዋል። እነዚህ የተጠራቀሙ ውዝፎች በብዛት በጠያቂዎች መሟላት የነበሩባቸው መመዘኛዎች የተሟሉላቸው አልነበሩም። በመሆኑም በርካታዎቹ ተቀባይነት ሳያገኙ ቀርተዋል" በማለት አስረድተዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ታህሳስ 10 ቀን 1996</a></p>

</body>
</html>	














