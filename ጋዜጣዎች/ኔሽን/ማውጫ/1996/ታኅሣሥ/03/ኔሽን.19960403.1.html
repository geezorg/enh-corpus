<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ለኢትዮጵያ ረሃብ መንስኤው የምዕራባዊያን ፖሊሲ ነው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ለኢትዮጵያ ረሃብ መንስኤው የምዕራባዊያን ፖሊሲ ነው"</h2>


<p>ኢትዮጵያ በምግብ እህል ምርት ራሷን ለመቻል የምታደርገው ጥረት ምዕራባውያን በሚያራምዱት ፖሊሲ ምክንያት መሰናክል እየገጠመው ነው ሲሉ የአካባቢ ጥበቃ ባለሥልጣን ዋና ስራ አስኪያጅ ዶ/ር ተወልደ ገ/እግዚአብሔር ለቢቢሲ በሰጡት መግለጫ አስታወቁል።</p>

<p>እንደ ዶ/ር ተወልደ መግለጫ የምዕራባውያኑ በግል ሴክተር ላይ ማተኮር ሊትዮጵያ ረሃብ ምላሽ ሊሆን የማይችልና መንግስትም የምግብ እህል ማከማቻ መጋዘን እንኳን ለመገንባት እንዳትችል ያደረጋት ነው ብለዋል።</p>

<p>"ገበሬው ያመረተውን ምርት እንኳን መንግሥት በመጋዘን ውስጥ አከማችቶ ለቀጣዩ ዓመት ለማስተላለፍ ሳይችል ቀርቷል" ብለዋል።</p>

<p>ምዕራባውያኑ የምግብ እህል እርዳታቸውን ለግሉ ሴክተር ብቻ መስጠታቸው መንግሥት ጐተራና መጋዘን የመሳሰሉትን ለመገንባት እርዳታ እንዳያገኝ አድርጐታል የሚሉት ዶ/ር ተወልደ ሌላ ድርቅና ረሃብ በሃገሪቱ ሊከሰት ይችል እንደሆነ ተጠይቀውም፦ "ኢትዮጵያ እንዳለፈው ዓይነቱን አስከፊ ድርቅና ረሃብ ማስወገድ የምትችለው የዓለም ባንክ፣ የዓለም አቀፉ የገንዘብ ድርጅትና የአሜሪካ የዓለም አቀፍ ልማት ኤጀንሲ የሚያስፈልገንን ብድር ብቻ ከሰጡን ይሆናል።</p>

<p>"ባለፈው ዓመት 14 ሚሊዮን ሕዝብ ተርቦ ነበር። ይኽ ደግሞ ከጠቅላላው የሕዝብ ብዛት ሩቡን መድረስ ጥቂት የቀረው ማለት ነው። ይኽን ያህል ሕዝብ በውጭ የምግብ እርዳታ ላይ ሕይወቱ የተመሠረተ ነው። የዚህ ዓመቱን የምግብ ምርት ለማመላከት ካለፈው ዓመት 60 በመቶ ከፍ ብሏል" ተብሏል።</p>

<p>ዶ/ር ተወልደ አክለውም፦ "ነገር ግን ባንኩ፣ አይ.ኤም.ኤፍና የአሜሪካ የልማት ኤጀንሲ መጋዘንን የእህል ማከማቻ ለመገንባት፣ መንገዶች ለመሥራት፣ እንዲሁም ሌሎች የመሠረተ ልምት ሥራዎችን ለማከናወን ካላበደሩን በስተቀር ሁኔታዎች ተመልሰው አስቸጋሪ መሆናቸው አይቀርም" ብለዋል።</p>

<p>"ኢትዮጵያ ራሷን ለመመገብ የሚያስችላትን የምግብ ምርት ለማምረት እንደምትችል አልጠራጠርም፤ ይኽንን ደግሞ ለብዙ ዓመታት ሲከናወን አይቻለሁ። ...ችግሩ ግን ብዙው ሕዝብ በገንዘብ የመግዛት አቅሙ የለውም፤ ሃገሪቱም ምርቷን የምታስቀምጥበት ጐተራ ወይም መጋዘን የላትም ለምሳሌ ከ1999 እ.ኤ.አ ጀምሮ ለሦስት ተከታታይ ዓመታት ከፍተኛ ምርት ለማግኘት ችለን ነበር። በወቅቱ ጠንካራ የግል ሴክተር ቢኖረን ኖሮ ቢያንስ የምርት ማከማቻ ለመሥራት እንችል ነበር፤ ነገር ግን ያ ሳይሆን ቀረ" በማለት ምዕራባያኑ ፖሊሲ ላይ ያላቸውን ቅሬታ ለዜና አውታሩ ገልፀዋል። </p>


<p class="align-center"><a href="/Gazettas/Nation/info/Nation.sera.html">ከኔሽን ታህሳስ 3 ቀን 1996</a></p>

</body>
</html>	














