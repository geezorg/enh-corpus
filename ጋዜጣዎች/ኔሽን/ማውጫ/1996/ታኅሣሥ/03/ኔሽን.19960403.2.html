<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አትሌቲክስ ፌዴሬሽን ማንኛውንም ተቋውሞ እንደማይቀበል አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ አትሌቲክስ ፌዴሬሽን ማንኛውንም ተቋውሞ እንደማይቀበል አስታወቀ</h2>


<p>የኢትዮጵያ አትሌቲክስ ፌዴሬሽን ባለፈው ሳምንት ያከናወነውን የብሔራዊ ቡድን አሰልጣኞች ምርጫን በተመለከተ ሻምበል ቶሎሳ ቆቱ በተመደቡበት ኃላፊነት እንዲሰሩ ፌዴሬሽኑ ሲወስን ለአቴንስ ኦሊምፒክ የሚደረገው ዝግጅትም የፊታችን ሰኞ እንደሚጀመር ትናንት አስታወቀ።</p>

<p>ከሲዲኒ ኦሊምፒክ ማግስት ጀምሮ የኢትዮጵያ የማራቶን ቡድንን በዋና አሰልጣኝነት ሲያሰለጥኑ የቆዩት ሻምበል ቶሎሳ ቆቱ ባለፈው ሳምንት የኢትዮጵያ አትሌቲክስ ፌዴሬሽን ያደረገውን የብሔራዊ ቡድን አሰልጣኞች ምርጫን በመቃወም ባስገቡት ደብዳቤ የምርጫው መስፈርትና የተነሱበት ምክንያት ምን እንደሆነ ጥያቄ ያቀረቡ ቢሆንም ፌዴሬሽኑ በተመደቡበት የ5ሺ እና 10ሺ ሜትር የወጣቶች አሰልጣኝ ሆነው እንዲቀጥሉ መወሰኑ ተሰምቷል።</p>

<p>በግሪክ አቴንስ የሚደረገው 27ኛው የኦሊምፒክ ጨዋታዎች ሊጀመር በጣት የሚቆጠሩ የወራት እድሜ በቀሩበት በአሁኑ ወቅት አዲስ የብሔራዊ ቡድን ምርጫ ያከናወነው የኢትዮጵያ አትሌቲክስ ፌዴሬሽን በተለይ በቅርቡ ፓሪስ ላይ በማራቶን የተመዘገበውን ደካማ ውጤት ተንተርሶ የቀድሞዎቹን አሰልጣኞች ለማንሳት መገደዱን የገለፀ ሲሆን ለውጤቱ መጥፋት ግን ስህተቱ የአሰልጣኙ ወይም የስልጠናውን ሳይሆን ውጤት ያመጣሉ ተብሎ ተስፋ የተጣለባቸው 4 አትሌቶች በአንድ ጊዜ ለህመም በመጋለጣቸው መሆኑን አሰልጣኞቹ ተናግረዋል።</p>

<p>የአሰልጣኙ ምርጫ የተደረገው በመላው ሃገሪቱ ያሉት የአትሌቲክስ አሰልጣኖችን በውድድር በማሳተፍ መሆኑን የገለጹት የፌዴሬሽኑ ኃላፊዎች ለማራቶንም ሆነ ለሌሎች ርቀቶች ይመጥናሉ የተባሉ አሰልጣኞች መመደባቸውን አስረድተዋል።</p>

<p>በሌላ በኩል አሁን የማራቶን ቡድኑን በዋና አሰልጣኝነት እንዲመሩ የተመረጡት ዶ/ር ይልማ በርታ በብሔራዊ ቡድን አሰልጣኝነት ቆይታቸው ይህ ነው የሚባል የውጤት ታሪክ ሳይኖራቸውና ከሲድኒ ኦሊምፒክ ማግስት አንስቶ የረሳቸውን ከኃላፊነት አግለለው ቆይተዋል አሁን በድጋሚ ቦታውን እንዲይዙ መደረጋቸው የምርጫውን ፍትሃዊነት ትዝብት ላይ መጣሉን በመግለፅ አንዳንድ ግለሰቦች ተቃውሟቸውን እየሰነዘሩ ነው። የተወሰኑ አትሌቶችም ለዶ/ር ይልማ ጋር የመስራት ፍላጎት እንደሌላቸው ከወዲሁ እያሳወቁ ናቸው።</p>

<p>የኢትዮጵያ ብሔራዊ ቡድን በተለያዩ ርቀቶች የሚወዳደሩ 91 አትሌቶችን ባለፈው ሣምንት የመረጠ ሲሆን መደበኛ ልምምዳቸውን ከሰኞ ጀምሮ እንደሚያከናውኑ ጥሪ ተላልፎላቸዋል።</p>

<p> ይህ በእንዲህ እንዳለ ታዋቂው የስፖርት ትጥቅ አምራች "ፊላ" የኢትዮጵያ አትሌቲክስ ቡድን ስፖንሰር ለማድረግ ከፌዴሬሽኑ ጋር ድርድር ጀምሯል ተብሎ የተናፈሰው ዘገባ ከእውነት የራቀ መሆኑን ፌዴሬሽኑ አስታውቋል።</p>

<p>"እስከ አቴንሱ ኦሊምፒክ ፍፃሜ ከአዳዲስ ካምፓኒ ጋር ያሉን ውለታ ይቀትላል በማለት የገለጹት ኃላፊዎች ፊላ የአትሌቲክስ መንደር ለመገንባት ጥያቄ ያለማቅረቡንና ከአዳዲስ ጋር ያላቸው የረዥም ጊዜ ግንኙነትም እንደሚቀጥል ያላቸውን እምነት ገልፀዋል።</p>

<p>ኢትዮጵያ በአትሌቲክስ ውድድር ባላት ውጤታማነት የተነሳ አዳዲስ ካምፓኒ ለኢትዮጵያ ስፖርተኞች ሙሉ ትጥቅ ሲያቀርብ መቆየቱ ይታወሳል።</p>


<p class="align-center"><a href="/Gazettas/Nation/info/Nation.sera.html">ከኔሽን ታህሳስ 3 ቀን 1996</a></p>

</body>
</html>	














