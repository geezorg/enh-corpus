<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብሔራዊ ባንክን ወደ አዲሱ ህንፃ ማዛወሩ ስጋት ፈጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብሔራዊ ባንክን ወደ አዲሱ ህንፃ ማዛወሩ ስጋት ፈጥሯል</h2>


<p>የኢትዮጵያ ብሔራዊ ባንክ ያለበትን የቢሮ ችግር ለመፍታት በማሰብ ከ70 ሚሊዮን ብር በላይ ወጭ አድርጎ ባለፉት ሁለት አመታት ወደ አስገነባው አዲስ ህንጻ ከመጭው መስከረም ወር ጀምሮ ሊዛወር ዝግጅት ማድረግ በጀመረበት በአሁኑ ወቅት ይኽንኑ ዝውውር ተከትሎ አንዳንድ ወገኖች ስጋት እንዳደረባቸው የኔሽን ምንጮች ገለጹ።</p>

<p>እንደምንጮቻችን ገለፃ ይኼው ግንባታው በከፍተኛ ወጭ የተከናወነው ህንፃ እጅግ ዘመናዊ የውስጥ ቁሳቁስ፣ የኮምፒውተር ኔትርወርክና የሴኩሪቲ ሲስተም ሥራዎች የተከናወኑበት ቢሆንም ህንፃው ከተገነባበት ቦታና አቀማመጥ አንፃር ለንግድ ባንኮች እንጂ ከፍተኛ ሀብትና ጥሪት በካዝናው ለሚያስቀምጠው ለብሔራዊ ባንክ ሊሆን አይችልም ይላሉ።</p>

<p>የኢትዮጵያ ብሔራዊ ባንክ እስካሁን እየተጠቀመበት ያለው ህንፃ ንብረትነቱ የኢትዮጵያ ንግድ ባንክ የነበረ መሆኑን ያስታወሱት ምንጮቻችን ባንኩ የራሱን ዘመናዊ ህንፃ ገንብቶ ያጠናቀቀ በመሆኑ በቅርቡ ለባለቤቱ ያስረክባል ተብሎ እንደሚጠበቅም አስታውቀዋል።</p>

<p>አሁን የግንባታ ሥራው የተጠናቀቀ ይህ ህንፃ ካሉት ቢሮዎች በተጨማሪ በአንድ ጊዜ 300 ተሽከርካሪዎችን ለማቆም የሚያስችል ባለአምስት ፎቅ ማቆሚያ ያለው ሲሆን ባንኩ ደንበኞቹን በተመቸ ሁኔታ ለማስተናገድ እንዲያስችለው የተመቸ መሆኑንም የሚናገሩ አሉ።</p>

<p>በአንፃሩ የዚህ ህንፃ ግንባታ መጠናቀቅና የብሔራዊ ባንኩ ወደ አዲሱ ህንፃ መሸጋገሩ ዘመናዊ አገልግሎት ለመስጠት የሚያስችል ቢሆንም የህንጻው አሰራር አገልግሎት ሰጭ ለሆኑ የንግድ ባንኮች እንጂ ለብሔራዊ ባንክ መሆን የለበትም የሚሉ ሌሎች አስተያየት ሰጪዎች በበኩላቸው «ብሔራዊ ባንክ በአገሪቷ የሚገኙ የከበሩ ማዕድናትና ገንዘቦች የሚቀመጡበት ከመሆኑ አንፃር አሁን የሚገኝበት (የንግድ ነክ) ህንፃ ይበልጥ አመቺ ነው» ብለዋል።</p>

<p>የዝግጅት ክፍሉ ያነጋገርናቸው አንድ የዘርፉ ባለሙያ በበኩላቸው አዲሱ ህንፃ በርካታ ደንበኞችን ለሚያስተናግድ የንግድ ነክ እጅግ አመቺ መሆኑንና ከሴኩሪቲ አንፃርም ችግር የሌለው ሲሆን ከአቀማመጡ አንስቶ ለብሔራዊ ባንክ ቢሆን ካለበት ኃላፊነት አንፃር አመቺ አለመሆኑን አስረድተዋል።</p>

<p>የባንኩ ህንፃ ቀደም ሲል ለባንክ ባለሙያዎች ማሰልጠኛ ተቋም እንደሆነ ታስቦ ግንባታው ከተጀመረ በኋላ የብሔራዊ ባንክ ዋና መሥሪያ ቤት እንዲሆን ታስቦ በምርጫ ቦርድና በወመዘክር በኩል ወደ ሣይንስና ቴክኖሎጂ ኮሚሽን የሚያቋርጠውን አስፋልት መንገድ በመዝጋት ግንባታው የተከናወነ ሲሆን ይህም የሚከፈት ከሆነ ለስለላና ለሌሎች የአሸባሪ ተግባራትን ለሚያከናውኑ ግለሰቦች አመቺ ሁኔታ የሚፈጥር በመሆኑ የብሄራዊ ባንኩ አሁን ካለበት ህንጻ ለቅቆ ከመውጣቱ በፊት በጉዳዩ መንግስት ሊያስብበት እንደሚገባ ምንጮቻችን አስረድተዋል።</p>

<p>የኢትዮጵያ ብሔራዊ ባንክ ምክትል ገዢ የሆኑት አቶ አለምሰገድ አሰፋ የ1996 ዓ.ም የባንኩን የሥራ አፈፃፀም ሪፖርት ለሕዝብ ተወካዮች ምክር ቤት ባቀረቡበት ወቅት «የባንኩ ዋና መሥሪያ ቤት ህንፃ ግንባታ ሲጠናቀቅ ባንኩ ያለበት የቢሮና ሌሎች ተዛማጅ ችግሮች በአብዛኛው ይቀርፋሉ» ብለው እንደነበር የሚታወስ ሲሆን ባንኩ አሁን ያለበትን የቢሮና ሌሎች ተዛማጅነት ያላቸውን ጉዳዮች ብቻ በመመልከት አሁን ባለበት ሁኔታ የቢሮ ለውጥ ቢያደርግ ከጠቀሜታው ይልቅ ጉዳቱ ያመዝናል ሲሉ ምንጮቻችን አብራርተዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 22 ቀን 1996</a></p>

</body>
</html>	
