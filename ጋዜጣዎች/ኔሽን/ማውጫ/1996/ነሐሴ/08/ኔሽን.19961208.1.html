<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አማኑኤል ሆስፒታል በከፍተኛ ችግር ውስጥ ተዘፍቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አማኑኤል ሆስፒታል በከፍተኛ ችግር ውስጥ ተዘፍቋል</h2>


<p>በኢትዮጵያ ብቸኛ የአእምሮ ሕክምና ስፔሻላይዝድ ሆስፒታል በሆነው የአማኑኤል ሆስፒታል ውስጥ ሙስናና ምግባረ ብልሹነት ከጊዜ ወደ ጊዜ እየተስፋፋ መምጣቱንና በዚህም ሳቢያ ሆስፒታሉ ለሕሙማን መስጠት ይገባው የነበረውን አገልግሎት ለመስጠት አለመቻሉን የኔሽን ሪፖርተር ዘገበ።</p>

<p>በሆስፒታሉ ቅጥር ግቢ የሌብነት፣ የድብደባና የማዋከብ ተግባር በታማማሚዎችና በአስተማሚዎች ላይ በየጊዜው እየደረሰ መሆኑንና ይህንኑ ድርጊትም ለማስቆም የሆስፒታሉ አስተዳደር አቅም እንደተሳነው ተበዳዮች ለሪፖርተራችን ገልጸዋል። በሆስፒታሉ የተቀጠሩ ሠራተኞች በዘመድ አዝማድ የተሳሰሩ በመሆናቸው ለውጥና መሻሻል ለማምጣት አስተዳደሩ እንዳልቻለም ሆስፒታሉ አካባቢ የተገኙ መረጃዎች ይጠቁማሉ።</p>

<p>በዚህ ሆስፒታል የሲቪል ሰርቪስ ማሻሻያ እንዲደረግ መንግሥት መመሪያ ቢያስተላልፍም የሆስፒታሉ አስተዳደር እንቅፋት በመሆኑ ማሻሻያውን ተግባራዊ ለማድረግ ሳይችል ቀርቷል።</p>

<p>በቅርቡ በተደረገ የማኔጅመንት ስብሰባ የተላለፈው ውሳኔ ሙሰኞችን የሚያበረታታና አስቀድሞ የነበረውንም ዘርፉ እንደገና መልሶ የሚያደራጅ ሆኖ ተገኝቷል ያሉት የሆስፒታሉ ሠራተኞች ከዚህ በፊት እየተሞከረ የነበረውን የሲቪል ሰርቪስ ማሻሻያ ጭርሱን መፍረሱን የሚያስረዳ ነበር ብለዋል። ይህም በመሆኑ ሌላ የአሠራር ዘዴን የሚቀይስ መመሪያ እስኪወጣ ድረስ ሕሙማንና አስታማሚዎች ለችግር የተዳረጉ መሆኑንም ተናግረዋል።</p>

<p>በየቀኑ ከአንድ መቶ በላይ ሕሙማን ወደ ሆስፒታሉ እየሄዱ ካርድ ለማውጣት ሰልፍ ቢይዙም ካለው የወረፋ ቦታ ሽያጭ ጀምሮ ካርድ ክፍል ድረስ የዘለቀው የሙስና ተግባር አቅመ ደካሞችንና ከተለያዩ ክልሎች የመጡትን ዜጎች ችግርና አበሳ እያበዛው መሆኑን የሚናገሩት እነዚሁ ምንጮች ሕሙማን ወደ መስለፊያው ቦታ ከመግባታቸው አስቀድመው የሆስፒታሉ ዘበኞች ሌሊት የሚለብሱትን ብርድ ልብስና ካፖርት ወረፋ በማስያዝ በአንድ ወረ ብቻ ከ15 እስከ 20 ብር እንደሚጠይቁም ገልፀዋል። ከእነሱ አልፎ ካርድ ክፍል የሚደርስ ታካሚም በዚያ ክፍል ላሉት ሙሰኞች ከ50 እስከ 200 ብር እንደሚከፍሉ ምንጮቹ ይናገራሉ።</p>

<p>የአማኑኤል ሆስፒታል አምስት የአእምሮ ስፔሻሊስት ሐኪሞች ብቻ ያሉት በመሆኑ ቁጥሩ ከፍተኛ ከሆነውና ወደ ሆስፒታሉ ከሚመጣው የአእምሮ ሕሙማን ቁጥር ጋር ስለማይመጣጠን መንግሥት አስፈላጊውን ማሻሻያ እንዲወስድም እነዚሁ ሠራተኞች ጠይቀዋል። በሆስፒታሉ አንድ ሐኪም በቀን አምስት ሰው ብቻ የሚመረምር በመሆኑ በአጠቃላይ ሆስፒታሉ ባሉት ሐኪሞች ከ25 ያልበለጡ ሕሙማንን ብቻ ያስተናግዳል ያሉት እነዚሁ ሠራተኞች በሆስፒታሉ የሐኪሞች እጥረት እጅግ ከፍተኛ በመሆኑም ወደ ሆስፒታሉ ለሕክምና የሚመጡ ሕሙማን በሕክምና እጦት እየተቸገሩ ለከፍተኛ መጉላላት መዳረጋቸውን አክለው ገልፀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 08 ቀን 1996</a></p>

</body>
</html>	
