<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምድር ባቡር አስተዳደርን ወደ ግል ለማዛወር ጨረታ ሊወጣ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የምድር ባቡር አስተዳደርን ወደ ግል ለማዛወር ጨረታ ሊወጣ ነው</h2>


<p>ከአንድ መቶ ስድስት ዓመት በላይ ዕድሜ ያስቆጠረው የኢትዮ ጅቡቲ ምድር ባቡር ድርጅት አስተዳደሩንና አገልግሎቱን ለውጭ ድርጅት በኮንሴንሥ ኮንትራት ለመስጠት በመጪው ሰኔ ወር አለም አቀፍ ጨረታ ለማውጣት ማቀዱ ታወቀ። ከአዲስ አባባ ጅቡቲ ድረስ የተዘረጋውን የባቡር ሀዲድን የማሻሻል ሂደትን ያካተተው የመልሶ ማቋቋም ሥራን ከአራት መቶ ሚሊዮን ብር በላይ በሆነ ወጪ ለማሰራት ያስችል ዘንድ አፍሪኮ በተባለ የደቡብ አፍሪካ ድርጅት የተካሄደ ጥናት መጠናቀቁንም ለማወቅ ተችሏል።</p>

<p>የድርጅቱን አስተዳደር ወደ ግል ለማዛወር የሚያስችለውን ይኽንኑ ጥናት እያካሄድ የሚገኘው ሒፋብ ኢንተርናሽናል የተባለ የስዊድን ድርጅት ሲሆን ጥናቱንም ከግንቦት 1995 ዓ.ም ጀምሮ እያካሄደ እንደሚገኝና እስከሚቀጥለው ግንቦት ወር ድረስ ለማጠናቀቅ በገባው ግዴታም መሰረት እየሠራ ሲገኝ ለሚያካሂደው ጥናትም 12 ሚሊዮን ብር እንዲከፈለው መዋዋሉ ታውቋል።</p>

<p>በመሠረተ ልማት ሚኒስቴር የሚገኙ አንዳንድ ምንጮች ለዝግጅት ክፍላችን እንደገለጹት ሒፋብ ኢንተርናሽናል ለሚያካሂደው ጥናት ይረዳ ዘንድ የሚኒስቴሩ የሥራ ኃላፊዎችና የምድር ባቡር ድርጅት ሥራ አስኪያጅ አቶ አብረሃ ኃይለጊዮርጊስ የተካተቱበት አንድ ልዑክ ከሌሎች የአፍሪካ ሃገራት ልምድ ለመቅሰም ተጉዞ ባለፈው ሣምንት መገባደጃ ላይ ተመልሷል። ጋናንና ማሊን ጨምሮ በአምስት የአፍሪካ ሃገራት ልዑኩ ያደረገው የሥራ ጉብኝት ዓላማ በሃገራቱ የሚገኙትን የባቡር ትራንስፖርት አገልግሎቶችን እያስተዳደሩ የሚገኙ የግል ድርጅቶችን አሰራር ለማጥናት ከነሱም ተሞክሮ በመነሳት ለኢትዮ-ጅቡቲ ምድር ባቡር የሚያስፈልገው የአስተዳደርና የአገልግሎት አሰጣጥ ለመወሰን እንዲያስችል መሆኑን ለማወቅ ተችሏል።</p>

<p>ከጊዜ ወደ ጊዜ የማጓጓዥ አቅሙ እየቀነሰ የመጣውን የኢትዮ ጅቡቲ ምድር ባቡር ድርጅት አገልግሎትን ለማሻሻልና በአገልግሎቱም ተወዳዳሪ እንዲሆን ለማድረግ ከአውሮፓ ኅብረት በተገኘ ዘጠን ሚሊዮን ብር የድርጅቱን አስተዳደርና አገልግሎት አሰጣጡን ለግል ድርጅት በኮንትራት ለመስጠት የሚያስችል ጥናት በግንቦት ወር እንደሚጠናቀቅና አለም አቀፍ ጨረታውም በሰኔ ወር ለማውጣት እቅድ መነደፉን በመሠረተ ልማት ሚኒስቴር የሚገኙ የኔሽን ምንጮች አስታውቀዋል።</p>

<p>የ781 ኪ.ም ርዝማኔ ባለው የባቡር ሀዲድ ላይ አገልግሎት የሚሰጠውን የኢትዮ-ጅቡቲ ምድር ባቡር ድርጅት ካጋጠመው የትራንስፖርት አቅም ማሽቆልቆል፣ ከአገልግሎት አሰጣጥ ድክመት፣ ከገንዘብ አቅምና የገበያ ችግር ለማውጣት በድርጅቱ ባለቤቶች በኢትዮጵያና በጁቡቲ መንግሥታት የአጭር ጊዜ መፍትሔዎች ውስጥ የባቡር መስመሩንና መጓጓዣዎቹን ለማዘመንና መልሶ ለመገንባት የሚያስችል ጥናት መጠናቀቁንም እነዚሁ የኔሽን ምንጮች አስታውቀዋል።</p>

<p>የመልሶ ግንባታውን ጥናት ዘጠኝ ሚሊዮን ብር በሚጠጋ ክፍያ ያካሄደው የደቡብ አፍሪካው አፍሪኮ የተባለው ካምፓኒ ሥራውን ከኖቬምበር 1999 (እ.ኤ.አ) ጀምሮ በአሁኑ ወቅት ሥራውን አጠናቆ ቢገኝም በክፍያ መዘግየት የተነሳ የጥናቱን ውጤት መረካከብ አልተቻለም። ኔሽን ከምንጮቹ ባገኘው መረጃ መሰረት ጥናቱን ማረካከብ ያልተቻለው አፍሪኮ ሥራውን ማስረከብ ባለበት የሦስት ዓመት ጊዜያት ውስጥ ማስረከብ ባለመቻሉ የአውሮፓ ኅብረት ክፍያውን ተመላሽ በማድረጉ እንደሆነ ለማወቅ ተችሏል።</p>


<p class="align-center"><a href="/Gazettas/Nation/info/Nation.sera.html">ከኔሽን የካቲት 12 ቀን 1996</a></p>

</body>
</html>	














