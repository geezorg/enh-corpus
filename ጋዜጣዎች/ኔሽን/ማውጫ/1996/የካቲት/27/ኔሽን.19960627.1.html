<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሥራ ማቆም አድማ ሳቢያ ከ1ሺ ቶን በላይ ገቢና ወጪ ጭነቶች ሳይጓጓዙ ቀሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሥራ ማቆም አድማ ሳቢያ ከ1ሺ ቶን በላይ ገቢና ወጪ ጭነቶች ሳይጓጓዙ ቀሩ</h2>


<p>በድሬዳዋና በጂቡቲ የሚገኙ 800 የኢትዮጵያና የጂቡቲ የምድር ባቡር ድርጅት ሠራተኞች ባለፈው እሮብ በመቱት የሥራ ማቆም አድማ ሳቢያ ሃገሪቷ ወደ ውጭ ሀገራት የምትልካቸውና ወደ ሃገር ውስጥ የምታስገባቸው መጠናቸው ከአንድ ሺህ ቶን በላይ የሚመዝኑ ጭነቶች ሳይጓጓዙ መቅረታቸውን ለማወቅ ተቻለ።</p>

<p>በኢትዮጵያና ጅቡቲ የምድር ባቡር ድርጅት የሚገኙ የኔሽን ምንጮች እንደገለፁት ድርጅቱ ባካሄደው የደሞዝ ጭማሪና የእርከን ማሻሻያ መሰረት ከጥር ወር ጀምሮ ተግባራዊ አድርገዋለሁ ብሎት የነበረውን የደሞዝ ጭማሪ ተግባራዊ ሳያደርግ በመቅረቱ ሠራተኞቹ የሥራ ማቆም አድማ በመምታት ባለፈው ረቡዕ በድሬዳዋና በጂቡቲ ሰላማዊ ሰልፍ ያካሄዱ ሲሆን ድርጅቱም ከሁለት ወር መዘግየት በኋላ በአዲሱ ማሻሻያ መሰረት ጭማሪውን ከትላንት በስቲያ መክፈል በመጀመሩ ሠራተኞቹ ወደ ሥራ ገበታቸው መመለሳቸውን ለማወቅ ተችሏል። </p>

<p>ድርጅቱ በየወሩ አንድ ነጥብ አንድ ሚሊዮን ብር የሠራተኛ ደሞዝ የሚከፍል ሲሆን አዲስ አበባ የሚገኙ ቁጥራቸው አራት መቶ የሚሆኑ ሠራተኞችም ደሞዛቸውን ከትላንትና ጀምሮ እየተከፈላቸው መሆኑን ምንጮቹ ጨምረው ገልፀዋል።</p>

<p>ሪፖርተራችን ሙከሚል ሻሂቦ በዘገበው መሠረት ድርጅቱ በአሁኑ ወቅት 2,500 ቋሚና 400 ጊዜያዊና የኮንትራንት ሠራተኞች አሉት። ድርጅቱ በ5 ሎተሪኖች (ኦተራይ)፣ በ27 የመንገድ ጋሪዎችና በ17 ጎታች ሎኮሞቲቮች አገልግሎት እየሰጠ ሲሆን 382 የደረቅ ጭነት ጋሪዎችና 11 ታንከሮችም አሉት።</p>

<p>የሃገሪቱ አጠቃላይ የገቢና የወጪ ጭነት በጂቡቲ ወደብ መከናወን ከጀመረ ወዲህ ከጭነት መኪናዎች ጋር ተወዳዳሪ የሆነ የጭነት ማመላለሻ አገልግሎት ለመስጠት ድርጅቱ አልቻለም። በኢትዮ-ጅቡቲ ኮሪደር ከሚጓጓዘው አጠቃላይ የጭነት መጠን በባቡር የሚጓጓዘው 10 በመቶ ብቻ ሲሆን በ1992 ዓ.ም የተስተናገደው ተሳፋሪ መንገደኛም ብዛት 710 ሺ ሲሆን ይህ አሃዝ በአንድ ዓመት ውስጥ ወደ 717 ሺ ከፍ ብሎ ነበር። በእነዚህ ሁለት ዓመታት በድምሩ የ318 ሚሊዮን ኪ.ሜ ጉዞ ሲደረግ በጭነት ማመላለሻ አገልግሎት ረገድም በ1992 ዓ.ም 285347 ቶን ጭነት የተጓጓዘ ሲሆን ይኸው አሃዝ በ1994 ዓ.ም ወደ 239,283 ቶን ዝቅ ማለቱን ከድርጅቱ የተገኙ መረጃዎች ሲጠቁሙ የባቡሮቹ የምልልስ አቅምም ከ117.00 ወደ 91.58ኪ.ሜ መድረሱን ያስረዳሉ።</p>

<p>ለኔሽን በደረሱት መረጃዎች መሰረትም ድርጅቱ ባለፈው የ1994 የበጀት ዓመት በዘጠኝ ወር ውስጥ ባካሄደው እንቅስቃሴ በሰጠው የጭነት ማንሳትና የመንገደኛ ማመላለስ አገልግሎት በድምሩ ከ155 ሚሊዮን በላይ ትራፊክ ዩኒትስ የሠራ ሲሆን በዚህም ከጭነት አገልግሎት 28. ሚሊዮን ብር፣ ከመንገደኞች አገልግሎት ደግሞ 14 ሚሊዮንብር የሚጠጋ እንዲሁም ከሌሎች አገልግሎቶች ከ2 ሚሊዮን ብር በላይ በድምሩ 45 ሚሊዮን ብር አካባቢ ገቢ አግኝቶ እንደነበር ለማወቅ ተችሏል።</p>

<p>አፄ ምኒልክ የኢትዮ-ጅቡቲ የምድር ባቡርን እንዲዘረጋና የምድር ባቡርን ሥራ እንዲያንቀሳቅስ የቴክኒክ አማካሪያቸው ለነበረው ለሱዊዛዊው ሙሴ አልፍሬድ ኢልግ በመጋቢት 1 ቀን 1886 ዓ.ም ለ49 ዓመታት የሚቆይ ኮንሴሲዮ ከሰጡት በኋላ በፈረንሣይ ዋና ከተማ በፓሪስ በሻቶደን 28ኛ ጎዳና ላይ "የኢትዮጵያ መንግሥት የምድር ባቡር ኩባንያ" በሚል ስያሜ የመጀመሪያውን ጽ/ቤት በመክፈት ሥራውን የጀመረው የአሁኑ የኢትዮጵያና የጅቡቲ የምድር ባቡር ድርጅት ከሃምሣ አመታት በፊት ተደጋጋሚ የሥራ ማቆም አድማ ተከስተውበት እንደነበር የድርጅቱ ማኅደር ያስረዳል።</p>

<p>በወቅቱ ፈረንሣውያን የኩባንያው ኃላፊዎች ያሳዩት በነበረው የበላይነት ስሜት እና የማጓጓዣ ታሪፍ ማሻቀብ ሳቢያ ሠራተኛው አንድ ዓመት ባልሞላ ጊዜ ውስጥ ሁለት ትላልቅ የሥራ ማቆም አድማ አካሂዶ እንደነበር በታሪክ ተጠቅሷል።</p>


<p class="align-center"><a href="/Gazettas/Nation/info/Nation.sera.html">ከኔሽን የካትቲ 27 ቀን 1996</a></p>

</body>
</html>	
