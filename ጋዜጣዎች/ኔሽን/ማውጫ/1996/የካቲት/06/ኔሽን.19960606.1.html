<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጋምቤላ ክልል በመከላከያ ሠራዊት ጥበቃ ሥር ዋለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጋምቤላ ክልል በመከላከያ ሠራዊት ጥበቃ ሥር ዋለ</h2>


<p>በጋምቤላ ክልል በቅርቡ በተካሄደ ግጭት የ196 ሰዎች ህይወት ማለፉና ከነዚህም መካከል 172 የሚሆኑት በክልሉ ውስጥ በባህላዊ መንገድ የወርቅ ማውጣት ሥራ ላይ ተሰማርተው የነበሩ መሆኑን የክልሉ ፖሊስ ኮሚሽነር መቶ አለቃ ኮንግ ሉል በተለይ ለኔሽን ገለጹ።</p>

<p>የጋምቤላ ክልል ፖሊስ ኮሚሽነር ኮንግ ሉል ለዝግጅት ክፍላችን በሰጡት ገለፃ መሠረት ከጋምቤላ ከተማ 400 ኪሎ ሜትር ያህል ርቆ በሚገኘውና ትራንስፖርት በማይገኝበት በዚያ አካባቢ በደቡብ ክልል ተወላጆች ላይ ግድያ ሲፈፅም በወቅቱ የክልሉ መንግሥትም ሆነ ሌሎች የመንግሥት አካላት ያልሰሙ ሲሆን ቁጥሩ የተጠቀሰው የሰው ህይወት ካለፈ በኋላ የክልሉ መንግሥት ሁኔታውን ለፌዴራሉ መንግሥት ማሳወቁንና የመከላከያ ሠራዊትም አካባቢውን መቆጣጠሩን ግጭቱንም በቁጥጥር ስር መዋሉን አስረድተዋል።</p>

<p>በዚሁ ከጥር 16 እስከ 24 ቀን ድረስ ተከናውኗል በተባለው የግድያ ወንጀል የተሳተፉ 200 ያህል የአኝዋክ ጎሣ አባላት ከገደሏቸው ሰዎች መካከል አንዱ የራሳቸው ጎሣ አባል የነበረና የአንድ ወረዳ አስተዳዳሪ እንደሚገኝበት ኮሚሽነሩ አመልክተው እነዚሁ የጎሳ መሪዎች ነን የሚሉ ግለሰቦች አላማችንን አልደገፋችሁም በሚል 25 ያህል ሌሎች የአኝዋክ ጎሣ አባላትንም በታጠቁት ክላሽኢንኮቭ ጠመንጃና በባህላዊ መሣሪያ እንደገደሏቸው አስታውቀዋል።</p>

<p>በአሁኑ ወቅት በጋምቤላ ክልል በሚገኙ በሁሉም ዞኖችና ከተሞች የተረጋጋ ሰላም ያለ ቢሆንም በተለይ በገጠር አንዳንድ አካባቢዎች ላይ ተቀጥረው በማገልገል ላይ የሚገኙ ደገኞች በድንገት ሊፈጸምብን ይችላል ብለው የሚሰጉትን ጥያቄ በመፍራት ወደ ከተሞች መግባታቸውን ኮሚሽነሩ ገልጸዋል። ጥቃቱን ያደረሱት ግለሰቦች ታጥቀውና ተደራጅተው የመጡት ከሱዳንት ግዛት እንደሆነ የጠቆሙት መቶ አለቃ ኮንግ ጥቃቱን ካደረሱም በኋላ ወዳልታወቀ አካባቢ መሰወራቸውንና የመከላከያ ሠራዊቱም አካባቢውን ከተቆጣጠረበት ጊዜ አንስቶ ወንጀለኞቹን በቁጥጥር ሥር ለማዋል ጥረቱን እንደቀጠለ ጨምረው ገልፀዋል።</p>

<p>ይኼው ድንገተኛ ጥቃት የፈፀመበት የደማ ወረዳ ከክልሉ እጅግ ሮቆ የሚገኝ ወረዳ በመሆኑና አካባቢውም በረሃማና ሰው የማይኖርበት በመሆኑ ጥቃቱን ያደረሱት ወገኖች አሣቻ ሰዓት ጠብቀው ጉዳቱን ማድረሳቸውንና የተወሰኑትም በቁጥጥር ስር መዋላቸውን ጨምረው አስታውቀዋል።</p>

<p>ጥቃቱን ያደረሱትን ወንጀለኞች በማጋለጡ በኩል የአኝዋክ ጎሣ አባላት ከፍተኛ ተሣትፎና ትብብር እያደረጉ መሆኑንም መቶ አለቃው ጠቁመው በአካባቢው አደጋውን ያደረሱት ግለሰቦች የእነሱን አላማ የተቃወሙትን የብሐረሰቡን አባላት ላይም ጥቃት እያደረሱ እንደሚገኙ አብራርተዋል።</p>

<p>ከግጭቱ መቀጣጠልና መባባስ ከፍተኛውን ድርሻ ይዘው የሚገኙት በተለይ ቀደም ሲል ሥልጣን የነበራቸው እና በመጥፎ ሥነ ምግባራቸው ሕዝቡ ገምግሞ ከኃላፊነት ያሰናበታቸው ሰዎች እንደሚገኙበት መቶ አለቃ ኮንግ አመልክተዋል።</p>

<p>ከዚሁ ግጭት በኋላ በክልሉ አስተማማኝ ሰላም እስኪረጋገጥ ድረስ ሁሉንም አካባቢዎች የመከላከያ ሠራዊቱ በቁጥጥሩ ስር እንዳዋለም ጨምረው ገልፀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን የካቲት 6 ቀን 1996</a></p>

</body>
</html>	














