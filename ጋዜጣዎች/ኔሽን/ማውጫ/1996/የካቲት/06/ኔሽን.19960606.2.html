<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በመኢአድና በኢዴአፓ መካከል የነበረው የውህደት እንቅስቃሴ ተቋረጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመኢአድና በኢዴአፓ መካከል የነበረው የውህደት እንቅስቃሴ ተቋረጠ</h2>


<p>የመላ ኢትዮጵያ አንድነት ድርጅት /መኢአድ/ ከኢትዮጵያ ዴሞክራሲያዊ አንድነት ፓርቲ /ኢዴአፓ/ ጋር እንዲዋሃድ ለማድረግ ሲባል ሲካሄድ የነበረው የድርድር ሂደት መቋረጡንና መኢአድም የውህደት ጉዳይን አስመልክቶ ከ1997 ዓ.ም ብሔራዊ ምርጫ በፊት ምንም አይነት ድርድር ማካሄድ እንደማይፈልግ ፕሬዚዳንቱ አቶ ኃይሉ ሻውል በተለይ ለኔሽን በሰጡት መግለጫ አመለከቱ።</p>

<p>የመኢአድ ፕሬዚዳንት አቶ ኃይሉ ሻውል በተለይ ለኔሽን እንደገለፁት ከኢትዮጵያዊያን ዴሞክራሲያዊ አንድነት ፓርቲ /ኢዴአፓ/አ ጋር ሲያካሂዱት የነበረው የውህደት ቅድመ ዝግጅት እንዲቋረጥ የተደረገው ከኢዴአፓ ጋር በመዋቅሩና በስልጣን ክፍፍሉ ላይ ለመስማማት ባለመቻላቸው እንደሆነ አስረድተዋል።</p>

<p>"እኛ ለኢትዮጵያ ሕዝብ ብለን ኢዴአፓን ብዙ ጊዜ ለምነናል" የሚሉት አቶ ኃይሉ ፓርቲው የተለያዩ ቅድመ ሁኔታዎችን በመደርደር ሂደቱን በማደናቀፉ እና ከስምምነት ሊደርስ ባለመቻሉ መኢአድ ሂደቱን ለማቋረጥ መገደዱን አስታውቀዋል።</p>

<p>ከውልደቱ በኋላ የሚኖረው የሥልጣን ክፍፍል የእያንዳንዱ ድርሻ ምን መሆን እንዳለበት በምንነጋገርበት ወቅት ኢዴአፓ "ለእኛ የምትሰጡትን ኮታ አሳውቁን" ማለቱንና መኢአድም አመራሩ መስጠት ያለበት የእያንዳንዱ ሊስት ወጥቶ ከፕሬዚዳንት ጀምሮ በችሎታ መሆን አለበት በማለት መግለጹንና ኢዴአፓም ኮታ ሊሰጠኝ ይገባል በማለቱ የውህደቱ ሂደት ሊቋረጥ ችሏል ብለዋል።</p>

<p>ኢዴአፓ በብዙ ጉዳዮች ከተስማማን በኋላ እንደገና እያፈረሰ ለምርጫ የምንዘጋጅበት ጊዜ እንዲቃጠል በማድረግ የራሱን የምርጫ ዝግጅት በጎን እያካሄደ ነው ያሉት የመኢአድ ፕሬዚዳንት "እኛም በሙሉ አቅማችን ፊታችንን ወደ ምርጫው ማዞር ስላለብን ሂደቱ ሙሉ ለሙሉ እንዲቋረጥ ወስነን ይህንኑ በደብዳቤ አሳውቀናቸዋል" ብለዋል።</p>

<p>ኢዴአፓ ከማዕከላዊ ኮሚቴ አባላት ብዛት ውስጥ ለእኛ ምን ያህል ድርሻ እንደምትሰጡን ግለፁልን ማለቱንና መኢአድም "ብዛቱን እንተወውና የሁለታችንም ሥራ አስፈፃሚዎች ከተዋሃዱ በኋላ ቀጣዩ የፕሬዚዳንት ምርጭ በችሎታ ይሁን" ማለቱን ኢዴአፓ ሊቀበለው ባለመፈለጉ እንዲያውም መዋቅሩ ተሰርቶ ከተጠናቀቀ በኋላ ያለቀውን መዋቅር እንደገና ጎልጉሎ በማውጣት የመኢአድን ጊዜ እያባከነ መሆኑን መኢአድ በመረዳቱ ሂደቱ እንዲቋረጥ መወሰኑን ፕሬዚዳንቱ ጨምረው አስታውቀዋል።</p>

<p>ይህንኑ የውህደት ጉዳይ አስመልክቶ መኢአድ ከቀጣዩ ምርጫ በፊት ምንም ዓይነት ድርድር የማካሄድ ፍላጎት የሌለው መሆኑን ፕሬዚዳንቱ ገልፀዋል።</p>

<p>ስለሁኔታው ምላሽ እንዲሰጡ ያነጋገርናቸው የኢትዮጵያ ዴሞክራሲያው አንድነት ፓርቲ /ኢዴአፓ/ ዋና ፀሐፊ አቶ ልደቱ አያሌው በበኩላቸው ከመኢአድ ለፓርቲውያቸው የተፃፈው ደብዳቤ ያለፈው ሀሙስ ከቀኑ 10 ሰዓት እንደደረሳቸው ገልፀዋል።</p>

<p>ከመኢአድ ጋር ስለውህደቱ ለመነጋገር በትላንትናው ዕለት ጠዋት ቀጠሮ እንደነበራቸው አቶ ልደቱ ጠቁመው ፓርቲው ግን አንድ ቀን ሲቀረው ድርድሩን ማቋረጡን በደብዳቤ በማሳወቁ ሂደቱ ሊቋረጥ ችሏል ብለዋል።</p>

<p>ስለዝርዝር ሁኔታው እንዲገልፁልን የጠየቅናቸው አቶ ልደቱ አያሌው "ከመኢአድ ጋር ውህደቱን አስመልክቶ ባደረግነው ስምምነት ውህደቱ እስከሚጠናቀቅ ድረስ ወይም የውህደተኡ እንቅስቃሴ ቢቋረጥ ማናችንም ብንሆን በተናጠል ለጋዜጠኛ መግለጫ አንሰጥም ብለን ተስማምተን የነበረ በመሆኑ ምንም እንኳ መኢአድ ስምምነቱን ባያከብርም እና ከስምምነቱ ተገዢ በመሆናችን ውላችንን አክብረን መገኘት ስላለብንና ሥራ አስፈፃሚ አባላትም በጉዳዩ ላይ መነጋገር ስላለባቸው ዝርዝር ሁኔታውን ላለመግለጽ እገደዳለሁ" ሲሉ አስረድተዋል።</p>


<p class="align-center"><a href="/Gazettas/Nation/info/Nation.sera.html">ከኔሽን የካቲት 6 ቀን 1996</a></p>

</body>
</html>	














