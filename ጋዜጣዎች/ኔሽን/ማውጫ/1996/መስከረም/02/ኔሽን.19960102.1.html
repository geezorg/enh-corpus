<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመን ለመግባት የሞከረ ጀልባ 45 ኢትዮጵያውያንንና ሶማሊያውያንን ይዞ ሰጠመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመን ለመግባት የሞከረ ጀልባ 45 ኢትዮጵያውያንንና ሶማሊያውያንን ይዞ ሰጠመ</h2>


<p>45 ኢትዮጵያውያንን እና ሶማሊያውያንን አሳፍራ ወደ የመን በሕገወጥ መንገድ ለመግባት የሞከረች አንዲት ጀልባ በየመን ወደብ ዳርቻ ስትደርስ በአሳፋሪዎች አስገዳጅ ትዕዛዝ በተነሳ ሁከት መስመጧንና ተሳፋሪዎቿም በሙሉ ማለቃቸውን "ጥሀ ጛሩዲአን" የተሰኘው የእንግሊዝ ሀገር ታዋቂ ጋዜጣ ባለፈው ሣምንት እትሙ አስታወቀ። </p>

<p>ጋዜጣው በዘገባው እንዳስታወቀው ጀልባዋ በየመን ወደብ ዳርቻ ስትደርስ "በወደቡ ጠባቂዎች ልንያዝ እንችላለን" በሚል ፍርሃት ተሳፋሪዎች ወደባህር እየዘለሉ በመግባት በመዋኘት ወደቡ ላይ እንዲደርሱ የጀልባዋ ባለቤቶች በማስገደዳቸውና አብዛኞቹ ተሳፋሪዎችም የዋና ችሎታና እውቀቱ የሌላቸው በመሆናቸው በተፈጠረው ትንቅንቅ ጀልባዋ ሚዛኗን በመሳት ተገልብጣ 45 ተሳፋሪዎችን ይዛ እንደሰመጠች ለማወቅ መቻሉን አስፍሯል።</p>

<p>በወቅቱ በጀልባዋ ተሳፍሮ እስከ የመን ወደብ ዳርቻ ከሄደ በኋላ አሳፋሪዎች መሣሪያ በመደገን ወደባህር እንዲዘሉ ማስገደዳቸውን የሚናገረው አሊ ሲድዎ ቃዲ የተባለ የሶማሌ ዜግነት ያለው ግለሰብ በባህር ላይ ሦስት ማይል ያህል በዋና በመጓዝ በወደብ ጠባቂ ፖሊሶች ሕይወቱን ማትረፉንና የደረሰባቸውንም አደጋ ለሃገሪቱ ባለሥልጣናት በመናገሩ ጉዳዩ ሊታወቅ መቻሉን ገልጿል። ከጥቂት ቀናት በኋላ በባህሩ ላይ በተደረገ አሰሳም የብዙዎቹ አስክሬን በውሃ ላይ ሲንሳፈፍ ተገኝቶ መለቀሙን ጋዜጣው አክሎ ዘግቧል።</p>

<p>ይኽ በእንዲህ እንዳለ ወደመካከለኛው ምስራቅ ወንዝ ለከፋ ስቃይ የሚዳረጉ ዜጐችን ሕይወት ለመታደግ የተቋቋመው "ገመናዬ ኢትዮጵያ" የተሰኘው ማኅበር የመን በመጓዝ ከኢትዮጵያ ኮሚኒትና በየመን ከኢትዮጵያ ኤምባሲ ጋር ተገናኝቶ ሰፊ ውይይት ማካሄዱን ማኀበሩ በቅርቡ በሰጠው መግለጫ አስታውቋል። ማኅበሩ በዚሁ መግለጫውም የመን ተሳክቶላቸው ለሥራ ከሚገቡት ኢትዮጵያውያን በላይ በባህር ላይ ሕይወታቸውን የሚያጡት ቁጥር በርካታ መሆኑም ገልጿል።</p>

<p>የማኅበሩ ሥራ አስኪያጅ አቶ ዩናስ ታደሰ ሰሞኑን ለዝግጅት ክፍላችን እንደገለፁት በባህር ላይ ተጉዘው የመን ከገቡ በኋላ ሳዑዲ አረቢያ እንገባለን በሚል ተስፋ ገበሬው ሳይቀር ከብቱን ሽጦ በመሰደድ ላይ እንደሚገኝ አስታውቀው በወደብ በኩል ያለውን ፍልሰት ለመቋቋም የሚደረገው ቁጥጥርም በጣም ዝቅተኛ በመሆኑ ከፍተኛ ትኩረት ተሰጥቶት መፍትሔ መፈለግ እንዳለበት ጠቁመዋል።</p>

<p>በቅርቡ 13 ኢትዮጵያውያን ሀሺሽ ይዘው ወደየመን ገብተዋል በሚል ክስ ተመስርቶባቸው የሞት ፍርድ ተፈርዶባቸው እንደነበር ያስታወሱት አቶ ዩናስ የመን የሚገኘው የኢትዮጵያ ኤምባሲ በጉዳዩ ገብቶበት በመከራከር የሞት ፍርዱ ወደ 25 ዓመት ፅኑ እስራት እንዲቀየር ማድረጉንና በአሁኑ ሰዓት ኢትዮጵያውያኑ ገጠር እስር ቤት ውስጥ በመማቀቅ ላይ እንደሚገኙ አስታውቀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን መስከረም 2 ቀን 1996</a></p>

</body>
</html>	














