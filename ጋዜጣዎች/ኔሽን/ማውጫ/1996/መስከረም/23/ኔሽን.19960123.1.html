<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታው ምክር ቤት የኢትዮጵያን አቤቱታ ውድቅ አደረገው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፀጥታው ምክር ቤት የኢትዮጵያን አቤቱታ ውድቅ አደረገው</h2>


<p>የተባበሩት መንግሥት የፀጥታው ምክር ቤት ኢትዮጵያ የድንበር ኮሚሽኑን ውሳኔ አስመልክቶ በአዲስ አካል እንደገና እንዲታይ ያቀረበችውን አቤቱታ ውድቅ በማድረግ ውሳኔውን እንድትቀበል ማሳሰቡን አይሪን በትናትናው ዕለት ባሰራጨው ዘገባ አስታወቀ።</p>

<p>ምክር ቤቱ ለኢትዮጵያ አቤቱታ በሰጠው የአንድ ገጽ ደብዳቤ ምላሽ ላይ "ኢትዮጵያ አስቀድማ ውሳኔውን ልትቀበል ከተስማማች በኋላ እንዲሁ ዓይነቱን እርምጃ ለመውሰድ መነሳቷ የሚያሳዝን ነው" ብሏል።</p>

<p>"ኢትዮጵያ በአልጀርሱ ስምምነት ላይ ለኮሚሽኑ ውሳኔ እንደምትገዛ ካስታወቀችና የመጨረሻም አድርጋ እንደምትቀበል ከፈረመች በኋላ እንዲህ አይነቱን ሐሣብ እንደገና ይዛ መቅረቧ ያሳዝናል" ያለው የምክር ቤት ደብዳቤ "በኢትዮጵያና ኤርትራ መካከል የቀጠለው ሻካራ ፖለቲካዊ ፍጥጫም" እንዳሳሰበው አክሎ አስታውቋል።</p>

<p>የፀጥታው ም/ቤት ኢትዮጵያ አሁንም ጉዳዩን በሰላም ለመጨረስ አቋሟን በግልፅ ማስታወቋን አድንቆ "ይሁንና ዘላቂነት ወዳለው ሰላም የሚወሰደው የአልጀርሱ ስምምነት ተግባራዊ ሲሆን ብቻ ነው" ብሏል።</p>

<p>እ.ኤ.አ ከ1998- 2000 በተደረገው የሁለቱ ሃገሮች ጦርነት በብዙ ሺዎች የሚቆጠሩ መሞታቸውን ያስታወሰው የአይሪን ዘገባ ሁለቱን ሃገሮች የሚለየውን የ1 ሺህ ኪሎ ሜትር ድንበር ለማካለል በዘሄግ ኮሚሽን ከተቋቋመ በኋላ ለሁለቱ ሀገራት ጦርነት ዋነኛ የመንስኤ ቦታ የነበረችውን ባድመን ለኤርትራ መወሰኑን አስታውሷል።</p>

<p>በመጨረሻም ምክር ቤቱ በደብዳቤው እንዳሳሰበው የኮሚሽኑ ውሳኔ በአስቸኳይ ተግባራዊ የመሆን ሂደቱ እንዲጀመር ጠይቆ በዚህም ሂደት የኢትዮጵያን መንግሥት ቀና ትብብር እንዲታከልበት አሳስቧል።</p>

<p>ይኽ በእንዲህ እንዳለ የኢትዮጵያ መንግሥት ትናንት ባወጣው መግለጫ በድንበር ኮሚሽኑ የተላለፈውን የተዛባና ኢ-ፍትሐዊ ውሳኔ ሃገራችን እንድትቀበል አትገደድም ሲል አስታውቋል። </p>

<p>መንግሥት ባወጣው በዚሁ መግለጫው ላይ እንዳስታወቀው "በድንበር ኮሚሽኑ የተዛባ የውሳኔ አስተረጓጐም ምክንያት በከባድ ትግልና ጥረት ያረጋገጥነው አንፃራዊ ሰላም በዘላቂነት የሚታወክበት ሁኔታ እንዲፈጠር መፈቀድ የለበትም" ብሏል። "ይኽን የማድረግ ኃላፊነት ደግሞ ከማንም በላይ በተባበሩት መንግሥታት ድርጅት የፀጥታው ምክር ቤት ትከሻ ላይ ይወድቃል" ያለው የመንግሥት መግለጫ "ችግሩ ከዚህ በባሰ ከመወሳሰቡ በፊት የፀጥታው ምክር ቤትም ሆነ ሌሎች ለችግሩ አስተማማኝና ዘላቂ ሰላማዊና ሕጋዊ አፈታት አስተዋፅኦ ያላቸው ወገኖች ሁሉ የሚጠበቅባቸው ኃላፊነት እንዲወጡ ኢትዮጵያ ጥሪዋን ታቀርባለች" በማለት አቋሙን አስታውቋል።</p>


<p class="align-center"><a href="/Gazettas/Nation/info/Nation.sera.html">ከኔሽን መስከረም 23 ቀን 1996</a></p>

</body>
</html>	














