<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢነጋማ በፍትህ ሚኒስቴር ሊታገድ ነው" ምንጮች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢነጋማ በፍትህ ሚኒስቴር ሊታገድ ነው" ምንጮች</h2>


<p>የኢትዮጵያ ነፃ ፕሬስ ጋዜጠኞች ማኅበር (ኢነጋማ) በኢትዮጵያ መንግሥታዊ ያልሆኑ ድርጅቶች ምዝገባ መሠረት ህግ ከሚፈቅደው ውጭ ከሁለት ዓመታት በላይ የኦዲት ሪፖርቱን ለፍትህ ሚኒስቴር ባለማቅረቡና እንዲሁም ለሁለት ዓመታት ያሳደሰውን ፈቃድ ቀርቦ እንዲያድስ ከሁለት ወራት በፊት በደብዳቤ ቢጠየቅም ባለማቅረቡ የሚኒስቴር መሥሪያ ቤቱ በአንድ ወር ጊዜ ውስጥ የሂሳብ ሪፖርቱን እንዲያቀርብ የመጨረሻ ዕድል የሰጠው መሆኑን አንዳንድ ምንጮች በተለይ ለኔሽን አስታወቁ። የማኅበሩ ሊቀመንበር አቶ ክፍሌ ሙላት በበኩላቸው የፍትህ ሚኒስቴር በፃፈላቸው ደብዳቤ ላይ ያላሟላችሁትን አሟሉ ከማለቱ በስተቀር በዝርዝር አለመግለፁን የዝግጅት ክፍላችን ላቀረበላቸው ጥያቄ መልስ በሰጡበት ወቅት አስታውቀዋል።</p>

<p>"የኢትዮጵያ ነፃ ፕሬስ ጋዜጠኞች ማኅበር በአንድ ግለሰብ ፈላጭ ቆራጭነት የሚሠራ ነው" ያሉት እነዚሁ ምንጮች "የማኅበሩ ገንዘብ ያዥ፣ ሂሣብ ሹምና እንዲሁም ማኅተም የሚይዙት ሊቀመንበሩ በመሆናቸው ምን ያህል ገንዘብ ከውጭ ሀገር በእርዳታ እንደገባና ምን ያህሉ ደግሞ ለምን አገልግሎት እንደዋለ ለማወቅ መቸገራቸውን" አስረድተዋል።</p>

<p>የኢዴፓ ማዕከላዊ ኮሚቴ አባል የሆኑትና የኢነጋማ የኦዲት ኮሚቴ ሰብሳቢ አቶ ደርበው ተመስገን የኦዲት ሪፖርት አዘጋጅተው በወቅቱ ለአባላቱ ሊያቀርቡ ያልቻሉ በመሆኑና ከሊቀመንበሩ ጋርም በማበራቸው ምን ያህል ገንዘብ ማኅበሩ እንዳለው እና ለምን ዓላማ እንደተጠቀሙበት ለማወቅ ባለመቻላቸው የኢነጋማ አባላት ሙሉ ለሙሉ ወርሃዊ መዋጮ መክፈል ማቋረጣቸውንም ምንጮቹ ጠቁመዋል።</p>

<p>"ሊቀመንበሩ የማኅበሩን ገንዘብ የሚያስቀምጡት በግል የባንክ አካውንታቸው እንደሆነ" እነዚሁ ምንጮች ገልፀው "ግለሰቡ ከተለያዩ ኤምባሲዎችና አለም አቀፍ ተቋማት የሚገኙ የገንዘብና የቁሳቁስ እርዳታዎችን ለግል ጥቅማቸው እያዋሉ ነው" ብለዋል።</p>

<p>"ይሁንና ማኅበሩ በየዓመቱ የኦዲት ምርመራ ሪፖርቱን ለፍትህ ሚኒስቴር አቅርቦ የማያውቅ መሆኑ እየታወቀ የሚኒስቴር መሥሪያ ቤቱ እስከዛሬ እርምጃ ከመውሰድ መቆጠቡ ለትዝብት የሚዳርገው ነው" ሲሉም ምንጮቹ አስተያየት ሰጥተዋል።</p>

<p>ስለጉዳዩ ያነጋገርናቸው የኢትዮጵያ ነፃ ፕሬስ ጋዜጠኞች ማኅበር ሊቀመንበር አቶ ክፍሌ ሙላት በበኩላቸው የፍትህ ሚኒስቴር በፃፈላቸው ደብዳቤ ያላሟላችሁትን አሟሉ ከማለቱ በቀር በዝርዝር አለመግለፁን ጠቁመው ማኅበራቸው ሲቋቋም የራሱ ቢሮ እንኳን ያልነበረው መሆኑም አክለው ገልጸዋል።</p>

<p>"ማኅበሩ የራሱን ቢሮ ማደራጀት የጀመረው ካለፉት ሁለት ዓመታት በኋላ ነው" የሚሉት አቶ ክፍሌ በማኅበሩ ምሥረታ ወቅት ሕገ ደንቡ ለፍትህ ሚኒስቴር በሚቀርብበት ጊዜ የኦዲት ኮሚቴ እንዲኖረው ያስፈልጋል ባለመባሉ ሳይመረጥ መቅረቱንና በቅርቡም ሚኒስቴር መሥሪያ ቤቱ የኦዲት ኮሚቴ እንዲመረጥ ባዘዘው መሠረት ጠቅላላ ጉባኤው ተጠርቶ የኦዲት ኮሚቴ እንዲመረጥ መደረጉን አብራርተዋል።</p>

<p>"የማኅበሩ ጠቅላላ ጉባኤ የሾማቸው ሦስት ኦዲተሮች የማኅበሩን ሂሣብ እንዲመረምሩ ደብዳቤ ቢጻፍላቸውም ተገኝተው በወቅቱ ኦዲት ሳያደርጉ ቀርተዋል" ያሉት አቶ ክፍሌ "ማኅበሩ በራሱ ተነሳሽነት አዘጋጅቶ ያቀረበውን የኦዲት ሪፖርትም የፍትህ ሚኒስቴር ሳይቀበለው በመቅረቱና በውጭ ኦዲተር የማኅበሩ ሂሣብ እንዲመረመር በመጠየቁ ለውጭ ኦዲተሮች ጥያቄአቅርበን ምላሻችንን በመጠባበቅ ላይ እንገኛለን" ብለዋል።</p>

<p>"የኢነጋማን መኖርና አለመኖር የሚፈልጉ ወገኖች አሉ" የሚሉት አቶ ክፍሌ "እያንዳንዳችን ከቤት ጀምረን እስከ መንግሥት ድረስ እናማለን፤ ስለዚህ በማኅበሩ ላይ የሚነሱ ነገሮችም በሙሉ ሐሜቶች ናቸው" በማለት ተናግረዋል። </p>

<p>አቶ ደርበው ተመስገን የኦዲት ኮሚቴ አባል ሆነው መመረጣቸውን አስመልክተው ምን አስተያየት አለዎት ተብለው የተጠየቁት አቶ ክፍሌ "አቶ ደርበው እንደማንኛውም አባል ነው፤ አንዳንድ ጊዜ የሚጣራ ነገር ሲኖር በኮሚቴ አባልነት ይመረጣል እንጂ የተለየ ኃላፊነት የለውም" ሲሉ መልሰዋል።</p>

<p>አቶ ክፍሌ በማጠቃለያ ላይ በሰጡት አስተያየት፦ "በህገ ደንባችን መሠረት አሁን በኃላፊነት ቦታችን ላይ ያለነው በጠቅላላው ጉባኤ ውሳኔ መሠረት ነው። ጠቅላላ ጉባኤው በሁኔታዎች አስገዳጅነት ለ3 ወር ሥልጣናችንን አራዝሞታል። በሚቀጥለው ጥቅምት መጨረሻ ላይ አዲስ ምርጫ ይካሄዳል" ብለዋል።</p>


<p class="align-center"><a href="/Gazettas/Nation/info/Nation.sera.html">ከኔሽን መስከረም 23 ቀን 1996</a></p>

</body>
</html>	














