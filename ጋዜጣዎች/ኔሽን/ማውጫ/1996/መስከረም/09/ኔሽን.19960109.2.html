<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ዶ/ር አሸብር ኢትዮጵያን ለማስቀጣት እየተሯሯጡ ነው" የእግር ኳስ ፌዴሬሽን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">"ዶ/ር አሸብር ኢትዮጵያን ለማስቀጣት እየተሯሯጡ ነው" የእግር ኳስ ፌዴሬሽን</h1>


<p>የቀድሞ የኢትዮጵያ እግር ኳስ ፌዴሬሽን ፕሬዚዳንት ዶ/ር አሸብር ወ/ጊዮርጊስ አገራቸውን ለፊፋ ከሰዋል የሚል ጥርጣሬ እንዳለው ፌዴሬሽኑ አስታወቀ። ፌዴሬሽኑ በተለይ ለዝግጅት ክፍላችን በሰጠው መግለጫ እንዳስታወቀው ዶ/ር አሽብር የፊፋ ደብዳቤ ለፌዴሬሽኑ ከመድረሱ በፊት እሳቸው ጋር መገኘቱን ጠቁሞ የተፈጠረውን ውዝግብ አስመልክቶም ፊፋ መስከረም 19 ቀን 1996 ዓ.ም የመጨረሻ ውሳኔውን ዙሪክ ላይ እንደሚሰጥ ገልጿል።</p>

<p>የኢትዮጵያ እግር ኳስ ፌዴሬሽን ጠቅላላ ጉባኤ ዶ/ር አሸብር ከስልጣን እንዲነሱ የወሰነ ቢሆንም እሳቸው "ውሳኔውን አልቀበልም" በማለትና አገራቸውን በመክሰስ ለማስቀጣት እየተሯሯጡ ነው ያሉት አንድ የፌዴሬሽኑ የሥራ ኃላፊ ዶ/ር አሸብር በአንዳንድ ጋዜጦች ላይ በሰጡት መግለጫ "ከሥልጣን ሱስ ነፃ ሆኜ ሀገሬን እታደጋለሁ" ቢሉም "ወደ ስልጣኔ ካልመለሳችሁኝ አልተውም" በማለት በክሱ እንደፀኑበት አስታውቀዋል። በተለያዩ ሁኔታዎች በሽማግሌዎችች አማካኝነት ግለሰቡን ለማግባባትና በስፖርት ቤተሰቡና በአገሪቱ ላይ የሚደርሰውን ጉዳት ለመታደግ ከፍተኛ ጥረት ቢደረግም ግለሰቡ ከያዙት አቋም ሊያፈገፍጉ ፈቃደኝነት አለማሳያታቸውን የፌዴሬሽኑ አስታውቋል።</p>

<p>የኢትዮጵያ እግር ኳስ ፌዴሬሽን ከፊፋ ቅጣት የሚጣልበት ከሆነ ዶ/ር አሸብር ተጠያቂ ከመሆን አይድኑም ያሉት የሥራ ኃላፊው የተሠራው ሥራ ህገወጥ ቢሆንም እንኳን ከአገሪቱ ጥቅም አንፃር ግለሰቡ ማለፍ ሲገባቸው እልህ ውስጥ በመግባት የስፖርት ቤተሰቡን ስጋት ላይ የሚጥል ተግባር እየፈፀሙ እንደሚገኙ ማረጋገጫ አግኝቻለሁ ሲል ከሷል።</p>

<p>ይህንኑ አስመልክቶ የዝግጅት ክፍላችን ጥያቄ ያቀረበላቸው የቀድሞ የእግር ኳስ ፕሬዚዳንት ዶ/ር አሸብር ወ/ጊዮርጊስ ለፊፋ ምንም ዓይነት ክስ አለማቅረባቸውንና ወደ ዙሪክ የሚጓዙትም የፊፋን ውሳኔ ለመስማት ብቻ እንደሆነ ገልፀዋል።</p>

<p>ፊፋ በዚሁ ዕለት ያስተላልፋል ተብሎ በሚጠበቀው ውሳኔ ኢትዮጵያን ለሁለት ዓመታት ከማንኛውም ኢንተርናሽናል እግር ኳስ ውድድር ሊያግዳት ይችላል የሚል ስጋት በበርካታ ወገኖች ዘንድ ተፈጥሯል። ለዚህም በቀዳሚነት የቀድሞው ሥራ አስፈጻሚ ኮሚቴ አባላት ለፊፋ ክስ አቅርበዋል ተብሎ በስፋት ቢነገርም የመክሰስ መብት ያላቸው ፕሬዚዳንቱ ዶክተር አሽብር ወልደጊዮርጊስ ግን ምንም ዓይነት ክስ አለማቅረባቸውን የገለፁ ሲሆን አሁን ወደ ዙሪክ የሚጓዙት እሳቸው ለማስረዳት ሳይሆን ፊፋ ደረስኩበት ያለውን ውሳኔ ለመስማት ብቻ እንደሆነ አስታውቀዋል።</p>

<p class="align-center"><a href="/Gazettas/Nation/info/Nation.sera.html">ከኔሽን መስከረም 9 ቀን 1996 ዓ.ም</a></p>

</body>
</html>
