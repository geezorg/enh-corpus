<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሬስ ሕጉ ረቂቅ የአሳታሚዎችና የመንግሥት ውዝግብ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፕሬስ ሕጉ ረቂቅ የአሳታሚዎችና የመንግሥት ውዝግብ</h2>


<p>በማስታወቂያ ሚኒስትር ተረቆ ሰሞኑን ውይይት ሲካሄድበት የነበረው የፕሬስ ሕግ ረቂቅ የዜጐችን በነፃነት የመደራጀት መብት የሚገድብና መረጃ የማግኘት ነፃነት ላይ ገደብ የጣለ ኢሕገመንግሥታዊ ሕግ ነው ሲሉ በስብሰባው ተሳታፊ የነበሩት አንዳንድ አሳታሚዎች ገለፁ። የማስታወቂያ ሚኒስትሩ አቶ በረከት ስምዖን በበኩላቸው በተለይ ለኔሽን ተጠይቀው በሰጡት ምላሽ ረቂቁ ከሕገ መንግስቱ ጋር የሚቃረን ነገር የለውም እንዲያውም የመደራጀት መብትን የሚፈቅድ ነው ብለዋል።</p>

<p>ከነሐሴ 14 እስከ 16 ቀን 1996 ዓ.ም በግዮን ሆቴል በንግስት ሳባ አዳራሽ የኢትዮጵያ ብሔራዊ የጋዜጠኞች ኅብረት (ኢብጋህ)፣ የኢትዮጵያ ነፃ ፕሬስ ጋዜጠኞች ማኅበር(ኢነጋማ) እና የኢትዮጵያ መገናኛ ብዙሃን ባለሙያ ሴቶች ማህበር ከማስታወቂያ ሚኒስቴርና ከብሪታኒያ ኤምባሲ ጋር በመተባበር ባዘጋጁት በዚህ መድረክ ላይ በረቂቁ ውስጥ ከሕገ መንግሥቱ አንቀጽ 29 ጋር የሚጋጩ በርካታ ድንጋጌዎች የተካተቱበት መሆኑ የተመለከተ ሲሆን ረቂቁን ያዘጋጀው ክፍልም ከሕገ መንግሥቱ ጋር የሚቃረን ምንም ዓይነት ድንጋጌ በረቂቁ ያልተመለከተ መሆኑን በማንሣት ተከራክሯል።</p>

<p>በውይይቱ ከተነሱት ነጥቦች መካከል በአዋጁ መግቢያ በትርጓሜውና መረጃ አሰጣጥና አቀባበልን በሚመለከተው ክፍል የተካተቱት የሚገኙበት ሲሆን በተለይ በትርጓሜው ላይ የጋዜጠኛ ማኅበር ማለት «አሰሪዎችንና የሥራ ኃላፊዎችን የሚያካትት» ተብሎ የተጠቀሰው ይገኝበታል። ይህም የዜጐችን በነፃነት የመደራጀት መብት በመገደብ አሳታሚዎችና የሥራ ኃላፊዎች ከጋዜጠኞች ጋር በሙያዊ ጉዳቸው በጋራ እንዳይደራጁ እንቅፋት የሚፈጥር ነው ሲሉ አንዳንድ አስተያየት ሰጪዎች ተናግረዋል።</p>

<p>በአዋጁ ረቂቅ ላይ ሚኒስቴር መሥሪያ ቤቱ ስላሰባሰባቸውና በውይይቱም ተነስተው የነበሩትን አንኳር አንኳር ጥያቄዎችን በማስመልከት የማስታወቂያ ሚኒስትሩን አቶ በረከት ስምኦንን አነጋግረናቸው ነበር።</p>

<p>ኔሽን፦ በረቂቁ የፕሬስ ሕጉ የመጨረሻ ቅጂ ላይ ለ3 ቀናት የፈጀ ውይይት ተካሂዶበታል። ቀጣይ የመሥሪያ ቤታችሁ ተግባር ምንድነው ያላሉ?</p>

<p>አቶ በረከት፦ ለሚኒስትሮች ም/ቤት ይቀርባል። ከዚያ በኋላ ም/ቤቱ ካፀደቀው ወደ ሕዝብ ተወካዮች ም/ቤት ይመራል። ም/ቤት ላይ እንደገና የሕዝብ መወያያ መድረክ ይኖራል ብዬ ተስፋ አደርጋለሁ። እዚያም ላይ በተጨማሪ እንወያይበታለን።</p>

<p>ኔሽን፡-አሁን ረቂቁን ለማሻሻል ይረዳሉ ብላችሁ ያገኛችሁት ጠቃሚ አስተያየት ከዚህ መድረክ አለ?</p>

<p>አቶ በረከት፦ በርከት ያሉ ናቸው። ነገር ግን ለምሣሌ ፈቃድ መኖር የለበትም የሚል ተነስቶ ነበር። ይህ ትክክል በመሆኑ ተቀብለነዋል። በፈቃድ ምትክ ምዝገባ እንዲኖር አድርገናል። እንደነዚህ አይነት የተቀበልናቸው መሰረታዊ ጉዳዮች አሉ። በተረፈ አብዛኛው መሠረታዊ ይዞታ የተጠበቀ ነው። ብዙም የሚያስቀይር ሃሣብ አላገኘንም።</p>

<p>ኔሽን፦ አንዳንድ አሳታሚዎች ባወጡት መግለጫ ረቂቅ ኢ-ሕገ መንግሥታዊ ነው በሚል አውጥተዋል። በዚህም ላይ አንደኛው በማኅበር የመደራጀት መብትን የሚገድብ ነው። መረጃ የማግኘት ሕገ መንግስታዊ መብትንም የሚገድብ ነው የሚሉ ነገሮች በውስጡ ይዟልና እዚህ ላይ የሚሰጡት ምላሽ ካለ?</p>

<p>አቶ በረከት፦ ይህንን ማብራራት ያለባቸው እነሱ ናቸው። አሰሪዎች በሠራተኛ ማህበር ካልታቀፍን የሚሉበት ምክንያት ማብራራት ካለባቸውም ማባራራት ያለባቸው እነሱ ናቸው። አሰሪዎች ናቸው። እንደ አሰሪም ራሳችሁን ችላችሁ ትጀራጃላችሁ ተብለዋል። ጋዜጠኞች ደግሞ በተለይ ሃሣብን በማመንጨትና በማስራጨት ሥራ ላይ የተሰማሩ ናቸው። ስለሆነም ነፃነታችሁ ከአሰሪዎች ሊጠበቅ ይገባል ብለን እናምናለን። ስለዚህ ጋዜጠኞች እንደሠራተኛ ተቆጥረው ራሳቸውን ችለው የሚደራጁበት መብት ለፕሬስ እድገት በጣም ጠቃሚ ነው። በእኛ ግምት የአሰሪዎቹ አቋም የተሳሳተ አቋም ነው።</p>

<p>ከሕገ መንግስቱም ጋር ቢሆን የሚቃረን ነገር የለውም። ሕገ መንግስቱ የመደራጀት መብትን ይፈቅዳል። ሕገ መንግሥቱ ሠራተኞች በሠራተኛነታቸው የመደራጀት መብታቸውን ይፈቅዳል። ይህን ነው ያወቅነው። ለምን በጋዜጠኝነታቸው ብቻ ይደራጃሉ የሚል ኃይል ነው። ይልቁንም ሕገ መንግስታዊውን ሥርዓት የሚፃረረው እና ካልተደራጀን ይህ ማህበር ብቻውን መኖር የለበትም የሚል አቋም ያለው ነው። ስለዚህ በእኛ ግምት የጋዜጠኛው ለብቻው መደራጀት ሕገ መንግስታዊ መብትም ነው። ይህንን ሕገ መንግሥታዊ መብት አልተጋፋንም።</p>

<p>ኔሽን፦ አንዳንድ ማኅበራት ብዙዎቹ አንቀጾች እንዳልተስሟሟቸው የገለፁበት ሁኔታ ነበር። በዚህ ላይ ያለዎት አስተያየትስ ምንድነው?</p>

<p>አቶ በረከት፦ ሁሉም ማኅበራት በዚህ ደረጃ አልገለፁም። ያሰራል ይጠቅማል ያሉ አሉ፤ ጥቂት ጥያቄዎች ያነሱ ማህበራትም አሉ፣ በርከት ያሉ ጥያቄዎችንም ያነሱ ማኅበራት አሉ። ከዚህ በላይ ሁሉም አያሰራም የሚል ነገር ግን አላቀረቡም። በመሠረቱ የደገፉትና ትክክለኛ ነው ብለው ያሰቡም አሉ።</p>


<p class="align-center"><a href="/Gazettas/Nation/info/Nation.sera.html">ከኔሽን ሐምሌ 17 ቀን 1996</a></p>

</body>
</html>	
