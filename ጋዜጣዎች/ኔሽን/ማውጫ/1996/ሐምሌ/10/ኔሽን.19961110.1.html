<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚ ኅብረት አመራሮች የኅብረቱን ዓላማ የሚፃረር ተግባር ፈፅመዋል» ኢዴአፓ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚ ኅብረት አመራሮች የኅብረቱን ዓላማ የሚፃረር ተግባር ፈፅመዋል» ኢዴአፓ</h2>


<p>የኢትዮጵያ ዴሞክራሲያዊ ኃይሎች ኅብረት /ኢዴአፓ/ አመራሮች ኅብረቱ ከተመሰረተበት ማግስት ጀምሮ የኅብረቱን ዓላማና የመሥራች ጉባኤውን ውሳኔ የሚፃረሩ ተግባራትን ፈፅመዋል ያለ ኢዴአፓ በአስቸኳይ የኅብረቱ ጠቅላላ ጉባኤ እንዲጠራ ጥሪ አቀረበ።</p>

<p>«የኅብረቱን መሥራች ጉባኤ ውሳኔን ከሚፃረሩ ድርጊቶች አንዱ አመራርን በተመለከተ የተሰጠው ውሳኔ መጣሱ ነው» ያለው ፓርቲው በውሳኔው መሰረት የኅብረቱ የመሪነት ቦታ ሃገር ውስጥ በሚያገኙ የኅብረቱ አባል ድርጅቶች መሪዎች መያዝ የነበረበት መሆኑን አስታውሶ «ከመሥራች ጉባኤው ስምምነት ውጪ የተከበሩ ዶ/ር በየነ ጴጥሮስና ዶ/ር መረራ ጉዲና ብቻ የኅብረቱን መሪነት እየተፈራረቁ እንዳይዙ ተድርጓል» ብሏል።</p>

<p>ይህ ዓይነቱ ከፍተኛ የሥነ ሥርዓትና የመርህ ግድፈት እየተፈፀመ ከኢዴአፓ የተወከሉት ዶ/ር አድማሱ ገበየሁ የኅብረቱን የእለት ተዕለት ሥራ እየሠሩ መቀጠል ተጠያቂነት የሚያስከትል ሆኖ በመገኘቱ ከዋና ፀሐፊነት ቦታቸው ራሳቸውን ማግለላቸውንም ፓርቲው ለሕዝብ ይፋ ባደረገው ሰነዱ አመልክቷል።</p>

<p>«በብዙ ድካም የተመሠረተውና ከፍተኛ ተስፋ የተጣለበትን የኅብረት መድረክ አላማዎች በጥቂት አባል ድርጅቶች በተጠለፉበትና የኅብረቱን ሕልውና አደጋ ላይ በወደቀበት ሁኔታ ኢዴአፓ ማድረግ የሚችለው የመጨረሻ አማራጭ ከዚህ በኋላ ሕዝቡ ስለጉዳዩ ግልፅ መረጃ አግኝቶ እንዲወያይበትና የበኩሉን እርምጃ እንዲወሰድ ማሳወቅ ነው» በማለት አስረድቷል።</p>

<p>«ከኅብረቱ ምሥረታ ጀምሮ የተከሰቱት ችግሮች በሚገባ እንዲታረሙ የጉባኤውን የውሳኔ ሃሳብ ተከትለን እንድሰራ በመፈለግ ከተደረጉ በርካታ ጥረቶች በተጨማሪ በተደጋጋሚ ለኅብረቱ አመራር ያቀርብናቸው የጽሑፍ ማሳሳቢያዎች ሕዝቡ እንዲያውቃቸውና የመሰለውን ብይን እንዲሰጥባቸው በማሰብ» ለኔሽን ዝግጅት ክፍል በጽሑፍ የተለዋወጧቸውን ደብዳቤዎች ኮፒ ፓርቲው ልኳል።</p>

<p>የኅብረቱ አመራሮች እስከአሁን ላቀረብናቸው ጥያቄዎች ተገቢ መልስ በመስጠት ፋንታ ከጉዳዩ ጋር ግንኙነት በሌላቸው ነገሮች ላይ ጊዜ ማባከኑን ኅብረቱን ከውድቀት ለማዳን መወሰድ ያለበት የተሻለ አማራጭ በኅብረቱ መሥራች ጉባኤ ውሳኔ መሰረት በተገቢው ጊዜ ጠቅላላ ጉባኤውን እንዲጠራ ሁኔታዎችን ማመቻቸት አለበት ያለው ኢዴአፓ አያይዞም ጉባኤውን ለመጥራት የገንዘብ እጥረት እንደምክንያት የሚቀርብ ከሆነም ኢዴአፓ የራሱን ወጪ ለመሸፈን ፈቃደኛ መሆኑን አስታውቋል።</p>

<p>ቀደም ሲል በመላ ኢትዮጵያ አንድነት ድርጅት /መኢአድ/ በኩል እንዲታረሙ ከተጠየቁበት ጥያቄዎች ውስጥ አብዛኛዎቹ ተገቢነት ያላቸው ሆኖ እንዳገኛቸው በወቅቱ አሳውቆ እንደነበር የገለፀው ኢዴአፓ በወቅቱ በመኢአድ የተነሱና በኢዴአፓ በኩልም ከኅብረቱ መሥራች ጉባዔ ዓላማና መንፈስ ውጭ የሆኑና የጋር ኅብረታችንን ጤናማ እንቅስቃሴ የሚጐዱ በዚያን ወቅት እየተፈፀሙ መሆናቸውን ለመገንዘብ መቻሉን ገልጾ በ16/02/96 ዓ.ም ለኅብረቱ የእርምት እርምጃ እንዲወሰድ ጠይቆ እንደነበር አስታውሷል።</p>

<p>በወቅቱ መኢአድ ያነሳውና ኢዴአፓም ከተስማማባቸው መካከል የኅብረቱ መስራች አባላት በኅብረቱ መሥራች ጉባኤ ወቅት ከስምምነት የደረሱባቸው ልዩ ልዩ ሠነዶች ለአባል ድርጅቶች ቀርበው አለመፈረማቸው እና ከጉባኤው የተቀረጹ የቪዲዮና የቴፕ ክሮች ኮፒዎች ተባዝተው ለአባል ድርጅቶች አለመሠራጨታቸው ይገኙበታል።</p>

<p>መጪውን ምርጫ አስመልክቶም በመሥራች ጉባኤው ላይ በተደረሱ ስምምነቶች መሠረት «አባል ድርጅቶች በአንድ ጣቢያ ላይ ተደራርበን እርስ በርሳችን ተፎካካሪና ተወዳዳሪ መሆን ስለሌለብን በአንድ የምርጫ ጣቢያ የአንድ አባል ድርጅት እጩ ብቻ ተወዳዳሪ ሆኖ የሚቀርብበትን ሁኔታ ኅብረቱ የማስተባበርና የመወሰን ስልጣን እንዲኖረው ለማድረግ እንደነበር»ኢዴአፓ አስታውሶ «ነገር ግን ከዚህ መንፈስ በተለየ በምርጫ ወቅት በየምርጫ ጣቢያው ለውድድር የሚቀርቡ እጩዎች በኅብረቱ ስም ኅብረቱን ወክለው እንደሚወዳደሩ ተደርጐ በኅብረቱ የበላይ አመራር አባላት ሳይቀር ለሕዝብ የተዛባ መረጃ ሲሰጥ ተስተውሏል» ሲል አትቷል። የኅብረቱ ሚና አባል ድርጅቶች በመለስተኛ ፕሮግራም ደረጃ የተስማሙባቸውን የጋራ ጉዳዮች ማስፈፀምና ማስተባበር መሆኑ ቀርቶ የ15 ድርጅቶችን አጠቃላይ ሚና ተክቶ እንደሚሰራ ተደርጐ ለኅብረተሰቡ የተሳሳተ መረጃ እየተሰራጨም እንደሚገኝ ከኢዴፓ ደብዳቤ ይዘት ለመረዳት ተችሏል።</p>

<p>በእነዚህ እና በመሳሰሉት ነጥቦች ዙሪያ የኅብረቱን የወቅቱን ምክትል ሊቀመንበር የተከበሩ ዶ/ር በየነ ጴጥሮስን ስልክ በመደወል የኅብረቱን ምላሽ እንዲሰጡ ብንጋብዛቸውም «ኢዴአፓ የበተነውን ሰነድ ይዘት ሳልፈትሽ ምላሽ መስጠት ይቸግረኛል» በማለታቸው ለማቅረብ ሳንችል ቀርተናል።</p>


<p class="align-center"><a href="/Gazettas/Nation/info/Nation.sera.html">ከኔሽን ሐምሌ 10 ቀን 1996</a></p>

</body>
</html>	
