<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢትዮጵያ በድንበር አካባቢ የጣለችውን እገዳ አነሳች"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢትዮጵያ በድንበር አካባቢ የጣለችውን እገዳ አነሳች"</h2>


<p>ኢትዮጵያ በተመድ የሰላም አስከባሪ ኃይል ላይ የጣለችውን ያልተጠበቀ እገዳ ማንሷቷን የተልዕኮው ዋና አዛዥ ሜጀር ጄኔራል ሮበርት ጐርደን ከትናንት በስቲያ ከአሥመራ በሰጡት መግለጫ አስታወቁ። ጄኔራሉ እንደተናገሩት ኢትዮጵያ በምዕራብና መካከለኛው የድንበር አካባቢዎች ላይ ለተመድ ወታደሮች የዘጋቸውን እንቅስቃሴ እንደገና እንድትከፍት ጠይቀው እንደነበር ገልጸዋል።</p>

<p>ካለፈው ማክሰኞ ጀምሮ በኢትዮጵያ የተጣለው ይኸው ዕገዳ ምክንያቱ በግልፅ አለመታወቁን የገለፁት ጄኔራሉ "ባለፉት ሁለት ቀናት ከኢትዮጵያ መንግስት ጦር ሠራዊት በተላለፈ ትዕዛዝ የሰላም አስከባሪው ኃያል በደቡባዊ ድንበር በሚገንኘው ጊዜያዊ የፀጥታ ቀጣና አሳሳቢ እንቅስቃሴ እንዳናደርግ ታግደን ነበር" ብለዋል።</p>

<p>ከኢትዮጵያ መንግሥት ባለሥልጣናት በኩል ምንም ዓይነት የፖሊሲ ለውጥ መኖሩን እንዳልተነገራቸውና በዚህም ረገድም ከባለሥልጣናቱ ጋር ውይይት በማድረግ ላይ እንደሚገኙ የገለፁት ሜጀር ጄነራል ጐርደን በአሁኑ ወቅት በደቡባዊ የድንበር ሙሉ በሙሉ መነሳቱን አስታውቀዋል።</p>

<p>"በግልፅ እንደሚታወቀው የሰላም አስከባሪው ኃይል የተጣለበትን ኃላፊነት ይወጣ ዘንድ በነፃነት የመንቀሳቀስ መብቱ ሊከበር ይገባል" ያሉት ሜጀር ጄኔራል ጐርደን የአሁኑ የኢትዮጵያ እገዳ በተለይ በሎጂስቲክ በኩል ለተልዕኮ የራስ ምታት ሆኖበት እንደቆየ ጠቅሰዋል።</p>

<p>የኢትዮጵያ ወታደራዊ የፍተሻ ቦታዎችም ለሰላም አስከባሪው ኃይል ዝግ ሆነው መቆየታቸውን የተናገሩት ጄኔራሉ እነዚህም በተለይ የመካከለኛውና የምዕራብ አካባቢዎች ሲሆኑ ሁለቱም አካባቢዎች ለኢትዮጵያ ኤርትራ ጦርነት መቀስቀስም ዋነኛ ምክንያቶች እንደነበሩ አውስተዋል።</p>

<p>ለእገዳው መነሻ ሳይሆን አይቀርም ተብሎ የተገመተው የሰላም አስከባሪው ኃያል መኪና ከአሥመራ ከጠፋ ከአንድ ሳምንት በኋላ አዲስ አበባ ባዶውን መገኘቱ ሲሆን ይኸም የኢትዮጵያ የፀጥታ ኃይሎች እንዳሳሰባቸውና ተልዕኮው በዚህ ረገድ አሰራሩን መልሶ እንዲያጤን ለማድረግ ታስቦ መሆኑን ይናገራሉ።</p>

<p>ጄኔራሉ ይኽንኑ አስመልክቶ እንደተናገሩትም ተልዕኮው የኢትዮጵያን መንግሥት ያሳሰበውን ጉዳይ እንደሚረዳ አስታውቀው በዚህም ረገድ የተፈጠረውን ችግር የሚመረምር ቦርድ ማቋቋማቸውን ገልጸዋል። በተጨማሪም ኒውዮርክ ከሚገኘው ዋና መሥሪያ ቤትም የሕግ ምክር በጉዳዩ ላይ ማግኘታቸውን የገለፁት ጄኔራሉ ኢትዮጵያም መኪናው ለመፈተሽ ያቀረበችውን ጥያቄ እንዲተባበሩ እንደተነገራቸውም አስታውቀዋል።</p>

<p>ኢትዮጵያ በድንበር በኩል የሰላም አስከባሪ ኃይሉን መኪና በመጠቀም ወደሃገሯ የሚገቡ ኤርትራውያን ቁጥር እየበረከተ በመምጣቱ የድንበር አካባቢ ቁጥጥሯን ከቅርብ ጊዜ ወዲህ እያጠበቀችው መጥታለች።</p>


<p class="align-center"><a href="/Gazettas/Nation/info/Nation.sera.html">ከኔሽን ጥር 29 ቀን 1996</a></p>

</body>
</html>	














