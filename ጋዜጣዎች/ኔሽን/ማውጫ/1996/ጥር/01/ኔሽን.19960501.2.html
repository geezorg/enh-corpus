<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፊፋ የጠቅላላ ጉባኤውን ውሳኔ እንደማይቀበል አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፊፋ የጠቅላላ ጉባኤውን ውሳኔ እንደማይቀበል አስታወቀ</h2>


<p>የዓለም አቀፉ እግር ኳስ የበላይ አካል ፊፋ ጠቅላላ ጉባኤው ያስተላለፈውን የውሳኔ ሃሳብ እንደማይቀበልና ዶክተር አሸብር ወደ ኃላፊነታቸው እንዲመለሱ የሳምንት ቀነ ገደብ ሰጠ።</p>

<p>ከሁለት ሳምትን በፊት በጊዮን ሆቴል በተጠራው የኢትዮጵያ እግር ኳስ ፌዴሬሽን ጠቅላላ ጉባኤ በፊፋ ትዕዛዝ መሰረት እንዲቋቋም ያደረገውን የኖርማላይዜሽን ኮሚቴ ለመቀበል ሲስማማ በሊቀመንበርነት የተሾሙትን የቀድሞውን የፌዴሬሽኑ ፕሬዚዳንት ዶ/ር አሸብር ወ/ጊዮርጊስን ግን ላለመቀበል በመስማማት ተበትኗል።</p>

<p>ይህ የሀገሪቱ እግር ኳስ የበላይ አካል የሆነው የጠቅላላ ጉባኤው ውሳኔ ለፊፋ ከተላከ በሑዋላ በሳምንቱ መጀመሪያ በዙሪክ ፊፋ ለእግር ኳስ ፌዴሬሽኑ እና ለዶ/ር አሸብር በላከው የፋክስ መልዕክት "ጠቅላላ ጉባኤ" ተብዬው በጊዮን ያደረገው ስብሰባ የተመራው በፌዴሬሽኑ መተዳደሪያ ደንብ መሠረት በፕሬዚዳንቱ በዶ/ር አሸብር ባለመሆኑ ውሳኔውን እንደማይቀበል አስታውቋል።</p>

<p>ፊፋ በላከው በዚህ የፋክስ መልዕክት ላይ እንደገለፀው ዓለም አቀፉ የእግር ኳስ የበላይ አካል በኢትዮጵያ ላይ የቅጣት እርምጃ ከመውሰዱ በፊት አስፈላጊው የእርምት እርምጃ እንዲወስድ ጥረት ማድረጉን አስታውቋል። በመሆኑም ከዚህ ሁሉ በኋላ ወደ ቅጣት ላለማምራት ኦክቶበር 29 በተላለፈው ውሳኔ መሰረት ዶ/ር አሸብር ወ/ጊዮርጊስ እስከ ጃንዋሪ 15 ባለው ጊዜ ውስጥ ወደ ኃላፊነታቸው እንዲመለሱ ቀነ ገደብ በማስቀመጥ ማሳሰቢያ ሰጥቷል።</p>

<p>በዚህም መሰረት ጠቅላላ ጉባኤው በጊዮን ሆቴል ባደረገው ስብሰባ በሙሉ ስምምነት ያስተላለፉትን ውሳኔያቸውን ፊፋ ካልተቀበለው በድጋሚ ተሰብስበው ቀጣይ እርምጃው ምን መሆን እንደሚኖርበት እንደሚነጋገሩ በተስማሙት መሠረት በድጋሚ ጠቅላላ ጉባኤው እንደሚጠራ ቢጠበቅም ፊፋ ከሰጠው አጭር ቀነ ገደብ አንፃር ተግባራዊነቱ አጠራጣሪ ሆኗል።</p>


<p class="align-center"><a href="/Gazettas/Nation/info/Nation.sera.html">ከኔሽን ጥር 1 ቀን 1996</a></p>

</body>
</html>	














