<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከሴካፋ ውድድር ራሷን አገለለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከሴካፋ ውድድር ራሷን አገለለች</h2>


<p>በሱዳን አስተናጋጅ በመጭው ኅዳር ወር ይደረጋል ተብሎ በሚጠበቀው የምሥራቅና መካከለኛው የአፍሪካ እግር ኳስ ሻምፒዮና የኢትዮጵያ ብሔራዊ ቡድን ተሳታፊ እንደማይሆን ፉትቦል ፌዴሬሽኑ አስታወቀ።</p>

<p>የኢትዮጵያ ብሔራዊ ቡድን ባለፈው ሣምንት ከማላዊ አቻው ጋር አዲስ አበባ ላይ ባደረገው የዓለም ዋንጫ ቅድመ ማጣሪያ የመጀመሪያ ጨዋታ 3ለ1 በሆነ ሰፊ ውጤት ከተሸነፈ በኋላ ቢያንስ ለሁለትና ለሦስት ዓመታት ብሔራዊ ቡድኑ ኢንተርናሽናል የጨዋታ ልምድ በብቸኝነት ከሚያገኝበት የሴካፋ ሻምፒዮና ላይ የማይሳተፍበትን የተለየ ምክንያት አለማስቀመጡ ታውቋል።</p>

<p>የኢትዮጵያ ፉትቦል ፌዴሬሽን በተለይ ከሥራ አስኪያጅ ምርጫ ጋር በተያያዘ ከፊፋ ጋር በፈጠረበት በአሁኑ ሰአት ይህንን መሰሉን ውሳኔ መወሰኑ "በምን አግባብ ነው?" የሚል ጥያቄን ያስነሳ ሲሆን "አለመሳተፉ ይጎዳናል እንጂ አይጠቅመንም" የሚሉ አስተያየቶች ተሰንዝሯል። በተጨማሪም አሁን በሥልጣን ላይ ያለው የሥራ አስኪያጅ ኮሚቴ በሴካፋ ውድድር ላይ ላለመካፈል የወሰነበትን ምክንያት ይፋ ባያደርግም ሴካፋ በቅርቡ ዛንዚባር ላይ ባደረገው ምርጫ የፌዴሬሽኑ ፕሬዚዳንት የነበሩትን አቶ ተዘራ ወዳጆን አልቀበልም ከማለቱ ጋር በተያያዘ እንደሆነም አስተያየቶች ተሰንዝረዋል።</p>

<p>በተጨማሪም ግለሰቦች በበለስና በሰከነ አዕምሮ ውሳኔ ባለማስተላለፋቸው የተነሳ በዚህ መሰሉ ውሳኔ የሃገራችን እግር ኳስ በአንድም ሆነ በሌላ መንገድ እየተጎዳ መሆኑን እነዚሁ አስተያየት ሰጭዎች ጠቁመው የኢትዮጵያ እግር ኳስ ፌዴሬሽን ከሱዳን አቻው ጋር ያለውን መልካም ግንኙነት የሚያሻክር መሆኑንም አሳስበዋል።</p>

<p>ይህ በእንዲህ እንዳለ ከሁለት ሣምንት በፊት ዙሪክ በሚገኘው የፊፋ ዋና ጽሕፈት ቤት በተደረገው ስብሰባ ከዶክተር አሸብር ወልደጊዮርጊስ ጋር የኖርማላይዜሽን ኮሚቴውን በበላይነት እንዲመሩ የተመረጡት አምባሳደር ተወልደ ገብሩ ከትናንት በስቲያ በፉትቦል ፌዴረሽኑ አዳራሽ ጋዜጣዊ መግለጫ ፊፋ ነገ በኳታር ዲአ ከተማ በሚደረገው አስቸኳያ ስብሰባ ከዶክተር አሸብር ወልደጊዮርጊስ ጋር እንዲገኙ ጥሪ የደረሳቸው ቢሆንም አሠራሩ ፍትሃዊ ባለመሆኑ እንደማይሄዱ አስታወቀዋል። አምባሳደር ተወልደ እንደገለፁት ፊፋ መጥራት ያለበት ከእሳቸው ይልቅ አቶ ተዘራ ወዳጆ መሆን እንደነበረበት ተናግረዋል።</p>

<p>ይህ የሚያሳየው ስምምነት ላይ የተደረሰበት ውል እየተሸረሸረ መሆኑን ሲሆን የፊፋ የእገዳ ቅጣት ሊጋብዝ ይችላል ተብሎ ተሰግቷል። ምንም እንኳ የብሔራዊ ቡድኑ ተስፋ የጨለመ ቢሆንም ክለቦቻችን ከፊታቸው ለሚጠብቃቸው ኢንተርናሽናል ጨዋታ ሊታሰብላቸው ይገባል።</p>


<p class="align-center"><a href="/Gazettas/Nation/info/Nation.sera.html">ከኔሽን ጥቅምት 7 ቀን 1996</a></p>

</body>
</html>	














