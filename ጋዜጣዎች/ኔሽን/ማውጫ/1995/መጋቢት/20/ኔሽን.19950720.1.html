<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ኮሚሽኑ ባድመ በኤርትራ ውስጥ መሆኗን ይፋ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድንበር ኮሚሽኑ ባድመ በኤርትራ ውስጥ መሆኗን ይፋ አደረገ</h2>


<p>የኢትዮ ኤርትራ ድንበር አካላይ ኮሚሽን የኢትዮጵያ መንግሥት ከኤርትራ ጋር በሚያዋስነው ድንበር ሁኔታ ላይ አቅርቦት የነበረውን ማብራሪያ ጥያቄ ውድቅ በማድረግ የድንበር ማካለሉ ሥራ እንዲቀጥል መወሰኑን ኢሪን በተሰኘው የተመድ ዜና አውታር አስታወቀ።</p>

<p>የኢትዮ ኤርትራ ድንበር አካላይ ኮሚሽን እ.ኤ.አ መጋቢት 21 (መጋቢት 12 ቀን 1995) "ምልከታ" በሚል ባወጣውና መጋቢት 19 ቀን 1995 በኢሪን የዜና አውታር ባሰራጨው ባለ 11 ገፅ ዘገባው ለሁለት ዓመታት በሁለቱ ሃገሮች መካከል የዘለቀው ጦርነት የተቀጣጠለበት አሁን ባድመ የሚባለው መንደር በኤርትራ ግዛት ውስጥ መሆኑን ይፋ አድርጓል።</p>

<p>ኮሚሽኑን ይፋ የሚያደርግ ውሳኔ ያሳለፈው እ.ኤ.አ ሚያዝያ 13 (ባለፈው ዓመት) ስለድንበሩ የተላለፈው ውሳኔ ላይ የኢትዮጵያ መንግሥት በጥር ወር ላቀረበው ባለ 140 ገፅ የማብራሪያ ጥያቄ በሰጠው ምላሽ ነው። የተወሰኑ ለውጦች ካልደረጉ ውሳኔውን እንደማይቀበል የኢትዮጵያ መንግስት ከቅርብ ጊዜ በፊት ገልፆ ነበር።</p>

<p>አንድ ወገን ለራሱ ጉዳት የሚያስከትል መስሎ በሚታየው ድንበር ሁኔታ የሚያቀርባቸውን የግባት መብት ይገባኛል ጥያቄን ኮሚሽኑ ማስተናገድ እንደማይችል በዚሁ ማስረጃንም "ተገቢ ያልሆነ" በማለት አጣጥሎታል።</p>

<p>ኮሚሽኑ ከኢትዮጵያ በኩል የቀረበው ካርታ ከባድመ አቀማመጥ ጋር ተቃራኒ ሆኖ መገኘቱን አመልክቷል።</p>

<p>ኮሚሽኑ የባድመ መንደር አካባቢ በኤርትራ በኩል የሚገኝ ስለመሆኑ 1902 ስምምነት ውል ላይ በግልፅ የተቀመጠ በመሆኑ አስተዳደሩ ስለመኖሩ በኤርትራ መንግስት በኩል የቀረበውን ማስረጃ መመልከት እንዳላስፈለገው አስታውቋል።</p>

<p>የኤርትራ ማስታወቂያ ሚኒስቴር ተጠባባቂ ሚኒስትር የሆኑት ዓሊ አብዱ አህመድ በበኩላቸው እ.ኤ.አ በታህሳስ 2000 አልጀርስ ላይ የተደረሰውን ስምምነት ሁለቱም ወገኖች ያለምንም ማመንታት ለመቀበል እንደተስማሙ አስታውሰው "ማንም ወገን ይህን ሊቀይረው አይችልም፣ የምንነጋገረው ስለሕግ የበላይነት ነው" በማለት ለአራት አስረድተዋል።</p>

<p>ሀገራቸው ለሰላም በፅናት እንደምትታገል የገለፁት የኤርትራ ተጠባባቂ ማስታወቂያ ሚኒስትር የኢትዮጵያ አፀፋ ተመሳሳይ ይሆናል የሚል ተስፋ እንዳላቸው ገልፀዋል። አያይዘውም ጥሩ ጦርነትና መጥፎ ሰላም የሚባል እንደሌለና ጦርነት ያደረሰብን ጉዳቱን ተመልክተነዋል በማለት ሚኒስትሩ መግለፃቸውን ኢሪን ዘግቧል። </p>

<p>ኮርፖሬሽኑ ባወጣው የመጨረሻ ሪፖርት 1000 ኪሎ ሜትር ርዝመት ያለው ድንበር ነበር የመካለል ሥራ በምሥራቃዊ ክፍል በመጪ ሐምሌ ወር የሚጀመር መሆኑን ገልፆ በወጣው የጊዜ ሰሌዳ መሠረት ማጠናቀቅ የሚያስችለውን ትብብር ሁለቱም ወገኖች እንደሚያደርጉለት አሳስቧል።</p>

<p>በሰላም ሂደቱ ቅርበት ያላቸው ዲፕሎማቲክ ምንጮች ውሳኔውን ሁለቱም ወገኖች በመቀበል ሂደቱ ይቀላጠፋል የሚል እምነት አሳድረዋል።</p>

<p>"የድንበር አካላይ ኮሚሽን ውሳኔ ሁለቱም ወገኖች እምቢተኛ መሆን አይችሉም፣ ምክንያቱም ኮሚሽኑ ዓለም አቀፍ ዕውቅና የተሰጠው ሕጋዊ አካል ነውና። እምቢተኛ ሆኖ መገኘት ማለት ለዓለም ዓቀፍ አናርኪ በር መክፈት ነው" በማለት አንድ ምንጭ ተናግሯል።</p>


<p class="align-center"><a href="/Gazettas/Nation/info/Nation.sera.html">ከኔሽን መጋቢት 20 ቀን 1995</a></p>

</body>
</html>	














