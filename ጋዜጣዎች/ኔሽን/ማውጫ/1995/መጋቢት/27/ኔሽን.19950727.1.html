<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ መልዕክተኛ አ.አ እና አሥመራን እያነጋገሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተመድ መልዕክተኛ አ.አ እና አሥመራን እያነጋገሩ ነው</h2>



<p><span class="bold">"የድንበር ኮሚሽኑ ስህተቱን ያርም" ኢትዮጵያ</span></p>

<p>የኢትዮጵያ ኤርትራ የድንበር ኮሚሽን አልጀርስ ላይ በተደረሰበት ስምምነት መሠረት እየተንቀሳቀሰ ባለመሆኑ ስህተቶቹን ያርማል የሚል ተስፋ እንዳለው የኢትዮጵያ መንግሥት አስታወቀ። የኢትዮጵያ መንግሥት በመግለጫው ባድመ በኤርትራ ወገን ነች የሚለውን የድንበር ኮሚሽኑን የመጨረሻ ሪፖርት ተቀባይነት እንደማኖረው ማስታወቁን የብሪታንያ ዜና አውታር ዘግቧል።</p>

<p>የቢቢሲ ዘገባ የባድመ መንደር በኤርትራ በኩል ነው የሚለውን የድንበር ኮሚሽኑን መግለጫ ለኢትዮጵያ መንግሥት የማይዋጥ መራር እንክብል፣ እንደሚሆንበት በሕዝቡም ተቀባይነት እንደማይኖረው ገልጿል።</p>


<p>ኮሚሽኑ በቅርቡ ባወጣው የመጨረሻ ሪፖርት በኢትዮጵያ በኩል የቀረበው ማስረጃ በቂ ሆኖ እንዳላገኘው በመግለፅ የቀረበለትን የማብራሪያ ጥያቄ ውድቅ በማድረግ በድንበር ማካለሉ ሥራ እንደሚገፋበት አስታውቆ እንደነበር ይታወሳል።</p>

<p>እ.ኤ.አ በግንቦት 1988 የጦርነት እሳት በኢትዮጵያና በኤርትራ መካከል የተቀጣጠለባት የባድመ መንደር ለሁለት ዓመታት ተኩል በዘለቀው ጦርነት በመቶ ሺዎች የሚቆጠሩ ዜጐች ሕይወት የተገበረባት መሆኑን ያስታወሰው የቢቢሲ ዘጋቢ ጦርነቱ ከመጀመሩ በፊት ኢትዮጵያ ስታስተዳድራት መቆየቷን፣ ኤርትራ ይገባኛል በሚል ወረራ የፈፀመችበት መሆኑን አመልክቷል።</p>


<p><span class="bold">"ዓለም አቀፉ ማኅበረሰብ ኢትዮጵያ ላይ ጫና ያድርግ" ኤርትራ</span></p>

<p>የኢትዮ-ኤርትራ ድንበር ኮሚሽን ሪፖርት በማስመልከ የኢትዮጵያ መንግሥት የሰጠው መግለጫ መጥፎ መዘዝ የሚያስከትል በመሆኑ የኤርትራ መንግሥት ቃል አቀባይ አቶ የማነ ገብረ መስቀል አሥመራ ከሚገኘው የብሪታንያ ዜና አውታር ጋር ባደረጉት ቃለምልልስ ባድመ የኤርትራ አካል መሆኑ የሚገልፀውን የኮምሽኑን ሪፖርት በመቃወም የአፍሪካ ሃገሮች በቅኝ ግዛት ወቅት የነበሩ ድንበሮችን ማክበር እንደሚገባቸው የሚሰራበትን መርህ ኢትዮጵያ እየጣሰች መሆኑን ገልፀዋል። </p>


<p>አቶ የማነ ገብረ መስቀል አያይዘውም ኢትዮጵያ የኮሚሽኑን ውሳኔ እንድትቀበል የተመድ ፀጥታው ጥበቃ ምክር ቤት፣ የአፍሪካ ኅብረት ጫና እንዲያሳድሩ አሳስበዋል። አቶ የማነ አያይዘውም "ኢትዮጵያ ይህን የማትቀበል ከሆነ መጥፎ መዘዝ ይከተላል። አሁን ምን ሊሆን እንደሚችል ባልገምትም መጥፎና አደገኛ ውሳኔ ይሆናል" በማለት መናገራቸው ተዘግቧል።</p>


<p><span class="bold">ተመድ</span></p>

<p>የኢትዮ-ኤርትራ የሰላም ሂደት በቀላሉ መሰናከል የሌለበት መሆኑን ተመድ አሳሰበ። ተመድ ያለውን ሥጋት በመግለፅ ማሳሰቢያ የሰጠው የድንበር አካላይ ኮሚሽኑ ያወጣውን ዘገባ ተከትሎ በኢትዮጵያ መንግሥት የተገለፀውን የውሳኔ ተቃውሞ በማስመልከት እ.ኤ.አ ሚያዝያ 4/2003 ለተመድ የዜና አውታር ኢሪን በሰጠው መግለጫ ነው።</p>


<p>በኢትዮ-ኤርትራ የተመድ መልዕክተኛ የሆኑት ሚስስ ጌል ቢንድሌይ ቴይለር ለኢሪን በሰጡት መግለጫ ሁኔታው እንዳሳሰባቸው አውስተው የሰላም ሂደቱ ተግባራዊነት ቀጣይነት እንዲኖረው ለማድረግ እስከዛሬ ሲያደርጉት የቆዩትን ጥረት የበለጠ በማጠናከር እንደሚገፉበት አስረድተዋል።</p>

<p>መልዕክተኛዋ አዲስ ስለተከሰቱ ችግሮች አስመልክተውም ኤርትራና ኢትዮጵያ የሰላም ፍላጎት ያላቸው በመሆኑ፣ ገለልተኛ በሆነ ኮሚሽን ዓለም አቀፍ ተቀባይነት ያለው ድንበር ማካለክ እንዲከናወን እ.ኤ.አ በታህሣሥ 2000 የሰላም ስምምነትም የተፈራረሙ በመሆናቸው የሰላሙ ሂደት እንደማይሰናከል ፅኑ እምነታቸውን ገልፀዋል።</p>

<p>የኢትዮ-ኤርትራ የሰላም አስከባሪ ኃይል አዛዥ የሥጋት ምክንያት ያለመኖሩን ማሳሰባቸውን የገለጹት መልዕክተኛዋ በኢትዮ-ኤርትራ ተልዕኮ የተመድ ዋና ፀሐፊ ልዩ መልክዕክተኛዋ የሆኑት ሌግዋይላ ጆሴፍ የሰላሙ ሂደት ተግባራዊነት ላይ ለመነጋገር ወደ አሥመራና አዲስ አበባ ማቅናታቸውን ተናግረዋል።</p>

<p>ሚስ ጊል ቢንድሌይ ቴይለር አያይዘውም በድንበር የማካለሉ ሁኔታ ሁለቱም ወገኖች መግባባት ላይ እስካልደረሱ ድረስ በመጭው ታህሣሥ ይጠናቀቃል ተብሎ የሚጠበቀው የወሰን ችካል የመትከል ሥራ የማይከናወን መሆኑን አስታውቀዋል።</p>

<p>በኢትዮ-ኤርትራ የሰላም አስከባሪ ኃይል አዛዥ የሆኑት ሜጀር ጄኔራል ሮበርት ጐርደን በበኩላቸው ሁለቱም ሃገሮች ለሰላም ቃል የገቡ መሆናቸውን አስታውሰው እስከአሁን ማናቸውም ወገን ሰላም ለመጣስ አለመሞከራቸውን ወይም ለመጣስ አለመዘጋጀታቸውን አስረድተዋል።</p>

<p>"ልምድ እንዳከበተ የጦር አዛዥነቴ እስከአሁን የድንበር ሰላም የሚያደፈርስ ሁኔታን አልተመለከትኩም። በሁለቱም ወገን የወረራ አቋም የሚያሳይ ሁኔታውም የለም። በተገቢ ድንበር ማካለል መከናወንንና ሰላም መኖርን በእኛ አመለካከት ሁለቱም ወገኖች የሚፈልጉት መሆኑን ነው የተረዳነው" በማለት ሜጀር ጄኔራል ጐርደን ተናግረዋል።</p>

<p>ዓለም አቀፉ ማኅበረሰብ እጁን ያስገባበት በመሆኑ ለሁለት አመታት የዘለቀው የኢትዮ-ኤርትራ ሰላም ሂደት የማይሰናከል መሆኑን አስረድተዋል።</p>



<p class="align-center"><a href="/Gazettas/Nation/info/Nation.sera.html">ከኔሽን መጋቢት 27 ቀን 1995</a></p>

</body>
</html>	
