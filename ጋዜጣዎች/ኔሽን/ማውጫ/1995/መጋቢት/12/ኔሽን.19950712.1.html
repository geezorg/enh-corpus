<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለብሔራዊ ጥቅሟ ስትል የአየር ክልሏን ፈቅዳለች ፕሮፌሰር ክንፈ አብርሃም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ለብሔራዊ ትቅሟ ስትል የአየር ክልሏን ፈቅዳለች ፕሮፌሰር ክንፈ አብርሃም</h2>


<p>ኢትዮጵያ ለብሔራዊ ጥቅሟ ስትል የአየር ክልሏን ለዩናይትድ ስቴትስ መንግሥት መፍቀዷን ታዋቂው የዓለም አቀፍ ግንኙነት ፕሮፌሰር ክንፈ አብርሃም ገለፁ።</p>

<p>ፕሮፌሰር ክንፈ በተለይ ከኔሽን ጋዜጣ ጋር ባደረጉት ቃለምልልስ ኢትዮጵያ ከአሜሪካ ጋር ያላት የረጅም ጊዜ ጠንካራ ግንኙነት ከመሆኑም በላይ የግንኙነቱ ፈርጅ ብዙ መሆን ደግሞ ከዚህ ውሳኔ ላይ እንድትደርስ እንዳደረጋት ገልፀዋል።</p>

<p>ፕሮፌሰር ክንፈ ፈርጅ ብዙ ነው ያሉትን ግንኙነቶች ሲዘረዝሩም ኢትዮጵያና አሜሪካ በፀረ በሽብርተኝነት ዘመቻ፣ በኢኮኖሚ፣ በወታደራዊ ትብብሮች መሆኑን አስረድተዋል።</p>

<p>ጦርነቱ መካሄዱ ላይቀር ለአሜሪካን ድጋፍ መከልከሉ ድጋፍ ከመስጠቱ ጋር ሲመዘን የኢትዮጵያን ብሔራዊ ጥቅም የሚጐዳ ነው ያሉት ፕሮፌሰሩ ድጋፍ መከልከል ማለት አሜሪካ በቀጥታም ይሁን በተዘዋዋሪ መንገድ ከሚታዘዛቸው ዓለም አቀፍ ድርጅቶችና ሀገሮች ሀገሪቷ የምታገኘውን ጥቅም ማሳጣት እንደሆነ አመልክተዋል።</p>

<p>እነዚህ በአሜሪካ ተፅዕኖ ሥር ሆነው ለኢትዮጵያ ድጋፍ ያደርጋሉ ብለው የጠቀስኳቸው የዓለም ባንክ፣ የዓለም አቀፉ የገንዘብ ድርጅት (እምፍ)፣ የአውሮፓ ኅብረት ወይም ምዕራባዊያን ሃገሮች ጃፓን እና የመሳሰሉት መሆናቸውን ጠቁመዋል።</p>

<p>አያይዘውም ድጋፍ አለመስጠቱ አሁን ባለው የድርቅ ሁኔታ ላይ ችግር የሚያመጣ ነው ያሉት ፕሮፌሰር ክንፈ በዓለም ባንክና በአይ.ኤም .ኤፍ በኩል ያለውን የዕዳ ቅነሳን ጭምር የሚነካ ሆኖ በመገኘቱ የኢትዮጵያ መንግሥት የአየር ክልሉን ለመፍቀድ ተገዷል።</p>

<p>ጦርነቱ እንዳይጀመር በመቃወምና ድጋፍ ባለመስጠት ለውጥ ከማምጣት ኢትዮጵያም ስትጥር እንደነበር ገልፀው ጦርነቱ በተፈለገው መንገድ ባለመሄዱ ከ40 ያላነሱ ሃገሮች የአየር ክልላቸውን በፈቀዱት መሠረት ኢትዮጵያም ልትፈቅድ መቻሏን አስረድተዋል።</p>

<p>ከአፍሪካ ድጋፍና የአየር ክልላቸውን በመፍቀድ ኢትዮጵያና ኤርትራ ብቻ ናቸው እየተባለ በአንዳንድ ሚዲያዎች እየተሠራጨ ያለው ዘገባ የተሳሳተ መሆኑን የጠቆሙት ፕሮፌሰሩ ሙሉ በሙሉ የእስልምና ሃይማኖትን የምትከተለው ጅቡቲና ኬንያ የአየር ክልላቸውን የፈቀዱ ሲሆን ግብፅም አሜሪካ የአየር ክልሏን የምትጠቀምበትን ሁኔታዎች በማመቻቸት ላይ እንደሚገኝ ገልፀዋል።</p>

<p>ከዓርቡ ዓለም ቱራክ፣ ሳዑዲ ዓረቢያ፣ ካታር ኩዌት፣ የአየር ክልላቸውን ለአሜሪካ መፍቀዳቸውን ጠቅሰዋል። ኢትዮጵያ በተጨባጭ የአየር ክልሏን ክመፍቀዷ በፊት ከአሜሪካና አጋሮቿ የተገባላት ቃል እንዳለ ተጠይቀው ከላይ ከተጠቀሱት ብሔራዊ ጥቅሞች ውጭ ሌላ ጉዳይ እንደሌለ አመልክተዋል።</p>
 
<p>ፕሮፌሰር ክንፈ አብርሃም ከሦስት ወር በፊት በዓለም አቀፍ ግንኙነት የፕሮፌሰርነት ማዕረግ ያገኙ ሲሆን ለተለያዩ ሃገሮች የፀጥታ አማካሪ ከመሆናቸውም በተጨማሪም የኢትዮጵያ ዓለም አቀፍ የሰላምና ዋና ዳይሬክተር መሆናቸው ይታወቃል።</p> 

<p>ይኸ በእንዲህ እንዳለ ኤርትራ ጦርነቱ ከመጀመሩ አስቀድሞ አሜሪካ የአሰብ ወደብን ጨምሮ የአየር ክልሏን እንድትጠቀም መፍቀዷን የደረሰን ዜና ያስረዳል</p>


<p class="align-center"><a href="/Gazettas/Nation/info/Nation.sera.html">ከኔሽን መጋቢት 13 ቀን 1995</a></p>

</body>
</html>	














