<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሴካፋ ኢትዮጵያዊውን ዕጩ እንደማይቀበል አስታወቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሴካፋ ኢትዮጵያዊውን ዕጩ እንደማይቀበል አስታወቀ</h2>


<p>ለምሥራቅና መካለኛው አፍሪካ አገሮች የእግር ኳስ ኮንፌዴሬሽን /ሴካፋ/ ፕሬዝዳንት እንዲወዳደሩ ከኢትዮጵያ በእጩነት የቀረቡትን አቶ ተዘራ ወዳጆን እንደማይቀበል ሴካፋ ከትናንት በስቲያ ለፌዴሬሽኑ በላከው የፋክስ መልዕክት አስታወቀ።</p>

<p>ከሦስት ወር በፊት ከፊፋ እና ከካፍ ጋር በፈጠሩት አለመግባባት የተነሳ ራሳቸውን ከሴካፋ ፕሬዝዳንትነት ባነሱት ሶማሊያዊው ፋራህ አዶ ምትል ቋሚ ፕሬዝዳንት ለመምረጥ ዕጩዎችን እያወዳደረ የሚገኝው ሴካፋ የኢትዮጵያዊውን ዕጩ የማይቀበልበትን ምክንያት እንዳስታወቀው የአቶ ተዘራ ወዳጆ ምርጫ ፍትሃዊ እንዳልሆነ ፊፋ በማረጋገጡና አሁንም በኢትዮጵያ እግር ኳስ ፌዴሬሽን ፕሬዝዳንትነት የሚያውቀው ዶክተር አሸብር ወ/ጊዮርጊስን መሆኑን ጠቅሶ ነው።</p>

<p>ዶክተር አሸብር ወልደ ጊዮርጊስ ፋራህ አዶ ራሳቸውን ከሴካፋ ከፕሬዝዳንትነት ካነሱ በኋላ በጊዜያዊነት የፕሬዝዳንትነቱን ሥልጣን ተሰቷቸው ሴካፋን ሲያስተዳድሩ የቆዩ ቢሆንም ባለፈው ሰኔ ወር ከኢትዮጵያ እግር ኳስ ፌዴሬሽን ሥራ አስፈፃሚ ኮሚቴ ሲፈርስ አብረው መሰናበታቸው ይታወሳል። ኢትዮጵያም በዶክተር አሸብር አማካኝነት ያገኘችውን የፕሬዚዳንትነት ቦታ ላለማጣት አዲሱን ተመራጭ አቶ ተዘራን በዕጩነት ብታቀርብም ከላይ በተገለፀው ምክንያት ሴካፋም ሆነ ፊፋ እውቅና የሚሰጠው ለዶክተር አሸብር ወ/ጊዮርጊስ ብቻ መሆኑን አረጋግጧል።</p>

<p>በመሆኑም በመጭው ዓመት በሚደረገው ምርጫ የታንዛኒያ የዛንዚባርና የኡጋንዳ ዕጩዎች ለፕሬዝዳንትነት የሚወዳደሩ ሲሆን ኢትዮጵያ የሴካፋ ፕሬዝዳንት በመሆን የሚገኙ የተለያዩ ጥቅማ ጥቅሞችን ማግኘት የሚቻልበትን መልካም አጋጣሚ በውስጥ ችግሮቿ ምክንያት እንዳመጣባት ለማወቅ ተችሏል።</p>

<p>በሌላ በኩል የኢትዮጵያ እግር ኳስ ፌዴሬሽን የቀድሞውን ሥራ ስፈፃሚ ኮሚቴ በአስቸኳይ ወደ ኃላፊነት እንዲመልስ የቀረበለትን ጥያቄ ባለመቀበሉ የተፈራው የእገዳ ቅጣት እንዳይጣልበት የሚኒስትር መሥሪያ ቤቱ ኃላፊዎች ከካፍ አመራሮች ጋር በመነጋገር ያደረጉት ጥረት በሳምንቱ መጀመሪያ በድጋሚ ውድቅ መሆኑ ታውቋል።</p>

<p>ፊፋ ከአፍሪካ እግር ኳስ ኮንፌዴሬሽን /ካፍ/ ለቀረበለት ጥያቄ ሐምሌ 29 በደብዳቤ በሰጠው ምላሽ እንዳስታወቀው በፊፋ ሕገ ደንብ መሠረት የስፖርት ፌዴሬሽኖች ከማንኛውም የመንግስት ጣልቃ ገብነት ነፃ መሆናቸውን ማረጋገጥ እንዳለበት ጠቅሶ በኢትዮጵያ የተፈፀመው ግን ከዚህ የተለየ በመሆኑ ልክ እንደ ሌሎች ሃገሮች ሁሉ ለድርድር ከመቅረቡ በፊት ባለፈው የካቲት ወር የተመረጠው ሥራ አስፈፃሚ ኮሚቴ መመለስ እንዳለበት በድጋሚ አሳስቧል። ፊፋ በግልባጭ ለኢትዮጵያ እግር ኳስ ፌዴሬሽን በተካለከው ደብዳቤ ላይ አክሎ እንዳሰፈረው ኢትዮጵያ በአንድም ሆነ በሌላ መንገድ የቀድሞውን ሥራ አስፈፃሚ ኮሚቴ ወደ ወደ ቦታው ካልመለሰችና ይህምም የሚመለከተው አካል ካላረጋገጠ ከቅጣት እንደማታመልጥ አስታውቋል።</p>

<p>ይህ በእንዲህ እንዳለ "ኢትዮጵያ ከ1953 ጀምሮ የፊፋን ሕግና መመሪያ ለማክበር ተስማምታ ውል ፈርማለች። ይህንን ሚኒስትር መሥሪያ ቤቱ ጠንቅቆ ያውቃል። በመሆኑም ፊፋ የሃገራችንን እግር ኳስ ይበልጥ ወደ ኋላ የሚጎትት እርምጃ እንዲወስድ መገፋፋት የለበትም" ሲሉ አንዳንድ ታዛቢዎች ሚኒስትር መሥሪያ ቤቱ የተያያዘው የእልህ ሥራ እንደማያዋጣ ገልጸዋል። በእርግጥም ሃገሪቱ ከማንኛውም ኢንተርናሽናል ውድድር ታግዳ ግለሰቦችን እንበቀላለን ማለት ለኢትዮጵያ ሕዝብ ካሳ ሊሆነው አይችልም። ይልቁንም ለሃገራችን የሚጠቅመው የገባነውን የውዴታ ግዴታ በማክበር ከፊፋ ለአምቦ የጎል ፕሮጀክት፣ ለዞን 5 የአፍሪካ ሃገሮች እግር ኳስ አካዳሚ ግንባታ፣ ለሜሪዲያን ፕሮጀትክትና ለሌሎችም የሚሰጠውን ገንዘብ ጥቅም ላይ ማዋሉ ነው።</p>

<p>እዚህ ላይ ፊፋ በውስጥ ፌዴሬሽኖች አሠራር ውስጥ ጣልቃ እንዳይገባ የሚከላከለው የተለየ ጥቅምን ይዞ ሳይሆን በመመሪያው መሠረት "ለእግር ኳሱ እድገት ነፃ አመራር ያስፈልጋል" ብሎ ስለሚያምን በመሆኑ ውሳኔውን መቀበልና ቢያንስ ለተወሰኑ ቀናት የቀድሞው ሥራ አስፈፃሚ ኮሚቴ ወደ ቦታቸው መልሶ በፈቃደኝነት ራሳቸውን ከኃላፊነት እንዲያነሱ ማግባባቱ የተሻለ እንደሚሆን እነዚሁ አስተያየት ሰጭዎች አክለው ጠቁመዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 3 ቀን 1995</a></p>

</body>
</html>	














