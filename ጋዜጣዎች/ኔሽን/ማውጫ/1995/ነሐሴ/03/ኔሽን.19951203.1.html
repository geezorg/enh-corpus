<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ድርቁ ከፍተኛ ሰብዓዊ ዕልቂት ሊያደርስ ይችላል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ድርቁ ከፍተኛ ሰብዓዊ ዕልቂት ሊያደርስ ይችላል"</h2>


<p>በድርቅ በከፍተኛ ሁኔታ የተጠቃችው ኢትዮጵያ ዛሬ ከማንኛውም የዓለም ሃገር በተለየ "ከፍተኛ ሰብዓዊ እልቂት" እንደተጋፈጣትና ከሕዝቧም 12 ሚሊዮን ያህሉ በእርዳታ ምግብ የተመሠረተ ኑሮ በመግፋት ላይ እንደሚገኝ 8 የዕርዳታ ድርጅቶች ሰሞኑን ዋሽንግተን ውስጥ ባወጡ የጋራ መግለጫ አስታወቁ።</p>

<p>በከፍተኛ ውድቀትና ኋላቀርነት ሥር የሚገኘውን የኢትዮጵያ የግብርና ሁኔታና የትምህርት ሥርዓትም ለማሻሻል በየዓመቱ ቢያንስ አንድ ቢሊዮን ዶላር እንደሚያስፈልግ ያስታወቁት የእርዳታ ድርጅቶች ዛሬ በኢትዮጵያ በአስር ሺህዎች የሚቆጠሩ ህፃናት በምግብ እጥረት እየማቀቁ መሆናቸው ቢታወቅም ዩናይትድ ስቴትስና ሌሎች ለጋሾች የሃገሪቱን ችግሮች በዘላቂነት ለመቅረፍ የምግብ እርዳት ማድረግ ብቻውን በቂ አለመሆኑን መረዳት እንደሚገባቸውም በመግለጫቸው አሳስበዋል።</p>

<p>ካቶሊክ የእርዳታ ድርጅት፣ ሉተራን ወርልድ ሪሊፍና ኢንተርናሽናል ኦሮቶዶክስ ክርስቲያን ቻሪቲስን ጨምሮ ባልቲሞርን መሠረት ያደረጉ ስምንት ድርጅቶች ዋሽንግተን ላይ ከትናንት በስቲያ ባወጡት የጋራ መግለጫ በኢትዮጵያና በሌሎች የአፍሪካ ሃገሮች በተደጋጋሚ የሚከሰተውን የምግብ እጥረት ለመከላከል አዲስ አቅጣጫ መከትል እንደሚያስፈልግ አስገንዝበዋል። የካቶሊክ እርዳታ ድርጅት ፕሬዚዳንት ኬንሐኬት በለጋሽ ድርጅቶች ላይ ያላቸውን ቅሬታ ሲገልፁ "ለጋሾች አሰቃቂውን አደጋ በገሃድ ከተመለከቱት በኋላ ስለሚሸሹ ለመልሶ ማቋቋሚያ እንዲሁም ለዘላቂ ልማት በቂ ድጋፍ አያደርጉም" ማለታቸው ታውቋል።</p>

<p>የካቶሊክ እርዳታ ድርጅት (ሲአርኤስ) ባወጣው ሪፖርት በኢትዮጵያ የተከሰተው የረሃብ አደጋ እጅግ አሰቃቂ መሆኑን አመልክቷል። በ1977 ዓ.ም በደረሰባት ተመሳሳይ ድርቅ አምስት ሚሊዮን ሰዎች መራባቸውን ያመለክተው ይኸው ሪፖርት አስቸኳይ እርዳታ ካልደረሰላቸው ባለፉት መንግሥታት ከደረሰው በሦስት እጥፍ የሚበልጡ ሰዎች እንደሚራቡ አስጠንቅቋል። በተመሣሣይ የአሁኑ የድርቅ አደጋ ከ1977ቱ የከፋ መሆኑን የገለፁ ሌሎች የእርዳታ ድርጅቶች የዓለም ሕዝብ ትኩረት በቅድሚያ በኢራቅ ጉዳይ ኋላም በላይቤሪያ ጦርነት በመያዙ በቂ አትኩሮት አለማግኘቱንና ፕሬዚዳንት ጆርጅ ቡሽ የአፍሪካ ጉብኝታቸውን ሲያደርጉ እንኳን የኢትዮጵያን ረሃብ ችላ ማለታቸውን አመልክተዋል። ፕሬዝዳንት ቡሽ ሴኔጋል፣ ቦትስዋና፣ ደቡብ አፍሪካ፣ ኡጋንዳና ናይጄሪያን በጐበኙበት ወቅት በሃይማኖት ግጭቶች፣ በኤድስ እንዲሁም ንግድና ኢኮኖሚን በተመለከተ ውይይት ቢያደርጉም የኢትዮጵያ ጉዳይ ምንም ትኩረት እንዳልተሰጠው ሚስተር ሐኬት አስገንዝበዋል።</p>

<p>በሌላ በኩል የዩናይትድ ስቴትስ የልማት ተራድኦ ድርጅት (ኡጽኣእዽ) ቃል አቀባይ ኤለን ዩንት ድርጅቱ በቅርቡ አንድ ልዑክ ወደ ኢትዮጵያ በመላክ ዩናይትድ ስቴትስና ሌሎች ለጋሽ ድርጅቶችና ግለሰቦች በሃገሪቱ ውስጥ የሚሰጡትን የልማት እንቅስቃሴ እንዴት ማከናወን እንደሚገባቸው መፍትሔ እንደሚያፈላልጉ አስታውቀዋል። ዘላቂ ልማት ማካሄድ የድርጅቱ ዓቢይ ዓላማ መሆኑንም ዩንት አመልክተው የድርጅቱ ዳይሬክተር በዚህ ዓመት ለጠቅላይ ሚኒስትር መለስ በፃፉት ደብዳቤ ይህንኑ ማስመራቸውን ገልፀዋል።</p>

<p>ለጋሽ ድርጅቶቹ በመግለጫው ዩናይትድ ስቴትስ ለኢትዮጵያ ከአምስት መቶ ሚሊዮን ዶላር በላይ ብትለግስም ከዚህ ውስጥ የግብርናውን ዘርፍ ለመደጎም የተመደበው ስድስት ሚሊዮን ዶላር ብቻ መሆኑንና በሃገሪቱ የተንሰራፋውን ድህነት ለመቅረፍም በጣም አነስተኛ መሆኑን አክለው አስታውቀዋል።</p>

<p>በኢትዮጵያ የተከሰተው የረሃብ አደጋ በሃገሪቱ ውስጥ በተስፋፋው የኤድስ ወረሽኝ ምክንያት መወሳሰቡን እንዲሁም በሌሎች ሀገሮች ለመከላከል የሚቻል በሽታ የህፃናትን ህይወት እየቀጠፈ መሆኑንና ኢትዮጵያ ከኤርትራ ጋር ባደረገችው ጦርነት ሳቢያም በርካታ ሥፍራዎች በፈንጂ የታጠሩ በመሆናቸው እንደማይታረሱ የእርዳታ ድርጅቶቹ ገልፀዋል። "ሁሉንም ዓይነት ችግሮች ማለትም ኤድስ፣ የሕዝብ ቁጥር መጨመር፣የአካባቢ መራቆትና አስከፊ ድህነት ኢትዮጵያ ተጋፍጣለች" ያሉት የሉተራን ወርልድ ሪሊፍ ፕሬዚዳንት ካትሪን ዎልፎርድ እነዚህን ችግሮች ለመቅረፍ የበኩላችንን ጥረት እናደርጋለን ብለዋል።</p>

<p>ከሃገሪቱ ሕፃናት ግማሾቹ ከፍተኛ የምግብ እጥረት እንዳለባቸው የገለፀው የተባበሩት መንግሥታት የህፃናት መርጃ ድርጅት 450,000 የሚሆኑ ህፃናት አፋጣኝ የምግብ እርዳታ እንደሚያስፈልጋቸው አስታውቋል። አብዛኞቹ የኢትዮጵያ ገበሬዎች ምርት ከእጅ ወደ አፍ በመሆኑ በየጊዜው የሚፈጠረው ድርቅ ክፉኛ እንደሚያጠቃቸው፣ ረሃብን ለመቋቋም ሲሉ ሰብል በደንብ ከመድረሱ በፊት ለመሰብሰብና ከብቶቻቸውን ለመሸጥ እንደሚገደዱ እንዲሁም ማዳበሪያዎችንና ምርጥ ዘሮችን ለመግዛት አቅም ስለሌላቸው በየጊዜው እንደሚሰቃዩ የእርዳታ ድርጅቶቹ ገልፀዋል። የገበሬዎቹን ችግር ለመቅረፍም በአፋጣኝ የእርሻ መሣሪያዎች፣ ምርጥ ዘርና ማዳበሪያዎች ቢያስፈልጉም ለዘላቂ መፍትሄ ግን ገበሬዎቹ ከእጅ ወደ አፍ ምርት ይልቅ ለገበያ የሚቀርቡ ምርቶችን ማምረት እንደሚገባቸው የእርዳታ ድርጅቶቹ አክለው አሳስበዋል። ለዚህ ስኬት ደግሞ የምርጥ ዘር የማቅረብ ፕሮግራሞች የእንሰሳት መድኃኒት፣ የውሃ ማጠራቀሚያ ጉድጓዶችና ትንንሽ ግድቦችን መገንባት፣ እንዲሁም የትራንስፖርትና የማከማቻ ሁኔታዎች ማሻሻል እንደሚያስፈልግ የእርዳታ ድርጅቶቹ ገልፀዋል።</p>

<p>"ከዚህ የድህነትና የረሃብ አዘቅት ሊያወጣን የሚያስችል መንገድ ካገኘን በሌሎች ሀገሮችም ተግባራዊ ሊደረግ የሚችል ሞዴል ልናመጣ እንችላለን" ያሉት ዎልፎርድ ከዩናይትድ ስቴትስ የሚገኘውን ዶላር ከእርዳታ ይልቅ ለልማት ፕሮግራሞች ማዋል እንደሚያስፈልግ ተናግረዋል። ዎልፎርድ አያይዘውም ዩናይትድ ስቴትስ በዓለም አቀፍ የምግብ ፕሮግራምና በሌሎች ድርጅቶች በኩል የምትሰጠው ቀጥተኛ የምግብ እርዳታ በአሜሪካ ኮንግረስ ዘንድ ከፍተኛ የፖለቲካ ተቀባይነት እንዳለው እንደሚረዱም አስገንዝበዋል።</p>

<p>የእርዳታ ድርጅቶቹ ኢትዮጵያ በየዓመቱ ቢያንስ አንድ ቢሊዮን ዶላር እንደሚያስፈልጋት ቢገልፁም የኮሎምቢያ ዩኒቨርስቲ ኢኮኖሚስት ጀፍሪ ሳክስ ደግሞ "እንደ ኢትዮጵያ ያሉ ሃገሮች ድህነትን በአስተማማኝ ለመቅረፍ ቢያንስ በዓመት አምስት ቢሊዮን ዶላር ያስፈልጋቸዋል" ማለታቸውን ለማወቅ ተችሏል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 3 ቀን 1995</a></p>

</body>
</html>	
