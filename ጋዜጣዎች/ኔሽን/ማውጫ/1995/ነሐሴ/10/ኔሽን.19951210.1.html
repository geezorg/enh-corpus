<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአንሚ ተሽከርካሪዎች ኤርትራዊያንና የኮንትሮባንድ ዕቃዎች ወደ ኢትዮጵያ እየገቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአንሚ ተሽከርካሪዎች ኤርትራዊያንና የኮንትሮባንድ ዕቃዎች ወደ ኢትዮጵያ እየገቡ ነው</h2>


<p>በኢትዮ-ኤርትራ የሰላም አስከባሪ ተልዕኮ (አንሚ) ተሽከርካሪዎች ውስጥ ተጭነው ወደ ኢትዮጵያ የሚገቡ የኮንትሮባንድ ዕቃዎችና ለሀገር ደህንነት አስጊ የሆኑ ኤርትራዊ ዜግነት ያላቸው ግለሰቦች እየተበራከቱ መምጣታቸውን ምንጮቻችን ገለፁ።</p>

<p>በቡሬ፣ ዛላንበሳና ባድመ ግንባሮች የሚገኙት ምንጮቻችን በላኩልን ዘገባ መሠረት በተደጋጋሚ ጊዜያት በኢትዮ-ኤርትራ ድንበር አካባቢ እንዲሁም አንሚ ተቆጣጥሮት ባለው ጊዜያዊ የፀጥታ ቀጠና ውስጥ የኮንትሮባንድ ንግድ እየተበራከተ መምጣቱንና በሀገሪቷ የኮንትሮባንድ ቁጥጥር ላይም ከፍተኛ ጫና እየፈጠረ መሆኑ ታውቋል። ቀድሞ በሶማሊያ በኩል በአርቲሼክ አድርጐ ወደ ኢትዮጵያ የሚገባው የኮንትሮባንድ ንግድ አሁን በመዘጋቱ የድርጊቱ ፈፃሚዎች በኤርትራ ድንበር በኩል በመዞር የአንሚን ተሽከርካሪዎች እንደ መሸጋገሪያ ድልድይ በመጠቀም ላይ እንደሚገኙ ምንጮቻችን ጠቁመዋል።</p>

<p>ምንጮቹ በማያያዝም እንደገለፁት አንሚ ለሀገር ደህንነት አስጊ የሆኑ ኤርትራዊያንን ወደ ኢትዮጵያ በማስገባት ላይ መሆኑ በገሃድ እየታየ ያለና ቆሜለታለሁ ከሚለው ዓላማም ጋር የማይሄድ በመሆኑ ከህገወጥ ተግባሩ በአስቸኳይ ሊታቀብ እንደሚገባ አንዳንድ የአካባቢው ነዋሪዎች አስተያየትና ቅሬታን ለመመልከት መቻላቸውን አስታውቀዋል።</p>

<p>ይህ በእንዲህ እንዳለ አንሚ ሰሞኑን ወታደራዊ ዩኒፎርም የለበሱ የኢትዮጵያ ወታደሮች የተከለለውን ጊዜያዊ የፀጥታ ቀጠና ጥሰው ገብተዋል" ብሎ ያቀረበውን ክስ አስመልክቶ ዝግጅት ክፍላችን ያነጋገራቸው አንድ ከፍተኛ የመከላከያ ሚኒስቴር ባለሥልጣን እንደገለፁት ወደ ቀጠናው ገብተዋል የተባሉት ሰዎች የታጠቁ ወታደሮች ሳይሆኑ መንገድ የሳቱ የሚሊሺያ ሠራዊት ስፖርተኞች መሆናቸው ታውቋል ብለዋል። </p>

<p>አንሚ ለዓለም ሚዲያዎች ያሰራጨው ዘገባ እንደሚያመለክተው ወደ ጊዜያዊ የፀጥታ ቀጠና የገቡት የኢትዮጵያ ወታደሮች የተደረሰውን የሰላም ስምምነት በመጣስ እንደሆነ ቢያመለክትም፣ የፀጥታ ቀጠናውን ድንበር ባለማወቅ ጥሰው የገቡት ወታደሮች ሳይሆኑ መሣሪያ ያልታጠቁ ስፖርተኞች ለመሆናቸው መንግሥት ማረጋገጡን ከፍተኛ ባለሥልጣኑ ተናግረዋል።</p>

<p>ኢትዮጵያ የገባችውን የሰላም ስምምነት ወደፊትም እንደምታከብር የገለፁት እኝሁ ከፍተኛ ባለሥልጣን ሆን ተብሎ ነገርን የማጋጋል ሥራና በሁለቱ ሀገሮች መካከል ውጥረትን የሚያሰፍን አቅጣጫ አንሚ መያዙ በማንኛውም መልኩ ቢሆን በጐ ገፅታ የለውም ሲሉ አስረድተዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 10 ቀን 1995</a></p>

</body>
</html>	














