<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው በ32 አመራር አባላት ላይ እርምጃ ወሰደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፓርላማው በ32 አመራር አባላት ላይ እርምጃ ወሰደ</h2>


<p>የሕዝብ ተወካዮች ምክር ቤት በስሩ ካደራጃቸው 12 ቋሚ ኮሚቴዎች መካከል በአስራ አንዱ ውስጥ ባሉት 32 የኮሚቴ አባላት ላይ እርምጃ ወሰደ። እርምጃ ከተወሰደባቸው መካከልም ስምንቱ የቋሚ ኮሚቴዎች ሊቀመንበርና ምክትል ሊቀመንበሮች መሆናቸው ታውቋል።</p>

<p>ምክር ቤቱ ከትላንት በስቲያ ባካሄደው 41ኛ መደበኛ ስብሰባ ላይ በአመራሩ ቀርቦ የተወሰነው ሹም ሽርና ሹመት በፀደቀበት ወቅት እንደተነገረው "ከኃላፊነት የተነሱት 32 የቋሚ ኮሚቴ አባላት አንዳንዶቹ ምክር ቤቱን በመልቀቅ የተጓደሉ ሲሆኑ ሌሎቹ ደግሞ ኃላፊነታቸውን በተገቢው መጠን መውጣት ያልቻሉ ናቸው" ተብሏል።</p>

<p>በምክር ቤቱ የአቅም ግንባታ፣ የማስታወቂያ ባህል፣ የበጀትና የፋይናንስ እና የማኅበራዊ ጉዳዮች ቋም ኮሚቴዎች ሊቀመንበሮች ከኃላፊነት ቦታቸው እንዲነሱ የተደረገ ሲሆን የውጭ መከላከያና ደህነት ፣ የበጀትና ፋይናስ፣ የንግድና ኢንዱስትሪ፣ የማህበራዊ ጉዳዮችና የተፈጥሮ ሀብትና አካባቢ ጥበቃ ጉዳዮች ቋሚ ኮሚቴዎች ምክትል ሊቀመንበሮች በተመሳሳይ መልኩ ከኃላፊነታቸው እንዲነሱ ተደርጓል።</p>

<p>በዚህም መሠረት ከውጭ መከላከያና ደህንነት ጉዳዮች በድምሩ አራት አባላት፣ ከሕግ አስተዳደር 2 ፣ ከአርብቶ አደር 3፣ ከአቅም ግንባታ 3፣ ከማስታወቂያና ባህል 3፣ ከበጀትና ፋይናንስ 4፣ ከንግድና ኢንዱስትሪ 1፣ ከመሠረተ ልማት 1፣ ከማህበራዊ ጉዳዮች 4 እና ከገጠር ልማት ጉዳዮች 2 እንዲሁም ከተፈጥሮ ሀብትና አካባቢ ጥበቃ 5 አባላት ወደ ሌሎች ኮሚቴዎች የተለወጡ ወይም ከኮሚቴ አባልነት የተባረሩ ሲሆን ከሴቶች ጉዳይ ቋሚ ኮሚቴ አንድም አባል ሳይባረር ቀርቷል። የተደረገው አዲስ የኮሚቴ አባላት ድልድል የብሔርና የፆታ እንዲሁም የፖለቲካ ድርጅቶችን ተዋጽኦ ከግምት ያስገባ አይደለም በሚል ከአባላት ለተነሳው ጥያቄ ምላሽ የሰጡት ምክትል አፈጉባኤ ዶ/ር ጴጥሮስ ኦላንጐ "የተዋጽኦ አሠራር ጠቀሜታ ስለሌለው የመጀመሪያ መመዘኛ የፖለቲካ አቅም ብቃት ሆኖ ተዋፅኦን በሁለተኛነት በማድረግ ምልመላው ተካሂዷል። ይህም የተደረገው የምክር ቤቱ ቋሚ ኮሚቴ አባላት የአካዳሚክና የፖለቲካ አመራር ብቃት ሊኖራቸው ስለሚገባ ነው" ብለዋል።</p>

<p>የፆታ ተዋጾን በተመለከተ የሴቶች ተሳትፎ ውስን ነው በማለት ለቀረበውም ጥያቄ በሰጡት መልስ ኃላፊነቱን የሚወስዱት የኮሚቴ አባላት የሴቷም ውክልና ያላቸው በመሆኑ በኃላፊነት መንፈስ ይሠራሉ የሚል እምነት እንዳላቸው ነው የጠቆሙት።</p>

<p>ሰሞኑን የፓርላማው የበጀትና ፋይናንስ ጉዳዮች ቋሚ ኮሚቴ አባላት ከካናዳና ከዩናይትድ ስቴትስ የልምድ ልውውጥ አድርገው የተመለሱ ሲሆን በአሁኑ ሽም ሽር የቋሚ ኮሚቴው ሊቀመንበሩና ምክትሉ ከኃላፊነታቸው እንዲነሱ ተወስኖባቸዋል። ለዚህም እንደምክንያት የቀረበው ለጉብኝት ኮሚቴው በተንቀሳቀሰበት ወቅት ለጉብኝት ተግባር ተፈፅሟል የሚል ነበር።</p>

<p>ለምክር ቤቱ አመራር በአጋዥነትና በውሳኔ ሃሣብ አቅራቢነት የሚሠሩት የ12 ቋሚ ኮሚቴዎች አዲስ ሹመት በምክር ቤቱ አብላጫ ድምፅ መፅደቁን ለማወቅ ችለናል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 10 ቀን 1995</a></p>

</body>
</html>	














