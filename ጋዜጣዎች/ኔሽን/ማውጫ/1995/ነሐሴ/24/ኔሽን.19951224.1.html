<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሁሉም ክልሎች ላሉ ባለሃብቶች መሬት አዲስ አበባ ላይ በአንድ ወር ጊዜ ውስጥ ይሰጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሁሉም ክልሎች ላሉ ባለሃብቶች መሬት አዲስ አበባ ላይ በአንድ ወር ጊዜ ውስጥ ይሰጣል</h2>


<p>ባለሃብቶች በልማት ሥራ ፈጥነው ለመሰማራት እንቅፋት ከሆኑባቸው ጉዳዮች አንዱ የመሬት አሰጣጥ ችግር መሆኑን መንግሥት በማመኑ የሁሉም ክልሎች መሬት ከእንግዲህ በኢንቨስትመንት ባለሥልጣን በኩል እዚሁ አዲስ አበባ ላይ መስጠት እንደሚጀመርና የአሰጣጥ ሂደቱም በአንድ ወር ውስጥ እንደሚጠናቀቅ ጠቅላይ ሚኒስትር መለስ ዜናዊ አስታወቁ።</p>

<p>አቶ መለስ ትላንት በጠቅላይ ሚኒስትር ጽ/ቤት አዳራሽ በአገር ውስጥ ከሚገኙ ባለሃብቶች ጋር በኢትዮጵያ የኢንዱስትሪ ልማት ስትራቴጂ ሰነድ ላይ ውይይት ባካሄዱበት ወቅት እንደገለፁት ቀደም ሲል በመሬት አሰጣጥ ሂደት አለመፋጠን ባለሃብቶች ያማርሩና የኢንቨስትመንት ፈቃድ ወስደውም የግንባታ ማከናወኛ መሬት ለማግኘት በርካታ ውጣ ውረዶችን ማለፍ እንደነበረባቸው ይታወሳል ያሉት አቶ መለስ በቅርቡ የኢንቨስትመንት ባለሥልጣን ከክልሎች በተሰጠው ውክልና መሠረት መጉላላት ሳያስፈልግ ተፈላጊውን መሬት ወዲያውኑ ለባለሃብቱ የሚያስረክብበት ምቹ አሠራር በአንድ ወር ጊዜ ውስጥ እንደሚጀመር፣ ባለሃብቶቹም ፍቃድ ባወጡ በአንድ ወር ጊዜ ውስጥ መሬቱ እንደሚሰጣቸው አረጋግጠዋል። የመሬት ሊዝ ዋጋ ከከተማና ከአዲስ አበባ በራቀ ቁጥር እየቀነሰ እንደሚሄድም አቶ መለስ አመልክተው አንዳንድ ክልሎችም መሬት በነፃ ለመስጠት ጭምር መዘጋጀታቸውን አብራርተዋል። </p>

<p>በኢትዮጵያ ልማታዊ ኢንቨስተሮችን ለማበረታታት ሲባል መሥራትና ትርፋማ መሆን እየቻሉ በገንዘብ እጦት የተቸገሩትን ለመርዳት መንግሥት ማቀዱንና 30 ከመቶ ካፒታል ከፕሮጀክት ፕሮፖዛል ጋር አያይዞ ሲያቀርብ 70 ከመቶውን ብድር የሚያገኝበት ሁኔታ እየተመቻቸ መሆኑንም ጠቅላይ ሚኒስትር መለስ አክለው ገልፀዋል።</p>

<p>ሃገሪቷ ባሏት ህጎችና አሠራሮች መሠረት ለንግድ ባንኮች የረጅም ጊዜ ብድር መስጠት እንደማይቻል የጠቆሙት አቶ መለስ የኢትዮጵያ ልማት ባንክ የረጅም ጊዜ ብድር ለባለሃብቶቹ የሚሰጥበት አሠራር መመቻቸቱንና ከአንድ ወር ባልበለጠ ጊዜም ተግባራዊ እንደሚደረግ አስታውቀዋል።</p>

<p>በኢትዮጵያ ንግድ ባንክ ስላለው የትርፍ ብድር ገንዘብ ክምችት መፍትሄ የተጠየቁት ጠቅላይ ሚኒስትሩ ትርፍ ገንዘብ ያለው በንግድ ባንክ ብቻ አለመሆኑንና ችግሩ የሁሉም የአፍሪካ አገሮች ባንኮች መሆኑን ተናግረዋል። "ችግሩ የመዋቅራዊ አሠራር ችግር ውጤት ነው። ትርፍ ብር ያለው ባንክ ለሌለው እንዲያበድር የሚያስችል ሕግ ተበጅቷል። ሆኖም ባንኮች በሕጉ አልተጠቀሙበትም። ስለዚህ ትርፍ ብር ያለው በንግድ ባንክ ብቻ አይደለም። የግል ባንኮችም ቢፈተሹ ያልተበደረ ትርፍ ገንዘብ ይኖራቸዋል። የሁሉም ችግር ግን አስተማማኝ ተበዳሪ ያለማግኘት ችግር ነው" በማለት ገልፀዋል።</p>

<p>ቀደም ሲል በኢትዮጵያ ንግድ ባንክ ከነበረው ትርፍ ገንዘብ መካከል 1. ቢሊዮን የሚሆነውን ለልማታዊ ባለሃብት ለማበደር ወደ ልማት ባንክ አዙረዋል ያሉት አቶ መለስ "ረጅም ባልሆነ ጊዜ በንግድ ባንክ የተቀመጠው የትርፍ ገንዘብ ክምችት ይንጠፍ የሚል እምነት አለኝ" ብለዋል።</p>

<p>ውይይቱ ሐሙስ ዕለት ሲጀመር በዋነኛነት የተወያዩበት ግብርና መር የኢንዱስትሪ ልማት በሃገራችን እንዴት ለማምጣት ይቻላል? በሚለው ጥያቄ ዙሪያ ያተኮረ እንደነበር ለማወቅ ሲቻል ባለሃብቶቹ በኢትዮጵያ ውስጥ በአሁኑ ወቅት እየተሰራበት ያለው የግብርና ልማት ኅብረተሰቡን ሊመግብ ያልቻለ በመሆኑ ከሕዝቡ ፍጆታ አልፎ የኢንዱስትሪ ልማቱን ይመራል ብሎ መጠበቅ ተገቢ አይደለም" በማለት አስተያየታቸውን ሰጥተው እንደነበር ለማወቅ ተችሏል።</p>

<p>በዚሁ ጠቅላይ ሚኒስትር መለስ ዜናዊ በመሩት የኢንዱስትሪው ልማት ስትራቴጂ ሰነድ የባለሃብቶች ውይይት ላይ ተወያዮቹ እንዳመለከቱት በኢትዮጵያ አሁን እየተሰራበት ያለው ግብርና እንኳን በመላው ዓለም የኢንዱስትሪውን ተወዳዳሪ ሊያደርግ ቀርቶ የሕዝቡን የዕለት ተዕለት የምግብ ፍጆት የመሸፈን አቅምም የለውም ብለዋል።</p>

<p>በተነሣው ነጥብ ዙሪያ መልስ የሰጡት ጠቅላይ ሚኒስትር መለስ በበኩላቸው "ኢንዱስትሪው ግብርና መር መሆን አለበት ወይስ የውጭ ምርትን መጠቀም አለበት? የሚለውን ለመወሰን አሃዝ ወሳኝ አይደለም። ኤክስፖርት መር መሆን እንዳለበት ተቀባይነት አግኝቷል። ግብርና መር መሆን ይችላል ወይ? ግብርናችን ኋላቀር በመሆኑ አይነስውር አይነስውሩን እየመሩ እንደሚሄዱ አይቆጠርም ወይ? በሚለው ስጋት ላይ በሃሣብ ደረጃ በጉዳዩ እንስማማለን። ነገር ግን ኤክስፖርት መር መሆኑን ካመንን፣ በጥቂት ካፒታል ብዙ ሠራተኛ ማሰራት ከቻልን፣ ግብርና መር የኢንዱስትሪ ልማት ስትራቴጂና የአገራችን ተጨባጭ ሁኔታ ተነጣጥለው የሚሄዱ አይደሉም" ብለዋል።</p>

<p>ኤክስፖርት መር የምርት እንቅስቃሴ እንዲኖረን ከፈለግን ግብርና መር መሆን አለበት ከማለታችን በፊት ግብርናው ራሱን በራሱ ይችላል ወይ? በዚህ ላይ ተወስነንስ እንዴት እድገት እናመጣለን? የሚለውን የብዙዎቹን ሥጋት በቂ ምላሽ ሊሰጠው እንደሚገባ አቶ መለስ ጠቁመው "ኢንዱስትሪውም ቢሆን እጅግ ኋላቀርና በየትኛውም ገበያ መወዳደር የማይችል በመሆኑ ግብርናው ብቻ ሣይሆን ኢንዱስትሪውም ፈጣን ልማት ለማምጣት ከመጠን በላይ መፍጠን አለበት" ሲሉ አብራርተዋል።</p>

<p>በሰነዱ ላይ አንዳንድ ባለሃብቶች የጥገኛ አመለካከት እና በአቋራጭ ከባለሥልጣናት ጋር በመገናኘት ለመክበር ይሯሯጣሉ በሚል ለተቀመጠውም ጥያቄ ያነሱት ባለሃብቶቹ "ጥገኛ ማለት ምን ማለት ነው? ግብር ይቀነስ፣ ታክስ ይቀነስ፣ ከሌሎች ጋር ለመወዳደር እንድንችል ከለላ ይደረግልን ብለውን መጠየቃችን ጥገኛ ሊያሰኘን ይችላል ወይ?" ሲሉ ጠይቀዋል።</p>

<p>"አቅሜ ስለደከመ እርዱኝ፣ አግዙኝ ያለ ሰው ሁሉ ጥገኛ ነው" ብሎ ማውገዝ መፍትሄ አይደለም ያሉት አቶ መለስ "መፍትሄው ፈጣን ተወዳዳሪ እንዲሆን ድጋፍ ማድረግ ነው። ለሚወዳደሩ ባለሃብቶችም መንግሥት የግብር እፎይታና ሌሎች ማበረታቻዎች መደረጋቸው ተገቢ መሆኑን ያምናል። ስለዚህም ለሯጩና ለአሸናፊው ድጋፍ ይሰጣል። እድሜ ልክ መደጎም የሚፈልገው ግን ባይኖር ይሻላል። ተወዳድሮ ማሸነፍ ሲያቅተው "ብቻዬን አሩጡኝ" ቢለን አናሮጠውም። ጥገኛ ማለትም ይህንን የሚያደርግ ሰው ነው" በማለት ተናግረዋል።</p>

<p>በሌላ በኩልም የጤና ጥበቃ ሚኒስቴር ቀደም ሲል ለሁለት ዓመታት ያለ ሚኒስትር ተረስቶ የቆየ ከመሆኑም በላይ አሁንም ድረስ አስተዋሽ ማጣቱንና ለዘርፉም በመንግሥት የተሰጠው ትኩረት አናሳ ከመሆኑም በላይ የጤና ጥበቃ ሚኒስቴር በመስኩ ለሚሰማሩ ባለሃብቶች የሚሰጠው የኢንቨስትመንት ስታንዳርድ እንኳን የሌለው ተቋም ነው በማለት ባለሃብቶቹ ተችተዋል። </p>

<p>ባለሃብቶቹ አያይዘውም በማንኛውም ኢንቨስትመንት ለመሠማራትም ሆነ የሰው ኃይልን በአግባቡ ለመጠቀም ጤናማ ዜጋን ማፍራት ትኩረት ሊሰጠው እንደሚገባ ገልፀው የሚኒስቴር መሥሪያ ቤቱ ግን ያሉትን የጤና ተቋማት ከመዝጋት አልፎ በማበረታታትና ከጎን በመቆም ያደረገው አንዳች ማበረታቻ የለም ሲሉ ወቅሰውታል።</p>

<p>"የሚኒስቴር መሥሪያ ቤቱ በመንግሥት ትኩረት ያልተሰጠው በመሆኑ በመስኩ የተሰማራን ባለሃብቶችንም ትኩረት አጥተናል" በማለት ያማረሩት ኢንቨስትሮች "በመሥሪያ ቤቱ አለ ተብሎ የሚገለፀው ስታንዳርድም ከየት እንደመጣ የማይታወቅ ከመሆኑም በላይ ለአንድ ጤና ጣቢያ ብቁ ነው ብለው ከሚያወጡት መስፈርት አንዱና ዋናው ሰፊ የመሬት ይዞታ ሊኖረው ይገባል" በማለት የሚጠይቁትን በዋቢነት በመጥቀስ ቅሬታቸውን ገልፀዋል። </p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 24 ቀን 1995</a></p>

</body>
</html>	














