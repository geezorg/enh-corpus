<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ከፊፋ ቅጣት ለማምለጥ አስፈላጊውን ሁሉ እናደርጋለን" አምባሳደ ተሾመ ቶጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ከፊፋ ቅጣት ለማምለጥ አስፈላጊውን ሁሉ እናደርጋለን" አምባሳደ ተሾመ ቶጋ</h2>


<p>የዓለም አቀፉ እግር ኳስ የበላይ አካል ፊፋ በኢትዮጵያ እግር ኳስ ፌዴሬሽን ላይ የእገዳ ቅጣት እርምጃ ይወስዳል ተብሎ በሚጠበቅበት በአሁኑ ሰዓት ሀገራችን ከቅጣት ማምለጥ ትችል ዘንድ ማንኛውንም ዓይነት የመፍትሔ እርምጃ ከመውሰድ ወደ ኋላ እንደማይሉ የወጣቶች ባህልና ስፖርት ሚኒስትር አምባሳደር ተሾመ ቶጋ አስታወቁ።</p>

<p>ሚኒስትሩ የኢትዮጵያ እግር ኳስ ፌዴሬሽን ምርጫን በተመለከተ የነበረውን አለመግባባትና ከፊፋ ጋር የተፈጠረውን ውዝግብ አስመልክቶ በተለይ ከኔሽን ጋዜጣ ጋር ባደረጉት ቃለ ምልልስ እንዳስታወቁት በምርጫው ሂደት ውስጥ ምንም ዓይነት የመንግሥት ጣልቃ ገብነት እንዳልተፈፀመ ገልፀው ከፊፋ ጋር የተፈጠረው አለመግባባትም ያለምንም ግጭትና ቅራኔ ለመፍታት ጥረት በመደረግ ላይ መሆኑን አስታውቀዋል።</p>

<p>"ማንኛውም ቅጣት ጥሩ አይደለም፤ መቀጣትም አንፈልግም" በማለት የተናገሩት ሚኒስትሩ ምርጫውን አስመልክቶ ፊፋ ላቀረበው ጥያቄ የእግር ኳስ ፌዴሬሽኑ ተገቢውን ምላሽ እየሰጠ መሆኑንና ፊፋም ጉዳዩን በማጣራት ላይ እንደሚገኝ ተናግረዋል። አምባሳደር ተሾመ አክለውም በሃገሪቱ ላይ የቅጣት ውሳኔ ከመተላለፉ በፊት የእርምት እርምጃ እንዲወስዱ ከተነገራቸው ለማስተካከል ፈቃደኛ መሆናቸውን ገልፀው "ፊፋ ስህተት አለና ስህተታችሁን በዚህ መልክ አርሙ ቢለን እንቀበላለን" በማለት አስረድተዋል። ሚኒስትሩ አያይዘውም የተሰሩት የምርጫ ሥራዎች ሕግና ደንብን የተከትሉ መሆናቸውን ሚኒስቴር መሥሪያ ቤቱ የሚያምን ቢሆንም በፌዴሬሽኑ ታሪክ ያልተፈፀመ ቅጣት አሁን እንዲፈጠር ስለማይፈለግ "ያልቀለት ጉዳይ ነውና የፈለገው ይሁን" የሚል እምነት እንደማይኖር አስረድተዋል። በመጨረሻም መንግሥት በምርጫው ጣልቃ ገብቷል ብለው የሚከሱ ወገኖችም ማሰብ ያለባቸው ጉዳዩ የሀገር ጉዳይ እንጂ የአንድ ተቋም ብቻ እንዳልሆነ ሊገነዘቡት እንደሚገባ አምባሳደር ተሾመ ተናግረዋል።</p>

<p>ፊፋ መንግሥት ጣልቃ ገብቷል ብሎ ካመነ ሃገሪቱን ለሁለት ዓመት ከማንኛውም ኢንተርናሽናል ውድድሮች የሚያግዳት ሲሆን ለፌዴሬሽኑ የሚሰጠው የተለያዩ ጥቅማ ጥቅሞችም እንደሚቀሩ ለማወቅ ተችሏል።</p>

<p>በሌላም በኩል ሮም የሚገኘውን የአክሱም ሐውልትን ለማስመለስ የሚደረጉ ቅድመ ዝግጅቶች እየተጠናቀቁ መሆናቸውን ሚኒስትሩ አስታውቀዋል።</p>

<p>ለሐውልቱ የመንቀልና የመቆራረጥ ሥራ የጣሊያን መንግሥት ያወጣውን ጨረታ ያሸነፈው ኮንትራክተር ጨረታ ያሸነፈው ኮንትራክተር ቆረጣውን በመጭው መስከረም አጋማሽ እንደሚጀምርና ሐውልቱን የመሸከም ብቃት ባለው አውሮፕላን ለማምጣት ቅድመ ዝግጅቶች እየተካሄዱ መሆኑንም ሚኒስትሩ አክለው ገልፀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ነሐሴ 24 ቀን 1995</a></p>

</body>
</html>	














