<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መኢአድ የአቤቱታ ደብዳቤ ለምርጫ ቦርድ አስገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መኢአድ የአቤቱታ ደብዳቤ ለምርጫ ቦርድ አስገባ</h2>


<p>የመላ ኢትዮጵያ አንድነት ድርጅት /መኢአድ/ ሕግና ደንብ ይከበርልናል በሚል እምነት የኢትዮጵያ ህዝብ አማራጭ ቀርበውለት ያለአንዳች ተፅዕኖ ጣልቃ ገብነት ለመሥራት የሚያደርገውን እንቅስቃሴ ከቀበሌ ማኅበር አመራር አንስቶ እስከ ከፍተኛ የመንግሥት ባለሥልጣን ድረስ የተለያዩ ጫናዎችን እያደረሱብን ነው ሲል አማረረ።</p>

<p>ድርጅቱ በትላንትናው ዕለት በሊቀመንበሩ በአቶ ኃይሉ ሻውል ስምና ፊርማ ለኢትዮጵያ ብሔራዊ ምርጫ ቦርድ ጽ/ቤት በተፃፈ የአቤቱታ ማመልከቻ ላይ እንደገለፀውና ለዝግጅት ክፍላችንም በግልባጭ በላከው ደብዳቤ ላይ እንዳስታወቀው የድርጅታቸው አባላትና ደጋፊዎች "በየአካባቢው ከሕግ ውጭ ይታሰራሉ፣ ይገደላሉ፣ ይገረፋሉ፣ ሀብትና ንብረት ይቀማሉ፣ የእርሻ መሬታቸውን ይነጠቃሉ፣ ከቀበሌ ቤት ይባረራሉ እንዲሁም ከማኅበራዊ ሕይወት ከፀበልና ከዕድር እንዲባረሩ ይደረጋሉ" ሲሉ ገልጿል።</p>

<p>የአቤቱታ ደብዳቤው አያይዞም "በእምነታቸው ጭምር ጣልቃ እየተገባ አበነፍስ እንዳያገኙና ከቤተ እምነታቸው እንዲወጡ ጭምር እየተደረጉ ነው" ካለ በኋላ "ድርቅ ላጠቃቸው አካባቢዎች ከለጋሽ አገሮች የመጣው የእርዳታ እህል የመኢአድ አባላት ተጠቃሚ እንዳይሆኑ ይከለከላሉ፣ የመኢአድ ጽ/ቤቶችም በሕገወጥ መንገድ ይዘጋሉ፣ ቤት የሚያከራዩ ግለሰቦችን ያስፈራራሉ፣ የተከራየነውን ቤት በድንጋይ ያስደበድባሉ፣ ሰንደቅ ዓላማ መስቀያ እንጨት ያስነቅላሉ፣ ገመዱን ይበጥሳሉ" በማለት በደብዳቤው አስፍሯል።</p>

<p>ድርጅቱ አያይዞም መንግሥትና ገዥው ፓርቲ ባወጡት ሕግና በገቡት ቃል መሠረት ለዴሞክራሲያዊ ስርዓት ግንባታ የበኩላቸውን ከማድረግ ይልቅ የመኢአድን እንቅስቃሴ በማፈን ሰላማዊ ትግሉን በማደናቀፍና የሕዝቡን መብት በመርገጥ ተግባር ላይ በስፋት ተሰማርቷል ብሏል። "ችግራችንን ገልፀን ለሚመለከታቸው የመንግሥት አካላት ሁሉ ችግሮቻችንን በመበዘርዘር አቤቱታችንን ብናቀርብም የሚሰማን አላገኘንም" የሚለው የመኢአድ የአቤቱታ ደብዳቤ "በሚንቀሳቀስባቸው በሁሉም አካባቢዎች ችግሩ ያለ ቢሆም እጅግ ተባብሶ የሚገኘው ግን በአማራዊ ክልል በደቡብ ጐንደርና በምሥራቅ ጐጃም ዞኖች እንዲሁም በኦሮሚያ በባሌና በወለጋ ዞኖች" እንደሆነ አብራርቷል።</p>

<p>ቀደም ሲል ለጠቅላይ ሚኒስትር መለስ ዜናዊ፣ ለአማራ ክልል ፕሬዚዳንት ለአቶ ዮሴፍ ረታ፣ ለአቶ ጁነዲን ሳዶ የተፈፀሙ በደሎችን በሚመለከት በደብዳቤ ማስታወቃቸውን መኢአድ አስታውሶ የምርጫ ቦርድ ለጉዳዩ ተገቢውን ትኩረት እንደሚሰጠው ተስፋ እናደርጋለን በማለትም ጠይቋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሐምሌ 26 ቀን 1995</a></p>

</body>
</html>	














