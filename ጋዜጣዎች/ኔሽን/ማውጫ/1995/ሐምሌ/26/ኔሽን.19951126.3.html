<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ እግር ኳስ የእገዳ ስጋት አጥልቶበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ እግር ኳስ የእገዳ ስጋት አጥልቶበታል</h2>


<p>የቀድሞው የኢትዮጵያ እግር ኳስ ፌዴሬሽን ሥራ አስፈፃሚ ኮሚቴ ወደ ቀድሞ ቦታው እንዲመለስ ፊፋ ያስተላለፈው ውሳኔ እስካሁን ተግባራዊ ባለመሆኑ የኢትዮጵያ እግር ኳስ ፌዴሬሽን የእገዳ ስጋት አጥልቶበታል። የፌዴሬሽኑ ኃላፊዎች ግን ከፊፋ ምንም አይነት ደብዳቤ እንዳልደረሳቸው አሁንም ይናገራሉ።</p>

<p>ባለፈው ሰኔ ወር መጀመሪያ አምቦ ላይ በተጠራ አስቸኳይ ስብሰባ "በመካከላቸው በተፈጠረ አለመግባባት ሥራቸውን በአግባቡ ማከናወን ተስኗቸዋል" በማለት በባህል ወጣቶችና ስፖርት ሚኒስትር ሰብሳቢነት የተበተነው የኢትዮጵያ እግር ኳስ ፌዴሬሽን ሥራ አስፈፃሚ ኮሚቴ እንዲበተን የተደረገበት ምክንያት በመንግሥት ጣልቃ ገብነት በመሆኑና ይህም የፊፋን ህግ የሚፃረር ስለሆነ የቀድሞው ሥራ አስፈፃሚ ኮሚቴ ወደ ኃላፊነቱ እንዲመለስ የሚያሳስብ ደብዳቤ ለፌዴሬሽኑ ልኳል።</p>

<p>ፊፋ በላከው በዚህ የፋክስ መልዕክት እንዳስታወቀው ድርጅቱ አሁን ድረስ በኢትዮጵያ እግር ኳስ ፌዴሬሽን ፕሬዚዳንትነት የሚያውቀው ዶ/ር አሸብር ወልደ ጊዮርጊስን ብቻ እንደሆነና ለአዲሱም ምርጫ እውቅና እንደማይሰጥ አረጋግጦ እስከ ሐምሌ 13/1995 ዓ.ም ድረስም ዶ/ር አሸብር ወልደጊዮርጊስ ወደ ስልጣናቸው እንዲመለሱ አሳስቧል። በተጨማሪም ይህ የማይሆን ከሆነ ተገቢውን የቅጣት እርምጃ በሃገሪቱ ላይ እንደሚወስድ ፊፋ ከወዲሁ ማስጠንቀቂያ ልኳል።</p>

<p>ይሁንና ከፊፋ የተሰጠው ቀነ ገደብ ቢጠናቀቅም እስካሁን በመንግሥትም ሆነ በፌዴሬሽኑ የተወሰደ እርምጃ ባለመኖሩ ፊፋ እወስደዋለሁ ያለውን የቅጣት እርምጃ የሚወስድበት ጊዜ መቃረቡን አመላክቷል። በዚህ የተነሳ በፌዴሬሽኖች ውስጣዊ አሠራር ውስጥ የመንግሥት ጣልቃ ገብነትን የሚቃወመው ፊፋ በኢትዮጵያ ላይ የቅጣት ውሳኔ የሚወስድ ከሆነ ሃገሪቱን ለሁለት ዓመት ከማንኛውም ኢንተርናሽናል ውድድር እንድትታገድ የሚያደርግ ሲሆን በየዓመቱ ከፊፋ የሚሰጣት 250ሺ ዶላርና አምቦ ላይ ለሚሰራው የጎል ፕሮጀክት፣ ለሜሪዲያን ፕሮጀክት እንዲሁም ደቡብ ላይ ይሰራል ተብሎ ለሚጠበቀው የእግር ኳስ ማሰልጠኛ አካዳሚ የሚሰጣት በርካታ መጠን ያለው የእርዳታ ገንዘብ እንደሚቀርባት በጉዳዩ ላይ ያነጋገርናቸው አንዳንድ ባለሙያዎች አስታውቀዋል። ይህም በተለይ በደካማነቱ የሚታወቀው እግር ኳሳችንን ይበልጡኑ እንደሚጐዳው የገለፁት ባለሙያዎቹ በቀጣዩ ዓመት በተለይ በኢንተርናሽናል ውድድር የተሻለ ውጤት የማስመዝገብ ዓላማ የሰነቁ ክለቦቻችንን ተስፋ እንደሚያቀጭጨው ገልፀዋል።</p>

<p>ይህ በእንዲህ እንዳለ የፊፋ ውሳኔ ተከትሎ የአፍሪካ እግር ኳስ ኮንፌዴሬሽን /ካፍ/ እና የምስራቅና መካከለኛው አፍሪካ ሃገሮች /ሴካፋ/ አዲሱን ምርጫ እንደማይቀበሉትና የቀድሞ የፌዴሬሽኑ የስራ አስፈፃሚ ኮሚቴ ወደ ቦታው እንዲመለስ ትናንት ለፌዴሬሽኑ በላኩት የፋክስ መልዕክት አስታውቀዋል።</p>

<p>ኢትዮጵያ በቀድሞው የሥራ አስፈፃሚ ኮሚቴ ዘመን የሴካፋ ፕሬዚዳንትነት ስልጣን በዶክተር አሸብር ወልደጊዮርጊስ አማካኝነት አግኝታ እንደነበር የሚታወስ ቢሆንም አሁን በተፈጠረው ችግር ምክንያት ስልጣኗን አጥታለች። ይህም ዶክተር አሸብር ከፌዴሬሽኑ በመሰናበታቸውን አዲስ የተመረጡትም በፊፋ ተቀባይነት ባለማግኘታቸውና ሲሆን የውስጥ ችግሮቻችንን በውይይት መፍታት ባለመቻላችን ትልቁን አህጉራዊ ውክልና ለማጣት ተገድደናል። ይህ የሚያሳየው የአገራችን እግር ኳስ የቅጣት እርምጃ ሊወስድባት አፈፋ ላይ መድረሱን ቢሆንም እስካሁን ከመንግሥት አካላት እርምጃውን ለማረም የተወሰደ እንቅስቃሴ እንደሌለም ለማወቅ ተችሏል። በተለይ ተሰናባቹን የቀድሞውን የሥራ አስፈፃሚ ኮሚቴ አባላት አግኝተው በመመካከር አገራችን ከሚጠብቃት ቅጣት የምታመልጥበትን መንገድ ማመቻቸት ሲጠበቅባቸው ይህን አለማድረጋቸው ችግሩን የከፋ እንደሚያደርገው ለጉዳዩ ቅርበት ያላቸው አካላት ገልፀዋል።</p>

<p>በዚህ ዙሪያ በፌዴሬሽኑ በኩል የእርምት እርምጃ እስካሁን ለምን እንዳልተወሰደ ለዋና ፀሐፊው አቶ አበባው ከልካይ በተደጋጋሚ ላቀረብንላቸው ጥያቄ በፌዴሬሽኑ በኩል ከፊፋም ሆነ ከካፍ የመጣ ደብዳቤ እንደሌለና የሚያውቁት ምንም ነገር አለመኖሩን ለዝግጅት ክፍላችን ገልፀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሐምሌ 26 ቀን 1995</a></p>

</body>
</html>	














