<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ቻርተር ፓርላማ ሳያውቀው ለውጥ ተደርጎበት በነጋሪት ጋዜጣ ታትሞ ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲስ አበባ ቻርተር ፓርላማ ሳያውቀው ለውጥ ተደርጎበት በነጋሪት ጋዜጣ ታትሞ ተገኘ</h2>


<p>በሕዝብ ተወካዮች ምክር ቤት ከጥር 15 ቀን 1995 ዓ.ም ጀምሮ በሥራ ላይ እንዲውል ታስቦ የወጣው የአዲስ አበባ ከተማ አስተዳደር ቻርተር በነጋሪት ጋዜጣ ታትሞ በሥራ ላይ በሚውልበት ጊዜ ምክር ቤቱ እውቅና ባልሰጠበት ሁኔታ መሠረታዊ የህግ ዝንፈት በሚያስከትል መልኩ ለውጥ ተደርጎበት መገኘቱ የምክር ቤቱ የሕግና አስተዳደር ጉዳዮች ቋሚ ኮሚቴ ሊቀመንበር አስታወቁ።</p>

<p>ሊቀመንበሩ አቶ አስመላሽ ወልደ ሥላሴ ለአፈ ጉባዔ ጽ/ቤት በኮሚቴው ስም በፃፉት ማመልከቻ "ቋሚ ኮሚቴው በአዋጅ ቁጥር 271/94 አንቀጽ 27 በተሰጠው ሥልጣን መሠረት ጉዳዩን መርምሮ ካጣራ በኋላ በአዋጁ ላይ መሰረታዊ የትርጉም ለውጥ የተደረገባቸው አንቀጾች መኖራቸውን አረጋግጧል" ብለዋል።</p>

<p>በአዋጁ ቁጥር 271/1994 አንቀጽ 4(13) ለመሰረት "...ህጉ በፌዴራል ነጋሪት ጋዜጣ ታትሞ ከመውጣቱ በፊት የቴክኒክ እርምት ማድረግ የሚያስፈልግ ሆኖ ሲገኝ እርምቱን አፈ ጉባኤው ያደርጋል" በማለት መደንገጉን አቶ አስመላሽ ጠቁመው "የቴክኒክ እርምት" ማለት የቋንቋና መሰል ግድፈት ማስተካከል እንጂ በማንኛውም ረገድ የህጉን ይዘት የማይለወጥ" መሆኑን አስረድተዋል። </p>

<p>ቋሚ ኮሚቴው መሰረታዊ የትርጉም ለውጥ ተደርጎባቸዋል ብሎ ያመነባቸውን 20 አንቀጾች ይፋ ያደረገ ሲሆን በአንቀጽ 9(1) ላይ " ብቁ ግልጽና ለነዋሪው ተጠያቂነት ያለበት መልካም አስተዳደር ፀጥታና ማኅበራዊ ትስስር የተረጋገጠበት ከተማ ማድረግ" በሚል የሠፈረ ሲሆን በታተመው ጋዜጣ ግን "የተረጋገጠበት" የሚለው ቃል "የተዘረጋበት" በሚል መለወጡን ጠቁመው የተዘረጋበት የሚለው ቃል የመዋቅር መዘርጋት እንጂ ቀድሞ ስለነበረው ማኅበራዊ ትስስር አይገልጽም ብለዋል።</p>

<p>"ማንኛውም የምክር ቤት አባል የግል ጥቅሙ እና የከተማው ጥቅም የሚጋጭበት ሁኔታ ሲኖር ውሳኔ ከመስጠት መገለልና ለምክር ቤቱ ማሳወቅ ይኖርበታል የሚለውንና በአንቀጽ 12(8) የሠፈረውን በመለወጥ "የከተማው ጥቅም" የሚለው "የከተማው ምክር ቤት ጥቅም መባሉንና የገባው ቃልም የተቋሙን ጥቅም ብቻ የሚያመለክት እና የከተማውን ሕዝብ ጥቅም ያገለለ የሚመስል አድርጎታል" ሲሉ አብራርተዋል።</p>

<p>በአንቀጽ 13(1) ላይ የከተማው ሥልጣንና ተግባር ስር "የከተማውን አስፈፃሚ አካላት ለማቋቋም" በሚል የፀደቀው አንቀጽ "አስፈፃሚ ከሚለው ቀጥሎ "እና የልማት ድርጅቶች" የሚል ሐረግ ያለአግባብ መጨመሩን ገልፀው "የልማት ድርጅቶችን አግባብ ባለው ሕግ ያቋቁማቸዋል እንጂ የሚቋቋሙበትን ሕግ አያወጣላቸውም። ይህ ለውጥ በመደረጉ በንግድ ሕግና በሌሎች ፍፁም ያልነበረ አዲስና የትርጉም ለውጥ የሚያስከትል ሐረግ ተጨምሯል" ብለዋል።</p>

<p>"የከተማው ፍርድ ቤት የዳኝነት ሥልጣን በተለይም የፍትሐ ብሔር፣ የወራሽነት፣ የምስክር ወረቀት ለማግኘት የሚቀርብ አቤቱታ" በሚል በአዋጁ የተደነገገው ተቀይሮ "የወራሽነት፣ የሞግዚትነት፣ የሚስትነት ወይም የባልነት የምስክር ወረቀት ለማግኘት የሚቀርብ አቤቱታ" በሚል ያለ ምክር ቤቱ እውቅና በነጋሪት ጋዜጣው ታትሞ መሠራጨቱ ተረጋግጧል።</p>

<p>ሌላው ደግሞ በአዋጁ አንቀጽ 41(1) "የመጥፋትና የሞት ውሳኔ አቤቱታ" በሚል የተደነገገ ሲሆን "የመጥፋት ወይም የሞት የግምት ማስታወቂያ አቤቱታ" በሚል እንዲታተም መደረጉን የኮሚቴው ሊቀመንበር ገልፀው የ"መጥፋት" አቤቱታ ከሞት ግምት ይለያል በማለት አብራርተዋል።</p>

<p>እነዚህን የመሳሰሉ 40 የተለያዩ የአዋጁ አንቀፆች እየተሰረዙ በሌላ ቃልና ሐረግ መተካታቸውን ያብራሩት የተከበሩ አቶ አስመላሽ ከቴክኒክ እርምት ያልሆኑ ቃላት መለወጥ ሲያስፈልግ አዋጁን በማሻሻያ መልክ በማቅረብ ቀርቦ የሕዝብ ተወካዮች ምክር ቤት ውሳኔ ብቻ ሲያገኙ መለወጥ ይገባቸው ነበር በማለት ተቃውሟቸውን አሰምተዋል።</p>

<p>አቶ አስመላሽ አያይዘውም የሕዝብ ተወካዮች ምክር ቤት አምኖ ባፀደቀው መሠረት በሥራ ላይ መዋል ስላለበት በማይመለከታቸው የተደረጉትን ማሻሻያዎች በአስቸኳይ የሚታረሙበት አቅጣጫ ም/ቤቱ እንዲፈልግ በቋሚ ኮሚቴው ስም ባቀረቡት ማመልከቻ ጠይቀው የውሳኔ ሃሳቡን ምክር ቤቱ እንዲያፀድቅላቸው ጠይቀዋል። ምክር ቤቱም በጉዳዩ ላይ ከትላንት በስቲያ መክሮ የተደረጉት ለውጦች በአስቸኳይ እንዲለወጡ ውሳኔ ሲያስተላልፉ ጥፋቱን የፈፀሙት ግለሰብም ለፍርድ እንዲቀርቡ የምክር ቤቱ አባላት አበክረው ጠይቀዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሐምሌ 19 ቀን 1995</a></p>

</body>
</html>	














