<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርፖርቶች አስተዳደርን ማኔጅመንት ለውጭ ኩባንያ ለመስጠት የተያዘው ዕቅድ ከሸፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኤርፖርቶች አስተዳደርን ማኔጅመንት ለውጭ ኩባንያ ለመስጠት የተያዘው ዕቅድ ከሸፈ</h2>


<p>የኢትዮጵያ ኤርፖርቶች አስተዳደር ድርጅትን ማኔጅመንት ለውጭ ኩባንያ በኮንትራት ለመስጠት መመዘኛዎች ፀድቀው ጨረታዎች የተዘጋጁ ቢሆንም ብቃት ያለው ተጫራች ሊቀርብ ባለመቻሉ አለመሳካቱንና በአገር ውስጥ ሥራ አስኪያጅ ሊሆን የሚችል ሰው እየተፈለገ መሆኑን የመሠረተ ልማት ሚኒስቴር ሚኒስትር ዴኤታ ገለፁ።</p>

<p>ሚኒስትር ዴኤታው አቶ ኃይሌ አሰግዴ በተለይ ለዝግጅት ክፍላችን እንደገለፁት የኤርፖርቶች አስተዳደር ድርጅት ቀደም ሲል በኢትዮጵያ ሲቪል አቪዬሽን ባለሥልጣን ሥር የነበረ ሲሆን ሁለቱን መሥሪያ ቤቶች አንዱን አስፈፃሚና ሌላውን ተቆጣጣሪ በማድረግ ሥልጣናቸውን የማከፋፈል ሥራ የተጠናቀቀ ሲሆን የኤርፖርቶች አስተዳደርን ማኔጅመንት ለውጭ ኩባንያ ለመስጠት የተያዘው ዕቅድም ብቁ ተጫራጭ ባለመቅረቡ አለመሳካቱን አስረድተዋል።</p>

<p>"ቀደም ሲል አዋጁ ሲወጣ የኤርፖርቶችን አስተዳደር ሥራ እኛ ለመሥራት አላሰብንም" ያሉት ሚኒስትር ዴኤታው ልምድና ችሎታ ያለው የውጭ ድርጅት ለተወሰነ ዓመት ሥራውን እንዲያከናውንና የእኛም ሰዎች በዚያው እየሠለጠኑ እንዲሄዱ በማሰብ ጨረታው መውጣቱን ጠቁመው "ይሁንና ሥራውን ሊያከናውን የሚችል ተጫራጭ ልናገኝ አልቻልንም። ከዚህም የተነሳ የራሳችንን ሰው በማፈላለግና በማደራጀት ላይ ነን" ብለዋል።</p>

<p>አቶ ኃይሌ አያይዘውም በኢትዮጵያ የሚገኙት ሁሉም ኤርፖርቶች የየራሳቸው ሥራ አስኪያጅ ያላቸው መሆኑን ገልፀው በአጠቃላይ ኤርፖርቶችን የሚያጠቃልል ሥራ አስኪያጅ ባለመመደቡ የሲቪል አቪዬሽን ባለሥልጣን በተደራራቢነት እንዲሠራው መደረጉን አመልክተዋል።</p>

<p>"የኤርትፖርቶችን አስተዳደርን በተደራራቢነት እንዲሰራው ኃላፊነት የተሰጠው ሲቪል አቪዬሽን እያዛወረ ይገኛል። በዚህም ሂደት ሠራተኞቹ የሚቀበላቸው የሥራ ኃላፊ አላገኙም፣ እንዲሁም ማኅበራቸው ስጋት ላይ ወድቋል" በማለት ላቀረብንላቸው ጥያቄ አቶ ኃይሌ በሰጡት ምላሽ፡- በሠራተኛ አመዳደብ በኩል ችግር ካለ እናየዋለን፤ እንፈታዋለን" በማለት ገልጸዋል። ማኅበሩን በሚመለከት "ማኅበር እንዲኖር ያስፈልጋል፤ ማኅበር ይኑር፣ አይኑር የሚለውን የምንወስነው እኛ አይደለንም። ሠራተኛው ድርጅት ኖሮት ሊቀጥል ይችላል። ማኅበሩን ማቋቋምም በመንግሥት የልማት ድርጅቶች ተቆጣጣሪ ባለሥልጣን ማቋቋሚያ ደንብ መሠረት የሚሠራ በመሆኑ በዚያ መሠረት ይፈቀድለታል። ስለዚህ የሠራተኛ ማኅበሩ በአዲስ መልክ የሚቋቋም ይመስለኛል። ያለው ማኅበር ምን ይሆናል የሚለው ደግሞ በሕግ የሚታይ ይመስለኛል" በማለት አስተያየታቸውን አጠቃለዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሐምሌ 12 ቀን 1995</a></p>

</body>
</html>	














