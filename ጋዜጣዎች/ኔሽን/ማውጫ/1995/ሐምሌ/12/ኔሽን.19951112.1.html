<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የግብር አተማመን ግምታዊ መሆን ነጋዴውን ለችግር አጋልጦታል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የግብር አተማመን ግምታዊ መሆን ነጋዴውን ለችግር አጋልጦታል"</h2>


<p>ለአነስተኛ ንግድ ተቋማት ግብር አተማመን ግምታዊ በመሆኑና በተመሳሳይ ደረጃ የሚገኙ ተቋሞች በተለያየ መጠን ግብር እንዲከፍሉ በመደረጉ ከፍተኛ ግብር የተጣለባቸው ውድድሩን መቋቋም ባለመቻል ሥራ ለማቋረጥና ሠራተኛ ለመቀነስ መገደዳቸውን የንግዱ ማኅብረሰብ አባላት አስታወቁ።</p>

<p>አባላቱ ይህን ያስታወቁት በ1995 ዓ.ም በጀት ዓመት ሦስተኛው የመንግሥትና የንግዱ ኅብረተሰብ የጋራ የምክክር ጉባዔ ባለፈው ሐሙስ በግዮን ሆቴል በተካሄደበት ወቅት ነው። ይህንኑ የምክክር ጉባዔ የመሩት የንግድና ኢንዱስትሪ ሚኒስትሩ አቶ ግርማ ብሩ ሲሆኑ እሳቸውም መንግሥትን በመወከል ከነጋዴዎቹ ለተነሱ ጥያቄዎች መልስ መስጠታቸው፤ በሁለቱ ወገኖች በኩል በተለያዩ አጀንዳዎች ላይ ሰፊ ውይይት መደረጉን ለማወቅ ተችሏል።</p>

<p>ከግብር አሰባሰብ ችግር በተጨማሪ ነጋዴዎቹ በተመላሽ ታክስ በኩል ተመላሽ ሊደረግ የሚገባው ገንዘብ በወቅቱ አለመመለሱን እንዲሁም ተጨማሪ እሴት ታክስ የሚከፍሉ ድርጅቶች ታክሱን ከማይከፍሉት ጋር ፍትሃዊ ያልሆነ ብድር እየገጠማቸውና ለአንዳንድ ድርጅቶች መዘጋትም ምክንያት ሆኖ መገኘቱንም በወቅቱ አንስተዋል።</p>

<p>የጉባዔው ሰብሳቢ አቶ ግርማ ብሩ ከነጋዴዎቹ ለተነሱት ጥያቄዎች በሰጡት ምላሽ መንግሥት የታክስ ሥርዓትን በማሻሻል ላይ መሆኑ መታወቅ እንደሚገባው በመግለጽ በተጨማሪ እሴት ታክስም ሆነ በተመላሽ ታክስ ላይ መመሪያ ወጥቶ ተግባራዊ እየተደረገ መሆኑን አስረድተዋል። የግብር አተማመንን በተመለከተ በፌዴራል ደረጃ የውይይት መድረክ መፈጠር እንዳለበት የጠቆሙት አቶ ግርማ ወደፊት በየደረጃው ለመመካከር የሚያስችል የተመቻቸ ሁኔታ በከተሞችና በክልሎች እንደሚኖር ተስፋ እንደሚያደርጉ ገልፀዋል።</p>

<p>በሌላ በኩል የገቢዎች ሚኒስትር አቶ ጌታቸው በላይ ተጨማሪ እሴት ላይ ከንግዱ ኅብረተሰብ የቀረበውን ቅሬታ አስመልክተው ከፖሊሲ አኳያ ችግር አለበት ለማለት እንደሚከብድና በአፈፃፀም በኩል ያሉትን ችግሮች በሚገባ ማየቱ ጥሩ እንደሆነ ተናግረዋል። አቶ ጌታቸው በዚሁ ዙሪያ ያለውን ችግር ሲያብራሩም ለተጨማሪ እሰይ ታክስ መመዝገብ እያለባቸው እስካሁን ያልተመዘገቡ እንዳሉ እንዲሁም ለተጨማሪ እሴት ታክስ ተመዝግበው ሕጋዊውን ደረሰኝ ከመስጠት ይልቅ በበራሪ ደረሰኝ የሚደራደሩና ታክሱን የሚሰበስቡ ነገር ግን ለመንግሥት መጥተው የማይከፍሉ እንዳሉም ተናግረዋል። የተጨማሪ እሴት ታክስ የማይከፍሉ ድርጅቶችን አስመልክተው ሚኒስትሩ እንደተናገሩት "በተቀመጠው አሠራር ራሳችሁ ተመዝገቡ ማለት ብቻ ሣይሆን ጥናት አድርገን ካገኘነው ውጤት አኳያ ሁሉም እንዲመዘገቡ የተደረገበት አካሄድ አለ። ለምሣሌ በኮንስትራክሽን ዘርፍ በተለይ እስከ ደረጃ ስምንት ያሉ ኮንትራክተሮች ለተጨማሪ እሴት ታክስ እንዲመዘገቡ ተደርጓል። በዱቄት ፋብሪካዎችም ተመሳሳይ ጥያቄ ቀርቦ በሙሉ እንዲመዘገቡ ተወስኗል። ስለዚህ በዚህ በኩል ለመወዳደር ተቸግረናል የሚለው እንዲስተካከል ተደርጓል" ብለዋል።</p>

<p>በተመላሽ ታክስ ላይ ለቀረበው ጥያቄ መልስ የሰጡት የሃገር ውስጥ ገቢዎች ባለሥልጣን አቶ ወልደገብርኤል ናይዝጊ ደግሞ ወደ ሰባት ወይም ስድስት ሚሊዮን የሚጠጋ ገንዘብ ተመላሽ መደረጉን አስረድተው ከንግዱ ማኅበረሰብ በዚህ ዙሪያ የተገኘ መረጃ የለም በማለት ስለቀረበው "ምናልባት ስላልተጠየቅን ይሆናል" ሲሉ መልሰዋል። ከወፍጮ ጋር ተያይዞ ለተነሳውና የሽያጭ ታክስ መጠየቅ አይገባንም በማለት ስለቀረበው ጥያቄም ህጋዊ መሠረት የሌለው በመሆኑ እንዲከፍሉ ተወስኖ የተጠየቁት መቀጮ እንዲሰረዝና የስድስት ወር የክፍያ ገደብ እንዲሰጣቸው መወሰኑንም አቶ ወልደገብርኤል አስታውሰዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሐምሌ 12 ቀን 1995</a></p>

</body>
</html>	














