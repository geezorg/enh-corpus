<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባሌ ብሔራዊ ፓርክ በድርቅ ስደተኞች እየተሞላ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የባሌ ብሔራዊ ፓርክ በድርቅ ስደተኞች እየተሞላ ነው</h1>


<p>በምዕራብ በምስራቅ ሐረርጌና በአርሲ ዞኖች እንዲሁም በአንዳንድ የባሌ አካባቢዎች ድርቅ ባስከተለው አደጋ ቁጥሩ ከ20 ሺህ በላይ የሚጠጋ ሕዝብ ወደ ባሌ ብሔራዊ ፓርክ በመግባት ላይ እንደሚገኝ በተመድ የዓለም የምግብ ፕሮግራም ባወጣው መግለጫ አስታወቀ።</p>

<p>በደቡብ ኢትዮጵያ ክልል የሚገኘውና የአገሪቱ ድንቅ ፓርክ ተብሎ የሚታወቀው የባሌ ብሔራዊ ፓርክ በድርቅ ስደተኞች ጫካውና በውስጡ የሚገኙ ብርቅና ድንቅዬ አዕዋፍትና አራዊት ለጭፍጨፋና ለከፍተኛ ጥፋት ሊዳረጉ እንደሚችሉ ፕሮግራሙ በመግለጫው አስጠንቅቆ ቁጥሩ በየዕለቱ እያደገ የመጣውን ረሃብተኛ ሕይወት ለመታደግ ዓለም የእርዳታ እጁን በአፋጣኝ እንዲዘረጋ ተማፅኗል።</p>

<p>ከዚህ በፊት በእህል ምርቱ ከፍተኛ ድርሻ የነበረው የባሌ ዞን በዘንድሮው ድርቅ በእጅጉ ከተጠቁት አንዱ መሆኑን መግለጫው አውስቶ በተለይም በአሁኑ ወቅት ከተለያዩ ክልሎች በድርቅ አደጋ የሚሰደደውን ሕዝብ ጨምሮ የብዙዎች ሕይወት ከፍተኛ አደጋ ላይ የወደቀበት ክልል መሆኑን አመልክቷል። የዓለም ምግብ ፕሮግራም መግለጫ በአሁኑ ወቅት በዞኑ ለከብት ግጦሽ እንኳን የሚሆን ሣር እየጠፋ መሆኑን አስታውቋል። በሌላ በኩል የዓለም የምግብ ፕሮግራም በኢትዮጵያ የተከሰተውን ድርቅና የምግብ እጥረት ለመቋቋም የሚያስችል የ61 ሚሊዮን ዶላር እርዳታ መለገሱን ይፋ አድርጓል።</p>

<p>የእርዳታውን መለገስ ይፋ ያደረጉት በአዳማ ከተማ ካለፈው ረቡዕ ጀምሮ በመካሄድ ላይ ባለውና የአካባቢ ጥበቃ ስትራቴጂ ላይ በመነጋገር በሚገኘው ሴሚናር ላይ የፕሮግራሙ የዕርዳታ አስተባባሪ አል ኬለር ናቸው።</p>

<p>በዚህ ወቅት አል ኬለር እንደተናገሩት ዕርዳታው በሚቀጥሉት ሦስት ዓመታት ሃገሪቱ በምግብ እህል ምርት ራሷን ለመቻል የምታደርገው ጥረት ለማገዥና፣ የአካባቢ አፈርና ውሃ ክብካቤን ሥራ በስፋት ለማካሄድ እንደሚውል አስታውቀዋል። ፕሮግራሙ አሁን በለገሰው የ61 ሚሊዮን ዶላር እርዳታ ቁጥሩ 1. ሚሊዮን የሚጠጋ ሕዝብ ተጠቃሚ እንደሚሆን ታውቋል።</p>


<p class="align-center"><a href="/Gazettas/Nation/info/Nation.sera.html">ከኔሽን ጥቅምት 16 ቀን 1995</a></p>

</body>
</html>	














