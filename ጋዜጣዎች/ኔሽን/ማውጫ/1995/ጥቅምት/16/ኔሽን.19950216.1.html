<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሊባኖስ የ25 ሺህ ስደተኛ ኢትዮጵያዊያን ችግር ተባብሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሊባኖስ የ25 ሺህ ስደተኛ ኢትዮጵያዊያን ችግር ተባብሷል</h1>


<p>በሊባኖስ ኢትዮጵያውያን ስደተኞች የሚደርስባቸውን ችግር ለመታደግ በኢትዮጵያና ሊባኖስ መንግሥታት መካከል የሁለትዮሽ ስምምነት መፈረም እንዳለበት በሊባኖስ የኢትዮጵያ ካውንስል ጄኔራል አስታወቁ።</p>

<p>ዓለም አቀፍ የስደተኞች ድርጅት ከሠራተኛና ማህበራዊ ጉዳይ ሚኒስቴር፣ በኢፌዴሪ ጠቅላይ ሚኒስትር ጽ/ቤት የማህበራዊ አስተዳደር የክልል ጉዳይ ዘርፍ ጋር በመተባበር ለአራት ቀናት ባደረገው ብሔራዊ የዓቅም ግንባታ አውደ ጥናት ላይ በሊባኖስ የኢትዮጵያ ካውንስል ጄነራል አቶ ታዬ ተስፋዬ ያለውን የኢትዮጵያውያን ችግር ሁኔታ አስረድተዋል።</p>

<p>ኢትዮጵያውያን ስደተኞች በአሰሪዎቻችውና በኤጀንሲዎቻቸው የተለያዩ ችግሮች እንደሚደርስባቸው የገለፁት አቶ ታዬ የተወሰነ ሥራ ሰዓት ያለመኖር፣ ፈቃድ በማጣትና በደሞዝ በመበዝበዝ የአካልና የአዕምሮ ጥቃት እንደሚደርስባቸው ገልፀዋል።</p>

<p>እንደ አቶ ታዬ ገለፃ የሊባኖስ የሠራተኛ ሕግ ለእነዚህ ስደተኞች ጥበቃ አያደርግላቸውም፣ በወንጀለኛ መቅጫ ሕግ ግን በተለያዩ ጥፋቶች በወንጀል ይከሰሳሉ በማቆያ ጣቢያ ጉዳያቸው ከታየ በኋላም ወደ ሃገራቸው ይባረራሉ።</p>

<p>በሊባኖስ ኢትዮጵያውያን ስደተኞች በስምምነት መሠረት ደሞዝ ያለመክፈል፣ የአካል ጉዳት፣ ከ16 ሰዓት በላይ ሥራና መደፈር ይደርስባቸዋል ያሉት አቶ ታዬ በቀን ለ16 ሠዓታት የምትሰራ ሴት እንደ ፊውዳል አገዛዝ እጇን ወደ ኋላ አጣምራ ካልተናገረች አትታዘዝም፣ መልስ ከመለሰች በሚል ችግር እንደሚገጥማት ከ16 ሠአታት ልፋት በኋላ ለማረፍ ወደ አልጋዋ ስትሄድ በአባወራ የመደፈር ዕጣ እንደሚጋጥማት ተናግረዋል።</p>

<p>ስደተኞቹ በቤት ሠራተኝነት ከሚገጥማቸው የተለያየ ችግር ለመዳን ሲሉ ለሴተኛ አዳሪነት ሕይወት የሚጋለጡ በርካታ ሴቶች መኖራቸውን የተናገሩት አቶ ታዬ በቤት ሠራተኝነት በአንድ ወርና በሁለት ወር ልፋት የሚያገኙትን 200 እና 300 ዶላር በአንድ ሌሊት የማግኘት ዕድሉ ስላለና የጉልበት ብዝበዛው ስለሚቀንስላቸው በርካቶች ለዚህ ሕይወት እንደተዳረጉ ገልፀዋል።</p>

<p>በሊባኖስ በመንግሥትና ሠራተኛ መካከል ባለው ግንኙነት ላይ የውጭ ስደተኛ ሠራተኞችን ደህንነት የሚጠብቅ ምንም ዓይነት ሕግ እንደሌለ የተናገሩት አቶ ታዬ "እያንዳንዱ ሠራተኛ ለችግሩ ተጋልጧል አንልም፣ በጥሩ ሁኔታ ተመችቷቸው የሚኖሩ ስደተኞችም አሉ" በማለት ስደትን እንደማያወግዙ ይልቁንም ከሰው በታች ዝቅ አድርገው፣ አዋርደውና በንቀት የሚታዩትን ስደተኝኞችን ለመታደግ፣ ኢትዮጵያና ሊባኖስ የሁለትዮሽ ስምምነት መፈረም አለባቸው ብለዋል።</p>

<p>በቤሩት ለኢትዮጵያውያን መርጃ ያቋቋሙ አባት አባ ሳሊም ሪፍካሊያል ከገና ወዲህ በመንገድ ላይ አስታዋሽ አጥተው የሚወድቁ ሴቶችን የሚያሰባስብ ጣቢያ እንዲቋቋሙ በመግለፅ "ከኢትዮጵያ ወደ ቤይሩት የሚሄዱ ስደተኞች የሚጓዙበት መንገድ ውስብስብ ነው" በማለት እርጉዝ ሴቶች ሳይቀሩ እንደሚሰደዱና ሁለት እርጉዝ ሴቶች በመጠለያ ጣቢያው በእርሳቸው እንክብካቤ ስር እንደሚገኙ ተናግረዋል።</p>

<p>አባ ሳሊም እንደሚናገሩት በቤይሩት በሕገ ወጥነት የሚታሰሩ ስደተኞችን ድርጅታቸው ጠበቃ ቀጥሮላቸው እየተከራከረላቸው ይገኛል። አያይዘውም ሴት እስረኞች ገመናቸው ተጋልጦ በወንድ ጠባቂዎች እንደሚጠበቁ ገልፀው ሴቶች ለጥበቃ እንዲመደቡላቸው ጠይቄያለሁ ብለዋል።</p>

<p>የቤይሩት ስደተኞች ፓስፖርታቸው፣ የመኖሪያና የስራ ፈቃዳቸው እንዲሁም ገንዘባቸውን በአሰሪዎቻቸው በመነጠቅና አውላላ ሜዳ ላይ በመጣል ለእስር እንደሚዳረጉ ገልፀው በየድልድዩ ስር እንደሚታሰሩ አባ ሳሊም ተናግረዋል።</p>

<p>በዓውደ ጥናቱ ላይ ገመናዬ ኢትዮጵያን ወክለው የተናገሩት አቶ ጌታሁን ታደሰ እንደገለፁት የአረቡ ዓለም ኢትዮጵያውያን ስደተኞች ስማቸውን በመቀየር ለተለያየ ችግር እንደሚጋለጡ አመልክተው ስደተኞቹ ከግንዛቤ ማነስ የተነሳ አስቸጋሪ ሁኔታ ላይ እንደሚወድቁ ገልፀዋል።</p>

<p>በአሁኑ ሰዓት በሊባኖስ ብቻ ከ25 ሺህ የማያንሱ ስደተኞች መኖራቸውን በወይዘሮ ፀሐይ በላይነህ የቀረበው ጥናት ሲያመለክት በ1996 እ.ኤ.አ በወር 23 የነበረው የስደተኞች ቁጥር በ1999 ወደ 410 እንዳደገ ተናግረዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ጥቅምት 16 ቀን 1995</a></p>

</body>
</html>	












