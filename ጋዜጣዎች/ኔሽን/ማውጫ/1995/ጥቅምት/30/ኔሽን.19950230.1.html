<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለአዲስ አበባ ልማት ተነስቻለሁ ማለት አንዳንድ ወገኖችን አጠራጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለአዲስ አበባ ልማት ተነስቻለሁ ማለት አንዳንድ ወገኖችን አጠራጥሯል</h2>


<p>የአፍሪካ መዲናና ሜትሮፓሊታን የሆነችው አዲስ አበባን በሚቀጥሉት ዓመታትም ለማሳደግ የሚያስችል ፖለቲካዊ አመራር ብቃት ይኖረዋል የሚል ዕምነት እንደሌላቸው አንዳንድ የአዲስ አበባ ነዋሪዎች ገለፁ።</p>

<p>ነዋሪዎቹ ይህን የገለፁት የጋዜጣችን ዝግጅት ክፍል በተለያዩ የአዲስ አበባ ክፍሎች በመዛዋወር ሰሞኑን እየተካሄደ ስላለው አዲስ አበባን እናድሳት ሕዝባዊ ኮንፍረንስ ሂደት ላቀረበላቸው ጥያቄ በሰጡት ምላሽ ነው።</p>

<p>"ኢሕአዴግ አዲስ አበባ ከተማን ለማስተዳደር የሚያስችል ፖለቲካዊ ብቃት ወደፊትም አይኖረውም ስል በጭፍን ጥላቻ ተነሳስቼ ሳይሆን ኢሕአዴግን ኢሕአዴግ የሚያሰኙት አባላቱ (ካድሬዎቹን) ሁለንተናዊ ብቃት ባለፉት 11 ዓመታት በመመልከት ካላቸው ልምድ ግምገማ በመነሳት ነው። ኢሕአዴግ ቁንጮ ላይ ካሉት ጥቂት ግለሰቦች በስተቀር ሜትሮፓሊታን የሆነች አዲስ አበባን በፖለቲካ በኢኮኖሚና በማህበራዊ ዘርፎች አቀናጅተው መምራት የሚችሉ ግለሰቦች የሉትም። በመሆኑም በሚቀጥሉት ዓመታትም አዲስ አበባ ሁለንተናዊ ለውጥ ታሳያለች የሚል እምነት የለኝም ያሉት የከተማ ፕላን ባለሞያ እንደሆኑ የገለፁት አቶ ደምሴ ጐንፋ ናቸው።</p>

<p>በአንድ ወቅት የኢህአዴግን ሊቀመንበር የነበሩት ያሬድ ጥበቡ ከአንድ መፅሔት ጋር ባደረጉት ቃለ ምልልስ "አሊባባ ኤንድ ዘላምፕ" በሚለው የድሮ የ4ኛ ክፍል የእንግሊዘኛ መማሪያ መፅሐፍ ታሪክ መነሻነት "አሊባባ" እያልን እንጠራው ነበር በማለት የ4ኛ ክፍል ትምህርት ደረጃቸውን በሾርኔ ያፌድ ጥበቡ የገለፁልኝ ሟች ሙለዓለም አበበ (ሙት ወቃሽ አያድርገገኝና ነፍሳቸውን ይማር) ለአዲስ አበባ ከተማ ከንቲባ አድርጎ ያስቀመጠው ኢህአዴግ ባለፉት አሥራ አንድ ዓመታት የአዲስ አበባ ከተማ ልማት አጀንዳው እንዳልነበረ ዓይነተኛ ማሳያ ነው። አሁን በሰሞኑም አዲስ አበባን እናድሳት በሚል ሕዝባዊ ስብሰባ መጥራቱን ስሰማ ከልብ በመቆርቆር መሆኑ ያጠራጥረኛል" ያሉት ደግሞ አቶ አስመላሽ ወንድይራድ የተባሉ የአዲስ አበባ ነዋሪ ናቸው።</p>

<p>ዋናው የኢህአዴግ ቁንጮ መሪዎች አዲስ አበባ ከተማ በሚገኘው የድርጅታቸው ቅርንጫፍ ላይ ከተማ በሚገኘው የድርጅታቸው ቅርንጫፍ ላይ የእነሱን አጠቃላይ ስህተቶች በመለጠፍ ራሳቸውን የአዲስ አበባ ከተማ ተቆርቋሪ አድርገው ለመቅረብ እየሞከሩ ያሉበት ድራማ ካልሆነ በስተቀር እኔ የተለየ ውጤት በስብሰባው ይገኛል የሚል እምነት የለኝም በማለት የገለፁት ደግሞ የ45 ዓመቱ ጎልማሳ አቶ አያሌው ተሰማ ናቸው።</p>

<p>ከኢትዮጵያ ድሃ ገበሬ ክልሎች በተመዘበረ ሀብት ነው አዲስ አበባ የተገነባችው እያለ ንድፈ ሃሳቡን ሲያሰራጭ የከረመ ኢህአዴግ ዛሬ ለአዲስ አበባ ከተማ ልማትና ዕድገት እንነሳ የሚል ጥሪ አቀረበ ሲባል እንቆቅልሽ ይሆንብኛል እውነት ኢህአዴግ አዲስ አበባን ለማልማት ቆርጦ ተነስቷል? ከአንጀቱ ነው ከአንገቱ? ወደፊት የምንመለከተው ይሆናል" የሚል አስተያየታቸውን የሰጡት የግል ድርጅት ተቀጣሪ የሆኑት ወ/ሮ እታገኘሁ ዓለሙ ናቸው።</p>



<p class="align-center"><a href="/Gazettas/Nation/info/Nation.sera.html">ከኔሽን ጥቅምት 30 ቀን 1995</a></p>

</body>
</html>	














