<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፍተኛ የረሃብ አደጋ አንዣቧል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከፍተኛ የረሃብ አደጋ አንዣቧል</h1>


<p>ከሁለት ወር በፊት ሻሚስ መሐመድ ሁለቱን መንትያ ወንድ ልጆቿን ለመለየት ትቸገር ነበር፤ አሁን ግን በሚያሳዝን ሁኔታም ቢሆን ችግሯ ቆሟል።</p>

<p>የአንዱ ልጇ የሁሴን ቆዳ ከአጥንቱ ተጠብቋል፤ አፉን ማላቀቅ አይኑን መክፈት የተሳነው ሆኗል። መንትያ ወንድሙ አህመድ እናቱ ከሁሴን አጠገብ ተቀምጣ ስታለቅስ በመዋሏ እሱን የረሳችው መሆኗን በሰለሉና መቆም ባቃታቸው እግሮቹ እየተንገዳገደ ለመናገር ይሞክራል። አሕመድ አንድ ያልተረዳው ነገር ቢኖር ሁሴን በአጭር ቀናት ውስጥ እንደሚሞት ነበር። ሁሴን በሕይወት ለመኖሩ ማረጋገጫው አልፎ አልፎ በድንገት ዓይኑን ከፈት አድርጐ መዝጋቱ ብቻ ነበር።</p>

<p>ዛሬ በኢትዮጵያ በሚሊዮን የሚቆጠር ሕዝብ በዚህ ዓይነት ሁኔታ ይገኛል። የዚህ ምክንያቱ ድርቅና አስከትሎት የመጣውም ረሃብ ነው።</p>

<p>የ35 ዓመቷ ሻሚስ ለጋዜጠኞች ስትናገር "ከዚህ በኋላ ሁላችንም ምን ያህል በሕይወት ለመቆየት እንደምንችል መናገር አዳጋች ነው.... ተስፋችን እርዳታ ፈጥኖ ከደረሰልን ብቻ ነው" ትላለች።</p>

<p>ይህን ለጋዜጠኞች እየተናገረች አጠገቧ ያስተኛቸውና በረሃብ ምክንያት የሞት ጣዕር የያዘው ሁሴን የሰለለ እጁን ወደ እናቱ አፍ አስጠጋ... መራቡን ለመግለፅ ነበር። ጡቶቿም ወተት ካቆሙ ወራት ተቆጥረዋል ለነገሩ ደረቷ ላይ የሚታዩት ጡቶች ቦታቸውን ስለያዙ እንጂ በላይዋ ላይ የተጣበቀ ቆዳ ነው የሚመስሉት።</p>

<p>"እኛ ምን ማድረግ እንችላለን?" ትላለች ሻሚስ ለማልቀስ ብትሞክርም እንባ ግን አልነበራትም። ድርቁ ባስከተለው ረሃብ ሦስት ልጆቿን ቀብራለች። የቀሯትን መንታያ ልጆቿን በትካዜ ተመለከተቻቸው.... እነሱንም እንደምትቀብር ከአይኑ ላይ ከሚነበበው ተስፋ መቁረጥ መረዳት ይቻላል።</p>

<p>ከላይ ያነሳንላችሁ ታሪክ በምዕራብ ሐረርጌ በዳሮ ለቡ ወረዳ ባቢላ ቀበሌ ገበሬ ማህበር በአንድ ቤተሰብ ሕይወት ላይ እየደረሰ የሚገኝ ነው።</p>

<p><span class="bold underline">አጠቃላይ ገፅታ</span></p>

<p>ምዕራብ ሐረርጌ በድርቁ እጅግ ከተጠቁትና ብዙዎች ለከፋ አደጋ ተጋልጠው ከሚገኙበት ክልሎች አንዱ ነው። ከከፍታ ቦታ ሆነው ሲመለከቱት አረንጓዴ የለበሰው ምድር በውስጡ ሲገቡ የያዘው ጉድ ድርቅና ረሃብ ነው። ለዚህም ነው በውጭ የዜና አውታር "አረንጓዴው ድርቅ" (ጥሀ ጝረአን ድሮኡግህት) የተባለው።</p>

<p>በዓለም የምግብ ፕሮግራም መረጃ መሠረት በኢትዮጵያ በረሃብ የተጠቃው ሕዝብ ከ10-14 ሚሊዮን ሊደርስ እንደሚችል ተገምቷል። በኢትዮጵያ የዓለም ምግብ ፕሮግራም ተወካይ ጆርጂያ ሻሸር በቅርቡ በሰጡት መግለጫ በዚህ ወር የሚጠበቀው ዝናብ ካልመጣ 14 ሚሊዮን ሕዝብ አስቸኳይ የምግብ እርዳታ የሚያስፈልገው ይሆናል። እንደ ሻሽር አስተያየት ድርቁ የደረሰበት ደረጃ እጅግ አስደንጋጭና ከአለም አቀፉ ማህበረሰብም አስቸኳይ ምላሽን የሚሻ ነው።</p>

<p>በድርቁ በተጠቁት አብዛኛዎቹ የኢትዮጵያ ክልሎች ከብቶች እያለቁ፣ የውሃ ምንጮች እየደረቁ፣ ብዙ ህዝብም ለከፍተኛ አደጋ እየተጋለጠ ነው።</p>

<p>የተመድ የአስቸኳይ እርዳታ አስተባባሪ ኮንሾ ኦሺማ "ከፍተኛ አደጋ በኢትዮጵያ ላይ አንዣቧል። እጅግ አስፈሪና ዘግናኝ ውጤትም ሳይከተል እርዳታ ሊደርስ ይገባል። በ1966 ዓ.ም እና በ1977 ዓ.ም የነበረውን አስፈሪ የድርቅ ትዝታ አሁንም እንዲቀሰቀስ የሚፈልግ ያለ አይመስለኝም" ይላሉ።</p>

<p>የዓለም የምግብ ፕሮግራም ለሚቀጥሉት ሦስት ወራት ከ350 ሺህ -500 ሺህ ሜትሪክ ቶን የእህል እርዳታ እንደሚያስፈልግ ሲያስታውቅ ይኸም በገንዘብ ሲተመን ከ150 ሚሊዮን ዶላር እስከ 200 ሚሊዮን ዶላር ይደርሳል ተብሎ ይገመታል። እስከአሁን ለኢትዮጵያ ከሚያስፈልጋት ውስጥ 300 ሺህ ሜትሪክ ቶን የእህል እርዳታ ተቀብያለሁ የሚለው የዓለም የምግብ ፕሮግራም የተገኘው እርዳታ በአንድ ወር 3 ሚሊዮን ሕዝብ መቀለብ የሚያስችል መሆኑን ይገልፃል።</p>

<p>የተመድ የአስቸኳይ እርዳታ አስተባባሪ ኪንዞ ኦሺማ በሰሞኑ የምዕራብ ሐረርጌ ጉብኝታቸው ሕዝቡ የተቀበላቸው የደረቀ የበቆሎ አገዳ በማወዛወዝ ሲሆን በቦታው በደረሱ በሰዓታት ውስጥ አስፈሪውን ትዕይንት መመልከትና መስማት ጀመሩ። ኦሺማ ካነጋገሯት አንዷ ዜና በላይ ትባላለች። የዘጠኝ ዓመት ልጇ አሕመድ ኡስማን በሞት ጣዕር ላይ ሆኖ በጭኖቿ ላይ እንደተኛ ነበር። እሷም ብትሆን የሚንቀሳቀስ አፅም ነበር የምትመስለው። ረሃብ ባሰለለው ድምፅም፦ "ዝናብ ካየን ቆየን ከብቶቻችን ሁሉ አለቁ። የዘራነው ሁሉ ከመሬት ሳይወጣ በዚያው ቀረ። የወጣውም በተምች ተበላ። የምንበላው ስላጣን በአቅራቢያችን ከሚገኘው ጫካ ገብተን ቅጠል ሰብስበን መብላት ጀመርን ቅጠሉም ሲጠፋ ሥራ ሥር እየነቀልን እሱን አብስለን እንበላለን" በማለት ተናገረች።</p>

<p>እንዲህ ዓይነቱን አሳዛኝ ታሪክ በጆሮአቸው የሰሙት በዓይናቸውም ያዩት ኦሺማ፦ እርዳታው ካልደረሰ የብዙ ሚሊዮኖች ሞት አይቀሬ ነው" አሉ።</p>

<p>እስከዛሬ በአፍሪካ ሀገሮች ውስጥ እንኳን ባልታየ ሁኔታ ከ15-17 ሕፃናት የምግብ ማጣት በሚያመጡ በሽታዎች እየተሰቃዩ ነው። ከተመድ የዓለም ምግብ ፕሮግራም ጌታቸው ኃይሌ ለጋዜጠኞች እንደተናገሩት፦ "በረሃቡ ቀጠና የሚገኙ ሕፃናት በማራስመስ ኩዋሻያኮርና ማራስሚክ ክዋሺያኮር በሽታዎች በከፋ መልኩ ተጠቅተዋል። ...ከሰሃራ በታች ባሉ የአፍሪካ ሀገሮችም በዚህ ዓይነት ሁኔታና ብዛት አደጋ ላይ የወደቁ ሕፃናት ማግኘት የማይታሰብ ነው" ይላሉ።</p>

<p>ለወትሮው ኢትዮጵያን የዳቦ ቅርጫት የሚል ስያሜ አትርፈውላት ከነበሩት ክልሎች አንዱ የነበረው ምዕራብ ሐረርጌ ዛሬ ሕዝብ በረሃብ የሚቆላበትና የሚያልቅበት የአደጋ ክልል ሆኗል። በአደጋ መከላከልና ዝግጁነት ኮሚሽን መግለጫ መሠረት ከ1.6ሚሊዮን የምዕራብ ሐረርጌ ህዝብ ውስጥ 70 ከመቶው አስቸኳይ የእርዳታ እህል የሚያስፈልገው ሆኗል። </p>

<p>ምንም እንኳን ምዕራብ ሐረርጌ ድርቁ አፍጥጦ የወጣበት ክልል ይሁን እንጂ የአፋር፣ ሶማሌ፣ ትግራይ ፣ የደቡብ ክልሎችና አንዳንድ የኦሮሚያ ዞኖች በድርቁ በከፋ ሁኔታ ተጠቅተዋል።</p>

<p>የእንግሊዝ የዜና አውታር ቢቢሲ ባለፈው ሣምንት እንደዘገበው ድርቁ የከፋ አደጋ እያደረሰ ወደሚገኝበት የአፋር ክልል ከፍተኛ የምግብ እርዳታ እየተጓጓዘ መሆኑን አስታውቋል። ዛሬ የአፋር ከብት በድርቅ ምክንያት እያለቀ ነው። ምንጮችና የውሃ ጉድጓዶች ደርቀዋል ውሃ ለማግኘት የአፋር ሴት ሰባት ሰዓት በእግሯ የምትጓዝበት ደረጃ ላይ ተደርሷል። </p>

<p>አንድ አምስተኛውን የኢትዮጵያን ግዛት ይሸፍናል ተብሎ የሚገመተው የአፋር ክልል የድርቅና ረሃብ ዋና መናኸሪያ ሆኗል። በቅርቡ በወጣ አንድ መረጃ መሠረት የአፋር ሕዝብ ሀብት የሆነው ከብቱ በሚያስደነግጥ ፍጥነት በማለቅ ላይ ይገኛል።</p>

<p>መንግስት ስለረሃቡ ምን ይላል?</p>

<p>ሴፕተምበር 30/2002 የኢትዮጵያ መንግስት አስቸኳይ የምግብ እርዳታ ጥሪ ለዓለም አቀፉ ማህበረሰብና ለለጋሽ ድርጅቶች አቅርቧል። መንግሥት ባቀረበው ሪፖርት መሠረት የበልግ ዝናቡ በብዙ ቦታዎች ያለመዝነብና የክረምቱ ዝናብም ዘግይቶ መጀመሩ በብዙ ቦታዎች የከፋ ድርቅና ረሃብ እንዲከሰት ምክንያት መሆኑን ጠቅሶ አስቸኳይ የእርዳታ ጥሪ ለማቅረብ መገደዱንም ይገልፃል።</p>

<p>እንደአደጋ መከላከልና ዝግጁነት ኮሚሽን ሪፖርት አሁን በደረሰው የድርቅና የረሃብ አደጋ ምክንያት እስከሚቀጥሉት ሦስት ወራት ድረስ 6. ሚሊዮን ሕዝብ አስቸኳይ የምግብ እርዳታ ሊደርሰው ይገባል።</p>


<p class="align-center"><a href="/Gazettas/Nation/info/Nation.sera.html">ከኔሽን ጥቅምት 2 ቀን 1995</a></p>

</body>
</html>	














