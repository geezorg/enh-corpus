<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግስት ለአ/አ ዩኒቨርስቲ ፕሬዚዳንት ሊሰይም ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግስት ለአ/አ ዩኒቨርስቲ ፕሬዚዳንት ሊሰይም ነው</h2>



<p>የአዲስ አበባ ዩኒቨርስቲ ፕሬዚዳንት ፕሮፌሰር እሸቱ ወንጨቆ የአካዳሚክ ኮሚሽን ምክትል ፕሬዚዳንት ዶ/ር ተጠምቀ መሐሪ እና የአስተዳደርና ፋይናንስ ም/ፕሬዚዳንት አቶ ተስፋዬ ብሩ ቀደም ሲል ከነበሩበት የኃላፊነት ቦታ በገዛ ገቃዳቸው ለመነሳት ለመንግስት ያቀረቡት የሥራ መልቀቂያ ደብዳቤ ተቀባይነት በማግኘቱ መንግስት ዩኒቨርስቲውን ሊመራ የሚችል አዲስ ፕሬዚዳንት እንደሚሰይም አቶ ተፈራ ዋልዋ ገለፁ።</p>

<p>አቶ ተፈራ እንደገለፁት ከሆነ ፕሬዚዳንቶቹ መንግሥት ከሚፈልገው የለውጥ ዕድገት ፍጥነት ጋር ለመሄድ ዝግመት በማሳየታቸው መንግሥት የሚፈልገውን ለውጥ በፍጥነት የሚያራምድ ፕሬዚዳንት ለመሾም መገደዱን ተናግረዋል።</p>

<p>ሐሙስ ዕለት ከሰዓት በቢዝነስና ኢኮኖሚክስ ፋክልቲ አዳራሽ በተደረገው የአዲስ አበባ ዩኒቨርስቲ መምህራን ስብሰባው ላይ በብዙ ጉዳዮች ላይ ማጉረምረምና የዝምታ ተቃውሞ ተንፀባርቋል። ብዙዎች መምህራን በፕሬዚዳንቶች ሥራ መልቀቅ ያልተስማሙ መሆናቸውን ገልፀዋል።</p>

<p> የክቡር አቶ ተፈራ ዋልዋ ያደረጉት ንግግር፦-የአዲስ አበባ ፕሬዚዳንትነት ስልጣን በተሻለ መስራት ለሚችል ኃይል ኃላፊነትን ቢያስረክብ ይሻላል የሚለውን በሰፊው ተወያይተንበታል። አመራሩ የስራ መልቀቂያ ጥያቄያቸውን እንዴት እንዳየነው ከመመልከታችን በፊት ለእናንተ የምንገልፀው ቢኖር በብዙ ነገር አመራሩን ልናመሰግናቸው እንደምንወድ ነው። በመጀመሪያ ደረጃ እስከአሁን እንዳየናቸው በቀና አስተሳሰብ ነው ለመስራት ጥረት ያደረጉት። በቀና አስተሳሰብ ላደረጉ ጥረት ነው የምናመሰግናቸው በሁለተኛ የስራ ኃላፊነት ከወሰዱበት ጊዜ ጀምሮ ፣ ጥሩ አድርገው ከመንግስት ጋር ተቀራርበው ለመስራት በመሰላቸው መንገድ ሞክረዋል። በዚህም ሊመሰገኑ ይገባቸዋል። በክረምት ከገመገምነው ሁኔታ አንፃር ሲታይ በቀናነት ለመስራት ጥረት ማድረግ ቀላል ግምት የሚሰጠው አይደለም። የሚፈለገው ደረጃ ላይ ደርሰዋል ሌላ ጉዳይ ቢሆንም ሙከራው በራሱ ሊያስመሰግናቸው የሚገባ ነው ብለን እናምናለን።በሶስተኛ ደረጃ የሚጠበቀውን ዓይነት ለውጥና እድገት ማምጣት ባይችሉም በመሰላቸው መንገድ ዩኒቨርስቲው የሚጠበቅበትን ዕቅድ በተለይ መንግስት ከፍተኛ አዳዲስ ፕሮግራሞች መክፈት ይኖርባቸዋል ማለት ከጀመረ በኋላ የበኩላቸውን ጥረት አድርገዋል። በዚህም መንግስት ያመስግናቸዋል። በአራተኛ ደረጃ ለሚመጣው አመራር በሚቻለው ሁሉ ለመተባበርና ለመደጋገፍ የሚቻላቸውን ሁሉ ለማድረግ ቃል ገብተዋል። በዚህም ከልብ እናመሰግናቸዋልን። </p>

<p>ከእኛ ጋር አብረን ለመስራት በሞከርንበት ጊዜ የግልፅነት መንፈስ አይተናል በተለይ ፕሮፌሰር እሸቱ ወንጨቆን ከማንም በላይ ከልብ ልናመሰግናቸው እንወዳለን። ብዙ ሰው ከስራ ኃላፊነቱ በሚለቅበት ጊዜ የመከፋት የመቆራረጥ መንፈሶች ነው ሊያጋጥሙት የሚችሉት። እነዚህ ሁሉ መንፈሶች በሌሉበት መነጋገርና መመካከርም በመቻላችን በበኩላችን ደስታ ነው የተሰማን ይሄው ባህል ወደፊት ነው እንዲያድግ ጥረት መደረግ አለበት ብለን የምናስበው፤ ጥያቄያቸውን መቀበል ተገቢ ነው የሚል አመለካከት አለን። በሀገሪቱ ውስጥ በተቻለ መጠን በአጭር በተገደበ ጊዜ ከፍተኛ ለውጥ በሁሉም መስክ ማምጣት ነው የሚጠበቅብን። በዚህ አጭር ጊዜ ውስጥ ከፍተኛ ለውጥ ለማምጣት ካልተቻለ ደግሞ ሀገሪቱን የሚገጥማት ችግር ቀላል አይሆንም በሚል ባለፈው ክረምት ተወያይተናል። ሁልጊዜ መንግስት የሚያስበው በማንኛውም መልክ ፈጥኖ ለውጥ መምጣት አማራጭ የሌለው አካሄድ ነው የሚል ነው።</p>

<p>በከፍተኛ ትምህርት ተቋማት ለውጥ ማምጣት በጣም ከፍተኛ ስራና ከፍተኛ ኢንቨስትመንትን የሚጠይቅ ነው። ቢያንስ በየዓመቱ ከአምስት መቶ እስከ አንድ ሚሊዮን ብር ሊፈጅ ይችላል በምንላቸው ፕሮግራሞች ላይ ነው አሁን እየሠራን ያለው። በአዲስ አበባ ዩኒቨርሲቲ አመራር ላይ የነበሩ ባልደረቦቻችን ለውጥ ለማምጣት ፍላጎታቸው ነው ብለን እናምናለን። ይሁንና በለውጥ ማምጫ ዕቅዱ ላይ አንዳንድ ችግሮች አይተናል። እነዚህ ፈጥኖ ያለ መሄድ ሁኔታዎች የራሣቸው ተፅእኖ የሚያሳድሩ ሆነው ነው የታዩት። ቀላል ነገር ግን ስር ነቀል ዕድገትና ለውጥ ለማምጣት መነሻ ቦታ ወይም መግቢያ በር ሆነው በሚያገለግሉ ጉዳዮችም ላይ ችግሮች ይታያል። ለአዲስ አካሄድ ምንም እንኳ ፍላጎቱ ቢኖር በማይታይ ደረጃ ለሌላው ዓርአያ መሆን በሚገባው አካሄድ ላይ ዘገምተኝነት የመሳሰሉትን ነገሮች ነው የማየው። ጠቅላላ ዝንባሌው ከጉዳዩ አጣዳፊነት አንፃር ሊያስኬደን አይችልም። አዲሱ አካሄድ ከፍተኛ ጥረት ይጠይቃል። ለውጥና ዕድገት በአዲስ አበባ ዩኒቨርስቲ በሀገሪቱ ከፍተኛ የትምህርት ተቋማት እንዲመጣ አይፈልጉም የሚል አመለካከት የለንም። ይሁንና እንዲህ በጣም ፈታኝ በሆነ ሁኔታ የሚፈለገው ዓይነት አመራር ለመስጠት ከሰዎች ሰዎች የችሎታ ልዩነት ይኖራል። በመሆኑም የተሻለ አማራጭ ያለው እንዲመጣ ያቀረቡት ጥያቄ ተገቢ ነው። የዚህ ዓይነት ለውጥ ሲታሰብ ይህን ጥያቄ መቀበል ተገቢም የሚያስመሰግንም ነው። አዲስ አመራር ማስገባት ያስፈልጋል የሚል ሃሳብ ላይ ነው በበኩላችን የደረስነው። ውሳኔያቸውን ስንቀበል ዋናው ጥያቄ እነሱ ሊሰሩ አይችሉም የሚል ሳይሆን ማንኛውም ፈጥኖ ሊንቀሳቀስ የሚችል ሃይልን ማየቱ ተገቢ ነው በሚል ነው። በ1997 ዓ.ም በፈለገው ምክንያት ሳናደናቅፍ መድረስ አለብን ያልናቸው ግቦቻችን አሉ። እነዚህ ግቦች መሰረታዊ ለውጦችን ማምጣት የሚጠይቁ ናቸው። በቮልዩም ብቻ እጅግ በጣም ትልቅ ለውጥ እናመጣለን። በድህረ ምረቃ ብቻ በመቶዎች ቤት በብዙ ሺህ የሚቆጠር በአንድ ዓመት መቀበል ወደ ምንችልበት ዕድገት ነው የምናመራው። ስራው እጅግ ትልቅና መሰረታዊ ፈጣን ለውጥ የሚፈልግ ነው።</p>

<p>ሌሎች ዩኒቨርሲቲው በራሳቸው የሂደት ርቀት አለ። አ/አ ዩኒቨርስቲ በተለያዩ ምክንያቶች የጥቂት ወራት ወይም የቀናትም ቢሆን ጊዜ አንሶበታል ብለን ነው የምናሰበው መንግስትና አዲስ አበባ ዩኒቨርስቲ በተለይ ተቀራርበው ተደጋግፈውና ተባብረው ካልሰሩ በስተቀር እነዚህ ከባድና በአጭር ጊዜ ልንሰራቸው የምንፈልጋቸው ጉዳዮችን በምንፈልገው ጊዜ ተግባራዊ ለማድረግ ያስችላል የሚል አስተያየት ነው ያለን። እነዚህ የመሳሰሉትን ግምት ውስጥ በማስገባት በጥቂትም ቢሆን ብልጫ የሚያሳይ አመራር ማየት አስፈላጊም ተገቢም ነው የአመራር አተካኩ መደበኛ ስርዓት ተከትሎ መሄድ ይኖርበታል። ወይስ እንደ አስቸኳይነቱና የአከናወን ጊዜው ፍጥነት መሄድ ያስፈልጋል የሚል ጥያቄ ከእናንተም ቢሆን እንደመሰረታዊ መነሻ ማየት እንችላለን። በዚህ መልክ የአመራር ለውጥን እንዴት እናድርግ? ለሚለው የእናንተን ሃሳብ መስማትና መንግስትም ውሳኔውን ተግባራዊ ማድረግ እንዳለበት ነው የምናየው። አዲሱ አመራርም እነዚህን ጉዳዮች ግምት ውስጥ በማስገባት ፈጠን ያለ አካሄድ ተግባር መግባት ይኖርበታል። በማንኛውም ጊዜ አስፈላጊ በሆነ ጉዳይ ላይ ተቀራርበን መነጋገር ይኖርብናል። በዚህ ጉዳይ ላይ እናንተም ልትሰነዝሩ የምትፈልጓቸውን ሃሳቦች ልንሰማ የእኛንም ልናካፍላችሁ ነው የመጣነው። በማለት ለዩኒቨርስቲ መምህራኖች መድረኩን አስተላልፈዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ታህሳስ 5 ቀን 1995</a></p>

</body>
</html>	














