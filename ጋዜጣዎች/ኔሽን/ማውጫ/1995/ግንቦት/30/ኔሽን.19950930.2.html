<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት በቀጣይ ሦስት ዓመታት 2 ሚሊዮን ሕዝብ ሊያሰፍር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥት በቀጣይ ሦስት ዓመታት 2 ሚሊዮን ሕዝብ ሊያሰፍር ነው</h2>


<p>መንግሥቱ በቀጣዩ ሦስት ዓመት ጊዜ ውስጥ በሠፈራ ፕሮግራም ሁለት ሚሊዮን ህዝብ ለማስፈር ማቀዱን ሲያስታውቅ አንዳንድ ዓለም አቀፍ ድርጅቶች ግን መንግሥት ቅድሚያ ሊሰጠው የሚገባውን አስቸኳይ የምግብ ዕርዳታን ማግኘት ሊሆን ይገባል በማለት እየተቹት ነው ሲል ኢይሪን የዜና ወኪል አስታወቀ።</p>

<p>የሠፈራ ፕሮግራሙን አስመልክቶ መንግስት እስካሁን ከአሥራ አንዱ ክልሎች በሦስቱ 40 ሺህ ገበሬዎችን በማስፈር በጥናት ደረጃ የገመገመ ሲሆን ይኸው ሠፈራ በቀጣዮቹ ጊዜያት በስፋት እንደሚካሄድም አስታውቋል።</p>

<p>የማስታወቂያ ሚኒስቴር ይኸንኑ አስመልክቶ ባለፈው ሰኞ ባወጣው መግለጫ በሠፈራው ሂደት አንዳንድ ስህተቶችን መፈፀማቸውን አምኖ፦ "የአሁኑም ሆነ የወደፊቱ መጠነ ሰፊ የሰፈራ ፕሮግራም የራሳቸው የሆነ ድክመትና ችግር ሊታይባቸው ይችላል" ብሏል። </p>

<p>አንዳንድ ዓለም አቀፍ ተቋማት በሠፈራው ፕሮግራም ላይ የሰነዘሩትን ትችት አስመልክቶ የሚኒስቴር መሥሪያ ቤቱ በመግለጫ እንዳስታወቀው፦ "አሁን በመንግሥት እየተካሄደ የሚገኘው የሠፈራ ፕሮግራም ሃገሪቱ አስቸኳይ የምግብ እርዳታ ለማግኘት በምታደርገው ጥረት ላይ አንዳችም አሉታዊ ተፅዕኖ አይኖረውም" በማለት ሲያስታውቅ ፕሮግራሙም የታለመለትን ግብ እንዲመታ አስፈላጊው ጥረት ሁሉ በመንግሥት በኩል ይደረጋል በማለት አስታውቋል።</p>

<p>የሠፈራውን ዕቅድ በዋነናነት የተቃወሙት በኢትዮጵያ የተመድ አስቸኳይ ዕርዳታ ቢሮ (ኤኡኤ)እና ድንበር የለሽ የእርዳታ ድርጅት (ምጽፍ) ናቸው። ምጽፍ በቅርቡ ሠፈራውን አስመልክቶ ባወጣው መግለጫ በባሌ ዞን ብቻ 15 ሺህ ሠፋሪዎችን መንግሥት አምጥቶ ካሰፈረ በኋላ ያለአንዳች ድጋፍና ዕርዳታ ትቷቸዋል፤ ይኸ ደግሞ የተረጂውን ቁጥር ከማብዛት ውጭ የሚፈይደው ነገር የለም በማለት አስታውቋል።</p>

<p>በአሁኑ ወቅት የሠፈራ ፕሮግራሙን አስመልክቶ ለጋሽ ሀገራትና የዕርዳታ ድርጅቶች በመንግሥት በኩል እየታዩ የሚገኙ ጉድለቶችን በማንሣት የተለያዩ ጥያቄዎችና ትችቶችን በመሰንዘር ላይ እንደሚገኙም ለማወቅ ተችሏል።</p>


<p class="align-center"><a href="/Gazettas/Nation/info/Nation.sera.html">ከኔሽን ግንቦት 30 ቀን 1995</a></p>

</body>
</html>	














