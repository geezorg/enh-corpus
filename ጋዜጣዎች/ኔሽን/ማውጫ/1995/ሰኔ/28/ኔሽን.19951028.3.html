<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት ባለሥልጣናት ከአውሮፓ ዲፕሎማቶች ጋር ነገ ይጫወታሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንግሥት ባለሥልጣናት ከአውሮፓ ዲፕሎማቶች ጋር ነገ ይጫወታሉ</h2>


<p>በኢትዮጵይ መንግሥት ባለሥልጣናትና በኢትዮጵያ በሚገኙ የአውሮፓ ዲፕሎማቶች መካከል በዓይነቱ ለየት ያለ የገቢ ማሰባሰቢያ የእግር ኳስ ጨዋታ ውድድር ነገ በአዲስ አበባ ስታድየም ይካሄዳል።</p>

<p>በአህጉራችን በተለይም ከሰሀራ በታች በስፋት እየተስፋፋ በመጣው ኤች.አይ.ቪ/ኤድስ ወላጆቻቸውን ላጡ ሕፃናት መርጃ እንዲሆን ታቅዶ በወጣት ኤልያስ እንዳለ አስተባባሪነት በተዘጋጀው በዚህ ውድድር የኢትዮጵያ መንግሥት ባለሥልጣናት ላለፉት ተከታታይ ወራት ስልጠና ሲያደርጉ የሰነበቱ ሲሆን በእንግሊዝ አምባሳደር ማይልስ ዊክስቴድ የሚመራው የዲፕሎማቶች ቡድንም በተመሳሳይ በስልጠና ላይ ቆይቷል። በመሆኑም የነገው ጨዋታ ምንም እንኳን የወዳጅነት ቢሆንም ሁለቱም ቡድኖች በየፊናቸው አሸንፈው ባለድል እንደሚሆኑ ያላቸውን ተስፋ እየገለፁ ነው።</p>

<p>ይህን አስመልክቶ የኢትዮጵያ ባለሥልጣናት "ባለፈው ዓመት በባለሀብቶች ላይ ያስመዘገብነውን ድል ነገም እንደግመዋለን በማለት በአንድነት የገለፁ ሲሆን በሰፊ ግብ ልዩነት በማሸነፍም ታሪክ እንደሚሰሩ ከወዲሁ እየተናገሩ ናቸው። የዲፕሎማት ቡድኖች በበኩላቸው የኢትዮጵያ ባለሥልጣን ቡድን ተጫዋቾች ከወዲሁ የሚያደርጉት የማስፈራሪያ ንግግር እንደማያስበረግጋቸውና አሸንፈው ዋንጫውን እንደሚወስዱ እንዲሁም ከተቻለ ሁሉም ተጫዋቾች ጎል ማግባት እንደሚፈልጉ ገልፀዋል።</p>

<p>የዚሁ ውድድር አስተባባሪ ወጣት ኤልያስ እንዳለ ይህን መሰሉን ውድድር ለማዘጋጀት የተነሳሳው "በሃገራችን ወላጆቻቸውን በኤድስ ያጡ ህፃናት ቁጥር በየጊዜው እየጨመር በመምጣቱና ሁላችንም ይህን አደጋ ለማስቆም የበኩላችንን አስተዋፅኦ ማበርከት አለብን" ከሚል መንፈስ መሆኑን ጠቁሟል።</p>

<p>በነገው ልዩ የገቢ ማሰባሰቢያ ውድድር ላይ የአውሮፓ ዲፕሎማቶችን ቡድን በአምበልነት የሚመሩት የእንግሊዙ አምባሳደር ማይልስ ዊክስቴድ ባለፈው ሳምንት ለጋዜጠኞች በሰጡት መግለጫ "የውድድሩ ዓላማ የተቀደሰ በመሆኑ በዚህ ውስጥ ለመሳተፍ በመቻሌ ደስተኛ ነኝ " በማለት ውድድሩን በጉጉት እየጠበቁ መሆኑ የገለፁ ሲሆን የጣሊያን ምክትል አምባሳደር አናልዶ ሚኑቲ በበኩላቸው በዓለም የመጀመሪያው በሆነው በዓይነቱ ለየት ያለ የገቢ ማሰባሰቢያ ውድድር ላይ መሳተፍ መቻላቸው በጣም እንደሚያኮራቸው ገልፀው "ምንም እንኳን ውድድሩ የወዳጅነት ቢሆንም ፈፅሞ መሸነፍ አንፈልግም። እናሸንፋለንም" በማለት በእርግጠኛነት ተናግረዋል።</p>

<p>በዚህ ውድድር ላይ የኡጋንዳ ባለሥልጣን እና የሱዳን ባለሀብት ቡድኖች እንደሚሳተፉ ቀደም ብሎ የተገለፀ ቢሆንም በክረምቱ የአየር ፀባይ ምክንያት የመምጫ ጊዜያቸውን ወደ መስከረም ማዛወራቸው ታውቋል።</p>

<p>በዚሁ ዕለት ከመንግሥት ባለሥልጣናትና ከዲፕሎማቶች አስቀድሞ የሴት ጋዜጠኞች ከሴት የመከላከያ ሠራዊት መኮንኖች እንዲሁም የኤጭኣ ሰራተኞች ከጭርዽኣ ሰራተኞች ጋር የእግር ኳስ ጨዋታ እንደሚያደርጉ የወጣው ፕሮግራም ያስረዳል።</p>


<p class="align-center"><a href="/Gazettas/Nation/info/Nation.sera.html">ከኔሽን ሰኔ 28 ቀን 1995</a></p>

</body>
</html>	














