<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በባድመ አካባቢው ላይ የተወሰነው ውሳኔ ፍፁም ሕገወጥና ኢፍትሐዊ በመሆኑ በጥብቅ ተቃውመነዋል" ጠቅላይ ሚኒስትር መለስ ዜናዊ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በባድመ አካባቢው ላይ የተወሰነው ውሳኔ ፍፁም ሕገወጥና ኢፍትሐዊ በመሆኑ በጥብቅ ተቃውመነዋል" ጠቅላይ ሚኒስትር መለስ ዜናዊ</h2>

 
<p>"የኢትዮጵያ - ኤርትራ የድንበር ኮሚሽን ከሕግና ከራሱ ውሳኔ ውጭ በሆነ መንፈስ ባድመን ለኤርትራ እንደመደበ በማመልከቱና ወደ አንድ ወገን የማድላት ሌሎች አዝማሚያዎችን በማንፀባረቁ የኢትዮጵያ መንግሥት ያለውን ጠንካራ ተቃውሞ ለመግለፅ ተገዷል" ሲሉ ጠቅላይ ሚኒስትር መለስ ዜናዊ ለሕዝብ ተወካዮች ምክር ቤት ባቀረቡት የ1995 ዓ.ም ማጠቃለያ የስራ ሪፖርት አስታወቁ።</p>

<p>ጠቅላይ ሚኒስትር መለስ የድንበር ኮሚሽን ውሳኔውን አስመልክቶ በሪፖርታቸው እንዳስታወቁት የድንበር ማካለሉ ሥራ ከአልጀርስ የሰላም ስምምነት በኋላ ሲካሄድ ቆይቶ ባለፈው ዓመት መሠረታዊ ውሳኔ ተወስኖ ሁለቱ ወገኖች የተቀበሉት መሆናቸውን ጠቅሰው "ውሳኔው አልፎ አልፎ መለስተኛ ስህተቶች የነበሩት ቢሆንም በውሳኔው በራሱ እንደተገለፀው የተቀመጠበት የካርታ ኮኦርዲኔቶች ጊዜያዊና በሂደት የሚስተካከሉ ስለሆነ የተቀመጡም የአከላለል መርሆዎች ስምምነቱን የተከተሉ ስለነበሩ የውሳኔው ሕጋዊነት የተረጋገጠ ነበር ማለት ይቻላል" ብለዋል።</p>

<p>"ይሁንና በባድመ ጉዳይ ላይ ጥቃቅን መንደሮችን በካርታው ላይ አስፍረው ባድመን ሳያሰፍሩ መቅረታቸው ጥያቄዎችን ሊያስነሳ የሚችል ነበር" ያሉት አቶ መለስ "ይህ እንደተጠበቀ ሆኖ በዚህ አካባቢ የሚካሄደው ድንበር የማካለል ሥራ ሁለቱ ወገኖች የነበራቸውን የቆየ ይዞታ የማስከበር መርህ የተከተለ እንደሚሆን በውሳኔው ላይ በግልጽ ስለተመለከተ በዚሁ መርህ መሠረት ባድመ የኢትዮጵያ መሆኗ ድንበሩ በተጨባጭ በሚካለልበት ወቅት በግልፅ ይቀመጣል የሚል እምነት ተይዞ ነበር" በማለት በሪፖርታቸው ጠቅሰዋል።</p>

<p>የኢትዮጵያ መንግሥት ኮሚሽኑ በቅርቡ የሰጠውን ማብራሪያ በጥብቅ የሚቃወመው መሬት ተቆረሰብኝ ብሎ እንዳልሆነ ያስታወቁት አቶ መለስ "ይልቁንም የኮሚሽኑ ውሳኔዎች በድምር በሚታዩበት ወቅት ከጦርነቱ በፊት ኢትዮጵያ ከነበራት ይዞታ የሰፋ መሬት እንደተሰጣት መንግሥት ይገነዘባል" ብለዋል። "ዓላማችን ህግና ፍትሕ በሰፈነበት መንገድ የድንበር ማካለሉ ሥራ መጠናቀቁን ማረጋገጥ ስለሆነ፣ በባድመና አካባቢው ላይ የተወሰነው ውሳኔ ፍፁም ሕገ-ወጥና ኢ-ፍትሐዊ በመሆኑ በጥብቅ ተቃውመነዋል" ያሉት ጠቅላይ ሚኒስትር መለስ "መንግሥት የድንበር ማካለሉ ጉዳይ የሕግ እንጂ የጉልበት ጉዳይ እንዳሆንነና መሆንም እንደማይገባው አሁንም በጥብቅ ያምናል" ብለዋል።</p>

<p>ጠቅላይ ሚኒስትር መለስ በሪፖርታቸው ያነሱት ሌላው ጉዳይ በሀገራችን ተከስቶ የነበረውን የድርቅ አደጋ በተመለከተ ሲሆን የደረሰው አደጋ ከመቼውም ጊዜ የባሰ እልቂት ያስከትላል ተብሎ የተገመተ ስለነበር እልቂቱን ለማስቀረት ሰፊ ርብርብ ተደርጓል ብለዋል። "ለአንዳንድ ክልሎች ከተሰጠው የምግብ እርዳት ከ80 በመቶ የማያንሰው ለምግብ ዋስትና ፕሮግራም ማስፈፀሚያ እንዲሆን በሚያስችል አኳኋን የተከናወነ ነበር" ያሉት አቶ መለስ የምግብ ውስትና ስትራቴጂው አንዱ አካል ተደርጐ በተወሰደው የሰፈራ ፕሮግራምም በመለማመጃ ደረጃ የተያዘው ዕቅድ ተግባራዊ ሆኖ ከ44 ሺህ በላይ አባወራዎች በፍላጐታቸው እንዲሰፍሩ መደረጉን አውስተዋል።</p>

<p>መንግሥት ለሚቀጥሉት ሦስት ዓመታት ከ400 ሺህ በላይ አባወራዎች በፍላጐታቸው በማስፈር በድምሩ ከ2. ሚሊዮን የማያንስ ሕዝብ የምግብ ዋስትና እንዲያረጋግጥ ለማድረግ የሚያስችል ዕቅድ ነድፎ በመንቀሳቀስ ላይ መሆኑን በሪፖርታቸው የጠቆሙት አቶ መለስ በተመሳሳይ መልኩ ወደሰፈራ የሚሄዱትን ሰዎች የምግብ ዋስትና በማረጋገጥ፣ የውሃ ማቆር ስራ በማጠናከር፣ የአካባቢ ስፔሻላይዜሽንና የግብርና ግብአት ስርዓትን በማሻሻል የምግብ ዋስትና ደረጃን በአፋጣኝ በከፍተኛ ደረጃ ለማሻሻል እንደሚሰራ ጠቁመው "በዚህ መሠረት ባሳለፍነው ዓመት መንግሥት የመደበው የምግብ ዋስትና በጀት 150 ሚሊዮን ብር ሲሆን ለሚቀጥለው ዓመት በተዘጋጀው በጀት ለዚሁ ሥራ የተመደበው ገንዘብ ግን አንድ ቢሊዮን ብር እንዲሆን ተደርጓል" ብለዋል።</p>

<p>ጠቅላይ ሚኒስትሩ በሃገሪቱ ላይ የደረሰውን የረሃብና የድርቅ አደጋ ለመቋቋም በመንግሥትና በሕዝቡ የተደረገው ርብርብ የሚያኮራ ነው ቢሉም "ጥቂት ወገኖች በሕዝባችን ላይ ያንዣበበውን አደጋ መንግሥትን ንዶ ለስልጣን ያበቃናል ከሚል የተሳሳተ ግምትና ጥገኛ አጀንዳ በመነሳት ችግሩን ለመቋቋም ያደረግነውን ርብርብ ባለ በሌለ አቅማቸው ለማሰናከል ጥረት አድርገዋል። የውሸትና የፈጠራ ወሬዎችን በመፍጠርና እርዳታ ሰጪ መንግሥታት እርዳታ እንዳይሰጡ በተለያየ መንገድ በመጣር በሕዝቡ እልቂት የራሳቸውን የስልጣን ፍላጐትና ከንቱ ሕልምም ለማሳካት ሲሯሯጡ ታይተዋል፤ ራሳቸውንም ለትዝብት አጋልጠዋል..."ብለዋል።</p>

<p>ከሽብርተኛነት ጋር ተያይዞ የኢትዮጵያ መንግሥት በመውሰድ ላይ የሚገኘውን እርምጃ አስመልክቶም አቶ መለስ በሪፖርታቸው እንዳመለከቱት "አሜሪካና አጋሮቿ በቅርቡ በኢራቅ ላይ ባካሄዱት ጦርነት አስፈላጊ ሆኖ ከተገኘ አውሮፕላኖቻቸው በአገራችን የአየር ክልል እንዲያልፉ እንድንፈቅድ ተጠይቀን ፈቅደናል... በዚህም በመርህ ደረጃ አጋርነታችንንና ድጋፋችን ገልፀናል" ብለዋል። ይኽንኑ አስመልክቶ አንዳንድ ወገኖች በርካታ ጥያቄዎች ማንሳታቸውን ያመላከቱት አቶ መለስ ከዚህም ውስጥ አንዱና ዋነኛው "የምክር ቤቱ ፍቃድ ሳይጠየቅ አውሮፕላኖቹ በአየር ክልላችን እንዲያልፉ መፈቀድ አልነበረበትም" የሚሉ እንደነበሩ ይታወቃል ብለዋል። "የወዳጅ ሃገር አውሮፕላኖች በአየር ክልላችን እንዲያልፉ ስንፈቅድ በማንኛውም አገር ላይ በቀጥታም በሆነ በተዘዋዋሪ መንገድ ያወጅነው ጦርነት አልነበረም። ስለሆነም ጉዳዩ በሕገ መንግሥታችን መሠረት ለምክር ቤቱ መቅረብ የነበረበት ጉዳይ አይደለም" ያሉት አቶ መለስ "ሥራ አስፈፃሚው የውጭ ጉዳይ ፖሊሲን የመቅረፅና የማስፈፀም ስልጣን በህገ መንግሥቱ የተሰጠው ስለሆነ በዚሁ መሠረት የተፈፀመ ነው" ብለዋል።</p>

<p>"...ሽብርተኝነት መቋቋም የሚቻለው እንደ ሰጐን ራስን በአሸዋ ውስጥ ቀብሮ ሽብርተኞች ምህረት እንዲያደርጉልን በመመኘት ወይም በመማፀን ሳይሆን ሽብርተኝነት በብቃት በመከላከልና በመዋጋት ነው" ያሉት ጠቅላይ ሚኒስትሩ እስካሁንም ድረስ አስከፊ ጉዳት ያልደረሰብን ሽብርተኞች ስለራሩልን ሳይሆን ሕዝቡ እሾህ ሆኖ አላስገባ ስላላቸው ነው ብለዋል።</p>

<p>አቶ መለስ ሚዲያ የሚመራበትን ሕግ የማውጣት ተግባር አስመልክቶ በሪፖርታቸው እንዳስቀመጡት ሕጉ የተዋጣለት አሠራር አላቸው ከሚባሉት የበለፀጉ ዴሞክራሲያዊ አገሮች ልምድ በመቅሰም የሚዲያ ሕግ ተረቅቆ ውይይት እንደተደረገበት አውስተው በዚህም ሂደት ሕጉ ዳብሮ ረቂቁ በመጠናቀቅ ላይ እንደሚገኝ አስታውቀዋል። ከሚዲያ ሕጉ ጋር አብሮ የመረጃ ህግ ማርቀቅና ማፅደቅ አስፈላጊና ጠቃሚ መሆኑ መረጋገጡን የጠቀሱት ጠቅላይ ሚኒስትሩ በዚህም መሠረት የመረጃ ሕጉ እስኪረቀቅ ድረስ የሚዲያ ሕጉ የማፅደቅ ተግባር እንዲዘገይ መደረጉንም አስታውቀዋል።</p>

<p>አቶ መለስ የአገራችንን የመንግሥት ግብር ስርዓት አስመልክቶም በሪፖርታቸው እንደጠቀሱት ስርዓቱን ስር-ነቀል በሆነ አኳኋን የመቀየር ሥራ እየተሰራ መሆኑን ጠቅሰው በዚህ ረገድ ሕጐች ተቀርፀው ዋና ዋናዎቹ ፀድቀው በመተግበር ላይ እንደሚገኙና በዚህ ረገድ የተጨማሪ እሴት ታክስ የተጠበቀውን ያህልና ለበርካታ የአፍሪካ ሃገሮች የገጠመውን ያህል ችግር ሳይፈጠር በተሳካ ሁኔታ ተግባራዊ መደረጉ በምሳሌነት የሚጠቀስ መሆኑን አስቀምጠዋል።</p>

<p>ግብር አከፋፈልን አስመልክቶ ከጥቂቶች በስተቀር ብዙዎች አሁን የተለያዩ ሕገ-ወጥ ስልቶችን በመጠቀም የሚጠበቅባቸውን ግዴታ ሳይወጡ እንደቀሩ ጠቅሰው መንግሥት የጀመረውን የአዲስ የግብር ስርዓት ፕሮግራም ተግባራዊ ለማድረግ ተፈላጊ ሆነው የተገኙ እርምጃዎችን ሁሉ በእንዲህ ዓይነት ግለሰቦች ላይ ከመውሰድ ወደኋላ እንደማይልም አስታውቀዋል። "በዚህ ረገድ የሚፈፀሙ ወንጀሎች ከከፍተኛ የገንዘብ ቅጣት ባሻገር የረጅም ጊዜ እስራትንም የሚያስከትሉ ስለሆነ ባለሀብቶች ይህንኑ ተገንዝበው ከወዲሁ ጉድለትቸው እንዲያስተካክሉ መንግስት ያሳስባል" ብለዋል።</p>

<p>የፌዴራል ፖሊስ አደረጃጀትን በአዲስ መልክ ለማዋቀር በሚደረገው ሂደት እስካሁን ድረስ ከሞላ ጐደል በአዲስ አበባ ታጥሮ የነበረው የፌዴራል ፖሊስ በአገሪቱ በአጠቃላይ በሕጉ መንግሥቱ መሠረት የሚጠበቅበትን ሥራ መስራት የሚያስችለው መጠንና ብዛት እንዲኖረው ለማድረግ ዝግጅት በመደረግ ላይ መሆኑን አቶ መለስ በሪፖርታቸው ጠቁመው በዚህ ረገድ ልዩ ግምት የተሰጠው የአገሪቱን የጠረፍ በሮችና ጠረፎችን የመቆጣጠር ሥራም መሆኑን አስታውቀዋል።</p>

<p>አምራች የግል ባለሀብቶች የሚሰማሩባቸው መስኮች የሚጋጥሟቸውን ችግሮች በማጥናት የተደራጀና የተሟላ ድጋፍ ለመስጠት የሚያስችል የቅድመ ዝግጅትና የልምምድ ሥራዎች መሠራታቸውን በሪፖርታቸው የጠቆሙት አቶ መለስ "አምራች የግል ባለሀብቶች የሚያጋጥማቸው አንዱ ችግር የብድር አቅርቦች መሆኑን በመገንዘብ መንግስት ቅድሚያ ለሚሰጣቸው መስኮች ለሚሰማሩ ባለሀብቶች የሚሆን ከ1. ቢሊዮን ብር የማያንስ ገንዘብ በልምት ባንክ በኩል አዘጋጅቶ ቀርቧል" ብለዋል።</p>

<p>ጠቅላይ ሚኒስትር መለስ የማስፈፀም አቅም ግንባታ ስራን አስመልክቶ ቁልፍ የስራ መስክ የትምህርትና የስልጠና ፕሮግራም መሆኑን በሪፖርታቸው አስታውቀዋል። በተለይም በትምህርት አሰጣጡ ሂደት የታዩ ችግሮችን ከወላጆችና ከመምህራን ጋር በመሆን ነቅሶ ለማውጣት ከፍተኛ ጥረት መደረጉን አስታወቀው የትምህርቱን ጥራት ከማሻሻል አኳያ አንዱ ወሳኝ ስራ የመምህራንን ብቃት ማሻሻል መሆኑን አውስተዋል። "በዚህ ረገድ ሰነፍና ዋልጌ መምህራን ጠባያቸውን ስራቸውን እንዲያሻሽሉ፣ የማሻሽሉት ደግሞ ከትምህርቱ ስርዓት እንዲወገዱ ተደርገዋል" ያሉት አቶ መለስ ከዚያም በላይ በዋነኛነት ችግሩ የብቃት ችግር ስለሆነ የመምህራንን ብቃት በማሻሻል ረገድ ከፍተኛ ሥራ መሥራቱንም አስታውቀዋል።</p>

<p>ከዚህ በተጓዳኝ የትምህርት ጥራትን ለማሻሻል ስርዓት ትምርህቱን ማሻሻል ዋነኛ ጉዳይ ሆኖ በመገኘቱ ይኸው መከናወኑንና ቅድመ ዝግጅቱ ተጠናቆ ትምህርቱ ከሚቀጥለው ዓመት ጀምሮ በመላ ሃገሪቱ እንደሚሰጥ አቶ መለስ በሪፖርታቸው አስገንዝበዋል።</p>

<p>ጠቅላይ ሚኒስትሩ በዚሁ ሪፖርታቸው የፍትሕ፣ የአቅም ግንባታ፣ የዲሞክራሲ ስርዓተ ግንባታ የሰብአዊ መብትና ሌሎች ጉዳዮች ላይ ሰፋ ያለ ሪፖርት ያቀረቡ ሲሆን ከምክር ቤቱ አባላትም ሪፖርቱን አስመልክቶ ለተነሱ ጥያቄዎች ምላሽ እንደሰጡ ለማወቅ ተችሏል።</p>


<p class="align-center"><a href="/Gazettas/Nation/info/Nation.sera.html">ከኔሽን ሰኔ 28 ቀን 1995</a></p>

</body>
</html>	














