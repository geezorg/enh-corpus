<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢህአዴግን ፓርቲ ለማድረግ የተራዘመ ጊዜ ይጠይቃል" አቶ ዘርኣይ አስገዶም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢህአዴግን ፓርቲ ለማድረግ የተራዘመ ጊዜ ይጠይቃል" አቶ ዘርኣይ አስገዶም</h2>


<p>ኢህአዴግን ከግንባር ወደ ፓርቲነት ለማሸጋገር በመርህ ደረጃ ተቀባይነት ማግኘቱንናን ይሁንና ለውጡ በአጭር ጊዜ ሳይሆን በተራዘመ ሂደት እንደሚከናውን አቶ ዘርኣይ አስገዶም፣ የኢህአዴግ ም/ቤት አባልና የጽ/ቤቱ ኃላፊ ለኔሽን ጋዜጣ በሰጡት መግለጫ አስታወቁ።</p>

<p>ይኸንኑ የግንባሩን ወደ አንድ ኅብረ-ብሔራዊ ፓርቲ መሸጋገር አስመልክቶ ጋዜጣችን ከአቶ ዘርዓይ ጋር ባደረገው ቃለ ምልልስ ኃላፊው እንደተናገሩት "የኢህአዴግ አባል ድርጅቶች አንድ ዓላማ ይዘው የሚንቀሳቀሱ በመሆናቸውን መተዳደሪያ ደንባቸውም ተመሳሳይ በመሆኑ ወደዚሁ አቅጣጫ ማምራት ይቻላል የሚል ግንባዜ ተወስዷል" ብለዋል።</p>

<p>ኢህአዴግ ይኸን እርምጃ ለመውሰድ የተነሳው የመንግሥት መዋቅሮችን መለወጥ ከመጀመሩ ጋር የተሻለ ተሞክሮ በማግኘቱ ይሆን ተብሎ ለቀረበላቸው ጥያቄም አቶ ዘርኣይ ሲመልሱ "ኢህአዴግ መንግሥታዊ መዋቅሮች የአደረጃጀት ለውጥ ከማምጣታቸው በፊት በራሱ ውስጥ የአደረጃጀት፣ የአሠራር እና የአመለካከት ለውጥ ማድረግ እንዳለበት በማመኑ የተካሄደ ነው" ብለዋል። አቶ ዘርኣይ አክለውም ከድርጅቶቹ ማዕከላዊ ኮሚቴ ጀምሮ እስከ ከፍተኛ ካድሬዎች ድረስ ቅድሚያ ለታችኛው ለወረዳና ለቀበሌ መዋቅር ትኩረት በመስጠት የማጠናከር ሂደት ሊጀመር እንደሚገባ መወሰኑን ገልፀዋል።</p>

<p>ከኢህአዴግ ውህደት በኋላ በልማት ወደኋላ የቀሩ እየተባሉ የሚጠሩት የአምስቱ ክልሎች ድርጅቶች ዕጣ ምን እንደሚሆን ለቀረበላቸው ጥያቄ አቶ ዘርዓይ በሰጡት መልስ የታሰበው ውህደት በቀጥታ እነሱን የሚነካ አለመሆኑን አስታውቀው ኢህአዴግ ወደ ኅብረ ብሔር ፓርቲ ሲቀየር የእነሱም ጉዳይ ተያይዞ የሚታይ ይሆናል ብለዋል።</p>

<p>አዲስ የሚፈጠረው ድርጅት መጠሪያ (ስያሜው) በኋላ በጉባዔው እንደሚወሰን የተናገሩት አቶ ዘርኣይ ስያሜን አስመልክቶ ግን እስካሁን በፕሮፖዛልም ደረጃ የቀረበ ነገር አለመኖሩን አስታውቀዋል። ከኢህአዴግ ድርጅቶች ውህደት በኋላ በዚህች ሃገር ምን ዓይነት የፖለቲካ ሁኔታ ሊፈጠር እንደሚችል አንስተን ለጠየቅናቸው አቶ ዘርኣይ ሲመልሱ "የሚደረገው ለውጥ የአርማ ለውጥ አለመሆኑ መታወቅ አለበት። ስለሆነም ለውጡ የድርጅቱን ዓላማዎች በተሻለ አደረጃጀት ለመምራት ካልሆነ በስተቀር አዲስ አመለካከት፣ መስመርና ዓላማ የሚጠበቅበት አይደለም" ብለዋል። ከተሃድሶው በፊት ኢህአዴግ በምሁራንና በሃገር ሽማግሌዎች ላይ ያለው አመለካከት ጥሩ እንዳልነበር ይነገራልና ከተሃድሶው በኋላ የታየ ለውጥ ይኖር ይሆን? በማለት ላቀረብንላቸው ጥያቄም አቶ ዘርኣይ በመልሳቸው ከተሃድሶው በፊት ችግሮች እንደነበሩ አምነው ከተሃድሶው በኋላ ግን የነበሩት ችግሮች በአብዛኛው የተቀረፉ መሆናቸውን ይገልፃሉ። ከድርጅቱ ለቀውና ተባረው ስለወጡ አባላትም ወደፊት ወደ ድርጅቱ ለመመለስ ቢፈልጉ የሚኖራቸውን አማራጭ አስመልክቶ ላነሳንላቸውም አቶ ዘርዓይ በሰጡ መልስ ከድርጅቱ አፈንግጠው የወጡ ኃይሎች ያለምክንያት እንዳልወጡና በኢህአዴግና በእነሱ መካከል መሠረታዊ የዓላማ ልዩነት በመኖሩ መሆኑን ጠቅሰው ይህ መሠረታዊ ልዩነት እስካለም ድረስ ወደ ድርጅቱ ይመለሳሉ የሚል እምነት የለኝም ብለዋል።</p>


<p class="align-center"><a href="/Gazettas/Nation/info/Nation.sera.html">ከኔሽን ሰኔ 7 ቀን 1995</a></p>

</body>
</html>	














