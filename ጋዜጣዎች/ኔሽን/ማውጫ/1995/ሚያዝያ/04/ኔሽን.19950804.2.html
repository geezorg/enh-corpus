<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዘጠኝ የኮንስትራክሽንና ቢዝነስ ባንክ ኃላፊዎች ተከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዘጠኝ የኮንስትራክሽንና ቢዝነስ ባንክ ኃላፊዎች ተከሰሱ</h2>


<p>በኮንስትራክሽንና ቢዝነስ ባንክ 957,716 ብር ሲመዘበር ገንዘቡ አላግባብ እንዲወጣ ፊርማቸውን አኑረዋል፤ ጥፋት መፈፀሙ ጥቆማ ሲደርሳቸው ጥቆማ አድራጊ ሠራተኞችን ወደ ሌላ ቦታ አዘዋውረዋል የተባሉ ዘጠኝ የባንኩ ሠራተኞች ክስ ቀረበባቸው።</p>

<p>እነዚህ ተጠርጣሪዎች መጋቢት 30 ቀን 1995 ዓ.ም በፖሊስ ቁጥጥር ሥር የዋሉ ሲሆን ባለፈው ሐሙስ በፌዴራሉ ከፍተኛ ፍ/ቤት አንደኛ የወንጀል ችሎት ቀርበዋል።</p>

<p>የቀድሞ የባንኩ ሥራ አስኪያጅና በአሁኑ ወቅት የኅብረት ባንክ ስራ አስኪያጅ የነበሩት አቶ አድማሱ ተጫኔ እንደ ቀሪዎቹ ተከሳሾች ፊርማቸውን ባያስቀምጡም ጥቆማ አቅራቢዎቹን ወደሌላ የሥራ አካባቢ አዘዋውረዋል እንዲሁም ወ/ሮ ፋናዬ መብራቱ፣ ፀሓይነሽ አባይ፣ ኤልሳቤጥ አለማየሁ፣ መስፍን ተሰማ፣ መንግሥቱ ቡልቡላ፣ ንጉሴ ደሜ የተባሉት የባንኩ ሠራተኞችም ባላቸው ኃላፊነት የተደረገውን ምዝበራ አላጣሩም፤ በተገቢ ኃላፊነታቸውንም አልተወጡም ቀሪዎቹ አቶ መላኩ ካሣና ወ/ሮ ጌጤነሽ ሽብሩም የኦዲት ሠራተኞች ሆነው ጥፋቱን ማጣራትና በኦዲት ሪፖርት ማቅረብ ሲገባቸው ይህንኑ አልፈፀሙም፤ በዚህ ድርጊትም በተዘዋዋሪ ተጠቃሚ ሳይሆኑ አይቀሩም ሲል ፖሊስ ያለውን ጥርጣሬ ለችሎቱ ገልጿል።</p>

<p>ፖሊስ በተጨማሪም ተጠርጣሪዎቹ የተባለው ፊርማ የእኛ አይደለም ስላሉና ፊርማው የእነሱ መሆኑን በቴክኒክ ምርመራ ለማረጋገጥ እንዲቻል እንዲሁም ብሩን አወጡ ያላቸውን በሃገር ውስጥና በውጭ ያሉ ግለሰቦችን ምርመራ ለመከታተል እንዲያስችል የ14 ቀን የጊዜ ቀጠሮ ጠይቋል።</p>

<p>የተከሳሽ ጠበቆች ባቀረቡት መከላከያ ተጠርጣሪዎቹ የተያዙበት ጉዳይ የዋስትና መብት የማያሳጣ ስለሆነና እነዚህ ሰዎችም ንፁህ ናቸው የሚል እምነት ስላለን ንፁሕ ናቸው ተብለው ቢለቀቁ ግን ካሣ ስለሌላቸው ችሎቱ አጭር የጊዜ ቀጠሮ እንዲሰጣቸው ጠይቀዋል።</p>

<p>ዘጠነኛ ተከሳሽ ወ/ሮ ጌጤነሽ ሽብሩ በበኩላቸው የዘጠኝ ወር እርጉዝ መሆናቸውንና በእስር መቆየታቸውም በራሳቸውና በሕፃኑ ላይ ምቾት የሚያሳጣና ምናልባትም በዚህ ሁኔታ ከቀጠሉ አደጋ ሊያስከትልባቸው የሚችል መሆኑን ገልፀው ችሎቱ ለዚህ ችግር አፋጣኝ መፍትሔ እንዲሰጣቸው ጠይቀዋል።</p>

<p>ችሎቱ ዝግ ምክክር ካደረገ በኋላ ዘጠነኛዋ ተከሳሽ ከዛሬ ጀምሮ በማረፊያ ቤቱ የራሳቸውን የመኝታ እቃዎች እንዲያሟሉ፣ የማረሚያ ቤቱ ሐኪም የተጠርጣሪዋን የጤና ሁኔታ እየተከታተለ እንዲቆይና ለነፍሰ ጡሯ አስፈላጊ የሚሆነውን ነገር ሚያዝያ 6 ለችሎቱ ሪፖርት እንዲያቀርብ አዟል።</p>

<p>ችሎቱ አክሎም ፖሊስ በሁሉም ተከሳሾች ላይ የሚያደርገውን የሰነድ ማሰባሰብና የቴክኒክ ምርመራዎች እንዲያካሂድ የ14 ቀን የጊዜ ቀጠሮ ሰጥቷል።</p>


<p class="align-center"><a href="/Gazettas/Nation/info/Nation.sera.html">ከኔሽን ሚያዚያ 4 ቀን 1995</a></p>

</body>
</html>	
