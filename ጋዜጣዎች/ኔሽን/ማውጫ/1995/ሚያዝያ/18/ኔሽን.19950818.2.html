<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአንድ ዓመት ኢትዮጵያ በቡና ከምታገኘው የውጭ ምንዛሪ 108 ሚሊዮን ዶላር አጥታለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአንድ ዓመት ኢትዮጵያ በቡና ከምታገኘው የውጭ ምንዛሪ 108 ሚሊዮን ዶላር አጥታለች</h2>


<p>ኦክስፋም የተሰኘው ዓለም አቀፍ ግብረ ሠናይ ድርጅት በኒው ጀርሲ ከተማ ቡና አምራች የሆኑ ደሃ አገራትን በዓለም ቁጥር አንድ የቡና አዘጋጅ ካምፓኒ ከሆነው ክራፍት ፋድስ ጋር ለማገናኘት አቅዶ ከሁለት ቀናት በፊት ባደረገው ስብሰባ ኢትዮጵያ በአንድ ዓመት ውስጥ ብቻ 257 ሚሊዮን ዶላር ታገኝበት የነበረውን የቡና ንግድ የውጭ ምንዛሪ በ108 ሚሊዮን ዶላር አሽቆልቁሎ 149 ሚሊዮን ዶላር ብቻ ማግኘቷን አስታወቀ።</p>

<p>ስብሰባው እንደ ክራፍት ፋድስ ዓይነቶቹና በሰሜን አሜሪካና አፍሪካ ከሚገኙ ቡና አብቃይ ደሃ አገሮች ምርት እየተቀበሉ በኢንዱስትሪዎቻቸው የሚያዘጋጁ ታላላቅ ኩባንያዎችን በአንድ መድረክ አገናኝቶ ቢያንስ የቡና አብቃይ ገበሬዎች የሚደጐሙበት አካሄድ እንዲፈጠር ለማድረግ ታስቦ የተዘጋጀ መሆኑን ኦክስፋም አስታውቋል።</p>

<p>ምንም እንኳን የኦክስፋም እቅድ ይህ መሆኑ ቢታወቅም ከስብሰባው የተገኘው ውጤት እንደሚያሳየው ግን ክራፍት ፋድስ የቀረበውን ሀሳብ ለመቀበል አለመፈለጉን በግልጽ ማሳወቁ ነበር። ኦክስፋም ካለፈው ዓመት ጀምሮ በስፋት የተያያዘው የቡና አብቃይ ገበሬዎችን የማበረታታት ዘመቻ እምብዛም እንዳልተሳካለት አስተያየት ሰጭዎች ሲናገሩ ይደመጣል። ዛሬ በተለይ በአፍሪካ የሚገኙ የቡና ገበሬዎች በከፍተኛ ችግር ውስጥ ተዘፍቀው ልጆቻቸውን ትምህርት ቤት ለመላክ እንኳን አቅሙ እንዳነሳቸውና ከዚያም አልፎ ቤተሰቦቻቸውን ለመመገብ እንደተሳናቸው መረጃዎች ያመለክታሉ።</p>

<p>በተለይም ካለፉት ጥቂት ዓመታት ጀምሮ 50 በመቶ የወረደውን የቡና ዋጋ እንደገና እንዲያንሰራራና ገበሬዎችም የምርታቸው ተጠቃሚ እንዲሆኑ በኦክስፋም ኢንተርናሽናል የተጀመረው ዘመቻ ስኬት እየራቀው በመምጣቱ ችግሩ በስፋት በአፍሪካና በተለይም በኢትዮጵያ እንደታየ ለማወቅ ተችሏል።</p>


<p class="align-center"><a href="/Gazettas/Nation/info/Nation.sera.html">ከኔሽን ሚያዚያ 18 ቀን 1995</a></p>

</body>
</html>	














