<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦርነት ስጋት የኤርትራን ስደተኞች አጨናንቋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጦርነት ስጋት የኤርትራን ስደተኞች አጨናንቋል</h2>


<p>ከኤርትራ ድንበር 25 ኪ.ሜ ወደ ኢትዮጵያ ገባ ብሎ ሺመልባ የሚባል ስፍራ ይገኛል - የመኖሪያ እጥረት ባለበት በዚህ አካባቢ አዳዲስ ምግብ ቤቶች ቡና ቤቶች ፣ ፀጉር ቤቶችና የፊልም መመልከቻ ቦታዎች ሳይቀሩ እየተከፈቱ ነው። ባለፈው ወር ብቻ 700 የሚጠጉ ኤርትራውያን ወደዚህ ስፍራ መጥተዋል።</p>

<p>ሺመልባ እያደገች ያለች ከተማ ሳትሆን የስደተኞች ካምፕ ናት። ነዋሪዎቿ ከጐረቤት አገር ኤርትራ የመጡ ስደተኞች ሲሆኑ በአሁኑ ጊዜ ቁጥራቸው በከፍተኛ መጠን እየጨመረ እንደመጣ ሮይተርስ ሰሞኑን ዘግቧል። የኢትዮ - ኤርትራ ጦርነት ይነሳል በሚል ነው ብዙዎቹ አገራቸውን ጥለው ለመሰደድ የገደዱት።</p>

<p>በዚህ ካምፕ ውስጥ ላለፉት ሦስት አመታት የኖረችው የ23 አመቷ ኤርትራዊት የዩኒቨርስቲ ምሩቅ ፣ ኤርትራውያን በግዳጅ ለውትድርና እንዳይመለመሉ በመፍራት ወደ ኢትዮጵያ እየሸሹ መሆኑን ትናገራለች። እንደገና ጦርነት ይከሰታል የሚል ስጋት እንደረበበም ኤርትራዊቷ ለሮይተርስ ገልፃለች።</p>

<p>በካምፑ ውስጥ የተለያዩ የንግድ እንቅስቃሴዎች የጀመሩት ከከተማ አካባቢ የመጡ ስደተኞች እንደሆኑ ያመለከተው ሮይተርስ ፣ ብዙዎቹ በውጭ አገር ከሚኖሩ ዘመዶቻቸው በሚላክላቸው ገንዘብ ነው የሚንቀሳቀሱት ብሏል።</p>

<p>ከሺመልባ ጠቅላላ ስደተኞች ውስጥ 1/3ኛ የሚሆኑት የተባረሩ የቀድሞ የኤርትራ ወታደሮች ሲሆኑ ፣ 3ሺ ገደማ ደግሞ ወታደርነት በግዳጅ እንዳይመለመሉ ሸሽተው የመጡ የዩኒቨርስቲ ምሩቃን ወይም ተማሪዎች እንደሆኑ ያመለከተው ሮይተርስ ፣ የተቃዋሚ ፓርቲ አባላት ፣ የወንጌላዊት በ/ክርስቲያን አማኞች እና የኩናማ ብሔረሰቦች ይገኙበታል ብሏል። ተሲያት በኋላ ሞቃታማ በሆነበት በሺመልባ ካምፕ ነዋሪዎች ጊዜ የሚያሳልፉት አንድም ፑል በመጫወት ወይም ጫት በመቃም አሊያም በመተኛት ነው።</p>

<p>ለኢትዮጵያ መንግሥት የስደተኞች ጉዳይ የሚሰራው ኢዮብ አወቀ ፣ 90 ከመቶ የሚሆኑት ስደተኞች ከ35 አመት እድሜ በታች እንደሆኑ ሲናገር ፣ ሴት ስደተኞች 24 በመቶ ብቻ መሆናቸውን ገልጿል።</p>

<p>የስደት ህይወት ለሴቶች እጅግ አስከፊ መሆኑን ለሮይተርስ የተናገረችው ሚራፍ ገ/መስቀል ፣ ብዙዎቹ ሴቶች ምንም ስለሌላቸው ኑሮዎቸው በወንዶች ላ የተመሰረተ እንደሆነ ገልፃ ፣ መጠለያ ለማግኘት ሲሉ ወሲብ ይፈፅማሉ ብላለች። የውሃና የማገዶ እንጨት እጥረት በአካባቢው ነዋሪዎችና ሰደተኞች መካከል ከፍተኛ ውጥረት እንደፈጠረም እየተነገረ ነው።</p>

<p>በሺመልባ የሚኖሩ ስደተኞች የሚሰጣቸው የምግብ ራሽን በቂ እንዳልሆነ በምሬት ይናገራሉ። ለልብስና ጫማ መግዢያ ገንዘብ አይሰጣቸውም። ሃኪም የለም። አዲስ የመጡ ስደተኞች መጠለያ ስለማያገኙ ሌሎች ስደተኞች መተኛ እንዲሰጧቸው ይጠብቃሉ። በተመድ የስደተኞች ጉዳይ ከፍተኛ ኮሚሽነር ውስጥ የሚሰራው ኢሉንጋ ንጋንዳ ፣ ቅሬታቸው ትክክል እንደሆነ ይናገራል - የኮሚሽነሩ ድጋፍ የተወሰነ እንደሆነ በመግለፅ።</p>

<p>ብዙዎቹ ስደተኞች ወደሱዳን እንገባለን ብለው ተስፋ እንደሚያደርጉ የዘገበው ሮይተርስ ፣ እዚያ ስደተኞች የመሥራት ፍቃድ ስለሚሰጣቸው ሰርተው የመኖር ተስፋ አሳድሮባቸዋል ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 23 ቀን 2000</a></p>

</body>
</html>	
