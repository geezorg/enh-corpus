<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች የማሻሻያ ሃሳብ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች የማሻሻያ ሃሳብ አቀረቡ</h2>


<p>ፕሬዚዳንት ግርማ ወልደጊዮርጊስ ለፓርላማ ባቀረቡት ዓመታዊ የመክፈቻ ንግግር ኢህአዴግና አጋር ድርጅቶች የድጋፍ ሃሳብ ያቀረቡ ሲሆን ፣ ህብረት ፣ ቅንጅትና ኦፌዴን በርካታ ጉድለቶች እንዳሉ በመዘርዘር ሃሙስ እለት የማሻሻያ ሃሳቦችን አቀረቡ።</p>

<p>በፕሬዚደንቱ የመክፈቻ ንግግር ላይ ሰላምና ዲሞክራሲን ለማረጋገጥ ያደረገው ጥረት ከፍተኛ ውጤት መገኘቱ እንዲሁም መልካም አስተዳደር በገጠርና በከተማ መስረፁ ከፕሬዚዳንቱ የተጠቀሰ ሲሆን ፣ ድምዳሜዎቹ ተአማኒነት የላቸውም ብሏል። የፕሬዚዳንቱ ንግግር ከፍተቶች እንዳሉት ህብረት ገልፆ ፣ የፓራላማ አባላት መብትና ጥቅም መፍትሔ አለማግኘቱ እየታወቀ በፕሬዚዳንቱ ንግግር ሳይጠቀስ መታለፉ የፓላማ አባላት ተልዕኳቸውን በብቃት የሚወጡበት ሁኔታ ለመፍጠር እንዳልታቀደ ያሳያል ብሏል። ፕሬዚዳንቱ ዋነኛ ግባችን ድህነትን ማስወገድ ነው ማለታቸው ተገቢ እንደሆነ የገለፀው ህብረት ፣ ነገር ግን የአፈፃፀም ብቃት በወረዳ ደርጃ አሁን ችግር አለበት ብሏል።</p>

<p>ለመንግስት ሰራተኞች የዋጋ ግሽበትን ለመከላከል ስለሚደረጉ ጥረቶችና ስለደመወዝ ጭማሪ ፕሬዚዳንት ግርማ የተናገሩ ሲሆን ፣ ህብረት በበኩሉ የዋጋ ግሽበት በቂ ትኩረት አልተሰጠውም የደሞዝ ጭማሪ ቢደረግም የመንግስት የልማት ድርጅቶችንና የግሉን ሴክተር የማያጠቃልል በመሆኑ አለመካተቱ የጐላ ክፍተት ነው ብሏል። ሶማሊያን በተመለከተ ፕሬዚዳንቱ አከርካሪ በመስበር በሶማሊያ ለዳግም ትንሳኤ ማንሰራራት ተስፋ የፈነጠቀ ሁኔታ ለመፍጠር እንደተቻለ ጠቅሰዋል። የፕሬዚዳንቱ አባባል ክፍተት እንዳለበት መጥቀስ በሶማሊያም ሆነ በሀገራችን የሶማሌ ክልል ያለውን እውነት በውል ካለመገንዘብ የመነጨ ነው ያለው ህብረት ፣ ዛሬም መግስትና የመከላከያ ሰራዊቱ ከዚህ ጣጣ መውጣት ባለመቻላቸው የጉዳዩ አንገብጋቢነትና እያስከተለ ያለው መዘዝ ተዘንግቷል ብሏል።</p>

<p>የኢትዮጵያ ሰራዊት ከሶማሊያ መውጣት በኢትዮጵያ መንግሥት ፣ በሶማሊያ ሽግግር መንግሥት ፍላጎትና በስላም አስከባሪ ሃይል መግባት እንደሚወሰን ፕሬዚዳንቱ የጠቀሱ ሲሆን ፣ በሶማሊያ ጉዳይ ላይ በተሠጠው ማብራሪያ የኢትዮጵያ መከላከያ ሠራዊት መቼ ከሶማሊያ እንድሚወጣ አይገልጽም ብሏል - ቅንጅት። የኢትዮጵያ ሰራዊት ከሶማሊያ የሚወጣው በሽግግር መንግሥቱ ፍላጐትና በአፍሪካ የሰላም አስከባሪ መግባት እንደሆነ መገለፁ በኛ በኩል ተቀባይነት የለውም ያለው ቅንጅት ፣ ሠራዊቱ በሶማሊያ በቆየ ቁጥር አላስፈላጊ የህይወት መስዋዕትነት እየከፈለ መሆኑን እንገነዘባለን ብሏል።</p>

<p>ፕሬዚዳንቱ ለሁለቱ ምክርቤቶች ንግግር በማቅረባቸው እንደሚያመሰግን የገለፀው ኦፌዴን ፣ በኦሮሚያ ህዝብ በዘፈቀደ ከመገድና ከገበያ ቦታ በብዛት የመታሠሩ ሁኔታ ላይ በፕሬዚዳንቱ ንግግር በኩል የተሠጠ ተስፋ አለመኖሩ አሳዝኖናል ፣ የኢትዮጵያ መንግሥት ሁኔታውን በአስቸኳይ እንደሚያሻሽል በተስፋ እንጠብቃለን ሲል ሀሳቡን ገልጿል። ፓርማው በሚቀጥለው ሀሙስ መንግሥትና ተቃዋሚዎች ባቀረቡት ሞሽኖች ላይ ድምጽ ይሠጣል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 2 ቀን 2000</a></p>

</body>
</html>	
