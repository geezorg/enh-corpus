<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት ሁለት ወገኖች አባላትን ለማሰባሰብ እየቀሰቀሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት ሁለት ወገኖች አባላትን ለማሰባሰብ እየቀሰቀሱ ነው</h2>


<p>በኢንጂነር ኃይሉ ሻውል የሚመራው ቅንጅት እና በወ/ሪት ብርቱካን ሚደቅሳ የሚመራው ቅንጅት በየበኩላቸው የልዑካን ቡድኖችን በማሰማራት የክልል ከተሞች አባላትን ለማሰባሰብ ሲቀሰቅሱ ስነበቱ። በኢንጂነር ኃይሉ ሻውል የሚመራው ቅንጅት ወደ ክልል ከተሞች በርካታ ቡድኖችን አሰማርቶ ቅስቀሳ ማካሄዱን ጠቅሶ ፣ የተዘጉ ቢሮዎችን እንዳስከፈተና አዳዲስ ጽ/ቤቶችን መክፈቱን ገልጿል። ወደ ደቡብ ክልል የተጓዘውና በአቶ ታዲዮስ ታንቱ የተመራው ቡድን አርባ ምንጭ ላይ ሕገወጥ ስብሰባ አድርጋችኋል በሚል የቡድኑ አባላት ታስረው እንደነበረም ተናግረዋል።</p>

<p>በሌላም በኩል በወሪ/ት ብርቱካን ከተመራው ቅንጅት የተላኩ ቡድኖች ለአራት ቀናት በደቡብ ክልል መንቀሳቀሳቸው ወ/ሪት ብርቱካን ለአዲስ አድማስ ተናግረዋል።</p>

<p>በኢንጂነር ኃይሉ ሻውል የሚመራው ቅንጅት ዋና ጽ/ቤት ለአዲስ አድማስ በሰጠው መረጃ የፓርቲ አመራሮችን ያካተቱ ቡድኖች በመላው ሀገሪቱ ወደተለያዩ አካባቢዎች ተሰማርተው እየተንቀሳቀሱ መሆናቸው ያመለክታል።</p>

<p>ደብረብርሃን በማጀቴ ፣ በደጀን በባህር ዳር ፣ በድሬዳዋ ፣ በአዋሳ አዲስ አበባ ጽ/ቤቶችን መክፈቱን ዋናው ጽ/ቤት ጠቁሞ ፣ ሌሎች የተዘጉትንም በማስከፈት እንቅስቃሴ እያደረገ መሆኑን ገልጿል። ከሱማሌ ክልል ውጪ ሌሎች ክልሎች ላይ እየተንቀሳቀሱ መሆናቸውን ሲገልፁ የቅንጅት መንፈስ አሁንም በህዝቡ ውስጥ እንዳለ አረጋግጠናል ብለዋል።</p>

<p>በአቶ ታዲዮስ ታንቱ የተመራውና በደቡብ ክልል የተጓዘው ቡድን ሕገወት ስብሰባ አድርጋችኋል በሚል ጥር 6 ቀን አመሻሽ ላይ ለሦስት ሰዓት ተኩል ያህል ታስረው እንደነበረ የጠቆመው የጽ/ቤቱ መርጃ ፣ በሌሎች አካባቢዎች የተንቀስቀሱት ልዑካን ያለ ምንም ችግር በመመለስ ሪፖርት እያደረጉ መሆናቸውን ገልጿል።</p>

<p>በሌላ በኩል ኢንጂነር ኃይሉ ሻውል ከህመማምቸው በማገገማቸው ስራ ከጀመሩ በኋላ በአሜሪካ በሲያትል ፣ በሚኒያሶትና በአትላንታ ሕዝባዊ ስብሰባ ማካሄዳቸውና ነገ እሁድ በካናዳ ስብሰባ እንደሚያደርጉ ጽ/ቤቱ ጠቅሷል።</p>

<p>በሌላ በኩል በወ/ሪት ብርቱካን ሚደቅሳ የተመራው ቅንጅት ለአንድነትና ለዴሞክራሲ ሰሞኑን በደቡብ ክልል ቡታጀራ ፣ ሆሳዕና ፣ ወላይታ ፣ አርባ ምንጭ ፣ በሳውላ ከተማ ከአስራ ሁለት ወረዳዎች የተውጣጡ አባላትንና ደጋፊዎችን ስብስበው ያነጋገሩ ሲሆን ፣ ከአራት ቀን ቆይታ በኋላ ወደ አዲስ አበባ ተመልሰዋል።</p>

<p>የዚሁ ልዑካን ቡድን በጉዞ ላይ ሳለ ለግማሽ ሰዓት ያህል በፖሊስ ተይዘው ታስረው እንደነበረም ተጠቁሟል።</p>

<p>የፓርቲው ከፍተኛ የአመራር አባላት በተለያዩ ወረዳዎች ከነዋሪዎች ጋር ያካሄዱት ውይይት ስኬታማ እንደነበር የሚናገሩት ወ/ሪት ብርቱካን ፣ ቅንጅት የድርጅቱን ደንብና የሕግ የበላይነት በተከተለ አሰራር እየተጠናከረ በሕዝቡ ፍላጐት መሰረት ለዲሞክራሲያዊ ስርዓት እንደሚታገል ይገልፃሉ። ይህ በኢንዲህ እንዳለ በኢንጂነር ኃይሉ የሚመራውና በወ/ሪት ብርቱካን የሚመራው ቅንጅት መካከል ያለው ፉክክር የቀጠለ ሲሆን ፣ ከአዲስ አበባ የቅንጅት ተመራጮች በሚል የተሠራጨ መግለጫ ወ/ሪት ብርቱካን የሚመሩትን ቅንጅት የሚደግፍ ሃሳብ አስምቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 10 ቀን 2000</a></p>

</body>
</html>	
