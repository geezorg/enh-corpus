<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኑሮ ውድነት ህብረተሰቡን ክፉኛ አማርሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኑሮ ውድነት ህብረተሰቡን ክፉኛ አማርሯል</h2>


<p>ከግዜ ወደ ጊዜ እየናረ በመጣው የኑሮ ውድነት ክፉኛ የተማረሩት ነዋሪዎች ፣ በብዙዎቹ የሸቀጥ ፣ የምግብና የተለያዩ አገልግሎች ላይ ባለፉት ስምንታት በታዩ የዋጋ ጭማሪዎች ኑሮ ይበልጥ አስቸጋሪ እንደሆነባቸው ይናገራሉ። «የማስተዳድረው 5 ቤተሰብ ነው» ሲል የነገረን አንድ አስተማሪ ፣ «ሚሌኒዪሙ ከገባ ወዲህ የወር አስቤዛ ላይ እስከ 500 ብር ጭማሪ ታይቷል ፣ በዚህ ምክንያት ኑሮዪን በብድር እየኖርኩነው» ብሏል። «የኑሮ ውድነት ስለተባባሰ መንግሥት ያደረገው የደሞዝ ጭማሪ በህይወቴ ላይ ምንም ለውጥ አላመጣም። ደሞዜ 1300 ብር ነው ወጭዬ ደግሞ በወር 1800 ሆኗል» የሚለው ይሄው አስተማሪ ፣ «ወር እስከደርስ መጠበቅ አስቸጋሪ ስለሆነ ፣ ምናልባት በወር ሁለት ጊዜ ደሞዝ ቢከፈል ይቻል ይሆናል እላለሁ» ብሏል።</p>

<p>በጥቂት ሳምንታት ውስጥ የብዙ ነገር ዋጋ መጨመሩን የነገሩን የ11 ቤተሰብ አስተዳዳሪ ፣ አንድ ቤት ከወር በፊት የአስቤዛ ወጭ 1600 ብር እንደነበርና አሁን ከ350 ብር በላይ እንደጨመረ ገልፀዋል።</p>

<p>የኑሮ ውድነት በትምህርት ላይ ተፅዕኖ እየፈጠረ መሆኑ የሚናገረው አስተማሪ በበኩሉ ፣ «የኔ መምህርነት ለተማሪዎች ተስፋ ለመስጠት ነበር ፣ እነ ራሴ ተስፋ አጥቼ ለእነሱ ምን እንደምጠቅም ግራ እየገባኝ ነው» ብሏል።</p>

<p>ኑሮውን ለመደገፍ ከመደበኛ ሰራው ውጭ በተጨማሪ የድለላ ስራ እየሞከረ መሆኑን ገልፆ ፣ ተማሪዎች ላይ የማየው የመድከምና የማንቀላፋት ሁኔታ ከኑሮ ውድነት የመጣ ይሆናል» ብሏል ፣ ለዋጋዎች መጨመር በከፊል ነጋዴዎችን እየወቀሰ።</p>

<p>ረቡዕ እለት ወደ መርካቶ ጐራ ብለን የተመለከትንው የተለመደውን ግርግር ነው። ሱቆች በየበራፎቻቸው የጭነት መኪናዎችን ደድረው ዕቃዎቻቸውን ሲጭኑ ሲያወርዱ ይታያል።</p>

<p>አንድ የሸቀጣሸቀጥ መደብር ባለቤት አነጋግረን ፣ የተለያዩ የታሸጉ ምግቦች እና ሌሎች የሕፃናት ምግቦች በጅምላና በችርቻሮ የሚሸጥበት መደብር ነው። ጐልድ ኮስት የቆርቆሮ ወተት ስንት ነው?» «58ብር» አለን ነጋዴው - በአንድ ሳምንት እስከ ስድስት ብር ጭማሪ ማሳየቱን በመጠቆም።</p>

<p>እንደነገረን ከሆነ በሰሞኑ ገበያ ያልቀጠለ ዋጋ የለም። ርካሽ የሚባሉ አላቂና የታሸጉ ምግቦች ከጊዜ ወደ ጊዜ እየተወደዱ ድንበኞቻችን እየራቁን ናቸው ያለው ይሄው ነጋዴ ፣ «የሮብ ገበያ እንደዚህ አልነበረም ፣ ዛሬ ገበያተኛ በቁጥር ሆኗል» - ብሏል። «አከፋፋዮች ዕቃዎች ላይ ዋጋ ሲጨምሩ ምክንያቱን አልነገሩንም። የውጭ ምንዛሪ መናር ምናምን ይላሉ። የንግድ እንቅስቃሴውና የገበያ ውጣ ውረድ አሠራሩ ግልፅ አይደለም» ብሏል ነጋዴው። የዋጋ ውጣውረድ ተገቢው ቁጥጥር የሚያንሰው ይመስለኛል ፣ በዚህ የተነሳ ከሸማቾች ጋር ያለን ግንኙነት በአለመተማመን እየሻከረ ነው ሲልም ተናግሯል።</p>

<p>በሰሞኑ ገበያ በተለይም በዘይት ፣ በዱቄትና በምስር ምርቶች በየቀኑ ጭማሪ እየታየ ነው። በረቡዕ የመርካቶ ገበያ ጠይቀን እንደተረዳነው ፣ ኬብሮ የተባለ የሀገር ውስጥ ዱቄት በኩንታል 10 ብር ጭማሪ አሳይቷል - ከ470 ወደ 480 ብር። ምስር በኩንታል ደግሞ 200 ብር ጭማሪ። ፆም እየተቃረበ በመሆኑ ይመስላል ያሉት አንዳንድ ገብያተኞች ፣ ዘይትም በሁለት ሳምንት ከ18 ብር ወደ 25 ብር ንሯል ይላሉ። የቀይ ሽንኩርት ዋጋ ብቻ እንደቀነሰ ፣ ሳሙና ፣ ስኳር የመሳሰሉ ሸቀጦች በችርቻሮ ከ50 ሳንቲም እስከ 1 ብር እንደጨመሩ የተናገሩት ሸማቾች ፣ በጥራጥሬ ላይ የሚታየው ጭማሪም አስጨንቋቸዋል። ከመርካቶ ውጭ ባሉ አንዳንድ ገበያዎች የጥራጥሬ ዋጋዎች ያለአግባብ ጭማሪ የሚታይባቸው በደላሎች የኮሚሽን ክፍያ ነው። በመካኒሳ ገበያ ጥራጥሬዎች በሳምንት ጊዜ ውስጥ በኩንታል እስከ 10 ብር ጭማሪ መኖሩን ነጋዴዎች ይናገራሉ።</p>

<p>ነጋዴዎችን ፣ አከፋፋዮችን ፣ ደላሎችንና መንግስትን ለኑሮ መወደድ ተጠያቂ የሚያደርጉ አስተያየት ሰጪዎች ፣ በተለይ መንግስት ለችግሩ መፍትሔ ማበጀት አለበት ይላሉ። በኑሮ ውድነት ግራ እንደተጋባ የነገረን አንድ ወጣት የታክሲ ሾፌር። ከቻይናዎች የታዘበውን ጠቅሷል። ለስራ የሚመጡ ቻይናዎች ከ10 በላይ ሆነው ቤት እንደሚከራዩ ገልፆ ፣ ከጐረቤታችን የተከራዩ ቻይናዎች ግቢ ውስጥ የነበረች ትንሽ ቦታ ላይ አትክልቶችን እያሳደጉ መመገብ መጀመራቸውን አስገርሞኛል ፣ እኛ እንደዚያ አናስብም ብሏል።</p>

<p>ባንዳንድ ገበያዎች የዕቃዎች ዋጋ የሚጨምረው በአቅርቦት እጥረት ሊሆን እንደሚችል የገለፁት ነጋዴዎች እንደሚሉት ፣ ህብረተሰቡን ለምሬት ከዳረጉ ችግሮች አንዱ የትራንስፖርት አገልግሎት ዋጋ መጨመር ነው ብለዋል። ይሁንና በቅርብ ጊዜ የተደረገው የነዳጅ ጭማሪ በእህል ዋጋ ብቻ ሳይሆን በታክሲዎች ላይም ነው። በአዲስ አበባ የትክሲ ታሪፍ ከነዳጅ ዋጋ ጋር መጨመሩ ብቻ ሳይሆን በከተማዋ ጥግጥግ ባሉ መንደሮች የታክሲ ታሪፍ ቀደም ብሎ በባለታክሲዎች ተጨምሮ እንደቆየና አሁን እንደገና 40 ሳንቲም እንደቀጠለ ይናገራሉ - ነዋሪዎች።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 24 ቀን 2000</a></p>

</body>
</html>	
