<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ ሕግ እንዲከበር ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሰመጉ ሕግ እንዲከበር ጠየቀ</h2>


<p>የኢትዮጵያ ስብአዊ መብቶች ጉባኤ (ኢሰመጉ) በደቡብ ሕዝቦች ክልል በአርባ ምንጭ ዙሪያ ወርዳ በላንቴ ቀበሌ ገበሬ ማኅበር በሚኖሩ አንዳንድ የወላይታ ተወላጅ አርሶ አደሮች ላይ የሰብአዊ መብቶች ጥሰት እየደረሰባቸው እንደሆነ አስታወቀ።</p>

<p>ኢሰመጉ «ሕጋዊ መፍትሔ የሚሻ ሕገወጥ ድርጊት በአርባ ምንጭ ዙሪያ ወርዳ» በሚል ሰሞኑን ባወጣው መግለጫ ፣ በላንቴ ቀበሌ ነዋሪ የሆኑ አንዳንድ የወላይታ ተወላጆች አካላዊ ድብደባ እንደተፈፀመባቸው ገልጿል።</p>

<p>በላንቴ ቀበሌ ማኅበር በሚኖሩት የወላይታ የኦቾሎ ብሔረሰብ አባላት መካከል በ1992 ዓ.ም በይዞታ ይገባኛል ግጭት ተነስቶ ፣ በወላይታ ብሔረሰብ አባላት ላይ የሕይወት መጥፋትና የንብረት ውድመት እንዲሁም ከእድር የመባበረ በደን እንደተፈፀመባቸው አስረድቷል - ኢሰመጉ።</p>

<p>ከዕድር እንዲወጡ የተደረጉት የወላይታ ብሔረሰብ ተወላጆች ከሌሎች ብሔረሰብ አባላት ጋር በመሆን አዲስ ዕድር ቢያቋቁሙም ፣ በላንቴ ገበሬ ማኅበር ውስጥ ከኦቾሎ ብሔረሰብ ዕድር ውጭ ሌላ ዕድር ሊኖር ስለማይገባ እንድታፈርሱ የሚል ትዕዛዝ ከገበሬ ማኅበር ሊቀመንበር ትዕዛዝ እንደተሰጣቸውና ባለማፍረሳቸውም ሕዳር 30 ቀን 2000 ዓ.ም በአቶ መና ጩቃሎ ፣ በአቶ አድማሱ ኦንጫ ፣ በአቶ አሰፋ ካሳዬ ፣ በአቶ ፍቅሩ መናና በአቶ ተሻለ ጮላፎ ላይ ድብደባ ተፈጽሞ የአካል ጉዳት እንደረሰባቸው ፣ 250ሺህ ብር ግምት ያለው ንብረትም መውደሙን ማረጋገጡን አስታውቋል።</p>

<p>የወላይታ ብሔረሰብ አባላት የሌላ ብሔረሰብ ባህል ካላከበራችሁ ተብለው በአካባቢው አስተዳደር ተወካዮች በመገደዳቸው ሠርተው እንዳይኖሩ ፣ ሲሞቱ እንዳይቀበሩ ከፍተኛና ተደጋጋሚ ግፍ እየተፈፀመባቸው መሆኑን ያመለከተው ኢሰመጉ ፣ ድርጊቱ በአገሪቱ ሕገ - መንግሥት የተቀመጠውን የሕግ የበላይነት የሚፃረር በመሆኑ እንደሚያወግዘው ገልጿል።</p>

<p>መንግሥት ሕገመንግሥቱን የማክበርና የዜጐችን ሰብአዊ የአካል ደህንነትና የንብረት መብቶችና ነፃነቶች በማስጠበቅ በኩል ያለበትን ሕገ - መንግሥታዊ ግዴታ በአግባቡ እንዲወጣ በመጠየቅም በግፍ ለተደበደቡና ለቆሰሉ ፣ እንዲሁም ንብረታቸው ለተወረሰባቸውና ለወደመባቸው ሁሉ ተገቢው ካሳ እንዲከፈላቸው ጠይቋል።</p>

<p>የአቅም ግንባታ ሚ/ር «በገጠር ወረዳና ቀበሌ የመልካም አስተዳደር ጥያቄ» በሚል ርዕስ በ1998 ዓ.ም ባወጣው ማኑዋል ላይ ‘ … ሕዝቡ (ጥፋተኛ ያለውን ሰው) በራሱ መንገድ የፈለገውን ማኅበራዊ ቅጣት ሊወስንና ያለ አስተዳደሩ ጣልቃ ገብነት ሊፈጽመው ይቻላል’ በማለት የተቀመጠው ዐ. ነገር እንደገና ታይቶ እርምት እንዲደረግበት ፣ እንዲሁም በወረዳው የሚኖሩ የወላይታና የኦችሎ ብሔረሰብ አባላት ተከባብረውና ተቻችለው እንዲኖሩ ዘላቂ መፍትሔ እንዲበጅለት ኢሰመጉ ጠይቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 3 ቀን 2000</a></p>

</body>
</html>	
