<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ለውህደት እንጂ በቡድን ለመደገፍ አይደለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለውህደት እንጂ በቡድን ለመደገፍ አይደለም</h2>


<p>በአቶ ተመስገን የሚመራው ቅንጅትና በወ/ሪት ቡርቱካን ሚደቅሳ የሚመራው ቅንጅት ለውህደት እየተደራደሩ ሲሆን ፣ የውህደት ውይይቱ ተለያይተው የቆዩ የቅንጅት አካላትን ለማቀራረብ እንጂ አንድን ቡድን በመደገፍ ሌሎች ላይ በር ለመዝጋት አይደለም ሲሉ አቶ ተመስገን ገለፁ።</p>

<p>አመራር የመረከብ ጉዳይ በምርጫ ቦርድ ላይ ባለው ችግር ተግባራዊ እንዳልሆነ የተናገሩት ወ/ሪት ብርቱካን ፣ ሁለቱም ቡድኖች እያንዳንዳቸው 6 አባልት ባሉት ኮሚቴ አማካኝነት እየተነጋገሩ ነው ብለዋል። በቅርቡ ውይይቱ ውጤታማ እንደሚሆን እምነታቸውን በመግለፅ ፣ ለውህደት ሳይሆን እንደገና ተቀራርቦ ለመቀላቀል ነው ብለዋል - ወ/ሪት ብርቱካን።</p>

<p>በርካታ የቅንጅት ተምራጮች ፓርላማ ለመግባት ሲወስኑ ፣ 2 ቅር ያላቸው ወገኖች እንደነበሩና አንዳንድ ሰዎችም ክህደት ነው በማለት ውንጀላ እንደሰነዘሩ በማስታወስ ለቀረበላቸው ጥያቄ አቶ ተመስገን ሲመልሱ ፣ እኔ በምነግርህ መንገድ ብቻ ተጓዝ የሚል አመለካከት መቅረት አለበት ብለዋል።</p>

<p>ሕጋዊና ሰላማዊ ትግል እንዳይቋረጥ የአቅማችንን ያህል ሁሉ አድርገናል የሚሉት አቶ ተመስገን ፣ በፓርላማ ለህዝባችን ልማትና ለዲሞክራሲ የሚጠቅሙ ሕጎችን በመደገፍ ፣ ጐጂ የሆኑትንም በመቃወምና የተሻለ ሃሳብ በማቅረብ ያደረግነው ጥረት ህዝቡ ስልተገነዘበ ድጋፉን እየቸረን ነው ብለዋል።</p>

<p>በህጋዊና ሰላማዊ የዲሞክራሲ ትግል ላይ በተለይ ከምርጫ 97 ወዲህ ብዙ ትምህርት አግኝተናል ፣ እኔ ባመንኩበት ነገር ካላመንክ ወንጀለኛ ነህ የሚል አመለካከት ጊዜው ያለፈበትና ኃላቀር በመሆኑ ለዲሞክራሲ አያዋጣም ብለውል።</p>

<p>ህዝብን የማገልገል ፍላጐት መብት ስለሆነ ፣ ለህዝባችን ጠቃሚ በመሰሉን መንገድ ሃላፊነታችንን ለመወጣት በመሞከራችን የተሳሳተ ወቀሳ ሲሰነዘርብን ቅር ያሰኛል ያሉት አቶ ተመስገን ፣ ነገር ግን ሳንወናበድና በጽናት ኃላፊነታችንን ለመወጣት መጣራችን ያሰደስታል ብለዋል።</p>

<p>ቀድሞ ሲል የነበረው የአገራችን የፖለቲካ ባህል በስርአታዊና ተቋማዊ አሰራር ላይ ሳይሆን በግለሰቦች ላይ ያተኮረ እንደነበር በመጥቀስ ፣ ከዚህ ጋር ተያይዞ እኔ የማምንበትን አምነህ ካተከተልክ ወንጀለኛ ነህ የሚል ኋላቀር አመለካከት ተንሰራፍቶ አገራችንን ጐድቷል ብለዋል - አቶ ተመስገን። አመራሮች ፣ አባላትና ደጋፊም ያለስጋትና ያለፍርሃት ሃሳባቸውን መግለጽ የሚችሉበትን ስርዓታዊ አሰራር እንዲፈጠር እየጣርን ነው ያሉት አቶ ተመስገን ፣ ይህን የሃሳብ ልዩነቶች ለፓርቲዎች ጥንካሬ የሚጠቅም እንጂ ለውዝግብና ለክፍፍል መንስኤ እንዳይሆን ይከላክላል ብለዋል።</p>

<p>ተለያይተው የቆዩ የቅጅት አካላትን የሚያቀራርብ ውይይት የምናደርገው ሁሉንም የሚያሳትፍ ስርዓታዊ አሰራር በሚፈጥር መንገድ ነው ይላሉ አቶ ተመስገን ፣ በወ/ሪት ብርቱካን ሚደቅሳ በሚመራው ቅንጅት ጋር የሚደረገውን ድረድር በመጥቀስ።</p>

<p>ሕጋዊና ሰላማዊ ትግልን በማጠናከር ቅንጅት ለሕዝቡ የሚያቀርበውን አገልግሎት ለማቀላጠፍ በወ/ሪት ብርቱካን ከሚመራው ቅንጅት ጋር የሃሳብ ስምምነት ስለተፈጠረ የውህደት ውይይት ተጀምሯል ፣ ነገር ግን ሌሎችንም ለማቀራረብ እንጂ ለመወገን አይደለም ብለዋል።</p>

<p>የቅንጅት አመራር ማስረከብ በሚል ሲቀርብ ስለነበረው ሃሳብም ተጠይቀው ፣ አመራር ማስረከብ አንድ ስልት ነው ፣ ውህደት ደግሞ ሌላ አማራጭ ስልት ነው ፣ የሕግ ግዴታዎችን ለማሟላት ሰርአታዊ የስራ ክፍፍል ያለበትና አሳታፊ ስርአታዊ አሰራር ለመፍጠርም የውህደት ስልት ይበልጥ ይጠቅማል ብለን በዚህ መንገድ እየጣርን ነው ብለዋል - አቶ ተመስገን።</p>

<p>ሃሙስ ዕለት ማታም የቅንጅት አመራርና አባል ዶ/ር ያዕቆብ ሃ/ማሪያም ከአምስት ወር በኋላ ወደ ኢትዮጵያ እንደተመለሱ ሲጠቆም ከእነ ወ/ሪት ብርቱካን ጋር ተገናኝተውም ስለተፈጠሩ ችግሮችና እንቅስቃሴዎች መወያየታቸውን ለማወቅ ተችሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 3 ቀን 2000</a></p>

</body>
</html>	
