<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«አንድነት» ፤ የቅንጅት ወራሽ መሆኑን ገለፁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«አንድነት» ፤ የቅንጅት ወራሽ መሆኑን ገለፁ</h2>


<p>ወይዘሪት ብርቱካን ሚደቅሳን በሊቀመበርነት የመረጠው «አንድነት ለዲሞክራሲና ለፍትህ ፓርቲ» ፣ የቅንጅት ሕጋዊና ሞራላዊ ወራሽ እንደሆነ ትናንት መሪዎቹ በሰጡት መግለጫ ተናገሩ። ረቡዕ ከሦስት መቶ በላይ አባላት በተገኙበት ጉባኤ በይፋ የተመሰረተው አንድነት ፓርቲ ፣ በሕጋዊነት ተመዝግቦ እንቅስቃሴውን እንደቀጠለ መሪዎቹ ጠቁመው ፣ ከአገር ውስጥና ከውጭ መሪዎቹ ጠቁመው ፣ ከአገር ውስጥና ከውጭ ከሚኖሩ ኢትዮጵያውያን የድጋፍ መል እክቶች እየተቀበሉ እንደሆነ ገልፀዋል።</p>

<p>ከዚህ በፊት ቅንጅት መርተናል ፣ አሁን ደግሞ ቅንጅትን ወክሎ አንድነት ፓርቲ ከመጣ ከጎናችሁ ነን በሚል ህዝቡ የጋለ ድጋፍ እየሰጠን ነው ያሉት መሪዎች ፣ በሀገሪቱ ያለውን የዲሞክራሲና ፍትህ እጦት ለማስተካከል ፓርቲያችን የለውጥ መንፈስ ሰንቆ ተነስቷል ብለዋል።</p>

<p>ትናንት በጽ/ቤታቸው መግለጫ ለጋዜጠኞች በጋራ የሰጡት የአንድነት ፓርቲ አመራሮች ፣ ዕሮብ እለት ከ3 መቶ ሰው በላይ ከየክ/ሃገሩ በተጠሩ የፓርቲው አባሎች ጠቅላላ ጉባኤ መካሄዱ ሲጠቆም ለቀረቡላቸው ጥያቄዎች ምላሽ ሰጥተዋል። በፓርቲው ጉባኤ ላይ ወ/ሪት ብርቱካንን በሊቀመንበርነት ፣ እንዲሁም አራት ም/ሊቀምንበሮች የተመረጡ ሲሆን ፣ ከእነዚሁም መካከል የድርጅት ጉዳይ ሃላፊ ሆነው የሚሰሩ ኢ/ር ግዛቸው ሽፈራው ይገኙበታል። ዶ/ር ያዕቆብ ሃ/ማርያም የውጭ ጉዳይ ሃላፊ ፣ ዶ/ር ሃይሉ አርአያ የሕዝብ ግንኙነት ፣ አቶ ተመስገን ዘውዴ የፋይናንስ ሃላፊ ሆነው ተመርጠዋል።</p>

<p>ፓርቲው በሕጋዊነት ለመንቀሳቀስ የራሱን አርማና መዝሙር ማዘጋጀቱን መሪዎቹ ጠቁመው ፣ የቅንጅት ሕጋዊና ሞራላዊ ወራሾች እኛ ነገ ፣ አብዛኞቹ የድሮ አመራሮችና ውሳኔ ሰጪ አካላት መዋቅሩ ከነሰዎቹ እዚሁ ፓርቲ ውስጥ ናቸው ብለዋል።</p>

<p>ፓርቲያችሁ የከተማ ነው ወይስ የገጠር ፓርቲ በሚል ከጋዜጠኞች ለቀረበላቸው ጥያቄ ፣ በምርጫ 97 እንዳየነው አሁንም አብዛኛው የገጠር ክፍል ከአንድነት ፓርቲ ጐን የሚሰለፍ ነው ብለዋል። ለአንድነት ፓርቲ በሃገሪቱ 7 ክልሎች ተዘዋውሮ ደጋፊዎቹን አሰባስቧል ያሉት መሪዎቹ ፣ ለአንድነት ፓርቲ የምስረታ ጉባኤ ላይ ከተሳተፉት ሰዎች መካከል ፣ ከሰባ በመቶ በላይ ከገጠሪቱ ክፍል የመጡ ናቸው ብለዋል።</p>

<p>የቅንጅት መሪዎች ከእስር ከተፈቱ በኋላ ክፍፍል መፈጠሩን በመጥቀስ ከጋዜጠኞች ለቀረበው ጥያቄም ፣ በኢንጂነር ኃይሉ ሻውል መሪነት ጠቅላላ ጉባኤ ለማከሄድ እየተዘጋጁ ከሚገኙት አመራሮች በዶ/ር ብርሃኑ ነጋ ከሚመራው ፓርቲ ጋር ግንኙነት ይኖራችኋል ወይ የሚል ነው። ግንኙነት የለንም ሲሉ መልስ የሰጡት የአንድነት መሪዎች ፣ በቅንጅት ውስጥ በፀሃፊነት ያገልግሉ የነበሩ አቶ ሙሉነህ ኢዩኤል አንዳንድ ችግሮች አለ ከሚል እምነት መብታቸውን ተጠቅመው ስለወጡ አሁን ከፓርቲያችን ጋር አይደሉም ብለዋል። የኢዴአፖ ሊቀመንበር የነበሩትና በአዲስ አበባ ለምክትል ከንቲባነት ታጭተው የነበሩት ዶ/ር አድማሱ ገበየሁ በአውሮፓ ግንቦት 7 ከሚባለው የዶ/ር ብርሃኑ ፓርቲ ጋር ተቀላቅለዋል ተብሎ የተሰራጨው ወሬ ሃሰት ነው ሲሉ የተናገሩት የአንድነት መሪዎች ፣ የፓርቲያችንን መመስረት በመደገፍና በማድነቅ ዶ/ር አድማሱ መልክት ልከውልናል ብለዋል። በአሜሪካ ፣ በአውሮፓ ፣ በደቡብ አፍሪካና በአውስትራሊያ በርካታ የደጋፊ አካላት አሉን ያሉት አመራሮቹ ፣ የፓርቲያችንን ምስረታ በተመለከተ ከ28 በላይ የደስታ መግለጫ ከተለያዩ አገራት ደርሶናል ብለዋል።</p>

<p>በኢትዮጵያ የፖለቲካ ታሪክ ለፓርቲ መሪነት ሴት ስትመረጥ አሁን የመጀመሪያ ጊዜ መሆኑን በመጥቀስ ፣ የሊቀመበርነቱን ስራ ለሴት በመስጠት መወሰኑ የፖለቲካ የአመራር ብቃት ለሴቶችም ለማሳየት የሚረዳ ነው ብለዋል ሊቀመንበሯ።</p>

<p>የፓቲውን ጠቅላላ ጉባኤ ለማካሄድ የዛሬ ሳምንት በኢምፔሪያል ሆቴል ስብሰባ ጠርተው የነበረ ሲሆን ፣ ፍቃድ በመከልከላቸው ዕሮብ ዕለት በጽ/ቤታቸው ከየክልሉ ከተውጣጡ አባሎቻቸው ጋር መስራች ጉባኤ እንዳካሄዱ ተናግረዋል - መሪዎቹ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሰኔ 14 ቀን 2000</a></p>

</body>
</html>	
