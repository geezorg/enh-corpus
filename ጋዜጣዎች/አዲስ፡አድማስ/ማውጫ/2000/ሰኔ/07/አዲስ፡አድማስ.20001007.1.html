<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የ«አንድነት» ጉባኤ እንቅፋት ገጠመው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የ«አንድነት» ጉባኤ እንቅፋት ገጠመው</h2>


<p>በወ/ሪት ብርቱካን ሚደቅሳ የሚመራው የቅንጅት ቡድን «አንድነት ለዲሞክራሲና ለፍትህ» በሚል ስያሜ ፓርቲ ለመመስረትና መሪዎችን ለመምረጥ ዛሬ በኢምፔሪያን ሆቴል ጠቅላላ ጉባኤ እንደሚያካሂድ መገለፁ የሚታወስ ሲሆን ፣ የስብሰባ ፈቃድ አላወጣችሁም በማለት ትናንት ፖሊስ እንደከለከለ ወ/ሪት ብርቱካን ገለፁ።</p>

<p>በጠቅላላ ጉባኤው ላይ የሚሳተፍ አባላት ከተለያዩ ክልሎች መጥተው አዲስ አበባ እንደገቡ የጠቀሱት ወ/ሪት ብርቱካን ፣ የስብሰባ ፈቃድ ካላወጣችሁ ስብሰባውን ማካሄድ አትችሉም ተብሎ የተነገረን አርብ ከቀኑ 9 ሰዓት ነው ብለዋል።</p>

<p>በየቀኑ በየአዳራሽ የተለያዩ ስብሰባዎች የሚካሄዱት በቅድሚያ ፈቃድ ተጠይቆባቸው እንዳልሆነ የጠቆሙት ወ/ሪት ብርቱካን ፣ በሕጋዊ መንገድ የተደረጀ ማንኛውም አካል የአዳራሽ ውስጥ ስብሰባ ለማካሄድ መስፈቀድ አያስፈልገውም ብለዋል። ፍቃድ መጠየቅ ግዴታ እንዲሆን የተደረገው ከቤት ውጭ ለሚካሄድ ስብሰባና ሰልፍ ብቻ መሆኑን በመጥቀስም ፣ ሆቴል ውስጥ ለምናደርገው ስብሰባ ፍቃድ ማውጣት ነበረባችሁ የተባልነው ከሕግ ውጭ ነው ብለዋል።</p>

<p>ብዙ ሰዎች የሚካህፈሉበት ስብሰባ በሆቴሎች ሲከናወን ለጥበቃ በማሰብ በሆቴሎች ለፀጥታ መስሪያ ቤት የሚያሳውቁበት አሰራር የተጀመረ ሲሆን ፣ ከሳምንት በፊት አስፈላጊው ነገር ሁሉ ተሟልቶ መጠናቀቁ በሆቴሉ ተነግሯቸው እንደነበር የጠቅላላ ጉባኤው አስተባባሪዎች ገልፀዋል።</p>

<p>የአዳራሽ ውስጥ ስብሰባ እንዳናካሂድ የሚከለክል ሕግ የለም የሚሉት ወ/ሪት ብርቱካን ሚደቅሳ ፣ ጠቅላላ ጉባኤው በታቀደለት ጊዜ ይከናወን እንደሆነ ተጠይቀው ፣ «እስከመጨረሻዋ ሰዓት ድረስ እንቅፋቱን ለማሰወገድ እየጣርን ነው» ብለዋል። የሆቴሉ ተወካይ በበኩላቸው ፣ የሚመለከታቸው አካላት እየተነጋገሩበት እንደሆነ ተገልፆልኛል ፣ ገና ውሳኔያቸውን አላሳወቁንም ብለዋል። ለህትመት እስከገባበት ሰዓት ድረስ ውዝግቡ እልባት አላገኘም። ዛሬ በሚካሄደው ጉባኤ የፓርቲው የፖለቲካ ፕሮግራምና የመተዳደሪያ ደንብ እንዲፀድቅ ፣ እንዲሁም ፓርቲውን ለሦስት አመታት የሚያንቀሳቀሱ መሪዎች እንደሚመረጡ ነው የሚጠበቀው። የቅንጅት መሪዎች ከእስር ከመፈታታቸው በፊት በሽምግልና የሰሩ በጠቅላላ ጉባኤው ላይ በክብር እንግድነት እንዲገኙ መጋበዛቸው ሲጠቆም ፣ አመሻሽ ላይ በመዝጊያ ስነ ስርዓቱ ጋዜጣዊ መግለጫ እንሰጣለን ብለዋል።</p>

<p>ፕ/ር ኤፍሬም ይስሃቅና ሃይሌ ገ/ስላሴን ጨምሮ አብረዋቸው የሰሩና ሌሎች የህገር ሽማግሌዎች ናቸው በክብር እንግድነት የተጠሩት።</p>

<p>በሌላ በኩል ቅንጅት ለአንድነትና ለዲሞክራሲ የሚለውን ስያሜ ሊመለስልኝ ይገባል ብሎ በፍ/ቤት እየተከራከረ ያለው በኢ/ር ሃይሉ ሻውል የሚመራው የቅንጅት ቡድንና የዛሬ ሳምንት ጠቅላላ ጉብኤ መጥራቱ የሚታወቅ ሲሆን ከኢትዮጵያ የተለያዩ አካባቢዎች የተወከሉ አባላት እንደሚሳተፉበት ተገልጿል። ከኢትዮጵያ ውጪ የሚገኙ አባሎቻቸው ጥሪ እንደተደረገላቸው ወ/ሪት ሞሶበ ወርቅ ጠቁመው ፣ ከየወረዳውና ከየዞኑ የተውጣጡ አባላት በሚሳተፉበት ጠቅላላ ጉባኤ ላይ የአገር ሽማግሌዎች በእንግድነት ይገኛሉ ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሰኔ 7 ቀን 2000</a></p>

</body>
</html>	
