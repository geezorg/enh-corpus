<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴዲ አፍሮ የዋስትና ጥያቄ ሰኞ ይታያል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴዲ አፍሮ የዋስትና ጥያቄ ሰኞ ይታያል</h2>


<p>ከአመት በፊት በአራት ኪሎ አካባቢ የአንድ ሰው ሞት ካስከተለው የመኪና አደጋ ጋር በተያያዘ ሰሞኑን ሶስት ክስ የቀረበበት ቴዲ አፍሮ ፣ በዋስትና የመለቀቅ ጥያቄው ሰኞ በከፍተኛ ፍ/ቤት እንደሚታይ ታውቋል።</p>

<p>ማታ በደረሰው በመኪና አደጋ አንድ የጐዳና ተዳዳሪ እንደሞተ የሚታወስ ሲሆን ቴዲ አፍሮ አደጋውን እንዳላደረሰና በአካባቢው እንዳላለፈ ተናግሯል። አቃቤ ሕግ በበኩሉ ፣ ረቡዕ እለት ባቀረበው ክስ አደጋውን አድርሶ ተጐጂውን ባለመርዳትና ሞትን በማስከተል እንዲሁም ያለ መንጃ ፈቃድ በመንዳት ቴዲ አፍሮ ተጠያቂ ነው ብሏል።</p>

<p>ጉዳዩ ፣ አደጋው በደረሰበት ጊዜ ለፍ/ቤት ቀርቦ እንደነበር የሚታወስ ሲሆን ፣ እንደገና ጉዳዩ የተነሳው አሁን ከአመት በኋላ ነው።</p>

<p>ቴዲ አፍሮ ረቡዕ እለት በፍ/ቤት እስከ ቀን 9 ሰዓት በመቆየቱ ፣ ወሬውን የስሙ ሰዎች ከየአካባቢው ወደ ስፍራው እንደመጡና በርካታዎቹም ሲያለቅሱ ታይቷል።</p>

<p>የመኪና አደጋ በደረሰበት አካባቢ እንዳልነበረና እውነት ነፃ እንደምታወጣ በመግለጽ አድናቂዎቹን ሲያጽናና ነበር ብለዋል - የአይን ምስክሮች።</p>

<p>በመጨረሻ ሰዓት ፣ ወደ ቃሊቲ ማረፊያ ቤት የሚወስድ መኪና ውስጥ ሲገባና ፣ በርካታ አድናቂዎች ሲያለቅሱ ግን ቴዲ አፍሮ መንፈሱ በእጅጉ ተረብሾ እንደነበር ግለፀዋል።</p>

<p>በቃሊቲ ማረሚያ ቤት ዞን 6 በሚባለው ስፍራ ወዳሉት ታሳሪዎች እንዲገባ ሲደረግ ፣ በርካታ ታሳሪዎች ጩኸትና ዘፈን እንዳሰሙ ምንጮች ጠቅሰው ፣ ትናንት ዞን 5 ወደሚባለው ስፋራ እንደተዛወረ ተናግረዋል።</p>

<p>ሰኞ የቴዲ አፍሮ የዋስትና ጥያቄ ተቀባይነት ካገኘ ከእስር ተስለቅቆ የፍ/ቤት ጉዳይ የሚከታተል ሲሆን ፣ ጥያቄው ተቀባይነት ካላገኘ ግን ክሱ ውሳኔ እስኪያገኝ ድረስ በእስር ላይ ሆኖ ይከራከራል ፣ ምናልባት እስከ ውሳኔ ድረስ አንድ አመት ወይም ሁለት አመት ሊፈጅ ይችላል በማለት አንድ የቴዲ የስራ ባልደረባ ስጋቱን ገልጿል።</p>

<p>በሌላ በኩል ፣ ብርሃኑ ተዘራ ፣ ታደሰ ሮባ ፣ ፀጋዬ እሸቱ ፣ ብዙየሁ ፣ ኩኩ ፣ ሄኖክ ፣ ማዲንጐና ሌሎች ዘፋኞች እንዲሁም ሙዚቀኞች ዛሬ ለመጠየቅ እንዳሰቡ ምንጮች ገልፀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 11 ቀን 2000</a></p>

</body>
</html>	
