<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች አዋጁን ጨቋኝ ነው አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች አዋጁን ጨቋኝ ነው አሉ</h2>


<p>ለተወካዮች ም/ቤት ሐሙስ እለት ቀርቦ በ270 ድጋፍ ፣ በ75 ተቃውሞና በ1 ጽምፅ ተአቅቦ የፀደቀው «የተሻሻለው የፖለቲካ ፓርቲዎች ምዝገባ አወጅ» ጨቋኝና ፓርቲዎችን ሆን ተብሎ ለማቀጨጭ የተቀረፀ ነው በማለት ተቃዋሚ ፓርቲዎች ሲቃወሙት ፣ የውሳኔ ሀሳብ እና ሪፖርት በረቂቅ አዋጁ ላይ በማቅረብ እንዲፀድቅ የጠየቀው የሕግና አስተዳደር ጉዳዮች ቋሚ ኮሚቴ በበኩሉ ፣ አዋጁ ግልጽነትና ተጠያቂነት በፓርቲዎች ውስጥ ለማስፈን ታቅዶ የተቀረፀ ነው ብሏል።</p>

<p>አንድ አወጁን የተቃወሙ የህብረት ተወካይ እንደሚሉት ፣ የምርጫ ቦርድ በማንኛውም ጊዜ ፓርቲዎችን መረጃ እንዲጠይቅ ፣ ቢሮዎቻቸውን እንዲፈትሽ የሚፈቅደው ይህ የተሻሻለ አዋጅ ፣ ምርጫ ቦርድ በማኛውም ጊዜ የፈለገውን ፓርቲ ለመወንጀልና ፈቃዱንም ለመሰረዝ የሚያስችል ስልጣን የሚሰጠውና ካለፈ 46/85 አወጅ ጋርም ሲነፃፀር እጅግ ወደኋላ የተጎተተ ነው ብለዋል።</p>

<p>ከዚህም በተጨማሪ «ማንኛውም ፓርቲ የሚያገኘውን ገንዘብ መጠንና ገንዘቡን ማን እንደለገሰ በየወቅቱ ሪፖርት ያድርግ» መባሉም ተገቢ ያልሆነና ፓርቲዎችን እሚያቀጭጭ አነቀጽ ነው ብለዋል - ፓርላማ አባል። የህብረት ተወካይ አክለው እንደተናገሩት ፣ «አዲሱና የተሻሻለው አዋጅ ፓርቲዎች በሙሉ የገዢው ፓርቲ ተቀጽላ እንዲሆኑ የሚያደርግ ነው» ብለዋል። በተጨማሪም ፓርቲዎችን ለመመዝገብ ለምርጫ ቦርድ የተሰጠው የ3 ወር የጊዜ ገደብ በጣም ረጅምና አዳዲስ ፓርቲዎችን ለማጉላላት ሲባል የተቀመጠ መሆኑን ጠቅሰዋል።</p>

<p>በአዋጁ ላይ አስተያየት የሰጡት አቶ ተመስገን ዘውዴ ፣ በበኩላቸው የደጋፊዎችን ስም ማሳወቅ አለባችሁ የሚለው አንቀፅ ፣ በተሻሻለው አወጅ ውስጥ እንዲካተት መደረጉ እንደከዚህ ቀደሙ አባሎቻችንን ለማፈን ፣ ለመግደልና ሀገር ለቀው እንዲሰደዱ ከማድረግ ያለፈ ፋይዳ የለውም ብለዋል። የውጭ ሀገር ዜጎች የፓርቲ አባል መሆን አይችሉም የሚለውን የአዲሱን አወጅ አንቀጽ የተቃወሙት አቶ ተመስገን ፣ ይህ አነቀጽ ትውልደ ኢትዮጵያውን ሆነው የውጭ ዜግነት ያልቸው ግለሰቦች ፣ በሀገር ግንባታ ላይ እንዲሳተፉ የሚፈቀደላቸውን የኢንቨስትመት ደንብ የሚፃረርና ሰዎችን ከፖለቲካ በማግለል ገንዘባችሁን ብቻ ኢንቨስት አድርጉ ፣ ፕሊቲካውን ለእኛ ተውሉን የሚል እንደምታ ያለው ነው ብለዋል። የኢዴአፓ መድህን ፓርቲ ተዋካይ በበኩላቸው ፣ ሀምሳ ሳንቲምና አንድ ብር የሚረዱትን ግለሰቦች ስም ዝርዝር አቅርቡ መባሉ ሰዎች ለደህንነታቸው ሲሉ ለፓርቲዎች የገንዘብ ድጋፍ እንዳያደርጉ የሚያበረታታ ነው ሲሉ የተሻሻለውን አዋጅ ተቃውመውታል። ከተቃዋሚዎች ለተንሱት ሀሳቦች መልስ የሰጡትና በተወካዮች ምክር ቤት የሕግና አስተዳደር ቋሚ ኮሚቴ አባላት በበኩላቸው ፣ የተሻሻለው አዋጅ የጀርመን ፣ የክናዳን ፣ የእንግለዝንና የደቡብ አፍርካን ተሞክሮዎች ያገናዘበና ለኢትዮጵያ በሚስማማ መልኩ ግልፅነትና ተጠያቂነትን በፓርቲዎች ውስጥ ለማስፈን ታስቦ የተረቀቀ አዋጅ መሆኑን ገልፀዋል።</p>

<p>የምርጫ ቦርድ ስልጣን የፖለቲካ ፓርቲዎችን መቆጣጠር ስለሆነ አድራሻቸውንና የሂሳብ ሪፖርታቸውን ማወቅ ይገባዋል ያሉት የኮሚቴ አባልት ፣ የፓርቲ አባልትን ስም መጥቀስ ፓርቲዎችን ለምን እንደሚያስፈራቸው በመጠየቅ የዚሁ ቋሚ በአሁኑ ወቅት የኢትዮጵያ ህዝቦች በነፃነት ሀሳባቸውን ያለስጋት የሚገልፁበት ሁኔታ ስላለ የደጋፊዎቻቸውን ስም መጥቀስ ሊያሰጋቸው እንደማይገባ መክረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 4 ቀን 2000</a></p>

</body>
</html>	
