<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢ/ር ኃይሉ የሚመራው ቅንጅት ጉባኤ ያካሂዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢ/ር ኃይሉ የሚመራው ቅንጅት ጉባኤ ያካሂዳል</h2>


<p>በኢንጂነር ኃይሉ ሻውል የሚመራው የቅንጅት ጽ/ቤት አዳዲስ መሪዎችን የሚመርጥ ጠቅላላ ጉባኤ ለማካሄድ ዝግጅት እያጠናቀቀ መሆኑን ያስታወቀ ሲሆን ፣ ኢንጂነር ኃይሉ ህክምና አጠናቀው ከህመማቸው መዳናቸውን ለማብሰር ሲጠቀሙበት የነበረ ከዘራ ለጨረታ ቀርቦ በ50 ሺ ብር እንደተሸጠ ተገለፀ።</p>

<p>በአሜሪካና በካናዳ ከተሞች እየተዘዋወሩ ደጋፊዎችን ሲያነጋግሩ የከረሙት ኢንጂነር ኃይሉ ከህመማቸው የዳኑ ሲሆን ፣ ባለፈው እሁድ በዳላስ በተደረገ ስብሰባ ላይ የተገኙ ደጋፊዎች በኢንጂነር ኃይሉ ጤንነት እንደተደሰቱ ጽ/ቤቱ ገልጿል።</p>

<p>ባለፈው መስከረም ወር አሜሪካ በመጓዝ ህክምና የጀመሩት ኢንጂነር ኃይሉ ፣ ተምመው በነበሩበት ጊዜ በዊልቼር ሲንቀሳቀሱ እንደነበረና ትንሽ ሲያገግሙ በከዘራ ድጋፍ መራመድ እንደጀመሩ ፣ አሁን ግና ከዘራ መጠቀም እንደተዉ በስብሰባ ወቅት ተነግሯል።</p>

<p>ኢንጂነር ኃይሉ ወደ ተሻለ ጤና መመለሳቸውን ለማብሰር ከዘራው ለጨረታ ይቅረብ በሚል ከተሰብሳቢዎች በቀረበ አስተያየት መነሻነት ፣ በአንድ ሺ ብር ገደማ ተጀምሮ በመጨረሻ በ50ሺ ብር እንደተሸጠ ጽ/ቤቱ ገልጿል። ኢንጂነር ኃይሉ የሚገኙበት ጠቅላላ ጉባኤ በአዲስ አበባ ለማካሄድ ዝግጅት እየተጠናቀቀ መሆኑን የተናገሩት አቶ አባይነህ ብርሃኑ ፣ በፓርቲው አባላት ከመላ አገሪቱ የሚወከሉ 800 ገደማ ጉባኤተኞች ይሳተፋሉ ብለዋል።</p>

<p>በአሜሪካና በካናዳም ውዝግቡ እየጠራ በየአካባቢው የድጋፍ ሰጪ አካላት ተቋቁመው ስራቸውን ጀምረዋል ያሉት አቶ አባይነህ ፣ በአዲስ አበባ በሚካሄደው ጠቅላላ ጉባኤ የፓርቲ መሪዎች እንደሚመረጡና የፓርቲው የወደፊት አቅጣጫ ላይ ውይይት ተካሂዶ ውሳኔ እንደሚተላለፍ ገልፅዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ የካቲት 8 ቀን 2000</a></p>

</body>
</html>	
