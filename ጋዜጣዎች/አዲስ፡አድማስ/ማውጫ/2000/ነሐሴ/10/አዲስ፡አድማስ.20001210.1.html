<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የረሃብ አደጋው ከቆላ ወደ ደጋ ተሻግሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የረሃብ አደጋው ከቆላ ወደ ደጋ ተሻግሯል</h2>


<p>የረሃብ አደጋ በተከሰተባቸው ቆላማ አካባቢዎች የሚኖሩ በሚሊዮን የሚቆጠሩ ኢትዮጵያውያን ዕርዳታ እየድረሳቸው ቢሆንም ፣ ቀደም ሲል ከተገመተው ውጭ የረሃብ አደጋው በደጋማ አካባቢ ወደ ሚኖሩ ገበረዎች እንደተስፋፋ አንድ የምግብ ዋስትና ባለሙያ አስታወቁ።</p>

<p>ከአንድ ወር በፊት ፣ በቆላማ ቦታዎች የከፋ ደረጃ ላይ በደረሰው ረሃብ ሳቢያ በሲራሮ ወረዳ እና በሻሸመኔ አቅራቢያ በሚገኙ ቦታዎች ፣ በርካታ ህፃናትና በዕድሜ የገፉ ነዋሪዎች ለሞት መዳረጋቸውን ባለሙያው ጠቅሰው ፣ ጉዳቱ ከፍቶባቸው ወደ መመገቢያ ጣቢያ ከሚገቡት ብዙ ሺህ ህፃናት መካከል አምስት በመቶዎቹ ሞተዋል መባሉ እውነትነት አለው ብለዋል። በቆላማ ቦታዎች እርዳታ እየደረሰ በመሆኑ አደጋው ጋብ ቢልም ፣ በበልግ ዝናብ እጥረት ጉዳት ይደርስባቸዋል ተብሎ ባልተጠበቁ ደጋማ አካባቢዎች ረሃቡ እየሰፋ መጥቷል ብለዋል። አንዳንዶች «አረንጓዴው ረሃብ» የሚሉት ዓይነት ረሃብ በተከሰተባቸው የአማራ ፣ የኦሮምያና የደቡብ ክልል የሚገኙ ደጋማ አካባቢዎች ችግሩ እየጐላ መምጣቱን ጠቁመው ፣ ከአረንጓዴነታቸው የተነሳ በእነዚህ ቦታዎች በረሃብ ለተጠቁ ሰዎች እርዳታ መጠየቅ አስቸጋሪ መሆኑም ችግሩን አወሳስቦታል ብለዋል።</p>

<p>አሁን የረሃቡ አደጋ በታየባቸው የሀገሪቱ የደጋና የወይናደጋ አካባቢዎች ወትሮም በክረምቱ ወቅት ችግር እንደሚታይ አውስተው ፣ ዘንድሮ የበልግ ዝናብ በመስተጓጐሉ ለረሃብ የተጋለጡበት ሁኔታ መፈጠሩን አመልክተዋል።</p>

<p>ከአንድ ወር በፊት በቆላማው አካባቢ ለሚኖሩና በምግብ እጥረት ለተጐዱ ሰዎች የማገገሚያ ጣቢያዎች ተከፍተው ፣ ለተጎዱ ህፃናት ዕርዳታ ሲሰጣቸው መቆየቱንና በአሁኑ ወቅት ወደ ጣቢያ የሚመጡ ህፃናት እየቀነሱ መምጣቱን እኚሁ ባለሙያ ገልፅው ፣ በተቃራኒው በደጋ የሚኖሩ አርሶ አደሮች ላልተጠበቀ ችግር በመጋለጣቸው የተጎጂዎች ቁጥር የተበራክት እንደሆነ ተናግረዋል።</p>

<p>በምዕራብ አርሲ እንዲሁም በባሌ የሚገኙ አዳባ ፣ ዶዶላና ገድብ አሳሳ የተባሉ ደጋማ ወረዳዎችን በምሳሌነት ያነሱት ባለሙያው ፣ የእርዳታ ፈላጊው ሰው ቁጥር እየጨመረ መምጣቱንና አዛውንቶችና ህፃናት ለከፋ አደጋ መዳረጋቸውን ገልፀዋል።</p>

<p>በቆላ አካባቢዎች ከአንድ ወር በኋላ የበቆሎ ምርት ስለሚደርስ የርሃብ አደጋው እየቀነሰ እንደሚሄድ ቢጠበቅም ፣ በደጋ አካባቢዎች ግን የእህል ምርት የሚደርሰው ከጥቅምት በኋላ ስለሆነ እርዳታ በጊዜ ካልደረሰ በጣም አሳሳቢ ነው ብለዋል - ባለሙያው።</p>

<p>የባለፈው አመት ምርት መጠን ከቤተሰብ ስርጭት አንፃር ግምት ውስጥ ያለምግባቱ ፣ የደጋ አካባቢዎች በበልግ ዝናብ እጥረት ያን ያህል አይጎዱም የሚል የተሳሳተ ግምት የመውሰድ እንዲሁም የአካባቢውን አረጓዴነት በማየት የረሃብ አደጋውን አሳንሶ የማየት ስህተቶች ለአሁኑ ችግር አስትዋፅኦ አላቸው።</p>

<p>በአደጋ ክትትል ስርዓቱ በተፈጠረ የግምት ስህተት ምክንያት ድጋፍ የሚሹ ቤተሰቦችን ቁጥር በርግጥ ለማወቅና ወቅታዊ ዕርዳታ ለማቅረብ አስቸጋሪ ሆኖ መገኘቱን የጠቀሱ ሲሆን ፣ በዞን ደረጃ በየሁለት ሣምንቱ ከለጋሽ አካላት ጋር የመረጃ ልውውጥ መደረጉ ግን ጠቅሟል ብለዋል።</p>

<p>ይህ በንዲህ እያለ የ”CNN” ዘጋቢ በኩየራ አካባቢ በመዘዋወር አርሶ አደሮች በክረምቱ ዝናብ በመጠቀም ሲያርሱ ፣ ሴቶች እንደ ድንች ያሉ ሰብሎችን ሲሰበስቡ ፣ የደለቡ ዶሮዎች ፣ ፍየሎችና ላሞች በየጐጆው ወዲያ - ወዲህ ሲሉ መመልከቱን ገልፆ ፣ «ሁሉ ነገር የተትረፈርፈ መስሎ በሚታይበት በዚህ አካባቢ ክፍተኛ የምግባ እጥረት በመከሰቱ በርካቶች በረሃብ ሣባያ እየሞቱ ነው » ሲል ዘግቧል።</p>

<p>የፈረሳይ ድንበር የለሽ የህክምና ቡድን እስከ ሐምሌ አጋማሽ በነበሩት 6 ሳምንታት በተመጣጠነ ምግብ ዕጥረት ክፉኛ ለተጐዱ 11ሺ 8 መቶ ህፃናት ህክምና መስጠቱን የገለፀው ይኸው ዘገባ ፣ በኩየራ ከትማ በሚገኝ የድንኳን ሆስፒታል የህክምና ዕርዳታ ከተሰጣቸው 1ሺ ህፃናት 50 ያህሉ መሞታችውና ቡድኑ ረሃቡ ከፍተኛ ደረጃ ላይ ቢደረስ ሊከሰት ይችላል ብሎ ከገመተው የሞት አደጋ በእጥፍ ከፍ ማለቱን ያምለክታል ብሏል።</p>

<p>በድንበር የለሽ ቡድኑ ውስጥ የረጅም ዘመን ግልጋሎት ያላቸው ዥን ዲ ከምብሪ ፣ «እጅግ ግራ የሚያጋባ ሁኔታ ነው። አካባቢው አረንጓዴ ለብሶ ይታያል። ነገር ግን ሰዎች በርሃብ ለሞት ይዳረጋሉ» ሲሉ ተናግረዋል።</p>

<p>ኢትዮጵያ የዛሬ ሃያ አምስት ዓመታት ግድም ዓለምን ባነቃነቀ የዕርዳታ ማሰባሰብ እንቅስቃሴ የእህል ዕርዳታ እንደተሰበስበ ዘገባ አውስቶ ፣ «ለቸገረው ሰው ፣ አሣ የማጥመድ ችሎታ ከማሳየት ይልቅ ዓሣ መስጠት ምን አይነት ችግር እንደሚያስከትል ኢትዮጵያ አብነት ትሆናለች» በሚል ፣ ዕርዳታ ማቅረብ የሚፈጥረውን የተረጅነት ስሜት ገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ነሐሴ 10 ቀን 2000</a></p>

</body>
</html>	
