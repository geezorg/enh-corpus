<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት ረሀቡ ከፍቷል አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥት ረሀቡ ከፍቷል አለ</h2>


<p>የግብርና እና ገጠር ልማት ሚኒስቴር ከትናንት በስቲያ ለውጭ ሀገር ጋዜጠኞች በሰጠው መግለጫ የተራበው ህዝብ ቁጥር እየጨመረ ስለሚገኝ የአለም አቀፉ ማህበረሰብ አስቸኳይ እርዳታ እንዲለግስ የጠየቀ ሲሆን ተቃዋሚ ፓርቲዎች መግንሥትን ተቹ።</p>

<p>የህብረት ሊቅመንበር ፕሮፌሰር በየነ ጴጥሮስ ፣ መንግስት ከዚህ ቀደም የእርዳታ ድርጅቶች የገለፁትን የረሃብተኞች ቁጥር የተጋነነ ነው በማለት የተራበብን ህዝብ 4 ነጥብ 6 ሚሊዮን ብቻ ነው ሲል ከርሞ ፣ አሁን የተራበው ህዝብ ቁጥር «እየጨመረ ነው ድረሱልኝ» ማለቱ ቅድመ ትንበያ ሊያደርግ የሚያስችለው የተጠናከረ የመረጃ ስልት እንደሌለው ያሳያል ብለዋል። ነገሩ ሁሉ መንግሥት በደመነፍት እየተንቀሳቀሰ እንደነበር የሚያሳይ ነው ያሉት ፕሮፌሰር በየነ ፣ ዓለም አቀፍ ማህበረሰብ በወቅቱ ረሃብተኛውን እንዳይረዳ በማድረጉና አሁን ሰው መሞት በመጀመሩ በዜጎቹ ላይ ወንጀል እንደፈፀመ ይቆጠራል ብለዋል።</p>

<p>መንግሥት የመረጃ ማሳባሰቢያ ሥርዓቱን መፈተሽ አለበት ያሉት ፕሮፌሰር በየነ ፣ በሌለው መረጃ ከእርዳታ ሰጪዎች ጋር በተራበው ሰው ቁጥር ላይ መከራከር የትም አያደርስም ብለዋል።</p>

<p>የኢትዮጵያ ዴሞክራሲያዊ አንድነት ፓርቲ /ኢዴአፓ-መድኅን/ ሊቀመንበር አቶ ልደቱ አያሌው በበኩላቸው ፣ መንግሥት የተራበው ሰው ቁጥር ቀድሞውኑ ጠፍቶት ሳይሆን ገና ለገና እድገት አለ እያልኩኝ ብዙ ሚሊዮን ህዝብ ተራበብኝ ብል መሳለቂያ እሆናለሁ የሚል ስጋት ስለገባውና ጉዳዩን ከፖለቲካ ጋር በማያያዙ ነው ብለዋል። መንግሥት በመጀመሪያ ጉዳዩን በማቃለል ከቁጥጥሬ አይወጣም ብሎ ነበር ያሉት አቶ ልደቱ ፣ በተራበው ህዝብ ቁጥር ዙሪያ የተለያዩ አሀዞችን ሲያስነግር መቆየቱ ጉዳዩ ከነፍስ አድና ይልቅ ወደ ፖለቲካ ማዘንበሉን ያሳያል ሲሉ ተናግረዋል።</p>

<p>«እኛም የተቃዋሚ የፖለቲካ ፓርቲዎች ረሀቡን ለፖለቲካ ፍጆታና መንግሥት የቤት ሥራውን በአግባቡ እንዳልተወጣ ለማሳየት መጠቀማችን ትክክል አልነበረም» በማልት የተናገሩት አቶ ልደቱ ፣ ማንኛችንም ብንሆን በተራበው ህዝብ ህይወት ላይ የፖለቲካ ንግድ ማካሄድ የለብንም ብለዋል። የመረጃ ምንጫቸውን ያልጠቀሱ አንዳንድ አለም አቀፍ የመገናኛ ብዙሀን ፣ የመስከረም ወር ምርት እስኪደርስ ድረስ በኢትዮጵያ አሥር ሚሊዮን ህዝብ የአስቸኳይ የምግብ እርዳታ ያስፈልገዋል ሲሉ እንደዘገቡ ታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ነሐሴ 3 ቀን 2000</a></p>

</body>
</html>	
