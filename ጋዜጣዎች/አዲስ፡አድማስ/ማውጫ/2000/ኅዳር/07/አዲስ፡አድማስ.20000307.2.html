<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«አረና» ፤ በ«አፈንጋጮች» እንዳልተቋቋመ መሪው ተናገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«አረና» ፤ በ«አፈንጋጮች» እንዳልተቋቋመ መሪው ተናገሩ</h2>


<p>በቅርቡ «አረና ትግራይ ለዲሞክራሲና ለሉአላዊነት» በሚል የተቋቋመው ተቃዋሚ ፓርቲ ፣ ከ6 አመት በፊት ህወሓት ውስጥ በተፈጠረው የመሪዎች ክፍፍል «አፈንጋጮች» በሚል የወጡ ሰዎች በቡድን ያቋቋሙት አይደለም ሲሉ የፓርቲው ሊቀመንበር አቶ ገብሩ አስራት ገለፁ።</p>

<p>ፓርቲው ከአንድ ሺህ ሁለት መቶ ሠዎች በላይ ተፈራርመው ያቋቋሙት ነው ያሉት አቶ ገብሩ ፣ የትግራይ ርዕሰ መስተዳድር እንደነበሩ የሚታወስ ሲሆን ፣ «አፈንጋጮች» በሚል ከወጡት አስራአንድ የማዕከላዊ ኮሚቴ አባላት ውስጥ ሶስት ብቻ በ«አረና» ምስረታ እንደተሳተፉ ተናግረዋል። የመከላከያ ሚኒስቴር ሆነው የሰሩት አቶ ስዬ አብርሃ ፣ የአቶ መለስ ዜናዊ ምክትል የነበሩት አቶ ተወልደ ወልደማርያም ፣ የድርጅቱ ጉዳይ ኃላፊ የነበሩት አቶ አለምሰገድ ገብረአምላክ እንዲሁም አቶ ሰለሞን ተስፋዬ ፣ አቶ ቢተው በላይ ፣ አብርሀ ካህሳይ የፓርቲው አባላት አይደሉም። «ከአፈንጋጩቹ» ቡድን በፓርቲው ምስረታ ላይ የተሳተፉት አቶ ገብሩ አስራት ፣ ወ/ሮ አረጋሽ አዳነ እና አቶ አወአሎኦም ወልዱ ናቸው። አፈንጋጮች የተባሉት ሁሉ በክፍፍሉ ወቅት ይዘውት የነበረውን አቋም እንዳለወጡ አውቃለሁ ያሉት አቶ ገብሩ ፣ ነገር ግን አዲሱ ፓርቲ የመሰረትነው በቡድን በጋራ ወስነን አይደለም ፣ በእያንዳንዱ ሰው ውሳኔ ነው ፣ ብዙዎቹ በፓርቲ መስራችነት ባይፈርሙም በአላማው ዙሪያ ግና እንደሚያምኑበት እገምታለሁ ብለዋል። የፓርቲውን ስያሜ በተመለከተ ተጠይቀው ፣ ከ60 አመት በፊት በትግራይ ገበሬዎች ከየአካባቢያቸው ተወክለው ያካሄዱትን ጉባዔ አረና የሚል ስያሜ ነበረው ፣ ባንዲራችን የኢትዮጵያ ነው ፣ ንጉስ ግን የለንም የሚል አቋም ስለነበራቸው የገበሬዎቹ እንቅስቃሴ ፣ ዲሞክራሲያዊነት ሉአላዊነትን ይገልፃል ብለዋል - አንድ የፓርቲ መስራች።</p>

<p>የፖለቲካ እንቅስቃሴንና መተባበርን ያመለክታል ያሉት አቶ ገብሩ በበኩላቸው ፣ ከተለያዩ ድርጅቶች ጋር አገር አቀፍ ህብረብሔራዊ ፓርቲ መፍጠር ነው የወደፊት ጥረታችን ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 7 ቀን 2000</a></p>

</body>
</html>	
