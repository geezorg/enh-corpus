<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮንዶሊዛ ራይስ ረቡዕ ይመጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኮንዶሊዛ ራይስ ረቡዕ ይመጣሉ</h2>


<p>የአሜሪካ የውጭ ጉዳይ ሚኒስትር ኮንዶሊዛ ራይስ ፣ በአዲስ አበባ የሚቆዩት ለአንድ ቀን ብቻ ቢሆንም ፣ በአሜሪካና በኢትዮጵያ ግንኙነት ላይ ከባለስልጣናት ጋር እንዲሁም በሶማሊያ ፣ በሱዳንና በኮንጐ ጉዳይ ከበርካታ የአፍሪካ መሪዎች ጋር እንደሚወያዩ ቃል አቀባያቸው ትናንት ገለፁ።</p>

<p>ባለፈው ሳምንት የአሜሪካ አለም አቀፍ ተራድኦ ዋና ኃላፊ ኢትዮጵያን የጐበኙ ሲሆን ፣ ሰሞኑን የመጡ የሴኔትና የኮንግረስ አባላት ፣ ኢትዮጵያን በሚመለከት በአሜሪካ በተረቀቀው HR2003 የተሰኘ ሕግ ላይ ከባለስልጣናት ጋር ተነጋግረዋል።</p>

<p>በኢትዮጵያ ሰብአዊ መብትና ዲሞክራሲ እንዲስፋፋ ያግዛል በሚል በአሜሪካ ኮንግረስ የፀደቀው ሕግ ፣ የአገርን ሉአላዊነት ይጥሳል በማለት ኢህአዴግ ሲቃወመው ፣ በርካታ ተቃዋሚ ፓርቲዎች ደግፈውታል።</p>

<p>ሕጉ በአሜሪካ ሴኔት ከዚያም በፕሬዚዳንቱ ተቀባይነት ያገኛል የሚል እምነት እንደሌላቸው የጠቀሱት ጠ/ሚ መለስ ዜናዊ ፣ ተቀባይነት አግኝቶ ስራ ላይ ከዋለ ግን የኢትዮጵያና የአሜሪካ ግንኙነት በዚያው ልክ ይቋረጣል ብለዋል። የምርጫ ቦርድ ፣ የፕሬስ ነፃነትና የፍትህ አካላት ዝርዝር ጉዳዮች በረቂቅ ሕጉ ላይ መካተታቸውን አቶ መለስ ገልፀው ፣ በእነዚህ ጉዳዮች ዙሪያ ገዢው ፓርቲ ከተቃዋሚ ፓርቲዎች ጋር የሚደረገውን ድርድር ማቋረጥ አለበት ብለዋል።</p>

<p>ረቂቅ ሕጉን እንደሚደግፉት የገለፁት የቅንጅት ተወካይ አቶ ተመስገን ዘውዴ ፣ ለዲሞክራሲና ለሰብአዊ መብት የሚጠቅሙ ሃሳቦች ተግባራዊ እንዲሆኑ የሚጠይቅ ረቂቅ ሕግ ሊደገፍ ይገባል ብለው እንደሚያምኑ አመልክተዋል።</p>

<p>ሰብአዊ መብትና ዲሞክራሲ እንዲከበር ካልተደረገ እርዳታ እናቋርጣለን የሚል ሕግ ሉአላዊነትን ይጥሳል የሚል እምነት እንደሌላቸውም የኦፍዴንና የህብረት መሪዎች ተናግረዋል።</p>

<p>የኢትዮጵያ መንግሥት ረቂቅ ሕጉን ባይቃወም ለዲሞክራሲ ክብር እንዳለው ያሳይ እንደነበረ ጠቁመዋል - ዶ/ር መረራ ጉዲና። በረቂቅ ሕጉ ሰበብ በምርጫ ቦርድና በፕሬስ ነፃነት ጉዳዮች ዙሪያ ገዢው ፓርቲ ከተቃዋሚዎች ጋር ድርድር ላለማድረግ ማሰቡም ተገቢ እንዳልሆነ ተቃዋሚ ፓርቲ መሪዎች ገልፀዋል።</p>

<p>ከሁን በፊት ኦፌዴን ፣ ቅንጅትና ህብረት ድርድር ረግጠው ወጥተዋል በሚል ይቅርታ ካልጠየቁ በቀር ወደ ድርድር አይመለሱም ሲል ኢህአዴግ መግለፁ የሚታወስ ሲሆን ፣ አሁን ድርድር አይኖርም ማለቱ የሕግ የበላይነት የሚጥስና በሰበቡ ከውይይት የመራቅ ሙከራ ነው ብለዋል - አቶ ተመስገን።</p>

<p>በሌላ በኩል በኮንግረስ በመጽደቁ በሴኔት ውሳኔ ይሰጥበታል ተብሎ የሚጠበቀውን ረቂቅ ሕግ ከሚቃወሙ ሴናተሮች መካከል አንዱ ሰሞኑን ከስራ ባልደረቦቻቸው ጋር ወደ ኢትዮጵያ መጥተው ከባለስልጣናት ጋር ተወያይተዋል ፣ ረቂቅ ሕጉ የሁለቱን አገራት ጥቅም በሚገባ ግምት ውስጥ ያላስገባ ነው ሲሉም ተችተውታል።</p>

<p>በኢትዮጵያ በኢንቨስትመንት የተሰማሩ የአሜሪካ ነዋሪ ኢትዮጵያውያን አማካኝነት የተመሰረተ ነው የሚባልለት ማህበር በበኩሉ ፣ ረቂቅ ሕጉ ተግባራዊ ቢሆን በሚሊዮን የሚቆጠሩ ደሃ ኢትዮጵያውያን ይጐዳሉ ፣ በአሜሪካ እገዛ የተጀመሩ የልማት ስራዎችና ሌሎች ኢንቨስትመቶች ይሰተጓጐላሉ በመለት እንደሚቃወሙ ለሴናተሩ ገልፀዋል።</p>

<p>የአሜሪካ የውጭ ጉዳይ ሚኒስቴር ረቂቅ ሕጉ አላስፈላጊና ግንኙነትን የሚያሻክር ነው ብሎ እንደሚያስብ መግለፁ የሚታወስ ሲሆን ፣ ረቡዕ አዲስ አበባ የሚገቡት ሚኒስትር ኮንዶሊሳ ራይዝ ከኢትዮጵያ ባለስልጣናት ጋር ስለ ሁለቱ አገራት ግንኙነት እንደሚወያዩ በቃል አቀባያቸው በኩል ገልፀዋል።</p>

<p>በውይይቱ ላይ ስለሚነሱ ርዕሶች ቃል አቀባያቸው መረጃ ባይሰጡም ፣ በሮይተርስና በኤኤፒ ዘገባዎች ላይ የተጠቀሱት ዋነኛ ርዕሶች ፣ እየተባባሰ የሚገኘው የኢትዮ-ኤርትራ ውጥረት እንዲሁም የሶማሊያ ጉዳይ ናቸው።</p>

<p>ኮንዶሊሳ ራይዝ ፣ በአዲስ አበባ በኮንጐ ግጭት ዙሪያ ከቡሩንዲ ፣ ከኮንጐ ፣ ከሩዋንዳና ከኡጋንዳ መሪዎች ጋር ስብሰባ እንደሚቀመጡ ተገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 21 ቀን 2000</a></p>

</body>
</html>	
