<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ ገላጋይ የሌላቸው ሆነዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያና ኤርትራ ገላጋይ የሌላቸው ሆነዋል</h2>


<p>የኢትዮ - ኤርትራን ድንበር ለማካለል የተቋቋመው የድንበር ኮሚሽን የሥራ ጊዜ ትናንትና ዕኩለ ሌሊት ላይ የተጠናቀቀ ሲሆን የኢትዮጵያ መንግሥት በዚህ ምንም አይፈጠርም ሲል የኤርትራ መንግሥት በበኩሉ ፣ ኢትዮጵያና አሜሪካ እየዶለቱብኝ ነው የሚል ባለ ብዙ ገፅ ጽሑፍ አዘጋጅቶ በየቀበሌው ስብሰባ ጠርቷል።</p>

<p>ከቀነገደቡ ጋር በተያያዘ በሁለቱ አገራት ጦርነት ይቀሰቀሳል የሚል ከፍተኛ ስጋት የተፈጠረ ሲሆን ፣ ጠ/ሚኒስትር መለስ ዜናዊ ለቪኦኤ በሰጡት ቃለምልልስ ፣ ኤርትራ መጠነ ሰፊ ወታደራዊ ጥቃት ካልሰነዘረች በቀር ወደ ጦርነት አንገባም ብለዋል።</p>

<p>በተለመደው የኤርትራ ትንኮሳ ጦርነት አንጀምርም ያሉት አቶ መለስ ፣ መጠነ-ሰፊ ወረራ ከተደረገብን ብቻ ነው የምንዋጋው ብለዋል። የኤርትራ መንግሥት መጠነ-ሰፊ ወረራ የሚፈፅም አይመስለኝም ያሉት መልስ ፣ ምክንያቱም ጦርነቱ ራስን በራስ ማጥፋት እንደሚሆን ያውቁታል ብለዋል። «ስለዚህም የድንበር ኮሚሽኑ ለራሱ ያስቀመጠው ቀነገደብ በማብቃቱ ምንም አይፈጠርም ፣ ሚሌኒየሙ ከገባ ጀምሮ እንዳለፉት ቀናቶች ሁሉ እንዲሚያልፍ እርግጠኛ ነኝ» ብለዋል።</p>

<p>የኤርትራ መንግሥት በድንበር ውዝግቡ ዙሪያ ኢትዮጵያና አሜሪካ እየዶለቱብኝ ነው ፣ ድንበሩ እንዳይካለል አድርገዋል የሚል ጽሑፍ በማዘጋጀት በየቀበሌው ስብሰባ ማካሄድ መጀመሩ ተዘግቧል።</p>

<p>ከድንበር ኮሚሽኑ የሥራ ጊዜ ማብቃት ጋር በተገናኘ በሁለቱ አገራት መካከል ጦርነት ይነሳል የሚል ከፍተኛ ሥጋት በዓለማቀፉ ማህበረሰብ ዘንድ ያረበበ ሲሆን የተባበሩት መንግሥታትና አሜሪካ አገሪቱ ራሳቸውን ከጦርነቱ እንዲያግቱ እየጠየቁ ነው።</p>

<p>በያዝነው ወር መጀመሪያ ላይ የተባበሩት መንግሥታት ባወጣው ሪፖርት ሁለቱ አገራት ከ100ሺ በላይ ወታደሮች ወደ ድንበሩ ማስጠጋታቸውን አመልክቷል። በሁለቱ አገራት ድንበር የፀጥታ ቀጠናውን የሚቆጣጠር 1ሺ 700 ዓለም አቀፍ ጠንካራ የሰላም አስከባሪ ሃይል ቢመደብም ጦርነት ከተነሳ በቂ የመከላከል አቅም እንደማይኖረው የተመድ ባለስልጣናት አልሸሸጉም።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 21 ቀን 2000</a></p>

</body>
</html>	
