<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ ፓርቲዎች ኢህአዴግ ደጅ እንድንጠና ይፈልጋል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚ ፓርቲዎች ኢህአዴግ ደጅ እንድንጠና ይፈልጋል አሉ</h2>


<p>በፓሪዎች መካከል ከሚካሄደው ውይይት ያለህጋዊ መሰረት ተገልለናል የሚሉት ሦስቱ ተቃዋሚ ፓርቲዎች ፣ ኢህአዴግ ውይይቱን ለመቀጠል ይቅርታ ጠይቁ የሚለን ደጅ እንድንጠናና ታማኝነታችንን እንድናረጋግጥለት ነው ሲሉ ሐሙስ እለት በሰጡት መግለጫ ገለፁ። የመንግሥት ሚዲያዎች መንግሥትን ብቻ ነው የሚያገለግሉት በማለትም በድጋሚ በመተቸት መጪው ምርጫ እንዲሳካ የሚዲያ አሰራር እንዲስተካከል ጠይቀዋል - ህብረት ፣ ቅንጅት እና ኦፌዴን።</p>

<p>ሰሞኑን በፕሬስ አዋጅ ላይ በፓርቲዎች መካከል ውይይት መቀጠሉን የተናገሩት የኢህአዴግ ተወካይ ፣ ሦስቱ ፓርቲዎች አምና ውይይቱን ረግጠው ስለወጡ ይቅርታ በመጠየቅ መመለስ ይችላሉ ብለዋል።</p>

<p>በሀገሪቱ እኩልነት መታየት አለበት ያሉት ሦስቱ ፓርቲዎች ፣ አንዱ ሌላውን ይቅርታ የሚያስጠይቅበት ጉዳይ ሳይኖር ለሀገሪቱ ጠቃሚ የሆነ ውይይት በኢህአዴግ ግትር አቋም እየተደናቀፈ ነው ብለዋል።</p>

<p>በአቶ ተመስገን ዘውዴ የሚመራው ቅንጅት ፣ ህብረትና ኦፌዴን ለጋዜጠኞች በሰጡት በዚሁ መግለጫ ፣ የፓርቲዎች ውይይት የተደናቀፈው ኢህአዴግ ከስምምነት ውጭ በመስራቱ ነው ብለዋል። ኢህአዴግ ፣ የፓርላማ ቡድን በሚል የተሰባሰብሰቡ የተወሰኑ የቅንጅት ተመራጮችንና በአቶ አየለ ጫሚሶ የሚመራውን የቅንጅት ቡድን በውይይቱ እንዲካፈሉ ያደረገው በቅድሚያ ከተስማማበት ውል ውጩ ነው የሚሉት ሦስቱ ፓርቲዎች ፣ በተቃዋሚነት ስም የተደራጁ ደጋፊዎችንና ፓርቲ የሌላቸውን ግለሰቦች አስገብቷል ብሏል። ከገዢው ፓርቲ ጋር የሰፋ ልዩነት የለንም ፣ አብረትን መስራት እንችላለን ከሚሉ ቡድኖች ጋር ነው ኢህአዴግ እየተደራደረ የሚገኘው ያሉት ሦስቱ ተቃዋሚ ፓርቲዎች ፣ በኢህአዴግና በተቃዋሚዎች መካከል ይደረግ የነበረው እውነኛ ድረድር መቀጠል አለበት ፣ ጠቅላይ ሚኒስትር መለስ ዜናዊ በፓርላማ ሲናገሩ ይቅርታ ጠይቁ የሚል ቃል አልተናገሩም ፣ በሌሎች ባለስልጣኖች ነው ይህ ሃሳብ የመጣው ብለዋል።</p>

<p>በመጪዎቹ ምርጭዎች ለመሳተፍ ፍላጐት እንዳለቸው የገለፁት ሦስቱ ፓርቲዎች ፣ ነገር ግን በቅድሚያ የሚዲያና የምርጫ ቦርድ አሰራር መስተካከል አለበት ብለዋል። በምርጫ መወዳደር እንደሚፈልጉ የተናገሩት አቶ ተመስገን ፣ ቅንጅት ካለፈው ልምድ በመነሳት በወረዳ ፣ በቀበሌና በማሟያ ምርጫ እንዳለፈው ጊዜ ከፍተኛ ድምጽ አግኝቶ የማሸነፍ ጥንካሬ አለው - ብለዋል። የህብርትና የኦፌዴን መሪዎች በበኩላቸው ፣ ኢህአዴግ ሌሎች ፓርቲዎች የሕግ የበላይነትን እንዲያከብሩ እንጂ እራሱ ሕግን ለማክበት ፍላጐት የለውም ፣ በየአካባቢው እየታሰሩ ያሉ እጩዎቻችን ይፈቱልን ብለዋል።</p>

<p>ምርጫ እንዲሳካ የመንግሥት ሚዲያዎች በእኩልነት ሁሉንም ፓርቲዎች ማስተናገድ አለባቸው ያሉት ፓርቲዎቹ ፣ የምርጫ ቦርድም በየአካባቢው የምርጫ ኃላፊዎች መመደብ ፣ ውሳኔዎችን ከማስተላለፉ በፊት በሚዛናዊነት ሁሉንም ፓርቲዎች ማማከርና ፣ የተዘጉ የተቃዋሚ ፓርቲ ጽ/ቤቶችን ማስከፈት አለበት ብለዋል።</p>

<p>የመንግሥት ሚዲያዎች ከተቃዋሚ ፓርቲዎች በሚቀርብላቸው ተደጋጋሚ ወቀሳ ለማስተባበል መግለጫ ማውጣታቸው ይታወሳል።</p>

<p>በሌላ በኩል በመጪው ምርጫ ለመሳተፍ የጣትና የፈረስ የምርጫ ምልክቶቻቸውን ለምርጫ ቦርድ እንዳቀረቡ ህብረትና ቅንጅት ጠቅሰው ፣ የምርጫ ምልክቶቻችንን ለመጠቀም ሙከራ ይደረጋል ብለው እንደሚሰጉ ተናግረዋል።</p>

<p>አዲስ በወጣው የምርጫ ሕግ ፣ የምርጫ ምልክት በባለቤትነት አይያዝም የሚል አንቀጽ እንደታከለበት ይታወቃል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 14 ቀን 2000</a></p>

</body>
</html>	
