<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲሱ ፓርቲ ሊቀመንበር ወ/ሪት ብርቱካን ሚደቅሳ ይሆናሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአዲሱ ፓርቲ ሊቀመንበር ወ/ሪት ብርቱካን ሚደቅሳ ይሆናሉ</h2>


<p>በወ/ሪት ብርቱካን ሚደቅሳና በአቶ ተመስገን ዘውዴ የሚመራው ቡድን «አንድነት ለዲሞክራሲና ለፍትህ» በሚል አዲስ ስያሜ በምርጫ ቦርድ ለመመዝገብ ደብዳቤ ያስገቡ ሲሆን ፣ ከ20 በላይ የሚሆኑ የቅንጅት የፓርላማ ተመራጮች የቅንጅት ስም መቀየር ቅንጅትን የሚበትን ድርጊት ነው በማለት ተቃወሙ።</p>

<p>የፓርላማ ተመራጮች ለኢንጂነር ኃይሉ ሻውል ድጋፋቸውን ገልፀዋል።</p>

<p>በወ/ሪት ብርቱካንና በአቶ ተመስገን ዘውዴ የሚመሩት ቡድኖች ሲደራደሩ መቆየታቸው የሚታወስ ሲሆን ፣ የቅንጅት ስያሜ ለመቀየር መገደዳቸውን በመጥቀስ «አንድነት ለዲሞክራሲና ለፍትህ» በሚል ስያሜ በምርጫ ቦርድ ለመመዝገብ መወሰናቸውን ገልፀዋል። የአዲሱ ፓርቲ አመራርም በጊዜያዊነት ወ/ሪት ብርቱካን ሊቀመንበር አቶ ተመስገን ዘውዴ ምክትል ሊቀመንበር እንደሚሆኑ በፓርላማ አባላቱ መግለጫ ላይ ተጠቅሷል።</p>

<p>የወ/ሪት ብርቱካን ቡድን ለህዝብ በይፋ መሪያችን ኢንጂነር ኃይሉ ሻውል ናቸው ሲል መቆየቱን መግለጫው ጠቅሶ ፣ ቡድኑ አሁን ለምርጫ ቦርድ ባስገባው ደብዳቤ ግን በራሱ ውሳኔ ወ/ሪት ብርቱካንን መሪ አድርጎ መሾሙ የቅንጅትን ሊቀመንበርነት ያለ ሕጋዊ ጠቅላላ ጉባኤ ለመንጠቅ የተደረገ ሴራ ነው ሲል አውግዟል።</p>

<p>በወ/ሪት ብርቱካን ቡድን በኢንጂነር ኃይሉ ሻውል ስም በማደናገር የህዝብ ድጋፍ ለማግኘት የሚደረገውን ሙከራ እንቃወማለን የሚለው መግለጫ በቅንጅት አመራሮች መካከል የተፈጠረውን ልዩነት በውይይት ከመፍታት ይልቅ አንጃ በመፍጠር ቅንጅትን መከፋፈል የህዝብን ትግል ወደኋላ የሚመልስ ነው ብሏል። በወ/ሪት ብርቱካን ቡድን የተቋቋመው አዲስ ፓርቲ ፣ ከቅንጅት ጋር ግንኙነት ስለሌለው ቡድኑ ህዝብን ለማታለል የሚያደርገውን ሙከራ እንቃወማለን ይላል - የቅንጅት የፓርላማ ተመራጮች መግለጫ።</p>

<p>የቅንጅት ፓርቲ ስያሜና አመራር ሊለወጥ የሚችለው በጠቅላላው ጉባኤ ውሳኔ ብቻ እንደሆነ መግለጫው ጠቅሶ ፣ የወ/ሪት ብርቱካን ቡድን ኢንጂነር ኃይሉ ሻውል መሪያችን ናቸው በማለት አዲስ ፓርቲ በመመስረት የሚፈፅመው የማታለል ድርጊት ወንጀል ነው ብሏል። የቅንጅት ቤተሰቦች በኢንጂነር ኃይሉ ሻውል ለሚመራው ቅንጅት ድጋፍ እንዲሰጡ መግለጫው ጥሪ አቅርቦ። ቅንጅት ያጋጠሙት ችግሮች በቅርቡ በሚካሄድ ጠቅላላ ጉባኤ እልባት ያገኛሉ ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መጋቢት 13 ቀን 2000</a></p>

</body>
</html>	
