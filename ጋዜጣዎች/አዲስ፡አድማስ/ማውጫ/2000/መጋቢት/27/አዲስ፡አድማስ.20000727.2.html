<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርቲዎች የምርጫ ክርክር አካሄዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፓርቲዎች የምርጫ ክርክር አካሄዱ</h2>


<p>ከሳምንት በኋላ በሚጀመረው የማሟያና የአካባቢ ምርጫ ዙሪያ ሰባት የፖለቲካ ፓርቲዎች ረቡዕ እለት በኢትዮጵያ ቴሌቪዝን ስቱዲዮ ለሰዓታት በዘለቀ ክርክር ኢኮኖሚን ለማሳደግ ይጠቅማል ያሉትን አማራጭ አቀረቡ።</p>

<p>የኦፌዴን ሊቀመንበር አቶ ቡልቻ ደመቅሳ ፣ ውይይቱን ማን እንዳዘጋጀውና ሰብሳቢው ማን እንደሆነ አናውቅም ፣ መድረኩን ለመጠቀም ነው የመጣነው ብለዋል።</p>

<p>መሬት የመንግሥት መሆኑን እንደማይቀበሉትና የግል ይዞታ ቢሆን ባለቤቲቹን ስጋት እንዳይደርስባቸው እንደሚያደርግ አቶ ቡልቻ ጠቅሰው ፣ «በሞፈር እርሻ ሀገራችን ትበለፅጋለች ብለን አናምንም» ብለዋል።</p>

<p>እርሻችን ሜካናይዝድ ይሁን ጉቦ የሌለበት ንፁህ አስተዳደር ፈጠረን ሀገራችንን ከተለያዩ ፓርቲዎች ጋር በመተባበር በጋራ እናስተዳድር እንጂ ለብቻችን እንምራት አልንልም ብለዋል - አቶ ቡልቻ።</p>

<p>ኢዴሃህ በበኩሉ ፣ አገራችን ለ150 ሚሊዮን ሕዝብ የሚበቃ ውሃ እያላት ፣ የረሃብ ተምሳሌት የሆንነው በመልካም አስተዳደር እጦትና የተረጋጋ ሕብረተሰብ ለመፍጠር ስላተቻለ ነው ፣ በማለት አቋሙን ገልጿል።</p>

<p>«በዝናብ መተማመንን እናቁም ፣ ግብርናና ኢንዱስትሪ አብሮ እንዲያድግ ማድረግ ይኖርብናል በእርሻ ሳይሆን በብዙ ዘርፎች ምርታማነት እንዲያድግ የመንግሥትና የገዢው ፓርቲ ሞኖፖል መስተካከል አለበት» በማለት የተናገሩት የሕብረት ተወካይ ፣ የግብርና ባለሞያዎችን ከመንግሥት ካድሬነት ማላቀቅ አለብን ፣ ገዢው ፓርቲ ቁጥር ቆልሎ አድገናል ማለቱ አይገባንም ፣ ብለዋል።</p>

<p>የኢዴፓ - መድህን ሊቀመንበር አቶ ልደቱ አያሌው ፣ መልካም አስተዳደር ለልማት ወሳኝ ነው ፣ ድጋፋችንም ተቃውሞአችንም በምክንያት ይሁን ፣ ለፓቲዎች እውቅና እንስጥ ሁላችንም የችግሩም ሆነ የመፍትሔው አካል ነን ብለዋል። የገበያ ኢኮኖሚን እንደግፋለን ያሉት አቶ ልደቱ ፣ ከሌሎቹ ፓርቲዎች በተለየ ሦስት አይነት የመሬት ስሪት እንዲኖር አማራጭ እንደሚያቀርቡ ገልፀዋል - የግል ይዞታ ፣ የጋራ ይዞታና የመንግሥት በማለት። እንኳን ተነጣጥለን አንድ ሆነንም የአገራችን ችግሮች ከባድ ናቸው ያሉት የመኢብን ሊቀመንበር አቶ መስፍን ፣ ብሔራዊ የእርቅ ኮንፈረንስ ተዘጋጅቶ በየዘመኑ የተቃቃሩ ድርጅቶችና ሰዎች ይታረቁ ብለዋል። አብዛኛው የአገራችን ለም መሬት ሰው አልሰፈረበትም ያሉት አቶ መስፍን ፣ የእርሻ ፣ የኢንዱስትሪና የመረጃ አብዮት መካሄድ አለበት ብለዋል።</p>

<p>አርሶ አደሩ ከመቼውም ጊዜ በበለጠ ባማረተው እየተጠቀመና ከተሞች በኢንቨስትመንት እየተቀየሩ ይገኛሉ ያሉት የኢህአዴግ ተወካይ ፣ የከትማ ወጣቶችና ሴቶች ተጠቃሚ አልነበሩም። 1.4 ቢሊዮን ብር ድጎማ በመድረግ ተጠቃሚ እንዲሆኑ እየተደረገ ነው ብለዋል። ጉልበትና መሬት ዋነኛ ሀብታችን ናቸው ያሉት የኢህአዴግ ተዋካይ ፣ ከዚህም በተጨማሪ የቴሌኮሙኒኬሽንና የኤሌክትሪክና ሌሎች መሰረተ ልማቶች እየተስፋፉ ነው ብለዋል።</p>

<p>በአቶ አየለ ጫሚሶ የሚመራው ቅንጅት ፣ በገጠር የገበሬ መሬት ሕጋዊ ባለቤትነት ይረጋገጥ ፣ መሬት በግልና በጋራ ይያዝ ብሏል። የዘመናዊ እርሻ ግብ አት ከሞኖፖል ከወጣ የምርት ችግሮችን ያስወግዳል ያሉት የድርጅቱ ተዋካይ ፣ ችግራችንን በእርዳታ ስንዴ አንፈታውም ብለዋል። ከዝቅተኛው የሕብረተሰብ ክፍል ስለወጣን የአገራችንን ችግር እናውቃለን ፣ የ6 በመቶ ስነ-ተዋልዶ ወደ 4 በመቶ ዝቅ እናደርጋለን ያሉት ተወካዩ ፣ አርባቶ አደሩ ለውሃ ፣ ለጤናና ትምህርት ቅርብ በሆነ ቦታ ሰፍሮ የልማት ተጠቃሚ ይሁን ብለዋል። የማዳበሪያ እዳ ሕዝባችንን እየተፈታተነ ነው ያለው ኦብኮ ፣ ሕዝቡ በምግብ ራሱን እንዲችል ድጋፍ እናደርጋለን ብሏል። ገበሬው በእዳ እስከነበሬው መታሰሩን እንታደጋለን ያለው ኦብኮ ፣ ገጠርና ከተሞች እየተሻሻሉ ቢሆንም ኢህአዴግ ለሁሉም አላደረሰም ብሏል።</p>

<p>ሁለት ሁለት አማራር አባላት ፓርቲአቸውን ወክለው በተከራከሩበት መድረክ ፣ ከሲቪል ማህበራትና ከጋዜጠኞች በርካታ ጥያቄዎች ተነስተው ምላሽ ተሰጥቶባቸዋል።</p>

<p>መድረኩ የተዘጋጀው በኢትዮጵያ ሬዲዮና ቴሌቪዥን እንዲሁም በኢትዮጵያ ፕሬስ ድርጅት ሲሆን ክርክሩን የመሩት ረዳት ፕሮፌሰር ሽመልስ በጅጋ ናቸው።</p>

<p>ምጣኔ ሀባታዊ እድገትን ለማረጋገጥና ድህነትን ለማስወገድ ፓርቲዎቹ ያላቸውን አማራጭ ፖሊሲ በተጠየቁበት የመጀመሪያ አጀንዳ እንዲያብራሩ ለተፎካካሪ ፓርቲዎች ከ5 እስከ 8 ደቂቃ ፣ ለጊዢው ፓርቲ ከ10-13 ደቂቃ ተሰጥቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መጋቢት 27 ቀን 2000</a></p>

</body>
</html>	
