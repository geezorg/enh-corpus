<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«የቅንጅትን መሪነት ለመንጠቅ ያሴሩ ግለሰቦች ታግደዋል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የቅንጅትን መሪነት ለመንጠቅ ያሴሩ ግለሰቦች ታግደዋል»</h2>


<p>ኢንጂነር ኃይሉ ሻውል ማክሰኞ እለት የቅንጅትን ህልውና አደጋ ላይ ጥለዋል በሚል በፃፊት ደብዳቤ ፣ ከቅንጅት ታግደዋል የተባሉት አመራር አባላት ፣ እገዳው ከአምባገነንነት አስተሳሰብ የመነጨ የፓርቲውን ችግር የሚያባብስ ድርጊት ነው አሉ።</p>

<p>ታግደዋል የተባሉት ሌሎች አመራሮች የቅንጅት ስራ አስፈፃሚ መግለጫ ይሰጣል ብለው ትናንት ባዘጋጁት ፕሮግራም ሆቴሎችን ጠይቀው እንደተከለከሉ ተናግረዋል።</p>

<p>ከቅንጅት ደንብ ውጭ አመራሩን በመንጠቅ እነ ዶ/ር ብርሃኑ ነጋን መሪ ለማድረግ ያሴሩ ግለሰቦች እንደታገዱ የሚገልፀው የኢንጂነር ኃይሉ ደብዳቤ ፣ ቅንጅት ለምርጫ ሰሞን የበቀለ ሳይሆን ለ16 አመታት በታገሉ ድርጅቶችና አባላት የተቋቋመ እንደሆነ ጠቁሟል።</p>

<p>ቅንጅትን የመሰረቱ ድርጅቶች በፅ/ቤቶችና በአባላት ብዛት ፣ በአደረጃጀት ከአባሎቻችንና ከደጋፊዎቻችን በኩል የነበሩ ተቃዋሚዎቻችን በመጋፈጥ ፣ ሁሉም ድርጅቶች በቅንጅት ውስጥ እኩል ቦታ እንዲኖራቸው ከነባር ድርጅቶችና አመራሮች በተሻለ ሁኔታ መድረክ አግኝተው እንዲተዋወቁም አድረገናል ያላል።</p>

<p>ቅንጅትን ከመሰረቱት አራት ድርጅቶች መካከል በኢንጂነር ኃይሉ የሚመራው መኢአድና በአቶ ልደቱ የሚመራው ኢዴአፓ በአደረጃጀት ጠንከር ያለ ነባር ድርጅቶች እንደነበሩ የሚታወስ ዲሆን ፣ ኢዲሊና በዶ/ር ብርሃኑ ነጋ የሚመራው ቀስተደመና አዲስ ፓርቲ ነበሩ።</p>

<p>ከድርጅት ጥቅም አንፃር ሳይሆን ከኢትዮጵያ የወደፊት ጥቅም ጋር በማገናዘብ ቅንጅት እንዲፈጠር በቅን ልቡና ባደረግነው ጥረት ፣ እንደአላዋቂ ተቆጠርን ለስድብና ለዘለፋ ተዳርገናል ፣ የድብቅ አላማ ማስፈፀሚያ ሆነናል ይላል - የኢንጂነር ኃይሉ ደብዳቤ።</p>

<p>የወ/ት ብርቱካን ሚደቅሳ ፣ ዶ/ር ብርሃኑ ነጋ ፣ ኢ/ር ግዛቸው ሽፈራው ፣ ዶ/ር ሃይሉ አርአያና አቶ ብሩክ ደበበን በስም በመጥቀስ እንደታገዱ ደብዳቤው ጠቅሶ ፣ የቅጅትን ህልውና አደጋ ላይ ጥለዋል ፣ ከደንብ ውጭ የቅንጅትን አመራር በመንጠቅ እስር ቤት ከነበርንበት ወቅት ጀምረው አሲረዋል ይላሉ። የታገዱት አመራሮች የፈፀሟቸው ጥፋቶች በማለት 20 ነጥቦች በደብዳቤው የተዘረዘሩ ሲሆን ፣ በእስር ቤት የቅንጅት ፕሬዚዳንት ስም በማጥፋት ፣ በህገወጥ መንገድ ዶ/ር ብርሃኑን ሊቀመንበር ለማድረግ ቀስቅሰዋል ፣ ከእስር ከተፈቱ በኋላ ሁሉንም አመራር ሰብስቦ እንደማደራጀት የታሰረና ያልታሰረ ፣ ፓርላማ የገባና ያልገባ በሚል ልዩነት የላዕላይ ም/ቤት አባላት ስብሰባ እንዳይገቡ በማባረር ፣ ከህግ ውጭ ውሳኔ አስተላልፈዋል ፣ ክፍፍል ፈጥረዋል ፣ የአሜሪካን የቅንጅት ደጋፊዎች ውስጥም ክፍፍል ፈጥረዋል ፣ የድርጅቱን ገንዘብ በግለሰብ ስም እንዲቀመጥ አድርገዋል ፣ የአሜሪካ የቅንጅት ደጋፊዎች ውስጥም ክፍፍል አባብሰዋል ፣ የቅጅትን ፕሬዚዳንት አሜሪካ ሲገቡ በድምፅ ብልጫ አቀባበል ማድረግ ከመወሰኑም በተጨማሪ በዋሽንግተን በተደረገ ስብሰባ ፕሬዚዳንቱ እንዳይገኙ አድርገዋል ፣ ቅንጅት የመሪ ለውጥ እንደሚያስፈልገው በመግለፅ ፣ ዶ/ር ብርሃኑና ወ/ሪት ብርቱካን ወጣት መሪዎች ይሆናሉ በሚል ቀስቅሰዋል ፣ ዶ/ር ብርሃኑ ቅንጅት ለሁለት መሰንጠቅ እንዳለበት ተናገረዋል ፣ በቡድን ደንቆሮዎች በማለት የቅንጅት አመራርንና አባላትን ተሳድበዋል ፣ መኢአድ ከቅንጅት ሊገነጠል ነው በማለት ቀስቅሰዋል ፣ ችግሮችን በውይይት ከመፍታት ይልቅ የመኢአድ የቀድሞ አመራሮችንና አባላትን በማደናገር ቅንጅትን ለመከፋፈል ጥረዋል ፣ ይላል ደብዳቤው።</p>

<p>አምስቱ አመራሮች ላይ ገለልተኛ የበላይ ኮሚቴ አባላት አጣሪ ኮሚቴ ተቋቁሞ ውሳኔ እስኪሰጥ ድረስ ታግደው እንዲቆዩ ደብዳቤው ይገልፃል።</p>

<p>ትናትና 15 አባላት ካሉት የስራ አስፈፃሚ ኮሚቴ ውስጥ 8ቱ የተገኙበት ስብሰባ ሃሙስ ዕለት እንደተካሄደ የገለፁት አቶ ሙሉነህ ኢዮኤል ፣ የኢንጅነር ኃይሉ ሻውልን ደብዳቤ በመመርመር ውሳኔዎችን አስተላልፈዋል ብለዋል።</p>

<p>ኢንጂነር ኃይሉ ደብዳቤውን የፃፉት ለላዕላይ ምክር ቤት ቢሆንም ፣ የም/ቤቱ አባላት እንዲያውቁት የተደረገው ለሚዲያዎች ከተሰራጨ በኋላ በመሆኑ ስነስርዓትን የተከተለ አይደለም ይላሉ - ከስራ አስፈፃሚ ኮሚቴ በሚል የወጣው መግለጫ።</p>

<p>ኢንጂነር ኃይሉ የቅንጅት ሊቀመንበር ሆነው ሳለ ፣ በደብዳቤያቸው ግን መኢአድ ዛሬም እንዳለና እሳቸውም የቅንጅት ሳይሆን የመኢአድ መሪ እንደሆኑ ማስመሰላቸው ስህተት ነው ሲል መግለጫው አስፍሯል።</p>

<p>አምስት የቅንጅት አመራሮች እንዲታገዱ በኢንጂነር ኃይሉ የተላለፈው ትዕዛዝ ፣ የድርጅቱን ሕገ - ደንብ የጣሰ ነው የሚለው መግለጫው ፣ ይህንን ትዕዛዝ የተቀበሉት ቀድሞ መኢአድ የነበሩ የላዕላይ ም/ቤት አባላት በቅንጅት ፅ/ቤት የስራ አስፈፃሚ ኮሚቴ ስብሰባ እንዳይካሄድ አደናቅፈዋል ፣ በጥበቃ ሰራተኞች አማካኝነት በመከልከልም ጥፋት ፈፅመዋል ብሏል። በአቶ ኃይሉ ሻውል ደብዳቤ ላይ የተዘረዘሩት ባለ 20 ነጥብ ውንጀላዎች ፣ አንዳንዶቹ ሃሰተኛ በተራ አሉባልታ ላይ የተመሰረቱ ክሶች እንደሆኑ ፣ ከፊሎቹ ራሳቸው ኢንጂነር ኃይሉ በፊርማ ያፀደቋቸው ውሳኔዎች ፣ ቀሪዎቹ ደግሞ በዲሞክራሲያዊ መርህ ለመመራት ካለመፈለግና ከአምባገነናዊ አስተሳሰብ የሚመነጩ ሆነው ተገኝተዋል ይላል - መግለጫው።</p>

<p>ከትላንት በስቲያ ወድ ቅንጅት ቢሮ ሄጄ ስብሰባ ለመጥራት ስልክ ስንደውል ስብሰባውን ማነው የሚጠራው የሚል ጥያቄ ቀርቦልኛል ያሉት አቶ ሙሉነህ ፣ ተቀዳሚ ም/ሊቀመንበር ወ/ሪት ብርትካን የሚል መልስ ሰጠሁኝ ፣ እሷ ስብሰባውን መጥራት አትችልም ፣ አንተም አትችልም ተባልኩ ፣ ወድ ስብሰባው ስናመራም በር ላይ በዘበኛ ነው የተባረርነው ብለዋል።</p>

<p>ወደፊት ምን እንደታሰበ ሲናገሩም 60 አባላት ያሉት ላዕላይ ም/ቤት በአስቸኳይ ስብሰባ ተጠርቶ ስለቅንጅት የወደፊት እጣ ፈንታና ስለተፈጠሩ ችግሮች ይነጋገራል ብለዋል - አቶ ሙሉነህ።</p>

<p>ከቅንጅት ጽ/ቤት በሚል ትናንት የወጣ ሌላ መግለጫ ፣ የቅንጅት ሊቀመንበር ኢንጂነር ኃይሉ ሻውል ፣ ለላዕላይ ምክር ቤት ያስተላለፉት መልዕክት ተግባራዊ ይሆናል ብሏል። ቅንጅት በህዝብ ልብ ውስጥ የሚገኝ ፓርቲ እንደሆነ ይሄው መግለጫ ጠቅሶ ፣ የስልጣን ጥመኞች አፍራሽ እንቅስቃሴ ሊከፋፍለውና ሊያዳክመው አይችልም ይላል። ወደ አሜሪካ ሄዶ የነበረው አምስት አባላት ያሉት ቡድን ተልዕኮውን በአግባቡ ከመወጣት ይልቅ ከህግና ከስነ ስርአት ውጪ በመንቀሳቀሱ ፣ የድርጅቱ ፕሬዚዳንት ያስተላለፉትን ውሳኔ የላዕላይ ምክር ቤት አባላት ተቀብለው ተግባራዊ ለማድረግ ይንቀሳቀሳሉ ብሏል ከጽ/ቤቱ የወጣው መግለጫ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 5 ቀን 2000</a></p>

</body>
</html>	
