<?xml version="1.0" encoding="UTF-8"?>
 <!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አዲስ አመራር ይመረጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አዲስ አመራር ይመረጣል</h2>


<p>ኢንጂነር ኃይሉ ሻውል ሰሞኑን የቅንጅት ፕሬዚዳንትነትን በተመለከተ ለአቶ አባይነህ ብርሃኑ ውክልና የሰጡ ሲሆን ፣ በቅርቡ ጠቅላላ ጉባዔ ለማካሄድ ዝግጅት እየተደረገ መሆኑንና አዲስ አመራር እንደሚመረጥ አቶ ባየነህ ገለፁ።</p>

<p>ኢንጂነር ኃይሉ በቅርበት በማይገኙበት ወቅት ከስራ አስፈፃሚ አባላት መካከል ለአንዱ ውክልና መስጠት እንደሚችሉ የድርጅቱ መተዳደሪያ ደንብ ይፈቅዳል ያሉት አቶ አባይነህ ፣ ፕሬዚዳንቱ እስከሚመጡ ድረስ ለፓርቲው ህጋዊ ህልውናና ጥንካሬ የሚያስፈልጉ አስቸኳይ ስራዎችን አከናውነን እንድንቆይ ውክልናው ይረዳናል ብለዋል።</p>

<p>ኢንጂነር ሃይሉ አምስት የቅንጅት አመራር አባላትን ለማገድና ገለልተኛ አጣሪ ኮሚቴ እንዲቋቋም በደብዳቤ መልእክት በማስተላለፋቸው አጣሪ ኮሚቴው እንዲቋቋምና እንዲሰራ ውክልናው ያግዛል ብለዋል - አቶ አባይነህ።</p>

<p>ከአዲስ አበባ ውጭም የፓርቲው ቢሮዎች ተከፍተው እንዲሰሩና አባላት እንዲሰባሰቡ ለማድረግ በየክፍለሃገሩ እየተንቀሳቀስን ነው የሚሉት አቶ አባይነህ ፣ ይህንን እንቅስቃሴ በማቀላጠፍ ጠቅላላ ጉባዔ ለማካሄድም ሁኔታዎችን ስለሚያመቻች የኢንጂነር ኃይሉ ውሳኔ ተገቢና ጠቃሚ ነው ብለዋል። በተለያዩ ከተማዎችና የገጠር ወረዳዎች የፓርቲው ቢሮዎች ተከፍተው አባላት በጠንካራ ስሜት እየተሰባሰቡ በማየቴ ደስ ብሎኛል ያሉት አቶ አባይነህ ፣ በየአካባቢው የገጠሙ ችግሮች እንዳሉ ተጠይቀው በአንዳንድ ቦታዎች አባሎቻችን ሲንቀሳቀሱ የታሰሩበት አጋጣሚ ቢኖርም አሁን ስለተፈቱ ብዙ የጐላ ችግር አልተፈጠረም ብለዋል።</p>

<p>በቅርቡ ለሚካሄደው ጉባዔ ፣ የፓርቲያችን አባላት ተወካዮቻቸውን በመላክ ይሳተፋሉ ሲሉ ገልፀው ፣ የቁጥጥር ኮሚቴና የፕሬዚዳንቱ ሪፖርት ከተደመጠ በኋላ ጉባዔተኞች ለፓርቲው አዲስ አመራር በመምረጥ የቀድሞውን አመራር በክብር ያሰናብታል። ችግር ውስጥ የገባው የፓርትዊው ስያሜ ላይም ጉባኤው ውሳኔ ያሳልፋል ብለዋል - አቶ አባይነህ። ፓርቲው የኔ ነው ፣ የኔ ነው ማለት አይገባም ያሉት አቶ አባይነህ የፓርቲው ፕሬዚዳንት ውክልናን ሰጥተዋል ፣ ሁሉም ወገኖች አብረውን እንዲሰሩ ጠይቀናቸው ብዙዎቹ ወደኛ መጥተዋል ፣ ነገር ግነ አንዳንድ ግለሰቦች ቢፈቅዱም ባይፈቅዱም ፓርቲው በአባላቱ እንቅስቃሴና በጠቅላላ ጉባዔ ይጠራል ፣ የፓርቲው ደንብ በየሁለት ዓመቱ አመራር እንዲመረጥ በሚያዘው መሠረት ፣ አዲስ አመራር ተመርጦ የቀድሞውን አመራር በክብር ለመሸኘት ጠቅላላ ጉባዔ አስፈላጊ ነው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 19 ቀን 2000</a></p>

</body>
</html>	
