<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት ውዝግብ አነሳስ እስከ አሁን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት ውዝግብ አነሳስ እስከ አሁን</h2>


<p>የቅንጅት መሪዎች ውዝግብ አጀማመሩና እድገቱ ምን ይመስላል?</p>

<p>በቅንጅት አመራር አባላት መካከል የተፈጠረውን ቅራኔ ለማስረዳት ሰፊ ጊዜ የሚወስድ ቢሆንም በተቻለኝ መጠን አሳጥሬ ለመግለጽ ልሞክር። ውዝግቡን ከጊዜና ከቦታ አኳያ በአራት ክፍሎ መመልከት ይቻላል ብዪ አስባለሁ ፣ ይኸውም በእስር ቤት በነበርንበት ጊዜ ፣ ተፍትተን የውጭ አገር ጉዞ እስከሚደረግ ድረስ ፣ የልዑካን አባላት ውጭ አገር በነበሩበት ጊዜ እንዲሁም የልዑክን አባላት ኢትዮጵያ ከተመለሱ በኋላ በሚል የተፈጠሩትን ልዩነቶች መመልከት ይቻላል።</p>

<p>የአመራ አባላቱ በእስር ቤት ቆይታችን ወቅት፦ ከምርጫ 97 ጋር በተያያዘ በተፈጠረው ችግር ደጋፊዎቻችን በእስር እንድንቆይ በተድረገበት ጊዜ ቢሮዎቻችን ተዘግተው የፓርቲው እንቅስቃሴ መገታቱ ይታወሳል። ወቅቱ የጀመርነውን ትግል ለመቀጠል የማያመች ስለነበረ ፣ በውጭ ሀገር ያለው ኢትዮጵያዊ (ዳያስፖራው) የፖለቲካ አመራሩን ተረክቦ ትግሉን እንዲያካሂድ ተደረገ። በዚህም ቅንጅት ዓለም አቀፍ አመራር (kinijit International Leadership - KIL.) ተመሠረተ። ይህ አካል በውጭ አገር የሚገኘውን ኢይትዮጵያዊ በማስተባበር የተወሰኑ እንቅስቃሴዎች ካካሄደ በኋላ በውስጡ የሚገኙ የቀስተደመና አባላት ልዩነነት መፍጠር ጀመሩ። ለተፈጠረው ልዩነት አቶ አንዳርጋቸው ጽጌና አቶ ብርሃኑ መዋ በዋነኛነት ይጠቀሳሉ።</p>

<p>እነ አቶ አንዳርጋቸው ጽጌ ለመከፋፈያ ስልታቸው የተለያዩ የመገናኛ ብዙኃንን ይጠቀሙ ጀመር።</p>

<p>ለምሳሌም ያህል እንደ ኢትዮጵያ ሪቪው ፣ ኢትዮ ሚዲያ ፎረም ፣ ኢትዮ ሚዲያ ዶት ኮም ፣ ቅንጅት ኦፊሺያል ዌብ ሳይት ፣ ኢትዮ ዛጐልና የመሳሰሉት ድረ ገጾች ፣ የአሜሪካ ድምፅ ሬዲዮ ጣቢያና በዚያ አካባቢ የሚገኙ ሬዲዮ ጣቢያዎችን ፣ ሌሎችንም መገናኛ ብዙሃን ዋነኛ መገልገያ አደረጓቸው። በዓለም አቀፍ አመራር ውስጥ በተከሰተው ልዩነት ቅንጅትን ለመከፋፈል የተነሱት ሰዎአ ከእንሱ በተቃራኒ የቆሙትን በአደባባይ ያወግዙ ጀመር።</p>

<p>ቀደም ሲል የነበሩ ከመዐሕድ ወደ መኢአድ ፣ ከመኢአድ ወደ ቅንጅት እየተሸጋገሩ የሄዱ ፣ ለረጅም ጊዜ የድጋፍ ሰጭ ኃይሎች የነበሩትን ድርጅቶች (Chapters) እያዳከሙ ፣ በራሳቸው አምሳል ተለጣፊ ድጋፍ ሰጭ ድረጅቶችን አቋቋቁሙ። ለኢትዮጵያ ትንሳኤ አንድ ሆኖ ሲታገል የነበረውን ሕዝብ ከፋፈሉት። በዚህ እንቅስቃሴያቸውም ውዝግብ በአመራር አባላቱ ላይ አመኔታ እንዲያጣ በማድረግ ለጥቂት ጊዜም ቢሆን ተስፋ ቆርጦ ከትግሉ ገለል አለ። ለዚህ የመከፋፈል ስልታቸው ደግሞ አሁን ስማቸውን መጥቀስ የማልፈልገው የተወሰኑ የቅንጅት አመራር አባላት ቤተሰቦችንና አርቲስቶችን ከጐናቸው አሰልፈው ነበር።</p>

<p>ከእስር መለቀቅ በኋላ፦ ከእስር ከተለቀቅን በኋላ ጐራ የመለየቱ ነገር በይፋ መታየት ጀመረ። ሊቀመንበሩ በእስር ቤት በነበሩ ጊዜ ለተወሰኑ ቀናት እጅግ ጠባብና ቀዝቃዛ ክፍል ውስጥ በመቆየታቸው የጤና ችግር አጋጠሟቸው ፣ የላዕላይ ምክር ቤቱን ስብሰባ መምራት አላቻሉም ነበር። ይህ ሁኔታ ደግሞ ተቀዳሚ ምክትል ሊቀመንበሯን ስብሰባዎችን እንዲመሩ እድል ፈጠረላቸው። አጋጣሚው እነ ወ/ሪት ብርቱካን ሚደቅሳና እነ ዶ/ር ብርሃኑ ነጋ የመፈልጉትን እንዲያከናውኑ ምቹ ሁኔታን ሰጣቸው።</p>

<p>ለምሳሌ ያህል፦ ያልታሠሩ የላዕላይ ምክር ቤት አባላትን ከስብሰባ ማስወጣታቸው ፣ ፕሬዚዳንቱ ቅድሚያ ተሰጥቶት እንዲሠራ የሰጡትን መመሪያ በተግባር አለመተርጐማቸው ፣ ከአሜሪካና ከካናዳ ድጋፍ ሰጪ ድርጅቶች ለሚመጡ ደብዳበዎች ግንዛቤና ምላሽ አለመስጠታቸው ፣ በአሜሪካ የልዑካን አባላትን የሚቀበል ገለልተኛ ኮሜቴ ሳይሆን የራሳቸውን ደጋፊዎች ማስመደባቸው ፣ የእነሱ ቪዛ ቀድሞ ተመትቶ የፓርቲው ሊቀመንበር ቪዛ ዘግይቶ ሲፈቀድ እሳቸውን ጠብቆ ወደ አሜሪካ ለመሄድ አለመፈለጋቸው ፣ የላዕላይ ምክር ቤት ስበሰባ ኮረም አልሞላም እየተባሉ በጐደለ ምልአተጉባኤ አስወስነናል ማለታቸውና ሌሎችም ቅራኔዎችን የሚያስፉ ድርጊቶችን ማከናወናቸው የሚጠቀሱ ናቸው።</p>

<p>የልዑካን ቡድኑ አባላት ውጭ አገር ከሄዱ በኋላ፦ የቅንጅት ሊቀመንበርና የልዑካን ቡድን መሪ ኢንጂነር ኃይሉ ሻውል ዋሽንግተን እንደደረሱ በአሜሪካ የሚኖረው ኢይትዮጵያዊ አውሮፓላን ማረፊያ ተገኝቶ ታላቅ አቀባበል ሲያደግላቸው ፣ ከሊቀመንበሩ ጥቂት ቀናት ቀድመው ዋሽንግተን የገቡት እነ ወዘሪት ብርቱካን መሪያቸውን አለመቀበላቸው ከኢትዮጵያዊ መከባበራችን አነፃርም ሆነ ከፓርቲ ፕሮቶኮል አሠራር አንፃር ስህተት ነው። ከእነሱም በተጨማሪ ገለልተኛ ናቸው ብለው እነ ወ/ሪት ብርቱካን ያስመደቧቸው የእንግዳ ተቀባይ ኮሚቴ አባላት እነታማኝ በየነ የፓርቲውን መሪ አለመቀበላቸው ሌላው ስህተት ነው።</p>

<p>በቀጣዩ ቀንም በተደረገው ሕዝባዊ ስብሰባ ላይ ኢንጂነር ኃይሉ እንዲገኙ አለመጋበዛቸው ሌላው ልዩነትን ያባባሰ ተግባር ነው። በዚህ ስብሰባ ላይ አቶ ግዛቸው ሽፈራው ለደጋፊዎቻቸው ባደረጉት ንግግር ፣ ወደ እነ ዶ/ር ብርሃኑ ነጋ እያመለከቱ በአሁኑ ሰዓት መሪዎቻችን እናንተ ናችሁ ፣ አመራሩን ለወጣቶች እናስተላልፋለን ፣ ... ማለታቸው ከሥርዓት የወጣ አካሄዳቸውን ያሳያል።</p>

<p>ይኸው አፈንጋጭ ቡድን የልዑካን መሪ የሆኑትን ሊቀመንበሩን በመተው ቀደም ሲል እነ አቶ አንዳርጋቸው ጽጌ ያቋቋሟቸው የአሜሪካ ተለጣፊ የድጋፍ ሰጭ ድርጅቶች በሚገኙበት የአሜሪካ ከተሞች ተዘዋውረዋል። ይህ ድርጊታቸው ደግሞ ቀድሞ በውጭ ባሉት ወገኖቻችን መካከል ተፈጥሮ የነበረውን ልዩነት የበለጠ እንዲጐላ አድርጐታል። እነሱ ከዚህ ሲሄዱ ከሄዱበት ምክንያት አንዱ እኮ የተጣሉትን ወገኖች ሸምግለው መፍትሔ ሰጥተው እንዲመጡ ነበር። ነገር ግና እንኳን ሊሸመግሉ ይቅርና ፣ እራሳቸውም ሸምጋይ ፈላጊ ሆኑ። ያባስ ብለው በአንዳንድ ስብሰባዎች ላይ የፓርቲያችንን ክብር በሚያጐድፍ መልክ ከእነርሱ በተለይ የቆሙ የቅንጅት አባላትና ደጋፊዎች ላይ ስድብና ዘለፋዎችን ሲያውርዱ ቆዩ።</p>

<p>የልዑካን ቡድኑ አባላት ወደሃገር ከተመለሱ በኋላ፦ እነ ወ/ሪት ብርቱካን ከውጭ ሀገር ከተመለሱ በኋላ እሳቸውም ሆኑ ጸሐፊው አቶ ሙሉነህ ኢዮኤል ወደ ቅንጅት ጽ/ቤት መጥተው የጽሕፈት ቤቱ ሥራ በምን ላይ እንዳለ ተረድተው ወደመደበኛ የፓርቲ ሥራ አልገቡም። ሰለውጭ ቆይታቸውም ለፓርቲው ጽ/ቤት ሪፓርት አላቀረቡም። ከእስር ሲፈቱ ይሰበሰቡበት የነበረውንና ወደ አውሮፓ ወደ አሜሪካ ሲጓዙ የተሸኙበትን የቅንጅትን ቢሮ የመኢአድ ቢሮ ነው በማለት ገና ኢትዮጵያ ከመድረሳቸው ማውገዝን ተያያዙት። መኢአድ ራሱን ከቅንጅት ግንጥሎ ሊወጣ ነው እያሉ እነሱና ተከታዮቻቸው ለግል ጋዜጦች ፣ ለጀርመን ድምፅ ሬዲዮ ጣቢያና ለሽማግሌዎች ይናገሩ ጀመር።</p>

<p>እነሱ ያልጠሩት የቅንጅቱ የፓርላማና የአዲስ አበባ ክልል ተመራጮች ስብሰባ ሕገ ወጥ ነው አሉ። ወደ ቅንጅት ቢሮ እንዳንገባ ከለከሉን ለማለት «የመኢአድ ወጣቶች ነን ወደ ቢሮ መግባት አትችሉም» የሚሉ የራሳቸውን ወጣቶች ወደ ቅንጅት ጽ/ቤት ይዘው በመምጣት ድራማ ሰርተው ተመለሱ። ከቅንጅት ጽ/ቤት ውጭ የራሳቸውን ቢሮ ከፈቱ። እነዚህና ሌሎችም ፓርቲውን የሚጐዱ ተግባሮቻቸውን ቅንጅትን ለመበታተን የተጠቀሙባቸው ሴራዎች መሆናቸውን የኢትዮጵያ ሕዝብ ሊያጤነው ይገባል እላለሁ።</p>

<p>ውዝግቡን ያወቁ ጊዜ በቀላሉ ሊፈታ የሚችል ነው የሚል ተስፋ ነበረዎት ወይስ እየከፋ እንደሚሄድ ስጋት ነበረዎት? ለምን?</p>

<p>ውዝግቡ በቀላሉ ሳይሆን ብርቱ ጥረት በማድረግ ሊፈታ ይችላል የሚል ተስፋ ነበረኝ ፣ አሁንም አለኝ። ነገር ግን እነዚህ ሰዎች በሕዝቡ ጠንካራ የትግል ስሜት ላይ ቀዝቃዛ ውሃ ለመቸለስ የሚያደጉትን ሥራ ሳይ ፣ በአንዱ ስህተታቸው ላይ ሌላ ስህተት ፣ በዚያ ላይ ሌላ ስህተት እየጨምሩ ሲመጡ ሳይ ልቤ በጣም ያዝናል። ሕዝቡ እጅግ ብዙ ዋጋ የከፍለበት ፓርቲ እንዲህ እንዲሆን ሲያደርጉት ያንገበግበኛል።</p>

<p>የኢንጂነር ኃይሉ የውክላና ደብዳቤ ሲደርስዎ የእርስዎ ምላሽ ምን ነበር?</p>

<p>የፓርቲያችን ሊቀምነበር የውክልና ደብዳቤ ሲደርሰኝ ምላሼ የተሰጠኝን ኃላፊነት መቀበል ነበር። ምክንያቱም በአሁኑ ወቅት ተቀዳሚ ምክትል ሊቀመንበሯ ጊዜያዊ እገዳ የተጣለባቸው በመሆኑ ሊቀመበሩ ከውጭ እስኪመጡ ድረስ የአመራር ክፍተት ተፈጥሮ ፓርቲያችን ችግር እንዳይገጥመው የፓርቲውን አንድነት እና ሕጋዊነት ለማጠናከር ትብብራቸውን ከማይነፍጉኝ አባላት ጋር በመሆን የበኩሌን ማበርከት እችላለሁ ብዬ ስላመንኩ ነው።</p>

<p>ፕሬዚዳንቱ ሕክምና ጨርሰው መቼ ወደ ሃገር ቤት መጥተው ችግሮች ይፈታሉ ይላሉ?</p>

<p>ኢንጂነር ኃይሉ በአሁኑ ወቅት ጤንነታቸው በጣም ጥሩ ሁኔታ ላይ ይገኛል። በመሆኑም በቅርቡ ወደ ኢትዮጵያ መጥተው የፓርቲያችንን ችግር በጋራ እንፈታለን ብለን እናምናለን።</p>

<p>ጠቅላላ ጉባኤ እንደምታዘጋጁ ገልጻችኋል። ተሳታፊዎች ከየት ከየት ነው የሚመጡት? ቅንጅትን የመሠረቱት ፓርቲዎች ይወክላሉ? ወይስ በአባላት ምርጫ?</p>

<p>የጠቅላላ ጉባኤ አባላት በፓርቲያችን ደንብ አንቀጽ 8 መሠረት የሚከተሉት መሆናቸው ተገልጿል።</p>

<p>1. የፓርቲው ላዕላይ ምክር ቤትና የኦዲትና ኢንስፔክሽን ኮሚቴና አባላት</p>

<p>2. ከየወረዳው ምክር ቤት የሚመረጡ አንዳንድ የጉባኤው አባላት</p>

<p>3. ከየዞኑ ምክር ቤት የሚመረጡ ሁለት አባላት</p>

<p>4. በሥራ አስፈጻሚ የሚመረጡ በውጭ አገር ከሚቋቋሙ ቅርንጫፍ ወይም ድጋፍ ሰጭ ኮሚቴዎች አባላት መካከል በአባላቱ የሚወከሉ ተወካዮች የቁጥራቸው መጠን እስከ 50 የሚደርሱ በፓርቲው የላዕላይ ሥራ አስፈጻሚ ይወሰናል።</p>

<p>5. ከፓርቲው የሴቶች ጉዳይ በሥራ አስፈጻሚ የሚመረጡ ሴት 50 አባላት</p>

<p>6. ከፓርቲው የወጣቶች ጉዳይ በሥራ አስፈጻሚ የሚመረጡ እድሜያቸው እስከ 25 የሚሆን 40 ወጣቶች</p>

<p>7. በተለያዩ መንገዶች ለፓርቲው የጐላ አስተዋጽዖና ድጋፍ ካደረጉና ለጠቅላላ ጉባኤ አባልነት የሚያበቃ ውክልና ካላገኙ አባሎች መካከል በሥራ አስፈጻሚ የሚመረጡ 50 አባሎች ይኖሩታል። ከእነዚህ ውስጥ ቢያንስ 5ቱ ሴቶች መሆን አለባቸው። እነዚህ ተሳትፎአቸው ድምጽ አልባ ነው። እኛም ለጠቅላላ ጉባኤ የምናመጣቸው በደንባችን መሠረት የተዘረዘሩትን ይሆናል።</p>

<p>የቅንጅት ስያሜ አወዛጋቢ በመሆኑ የስም ለውጥ በተመለከተ ለአማራጭነት የወሰናችሁት ስም አለ?</p>

<p>ይህን ጉዳይ እያሰብንበት በመሆኑ ወደፊት የምንገልፀው ይሆናል።</p>

<p>በየክልሉ ተዘዋውረው ሲመለከቱ በቅንጅት መሪዎች ውዝግብና ክፍፍል በኅብረተሰቡ ላይ የታየ ቅሬታ ፣ ቁጣ ፣ ሃዘን ፣ ተስፋ የመቁረጥ ስሜት ምን ያህል ነው? አዎንታዊም ሆነ አሉታዊ ለውጥ ምን ይመስላል?</p>

<p>ሕዝቡ ከምርጫ 97 በፊት ጀምሮ ተቃዋሚዎች ኃይላቸውን አጠናክረው በአንድነት እንዲቆሙ ይፈልግ ስለነበር በየግዜው በተለያዩ አጋጣሚዎች ሁሉ ግፊት ሲያደርግ ቆይቷል። ለቅንጅት ውህደትም ዋናው ምክንያት ይኼ የሕዝብ ፍላጐት ነው።</p>

<p>በአሁኑ ወቅት በቅንጅት አመራር አባላት መካከል የተፈጠረው ልዩነት ሕዝቡን እንዳሳዘነው የተለያዩ መረጃዎች አሉን። ይኼ ልዩነት የእኛንም ልብ ያቆሰለ ነው እኛም የሕዝብ አካል ነንና። ነገር ግና ሕዝቡ ተስፋ ሲቆርጥ አይገባም። ከእውነተኞቹ ወገን ሆኖ በደሙ የገነባውን ፓርቲውን ማዳን ይጠበቅበታል።</p>

<p>በወረዳና በቀበሌ ማሟያ ምርጫ ያላችሁ ዝግጅት ምንድን ነው?</p>

<p>መስከረም 14/1998 ዓ.ም ውህደት ፈጽመን ለምርጫ ቦርድ ያስገባን ቢሆንም ሕጋዊ ሰውነት አላገኝንም። ከዚህ በተጨማሪ ተወያይተን አቋም ባልወሰድንበት ሁኔታ ለጥያቄው መልስ መስጠት ይቸግረኛል።</p>

<p>የምርጫ ምልክትስ? የምርጫ ምልክትም ሆነ የስሙ ጉዳይ ምርጫ ቦርድ ለሌሎች አሳልፎ ከሰጠ በሕግ የምንከታተለው ጉዳይ ይሆናል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 26 ቀን 2000</a></p>

</body>
</html>	
