<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከቅንጅት ለአንድነትና ለዴሞክራሲ ፓርቲ የላዕላይ ም/ቤት የተሰጠ መግለጫ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከቅንጅት ለአንድነትና ለዴሞክራሲ ፓርቲ የላዕላይ ም/ቤት የተሰጠ መግለጫ</h2>


<p>ቅንጅት ለአንድነትና ለዴሞክራሲ ፓርቲ ከተመሰረተበት ጊዜ አንስቶ ከውስጥም ከውጭም ከፍተኛ ችግሮች አጋጥመውታል። እነዚህን ሁሉ ችግሮች ተቋቁሞ በግንቦት 97 ዓ.ም ምርጫ አመርቂ ውጤት ያስመዘገበው ፣ ከጥምረት ወደ ውህደት ለመሸጋገር የበቃውና ዛሬም ድረስ በሃገሪቱ ፖለቲካ መድረክ ላይ ዋነኛ የመነጋገሪያ አጀንዳ እንደሆነ የዘለቀበት አብይ ምክንያት በፕሮግራሙ የገለፀውና ለተፈፃሚነቱም አመራሩ ቃል የገባለት ዓላማው የሕዝብን ተቀባይነትና ድጋፍ በማግኘቱ ነው።</p>

<p>ቅንጅት ዓላማውን ተፈፃሚ ለማድረግ በሚያከናውነው ትግል ከሚመራባቸው መርሆዎች መካከል ሕጋዊነት ፣ ዴሞክራሲያዊ የጋራ አመራር ፣ የአሰራር ግልፅነትና መልካም ሥነ-ምግባር ዋና ዋናዎቹ ናቸው። እነዚህ መርሆች በአገር ደረጃም ሆነ በፓርቲው ውስጥም ተግባራዊ እንዲሆኑ ቅንጅት በፅኑ ይታገላል።</p>

<p>ፓርቲው የተነሳለትንና ሕዝብ መስዋዕትነት የከፈለበትን ቅዱስ ዓላማ ከግብ ለማድረስ ፣ ለሕዝብ የገባውን ቃል ተግባራዊ ለማድረግ በቅድሚያ የፓርቲው ህልውና መረጋገጥ በእጅጉ ወሳኝ ነው። ለዚህ ደግሞ የላዕላይ ም/ቤት ተሟልቶና ተጠናክሮ መጀመርና በፓትርቲው ውስጥ ለሚታዩ ሕገ-ወጥ ድርጊቶች እልባት መስጠት አቢይ ተግባር ይሆናል።</p>

<p>ስለሆነም ነው የቅንጅት ሥራ አስፈፃሚ ኮሚቴ ለሦስት ጊዜ የላዕላይ ም/ቤት ስብሰባ ጠርቶ በሦስተኛው በተገኙ አባላት አሳሪ ውሳኔ እንደሚተላለፍ ያስታወቀው። በዚህም መሰረት ታህሳስ 20 ቀን 2000 ዓ.ም በተካሄደው የላዕላይ ም/ቤት ስብሰባ፦</p>

<p>1.የተጓደሉ የላዕላይ ም/ቤት አባላትን ስለሟሟላት፣</p>

<p>2.የፓርቲውን ህጋዊነት ስለማረጋገጥና</p>

<p>3.ሊቀ መንበሩ ስለወሰዷቸው ሕገ-ወጥ እርምጃዎች በሚሉ ወቅታዊና አንገብጋቢ ጉዳዮች ላይ ምክር ቤቱ በስፋት መክሮ የጋራ ግንዛቤ ይዟል፣ ውሳኔዎችንም አስተላልፏል።</p>

<p>ም/ቤቱ የተገነዘባቸው ጭብጦች 1. ፓርቲው ሥራውን በአግባቡ መቀጠል እንዲችል የላዕላይ ም/ቤቱ ቁጥር መሟላት እጅግ አስፈላጊ መሆኑን ፣</p>

<p>2. በመተዳደሪያ ደንቡ አንቀፅ 9.2.3 መሰረት የተጓደሉ የላዕላይ ም/ቤት አባላት የማሟላት ሀላፊነት ሥራ አስፈፃሚው በውክላና የተሰጠውን መሆኑን፣</p>

<p>3. ከቅንጅት ለቀው የሌላ ፓርቲ አባላት በሆኑ ፣ ከፓርቲው ጋር ላለመቀጠል መወሰናቸውን በተለያየ መንገድ በገለፁና በጤና ምክንያት ካልሆነ በስተቀር ከሀገር ከወጡ ቢያንስ ስድስት ወራት በሆናቸውና መኖሪያቸውን በዚያው ባደረጉት የላዕላይ ም/ቤት አባላት ምትክ ማሟላት አስፈላጊ መሆኑን፣</p>

<p>4. የፓቲውን ሕጋዊ ሰውነት ማረጋገጥ ጊዜ የማይሰጠው ጉዳይ መሆኑን፣</p>

<p>5. ሊቀ መንበሩ አምስት የላዕላይ ም/ቤት አባላትን ማገዳቸውና እንዲሁም ተተኪዪ ሆኖ እንዲሰራ በሚል ሰው የመደቡ መሆናቸውን መግለፃቸው የፓርቲውን መተዳደሪያ ደንብ የጣሰና መሰረታዊ የሆኑትን የዴሞክራሲያዊ አሰራር መርሆዎችን ያላገናዘብ መሆኑን፣</p>

<p>6. የሊቀ መንበሩን አካሄድ እየተከተሉ በሀገር ውስጥ በሕገ-ወጥ ተግባር ላይ የተሰማሩ ግለሰቦች ቅንጅትን ለማዳን በሚል ሽፋን የሚያከናውኑት ተግባር የግል ፍላጐትን ለማሳካት የሚከናወን ከቅንጅቱ መሰረታዊ አላማ ጭራሽኑ ያፈነገጠ መሆኑን ተገንዝቧል።</p>

<p>የተላለፉ ውሳኔዎች 1.1 በተጓደሉ የላዕላይ ም/ቤት አባላት ምትክ ስለማሟላት፦</p>

<p>ፓርቲው የገጠመውን ውስጣዊና ውጫዊ ችግሮች ተቋቁሞና አስተማማኝ መፍትሄ ስጥቶ የተነሳለትን አላማ ከግብ ለማድረስ የሚያስችለውን ተግባር ለማከናወን ላዕላይ ም/ቤቱ በአጭር ጊዜ ቁጥሩ ተሟልቶና ተጠናክሮ ሥራ መጀመር ስላለበት የሥራ አስፈፃሚ ኮሚቴው በድርጅቱ መተዳደሪያ ደንብ አነቀፅ 9.2.3. በተሰጠው ኃላፊነት መሰረት የማሟላቱን ሥራ አከናውኖ በአስቸኳይ ለላዕላይ ም/ቤቱ እንዲያሳውቅ፣</p>

<p>1.2 የፓርቲውን ሕጋዊነት ስለማረጋገጥ፦ የተቋቋመው ኮሚቴ ያከናወናቸውን ተግባራት መገምገምና እንደ ግብአት በመጠቀም የፓርቲውን ሕጋዊነት በአጭር ጊዜ ለማረጋገጥ የሚያስችሉ አቅጣጫዎችን በማጥናት የሥራ አስፈፃሚ ኮሚቴ ለላዕላይ ም/ቤቱ እንዲያቀርብ፣</p>

<p>1.3 አቶ ኃይሉ ሻውል የወሰዷቸውን እርምጃዎች በተመለከተ።</p>

<p>ሀ) የፓርቲያችን መተዳደሪያ ደንብ ፣ በክፍል ሦስት አንቀፅ 24 በስምንት ንዑሳን አንቀፆች የሊቀመንበሩ የሥራ ኃላፊነትና ሥልጣን ይዘረዝራል። በእነዚህ ንዑሳን አንቀፆች ውስጥ እንኳንስ የሥራ አስፈፃሚንና የላዕላይ ም/ቤት አባላትን ቀርቶ ማንኛውንም አባል የማገድ ሥልጣን የሚሰጥ ቦታ የለም።</p>

<p>ለ) እንዲሁም የግል ተወካይ የመሾምም ሆነ የመመደብ ስልጣን ለሊቀ መንበሩ የሚሰጥ አንቀፅ የለም። ዴሞክራሲያዊ አሰራርን በሚከተል ፓርቲ ውስጥም እንዲህ አይነት አሰራር ፈፅሞ ሊኖር አይችልም።</p>

<p>ሐ) የፓርቲያችን መተዳደሪያ ደንብ አነቀፅ 23 ንዑስ አንቀፅ 1 ሊቀ መንበሩን ተክቶ የመሥራት ኃላፊነት የተ/ም/ሊቀ መነበር መሆኑን በግልፅ ይደነግጋል።</p>

<p>መ) በፓርቲው ሊቀ መንበር ፣ ተ/ም/ሊቀ መንበር ፣ ም/ሊቀ መንበር ፣ ዋና ፀሐፊና ሌሎች የሥራ አስፈፃሚ ኮሚቴ አባላት ላይ እርምጃ መውሰድ የሚችለው ላዕላይ ም/ቤት መሆኑን የሚደነግገው የመተዳደሪያ ደንባችን አንቀፅ 9.3.18 ይህ ሊሆን የሚችለው በ2/3ኛ ድምፅ መሆኑን አስፍሯል።</p>

<p>ስለሆነም ሊቀ መንበሩ የወሰዱት እርምጃ ፍፁም ሕገ-ወጥ ነው። የሕግ የበላይነት መርህ በቅንጅት ፓርቲ ከሚሰጠው ስፍራ አንፃር ደግሞ እንዲህ አይነት የሕግ ጥሰት ሲፈፀም በቸልታ ማለፍ በፍፁም የሚቻል ነገር አይደለም። በመሆኑም ደንቡ እስከሚሰጥበት ጊዜ ድረስ ሊቀመንበሩ ሕገ ደንቡ ከሚፈቅድላቸው ውጭ በመንቀሳቀስ ቅንጅቱንና አጠቃላይ የፖለቲካ ትግሉን የሚጐዳና የድርጅቱን አባላትና ደጋፊዎች የሚያሳዝን ተግባር ከመፈፀም እንዲቆጠቡ ም/ቤቱ በጥብቅ ያሳስባል።</p>

<p>2.4 በሊቀምንበሩ ሕገ ወጥ ድርጊት ላይ ተመርተው በሀገር ውስጥ በተመሳሳይ ተግባር ላይ የተሰማሩ ጠቂት የላዕላይ ም/ቤት አባላትም በፓርቲው ህጋዊ አሰራር ላይ እንቅፋት ከመሆን እንዲቆጠቡ ም/ቤቱ በጥብቅ ያሳስባል።</p>

<p>በመጨረሻም ቅንጅት በሕጋዊነት ፣ በጋራ አመራር ፣ በአሰራር ግልፅነትና በመልካም ሥነ ምግባር መርሆዎች ላይ ተመስርቶ አሁን የገጠሙትን ውስጣዊና ውጫዊ ችግሮች አልፎ የኢትዮጵያ ሕዝብ የጣለበትን አደራ ለመወጣትና የገባውን ዓላማ ከግብ ለማድረስ ትግሉን በፅናት ይቀጥላል። ለዚህም ተግባሩ እውን መሆን ህልውናውን ማረጋገጥ ወሳኝ በመሆኑ ይህን ጉዳይ በተመለከተ ከሚመለከታቸው ወገኖች ጋር ሁሉ ተግቶ ይሰራል ፣ በሂደት የሚያጋጥሙትንም ችግሮች ለህዝብ እያሳወቀ ጥረቱን የሚቀጥል መሆኑን እየገለፀ ህዝቡ የተለመድ ድጋፉን እንዲሰጥ ጥሪውን ያቀርባል። የቅንጅት ለአንድነትና ለዴሞክራሲ ፓርቲ የላዕላይ ም/ቤት ታህሳስ 23/2000 ዓ.ም - አዲስ አበባ</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 26 ቀን 2000</a></p>

</body>
</html>	
