<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የተጓደሉት በአዲስ እንዲተኩ ወስነናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተጓደሉት በአዲስ እንዲተኩ ወስነናል</h2>


<p>በወይዘሪት ብርቱካን ሚደቅሳ የሚመራው ቅንጅት ፣ ከፓርቲው የለቀቁና ወደ ውጭ የሄዱ መሪዎችን በመተካት ፣ በቅንጅት ፕሬዚዳንት በኢንጂነር ኃይሉ ሻውል ላይ ቅጣት እንደሚወስን ገለፀ። ከሁለት አመት በፊት የተቋቋመው የቅንጅት ለዕላይ ምክር ቤት 60 አባላት የነበሩት ሲሆን ፣ በወ/ርት ብርቱካን የሚመራው ቡድን የጠራው የላዕላይ ም/ቤት ስብሰባ ከግማሽ በላይ አባላት ባለመገኘታቸው ሳይሳካ መቅረቱን በመጥቀስ ፣ በመተዳደሪያ ደንብ መሰረት ለሦስተኛ ጊዜ በተጠራ ስብሰባ ላይ የተገኙ ክ20 በታች አባላት ተወያይተው ፣ ውሳኔ ያሳለፍነው በመተዳደሪያ ደንብ መሰረት ነው ብለዋል - አንድ አባል።</p>

<p>እሁድ ከተደረገው ስብስባ በኋላ ሀሙስ እለት የወጣው መግለጫ ውሳኔዎችን ያካተተ ሲሆን ፣ ስራውን በአግባቡ መቀጠል እንዲችል የላዕላይ ም/ቤቱ የተጓደሉ አባላትን መተካትና ማሟላት አስፈላጊ ነው ይላል። በመተዳደሪያ ደንብ መሰረት የተጓደሉ የላዕላይ ም/ቤቱን አባላት የማሟላት ሃላፊነት የስራ አስፈፃሚ ኮሚቴ መሆኑን የተናገሩት ወ/ሪት ብርቱካን ፣ በቅርቡ ተግባራዊ ይሆናል ብለን እንጠብቃለን ብለዋል። ቅንጅትን በመልቀቅ ወደ ሌላ ፓርቲ በሄዱ አመራሮች ምትክ ሌሎች እንደሚመደቡ መግለጫው ይገልፃል። ከቅንጅት ላዕላይ ምክር ቤት በቅድሚያ የለቀቁት የኢዴፓ ተወካዮች እነ አቶ ልደቱ መሆናቸውን የሚታወስ ሲሆን ፣ ከቅንጅት ጋር ላለመቀጠል የወሰኑ ሌሎች አባላት እንዳሉ መግለጫው ይጠቅሳል። በጤና ምክንያት ካልሆነ በስተቀር ፣ ከሀገር ወጥተው ከ6 ወር በላይ የሆናቸው የላዕላይ ም/ቤት አባላትም እንደለቀቁ ተቆጥረው በሌሎች እንደሚተኩ የሚያብራራው መግለጫው ፣ ስማቸውን አይዘረዝርም። በወ/ሪት ብርቱካን የሚመራው ቅንጅት ፣ ከአሜሪካ ያልተመለሱትን ዶ/ር ብርሃኑን የማግለል ሃሳብ እንዳለው የታወቀ ቢሆንም ፣ በስብሰባው ላይ ዶ/ር ብርሃኑን በሚመለከት ውይይት አልተደረገም ተብሏል።</p>

<p>ኢንጂነር ኃይሉ ሻውል ወ/ሪት ብርቱካንን ጨምሮ አምስት የአመራር አባላትን ማገዳቸውና ተወክይ መመደባቸውን በሚመለከት ተሰብሳቢዎቹ ተነጋግረው ውሳኔ ማሳለፋቸውንም መግለጫው አውስቷል።</p>

<p>ኢንጂነር ኃይሉ ለላዕላይ ም/ቤት አባላትን ማገድና ተወካይ የመመደብ ስልጣን ስለሌላቸው ድርጊታቸው መተዳደሪያ ደንብንና የዴሞክራሲያዊ አሰራርን የጣሰ ነው ብሏል - መግለጫው። ኢንጂነር ሃይሉ እንዲሁም ሌሎች ከደንብ ውጭ የሚሰሩ የላዕላይ ም/ቤት አባላት ከድርጊታቸው እንዲቆጠቡ እናሳስባለን ፣ የሚለው መግለጫ ፣ ቅጣት መወሰን የሚቻለው ግን በሁለት ሶስተኛ ድምፅ ስለሆነ ወደፊት ይወሰናል ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 26 ቀን 2000</a></p>

</body>
</html>	
