<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አመት ባስቆጠረው የሶማሊያ ጦርነት ኢትዮጵያና ተመድ እየተፋጩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አመት ባስቆጠረው የሶማሊያ ጦርነት ኢትዮጵያና ተመድ እየተፋጩ ነው</h2>


<p>በሶማሊያ የሽግግር መንግሥትና በአክራሪው ቡድን ሲካሄድ በቆየው ከፍተኛ ጦርነት ሳቢያ 600ሺ ሶማሊያውያን ከመኖሪያቸው እንደተፈናቀሉ የተናገረው የተባበሩት መንግሥታት ወኪል ፣ በሶማሊያ የከፋ ሰብዓዊ ቀውስ እንደተከሰተ አመለከተ።</p>

<p>ጠ/ሚኒስትር መለስ ዜናዊ ባለፈው ሐሙስ ከቢቢሲ ጋር ባደረጉት ቃለምልልስ ፣ የተባበሩት መንግሥታት ወኪሎች በሶማሊያ ያለውን የሰብዓዊና የደህንነት ሁኔታ ያለቅጥ እያጋነኑት ነው ሲሉ ወንጅለዋል።</p>

<p>«በአሁኑ ወቅት አንዳንድ የተባበሩት መንግሥታት ወኪሎች ፣ ከአንዳንድ ወገኖች የሚደርሳቸው ሪፖርት እውነትነት ለማጣራት ሳይሞክሩ በማስተጋባት ጉዳት እያደረሱ ናቸው» ብለዋል - ጠ/ሚኒስትሩ።</p>

<p>በኢትዮጵያ በሚደገፈው የሶማሊያ የሽግግር መንግሥትና በአክራሪው ቡድን አንድ ዓመት ገደማ የተጀመረው ጦርነት 600ሺ ሰዎችን ከመኖሪያቸው እንዳፈናቀለ ያመለከተው የተባበሩት መንግሥታት ወኪል ፣ ጦርነቱ በአፍሪካ የከፋ ሰብዓዊ ቀውስ ማስከተሉን ገልጿል።</p>

<p>በሶማሊያ ያለው ሁኔታ በጣም ከባድ ቢሆንም እንዲህ ባልተጋነነና ቀዝቀዝ ብሎ ሊቀርብ ይችላል - ብለዋል አቶ መለስ - ለቢቢሲ።</p>

<p>የኢትዮጵያ ሃይል ሆን ብሎ ሲቪሎች ላይ ጥቃት ሰንዝሯል በሚል የቀረበውን ውንጀላ ጠ/ሚኒስትሩ ውድቅ አድርገውታል።</p>

<p>በኛ በኩል ሲቪሎችን ኢላማ ያደረገ ተኩስ አልከፈትንም ያሉት ጠ/ሚኒትሩ ፣ በእንዲህ ያለ ተግባር ላይ መሰማራት ለእኛ ሙሉ በሙሉ ራስን የማጥፋት እርምጃ ያህል ነው ፣ በማለትም አስረድተዋል።</p>

<p>«የኛ ዓላማ የሶማሊያን መግሥት ዳግም ለመፍጠር ሁኔታዎችን ማመቻቸት ነው ፣ ሲቪሎችን ለይቶ ዓላማ በማድረግ የሶማሊያን መንግሥት መፍጠር አይቻልም» ብለዋል።</p>

<p>በጦረነት ጊዜ ሲቪሎች ላይ ጉዳት መድረሱ አይቀርም ያሉት አቶ መለስ ፣ ይኼ በጣም የሚያሳዝን ጉዳይ ነው ብለዋል።</p>

<p>በጦርነት በታመሰችውና 10 ሚሊዮን ሕዝብ እንዳላት በሚነገርላት ሶማሊያ 1.5 ሚሊዮኑ አስቸኳይ ሰብዓዊ እርዳታ ይፈልጋሉ ብሏል - የተባበሩት መንግሥታት ወኪል ሪፖርት። የእርዳታ ድርጅቶች በበኩላቸው ፣ በሶማሊያ የሰብዓዊ ዕርዳታ ለማድረስ የሚያደጉትን ጥረት የደህንነት ስጋት እያስተጓጐለባቸው እንደሆነ ይናገራሉ። በሶማሊያ የሰላም አስከባሪ ሃይል መመደብን በተመለከተ የዓለም ማህበረሰብ ተጠባባቂ ዕቅድ ማዘጋጀት እንዳለበት ጥሪ ያቀረበው የተባበሩት መንግሥታት የፀጥታው ም/ቤት ፣ በአገሪቱ ያለው የሰብዓዊ ሁኔታ ክፉኛ ያሳስበኛል ብሏል። በሶማሊያ የሚገኙ ሁሉም ፓርቲዎች ሰብዓዊ እርዳታው ሳይስተጓጐል እንዲዳረስ ኃላፊነታቸውን መወጣት አለባቸው ሲልም አሳስቧል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 12 ቀን 2000</a></p>

</body>
</html>	
