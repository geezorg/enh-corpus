<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«አንድነት» ፓርቲ ሰኔ 7 ጉባኤ ያካሂዳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«አንድነት» ፓርቲ ሰኔ 7 ጉባኤ ያካሂዳል</h2>


<p>ወ/ሪት ብርቱካን በሚመሩት የቅንጅት ቡድን የተደራጀ ነው . በጠ/ሚኒስትር ምትክ ፕሬዚዳንት የመንግሥት መሪ እንዲሆን ይፈለጋል . የባህር በር በዲፕሎማሲያዊ ዘመቻ ለማግኘት እጥራለሁ ይላል . ፓርቲውን የሚመሩ ሊቀመንበርና 4 ምክትሎችን ይመርጣል . ጦር ሃይልና ፖሊስ ለሕገመንግሥት ታማኝ መሆን አለባቸው ብሏል</p>

<p>ቅንጅት በሚለው ስያሜ እንዳይንቀሳቀስ መታገዱን የገለፀውና በወ/ሪት ብርቱካን የሚመራው ቡድን «አንድነት ለዲሞክራሲና ለፍትህ ፓርቲ» በሚል ስም በይፋ በመቋቋም ሰኔ 7 ቀን ጠቅላላ ጉባኤ እንደሚያካሂድ ገለፀ።</p>

<p>ከሦስት ሳምንት በኋላ በአዲስ አበባ በሚካሄደው ጉባኤ የፖለቲካ አላማዎችና የመተዳደሪያ ደንቦች ውይይት ተደርጎባቸው እንደሚፀድቁ ይጠበቃል ብለዋል ፣ ወ/ሪት ብርቱካን።</p>

<p>ለውይይት እንዲቀርብ የተዘጋጀው የመተዳደሪያ ደንብ ረቂቅ ሰነድ እንደሚያመለክተው ፣ ለፓርቲው አንድ ሊቀመንበር እንዲሁም አራት ምክትሎች ይመረጣሉ። የጠቅላላ ጉባኤው ተሳታፊዎች 60 አባላት ያሉት ምክር ቤት ሲመርጡ ፣ ምክር ቤቱ ደግሞ ስራ አስፈፃሚዎችንና መሪዎችን ይሰይማል - ለአዲስ አድማስ የደረሰ ረቂቅ ሰነድ እንደሚጠቁመው። «አንድነት» ፓርቲ የሚታገልላቸው አላማዎችና የሚከተላቸው መርሆዎችን የሚዘረዝር የፖለቲካ ፕሮግራም ሰነድም ለውይይት እንዲቀርብ ተረቋል። ለጊዜው ይፋ ያልሆነው የፖለቲካ ፕሮግራም ረቂቅ ፣ ለሰብአዊ መብት ፣ ለአገር አንድነትና ለብሔር ብሔረሰብ እኩልነት ፣ ለብልፅግና ፣ ለሕግ የበላይነትና ለፍትህ ዋጋ እንደሚሰጥ የሚዘረዝሩ አነቀፆችን ይዟል።</p>

<p>ፓርቲው አላማዎቹን ለማሳካት ሰላማዊና ሕጋዊ የትግል መንገድን እንደሚከተል የሚገልፀው ይሄው ስነድ ፣ የፖለቲካ ልዩነት በሰላማዊ መንገድ ብቻ እንዲፈቱ ከሚታገሉ ኃይሎች ጋር ግንኙነት እንደሚፈጥር ይጠቅሳል።</p>

<p>በሊበራል ዲሞክራሲ ፍልስፍና እንደሚመራ ሲገልፅ ፣ ከሶሻል ዲሞክራሲ አስተሳሰቦችም ጠቃሚ የሆኑ እሴቶችን እንደሚቀበል የሚያትተው የፓርቲው ሰነድ ፣ በሕገመንግሥታዊ የመድበለ ፓርቲ ስርዓት ፌደራላዊ የመንግሥት አወቃቀርን አራምዳለሁ ይላል።</p>

<p>በፓርላማ በሚመረጡ ፕሬዚዳንትና ጠቅላይ ሚኒስትር ፋንታ ፣ በቀጥታ በሕዝብ የሚመረጥ ፕሬዚዳንት መንግሥት እንዲመራና ከ10 አመት በላይ የስልጣን ዘመን እንዳይኖረው ማድረግም የፓርቲው አላማ እንደሆነ ሰነዱ ይጠቁማል።</p>

<p>የክልሎች አወቃቀር ፣ በመልክአ ምድር አቀማመጥና በሕዝብ አሰፋፈር ፣ በአድተዳደር አመቺነት ፣ በቋንቋና በባህል ትስስሮች ላይ የተመሰረተ እንዲሆንም እታገላለሁ ይላል ፓርቲው።</p>

<p>ኢኮኖሚውን በተመለከተ የኢትዮጵያን ሁኔታ ያገናዘበ የነፃ ገበያ ስርዓትን እንደሚከተልና መንግሥት ገበያን በማረጋጋት እንዲሁም ለግል ኢንቨስትመንት አስቸጋሪ የሆኑ መስኮች የልማት ድርጅቶች በመምራት እንደሚሳተፍ የሚገልፀው ይሄው ሰነድ ፣ መሬት የግል ይዞታ መሆን እንደሚገባው ይጠቅሳል።</p>

<p>ኢትዮጵያ በውጭ አገራት ግንኙነት የሰላምና የመከባበር መርህን እንደምትከተል ፣ በዚህም ከሁሉም በፊት በቀዳሚነት ኢትዮጵያ የባህር በር እንዲኖራት ሰላማዊ የሆነ ዲፕሎማሲያዊ ትግል እንደሚያካሂድ የፓርቲው ሰነድ ገልፆ ፣ የመከላከያ ኃይልና ፖሊስ የሕገመንግሥት ታማኝ ሆነው ለማንኛውም ፓርቲ ያልወገኑ እንዲሆኑ እታገላለሁ ይላል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 16 ቀን 2000</a></p>

</body>
</html>	
