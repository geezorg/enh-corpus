<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴዲ ጉዳይ ለጠበቆች አነጋጋሪ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴዲ ጉዳይ ለጠበቆች አነጋጋሪ ሆኗል</h2>


<p>አርቲስት ቴዎድሮስ ካሳሁን /ቴዲ አፍሮ/ በአቃቤ ሕግ በቀረበበት ክስ ሦስት ሰዎች ባለፈው ረቡዕ ምስክርነታቸውን የሰጡ ሲሆን ፣ የፍርድ ሂደቱን የተከታተሉ የሕግ ባለሙያ ፣ ለምስክሮች በቴዲ ጠበቃ መቅረብ የነበረባቸው መስቀለኛ ጥያቄዎች ሳይነሱ መቅረታቸውን አስታወቁ። የቴዲ ጠበቃ ጉዳዩን የበለጠ ስለሚያውቁት አስተያየት ለመስጠት ያስቸግራል ብለዋል ሌላ የሕግ ባለሙያ።</p>

<p>ቴዲ ከአንድ ይልቅ ተጨማሪ ረዳት ጠበቆች ቢያቆም ኖሮ ጥሩ ነበር ያሉን አንድ የሕግ ባለሙያው ፣ አቶ ሚኒዮን አሰፋ ለምስክሮች መስቀለኛ ጥያቄ ሲያቀርቡ አስፈላጊ ነጥቦችን ከዘለሉ ረዳታቸው ሊያስታውሷቸ ይችሉ ነበር ብለዋል።</p>

<p>ቴዲ አፍሮ ላይ የቀረበው ክስ በአራት ኪሎ አካባቢ ሰው ገጭተህ አምልጠሃል የሚል ሲሆን ፣ የአቃቤ ሕግ ምስክር አደጋው በተከሰተበት ሰዓት በ20 ሜትር ርቀት ታርጋ ቁጥሩን እንደያዘ ተናግሯል። ከ20 ሜትር ርቀት በጎን በኩል የመኪናውን ታርጋ እንዴት ሊያይ እንደቻለ በመጠጋት ነው ብሏል። በዚሁ ጉዳይ ላይ አስተያየት የሰጥን የሕግ ባለሙያ ፣ ከጠበቃው በኩል ተጨማሪ መስቀለኛ ጥያቄዎች መቅረብ ነበረባቸው ይላሉ። የታርጋ ቁጥሩን የያዝከው እንዴት ነው? በቃል ነው? በእስክርቢቶና በወረቀት ከሆነ እስክርቢቶውና ወረቀቱን ከየት አገኘህ? እነዚህን ጥያቀውዎች ማቅረብ ይቻል ነበር የሚሉት የሕግ ባለሙያ ፣ በ20ሜትር ርቀት ቁጥሮችን ምን ያህል ማንበብ እንደሚቻልም በሙከራ መፈተን ያስፈልግ ነበር ብለዋል።</p>

<p>የአቃቤ ሕግ ምስክር በወቅቱ ስለተከሰተው ግጭት ለመሪጃ ክፍል ደውለው ነግረናል ብለዋል። የመረጃ ክፍሉ ስልክ ቁጥር ስንት ነው ፣ ከምሽቱ 7 ሰዓት አልፎ በነበረበት ጊዜ በምን ስልክ ደወላችሁ? የሚሉ መስቀለኛ ጥያቄዎች የቴዲ ጠበቃ መቅረብ ነበረባቸው በማለት ገልፀዋል። አንደኛና ሁለተኛ ምስክሮች ሁለቱም ለመረጃ ክፍል ደወልኩ ብለዋል። ሁለታችሁም እንዴት ደወላችሁ? በማለት መጠየቅ ነበረባቸው ሲሉ ተናግረዋል።</p>

<p>አራተኛው የአቃቤ ሕግ ምስክር ፣ ሟችና ጋደኛው በጣም ሰክረው ሲጓተቱ ሟች ወደቀ ፣ መኪናው እግሩን ገጭቶ ሸሸ ሲሉ ፣ ሁለቱ ጋደኛሞች ተያይዘው ሲጓተቱ ሟች ወድቆ ሲገጭ ፣ ጋደኛው እንዴት ሳይገጭ ቀረ? የሚል መስቀለኛ ጥያቄም ማንሳት ነብረባቸው ብለዋል - የሕግ ባለሙያው።</p>

<p>የሕግ ባለሙያው ፣ «ከፍተኛው ስህተት ነው» ብለው የጠቀሱት ደግሞ ሦስተኛ ምስክርን የሚመለከት ነው። አቃቤ ሕግ ይመሰክሩልኛል በማለት በተራ ቁጥር ካስመዘገባቸው ሰዎች መካከል ፣ 3ኛው ምስከር በእለቱ አልቀረቡም። 3ኛው ምስከር ሊገኙ ስላልቻሉ ለፖሊስ የሰጡት ቃል ይመዝገብልኝ ብሎ አቃቤ ሕግ ሲጠይቅ ፣ በፍ/ቤት ተፈቅዶለታል። የቴዲ ጠበቃ የአቃቤ ሕግን ጥያቄ ባለመቃወሙ ነው ይህ ሊሆን የችላለው ብለዋል የሕግ ባለሙያው። ሦስተኛው ምስከር ለፖሊስ ምን አይነት ቃል እንደሰጠ አይታወቅም ያሉት እኚሁ ባለሙያ ፣ መስቀለኛ ጥያቄ የማቅረብ እድል በሚያሳጣ ሁኔታ የምስክሩ ቃል እንዲመዘገብለት አቃቤ ሕግ ሲጠይቅ የቴዲ ጠበቃ መቃወም ነበረበት ብለዋል።</p>

<p>ሌላ የሕግ ባለሙያ በበኩላቸው ፣ ጠበቃው ወይም አቃቤ ሕግ «እንዲህ ማድረግ ነበረባቸው» ብሎ የሙያ አስተያየት መስጠት ይቻላል ፣ ነገር ግን አንዳንዴ በቅርበት ብከታተልም እንኳን ስለጉዳኡ የጠበቃውና የአቃቤ ሕጉን ያህል ዝርዝር እውቀትና መረጃ ሊኖረኝ ስለማይችል አስተማማኝ አስተያየት መስጠት ያስቸግራል ብልዋል እኚሁ የሕግ ባለሙያ። «አቃቤ ሕግ 5ኛውንና ይሄኛውን ምስከር ሲያቀርብ እንዲህና እንዲያው ማድረግ ነብረበት ፣ ጠበቃው በዚህና በዚያ ጉዳይ መስከቀለኛ ጥያቄ ማንሳት ነበረበት» በማለት ግምታዊ የሙያ አስተያየት መስጠት ቢቻልም ፣ አቃቤ ሕጉም ሆነ ጠበቃው ሌላ መንገድ የተከተሉበት ምክንያት ሊኖራቸው ይችላል ፣ ምክንያቱም ከታዛቢ ይልቅ እነሱ ስለጉዳዩ ዝርዝር መረጃ እውቀት ይኖራቸዋል ብለዋል።</p>

<p>አተያየቶችን መስጠት ለመማሪያ እንዲሁም ህዝቡ የሕግ ግንዛቤ እንዲኖረው ይረዳል ያሉት እኚሁ የሕግ ባለሙያ ፣ ነገር ግን ጉዳዩን በዝርዝር በማጥናት በስተመጨረሻ የሚመጡ አተያየቶች የበለጠ ክብደት ይኖራቸዋል ብለዋል። የቴዲ ጠበቃ አቶ ሚሊዮን አሰፋ ፣ ሃላፊነታቸው ቴዲ አፍሮ በአጭር ጊዜ ውስጥ በነፃ እንዲለቀቅ መስራት እንደሆነና የሚሰሩት ተግባር ሁሉ በዚሁ አላማ ላይ ያተኮረ እንደሆነ መግለፃቸው የሚታወስ ሲሆን፣ አስተያየት እንዲሰጡን ጠይቀናቸዋል። በፍርድ ሂደት ላይ በሚገኘና ጠበቃ ሆነው በሚሰሩበት ባለ ጉዳይ ላይ አስተያየት መስጠት አልችልም በማለት መልሰዋል - አቶ ሚሊዮን።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 16 ቀን 2000</a></p>

</body>
</html>	
