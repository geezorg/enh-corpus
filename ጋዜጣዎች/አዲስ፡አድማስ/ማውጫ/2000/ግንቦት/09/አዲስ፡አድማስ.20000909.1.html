<?xml version="1.0" encoding="UTF-8"?>
 <!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የእህል ዋጋ ንረትን መቆጣጠር አልተቻለም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእህል ዋጋ ንረትን መቆጣጠር አልተቻለም</h2>


<p>ከወር በፊት አንዳንድ የእህልና የምግብ ምርቶች ከተጨማሪ እሴት ታክስ ነፃ እንዲሆኑ ቢደረግም ፣ የእህልና የምግብ ዋጋ ንረት በወሩ እየጨምረ መጋቢት ወር ላይ 25 በመቶ መድረሱን የገንዘብና የኢኮኖሚ ልማት ሚኒስቴር መረጃ ገለፀ። ሚኒስትር ሱፊያን አህመድ የመስረታ ቤታቸውን የዘጠኝ ወራት ሪፖርት ረቡዕ ለፓርላማ ሲያቀርቡ እንደገለፁት ፣ ባለፈው ዓመት መጋቢት ወር 15 በመቶ የነበረው የእህልና የምግብ ዋጋ ግሽበት አሁን ከ25 በመቶ በላይ መናሩን አመልክተዋል።</p>

<p>የምግብ ነክ ያልሆኑ ምርቶች ላይ የዋጋ መረጋጋት እንደታየ ሚኒስትሩ ሲጠቁሙ ፣ ባለፈው ዓመት መጋቢት 13.4 በመቶ የነበረው ግሽበት ፣ ዘንድሮ በመጋቢት ወር ወደ 10.7 በመቶ መውረዱን ተናግረዋል።</p>

<p>ይሁን እንጂ በአሁኑ ወቅት እንደ ሻማ ያሉ ቁሳቁሶች ላይ የተደረገው ከፍተኛ የዋጋ ጭማሪ ፣ ሚኒስትሩ የማዕከላዊ ስታስቲክስ ባለስልጣን ሰራልን ያሉትን የዋጋ ግሽበት ስሌት ጥያቄ ምልክት ውስጥ የሚከት ሆኗል።</p>

<p>ባለፉት ሁለት ሳምንታት እንደገና የተከሰተው የእህልም ሆነ የሌሎች ሸቀጦች የዋጋ ጭማሪ የኑሮ ውድነትን እንዳባባሰው በርካቶች ይገልፃሉ። ምግብ ነክ ባልሆኑ ምርቶች ላይ የታየው የዋጋ መረጋጋት አጠቃላይ የኑሮ ውድነት እንዳይባባስ አስተዋጽኦ አድርጓል ሲሉ የተናገሩት አቶ ሱፊያን ፣ «ይህም መንግሥት ዋጋን ለማረጋጋት በወሰዳቸው እርምጃዎች ፣ የዕቃዎች ዋጋ እድገት እንዳይባባስ ማድረግ እንደተቻለ ያሳልያል» ብለዋል በሌላ በኩል «የኢኮኖሚ ዋልታችን» በሚል ስያሜ የሚታወቀውና ከሀገሪቷ የውጭ ምንዛሪ ውስጥ ከ75 ከመቶ በላይ የሚሆነውን ያስገኘ የነበረው ቡና ፣ ድርሻው እየቀነሰ መምጣቱ መረጃዎች አመልክተዋል። ባለፈው አመት የወጪ ንግድ 35 ከመቶ የነበረው የቡና ሽያጭ ፣ ዘንድሮ ወደ 33 ከመቶ መውረዱን ከሚኒስትሩ ሪፖርትር ለመረዳት ተችሏል። ከቡና የሚገኘው የውጭ ምንዛሪ ባይቀነስም ፣ የሌሎች ምርቶች ድርሻ ከፍ እያለ ስለሄደ የቡና ድርሻ ዝቅ ብሏል። ኢትዮጵያ ባለፉት ዘጠኝ ወራት ከውጭ ንግድ ካገኘችው አንድ ቢሊዮን ዶላር ፣ ቡና 336 ሚሊዮን ዶላር ፣ የቅባት እህሎች 154 ሚሊዮን ዶላር ፣ ጥራጥሬ 102 ሚሊዮን ዶላር ፣ ጫት 80 ሚሊዮን ዶላር ፣ አበባ 76 ሚሊዮን ዶላር ፣ ቆዳ እና ሌጦ 73 ሚሊዮን ዶላር እንዳስገኙ ሪፖርቱ ይጠቁማል።</p>

<p>ባለፈው የበጀት ዓመት ተመሳሳይ ዘጠኝ ወራት በውጪ ንግድ ከተገኘው የውጭ ምንዛሪ ጋር የዘንድሮው ሲነፃፀር ፣ በ240 ሚሊዮን ዶላር ብልጫ እንዳለው በሪፖርቱ ተጠቅሷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 9 ቀን 2000</a></p>

</body>
</html>	
