<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>3.4 ሚሊዮን ኢትዮጵያውያን እርዳታ ያስፈልጋቸዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">3.4 ሚሊዮን ኢትዮጵያውያን እርዳታ ያስፈልጋቸዋል</h2>


<p>ነገ ለተራቡ ልጆች የእግር ጉዞ ይደረጋል የአለም ባንክ በእህል ዋጋ ንረት ለተቸገሩ 1ቢ ዶላር መደበ «ልጆች ደክሙበኝ ፣ በዚህ ላይ የጐረቤቴ ልጅ ሲሞት አይቻለሁ። ስለዚህ ልጆቼን ይዤ ወድ ሮጲ ማገገሚያና መመገቢያ ጣቢያ መጣሁ» ያለችው የሰራሮ ወረዳ ነዋሪዎ ወ/ሮ ገንቱ ደቀቦ ናት። ወደ ጣቢያው ከመጡ ሁለት ሳምንት እንደሆቸውና እግሩ አብጦ የነብረው ልጇም አሁን እንደተሻለው ሰሞኑን ለኢሪን ገልጻለች - ወ/ር ገነቱ።</p>

<p>«በሰሮዳ ወረዳ ያለው ችግር በጣም ሰፊ ነው። ብዙ ልጆች በፅኑ የምግብ እጥረት ተጠቅተው ስላየን የማገገሚያና የመመገቢያ ፕሮግራሙን ጀመርን። ከ600 በላይ ልጆች ተቀብለናል» ያሉት ደግሞ የግሪክ ሜድስን ሳን ፎሮንትየር ተወካይ ስሊ ሰተቨንሰን ናቸው።</p>

<p>ዩኒሴፍ እንደሚለው ፣ በእህል እጥረትና በእህል ዋጋ መናር ምክንያት ፣ የተጐጂ ህፃናት ቁጥር በጣም ጨምሯል። እድሜያቸው ከ5 ዓመት በታች የሆኑ ህፃናት ላይ የሚከሰተው ሞት ባለፉት አስር አመታት በ40 በመቶ በመቀነሱ በኢትዮጵያ ከፍተኛ ለውጥ ተመዝግቧል የሚለው ዮኒሲፍ ፣ አሁን እየተባባሰ የመጣው የምግብ እጥረት ያንን ጥሩ ውጤት እንዳይቀለብስ ያሰጋል ብሏል። 3 ሚሊዮን የሚጠጉ ኢትዮጵያውያን የምግብ እርዳታ እንደሚያስፈልጋቸውና ከመቶ ሺ በላይ ህፃናት ለጽኑ የምግብ እጥረት እንደተጋለጡ ዩኒሲፍ ጠቅሶ ፣ ከዚያ የሚበልጡ ህፃናት ደግሞ የምግብ እጥረት ስጋት የተረጋገጠባቸው እንደሆኑ ገልጿል።</p>

<p>የአለም ምግብ ፕሮግራምና ዩኒሲፍ የመሳሰሉ የረድኤት ድርጅቶች ፣ የምግብ እርዳታ ለማቅረብ እየሞከሩ መሆናቸውን ቢገልፁም ፣ በእህል ዋጋ መናር ምክንያት የገንዘብ እጥረት እየደተፈጠረባቸው አስታውቀዋል። የልጆችን ረሃብና የምግብ እጥረትን ለመቀነስ በማሰብ ምግብ እየተሰጣቸው ለሚማሩ ተማሪዎች ገቢ ለማሰባሰብ «ዎክ ዘ ዎልድ» የተሰኘ የእግር ጉዞ እንደሚካሄድ በኢትዮጵያ የዓለም ምግብ ፕሮግራም ምክትል ዳይሬክተር ሚ/ር ሚጉየል ባሬቶ ለአዲስ አድማስ ገልፀዋል።</p>

<p>«ዎክ ዘ ዎልድ» በዓለም አቀፍ ደረጃ የሚካሄድ ፕሮግራም ሲሆን ፣ በኢትዮጵያ ፣ በአዲስ አበባ ፣ ሐዋሳ ደሴ ፣ ድሬዳዋ ፣ ጋምቤላ ፣ ደገሀቡር ፣ ጂጂጋና መቀሌ እንደሚካሄድ ገለፀው ፣ ኅብረተሰቡ ፣ የሲቪል ማህበረሰቦች ፣ ፖለቲካኞች ፣ ታዋቂ ሰዎች ፣ አርቲስቶች ማንኛውም ግለሰብ የልጆችን መራብ እንዲያበቃ በሚደረገው ጦርነት እንዲሳተፍ ጠይቀዋል።</p>

<p>ነገ በአዲስ አበባ የሚካሄደው የእግር ጉዞ 5 ኪሜ የሚሸፍን ሲሆን ፣ ከአትላስ ሆቴል በመነሳት በቦሌ መድኃኒአለም ፣ በኢትዮ - ቻይና አደባባይ ፣ በቦሌ መንገድ ዞሮ ከመነሻው እንደሚደርስ ዳይሬክተሩ ገልፀዋል።</p>

<p>«የዝናብ እጥረትና የምግብ ዋጋ ንረት የልጆችን ሕይወት አደጋ ላይ ጥለዋል» ያሉት በኢትዮጵያ የዩኒሴፍ ተወካይ ፣ 3.4 ሚሊዮን ሕዝቦች ሰብአዊ ዕርዳታ እንደሚፈልጉና 126ሺህ ልጆች አስቸኳይ የተመጣጠነ ምግብ እንደሚሹ ተናግረዋል።</p>

<p>ነገ በሚካሄደው የእግር ጉዞ የሚሳተፉ ሰዎች ለመመገቢያና ለቲ - ሸርት ዋጋ 30 ብር መክፈል እንደሚጠበቅባቸው የጠቀሱት የምግብ ፕሮግራም ምክትል ዳይሬክተር ፣ ቲኬቶችን ከድርጅቱ ፣ ከኢድናሞል ሲኒማና ከሂልተን ሆቴል መግዛት እንደሚቻል አስታውቀዋል።</p>

<p>በሌላ በኩል ፣ በአለም ዙሪያ በተከሰተው የምግብ ዋጋ ንረት ሳቢያ ከፍተኛ ጉዳት የድረሰባቸው የድሃ አገራት ዜጐች መሆናቸውን ትናንት የገለፁት የአለም ባንክ ፕሬዚዳንት ፣ ችግሩን ለማቃለል ከ2 ቢሊዮን ዶላር በላይ በአሽቸኳይ እርዳታና ብድር መመደቡን ገልፀዋል። ቀዳሚ ተረጂዎች ከሆኑት አገራት መካከል አንዷ የሆነች ጅቡቲ 45 ሚ ብር ገደማ የተመደበላት ሲሆን ኢትዮጵያ ከ400ሚ ብር በላይ እርዳታ ታገኛለች ተብሎ ተገምቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 23 ቀን 2000</a></p>

</body>
</html>	
