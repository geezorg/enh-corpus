<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንሚ መውጣት በኢትዮጵያና ኤርትራ ዳግም ጦርነት እንዳይቀሰቀስ አስግቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንሚ መውጣት በኢትዮጵያና ኤርትራ ዳግም ጦርነት እንዳይቀሰቀስ አስግቷል</h2>


<p>ላለፉት ስምንት ዓመታት በኢትዮ-ኤርትራ ድንበር የሰላም ማስከብር ሥራ ላይ ተሰማርቶ የነበረው የተመድ ሠራዊት /አንሚ/ ከትላንት በስቲያ በፀጥታው ም/ቤት ጠቅልሎ እንዲወጣ መወሰኑን ተከትሎ አገራቱ ዳግም ወደ ጦርነት እንዳይገቡ ስጋት እንዳደረሰባቸው የድርጅቱ ሊ/መንበር ባን ኪሙን ሰሞኑ ገለፁ።</p>

<p>ባለፈው እሮብ በፀጥታው ም/ቤት ሙሉ ድምጽ ሠራዊቱ ሥራውን እንዲያቋርጥ የተወሰነው ፤ ኤርትራ የሰላም አስከባሪውን እንቅስቃሴ ለማገድ የነዳጅ አቅርቦት በመከልከሏና ኢትዮጵያም ባድመን ለኤርትራ እንዲትሰጥ የተበየነውን ውሳኔ ባለመተግበሯ እንደሆነ ተገልጿል።</p>

<p>ድንበር አካባቢ የተሰባሰቡት ወደ 200 ሺህ የሚደርሱ የሁለቱ አገራት ወታደሮች በድጋሚ ወደ ጦርነት እንዳይገቡና ከማንኛውም ጠብ ጫሪነት እንዲታቀቡ የፀጥታው ምክር ቤት ውሳኔ አስጠንቅቋል።</p>

<p>አገራቱ ከአሥር አመት በፊት ለሁለት አመት ተኩል ባደረጉት ጦርነት እስከ 70ሺ የሚደርሱ ሰዎች ህይወት እንደጠፋ ይነገራል። በአመት ወደ 113 ሚሊዮን ዶላር ተምድቦለት ሲሰራ የነበረው አንሚ ፤ በየግዜው የአባላቱን ቁጥር እየቀነሰ በመምጣት ከትናንትና በስቲያ የሲቪል ሠራተኞቹን ጨምሮ 450 አባላቱን ከኢትዮጵያ ያስወጣ ሲሆን ፤ በኤርትራ የቀሩትንም 270 የሚሆኑ የሲቪል አባላት በቅርቡ እንደሚያስወጣ አጃንስ ፍራንስ ፕሬስ ዘግቧል።</p>

<p>የቲትዮጵያ የውጭ ጉዳይ ሚኒስቴር ቃል አቀባይ ፤ ኤርትራ ካልወረረችን በስተቀር በኢትዮጵያ በኩል ጦርነት የሚታሰብ አይደለም ማለታቸውን የጠቀሰው አሶሼትድ ፕሬስ በበኩሉ ፣ በኢትዮጵያ በኩል የጦርነት ስጋት እንደማይታይ ዘግቧል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 26 ቀን 2000</a></p>

</body>
</html>	
