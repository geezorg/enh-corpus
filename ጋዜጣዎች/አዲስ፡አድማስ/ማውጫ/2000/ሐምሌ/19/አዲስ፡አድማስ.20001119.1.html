<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የፕሬስና የመያድ ሕጎች አሜሪካን አሳስበዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፕሬስና የመያድ ሕጎች አሜሪካን አሳስበዋል</h2>


<p>ፓርላማ በቅርቡ የፕሬስ ሕግ እንዲሁም መንግስታዊ ያልሆኑ የረድኤት ድርጅቶችን ለመቆጣጠር የተረቀቀውን አዋጅ አሳሳቢ እንደሆኑባቸው ሰሞኑን ወደ ኢትዮጵያ የመጡት የአሜሪካ የውጭ ጉዳይ ምክትል ሚኒስትር ዴቪድ ክራመር ገለፁ።</p>

<p>የአገራችን የሰብዓዊ መብት አከባበር አመታዊ ሪፖርት የሚያዘጋጅ የሰብአዊ መብቶች ቢሮ ኃላፊ የሆኑት ዴቪድ ክራመር ፣ በፕሬስ ሕግና በመያዶች ረቂቅ አዋጅ ላይ ያላቸውን ስጋት በሚመለከት ከጠ/ሚ መለስ ዜናዊና ከተለያዩ ባለስልጣናት ጋር እንደተነጋገሩበት ገልፀዋል።</p>

<p>በአሜሪካ ኤምባሲ ሐሙስ እለት ለጋዜጠኞች በሰጡት መግለጫ «አሜሪካ ለኢትዮጵያ መንግሥትም ሆነ ለተቃዋሚ ፓሪቲዎች ይህንን አድርጉ ፣ ያንን አታድርቱ አትልም» ያሉት ክራመር ፣ አሜሪካ የኢትዮጵያ ጥሩ ወዳጅ እንደመሆኗ መጠን ማድረግ የምትችለው የወዳጅነት ምክሯንና ስጋቷን መግለፅ ብቻ ነው ብለዋል።</p>

<p>ጋዜጠኞች ያለ ቅድመ ሳንሱር በነፃነት እንዲሰሩ ማድረግና መግንሥታዊ ያልሆኑ ድርጅቶች እንዲጠናከሩ መደገፍ እንደ ኢትዮጵያ በመሳሰሉ አገራት ለዲሞክራሲያዊ ተቋማት ግንባታ እጅግ አስፈላጊ ነው ብለዋል - ክራመር።</p>

<p>ከመግሥት ባለስልጣንት የተሰጣቸው ምላሽ ምን እንደሚመስል ተጠይቀው ክራመር ሲመልሱ ፤ «የመንግሥት አቋም ወክዬ መናገር አልችልም። ጥሩ ውይይት አድርገናል። በተለይም ገና ባልፀደቀው የመያድ ረቂቅ ሕግ ዙሪያ ወደፊት ለምናደርጋቸው ውይይቶች ይህ እንደመንደርደሪያ ሊታይ ይችላል» ብለዋል።</p>

<p>ልማትን ማፋጠን ሽብርተኝነትን መዋጋትና ዴሞክራሲያዊ ተቋማት መገንባት ዋነኞቹ የትብብር መስኮች እንደሆኑ የተናገሩት ክራመር ፤ በኢትዮጵያ ብቻ ሳይሆን በየትኛውም ሀገር ፣ መንግስት በሠላም ተረጋግቶ ሀገሩን የሚመራው ፤ እነዚህ ሦስቱ የማይነጣጠሉ ነገሮች ሚዛናቸውን ጠብቀው ሲሟሉ ነው ብለዋል። «አንድ መንግሥት ሁለቱን ነገሮች አሟልቶ እንዱን ቢያጓድል ምናልባት ረዥም እድሜ ላይኖረው ይችላል» ብልዋል ክራመር። ግለሰቦች ወደ ስልጣን ይመጣሉ ይሄዳሉ ያሉት ሚ/ር ክራመር ፤ ለአንድ አገር ዋነኛው መሰረት ፤ ዲሞክራሲያዊ ተቋማት ተጠናክረው በገለልተኛነት መዝለቃቸው እንደሆነ ተናግረዋል። አሜሪካ በአመታዊው ሪፖርት የኢትዮጵያ መንግሥት የተለያዩ የሰብዓዊ መብት ጠሰቶች እንደፈፀመ ስትዘረዝር ፤ የኢትዮጵያ መንግሥት በበኩሉ ሪፖርቱን ከእውነት የራቀ ነው ሲል ምላሽ መስጠቱ የሚታወስ ነው። በዚህ ሁኔታ የአሜሪካ መንግሥት የሰብዓዊ መብት አከባበርን በተመለከተ እንዴት ከኢትዮጵያ መንግሥት ጋር ሊሰራ ይችላል በሚል ዴቪድ ክራመር ጥያቄ ቀርቦላቸው ፣ ማንኛውም መንግሥት እንደዚህ አይነት ሪፖርት ይፋ በሚሆንበት የመጀመሪያዎቹ ሳምንታት ማስተባበሉ የተለመደ መሆኑን ገልፀዋል። የሪፖርቱ አላማ የሰብዓዊ መብት ችግሮችን ነቅሶ መሥራት ስለሆነ ፤ የሰብዓዊ መብት ሪፖርቱን ተከትሎ የሚነሳ ራስን የመከላከል ሁኔታ እንቅፋት አይሆንም ብለዋል - ክራመር።</p>

<p>በሰብአዊ መብት አያያዝ ኢትዮጵያ ከሌሎች የአፍሪካ ሀገራት ጋር ስትነፃፀር ደረጃዋ እንዴት ነው ለሚለው ጥያቄም ፤ «እንዳንዱን ህገር የራሱ የሆኑ ነገሮች ስላሉት አንዱን ከሌላው ማወዳደር ተገቢ አይደለም ፤ ስለአንድ ሀገር ለመናገር የተሰሩ ስራዎችን መገምገምና የነገሮችን አካሄድ ማስተዋል የተሻለ ይሆናል» ሲሉ ክራመር ምላሽ ሰጥተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 19 ቀን 2000</a></p>

</body>
</html>	
