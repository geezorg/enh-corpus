<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወርቅ አስመስሎ በማጭበርበር የቀረበ ክስ እንዲቀጥል ፍ/ቤት አዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወርቅ አስመስሎ በማጭበርበር የቀረበ ክስ እንዲቀጥል ፍ/ቤት አዘዘ</h2>


<p>የባሌስትራና የባቡር ሐዲድ ቁራጮችን እንደ ወርቅ አስመስለው በመሸጥ ብሔራዊ ባንክን 158 ሚ.ብር አጭበርብረዋል በሚል ወንጀል የተከሰሱ 39 ሰዎች ፤ ለአቃቤ ሕግ ክስ ያቀረቡት መቃወሚያ ከፍተኛው ፍ/በት ውድቅ አደረገባቸው።</p>

<p>የፌደራል ሥነምግባርና ፀረሙስና ኮሚሽን ዐቃቤ ሕግ በሁለት መዝገብ ክስ ካቀረበባቸው ሰዎች መካከል የብሔራዊ ባንክ የሥራ ኃላፊዎች ፣ የወርቅ ምርመራ የሚያካሂዱ የጂኦሎጂካል ሰርቬይ ሠራተኞችና ፣ ታዋቂ ነጋዴዎች ይገኙበታል። ተከሳሾች የባሌስትራና የባቡር ሃዲድ ቁራጮችን ወርቅ አስመስለው ወደ ብሔራዊ ባንክ በመውሰድ 6 ጊዜ አጭበርብረዋል ሲል አቃቤ ሕግ ማስረጃ ሲያቀርብ ቆይቷል።</p>

<p>የተከሰሱ የብሔራዊ ባንክ የሥራ ኃላፊዎች ስልጣናቸውን ያለ አግባብ በመጠቀም ፣ ወንጀል ከሚፈጽሙ ነጋዴዎች የሚቀርቡላቸውን የባቡር ሐዲድና ባሌስትራ ቁራጮች ወርቅ ነው እያሉ በመረከብ ባንኩ 158 ሚሊዮን ብር እኒድከፍል አድርገዋል ብሏል - አቃቤ ሕግ ። ከነዚሁ አጭበርብረዋል ተብለው ከተከሰሱት ሌሎች ሰዎች መካከል እስከአሁን ያልተያዘው መሐመድ አወል በ2000 ዓ.ም ከመስከረም እስከ ህዳር ወር በተለያየ ጊዜ ከ300 ኪሎግራም በላይ የሚመዝኑ ብረታብረቶችን ለብሔራዊ ባንክ አቅርቦ ፣ ከ63 ሚሊዮን ብር በላይ እንደወሰደ የአቃቤ ሕግ ክስ ያስረዳል።</p>

<p>ተይዘው ፍ/ቤት የቀረቡ ተከሳሾች በቅድሚያ የክስ የመቃወሚያ መልሣቸውን ለፍርድ ቤቱ እንዳቀረቡ የሚታወስ ሲሆን ፣ ፍርድ ቤቱም የተከሳሾቹን የመቃወሚያ መልስና የኮሚሽኑን የክስ አቀራረብ እንደመረመረ በመግለጽ ትዕዛዝ ትናንት ሰጥቷል።</p>

<p>የፌደራሉ ከፍተኛው ፍርድ ቤት አንደኛ ወንጀል ችሎት የተከሳሾች የክስ መቃወሚያ መልስ ውድቅ ያደረገ ሲሆን ፣ ተከሳሾቹ በቀረቡባቸው ክሶች ላይ አምስት ጭብጦች በመያዝ ወደ መደበኛው ክርክር እንዲገቡና ዐቃቤ ሕጉም ጭብጦቹን ያስረዱልኛል ያላቸውን ምስክሮች ሃምሌ 24 ቀን እና በሚቀጥለው አመት ጥቅምት 13 ቀን እንዲያቀርብ አዟል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 12 ቀን 2000</a></p>

</body>
</html>	
