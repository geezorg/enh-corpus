<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ለአዲሱ ዓመት ምን አስበዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች ለአዲሱ ዓመት ምን አስበዋል</h2>


<p>በኢትዮጵያ ሚንቀሳቀሱ ዋና ዋና የተቃዋሚ ፓርቲዎች በአዲሱ ዓመት በአገሪቱ የመድበለ ፓርቲ ስርዓት እንዲሰፍን የጀመሩትን ሠላማዊ ትግል አጠናክረው በመቀጠል ህዝቡን ከምርጫ 97 ድብርት ለማላቀቅ እንደሚሰሩ ገለፁ።</p>

<p>«የተለመደውን ሠላምዊ የፖለቲካ ትግላቸንን ለመቀጠል ፣ የተዘጉ ቢሮዎቻችንን ለማስከፈትና ባለፉት አመታት በገዢው ፓርቲ በደረሰብን አፈና ተስፋ የቆረጡትን አባሎቻችንን በአዲሱ ዓመት መልሰን እናደራጃለን» ያሉት የኢትዮጵያ ዲሞራሲያዊ ሃይሎች ህብረት ሊቀመንበር ፕሮፌሰር በየነ ጴጥሮስ ፣ ተመሳሳይ የፖለቲካ አላማ ካነገቡ ፓርቲዎች ጋር በመቀናጀት ለመስራት ፓርቲያቸው እንዳቀደ ለአዲስ አድማስ ተናግረዋል። «ህዝቡ በምርጫ 97 በተከሰተው አሳዛኝ ሁኔታ ከገባበት የተስፋ መቁረጥ ሁኔታ መውጣት አለበት» ያሉት ፕሮፌሰር በየነ ፣ ህዝቡ በራሱ ጉዳይ ከማኩረፍ ይልቅ በምናደርጋቸው ሠላማዊ የውይይት ፣ የምክክርና ዲሞክራሲያዊ እንቅስቃሴዎች ውስጥ ተሳትፎውን አጠናክሮ እንዲቀጥል እንጠይቃለን» ብለዋል። አያይዘውም 2001 ዓ.ም ለኢትዮጵያ ህዝብ የመቻቻልና የብልጽግና ዓመት እንዲሆን ተመኝተዋል።</p>

<p>የኢትዮጵያ ዴሞክራሲያዊ አንድነት ፓርቲ (ኤዴአፖ) መድህን ሊቀመንበር አቶ ልደቱ አያሌው በበኩላቸው ፣ ፓርቲያቸው አሁን የሚያደርገውን አጠቃላይ ግምገማ ካጠናቀቀ በኋላ በጥቅምት 2001 የአመራር ምርጫ እናካሄድና እንደ አስፈላጊነቱ የፕሮግራም ለውጦች እንደሚያደርግ ገልፀው ፣ ፓርቲው የነበሩበትን ድክመቶችና ጥንካሬዎች ከለየ በኋላ የጀመረውን ሠላማዊ የፖለቲካ ትግል አጠናክሮ እንደሚቀጥል ገልፀዋል። ከምርጫ 97 ጋር ተያይዞ ሀገራችንና ህዝባችን ለገቡበት ቀውስ የሁላችንም ጥፋት አለበት ያሉት አቶ ልደቱ «እኔ ሙሉ በሙሉ ንፁህ ነኝ የሚሉ ፓርቲዎች እንደ ኢዴአፓ - መድኅን ሁሉ ድክመታቸውን ከጥንካሬያቸው ለይተው በማውጣት ሀገራችንን ለመለወጥ መሥራት ይጠበቅባቸዋል» ብለዋል።</p>

<p>ለኢትዮጵያ ህዝብ አዲስ ዓመትን አስመልክተው መልካም ምኞታቸውን የገለፁት አቶ ልደቱ ፣ ሀገራችን ኢትዮጵያ መሠረታዊ የፖለቲካና የኢኮኖሚ ችግሮቿን የፈታችና በሁለንተናዊ መልኩ መልካም አስተዳደርና ማህበራዊ ፍትህ የሰፍነባት ፣ በአካባቢውና በአለምም ከፍተኛ ተደማጭነት ያልት ጠንካራ ሀገር ለመሆን እንደምትበቃ ያላቸውን እምነት በፓርቲያቸው ስም ገልፀዋል።</p>

<p>«ህዝቡ ከዚህ ቀደም በቅንጅት ለአንድነትና ለዴሞክራሲ ፓርቲ መሪነት በምርጫ 97 ያሳየውን ለለውጥ ተነሳሽነት አሁን የቅንጅት ወራሽ ፓርቲ ከሆነው «አንድነት ለፍትህና ለዴሞክራሲ» ጋር በመሆን በአዲስ መንፈስና በሙሉ ቁርጠኝነት እንዲቀጥል ጥሪ እናቀርባለን ያሉት ዶክተር ሀይሉ አርአያ በበኩላቸው በአዲስ ዓመት ፓርቲያቸው ያቀዳቸውን ሥራዎች ለመተግበር የሚረዱትን የሰው ሀይልና የገንዘብ አቅምን የማጠናከር ሥራዎች ለመስራት እንዳቀደ ገልፀዋል። «ማዕከላዊ ጽ/ቤታችንን ከማጠናከር ጐን ለጐን በየክልሎቹ ቢሮዎችን በመክፈት ፓርቲያችንን ለህዝቡ በበለጠ ለማስተዋወቅና በ2002 ለሚካሄደው አጠቃላይ ሀገራዊ ምርጫ እራሳችንን እናዘጋጃለን» ብለዋል። በፖለቲካ ፣ በኢኮኖሚና በማህበራዊ መስኮች ሁሉ ኢትዮጵያን የተሻለች ሀገር ለማድረግ ፓርቲያቸው ቆርጦ የተነሳ መሆኑን የገለፁት ዶክተር ሀይሉ ፣ የኢትዮጵያን ህዝብ ለሥልጣን ባለቤትነት ለማብቃት ቅንጅት የጀመረው ሠላማዊ ትግል በአንድነት ፓርቲ ተረካቢነት እንደሚቀጥል ተናግረዋል። ቅንጅት በነፃና ፍትሀዊ ምርጫ እምነት እንደነበረው ሁሉ አንድነት ፓርቲም በ2002 ዓ.ም ለሚደረገው ብሔራዊ ምርጫ አስፈላጊውን ዝግጅት እንደሚያደርግ ከገለፁ በኋላ በመጨረሻ ግን በርግጥ ነፃና ፍትሃዊ ምርጫ ለማድረግ የሚያስችሉ ቅድመ ሁኔታዎች መሟላታቸውን ገምግሞ ሳያረጋግጥ ፓርቲያቸው ዘሎ ምርጫ ውስጥ እንደማይገባ ገልፀዋል። በመጨረሻም መጪው አዲስ ዓመት በኢትዮጵያ አስተማማኝ ሠላም የሚሰፍንበት ዘመን እንዲሆን የፓርቲያቸው መልካም ምኞት መሆኑን ገልፀዋል።</p>

<p>«የኢትዮጵያ ህዝብ የተጫነበትን የግፍ ቀንበር ከላዩ ላይ ለማንሳት ከሌሎች ተቃዋሚዎች ጋር በመሆን ብዙ ትግልና ውጤት ብናመጣም ምርጫ ቦርድ ቅንጅት የሚለውን የፓርቲያችንን ስም ለሌላ አካል ሰጥቶብናል» ያሉት ደግሞ በኢንጂነር ሀይሉ ሻውል የሚመራውና ስያሜውን ወደ «መላው ኢትዮጵያ አድነት ድርጅት መኢአድ» የመለሰው ፓርቲ የህዝብ ግንኙነት ኮሚቴ ሰብሳቢ ወይዘሪት መሶበወርቅ ቅጣው ሲሆኑ ፣ ከምርጫ 97 በኋላ በቅንጅት ፓርቲ አመራሮች መካከል በተፈጠረው መከፋፈል ህዝቡ ተስፋ ሳይቆርጥ በመጪው አዲስ ዓመት ሠላምዊ ትግሉን ከመኢአድ ጐን በመሆን አጠናክሮ እንዲቀጥል ጥሪ አቅርበዋል። «ከምርጫ 97 በኋላ ቅንጅት ፓርቲው አልተከፋፈለም ፣ የተከፋፈልቱ የአመራር አባላት ናቸው።» ያሉት ወይዘሪት መሶበወርቅ ፣ «በምርጫ 97 ወቅት አብረኸን የነበርክ የኢትዮጵያ ህዝብ አሁንም እውነተኛ ተቃዋሚ ከሆነው ከመኢአድ ጐን ሆነህ ትግልህን እንድትቀጥል ጥሪ እናቀርባለን» ብለዋል። በማጠቃለልም በመጪው አመት ኢትዮጵያ ከረሀብ ፣ ከችግርና ከኑሮ ውድነት ተላቅቃ በዲሞክራሲያዊ ጐዳና ስትራመድ ማየት የፓርቲያቸው ምኞት መሆኑን ገልፀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጳጉሜን 1 ቀን 2000</a></p>

</body>
</html>	
