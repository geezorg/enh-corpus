<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ለጂቡቲያውያን ክፍት አይደለችም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ ለጂቡቲያውያን ክፍት አይደለችም</h1>


<p>ጂቡቲ ለኢትዮጵያውያን ክፍት የሆነችውን ያህል ኢትዮጵያ ለጂቡቲያውያን ክፍት አይደለችም በማለት የጂቡቲ ነጋዴዎች ቅሬታ እንደሚያሰሙ የአዲስ አበባ ንግድ ም/ቤት ዋና ጸሐፊ ገለጹ።</p>

<p>ዋና ጸሐፊው አቶ ሁሴን ሺበሺ ከአዲስ አድማስ ጋዜጣ ጋር ባደረጉት ቃለ ምልልስ እንደተናገሩት፤ «ባንክና ኢንሹራንስ የመሳሰሉ የኢትዮጵያ ድርጅቶች ጂቡቲ ውስጥ መሥራት ሲፈቀድላቸው፤ የጂቡቲ ኩባንያዎች ግን ኢትዮጵያ ውስጥ ገብተው ሀብታቸውን ኢንቨስት ለማድረግ ሕጉም ፖሊሲው አይፈቅድም» ሲሉ የጂቡቲ ነጋዴዎች ያማርራሉ።</p>

<p>የጂቡቲ ነጋዴዎች፤ «የኢትዮጵያ የኢንቨስትመንት ሕግ ጂቡቲያውያንን እንደ ውጭ ዜጋ ያያል። በእኛ አገር እንደ ጁቡቲያውያን እየሰራችሁ በእናንተ አገር ግን እንድንሰራ አትፈልጉም» እንደሚሉ የጠቀሱት አቶ ሁሴን፤ በዚሁ የተነሳ «ቅድሚያ ለጁቡቲያውያን»የሚል አዲስ ሕግ እንዳወጡና ሕጉም ከጥቅምት 25 ቀን 1994 ጀምሮ ሥራ ላይ ይውላል ተብሎ እንደሚጠበቅ አስረድተዋል።</p>

<p>ባለፈው ሳምንት ከኢትዮጵያና ከአዲስ አበባ ንግድ ም/ቤቶች አመራር እንዲሁም ከንግዱ ህብረተሰብ የተወከለ አንድ የልዑካን ቡድን በጂቡቲ ለአምስት ቀናት የሥራ ጉብኝት አድርጎ የተመለሰ ሲሆን፤ ስለጉብኝቱም ዓላማ አቶ ሁሴን ሲናገሩ፤ በሁለቱ አገሮች መካከል ያለው ግንኙነት ጤናማ እንዲሆን መሰናክሎች ካሉም በዝርዝር ታይተው መወገድ በሚችሉበት ሁኔታ ላይ ለመወያየት እንደሆን አመልክተዋል።</p>

<p>የኢትዮጵያና የጂቡቲ ንግድ ም/ቤቶች በሁለቱ አገሮች መካከል ያሉ ንግድ ነክ መሰናክሎችን ለማስወገድ የሚረዱና በአባላቱ መካከል ያለውን ታሪካዊና ኢኮኖሚያዊ ትስስር በሚያጠነክር መልኩ የተቀረፁ ባለስምንት አንቀጽ ስምምንት የተፈራረሙ ሲሆን፤ በሁለቱ አገሮች የንግድ እንቅስቃሴ ላይ እክል የፈጠሩና ወደፊትም ሊከሰቱ የሚችሉ ችግሮችን በየጊዜው በመገናኘት የሚፈታ ወይም ለሁለቱ መንግስያት የውሳኔ ሀሳብ የሚያቀርብ አንድ የጋራ የንግድ ጉዳዮች ምክር ጉባኤ መቋቋሙ ታውቋል።</p>

<p>ጉባዔው አሉ የተባሉ ችግሮችን በዝርዝር እያስጠና እንደሚመረምር፤ በንግድ ም/ቤቶቹ ደረጃ ሊቃለሉ የሚችሉ ከሆነ አስፈላጊውን እርምጃ ኢንደሚወስድና ከተሰጠው ኃላፊነት አልፈው ፖሊሲዎችንና መመሪያዎችን የሚነኩ ከሆን፤ የመፍትሄ ሀሳቦችን እያጠና ለሚመለከታቸው የመንግስት ኃላፊዎች እንደሚያቀርብ ዋና ጸሐፊው ገልፀዋል።</p>

<p>ከኢትዮጵያ ገቢና ወጪ ንግድ 95 ከመቶው የሚተላለፈው በጂቡቲ ወደብ እንደሆን የጠቀሱት ዋና ጸሐፊው፤ ከቅርብ ጊዜ ወዲህ ግን የሁለቱ አገሮች ግንኙነት ጤናማ እንዳልሆነ አመልክተው፤ «ሁለቱ አገሮች የተለየ ግንኙነት ስላላቸው፤ ኢኮኖሚያቸውም በጣም የተሳሰረ ስለሆነ፣ ጤናማ ግንኙነት መመስረት ጠቃሚ ነው» ብለዋል። «የጂቡቲ ባልስሀብቶች ወደ ኢትዮጵያ መጥተው ሀብታቸውን ኢንቨስት ቢያደርጉ፤ ኢትዮጵያውያን ባለሀብቶችን ይህን ያህል የሚጎዱ አይደሉም» ያሉት አቶ ሁሴን «እንዲህ አይነት ጉዳዮች በዝርዝር ተጠንተው ለመንግስት እየቀረቡ የሚታዩ ይሆናሉ» ሲሉ ገልፀዋል።</p>

<p>የጂቡቲ ጠቅላይ ሚኒስትር «የኢትዮጵያና የጂቡቲ ግንኙነት ለሌሎች የአፍሪካ አገሮች ምሳሌ መሆን አለበት። አሁን ያሉትን ችግሮች ሁሉ አቃልላን በጣም የተጠናከረ ግንኙነት መጀመር ይኖርብናል» ማለታቸውንም አቶ ሁሴን ጠቅሰዋል። የጂቡቲ የትራንስፖርት ድርጅቶች «ኢትዮጵያ ውስጥ ቢሮ መክፈት አንችልም፤ ወደ ኢትዮጵያ ጭነት አጓጉዘን የምናገኘውን የአገልግሎች ክፍያ በውጭ ክፍያ ወደ ጂቡቲ ለማውጣት ችግር አለብን፤ ክፍያው ይዘገያል፤ከ6-8 ወራት ሱቆይ ይችላል። እነዚህ ነገሮች በአጭር ጊዜ ውስጥ ካልተስተካከሉ ሥራ መቀጠል የማንችልበት ደርጃ ላይ ደርሰናል» ማለታቸውን አስረድተዋል- ዋና ጸሐፊው።</p>

<p>ኢንሹራንስን በተመለከተ በሁለቱ አገሮች መካከል የማይጣጣሙ ፖሊሲዎች መኖራቸው ታውቋል። በጂቡቲ የኢንሹራንስ ሕግ መሠረት የሶስተኛ ወገን ግዴታ ያለ ሲሆን የኢትዮጵያ ሕግ ግን ግዴታ እንደማያስገባ የጠቀሱት አቶ ሁሴኝ «አንድ የኢትዮጵያ ተሽከርካሪ ጂቡቲ ውስጥ አደጋ ቢያደርስ፣ በኢትዮጵያ የኢንሹራንስ ሕግ መሠረት ዋስትና የለውም» ብለዋል። «በጂቡቲ የኢንሹራንስ ሕግ መሠረት በሰው ላይ ለሚደርስ ጉዳት እስከ 17 ሚሊዮን የጂቡቲ ፍራንክ ካሣ ይጠየቃል» ያሉት ዋና ጸሐፊው በኢትዮጵያ ሕግ መሠረት ግን ሊከፈል የሚችለው ካሳ የተወሰነ እንደሆን ጠቅሰዋል። «በዚህ የተነሳ የኢትዮጵያ ተሽከርካሪ አደጋ ሲያድርስ ተገቢውን ካሣ ለማግኘት አስቸጋሪ ነው ስለሚሉ ከነጭነቱ የመያዝ ሁኔታ አለ» ብለዋል። ጂቡቲያውያኑ ካነሷቸው ቅሬታዎች መካከል አንዳንዶቹ በተለይም ከክፍያ ጋር የተያያዙት ቴክኒካዊና ብሔራዊ ባንክ ከሚጠይቃቸው የፎርማሊቲዎች መሟላት ጋር የተያያዙ ሲሆን፤ አዳንዶቹ ደግሞ በጥልቀት መታየትቸው ጥናት የሚያስፈልጋቸው እንደሆኑ ለማብራርራት መሞከሩን አስረድተዋል።</p>

<p>ከጂቡቲ - ኢትዮጵያ በሚመላለስ አሽከርካሪዎች ላይ ድንጋይ መወርውር መኪናው በተስያዩ ምክንያቶች ቢቆም ንብረት መዝረፍ፣ ያለበቂ ምክንያት ተሽከርካሪውችን ማስቆች፣ ከጂቡቲ እስከ ጋላፊ ያለው መንገድ የተበላሸ በመሆኑ መንገዱ ያለመሠራት፣ በወደብ ውስጥ የማቆሚይ፣ የካፊቴሪያ፣ የመፀዳጃን የማረፊያ ችግር መኖር፣ ተሽከርካሪዎች የጂቡቲን የኢንሹራንስ ዋስትና ካልያዙ ወደ ጂቡቲ እንዳይገባ መታገድ፣ የሚሉት በኢትዮጵያ በኩል የቀረቡ ቅሬታዎች መሆናቸውን ከአቶ ሁሴን ገለጻ መረዳት ተችሏል። በአዲስ የጂቡቲ የኢንሹራንስ ሕግ መሠረት የኢትዮጵያ መድን ድርጅት በጂቡቲ ውስጥ መሥራት እንዲቀጥል ከተፈለገ 31 ሚሊዮን ብር ያህል የዋስትና ገንዘብ ተቀማጭ ማድረግ እንደሚጠበቅበት ጠቅሰው፣ «ይህንን ባለማድረጉ ካለፈው ጥር ወር ጀምሮ አዲስ ውሎችን እንዳይሸጥ ተከልክሏል» ብለዋል።</p>

<p>በአዲሱ የባህርና ትራንዚት አገልግሎት ሕግ ከመርከቡ እቃ የማውረድን የመጫን ሥራ ሙሉ በሙሉ ለጂቡቲያውያን የተደነገገ ሲሆን በትራንዝት፣ በፎርዋርዲንግ፣ በመርከብ ውክልና የአገልግሎት ዘርፎች አንድ ኢትዮጵያዊ ድርጅት መሳተፍ የሚችለው በአንዱ ብቻ ነው።</p>

<p>በትራንዚት በመርከብ ውክልና ሥራ ለመሳተፍ ከ 50 በመቶ በላይ ድረሻ ካለው ጂቡቲያዊ ጋር መሻረክ እንደሚያስፈልግ አዲሱ ሕግ መደንገጉን አቶ ሁሴን ጠቅሰው፤ በእነዚህ ሥራዎች በጂቡቲ ለመሳተፍ በተመሳሳይ ጂቡቲያውያን በኢትዮጵያ የንግድ ሥራ መስማራት የሚችሉበት ሕግ መኖር እንዳለበት መጠየቁን አውስተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 17 ቀን 1994</a></p>

</body>
</html>	














