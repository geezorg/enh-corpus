<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"እንቅፋት የሆነው ጥገኛ የኢኮኖሚ ስርዓት ይመስለኛል" ጠ/ሚ መለስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"እንቅፋት የሆነው ጥገኛ የኢኮኖሚ ስርዓት ይመስለኛል"ጠ/ሚ መለስ</h1>


<p>የአፍሪካ ህብረት እውን እንዲሆን ግልጽ አላማና ጽናት እንደሚያስፈልግ "የአፍሪካ ልማት መድረክ ሦስተኛ" (ኣዽፍ3) በሚል ስያሜ ለአምስት ቀናት በተካሄደው ስብሰባ ተገለፀ።</p>

<p>በተመድ የአፍሪካ ኢኮኖሚ ኮሚሽን ዋና ፀሐፊ ኬዋይ አምኮ በሰጡት አስተያየት፤ የአፍሪካ ህብረት ሲባል በተለያዩ የአፍሪካ መሪዎች የተለያየ ትርጉም እንደሚሰጠው መታዘባቸውን ገልፀዋል። "የህብረቱ ግብ አንድ የአፍሪካ መንግስት ለማቋቋም ነው የሚል መሪ እንዳጋጠመኝ ሁሉ፤ ግባችን በፌዴሬሽን ለመዋሃድ ነው፤ በኮንፌዴሬሽን ለመተሳሰር ወይም በነፃ ንግድ ለመተባበር ነው የሚሉ የተራራቁ ሀሳቦችን ከአፍሪካ መሪዎች አግኝቻለሁ" አምኮ፣ የመንግስት መሪዎችም ሆኑ ሌላው አፍሪካዊ በህብረቱ አመሰራረትና ግብ ላይ ግልጽ ሀሳብ ሊኖረው ይገባል ብለዋል።</p>

<p>የአአድ ዋና ፀሀፊ አማራ ኢሴ በበኩላቸው፤ የአፍሪካ ህብረት ምስረታን ከእንግዲህ የሚያቆመው ሃይል እንደሌለ ከገለፁ በኋላ፣ ሃሳባችንን ወደ ተግባር ለመለወጥ የሚያስፈልጉ ነገሮችን በሚገባ የማወቅና በጽናት የመተግበር ሃላፊነቶችን በቸልታ ማየት የለብንም ሲሉ ተናግረዋል።</p>

<p>በአፍሪካ ነፃ ንግድን ለማስፈን የጉምሩክ ቀረጦች እንዲወገዱ ሲወሰን የመንግስታት ገቢ ለጊዜው ሊቀንስ እንደሚችል ተገንዝበን ልንዘጋጅ ይገባል ያሉት አማራ ኢሴ፣ የአፍሪካ ማዕከላዊ ባንክ፣ የአፍሪካ ፓርላማና ፍ/ቤት ስናቋቁም "የመንግስታትን ሉአላዊነት" እንደሚቀንስም በሚገባ ልንስማማበት የሚገባ ጉዳይ ነው ብለዋል።</p>

<p>በመቀጠልም "የአፍሪካ ህብረት አስራ ሰባት ተቋማት ይኖሩታል፤ ሃላፊነታቸውን ለመወጣት ገንዘብ ያስፈልጋቸዋል። የአፍሪካ መንግስታት ይህንን ገንዘብ ያሟላሉ ወይ??" ሲሉ ጠይቀው፤"አራት ተቋማት ብቻ የያዘውን አአድ ለማንቀሳቀስ መንግስታት አመታዊውን መዋጮ አሟልተው አይከፍሉም" ሲሉ አነፃጽረዋል አማራ ኢሴ።</p>

<p>ጠ/ሚ መለስ ዜናዊ የኢትዮጵያ መንግስትን በመወከል ሳይሆን የግሌን ሀሳብ ላቅርብ በማለት ባሰሙት ንግግር፤ ህብረት ለመፍጠር በመጀመሪያ በአገራት መካከል ተመሳሳይ የፖለቲካና የኢኮኖሚ ስርዓት መኖር አለበትብለዋል-የአውሮፓ ህብረትንና የቀድሞዋ ሶቭየት ህብረትን በምሳሌነት በመጥቀስ።</p>

<p>በአፍሪካ ኅብረት እንዳይፈጠር እንቅፋት የሆነው የኢኮኖሚው ስርዓት ይመስለኛል ያሉት ጠ/ሚ መለስ፤ የአፍሪካ የተበጣጠሱና ጥቃቅን ኢኮኖሚዎች የተመሰረቱት በምርታማነት (ቫሉአ ችረአቲኦን) ሳይሆን በጥገኝነት (ረንትጸአኪንግ) ነው ሲሉ ተናግረዋል።</p>

<p>"መንግሥታት ወይም የተወሰኑ ሰዎች ህልውናቸውን የተፈጥሮ ሀብትን በመቆጣጠር ላይ ከመሰረቱ ነፃ ንግድን አይፈልጉም፤ በአፍሪካ ዛሬ ነፃ ንግድን ብናሰፍን በነጋታው በጥገኛ የኢኮኖሚ ስርዓት የሚጠቀሙ ወገኖች ባዶአቸውን ይቀራሉ" በማለት የአፍሪካ ህብረት እንዳይቋቋም እንቅፋት ሆነዋል ያሏቸውን ወገኖች ገልፀዋል።</p>

<p>"ጥገኛ የኢኮኖሚ ስርዓት፤ የፖለቲካ ስርዓቱንም ይበክላል፣ የመልካም አስተዳደር መለያ የሆኑትን ሰብአዊ መብትን፣ የህግ የበላይነትንና ተጠያቂነትን በመሸርሸር ሙሰኛና ጥገኛ ስርዓትን ያስከትላል" ብለዋል ጠ/ሚ መለስ።</p>

<p>የቀድሞ የኢሲኤ ዋና ፀሐፊ አደባዩ አደዲጄ በበኩላቸው፤ የአፍሪካ ህብረት ዋነኛ ጥቅም ነፃ ንግድ መሆኑን ገልፀው፤ "ንግድ ያለ ምርት፣ ምርት ያለ ግል ኢንቨስትመንት አይኖርም፤ መንግስት የምርትንና የንግድን ሂደት ከአደጋ ይጠብቃል እንጂ አያመርትም" ካሉ በኋላ "የአፍሪካ ህብረት እውን የሚሆነው መንግስታት የግል ኢንቨስትመንት ሊስፋፋ የሚችልበትን ሁኔታ ለመፍጠር ፈቃደኞች ከሆኑ ብቻ ነው" ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 30 ቀን 1994</a></p>

</body>
</html>	














