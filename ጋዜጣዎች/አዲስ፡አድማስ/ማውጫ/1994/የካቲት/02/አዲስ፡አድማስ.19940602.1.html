<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጠቅላይ ሚኒስትሩ ወቀሳ ተተቸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጠቅላይ ሚኒስትሩ ወቀሳ ተተቸ</h1>


<p>«የኢትዮጵያ ህዝብ የአልጀርሱን ስምምነት አይቀበለውም» በማለት ተቃዋሚ የፖለቲካ ድርጅቶች ለኮፊ አናን የፃፉትን ደብዳቤ አስመልክተው ጠቅላይ ሚኒስትር መለስ ዜናዊ የሰነዘሩት ወቀሳ፣ መሠረተ ቢስ ውንጀላ ነው ሲሉ የደኢህዴህ ሊቀመንበርና የኢዴፓ ዋና ፀሐፊ ምላሽ ሰጡ።</p>

<p>ጠቅላይ ሚኒስትሩ የተቃዋሚዎቹን ድርጊት ህገ ወጥ አሰራር ነው ያሉት «የአልጀርሱን ስምምነት ፓርላማው አጽድቆት ሳለ ከኮፊ አናን በተጻፈው ደብዳቤ ላይ የኢትዮጵያ ህዝብ አይቀበለውም ብላችኋል፣ ፓርላማው በተስማማበት ጉዳይ ላይ የፓርላማ አባል የሆናችሁ የተቃዋሚ ፓርቲ ተወካዮች በደብዳቤው ላይ ፊርማችሁን አኑራችኋል፣ እንዲሁም ደብዳቤውን ስትጽፉ ለፓርላማው አላሳወቃችሁም» በማለት ነው።</p>

<p>ስለ ጉዳዩ የተጠየቁት የኢዴፓ ዋና ፀሐፊ አቶ ልደቱ አያሌው የአልጀርሱ ስምምነት የዛሬ አመት ለፓርላማ ሲቀርብ ፓርቲያቸው ስምምነቱ እንዳይፈረም በጽሁፍ ያቀረበውን ጽኑ ተቃውሞ በንባብ ከማሰማቱም በላይ ተቃውሞውን በዕለቱ የፓርላማ ቃለ ጉባኤ ላይ በማስመዝገቡ ወቀሳው ኢዴፓን እንደማይመለከት ተናግረዋል።</p>

<p>ጠቅላይ ሚኒስትሩ የወቀሱት ምናልባት ያኔ ያልተቃወሙትን ፓርቲዎች ሊሆን ይችላል የሚል ግምት እንዳላቸው የገለጹት አቶ ልደቱ «ይሁንና ያኔ ከኛ ጋር ተስማምታችኋልና አሁን ለምን ደብዳቤ ጻፋችሁ ብሉ መወቀሱም አያስኬድም። እንኳን ከአንድ ዓመት በኋላ ይቅርና ዛሬ የተስማሙበትን ነገር ነገ መቃወም መብት ነው። ወቀሳው አንድ ሃሳብ የያዘ ሰው በዛው ሃሳብ ብቻ ረግቶ መቆየት አለበት ከሚል አስተሳሰብ የተሰነዘረ የሚመስል መሠረተ-ቢስ ውንጀላ ነው» ብለዋል።</p>

<p>የደኢህዴግ ሊቀመንበር ዶክተር በየነ ጴጥሮስ በበኩላቸው «ደብዳቤ ስንጽፍ ለፓርላማ አባላቱ አለማሳወቃችን ሕገ ወጥነቱ ምኑ ላይ ነው?» በማለት ከጠየቁ በኋላ «በሰላማዊ መንገድ የምናካሄዳቸውን እንቅስቃሴዎች ሁሉ በራሳችን ማካሄድ እንችላለን» ብለዋል።</p>

<p>«እኛ በፓርላማው የተቀመጥነው እኮ ተቃዋሚዎችን ወክለን እንጂ የኢህአዴግ እጩዎች ሆነን አይደለም። ስለዚህ ለምንድን ነው የምንሠራውን ሥራ ለመንግስት እንድናሳውቅ የተፈለገው?» ያሉት ዶክተር በየነ፣ ለኮፊ አናን ደብዳቤ መጻፋቸውን ከህገ ወጥነት በመቁጠር ጠቅላይ ሚኒስትሩ የሰነዘሩት ወቀሳ በጭራሽ ተቀባይነት እንደሌለው ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 2 ቀን 1994</a></p>

</body>
</html>	














