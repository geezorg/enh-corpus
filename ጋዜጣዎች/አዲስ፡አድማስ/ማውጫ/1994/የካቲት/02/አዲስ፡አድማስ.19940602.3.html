<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ታቦቱ ዛሬ ይገባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ታቦቱ ዛሬ ይገባል</h1>


<p>በእንግሊዝ ጦር ከመቅደላ ተዘርፎ የሄደውና በስኮትላንድ ኤደንበርግ ቅዱስ ዮሐንስ ቤተክርስቲያን የሚገኘው የመድኃኒአለም ታቦት ከ134 አመታት በኋላ ዛሬ ኢትዮጵያ ይገባል።</p>

<p>ፕሮፌሰር ሪቻርድ ፓንክረስትና ፕሮፌሰር እንድሪያስ እሸቴ ከትናንት በስቲያ በሸራተን አዲስ በጋራ በሰጡት ጋዜጣዊ መግለጫ ታቦቱ ለኢትዮጵያ ሊመለስ የቻለው በኤደንበርግ ቤተክርስቲያን አለቃና ምዕመናን ትብብር መሆኑን አመልክተዋል።</p>

<p>የመቅደላ ቅርሳ ቅርስ አስመላሽ ኮሚቴ አባላት የሆኑት ፕ/ር ፓንክረሰት እና ፕ/ር እንድርያስ፣ ኮሚቴው ከመቅደላ የተዘረፉትን የኢትዮጵያ ታሪካዊ ቅርሶች ለማስመለስ ለአመታት ያደረገው ጥረት ለመጀመሪያ ጊዜ ፍሬ ያገኘው አሁን ነው ካሉ በኋላ፣ «በዚህ መልካም ውጤት ማህበራችን ከፍተኛ ኩራትና ደስታ ይሰማዋል» ሲሉ ተናግረዋል።</p>

<p>በመንግሥት ሳይሆን በሕዝብ ደረጃ የመቅደላ ቅርስ ሲመለስ ለመጀመሪያ ጊዜ በመሆኑ የታቦቱ መመለስ በስኮትላንድና በኢትዮጵያ ህዝብ መካከል ያለውን ዝምድና እንደሚያጠናክር የጠቀሱት ፕሮፌሰር እንድሪያስ፣ የቅዱስ ዮሐንስን ቤተ ክርስቲያንና የስኮትላንድን ሕዝብ መልካም አርአያ በመከተል በእንግሊዝ አገር ተይዘው የሚገኙትን አያሌ ቅርሣ ቅርሶች ለማስመለስ በተስፋና በትጋት እንሠራለን ብለዋል።</p>

<p>ከመቅደላ የተዘረፉ አስር ታቦቶች በመቶዎች የሚቆጠሩ የብራና መጻሕፍት፣ መስቀሎች፣ የወርቅ ዘውድ፣ የወርቅ ጽዋና የአጼ ቴዎድሮስ የራስ ፀጉርና ሌሎችም በእንግሊዝ አገር እንደሚገኙ ፕ/ር እንድርያስ ገልፀዋል።</p>

<p>የኤደንበርግ ቅዱስ ዮሐንስ ቤተክርስቲያን ምዕመናን ታቦቱን በፈቃዱ ከመመለሱም ባሻገር፣ በቤተክርስቲያኗ አለቃ በፌቭረንድ ግላኪ አማካይነት ቅርንጫፍ የመቅደላ ቅርሥ አስመላሽ ኮሚቴ ማቋቋሙን ጠቁመዋል።</p>

<p>«በጠቅላላው የስኮትላንድ መልካም ተግባር ለእንግሊዝ ሀገርና ለመላው አውሮፓ፣ በተለይም ለጣሊያን መንግሥት አርአያ እንደሚሆን እንተማመናለን» ያሉት ፕሮፌሰር እንድሪያስ «መላው የኢትዮጵያ ህዝብም በዚህ ታሪካዊ ቅርስ መመለስ እንኳን ደስ አላችሁ እላለሁ» ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 2 ቀን 1994</a></p>

</body>
</html>	














