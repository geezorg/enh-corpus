<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ኮሚሽኑ ውሳኔ በጭንቀት እየተጠበቀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የድንበር ኮሚሽኑ ውሳኔ በጭንቀት እየተጠበቀ ነው </h1>


<p>አለም አቀፍ የድንበር ኮሚሽን በሚያሳልፈው ውሳኔ ሳቢያ በኢትዮጵያና ኤርትራ መካከል ግጭት እንዳያገረሽ ሥጋት በመፈጠሩ የተመድ ሰላም አስከባሪ ኃይል በተጠንቀቅ እንዲጠባበቅ መደረጉ ተነገረ።</p>

<p>ገና ያልታወቀው የኮሚሽኑ ፍርድ ጭንቀት ውስጥ የከተታቸው የዛላንበሳ ነዋሪዎች፣ ውሳኔው የዛላንበሳን ከተማ ለኤርትራ የሚሰጥ ከሆነ እንደማይቀበሉት መግለጻቸውን ቢቢሲ ዘግቧል።</p>

<p>በኔዘርላንድ ሄግ ከተማ የተሰየመውና አምስት ዳኞችን የያዘው የድንበር ኮሚሽን በአንድ ወር ጊዜ ውስጥ ውሳኔ እንደሚሰጥ የተጠቀሰ ሲሆን፣ የኮሚሽኑ ፍርድ የዛላንበሳ፣ የባድመና የኢሮብ ከተሞችን እጣ ፈንታ ይወስናል ብሏል - ቢቢሲ። የንግድ ከተማ የሆነችው ዛላንበሳ ከ3 አመት ገደማ በፊት በኤርትራ ጦር ስትወረር 15ሺህ ነዋሪዎችዋ ከቀያቸው ተፈናቅለው እንደሸሹና የኢትዮጵያ ጦር ድል ካደረገ በኋላ ወደ ዛላንበሳ የተመለሱ ነዋሪዎች 5 ሺህ ብቻ እንደሆኑ የጠቀሰው ቢቢሲ፣ ተፈናቃዮቹ ወደ ቀያቸው ሲመለሱ ቤት ንብረታቸው በአብዛኛው በኤርትራ ጦር ተዘርፎ ቀሪውም ወድሞ እንደጠበቃቸው መናገራቸውን ዘግቧል። </p>

<p>ድንኳንና ፕላስቲክን መጠለያቸው ያደረጉ የዛላንበሳ ነዋሪዎች የተጫነባቸው ከባድ የኑሮ ሸክም አለመቃለሉ ቢያሳስባቸውም፣ የዛላንበሳ እጣ ፈንታ ይበልጥ እንዳስጨነቃቸው ቢቢሲ አመልክቷል።</p>

<p>የድንበር ኮሚሽኑ ዳኞች ፍርድ የሚሰጡበት እለት በተቃረበ ቁጥር የዛላንበሳ ነዋሪዎች ጭንቀት እየበረታ መምጣቱን የገለጸው ቢቢሲ፣ አብዛኞቹ ነዋሪዎች ዛላንበሳ ወደ ኤርትራ እንድትሄድ የሚያደርግን ውሳኔ እንደማይቀበሉ ይናገራሉ ብሏል።</p>

<p>በዛላንበሳ የሚኖሩ አቶ አለም ገብረስላሴ የተባሉ የ72 አመት አዛውንት «ለሉአላዊነት እንዲዋጉ ልጆቻችንን የላክነውና ሲዋጉ የሞቱት በከንቱ አይደለም» ሲሉ መናገራቸውን ቢቢሲ ገልጿል።</p>

<p>በሌላ በኩል የድንበር ኮሚሽኑ ፍርዱን ሲሰጥ በሁለቱ አገሮች መካከል ግጭት ሊያገረሽ ይችላል በሚል ስጋት በድንበር አካባቢ የተሰማራው የተመድ ሰላም አስከባሪ ኃይል (አንሚ) በተጠንቀቅ እንዲጠባበቅ መደረጉ ተመልክቷል።</p>

<p>እንደ ቢቢሲ ዘገባ፣ አንሚ በሁለቱ አገሮች መካከል ሊፈጠር የሚችለውን ውጥረት በመገመት ለአደጋ ጊዜ የሚያገለግሉ ተለዋጭ እቅዶችን ነድፎር አዘጋጅቷል።</p>

<p>የተመድ የጸጥታ ምክር ቤት፣ አንድ በኖርዌይ አምባሳደር የሚመራ ቡድን ኢትዮጵያንና ኤርትራን እንዲጎበኝ መወሰኑ የሚታወስ ነው። የድንበር ኮሚሽኑ የፍርድ ውሳኔውን ከማስተላለፉ በፊት ጉብኝቱን ይጀምራል የተባለው የፀጥታው ም/ቤት የልኡካን ቡድን፣ ሁለቱ አገራት የኮሚሽኑን ውሳኔ ተቀብለው እንዲተገብሩ ይጠይቃል ተብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 2 ቀን 1994</a></p>

</body>
</html>	














