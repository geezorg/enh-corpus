<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጅቡቲ አዲስ ወደብ ልትገነባ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጅቡቲ አዲስ ወደብ ልትገነባ ነው</h1>


<p>የኢትዮጵያ ነጋዴዎች በጅቡቲ ወደብ በደል እንደሚደርስባቸው በመግለጽ ወቀሳ ሲሰነዝሩ፣ የወደቡ የንግድ ማኔጀር ሚስተር አቡበከር አሚር ሃጂ በበኩላቸው ጥሩ አገልግሎት እየሰጠን ነው ሲሉ አስተባብለዋል።</p>

<p>በጅቡቲ ተጨማሪ አዲስ ወደብ ለመገንባት መታቀዱን ሚ/ር አቡበከር ተናግረዋል።</p>

<p>ሚ/ር አቡበከር በወጪና ገቢ ንግድ ሥራ ላይ ከተሰማሩ የኢትዮጵያ ነጋዴዎችና አገልግሎት ሰጪ ክፍሎች ጋር ሰሞኑን በሂልተን ሄቴል ባደረጉት ውይይት ጂቡቲ፤ አሁን አገልግሎት በመስጠት ላይ ካለው ወደብ በስተምሥራቅ ስምንት ኪ.ሜ ርቀት ዶርሌ በተባለ ስፍራ አዲስ ወደብ ለመገንባት ታቅዷል ሲሉ ተናግረዋል።</p>

<p>የወደቡ ግንባታ ከሦስት ዓመታት በኋላ እንደሚጠናቀቅ ሚ/ር አቡበከር ጠቅሰው፣ ለፕሮጀክቱ ማከናወኛ ብድር ለማግኘት ባለፈው ዓመት የካቲት ወር ከዓለም አቀፍ የፋይናንስ ተቋማት ጋር መወያየታቸውን ገልፀዋል።</p>

<p>ሚ/ር አቡበከር ስለ ወደቡ አገልግሎት ሲናገሩ፣ ከተለመዱ ትናንሽ የዕለት ተዕለት የአሠራር ችግሮች በስተቀር ጥሩ አገልግሎት እየሰጠ መሆኑን ከገለፁ በኋላ፣ ወደቡ ለዚህ የበቃው በጭነት ተሽከርካሪዎችና በንግድ አስተላላፊ ኩባንያዎች እንዲሁም ከመርከብ ዕቃ በሚያራግፉና በሚጭኑ ኩባንያዎች ቀና ትብብር ነው በማለት ኢትዮጵያዊያኑን ነጋዴዎች አመስግነዋል።</p>

<p>የወደቡ ተገልጋይ ኢትዮጵያዊያን ነጋዴዎች ግን ችግሮች እንደሚያጋጥሟቸውና በደል እንደሚደርስባቸው ተናግረዋል። የመንገድ መበላሸትን አስመልከተው ቅሬታቸውን ሲገልጹ «ተሽከርካሪዎች ከኢትዮጵያ ውስጥ 700 ኪ.ሜ ለመጓዝና ጂቡቲ 200ኪ.ሜ ለመጓዝ የሚፈጅባቸው ጊዜ እኩል ነው። ይህም በጂቡቲ በኩል ያለው መንገድ ምን ያህል አስቸጋሪ እንደሆነ ያመለክታል» ብለዋል።</p>

<p>ሚ/ር አቡበከር በሰጡት መልስ፣ በየቀኑ 300 ያህል ከባድ የጭነት ተሽከርካሪዎች በመንገዱ እንደሚመላለሱ ጠቅሰው፤ በጂቡቲ በኩል ያለው መንገድ እየተሻሻለ ነው፤ በተለይ ከዲክሂል እስከ ጋላሪ ያለው 100 ኪ.ሜ ዳግም ግንባታ በመጀመሩ ከአንድ ዓመት በኋላ ይጠናቀቃል» ብለዋል።</p>

<p>በወደብ አካባቢ ችግር እንዳለ የሚናገሩት ኢትዮጵያዊያን ነጋዴዎች በበኩላቸው፤«ዕቃ ጭነው ከወደቡ የሚወጡ ተሽከርካሪዎች ይደበደባሉ፣ ይዘረፋሉ፣ ድንጋይ ይወረወርባቸውዋል፣ ለጅቡቲ ለሚከፍሉት 15 ዶላር የኮቴ ዋጋ ተገቢውን አገልግሎት አያገኙም፣ በአጠቃላይ ለደህንነታቸው ዋስትና የላቸውም» በማለት አማርረዋል።</p>

<p>ሚ/ር አቡበከር በኢትዮጵያዊያኑ ነጋዴዎች የቀረበው ቅሬታ «የተጋነነ ነው» በማለት እንደማይቀበሉት ገልጸው፤ «የብሪክራሲያዊ አሠራር ችግር ሊኖር ይችላል። ነገር ግን የደህንነት ችግር ስለመኖሩ አላውቅም» ሲሉ መልሰዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 23 ቀን 1994</a></p>

</body>
</html>	














