<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሃይማኖት መሪዎች ስብሰባ አስተዛዛቢ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሃይማኖት መሪዎች ስብሰባ አስተዛዛቢ ነው</h1>


<p>በኢትዮጵያና በኤርትራ የሚገኙ የሃይማኖት መሪዎች ትናንት እዚህ አዲስ አበባ የሰላም ስብሰባ የጀመሩ ሲሆን፣ የኢትዮጵያ ሃይማኖት መሪዎች ለብሄራዊ እርቅ ቅድሚያ አይሰጡም በማለት ሦስት ተቃዋሚ የፖለቲካ ፓርቲዎች ቅሬታቸውን ገለጹ።</p>

<p>በአፍሪካ አዳራሽ በሚካሄደው የእስልምና፣ የኦርቶዶክስ፣ የፕሮቴስታንትና የካቶሊክ ሃይማኖት መሪዎች የሰላም ስብሰባ ታዋቂ ሰዎች፣ ሲቢል ማህበራትና የፖለቲካ ፓርቲዎች በተሳታፊነት ተጋብዘዋል።</p>

<p>የሃይማኖት መሪዎቹ ካሁን በፊትም በኖርዌይ ቤተክርስቲያን እርዳታ ድርጅት አስተባባሪነት በተደጋጋሚ መወያየታቸው የሚታወቅ ሲሆን ሰሞኑን በአስመራ ስብሰባ ካደረጉ በኋላ በተመድ አውሮፕላን ከትናንት በስቲያ ወደ አዲስ አበባ የመጡት ተመሳሳይ የሰላም ስብሰባ ለማካሄድ ነው። በኢትዮ-ኤርትራ ጦርነት ሳቢያ በሁለቱ አገራት ዜጎች ዘንድ የተፈጠሩ የጥላቻ ስሜቶችን ለማርገብ ያለመ እንደሆነ ተነግሯል።</p>

<p>በሌላ በኩል የኢትዮጵያ የሠላምና ዴሞክራሲ አማራጭ ኃይሎች (ኢሰዴአኋ)፣ የኦሮሞ ብሄራዊ ኮንግረስ (ኦብኮ) እና የመላው አማራ ህዝብ ድርጅት (መአህድ) በጋራ ባዘጋጁት መግለጫ ቅሬታቸውን ገልጸዋል።</p>

<p>የሃይማኖት መሪዎች በሚያካሂዱት ስብሰባ ላይ እንዲገኙ መመዝገባቸውን በመገለጫቸው የጠቀሱት እነዚህ ፓርቲዎች፣ የሰላም ስብሰባውን በቀጥታ ባይቃወሙም፣ የኢትዮጵያ የሃይማኖት መሪዎች ለብሔራዊ እርቅ ቅድሚያ አልሰጡም ሲሉ ጽፈዋል።</p>

<p>ሦስቱ ፓርቲዎች ለኢትዮጵያ የሃይማኖት አባቶች በጻፉት መልዕክት «በአገራችን ፍቅርና አንድነት እየጠፋ ጥላቻና መለያየት ከነገሠ ረዥም አመታት አስቆጥሯል» ካሉ በኋላ፤ «የጥላቻና የመለያየት አድማስ ሰፍቶ ግድያ፣ እስራት፣ ማፈናቀል፣ የሃብትና ንብረት ዝርፊያ ተንሰራፍተው ዜጎች ግፍና መከራ ሲቀበሉ መክረማቸውን የምትስቱት አይደለም» ብለዋል።</p>

<p>«ጥላቻና የጎሪጥ መታየት ተወድዶ በኢትዮጵያችን ሠላምና ፍቅር እንዲነግሥ፣ በተዋቀሩ ወገኖች መካከል መከባበርና መደማመጥ እንዲኖር፤ የብሔራዊ እርቅ ጉባኤ እንዲደረግ ያለመታከት ስንጠይቅ መቆየታችንም ከእናንተ የተሰወረ አይደለም» የሚለው የፓርቲዎቹ መልዕክት፤ «ለእርቅ ጥያቄ ልባችሁ ሳይከፈት ኖሮ፤ ዛሬ የሁለቱን መንግሥታት መሪዎች በሚያስደስት መልኩ የሠላም ጉባኤ ለማካሄድ ማቀዳችሁ በእጅጉ አስደንቆናል፤ አስተዛዛቢም ነው» ይላል።</p>

<p>የሃይማኖት መሪዎቹ የሰላም ስብሰባ ማካሄዳቸው የወቅቱ ጉዳይ ለማየት አይናቸው እንደተከፈተ የሚጠቁም መሆኑን ፓርቲዎቹ አመልክተው፤ በዚሁ መንገድ የኢትዮጵያዊያን መሠረታዊ ጥያቄ የሆነው የብሄራዊ እርቅ ጉዳይ መልስ እንዲያገኝ ቅድሚያ ሰጥታችሁ እንደምታተኩሩበት ተስፋ እናደርጋለን ሲሉ ጥሪ አስተላልፈዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 9 ቀን 1994</a></p>

</body>
</html>	














