<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አፍሪካ በቀይ ባህር ለሁለት ትከፈል ይሆናል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አፍሪካ በቀይ ባህር ለሁለት ትከፈል ይሆናል</h1>


<p>በደንከል በረሃ በተደረገው ጥናት፣ የስምጥ ሸለቆን አቅጣጫ ተከትሎ መሬቱ መሰንጠቅ እንደጀመረ ያረጋገጡ ሳይንቲስቶች፤ የቀይ ባህር ውሃ እየሰፋ የሚመጣውን ስንጥቅ እየሞላ ወደ ምስራቅ አፍሪካ እንደሚዘልቅና አዲስ ባህር እንደሚፈጠር ተናገሩ። ጂኦሎጂስቶች በጣም አስደንቆ አለምን እያነጋገር ያለው የአዲስ ባህር መፈጠር ሂደት መቶ ሺህ ዓመታትን እንደሚፈጅ ተገምቷል።</p>

<p>ከሦስት የእንግሊዝ ዩኒቨርስቲዎች የተውጣጡ ሳይንቲስቶች በኢትዮጵያ ጥናት ማካሄዳቸውን የገለጸው ቢቢሲ፤ በአፍሪካ መሬት ውስጥ ያለውን የቀለጠ አለት ግዙፍ ግፊት እየፈጠረ መሆኑን ደርሰውበታል ብሏል።</p>

<p>የቀለጠው አለት የሚያስከትለው ግፊት፤ ከቀይ ባህር አንስቶ ስምጥ ሸለቆን በመከተል እስከ ማላዊ ያለውን ሁለት ሺህ ኪሎ ሜትር በመሰንጠቅ ምስራቅ አፍሪካ አካባቢዎች በባህር እንዲለያዩ ሊያደርግ የሚችል መሆኑን ሳይንቲስቶች ገልጸዋል።</p>

<p>መሬቱ እየተሰነጠቀ በቀይ ባህር ውሃ መሞላት የሚጀምረው በቀይ ባህር አቅራቢያ በኢትዮጵያ ቢሆንም እስከ ኬንያና ታንዛኒያ የሚዘልቅ ሊሆን እንደሚችል ጥናቱ ያመለክታል።</p>

<p>በቀለጠ አለት የተፈጠረው ግፊት አፍሪካን ከዳር እስከ ዳር የሚሰነጥቅ ስለመሆኑ ገና ባይረጋገጥም፤ ግፊቱ ምስራቅ አፍሪካን ለሁለት የሚከፍል መሆኑና አዲስ ባህር መፈጠር መጀመሩ ግን ታውቋል ይላሉ - የጥናቱ ተሳታፊ ሳይንቲስቶች።</p>

<p>በኢትዮጵያ ስምጥ ሸለቆ በደንከል በረሃ የተካሄደው ምርምር እንደሚያሳየው፤ መሬቱ እየተሰነጠቀ መራራቅ ጀምሯል፤ የስንጥቁ ስፋት በየአመቱ በሁለት ሴንቲሜትር እየሰፋ ነው። በዚህ ፍጥነት ስንጥቁ እየሰፋ ሲሄድ በቀይ ባህር ውሃ እየተሞላ በመቶ ሺህ አመታት ውስጥ አዲስ ውቅያኖስ ይፈጠራል። ብለዋል ጂ - ኦሎጂስት ማርቲን ሬድፈርን።</p>

<p>ሬጅፈርን አያይዘው ሲናገሩ፤ እስካሁን ግልጽ ያልሆነው ነገር፣ የቀለጠው አለት ግፊት ምስራቅ አፍሪካን ከመክፈል አልፎ አፍሪካን ሙሉ ለሙሉ መሰንጠቅ መቻሉ ነው ብለዋል። ግፊቱ አፍሪካን ለሁለት የሚስነጥቅ ከሆነ መቶ ሚሊዮን አመታት እንደሚወስድበት ተናግሯል።</p>

<p>ከዚህም በተጨማሪ በመሬት ሥር ያለው ግዙፍ የቀለጠ አለት ግፊት አፍሪካን በሚያዳርሰው የስምጥ ሸለቆ ክልል የእሳት ገሞራ ፍንዳታ ሊያስከትል እንደሚችል የሰጉት እነዚህ ሳይንቲስቶች፤ በቅርቡ በኮንጎ ጎማ ከተማ የደረሰው የእሳት ጎመራ ፍንዳታም ከዚህ የቀለጠ አለት ግፊት ጋር ግንኙነት ሊኖረው እንደሚችል ጠቁመዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 16 ቀን 1994</a></p>

</body>
</html>	














