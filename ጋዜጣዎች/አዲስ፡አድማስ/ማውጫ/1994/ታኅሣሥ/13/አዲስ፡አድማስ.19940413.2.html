<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የደቡብ ህብረት በኦሞ ሸለቆ በምርጫ አይካፍለም ኢዴፓ በአዋሳ ከምርጫው ታገደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የደቡብ ህብረት በኦሞ ሸለቆ በምርጫ አይካፍለም ኢዴፓ በአዋሳ ከምርጫው ታገደ</h1>


<p>በደቡብ ክልል ነገ ለሚደረገው የወረዳ ምርጫ የደቡብ ኢትዮጵያ ሕዝቦች ዴሞክራሲያዊ ህብረት (ደኢሕዴ) በክልሉ ከሚገኙ 13 ዞኖች በገሚሱ እንደማይወዳደር ሲገልጽ፣ የኢትዮጵያውያን ዴሞክራሲያዊ ፓርቲ (ኢዴፓ) ደግሞ በአዋሳ ያቀረባቸው 7 እጩዎች በሙሉ የዞኑን ቋንቋ አይችሉም ተብለው እንደተሰረዙበት አስታወቀ።</p>

<p>የብሔራዊ ምርጫ ቦርድ ጽ/ቤት ኤክስፐርት አቶ አክሊሉ መኩሪያ በበኩላቸው፤ የአሁኑ ምርጫ ከመቼውም ጊዜ በበለጠ ነፃነት የሚካሄድ ነው ብለዋል።</p>

<p>ዴኢሕዴኅ፣ በኦሞ ሸለቆ የታሰሩ አባላቱና ደጋፊዎቹ እንዲፈቱ ወከባ እንዲቆም በማለት በይርጋጬፌ የምርጫ ጊዜ እንዲራዘም ጠይቋል። ደቡብ ህብረት በኦሞ ሸለቆ ከገጠሙት ችግሮች ከፊሉን ሲዘረዝር የድርጅታችን ጽ/ቤት ተዘግቷል፣ አባሎቻችን ታስረዋል በመታሰራቸው በወላይታ በ1992 ብዙ ሰዎችን የረሸኑና ለአካል ጉዳተኝነት የዳረጉ ካድሬዎች ለፍርድ ሳይቀርቡና የወላይታ ሕዝቦች ዴሞክራሲያዊ ንቅናቄ (ወሕዴን) በሚል ስም ለምርጫው ቀርበዋል» ካለ በኋላ፤ በቡርጅና በጉራጌ ዞኖች ደግሞ በተለያዩ ተጽእኖዎች የተነሳ በእነዚህ ዞኖች በምርጫ እንደማይሳተፍና በቀሪዎቹ የደቡብ ዞኖች ብቻ እንደሚወዳደር አመልክቷል።</p>

<p>በተያያዘ ዜና ኢዴፓ በሲዳማ ዞን በአዋሳ ወረዳ፣ በሸካዞን በማሻና በአንደራቻ ወረዳዎች ለመወዳደር ዝግጅትና ቅስቀሳ ማድረጉንና የምርጫው ቀን ሲቃረብ ለአዋሳ ወረዳ ያቀረባቸውን ሰባት እጩዎች በሙሉ በአዋሳ ምርጫ አስፈፃሚ ቦርድ የዞኑን ቋንቋ አያውቁም በማለት እንደሰረዘባቸው አስታውቆ፣ የኢሕአዴግ እጩ ተወዳዳሪዎች ግን የዞኑን ቋንቋ ባይችሉም እንዲወዳደሩ እንደፈቀደላቸው ገልጿል።</p>

<p>ኢዴፓ ሰሞኑን ባወጣው መግለጫ በእጩነት ካቀረባቸው 55 ተወዳዳሪዎች መካከል 40ዎቹ የዞኑን ቋንቋ አያውቁም በመባል እንደተሰረዙበት ጠቅሶ፣ በሸካ ዞን በማሻና አንድራቻ ወረዳዎች ብቻ በ15 እጩዎች ለመወዳደር መገደዱን አስታውቋል።</p>

<p>የኢህአዴግ ካድሬዎች፣ በማሻ ወረዳ በደግሌ ቀበሌ ገበሬ ማህበር ለኢዴፓ የፈረሙ 45 ሰዎችን በማስፈራራት ለኢዴፓ አይደለም በማለት፣ ፊርማቸውን እንዲሰርዙ ማስገደዳቸውን የገለፀው ኢዴፓ፣ የኢህአዴግ ካድሬዎች የኢዴፓ እጩ ተወዳዳሪዎችን ለማስር የሀሰት ምስክር እንደሚያሰባስቡ፣ ያሰባሰቡትን ቅጽ እንደሚነጠቁ፣ ኢዴፓ 80 ብሔረሰቦችን ጨፍልቆ ሊገዛ የመጣ ፓርቲ ስለሆነ መፈረም የለባችሁም። የፈረማችሁትም ችግር ይደርስባችኋልና፣ መሬታችሁን ትነጠቃላችሁ» በማለት ህዝቡን እንደሚያስፈራሩ ገልጿል።</p>

<p>የብሔራዊ ምርጫ ጽ/ቤት ኤክስፐርት አቶ አክሊሉ መኩሪያ በሰጡ ምላሽ፣ የደቡብ ህብረት ያቀረባቸው ቅሬታዎች በሙሉ መልስ አግኝተዋል፤ ካሉ በኋላ በኦሞ ሸለቆ የምርጫ ጊዜ እንዲራዘም የቀረበው ጥያቄም በቦርድ ተመርምሮ ውሳኔ ያገኛል ብለዋል። በደቡብ ክልል የተጀመረው የወረዳና የቀበሌ ምርጫ ሂደት ካሁኑ በፊት ከተደረጉት ምርጫዎች በበለጠ ነፃነት እየተካሄደ ነው ያሉት አቶ አክሊሉ፤ የየአካባቢውን ቋንቋ የማያውቅ ሰው በእጩ ተወዳዳሪነት እንዳይቀርብ ህግ ስለሚከለክል በዚህ ምክንያት የተሰረዙ እጩዎች ካሉ ተገቢ ነው፤ ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታህሣሥ 13 ቀን 1994</a></p>

</body>
</html>	














