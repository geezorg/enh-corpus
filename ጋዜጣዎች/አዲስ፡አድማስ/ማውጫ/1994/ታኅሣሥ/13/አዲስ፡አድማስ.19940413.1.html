<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት ሚዲያ ሥራ አስኪያጆች ሥም ከቦርዱ ተነሳ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመንግሥት ሚዲያ ሥራ አስኪያጆች ሥም ከቦርዱ ተነሳ</h1>


<p>የመንግሥት ሚዲያዎችን በቦርድ አባልነት ለመምራት ባለፈው ሣምንት ቀርበው ውድቅ የተደረጉት ዕጩዎች ከትናንት በስቲያ ተሾሙ።</p>

<p>ሣምንት ሶስቱም የመንግሥት ሚዲያዎች በቦርድ ሰብሳቢነት እንዲመሩ ታጭተው ተቀባይነት ሳያገኙ የቀሩት፣ የማስታወቂያ ሚኒስትር አቶ በረከት ስምዖን በፕሬስ እንዲሁም በኢቲቪና ሬዲዮ ድርጅት ሰብሳቢነት ሲሾሙ ወይዘሮ ነፃነት አስፋው ደግሞ በኢትዮጵያ ዜና አገልግሎት ሰብሳቢነት ተሹመዋል።</p>

<p>የቦርድ ምክትል ሰብሳቢ የሚለው መደብ በአሁኑ ሹመት፤ የቀረ ሲሆን በቦርድ ፀሐፊነትና አባልነት እንዲመደቡ ቀርቦ የነበረው የወይዘሪት ሰሎሜ ታደስ፣ የአቶ አሰፋ በቀለ የአቶ ፈቃደ የምሩ የአቶ ሀዱሽ ካሱና፣ የአቶ ከፍያለው አዘዘ ሥም ተለይቶ ከሹመቱ ዝርዝር እንዲወጣ ተደርጓል። የፓርላማው ዘጋቢያችን ሂደቱን እንደተከታተለውና ለጉዳዩ ቅርበት ያላቸውን አካላት እንደተረዳው «የሚዲያ ሥራ አስኪያጆች» እንዲሁ በድፍኑ ስም ሳይጠቀስ ለቦርድ ፀሃፊነትና አባልነት ተሹመዋል።</p>

<p>በተለይ የአቶ በረከትና የወይዘሮ ነፃነት በሚዲያ ቦርዶች ውስጥ መግባታቸው ባለፈው ሣምንት ክፉኛ የቃወሙትና መሾም እንደሌለባቸው አጠንክረው ሲናገሩ የነበሩት አቶ ኃይለኪሮስ ገሰሰ በሀሙስ ዕለት የፓርላማ ስብሰባ ላይ ክመናገር የተቆጠቡ ሲሆን ከስብሰባው በኋላ፤ ሹመቱ ተገቢ እንደሆነ በሰጡት አስተያየት ገልፀዋል።</p>

<p>«የሚዲያ ሥራ አሥኪያጆች በየዕለቱ ከሚኒስትሩ ጫና እየተደረገባቸው እንደሆነ እየሰማን ነው፤ አቶ በረከት የቴሌቪዥን ህንፃ ውስጥ የገቡት የሚዲያ ሥራ አስኪያጆችን ነፃነት ለመጋፋት ነው» በማለት መቃወማቸው ይታወሳል አቶ ኃይለኪሮ። «አሁን የሚዲያዎቹ ሥራ አስኪያጆች ስም ከተሿሚዎች ዝርዝር ተነስቷል። የሚዲያ ሥራ አስኪያጅ የቦርድ አባል ወይም ፀሐፊ ይሆናል የሚለውን ፓርላማው አጽድቋል። በስም ያላወቃችሁትን ሰው ነው የሾማችሁት» የሚል ጥይቄ አቅርበንላቸው፤ «አዎ፤ሹመቱ የፀደቀው ለቦታው ሰዎቹ ማንም ይሁን ማን፤ በሥራ አስኪያጅነት የሚሰሩ እስከሆኑ ድረስ በቦርድ መካተት እንዳለባቸው በምክር ቤቱ ስለታመነበት ነው» ብለዋል።</p>

<p>በሌላ በኩል፤ በከፍተኛ ድምጽ ብልጫ ውድቅ ከሆነ በሣምንት ውስጥ እንደገና የቀረበው የሹመት ጥያቄ ሊፀድቅ የቻለው፣ አቶ በረከትን ጨምሮ ከፍተኛ የመንግሥት ባለሥልጣናት ባደረጉት ተፅእኖ ነው ሲሉ ቅርበት ያላቸው ምንጮች ገልፀዋል።</p>

<p>የሹመት ጥያቄው እንደገና ሐሙስ ዕለት ከመቅረቡ በፊት እነዚሁ ቅርበት ያላቸው ምንጮቻችን በሰጡት መረጃ፤ «አቶ በረከት ወይዘሮ ነፃነት እንዳይሾሙ የተቃወሙ የፓላማ/ኢህአዴግ አባላት ባለፈው ቅዳሜ በግምገማ ተሽንቁጠዋል» ብለዋል።</p>

<p>«አቶ በረከትን ጨምሮ ሌሎች የኢህአዴግ የፖሊት ቢሮ አባላት በመሩት በዚህ ግምገማ፤ ሹመቱን የተቃወሙት ሰዎች የግልጽነት መጓደል አለባችሁ ተብሎ ተወቅሰዋል» ያሉት ምንጮቹ፤ «የሹመቱ ጥያቄ ዳግም ለፓርላማ ሲቀርብ እንዲያፀድቁ ማሳሰቢያ አይነት መልዕክት ተነግሯቸዋል። ሲሉ ገልፀዋል።</p>

<p>ምንጮቹ «በተለይ አቶ ኃይለኪሮስ ገሰሰ ክፉኛ ተገምግመዋል» ያሉ ቢሆንም፤ አቶ ኃይለኪሮስ ግን «ምንም ተጽእኖ አልተደረገብኝም፤ ሰፋ አድርገን ስንወያይበት፤ አብዮታዊ ዲሞክራሲን ለህዝቡ ለማስረጽ ሹመቱ ተገቢ እንደሆነ አመንኩበት።» በማለት ነው የቀረበላቸውን ጥያቄ የመለሱት።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታህሣሥ 13 ቀን 1994</a></p>

</body>
</html>	














