<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ፤ በአብዛኛው የኢኮኖሚ ነፃነት ያልሰፈነባት አገር ተባለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያ፤ በአብዛኛው የኢኮኖሚ ነፃነት ያልሰፈነባት አገር ተባለች</h1>


<p>የኢትዮጵያ መንግስት የሚከተለው የኢኮኖሚ ስርዓት እድገትን የሚያመጣ ነው በማለት፤ ኢትዮጵያ በመጠኑ የተሻሻለች ቢሆንም በአብዛኛው የኢኮኖሚ ነፃነት ያልሰፈነባት አገር መሆኗን ሄሪተጅ ፋውንዴሽን በአመታዊ ሪፖርቱ ገለፀ።</p>

<p>የግል ኩባንያዎች ከሚባሉት ትልልቅ የንግድ ድርጅቶች መካከል አብዛኞቹ የገዢው ፓርቲ ንብረት መሆናቸውንና ነጋዴዎች የፖለቲካ አድልዎ እንደተጫናቸው በመጥቀስ መንግስትን ወቅሷል-ሄሪቴጅ ፋውንዴሽን።</p>

<p>በአሜሪካ ባለስልጣናትና ፖሊሲ አውጪዎች በተለይም በሪፐብሊካን ፓርቲ ፖለቲከኞች ዘንድ ሰፊ ተቀባይነት እንዳለው የሚነገርለት የፖለቲካና የኢኮኖሚ ፖሊሲ ጥናት ማዕከል ሄሪቴጅ ፋውንዴሽን፤ በየአመቱ በሚያሳትመው የጥናት ሪፖርት ኢትዮጵያን የኢኮኖሚ ነፃነት በአብዛኛው ካልሰፈነባቸው አገሮች ተርታ መድቧታል።</p>

<p>የኑሮ እድገትና ብልጽግና ከኢኮኖሚ ነፃነት ጋር በቀጥታ የተቆራኘ መሆኑን ሄሪተጅ ፋውንዴሽን ጠቅሶ፤ ኢትዮጵያ ነፃነትን የሚያሳጡ ማርክሳዊ የኢኮኖሚ ፖሊሲዎች ያጎሳቆሏትና የደኸየች አገር ነች ብሏል።</p>

<p>ሄሪተጅ ፋውንዴሽን በመቀጠል፤ መንግሥት ኢኮኖሚውን ነፃ ለማድረግ ከገባው ቃል ማፈግፈጉንና የመንግስት የንግድ ድርጅቶች ወደ ግል ለማዛወር የጀመረውን ስራ እንዳጓተተ ገልጿል።</p>

<p>ፍርድ ቤቶች የመንግስት ባለስልጣናትን ጫና የመቋቋም አቅማቸው አነስተኛ በመሆኑና በዳኞች እጥረት በመዳከማቸው የተነሳ፤ የግለሰቦች የንብረት ባለቤትነት መብት አጠባበቅ በኢትዮጵያ ዝቅተኛ ነው ብሏል- ሄሪተኛ ፋውንዴሽን።</p>

<p>የኢትዮጵያ መንግስት የገንዘብ ፖሊሲ ከሌሎች ፖሊሲዎቹ ሁሉ የተሻለና የሚመሰገን ሲሆን የውጭ ንግድ ፖሊሲው ግን ከሁሉም የባሰበት፣ በሃይለኛ ገደብና ቀረጥ ነፃነትን የሚያሳጥ መሆኑን ሄሪተጅ ፋውንዴሽን ገልጿል።</p>

<p>በኢትዮጵያ አብዛኛው የአገሪቱ ኢኮኖሚ አሁንም በመንግስት ቁጥጥር ስር ነው የሚለው ሄሪተጅ ፋውንዴሽን፦ «የግል ተብለው ከተቋቋሙት ትልልቅ ኩባንያዎችም አብዛኞቹ የገዢው ፓርቲ ንብረት ናቸው፤ ቅይጥ ኢኮኖሚ ጎልቶ ወጥቷል» በማለት፤ ነጋዴዎች ከፖለቲካ አድልዎ ጋር መታገል ግድ እንደሆነባቸው አትቷል።</p>

<p>የኢትዮጵያ ኢኮኖሚ እ.ኤ.አ በ2001 ዓ.ም በ6. በመቶ ማደጉንና እ.ኤ.አ ከ1991 እስከ 2000 ድረስ በአማካኝ በ3. እየጨመረ መምጣቱን የገለፀው ሄሪተጅ ፋውንዴሽን፤ የተገኘው እድገት በጣም አነስተኛ መሆኑን ሲያመለክትም በእያንዳንዱ ዜጋ ኑሮ ላይ ያመጣው ለውጥ ሲለካ ባለፉት 10 ዓመታት የተገኘው አመታዊ የነፍስ ወከፍ ገቢ እድገት ከ100 ዶላር ወደ 112 ዶላር ብቻ ነው ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 27 ቀን 1994</a></p>

</body>
</html>	














