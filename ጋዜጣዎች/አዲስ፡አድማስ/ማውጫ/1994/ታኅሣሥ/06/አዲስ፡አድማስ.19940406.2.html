<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ ባለስልጣናት ከኢትዮጵያ የጦር አዛዦች ጋር ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካ ባለስልጣናት ከኢትዮጵያ የጦር አዛዦች ጋር ተወያዩ</h1>


<p>ምዕራብ ሶማሊያን የጎበኙ አምስት የአሜሪካ መንግስት ባለስልጣናት፤ በአካባቢው ከሚገኙ የጦር አበጋዞችና ከኢትዮጵያ የጦር አዛዦች ተገናኝተው መነጋገራቸውን ዋሺንግተን ፖስት ጋዜጣ ዘገበ።</p>

<p>አሜሪካ፣ በሶማሊያ የሚገኙ፣ ከኦሳማ ቢን ላደን ጋር ግንኙነት ያላቸው አሸባሪ ድርጅቶች ላይ ወታደራዊ እርምጃ ለመውሰድ መወሰኗ ተነግሯል።</p>

<p>በአሜሪካ የውጭ ጉዳይ መስሪያ ቤት የአፍሪካ ጉዳዮች ኃላፊ ዋልተር ካንስተይነር ሰሞኑን በኢትዮጵያ፣ በኬንያና በዚምባቡዌ ያደረጉትን የስራ ጉብኝት ሲያጠናቅቁ፤«በሶማሊያ የአሸባሪ ቡድኖች ሊኖሩ ይችላሉ መባሉ እውነታነት አለው» ሲሉ ተናግረዋል።</p>

<p>ካንስተይነር፣ በሶማሊያ የሚንቀሳቀሰው አል ኢትሃድ አል ኢስላሚያ የተሰኘው ቡድን በኦሳማ ቢን ላደን ከሚመራው አልቃይዳ ጋር ግንኙነት እንዳላቸው ሲገልፁም፣ የሰው ሀይልና የገንዘብ ዝውውር ማካሄዳቸውን የሚያሳዩ መረጃዎች እንዳሉ አመልክተዋል። የአልቃይዳና የአሊትሃድን ግንኙነት ለመዝጋት እየሰራን ነው ብለዋል-ካንስተይተር።</p>

<p>ሶማሊያ የአሸባሪዎች መሸሸጊያ እንዳትሆንና በዚህም ጎረቤች አገሮች ኢትዮጵያን፣ኬንያንና ጅቡቲን እንዳታናጋ ማድረግ የአሜሪካ ፍላጎት መሆኑን የገለፁት ካንስተይነር፤ ሶማሊያ ሰላም የሰፈነባት አገር እንድትሆንም አሜሪካ ትረዳለች ብለዋል።</p>

<p>የአሜሪካ ፕሬዚዳንት ጆርጅ ደብሊው ቡሽ፤ በአፍጋኒስታን በአሸባሪዎች ላይ የሚካሄደው ዘመቻ በሌሎች አገሮችም እንደሚቀጥል በተደጋጋሚ ማመልከታቸውን የጠቀሰው ዎል ስትሪት ጆርናል ጋዜጣ፤ አሜሪካ ሶማሊያ ላይ ማተኮሯን ገልጿል። በሶማሊያ አነስተኛ የአልቃይዳ ክፍሎች እንደሚገኙ የአሜሪካ መንግስት የስለላ ትንተና ተቋም ማረጋገጡን ዎልስትሪት ጆርናል አመልክቶ፤ ተቋሙ የተወሰነ የአሜሪካ ወታደራዊ ሀይልን በማሰራት ወይም አጋር ሀይሎችን በመርዳት ጥቃት መሰንዘር ይቻላል የሚል መደምደሚያ ላይ ደርሷል ሲል ዘግቧል።</p>

<p>የአፍሪካ ጉዳዮች ኃላፊው ዋልተር ካንስተይንር ተጨማሪ መረጃ ለመስጠት ፍቃደኛ አለመሆናቸውን ገልፀው፤ ወደ ሶማሊያ የገቡ የአሜሪካ ወታደሮች ስለመኖራቸው ተጠይቀውም ከመመለስ ተቆጥበዋል።</p>

<p>ዋሺንግተን ፖስት ጋዜጣ እንደዘገበው፤አምስት የአሜሪካ መንግስት ልዑካን ምዕራብ ሶማሊያን በመጎብኘት ከአካባቢው የጦር አበጋዞችና ከኢትዮጵያ የጦር አዛዦች ጋር የተገናኙት፤ ለወታደራዊ እርምጃ የሚጠቅም መረጃ ለማሰባሰብ ሊሆን ይችላል ብሏል።</p>

<p>በሌላ በኩል አምስቱ የአሜሪካ መንግስት ልዑካን ወታደራዊ ባለሙያዎች መሆናቸው የተጠቀሰ ሲሆን፣ በሶማሊያ ይገኛሉ ስለሚባሉ የአሸባሪ ካምፖች ከሶማሊያ የጦር አበጋዞች ጋር መነጋገራቸውን ተነግሯል። ልዑካኑን በባይዶዋ ተቀብለው ያነጋገሩ የራሃንወይን ሬዚስታንስ አርሚ (ርርኣ) የሚባለው አንጃ ጦር አበጋዞች መሆናቸው ተጠቁሟል። ርርኣ ከኢትዮጵያ መንግስት ጋር የጠበቀ ግንኙነት ያለው መሆኑና ድጋፍ እንደሚደረግለት ይነገራል። በድንበር አካባቢ እንዲሁም በአዲስ አበባ፣ በድሬዳዋና በሌሎች ከተሞች የሽብር ጥቃት ያደረሰው የአል-አትሃድ ቡድን ከአልቃይዳ ጋር ግንኙነት እንዳለው መረጃ እንዳለ የሚናገረው የኢትዮጵያ መንግስት ወደ ሶማሊያ በመዝለቅ ወታደራዊ እርምጃ ሲወስድ እንደቆየ ቢታወቅም፣አሁን ያለው እቅድ ምን እንደሆነ የታወቀ ነገር የለም።</p>

<p>በእንግሊዝ የሚታተመው ዘ-ኦብዘርቨር ጋዜጣ ሰሞኑን እንደዘገበው፣ የአሜሪካ መንግስት በሶማሊያ የሚገኙና ከኦሳም ቢንላደን ጋር ግንኙነት አላቸው ያላቸውን የአሸባሪዎች ካምፖችን ለመደብደብ ተዘጋጅቷል። ሁለት የጦር መርከቦች ከዌብ ከተማዋ ከሞቃዲሾ አቅራቢያ የባህር ጠረፍ ላይ ተዘጋጅተው እንደሚገኙ ዘ-ኦብዘርቨር አስታውቋል።</p>

<p>ከአልኢትሃድ ጋር ቁርኝት አለው ተብሎ በኢትዮጵያ መንግስት የሚነቀፈው የሶማሊያ ጊዜያዊ መንግስት በሶማሊያ የአልቃይዳ ካምፖች የሉም ሲል አስተባብሏል</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሳስ 6 ቀን 1994</a></p>

</body>
</html>	














