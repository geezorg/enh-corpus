<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የማስታወቂያ ሚኒስትሩ የመንግስት ሚዲያዎችን ይጫናሉ የሚል ተቃውሞ ቀረበባቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የማስታወቂያ ሚኒስትሩ የመንግስት ሚዲያዎችን ይጫናሉ የሚል ተቃውሞ ቀረበባቸው</h1>


<p>የመንግስት ሚዲያዎች የማስተዳደር ስልጣን አላቸው በሚባሉት ሦስት የቦርድ አመራር አካላት በሹመት እንዲቀመጡ የቀረቡ 30 እጩዎች፣ በፓርላማ ተቀባይነት ሳያገኝ ቀርቶ የሁሉም ሹመት በድምጽ ብልጫ ውድቅ ሆነ። የማስታወቂያ ሚኒስትር አቶ በረከት ስምዖንና ምክትላቸው ወ/ሮ ነፃነት ለሶስቱም የቦርድ አካላት በሰብሳቢነትና በምክትል ሰብሳቢነት እንዲሾሙ በእጩነት መቅረባቸውን የፓርላማ አባላት ክፉኛ ተቃውመውታል።</p>

<p>በፓርላማ «የባህልና መገናኛ ጉዳይ ቋሚ ኮሚቴ ሰብሳቢ አቶ አህመድ አሰን፣ ያቀረቡት ሹመት ጥያቄ ለኢትዮጵያ ሬዲዮና ቴሌቪዥን ቦርድ፣ ለኢትዮጵያ ዜና አገልግሎት ቦርድና ለፕሬስ ድርጅት ቦርድ አስር-አስር ሰዎችን በእጩነት የሚዘርዝር ነው። ለሦስቱም የቦርድ አካላት፣ የማስታወቂያ ሚኒስትር አቶ በረከት ስምዖን በቦርድ ሰብሳቢነት፣ምክትል ሚኒስትር ወይዘሮ ነፃነት አስፋው በምክትል ሰብሳቢነት እንዲመሩ፣ የየሚዲያዎቹ ሥራ አስኪያጆች ደግሞ በቦርድ ፀሐፊነት እንዲሾሙ ጠይቀዋል-አቶ አህመድ አሰን።</p>

<p>ለሦስቱም የቦርድ አካላት፣ የአሁኑ አደረጃጀት ቀደም ሲል በሚዲያዎቹ ይታይ የነበረውን ችግር የሚቀርፍ ስለሆነ የምክር ቤቱ አባላት ሹመቱን ያፀድቁ ዘንድ ከአቶ አህመድ ጥያቄ ቢቀርብላቸውም «የዲሞክራታይዜሽንን ሂደት የሚያደናቅፍ የአፈና አደረጃጀት ነው» በማለት ሳይቀበሉት ቀርተዋል።</p>

<p>ረዥም ሰዓት በወሰደውና የተጋጋለ ክርክር በተካሄደበት በዚህ የፓርላማ ስብሰባ፣ በተደጋጋሚ ከፓርላማ አባላት ከተሰነዘሩት ተቃውሞዎች መካከል በርካታዎቹ አቶ በረከትና ወይዘሮ ነፃነት የሚመለከቱት ናቸው።</p>

<p>በፓርላማ «የውጭ ግንኙነት ቋሚ ኮሚቴ»ሰብሳቢ አቶ ኃይለኪሮስ ገሰሰ ሹመቱን የተቃወሙት፤ «በመንግሥት ሚዲያ ቦርዶች ብቻ ሳይሆን፤ አጠቃላይ ለተወካዮች ምክር ቤት (ለፓርላማ) ተጠሪ በሆኑ ቦርዶች ሁሉ የሚኒስቴር መስሪያ ቤት ባለስልጣናት (ህግ አስፈፃሚዎች) መግባት የለባቸውም» በማለት ነበር። «አቶ በረከትና ወይዘሮ ነፃነት በቦርድ ሰብሳቢነትና በምክትል ሰብሳቢነት ቢሾሙ እዚህ ውስጥ መግባት ለቦርዶቹም ሆነ ለህግ አስፈፃሚው ችግር የሚፈጥር ይመስለኛል» ብለዋል።</p>

<p>የመንግሥት ሚዲያዎች ችግር የመንግሥትና የክልል መስተዳደር ጣልቃ ገብነት እንደሆነ አቶ ሀይሌ ኪሮስ ገልፀው። ሚዲያዎቹ ማራኪ ያልሆኑት ለህዝብ የሚያቀርቡት ዝግጅት ስላጡ ሳይሆን በነፃነት ስለማይሰሩ ነው ሲሉ ተናግረዋል። አቶ ሀይሌ ኪሮስ በመቀጠል የማስታወቂያ ሚኒስትር አቶ በረከት ስምዖን የቴሌቪዥን ህንፃ 9ኛ ፎቅ ላይ ቢሮ በመክፈት መግባታቸውን ጠቅሰው፤«የገቡትም ያው ጫና ለማሳደር ነው፡፤ ከወይዘሪት ሰሎሜ ታደሰ ጀምሮ ሁሉም የመንግስት ሚዲያ ሥራ አስኪያጆች የሚነግሩኝ ከፍተኛ ጫና እንዳለባቸው ነው። አሁንም ሚኒስትሩ ትዕዛዝ እየጫኑባቸው እንደሆነ እየሰማን ነው። ነፃነት የሚሰጥ አሠራር አይደለም የሚታየው» ብለዋል።</p>

<p>ሌሎች የፓርላማ አባላትም ተመሳሳይ መልዕክት ያላቸው በርካታ የተቃውሞ አስተያየቶችንና ጥያቄዎችን ከሰነዘሩ በኋላ፤ አቶ አህመድ አሰን ሹመቱ ፍትህዊ እንደሆነ ለማስረዳት በርካታ መልሶች ሰጥተዋል። የምክር ቤቱ አባላት ግን «በጭራሽ አይዋጥልንም» አሉ።</p>

<p>አቶ አህመድ በመጨረሻም፤ «ግልጽነትና ተጠያቂነት የሚሰፍንበት አሰራር እንዲፈጠር ይዘን ለተነሳነው አላማ ከቆሙት አመራሮች አንዱ አቶ በረከት ናቸው። ለዲሞክራሲ ግንባታ ካላቸው ተሞክሮ ሚኒስትሩ እዚህ ውስጥ ቢገቡ ጥሩ ነው ብለን አምነንበታል። የህዝብ ወኪል እስከሆኑ ድረስ ይህን መብት ሊያጡ አይገባም። ወደድንም ጠላንም በምክር ቤቱ አባላጫ ወንበር ያለው ኢህአዴግ ነው። ወደድንም ጠላን እየተመራን ያለነው በኢህአዴግ ፖሊሲ ነው። ለዚህ ተገባራዊነት ደግሞ አቶ በረከት ያገባቸዋል ...&#87፤ ብለው ሲናገሩ፤ የፓርላማ አባላቱ ሊያስጨርሷቸው አልፈቀዱም።</p>

<p>ከሰዓታት ክርክር በኋላ አፈ ጉባዔው ድምጽ እንዲሰጥበት በማድረጋቸው፣ ሁለቱም ሚኒስትሮች ብቻ ሳይሆን በአጠቃላይ በእጩነት የቀረቡት 26 የቦርድ አባላት ምክር ቤቱ በድምጽ ብልጫ ሳይቀበላቸው ቀርቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታህሳስ 6 ቀን 1994</a></p>

</body>
</html>	














