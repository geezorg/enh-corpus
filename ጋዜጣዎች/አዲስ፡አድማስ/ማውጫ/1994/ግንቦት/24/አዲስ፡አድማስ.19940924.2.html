<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ኢኮኖሚ በ7.9% አድጓል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ኢኮኖሚ በ7.9% አድጓል ተባለ</h1>


<p>ኢትዮጵያ ከአለም የመጨረሻዋ ድሃ አገር መሆኗ የተገለፀ ሲሆን፤ በ2001 እ.ኤ.አ የአገሪቱ ኢኮኖሚ በ7.9% ማደጉን እምፍ ሰሞኑን ባሰራጨው ሪፖርት አስታወቀ።</p>

<p>ባለፉት አስራ አንድ አመታት የታየው ለውጥ አነስተኛ መሆኑን የተናገሩት አንድ ከፍተኛ የአውሮፓ ዲፕሎማት፤ ኢህአዴግ የግንቦት 20ን በዓል በማስመልከት ያወጣውን መግለጫ ተቹ።</p>

<p>ሰሞኑን በአለም አቀፍ ድርጅቶች አማካኝነት ይፋ የሆኑ መረጃዎች እንደገለጹት፤ ድሀ በሚባሉት የሰሃራ በታች አገሮች የእያንዳንዱ ሰው አመታዊ ገቢ በአማካይ 480 ዶላር ሲሆን በኢትዮጵያ ግን 100 ዶላር ነው። አሁን ባለው የመንግስት አሰራር በሃያ አመታት ውስጥ የኢትዮጵያውያን የነፍስ ወከፍ አማካይ ገቢ በእጥፍ ይጨምራል ተብሎ እንደሚጠበቅ መረጃዎቹ ጠቅሰው፤ እድገቱ ኢትዮጵያን የመጨረሻ ድሃ ከመሆን እንደማያወጣት አመልክተዋል። </p>

<p>ኢትዮጵያ ከኤርትራ ጋር ባካሄደችው ጦርነት ኢኮኖሚዋ ባለበት መቆም እንኳ አቅቶት ወደታች ወርዶ እንደነበር የገለፀው እምፍ በበኩሉ፤ ጦርነቱከቆመ በኋላ በ2000 እ.ኤ.አ የ5.4% እድገት መገኘቱን አስታውሷል።</p>

<p>እምፍ በሪፖርቱ፤ በ2001 እ.ኤ.አ የኢትዮጵያ ኢኮኖሚ በ7.9% እድገት ማሳየቱን ገልፆ፤ በያዝነው አመት ይገኛል ተብሎ የሚጠበቀው እድገት ግን ከ6% በታች መሆኑን ጠቁሟል።</p>

<p>በመረጃዎቹ የሰፈሩ አስተያየቶች እንደሚሉት፤ ለኢትዮጵያ ፈታኝ የሆነው ችግር በአገሪቱ ተንሰራፍተው የሚገኙ ሶሻሊስታዊ የእዝ ኢኮኖሚ ፖሊሲዎችን በመለወጥ ወደ ነፃ የገበያ ኢኮኖሚ ለመሸጋገር አለመቻሉ ነው።</p>

<p>በአለም አቀፍ ድርጅቶች አማካኝነት ይፋ በሆኑት መረጃዎች ውስጥ የተካተቱት አስተያየቶች ትክክል እንደሆኑ የገለፁ አንድ ከፍተኛ የአውሮፓዲፕሎማት፤ በኢትዮጵያ ኢኮኖሚውን ወደ ነፃ ገበያ ለማሸጋገር የተደረገው ጥረት አነስተኛ መሆኑን ከጠቀሱ በኋላ "ኢህአዴግ በስልጣን ዘመኑ ያመጣው የኢኮኖሚ ለውጥ ደካማ ነው" ሲሉ ተችተዋል።</p>

<p>ኢህአዴግ ግንቦት 20ን በማስመልከት "ባለፉት አስራ አንድ አመታት የተገኙት ድሎች የኢትዮጵያ የወደፊት ኢኮኖሚ ብሩህ መሆኑን ያመለክታሉ"የሚል መግለጫ ማውጣቱን የገለፁት እኚሁ ከፍተኛ ዲፕሎማት፤ "ኢህአዴግ ተገኙ የሚላቸው ድሎች ምን እንደሆኑ ቢጠየቅ የሚያቀርበው መልስ የለውም" ብለዋል።</p>

<p>"በመንግስት ስር ያሉ የንግድ ድርጅቶች ወደ ግል የማዛወር የፕራይቬታይዜሽን ሂደት እጅግ በጣም ዘገምተኛ ከመሆኑም በላይ አሁን እንቅስቃሴው ቆሟል፤ የኤሌክትሪክ ኃይል፤ ነዳጅ እና ቴሌኮሚኒኬሽን እስከዛሬ ሙሉ ለሙሉ መንግስት በሞኖፖል ይዟቸዋል፤ ባንክ፣ ኢንሹራንስና የአክሲዮን ገበያ የመሳሰሉ የፋይናስ ተቋሞች በመንግስት ተጽእኖ ስር መፈናፈን አልቻሉም" በማለት ዲፕሎማቱ ትችት አቅርበው፤ ከኢትዮጵያ ጋር በተመሳሳይ ሁኔታ ውስጥ የነበሩ የአፍሪካ አገሮች በፈጣን ፕራይቬታይዜሽን ከፍተኛ እድገት እያስገኙ ነው ሲሉ ተናግረዋል።</p>

<p>በመንግስት በኩል አሁንም ኢንቨስተሮችን በጥላቻ ወይም ደግሞ ቢያንስ በጥርጣሬ የመመልከት ልምድ ገና አለመፋቁን የገለጹት እኒሁ ዲፕሎማት፤ ኢንቨስትመንትን የሚያደናቅፉ የፖሊሲና የህግ ገደቦች እንዲሁም የተንዛዙና የተዝረከረኩ የቢሮክራሲ ማነቆዎች በብዛት አሉ፤ የህግ የበላይነት፤ ተጠያቂነትና ግልጽነትም ገና አልዳበረም ብለዋል።</p>

<p>ዲፕሎማቱ በመቀጠል፤ "ጠ/ሚ መለስ ዜናዊ ለፓርላማ ባቀረቡት ሪፖርት፤ በተደጋጋሚ እንደሚናገሩት ሳይሆን የነፃ ገበያ ኢኮኖሚን ሙሉ ለሙሉ አለመቀበላቸውን የሚጠቁሙ ተቃራኒ ሀሳቦችን ቢናገሩም፤ ነፃ ገበያን ለማስፈን የሚረዱ በርካታ የማሻሻያ እርምጃዎችን እንደሚወስዱ መግለፃቸው ተስፋ የሚሰጥ ነው" ካሉ በኋላ፤ ተስፋውን እውን ሊያደርግ የሚችል በተግባር የታየ ትልቅ እርምጃ ግን እስካሁን የለም ሲሉ አስተያየታቸውን ሰጥተዋል።</p>

<p>"11 አመት ቀላል ጊዜ አይደለም፤ ነገር ግን ይህ ነው የሚባል የኢኮኖሚ ለውጥ አልመጣም። ኢህአዴግ የአገሩቱን ኢኮኖሚ ወደ ነፃ ገበያ ለማሸጋገርና እድገት ለማስገኘት የሚያስችሉ ስር ነቀል ማሻሻያዎችን እንደሚያከናውን የሚገባውን ቃል በአፋጣኝ በተግባር ተርጉሞ ለውጥ ካላመጣ እንዴት ብሎ በስልጣን ላይ ለመቆየት እንደሚያስብ አይገባኝም" ብለዋል-ዲፕሎማቱ።</p>


<p class="align-center"><a href="/Gazettas/AddisAdmas/info/Addisadmas.sera.html">ከአዲስ አድማስ ግንቦት 24 ቀን 1994</a></p>

</body>
</html>	














