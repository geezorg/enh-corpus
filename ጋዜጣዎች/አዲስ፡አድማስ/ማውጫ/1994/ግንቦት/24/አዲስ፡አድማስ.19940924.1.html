<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አራት የፖለቲካ ድርጅቶች ኢህአዴግን ተቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አራት የፖለቲካ ድርጅቶች ኢህአዴግን ተቃወሙ</h1>


<p>"የኢህአዴግ መንግሥት እየፈፀመ ያለው የመብት ረገጣና ግድያ አሳሳቢ ደረጃ ላይ ከመድረሱም በላይ፤ ከዴሞክራሲያዊ ኃይሎች አቅም በላይ በመሆኑ መላው የኢትዮጵያ ሕዝብ፣ በአገር ውስጥና በውጭ ያሉ ዴሞክራሲያዊ ኃይሎች ተባብረው ለሰላማዊ ትግል እንዲነሱ" ሲሉ አራት ተቃዋሚ የፖለቲካ ድርጅቶች ጥሪ አደረጉ።</p>

<p>ኢዴፓ በበኩሉ አዋሳ ከሲዳማ ዞን ከተማነት እንድትወጣ መወሰኑን ተከትሎ በተደረገ የተቃውሞ ሰልፍ ላይ በርካታ ሰዎች ለሞት መዳረጋቸውን በመቃወም ባወጣው መግለጫ፤ በአገራችን እየደረሱ ያሉ እልቂቶች የጎሳ ፖለቲካ ውጤቶች ናቸው፤ ሰላማዊ ሰልፉን ያደራጁትም የደቡብ ክልል ም/ቤት ውስጥ የሚገኙ አባላት ናቸው ሲል ገለፀ።</p>

<p>ኢህአዴግ የጎሳ ፖለቲካን ተግባራዊ ማድረግ ሲጀምር ዜጎች ተቃውሞአቸውን አሰምተው ነበር ያለው ኢዴፓ፤ ኢህአዴግ የህዝብን ጩከትና የተቃዋሚዎችን ሀሳብ የማዳመጥ ባህርይ የለውምና በጀመረው የጥፋት ጉዞ በመቀጠል እራሱንም ሆነ አገሪቷን ወደ አደገኛ የጥፋት ማጥ እያስገባችው ይገኛል ካለ በኋላ ከበደኖና ከወተር እልቂት ጀምሮ አሁን በሰፊው በተደጋጋሚ የሚታዩት አደጋዎች መሆናቸውንና ኢህአዴግ የዘራውን የጎሳ ፖለቲካ እያጨደ መሆኑን ገልጿል።</p>

<p>የኢህአዴግ ችግር በተሃድሶ የሚቀረፍ በግምገማ የሚገፈፍ አለመሆኑ ባለፉት ሦስት ወራት በአገራችን ህዝብ ላይ የተፈፀሙ ጭፍጨፋዎች ብቻ በቂ ማረጋገጫዎች ናቸው ያለው ኢዴፓ፤ የጎሳ ፖለቲካ እስካለ ድረስ ተባብሰው የሚቀጥሉ እንጂ ከቶም የሚረግቡ አይደሉም በማለት አሳስቧል።</p>

<p>ኢዴፓ ሰላማዊ ሰልፉ ማድረግም ሆነ አቤቱታን በጋራ ሆኖ ማቅረብ በህገ መንግስቱ ላይ የሰፈረ መብት ነው ካለ በኋላ በአዋሳ አደባባይ የወጡት ሰልፈኞች ህገወጥ የሚያሰኛቸው ያለማሳወቃቸው ከሆነ ህጋዊ በሆነና ለዚሁ ተግባር በተቋቋመ ፍ/ቤት መዳኘት እንጂ ሰራዊት የሚያዘምትና እልቂት የሚያስከትል መሆኑ ለሰው ልጅ ህይወት ደንታ ቢስ ከመሆን የሚመነጭተግባር ይሆናል ብሏል።</p>

<p>የእልቂቱ መንስኤ የሆነው የሲዳማ ዞን ከአዋሳ የመውጣት ውሳኔን በተመለከተ ተቃውሞ የተነሳውና አለመግባባቱ የተፀነሰው በክልሉ ም/ቤት ውስጥ መሆኑን ኢዴፓ ገልፆ፤ የተቃውሞ ሰልፉ አደራጆችና መሪዎች በክልሉ ም/ቤት የሲዳማ ዞን ተወካዮች መሆናቸው በክልሉ ም/ቤት የሲዳማ ፀረ-ሠላሞች ያደራጁት ተቃውሞ መባሉ ለተፈፀመው እልቂት ምክንያት ሆኖ ሊቀርብ የሚችል አይደለም ሲል አትቷል።</p>

<p>ኢዴፓ በመቀጠል፤ ኢትዮጵያውያን ለዘመናት በዘለቀው የመከባበር፣ የመተሳሰብና የመቻቻል መንፈስ እየተዳኘን ከልዩነታችን ይልቅ እጅግ ጎልቶ በሚገኘው አንድነታችን ዙሪያ ተሰባስበንና ተሳስረን፤ ኢህአዴግ በሚያጠምድልን መንገድ ሳይሆን እና በመረጥነው የአንድነትና የኩሩ ኢትዮጵያዊነት ጎዳና መጓዝ መቻል አለብን ሲል የጎሳ ፖለቲካ እንዲቀር ጠይቋል።</p>

<p>አራቱ ተቃዋሚ ኃይሎች፣ የኦሮሞ ብሔራዊ ኮንግረስ (አብኮ)፣ የመላው ዐማራ ሕዝብ ድርጅት (መዐሕድ)፣ የኢትዮጵያ የሰላምና ዴሞክራሲ አማራጭኃይሎች ም/ቤት (ኢሰዴአኃ) እና የደቡብ ኢትዮጵያ ሕዝቦች ዴሞክራሲያዊ ኅብረት ናቸው። ፓሪትዎቹ ከትናንት በስቲያ በኢምፔርያል ሆቴል በጋራ በሰጡት መግለጫ፣ በአዋሳ 38 ሰዎች መሞታቸውን አስታውቀዋል። የኢትዮጵያ ሕዝብ በሥልጣን ላይ ያለውን መንግሥት በሰላማዊ ትግል ለመጣል ያለውአማራጭ ክንዱን ማስተባበር ነው ብለዋል።</p>

<p>አንድ ፖርቲ መብት ፈቃጅና ከልካይ ሲሆን፤ በሚያመቸው መንገድ የራሱን ሰዎች ሲያስመርጥ፣ የአንድ ፓርቲ መተዳደሪያ ደንብ ሕገ-መንግሥት ሆኖ በሕዝብ ላይ ሲጫን፣ ራሱ ባዘጋጀው ምርጫ፣ ምርጫ ቦርድና ሠራዊት መንግስት ሲሆን የተጀመረው ስህተት ተስፋፍቶ አገሪቷን ልትወጣ ከማትችለው አዘቅት ውስጥ እየጨመራት ነው ያሉት የአብኮ ሊቀመንበር ፕሮፌሰር መረራ ጉዲና፣ ሁላችንም ከመስጠማችን በፊት በተባበረ ትግል ከሥልጣን ልናወርደው ይገባል ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 24 ቀን 1994</a></p>

</body>
</html>	














