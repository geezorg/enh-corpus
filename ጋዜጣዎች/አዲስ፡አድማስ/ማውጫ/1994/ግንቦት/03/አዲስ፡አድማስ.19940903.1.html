<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶክተር ታዬ ወ/ሰማያት ተፈቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ዶክተር ታዬ ወ/ሰማያት ተፈቱ</h1>


<p>ህገ-ወጥ ፓርቲ በመመሥረት የኢትዮጵያን መንግስት በሀይል ለመጣል ተንቀሳቅሰዋል በሚል ክስ በፌዴራል ከፍተኛ ፍ/ቤቱ የ15 ዓመት ጽኑ እስራት ተፈርዶባቸው የነበሩት ዶክተር ታዬ ወልደሰማያት፤ ከእንግዲህ በእስር እንደማይቆዩ ታወቀ።</p>

<p>የፌዴራል ጠቅላይ ፍርድ ቤት በይግባኝ የቀረበለትን መዝገብ ከመረመረ በኋላ ትናንት በሰጠው ውሳኔ ዶክተር ታዬ በአምስት ዓመት ጽኑ እሥራት እንዲቀጡ ወስኗል።</p>

<p>ዶክተር ታዬ ከ1987 ጀምሮ እስካሁን ድረስ በእሥር የቆዩባቸው ዓመታት አሁን ከተፈረደባቸው ጊዜ የሚበልጥ በመሆኑ ከእሥር ነፃ እንደሚሆኑ ታውቋል።</p>

<p>ዶክተር ታዬ 15 ዓመት የተፈረደባቸው "የኢትዮጵያ ብሔራዊ አርበኞች ግንባር" የሚባል ህገ-ወጥ ፓርቲ በመመስረት የኢትዮጵያ መንግስት በሀይል ለመገልበጥ ተንቀሳቅሰዋል በሚል በቀረበባቸው ክስ ጥፋተኛ ሆነው አግኝቻቸዋለሁ በማለት የፌዴራል ከፍተኛ ፍ/ቤት ውሳኔ ስለሰጠ ሲሆን፤ የፌዴራል ጠቅላይ ፍርድ ቤቱ ቅጣቱን ካቀለለባቸው ነጥቦች አንዱ ፓርቲው የተመሰረተው በ1985 ዓ.ም እንደሆነና ዶክተር ታዬ ወደ ድርጅቱ የተቀላቀሉት በ1987 ዓ.ም በመሆኑ ነው ተብሏል።</p>

<p>ስለ ጉዳዩ የተጠየቁት የዶክተር ታዬ ጠበቃ አቶ አበበ ወርቄ በበኩላቸው፤ ቀደም ሲል ዶክተር ታዬ የተከሰሱበት አንቀጽ ከአምስት አመት እስከ እድሜ ልክ፤ ግፋ ካለም እስከሞት ድረስ የሚያስቀጣ እንደነበር ጠቅሰው፤ ፍርድ ቤቱ ጉዳዩን በጥልቀት ሲመለከተው በ15 ዓመት ጽኑ እሥራትም የሚያስቀጣ ሆኖ አላገኘውም ብለዋል።</p>

<p>ፍርድ ቤቱ ዶክተር ታዬ የፓርቲው መሥራች ሆነው ስላላገኛቸው ውሳኔውን እንዳሻሻለ የገለፁት አቶ አበበ፤ በህገ ወጥ ፓርቲ ውስጥ መሳተፍ ከአንድ ወር እስከ አስር ዓመት እንደሚያስቀጣ በሚደነግግ አንቀጽ በመሆኑ፣ ፍርድ ቤቱም የአምስት ዓመት እስራት መወሰኑን ገልፀዋል።</p>

<p>"በውሳኔው እኔም ሆንኩ ጓደኞቼ እንደማንኛውም ኢትዮጵያዊ ደስታ ይሰማናል። በሙያ ረገድም በጥብቅና የተከራከርኩበት ጉዳይ በመሆኑ እኔና ጓደኞቼ የጥረታችንን ፍሬ ማየታችን ተጨማሪ ደስታ ሆኖልናል" ብለዋል አቶ አበበ።</p>

<p>ሰብአዊ መብት ተሟጋች የሆነው አምነስቲ ኢንተርናሽናል፤ (አምነስቲ) የኢትዮጵያ መንግስት ዶ/ር ታዬ ወ/ሰማያት "የኅሊና እስረኛ" መሆናቸውን ተገንዝቦ ያለምንም ቅድመ ሁኔታ እንዲፈቱ ለጠቅላይ ሚኒስትር ጥያቄ ማቅረቡን ኢሰመጉ ሚያዝያ 28 ቀን ባወጣው መግለጫ አስታውቆ ነበር።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 3 ቀን 1994</a></p>

</body>
</html>	














