<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ክቡር አፈ ጉባዔ! ማንዴቱ የላችሁም" የምክር ቤቱ አባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ክቡር አፈ ጉባዔ! ማንዴቱ የላችሁም" የምክር ቤቱ አባል</h1>


<p>የፓርላማ ቋሚ ኮሚቴዎች አወቃቀር በተቻለ መጠን "የፖለቲካ ድርጅቶችን፣ ብሄራዊ ተዋጽኦንና የትምህርት ደረጃን" ያጣጣመ እነሆ በአፈ-ጉባኤዳዊት ዮሐንስ የተገለፀ ሲሆን፤ የኮሚቴ አባልነት አመራረጥ አከራካሪ ሆነ።</p>

<p>በአዲሱ የኮሚቴዎች አደረጃጀት መሠረት ቀደም ሲል 10 የነበረው የኮሚቴዎች ብዛት ወደ 12 እንዲሁም በእያንዳንዱ ኮሚቴ 10 የነበረው የአባላትብዛትም ወደ 13 ከፍ እንዲል ተደርጓል።</p>

<p>የኮሚቴዎችና የኮሚቴ አባላት ቁጥር ሲጨምር ተቃዋሚ የፖለቲካ ድርጅቶች ያላቸው ተሳትፎ እንዲጨምር አልተደረገም የሚል ጥያቄ የተነሳ ሲሆን የብሔር ተዋጽኦን አደረጃጀቱ አይደለም የሚልም ከበርካታ የፓርላማ አባላት ቅሬታ ተሰንዝሯል።</p>

<p>"12ቱን ኮሚቴዎች በሊቀመንበርነትና በምክትል ሊቀመንበርነት እንዲመሩ ከተመደቡት ሰዎች መካከል ስድስቱ ከኦሮም፣ አምስቱ ከአማራ፣ አምስቱ ከትግራይ፣ አምስቱ ከደቡብ ናቸው" የሚሉ "ለሶማሌ፣ ለአፋር ወዘተ ብሔሮች አንድ አንድ ኮታ መሰጠቱ የብሔር ተዋጽኦን አላመጣጠነም" ሲሉ ቅሬታቸውን ሲናገሩ ተሰምቷል። አንድ የፓርላማ አባል ደግሞ፤ "ሊቀመንበርነትና በምክትል ሊቀመንበርነት ከተመደቡት ሰዎች አምስቱ ከትግራይ መሆናቸው ምደባው ፍትሐዊነት እንደሌለው ያሳያል" ሲሉ ሌላ አባል በበኩላቸው "ለኮሚቴ አባልነት ጥቆማ መምጣት ያለበት ከዚሁ ምክር ቤት በግልጽ መሆን ሲገባ አፈ-ጉባኤው የፈለጉትን መልምለው እንድናፀድቅላቸው ማቅረቡ አግባብ አይመስለኝም። ክቡር አፈጉባኤ ሕገመንግስቱ ፊትዎ ላይካለ ማየት ይችላሉ። መጀመሪያ ዕጩዎችን ለማቅረብ ማንዴቱን ማን ሰጣችሁ?" ሲሉ ጠይቀዋል።</p>

<p>አቶ በድሩ አደም ግን፤ እነዚህ ተሿሚዎች በአግባቡ ኃላፊነታቸውን ይወጡ ዘንድ ቃለ መሀላ ብናስፈጽማቸው ምን ይመስላችኋል?" ሲሉ ጠይቀዋል።</p>

<p>አንድ የህወሓት አባል በሰጡት ምላሽ "ትግራይ ብዙ ቦታ አግኝቷል ተብሎ የተነገረው አስተያየት ይስተካከል። የምደባውን አጠቃላይ እውነታ (ፋችት) ተመልክቶ በመከራከር ፈንታ ዝም ብሎ መናገር መጥፎ ሥዕል ይፈጥራልና" ብለዋል።</p>

<p>"አፈ-ጉባኤው ወይም የምክር ቤቱ ጽ/ቤት ማንዴት የለውም ለተባለው ጥያቄ ደግሞ ሌላው የምክር ቤት አባል "እነዚህ እጩዎች የቀረቡት በአፈ ጉባኤው እንጂ በፓርላማው ጽ/ቤት አይደለም። ለአፈ ጉባዔው ደግሞ ይሄ ማንዴት ተሰጥቷል። ህጋዊ አሠራሩን በጥልቀት ካለማየት አፈ-ጉባኤው ማንዴት የለውም ማለት ስህተት ነው" ብለዋል።</p>

<p>በተቃዋሚ የፖለቲካ ድርጅቶች ቁጥር እና "በብሔራዊ ተዋጽኦ" ዙሪያ ለተነሳው ጥያቄ አፈ ጉባኤ ዳዊት ዮሐንስ በሰጡት ምላሽ በፖለቲካ ድርጅቶች ዙሪያ በእኩልነታቸው ላይ ልዩነት ባይኖርም በምክር ቤቱ ባላቸው መቀመጫ ብዛት መወሰን አለብን። የብሔራዊ ተዋጽኦንም በተመለከተ ኢትዮጵያ ህብረብሔራዊ አገር እንደመሆኗ መጠን በተቻለ መጠን በሹመቱ ህብረ-ብሔራዊነት እንዲንፀባረቅ እንሻለን። ይህ ማለት ግን ችሎታ ያላቸው ሰዎች በብሔራዊ ማንነታቸው ብቻ ይገለላሉ ማለት አይደለም" ብለዋል።</p>

<p>በመጨረሻም በሁለቱ ተአቅቦና በሁለት የተቃውሞ ድምጽ ሹመቱ የፀደቀ ሲሆን በሊቀመንበርነትና በምክትል ሊቀ-መንበርነት የተሾሙት እጩዎችም ከወንበራቸው በመነሳታ ራሳቸውን ለፓርላማ አባላት አስተዋውቀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 10 ቀን 1994</a></p>

</body>
</html>	














