<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአዴግ ፖሊሲ በውጭ ያሉ ኢትዮጵያውያን ባለሀብቶች አገራቸውን እንዳያለሙ አግዷቸዋል- ኢዴፓ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢህአዴግ ፖሊሲ በውጭ ያሉ ኢትዮጵያውያን ባለሀብቶች አገራቸውን እንዳያለሙ አግዷቸዋል- ኢዴፓ</h1>


<p>የኢህአዴግ የጎሳ ፖለቲካና የኢኮኖሚ ፖሊሲ ባያግደው ኖሮ በውጭ የሚኖረው አብዛኛው ኢትዮጵያዊ ወደአገሩ መመለስ ይፈልጋል ሲሉ የኢዴፓ ም/ሊቀመንበር ዶ/ር ኃይሉ አርዓያ ገለጽሱ። ኢዴፓ «አብዮታዊ ዴሞክራሲ» የሚባለውን የኢህአዴግ የፖለቲካ መርህ የሚተች ጹሑፍ እያዘጋጀ መሆኑ ተነገረ።</p>

<p>በአሜሪካ የሚኖሩ ኢትዮጵያውያን ዘንድ ለኢዴፓ ድጋፍ የሥራ ጉብኝት ተጉዘው የነበሩት ዶ/ር ኃይሉ አርዓያ በኢትዮጵያ ፖለቲካዊና ኢኮኖሚያዊ ሁኔታዎች ቢመቻቹ አብዛኛው ኢትዮጵያዊ ወደአገሩ ተመልሶ በልማት የመሳተፍ ፍላጎት እንዳለው ተረድቻለሁ ብለዋል።</p>

<p>የተሳሳተ የኢህአዴግ ኢኮኖሚ ፖሊሲ መኖሩ በተለይም ደግሞ መሬት የመንግሥት መሆኑንና ከዚህም ጋር ሙስና አገሪቱን ማጥለቅለቁ በውጭ ለሚኖሩ ኢትዮጵያውያን ተስፋ አስቆራጭ መሆኑን የገለፁት ዶ/ር ኃይሉ የሕግ የበላይነት ያለመከበር፣ የሰብዓዊ መብቶች መደፈር፣ የጎሳ ፖለቲካና ሌሎች የኢህአዴግ መንግሥት አስቀያሚ ገጽታዎች በኢትዮጵያውያኑ ወደአገራቸው ተመልሰው በልማት እንዳይሳተፉ እንቅፋት ሆኖባቸዋል ብለዋል።</p>

<p>በውጭ የሚኖሩ ለውጥ ፈላጊ ኢትዮጵያውያን ሀገር ቤት ሆነው የሚታገሉ ተቃዋሚ የፖለቲካ ድርጅቶችን በትኩረት እንደሚከታተሉ ም/ሊቀመንበሩ ጠቅሰው ኢዴፓም ሀገር ውስጥ ሆኖ በሰላማዊ ትግል ከፍተኛ መስዋዕትነት በመክፈል ላይ በመሆኑ ከፍተኛ ድጋፍ አግኝቷል ሲሉ ተናግረዋል። ኢትዮጵያውያኑ ሀገር ቤት ያሉ ተቃዋሚ ድርጅቶች በተናጠል ሳይሆን በህብረት ከተቻለም ግንባር ፈጥረው እንዲታገሉ ጥያቄ ማቅረባቸውንና ለዚህም በተቻላቸው አቅም ሁሉ ድጋፍ እንደሚሰጡ እንዲሁም በሰላማዊ ትግል በንቃት እንሳተፋለን በማለት እንደገለፁላቸው ዶ/ር ኃይሉ አስታውቀዋል።</p>

<p>የአሜሪካ መንግሥት ከተቃዋሚ ድርጅቶች ጋር ውይይት አድርጓል መባሉ እውነት ነው ወይ? ተብሎ ለቀረበላቸው ጥያቄ ዶ/ር ኃይሉ ሲመልሱ ወሬውን እዚያው ሆነው መስማታቸውን ጠቅሰው ለውይይት የጠራቸው የአሜሪካን ባለሥልጣን እንደሌለ ተናግረዋል። አያይዘውም «እኛ ቀጠሮ ጠይቀን ባለሥልጣናትን አነጋግረናል። በአደረግናቸው ውይይቶች ስለፓርቲያን ፕሮግራምና ዓላማ፣ ስለ ትግል ስልታችን፣ በአገራችን ስላለው ፖለቲካዊና ማህበራዊ ሁኔታ ስለብሔራዊ እርቀ ሰላም ሀሳብና ዓላማ አስረድተናል። የአሜሪካ መንግሥት የሚደረገውን ሰላማዊና ዴሞክራሲያዊ ትግል በበጎ ዓይን ተመልክቶ ተገቢውን ድጋፍ እንዲሰጥም አሳስበናል» ብለዋል።</p>

<p>በሌላም በኩል ህዝቡ የኢህአዴግ «አብዮታዊ ዴሞክራሲ» አስተሳሰብ በተመለከተ ሚዛናዊ ግንዛቤ እንዲኖረው የሚያደርግ ጹሑፍ ኢዴፓ እያዘጋጀ መሆኑን ፓርቲው ገልጿል። ኢዴፓ ህዝቡ ስለወቅታዊ የአገሪቱ ሁኔታና ስለአብዮታዊ ዴሞክራሲ ግንዛቤ እንዲኖረው ከኢህአዴግ ጋር በራዲዮና በቴሌቪዥን ለማካሄድ ያቀደው የውይይት ፕሮግራም በኢህአዴግ እምቢተኝነት እንደከሸፈ ጠቅሶ የወቅቱ የኢህአዴግ አብዮታዊ ዴሞክራሲና የተሀድሶ እንቅስቅሴ ከኢትዮጵያ ህዝብ ጥቅምና ፍላጎት እንዲሁም ከወቅቱ የዓለም አቀፍ የፖለቲካና የኢኮኖሚ እንቅስቃሴ አንፃር ምን ትርጉምና ፋይዳ እንዳለው የሚገልጽ ጹሑፍ እያዘጋጀ መሆኑን አመልክቷል።</p>

<p>በመጪው ጥቅምት ወር ፓርቲው ሁለተኛ ዓመት የምሥረታ በዓሉን በሚያከብርበት ወቅት የኢህአዴግን አብዮታዊ ዴሞክራሲና ተሃድሶ የሚተቸው ጹሑፍ ለህዝብ ይፋ ይሆናል ብሏል ፓርቲው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 19 ቀን 1994</a></p>

</body>
</html>	
