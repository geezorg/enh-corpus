<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሙስና ክስ የተመሰረተባቸው ነጋዴዎች መገናኛ ብዙሃንን ከሰሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሙስና ክስ የተመሰረተባቸው ነጋዴዎች መገናኛ ብዙሃንን ከሰሱ</h1>


<p>በሙስና ወንጀል ተጠርጥረው ጉዳያቸው በፍርድ ቤት እየታየ ያሉት ነጋዴዎች በመንግሥት መገናኛ ብዙሃን ላይ ክስ መሰረቱ።</p>

<p>የ«ፀረ ሙስና ዘመቻው» በተጀመረ ማግስት በቁጥጥር ሥር ውለው ጉዳያቸው በፍርድ ቤት እየታየ ያሉት ነጋዴዎች በመንግሥት መገናኛ ብዙሃን ላይ የመሰረቱት ክስ «የተዛባና ትክክል ያልሆነ ዘገባ» አስተላልፈውብናል በማለት ነው። ከነጋዴዎቹ ክስ አንዱ የተከሰሱበት ወንጀል ከባንኮች የአሰራር ደንብ ውጭ በአነስተኛ መያዣ ወይም ያለማስያዣ ብድር በመውሰዳቸው እንደሆነ ፖሊስ እያመለከተ ሳለ መገናኛ ብዙሃኑ «በብድር ሽፋን» የሚል ቃል በመጠቀም በብድር ሥር ሌላ ወንጀል የተሰራ የሚመስል ዘገባ አሰራጭተዋል የሚል ነው። ሌላው ደግሞ ከባንክ በአነስተኛ መያዣና ያለማስያዣ በብድር እንዳወጡ ፖሊስ በመሰረተው ክስ ካቀረበው የገንዘብ መጠን በጣም የተጋነነ አኃዝ «ከአንድ ቢሊዮን ብር በላይ የሆነ ገንዘብ» ተብሎ መቅረቡ እጅግ እንዳሳዘናቸው የገለፁት ነጋዴዎቹ «ይህ ዘገባ ያሰራጨው ጋዜጠኛ ወይም ሚዲያ ማስተባበያ ይስጥልን» ሲሉ ፍርድ ቤቱን ጠይቀዋል።</p>

<p>ፍርድ ቤቱም ለነጋዴዎቹ ማስተባበያውን እንዲሰሩላቸው መገናኛ ብዙሀኑን መጠየቅ እንደሚችሉ ቢገልጽላቸውም ነጋዴዎቹ «የመንግሥት መገናኛ ብዙሃን ስለሆኑ እኛን እሺ አይሉንም ፍርድ ቤቱ ይዘዝልን» ባሉት መሰረት ፍርድ ቤቱ ጉዳዩን አይቶ ውሳኔ ለመስጠት ቀጠሮ ይዟል። በፍርድ ቤት እየታየ ባለ ጉዳይ ላይ የተሳሳተ ዘገባ ማስተላለፍ በፍትህ ሂደቱ ላይ አፍራሽ ተፅዕኖ ስለሚኖረው የተሳሳተ መረጃ ለህዝብ ያስተላለፈ ጋዜጠኛም ሆነ ሚዲያ መጠየቅ እንዳለበት የሀገሪቱ ህግ ያዛል። ሆኖም በነጋዴዎቹ ክስ የተመሰረተበት ጋዜጠኛም ይሁን ሚዲያ ከኢትዮጵያ ዜና አገልግሎት ይሁን ዋልታ፣ ሬዲዮ ፋና ይሁን ኢትዮጵያ ሬዲዮ፣ ኢትዮጵያ ቴሌቪዥን ይሁን አዲስ ዘመን ወይም ክሱ ሁሉንም የሚመለከት ይሁን አይሁን ለጊዜው ለማወቅ አልተቻለም።</p>

<p>የአቢሲኒያ ባንክ ዋና ሥራ አስኪያጅ ሰሞኑን በሰቱት መግለጫ «ጉዳዩን እስካሁን እንዳጣራነው ነጋዴዎቹ በሙስና የሚያስከስሳቸው ወንጀል ሰርተዋል የሚያስብል አይደለም» ብለዋል። በእርግጥ ሙስና የሚፈጹ ሁሉ የተከሳሾችን መብት በሚያስከብር አግባብ ባለው ህግ መዳኘት እንዳለባቸው የገለፁት ሥራ አስኪያጁ የዋስ መብትን በነፈገ ህግ ሙስናን በዘመቻ መልክ ለማጥፋት መነሳቱ በቋፍ ያለውን የአገሪቱን ኢኮኖሚ የበለጠ ቀውስ ውስጥ እንዳያስገባው ያላቸውን ሥጋት ጠቁመዋል። ከጅምላው ፀረ ሙስና ዘመቻ ወዲህ የሀገሪቱ ባንኮች የብድር አገልግሎት እየተዳከመና የባንኮች ገቢ እያሽቆለቆለ መምጣቱን ዋና ስራ አስኪያጁ ጠቅሰው በአነስተኛ መያዣ ወይም ያለማስያዣ ለረዥም ጊዜ ደንበኞች ብድር መስጠት በኛ ሀገር ብቻ ሳይሆን በውጭ ሀገር ባንኮች ጭምር የተለመደ አሰራር መሆኑን አስምረውበታል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 26 ቀን 1994</a></p>

</body>
</html>	
