<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያና ኤርትራ የግዛት ርክክብ እንዲያካሂዱ ተጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢትዮጵያና ኤርትራ የግዛት ርክክብ እንዲያካሂዱ ተጠየቁ</h1>


<p>በመንግስታቱ ድርጅት የኢትዮጵያና የኤርትራ ልዩ ልዑክ (አንሚ) ድንበርን በፍጥነት ለማስመር እንዲቻል የተቀበሩ ፈንጂዎችን የማምከንና የድንበር ኮሚሽኑን የመርዳት ተጨማሪ ሃላፊነት በተመድ የፀጥታ ም/ቤት እንደተሰጠው ትናንት ከአስመራ አዲስ አበባ በተደረገ የሳተላይት ውይይት ላይ ተገለፀ። በድንበር ኮሚሽኑ ውሳኔ መሰረት ፈጣን የግዛት ርክክብ ለማድረግ ሁለቱ መንግሥታት እንዲተባበሩ የፀጥታው ምክር ቤት ጠይቋል። ርክክብ የሚካሄድባቸው ግዛቶች የትኞቹ እንደሆኑ በፀጥታው ም/ቤት ውሳኔ ላይ ያልተጠቀሰ ሲሆን፣ የርክክብ ቴክኒካዊ እቅድ በኮፊ አናን ተዘጋጅቶ እንደቀረበለትና እቅዱን መርምሮ እንዳፀደቀው ገልፆ፤ ፈጣን የግዛት ርክክብ ከአካባቢው ለተፈናቀሉ ነዋሪዎች ጠቃሚ መሆኑን ተገንዝበው የሁለቱ አገሮች መንግሥታት እንዲተባበሩት አሳስቧል።</p>

<p>የፀጥታው ምክር ቤት በያዝነው ሳምንት ባካሄደው ስብሰባ ተጨማሪ ሃላፊነት ለአንሚ የሰጠው የድንበር አካላይ ኮሚሽኑን ስራ ለማቀላጠፍ በሚል ሲሆን፤ በድንበሩ አካባቢ የሚካሄድ የፈንጂ ጠረጋ ስራ እና ለድንበር ኮሚሽኑ የሚያስፈልግ የአስተዳደርና የሎጂስቲክ አቅርቦት በአንሚ እንዲከናወን ተወስኗል። በአገሪቱ መካከል የሚደረጉ የግዛት ዝውውሮችን አስመልክቶም ቴክኒካል የሆኑ እርምጃዎችን አፅድቋል።</p>

<p>ሁለቱም አገሮች የፈንጂ ማምከኑ ስራ እንዲቀላጠፍ በእጃቸው ያሉ መረጃዎችን እንዲያስረክቡና የድንበር ማካለሉ ስራ እስኪጠናቀቅ በድንበሩ አካባቢ አዲስ የሰፈራ እና ወታደራዊ እንቅስቃሴዎች እንዳይኖሩ የፀጥታው ም/ቤት አሳስቧል።</p>

<p>ከአዲስ አበባ- አስመራ ቀጥታ የአየር በረራ አለመኖሩ በአንሚ እንቅስቃሴ ላይ ትልቅ እንቅፋት በመፍጠሩ ኢትዮጵያና ኤርትራ ትብብር እንዲያደርጉ የጠየቀው የተመድ የፀጥታ ም/ቤት በሁለቱም አገሮች የሚገኙ የጦር ምርኮኞች እና ሲቪሎች በአስቸኳይ እንዲለቀቁ፤ እንዲሁም መተማመን የሰፈነበት እርቅ እንዲፈጠር ጠይቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 11 ቀን 1994</a></p>

</body>
</html>	














