<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ከእንግዲህ መንገዱን ጨርቅ ያድርግላችሁ አንልም" ጠ/ሚ/ር መለስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ከእንግዲህ መንገዱን ጨርቅ ያድርግላችሁ አንልም" ጠ/ሚ/ር መለስ</h1>


<p>ባለፉት 11 ዓመታት መንግስት አዲስ አበባ ዩኒቨርስቲን በተመለከተ ሲያራምደው የነበረው "ጨው ለራስህ ስትል ጣፍጥ..." የሚል አቋም አግባብ እንዳልነበር የተናገሩት ጠ/ሚ/ር መለስ ዜናዊ፤ "ከእንግዲህ ግን መንገዱን ጨርቅ ያድርግላችሁ አንልም" ሲሉ በምሁራኑ ፊት ቃል ገቡ።</p>

<p>ከተጀመረ ሶስት ሣምንታት በሆነው የጠቅላይ ሚኒስትር መለስና የምሁራን ውይይት ላይ "የአዲስ አበባ ዩኒቨርሲቲ የት ላይ ነው? ያለው" የሚል አጀንዳ ተነስቶ ቀናት ያስቆጠረ ጠንከር ያለ ውይይት የተካሄደ ሲሆን በተለይ "ዩኒቪርሲቲው ፀረ-ውይይት የተካሄደ ሲሆን በተለይ "ዩኒቨርሲቲው ፀረ-ዲሞክራሲ ተቋም ነው፤ አይደለም" የሚለው ክርክር ባልተጠበቀ ሁኔታ የከረረ ተቃውሞ አስነስቷል።</p>

<p>የአጀንዳው ዓላማ "የዩኒቨርሲቲውን ውስጣዊ ችግር ገምግሞ የመፍትሔ አቅጣጫ ለማስቀመጥ እንደሆነ" በጠ/ሚ/ር መለስ ሲገልጽ፤ በምሁራኑ በኩል "አጀንዳው ምሁራንን ለመከፋፈል የሚደረግ ሙከራ ነው" የሚል ቅሬታና በርካታ ተቃውሞ ስላስከተለ፤ የታሰበው የግምገማ ውጤት ሊገኝ አልተቻለም።</p>

<p>ከረዥም ክርክር በኋላ ነበር ጠቅላይ ሚ/ር መለስ ዩኒቨርሲቲው አሉበት ወዳሉት ውጫዊ ችግሮች ለመግባት የተገደዱት።</p>

<p>ጠ/ሚ/ሩ ውጫዊ ችግሮቹን አስመልክተው ሲናገሩ ምሁራኑ ቅር እንዳይላቸው አስቀድመው ይቅርታ በመጠየቅ ሲሆን "አብዛኞቻችን ለአአዩ የነበረን አመለካከት ሮማንቲች ነበር" በማለት ነው አስተያየቶች መስጠት የጀመሩት።</p>

<p>የኢህአዴግ በኩል ይህ አመለካከት መደርመስ የጀመረው ተማሪው ደርግን ደግፎ ወደ ብላቴ ሲከት ነው ያሉት ጠ/ሚ/ሩ፤ "ዩኒቨርሲቲው በእርግጥ የነዋለልኝ ተቋም ነውን? የሚል ጥያቄ ተነሳ" ብለዋል።</p>

<p>"በ1983 ዓ.ም ወደ አዲስ አበባ ስንጓዝም የዩኒቨርሲቲው አዝማሚያ የተለየ ሆኖ አላገኘነውም። ለዚህም ነው "አሞሌ ጨው ለራስህ ስትል ጣፍጥ፤ አለበለዚያ ድንጋይ ነው ብለው ይጥሉሀል" የሚል ነገር የተጠናወተን-የተቋሙ አመለካከት ስላልገባን። የነዋለልኝ ዩኒቨርሲቲ የኢሰፓ መፈንጫ ሆኖ ነው ያገኘነው። እስካሁን መልስ ያላገኘሁለት ጥያቄ ግን የደርግ ሠራዊት ስንበትን፣ የኢሰፓን መዋቅር ስናፈራርሰው የአዲስ አበባ ዩኒቨርሲቲ እንዴት ሳናፈራርሰው እንደቀረን ነው።በወቅቱ ዩኒቨርሲቲው ከደርግ መከላከያ የተለየበትን ነገር አናውቀውም ነበር። ይሁንና ለማፍረስ አላሰብነውም። ምናልባት የሮማንቲዝሙ ቅሪት በውስጣችን ስላለ ይመስለኛል ማፍረሱን ያላሰብነው እንጂ ዩኒቨርሲቲውን አፍርሶ ከዜሮ ለማስጀመር የሚያግደን ሀሳብ በጊዜው አልነበረንም" ብለዋል ጠ/ሚ/ር መለስ። ጠ/ሚ/ሩ፣ መንግስት ባለፉት 11 ዓመታት መንገዱን ጨርቅ ያድርግላቸሁ የሚል አቋም የተከተለው በዚህ ምክንያት ነበር ብለዋል።</p>

<p>ይሁንና ከቅርብ ጊዜ ወዲህ በዩኒቨርሲትው የነገሰው አመለካከት እየተሸረሸረ በመምጣቱ መንግስትም "ጨው ለራስህ ስትል ጣፍጥ" የሚል አመለካከቱን እንደቀየረና እያንዳንዱ የሰው ኃይል አቅም ጥቅም ላይ ካልዋለ ልማት ማምጣት አይቻልም የሚል አቋም ላይ እንደደረሰ ጠ/ሚ/ር ጠቅሰው፤ "ከአሁን በኋላ ተጋግዘን መሥራት አለብን፤ እንግዲህ መንገዱን ጨርቅ ያደርግላችሁ አንልም። ይህ ነገር እንዳላዋጠን ካለፉት 11 ዓመታት ጉዞ ተረድተናል ብለዋል።</p>

<p>ኢህአዴግ አዲስ አበባ ሲገባ ከዩኒቨርሲቲ የተባረሩትን 42 የዩኒቨርሲቲ መምህራን በተመለከተም ጠ/ሚ/ር መለስ ሲናገሩ፦</p>

<p>"የማባረር እርምጃው በሽታውን በሚፈውስ መልኩ አልተካሄደም። እርምጃውን የወሰድነው ዩኒቨርሲቲው ከመንግስት በጀት ሳይወጣ የግል ፖለቲካ ማራመጃ መሆን የለበትም በሚለው ነጥብ ዙሪያ ከመምህራኑ ጋር በግልጽ ተወያይተን ከሆነ በኋላ ቢሆን ኖሮ ጥሩ ነበር። እኛ ግን በሽታውን ሳይሆን ምልክቱን (ጽይምፕቶም) በማየት ነው እርምጃ የወሰድነው። ስለዚህ የወሰድነው እርምጃ ስህተት ነው የሚል አስተያየት አለን" ብለዋል።</p>

<p>በመጨረሻም "አሁን ግን ጨው ለራስህ ስትል ጣፍጥ አለዚያ ትወረወራለህ የሚለው አይሰራም እያልን ነው። አለመጣፈጥም፣ ድንጋይ መሆንም የለብህም፤ አብረን እንስራ የሚል ለውጥ አለ። ይህች አገር 44 ቦታ እንድትበጣጠስ የሚፈልግ የለም። ስትበጣጠስ ደግሞ ይህች አገር እንደምትጠፋ መረዳት የሚያቅተው የለውም" ብለዋል ጠ/ሚ/ሩ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 11 ቀን 1994</a></p>

</body>
</html>	














