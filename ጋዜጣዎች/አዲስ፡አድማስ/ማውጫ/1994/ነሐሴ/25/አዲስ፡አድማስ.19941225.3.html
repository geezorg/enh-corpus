<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ያልተመለሱ ምርኮኞች አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ያልተመለሱ ምርኮኞች አሉ</h1>


<p>በኢትዮ-ኤርትራ ጦርነት ወቅት ከተማረኩትና በኤርትራ መንግስት ተይዘው ከቆዩት 308 ኢትዮጵያውያን የጦር ምርኮኞች መካከል 279ኙ ከትናንት በስቲያ ወደ ኢትዮጵያ መመለሳቸውንና 29ኙ ግን ወደ ኢትዮጵያ ለመመለስ አለመፈለጋቸውን አለም አቀፍ የቀይ መስቀል ኮሚቴ ገለፀ። የኤርትራ መንግስት የአየር ኃይል አብራሪ ኮሎኔል በዛብህ ጴጥሮስን ጨምሮ 30 ገደማ የሚሆኑ ሌሎች ኢትዮጵያውያንና ምርኮኞችን ለመልቀቅ ፍቃደኛ እንዳልሆነ ተነግሯል።</p>

<p>የኢትዮጵያ ውጭ ጉዳይ ሚኒስቴር ባወጣው መግለጫ፤ የኤርትራ መንግሥት በቁጥጥር ስር ካሉት እስረኞች መካከል ከፊሎቹን ደብቶ ሁሉንም የጦር ምርኮኞች ለቅቄአለሁ በማለት መቀለዱን ትቶ፣ የደበቃቸውንም የጦር ምርኮኞች ለአለም አቀፉ ቀይመስቀል ኮሚቴ ማሳየትና የጦር ምርኮኞችን በሙሉ መልቀቅ አለበት ብሏል።</p>

<p>ከጦር ምርኮኞቹ መካከል 29ኙ ለምን ወደ ኢትዮጵያ መመለስ እንዳልፈለጉ የተጠየቁት የዓለም አቀፉ ቀይመስቀል ኮሚቴ የኢንፎርሜሽን ልዑክ በሰጡት ምላሽ፤ የምርኮኞቹን ምሥጢር መጠበቅ የኮሚቴው መመሪያ ነው በማለት ምላሽ መስጠት እንደማይፈልጉ ጠቅሰዋል። በኮሚቴው ከተመዘገቡት ኢትዮጵያውያን የጦር ምርኮኞች መካከል በፍላጎታቸው ኤርትራ ውስጥ መቆየት ከመረጡት 29 ምርኮኞች ውጭ በሙሉ ወደ አገራቸው እንደተመለሱ የገለፁት የኮሚቴው ልዑክ፤ በኮሚቴው እንዳይመዘገቡና እንዳይጎበኙ የኤርትራ መንግስት በድብቅ ይዟቸዋል ስለሚባሉት ኢትዮጵያውያን የጦር ምርኮኞች ለማወቅ ጥረት በማድረግ ላይ መሆናቸውን ተናግረዋል።</p>


<p>የኢትዮጵያ ውጭ ጉዳይ ሚ/ር ባወጣው መግለጫ፤ የኤርትራ መንግሥት የት እንዳደረሳቸው የማይታወቁ የጦር ምርኮኞች እያሉ፤ ሁሉንም ምርኮኞች ለቅቄአለሁ ማለቱ የውጭ ግንኙነት ገጽታውን ለማሳመር መሆኑን ጠቅሶ፣ የዓለም አቀፉ ማኅበረሰብ፤ አለም አቀፉ ቀይ መስቀልና የሚመለከታቸው የሰብአዊ መብት ድርጅቶች በኤርትራ መንግሥት ላይ ግፊት እንዲያደርጉ ጠይቋል።</p>

<p>በኢትዮጵያ መንግሥት በኩል ሁሉንም የጦር ምርኮኞች ለመልቀቅ ዝግጅቱ መጠናቀቁንም መግለጫው አመልክቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 25 ቀን 1994</a></p>

</body>
</html>	














