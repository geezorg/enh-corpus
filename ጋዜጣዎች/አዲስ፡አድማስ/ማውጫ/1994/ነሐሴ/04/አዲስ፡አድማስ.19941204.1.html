<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ከንቲባ በነዋሪዎች መመረጥ አለበት ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ ከንቲባ በነዋሪዎች መመረጥ አለበት ተባለ</h1>


<p>አዲስ አበባ መስተዳድር በከንቲባ እንዲመራ ለማድረግ አዲስ የመተዳደሪያ ህግ (ቻርተር) በፌዴራል ጉዳዮች ሚኒስቴር የተረቀቀ ሲሆን፣ ከንቲባ መመረጥ ያለበት በቀጥታ በነዋሪው እንጂ በከተማዋ ምክር ቤት መሆንየለበትም የሚል ተቃውሞ ገጠመው።</p>

<p>በ89 ዓ.ም በፀደቀው ቻርተር መሰረት የአዲስ አበባ መስተዳድር አቶ አሊ አብዶ፤ የከተማዋ ም/ቤት ሰብሳቢም እንደነበሩ የሚታወቅ ሲሆን፣ የርዕሰ መስተዳድር ስልጣን በከንቲባ እንደሚተካና ምክር ቤቱም የራሱ አፈ ጉባኤ እንደሚኖረው በአዲስ ቻርተር ረቂቅ ተገልጿል።</p>

<p>የከተማ ከንቲባና የምክር ቤት አፈ ጉባኤ የሚመረጡት በምክር ቤቱ እንደሚሆን የሚያመለክተው ረቂቅ ቻርተር የማዘጋጃ ቤት አገልግሎቶችን የሚመራ የከተማ ስራ አስኪያጅ በከንቲባው አማካኝነት እንደሚሾም ይጠቅሳል።</p>

<p>በቻርተሩና እንደ አዲስ ተከልሶ በቀረበው የከተማዋ ማስተር ፕላን ላይ ለመወያየት ሰሞኑን በሸራተን ሆቴል ኮንፈረንስ የተዘጋጀ ሲሆን፤ ቻርተሩን በተመለከተ ትናንት ውይይት ተካሂዷል።</p>

<p>የመንግስት ሃላፊዎች እንደተናገሩት በአንድ ርዕሰ መስተዳድር ምትክ ከንቲባ፣ ስራ አስኪያጅና፣ አፈ ጉባኤ እንዲኖር የተፈለገው በፖለቲካ ስራና በአስተዳደር ስራ መካከል የነበረውን መደበላለቅ ለማስወገድና ለውጥ ለማምጣት ነው።</p>

<p>በውይይቱ አስተያየታቸውን የሰጡ ተሰብሳቢዎች በበኩላቸው በከተማዋ ትርጉም ያለው ለውጥ ለማምጣት ከተፈለገ ችሎታውና ብቃቱ ታይቶ በነዋሪዎች በቀጥታ የሚመረጥ ከንቲባ ያስፈልጋል ብለዋል። የአዲስ አበባና የኢትዮጵያ ንግድ ምክር ቤቶች ፕሬዚዳንት አቶ ብርሃነ መዋ "የከተማችን ከንቲባ በነዋሪዎች በቀጥታ ሊመረጥ ይገባል" በማለት ከንቲባ በምክር ቤቱ አባላት ይመረጣል የሚለውን የረቂቅ ቻርተሩ አንቀጽ ተቃውመዋል።</p>

<p>ድሮም ርዕስ መስተዳድሩ በምክር ቤቱ ይመረጣል፤ አሁንም ከንቲባው በምክር ቤቱ ከተመረጠ የስም ለውጥ እንጂ ይህ ነው የሚባል የአደረጃጀት ለውጥ አያመጣም ብለዋል - አቶ ብርሃነ መዋ።</p>

<p>አቶ አሊ አብዶ በበኩላቸው፤ "አሁን ለውይይት የቀረበው ረቂቅ ቻርተር መነሻ ሀሳብ እንጂ ያለቀለት ጉዳይ አይደለም፤ በተለያዩ አገሮች የተለያየ የከንቲባ አመራረጥ ዘዴን ይጠቀማሉ። ከንቲባ በቀጥታ በነዋሪዎችየሚመረጥበት ቦታ አለ፤በምክር ቤት የሚመረጥበት ቦታ አለ። ለኛ የሚጠቅመን በምርክ ቤት ቢመረጥ ነው ብዬ አስባለሁ" ብለዋል። </p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 4 ቀን 1994</a></p>

</body>
</html>	














