<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የወለድ ቅነሳ ብቻውን ውጤት ሊያመጣ አይችልም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የወለድ ቅነሳ ብቻውን ውጤት ሊያመጣ አይችልም"</h1>


<p>የኢትዮጵያ ኢኮኖሚ ከፍተኛ ችግር ውስጥ መግባቱን የገለፁት ዶ/ር ብርሃኑ ነጋ እና አቶ ሁሴን ሺበሺ የባንክ ወለድ ቅነሳ ብቻ ኢኮኖሚውን ማነቃቃት እንደማይችልና ሌሎች ተጨማሪ እርምጃዎች እንደሚያስፈልጉ አሳሰቡ።</p>

<p>የወለድ ተመን ቅነሳና የውጭ ንግድን ለማበረታታት ተብለው የተደረጉ ለውጦች ብቻቸውን በማሽቆልቆል ላይ ያለውን ኢኮኖሚ እንዲያንሰራራ ማድረግ አይችሉም ያሉት የአዲስ አበባ ንግድ ምክር ቤት ዋና ፀሐፊ አቶ ሁሴን ሺበሺ በሌሎች ተጨማሪ እርምጃዎች መታገዝ አለባቸው ብለዋል።</p>

<p>የተዳከመው ኢኮኖሚ መልሶ እንዲያንሰራራ ለማድረግ፤ የባንክ አሠራርን ቀልጣፋ ማድረግ፣ ብድር ለማግኘት የተመቻቸ ሁኔታ መፍጠር፣ ወደ ውጭ የሚላኩ እቃዎችን ለማበራከትና ለመደገፍ የማምረቻ ወጪዎች የሚቀነሱባቸውን ስልቶች መቀየስ፣ ቢሮክራሲያዊ ውጣ-ውረዶችን ማቃለል፣ እንደሚያስፈልግ አቶ ሁሴን ሺበሺ አስታውቀዋል።</p>

<p>ባለሀብቶች መሬት በቀላሉና በርካሽ አግኝተው ወደምርት እንዲገቡ የሊዝ ፖሊሲውን በአስቸኳይ አሻሽሎ ተግባራዊ መሆን አለበት ያሉት አቶ ሁሴን፤ ኤክስፖርተሮች በአነሰተኛ ወጪ አምርተው ወደውጭ መላክ እንዲችሉ በመንግስት በኩል ያሉትን መሰናክሎች ማስወገድ ይገባል ብለዋል አቶ ሁሴን።</p>

<p>ኢኮኖሚው በአደገኛ ሁኔታ እንዲዳከም ያደረጉት ምክንያቶች የአገር ውስጥና ዓለማቀፋዊ ሁኔታዎች እንደሆኑ አቶ ሁሴን ጠቅሰው፣ በአገር ውስጥ ምርታማነትንና ንግድን የሚያደናቅፉ እንቅፋቶች መኖራቸው የግብርና ዋጋ ማሽቆልቆል፣ የሥራ አጥ ቁጥር በከፍተኛ ደረጃ መጨመር፣ ሥራ ላይ ያልዋለን ኢንዱስትሪ የማምረት አቅም ያለመጠቀምና ኮንትሮባንድን መቆጣጠር ያለመቻል ሲሆኑ፣ በዓለም አቀፍ ደረጃ ደግሞ የአገሪቷን ኢኮኒሚ 60 በመቶ የሸፈነው የቡና ዋጋ በከፍተኛ ደረጃ መቀነስ ኢኮኖሚውን እንዳናጋው ገልጸዋል።</p>

<p>ለምርትና ለንግድ ማነቆ የሆኑ የመንግስት አሠራሮችና ችግሮች ላይ ዘወትር ቅሬታ እየተሰነዘረ ለምን በአጭር ጊዜ መፍትሔ እንደማያገኙ ተጠይቀው አቶ ሁሴን ሲመልሱ፣ "ችግሮች ሲያጋሙጥ መነሻቸው ምን እንደሆኑ በመገምገም ረገድ ልዩነቶች ይታያሉ። መፍትሔያቸውንም በተመለከተ የተለያዩ አስተሳሰቦች ይንፀባረቃሉ። በዚህ የተነሳ አንድ ሀሳብ ላይ ተደርሶ እርምጃ ለመውሰድ ብዙ ጊዜ ሲወስድ ይታያል" ብለዋል። ለችግሮችፈጣን መፍትሔ ካልተሰጠ፣ ኢኮኖሚው እየደቀቀና እየሞተ፣ ወደ ውጭ የሚላከው ምርት እየቀነሰ፣ የሥራ አጥ ቁጥር እየተበራከት እንደሚሄድና ገበሬዎች ጥሩ ምርት ቢያመርቱም ምርታቸውን ለመሸጥ ባለመቻላቸው እንደሚራቡ አመልክተዋል።</p>

<p>የተወሰደው የወለድ ቅነሳ እርምጃ መንግሥት ኢኮኖሚው ችግር ላይ እንደወደቀ መገንዘቡንና እርምጃ መውሰድ መፈለጉን ያመለክታል ያሉት ደግሞ የኢትዮጵያ ኢኮኖሚ ፖሊሲ ምርምር ተቋም ዳይሬክተር ዶ/ር ብርሃኑ ነጋ ናቸው።</p>

<p>ዶ/ር ብርሃኑ የወለድ ቅነሳው አምራቹን ወይም ኢንቨስተሩን ለማበረታታት የሚጠቅም ስለሆነ በአቅርቦት በኩል ላሉ ችግሮች የተወሰነ መፍትሔ ሊሰጥ እንደሚችል ጠቁመው፣ በአሁኑ ወቅት በመግዛት አቅም በኩል ያለው ችግር ከፍተኛ በመሆኑ፣ የተወሰደው እርምጃ ብቻውን ችግሩን እንደማይመልሰው አመልክተዋል።</p>

<p>በመንግሥት የተወሰደው እርምጃ እንደተጠበቀ ሆኖ ፍላጎትን ከፍ ሊያደርጉ የሚችሉ እርምጃዎች አብረው መውሰድ አለባቸው ያሉት ዶ/ር ብርሃኑ፣ መንግስት ለተለያዩ ተግባራት የሚያውላቸውን ወጪዎች በተወሰነ ደረጃ መጨመር እንዳለበትና ሸማቹ ባለው የገበያ ሁኔታ እንዲተማመን ማድረግ እንደሚያስፈልግ ተናግረዋል።</p>

<p>"የገበያተኛው አቅም ማነስና በኢኮኖሚው የወደፊት ሁኔታ ላይ ጥሩ ስሜት አለመኖር ገንዘቡን ለሸመታና ለኢንቨስትመንት ከማዋል ያቅበዋል። ስለዚህ በመጪው ሁኔታ የተሻለ የኢኮኖሚ እድል እንደሚኖር የሚያሳዩና መተማመንን የሚገነቡ እርምጃውን መውሰድ ያስፈልጋል» በማለት ዶ/ር ብርሃኑ ገልጸዋል።"</p>

<p>ኢንቨስተሩ ሀብቱን አፍስሶ ተመጣጣኝ ትርፍ ማግኘት ካልቻለ ወደ መስኩ አይገባም ያሉት ደግሞ በአዲስ አበባ ንግድ ም/ቤት አንድ የሥራ ኃላፊ ናቸው። ኃላፊው በግላቸው በሰጡት አስተያየት፣ የወለድ ተመን ከቀነሰ ባለሀብቱ ከባንክ በአነስተኛ ወለድ በመበደር አዳዲስ የንግድ ዘርፎችን ሊያቋቁምና ስራውን ሊያስፋፋ የሚችልበት የተወሰነ እድል እንደሚሰጥ ገልፀዋል።</p>

<p>"የወለድ ተመን መቀነስ ብቻውን ኢኮኖሚውን የማነቃቃት ሚና ይጫወታል ተብሎ ስለማይጠበቅ በሌሎች እርምጃዎች መታጀብ ይኖርባታል" ያሉት ኃላፊው ኮንትሮባንድን መቆጣጠርና ማስወገድ፣ ኢንቨስትመንት እንዲበረታታ እንደመብራት፣ ውሀ፣ ስልክ፣ መንገድ፣ የመሳሰሉትን መሠረት ልማቶችን ማሟላት፣ የቢሮክራሲውን ውጣ ውረድ ማስቀረት፣ መሬትን በተፈለገ ጊዜና በመጠነኛ ዋጋ መስጠት ባጠቃላይም ለኢንቨስትመንቱ አመቺ ሁኔታን በቅንጅት መፍጠር እንደሚያስፈልግ አመልክተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 7 ቀን 1994</a></p>

</body>
</html>	

