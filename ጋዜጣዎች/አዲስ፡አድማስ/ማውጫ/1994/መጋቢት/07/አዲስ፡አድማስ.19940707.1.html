<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በአሜሪካ እርምጃ የተወሰደበት ድርጅት በኢትዮጵያ ቅርንጫፍ ከፍቷል"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"በአሜሪካ እርምጃ የተወሰደበት ድርጅት በኢትዮጵያ ቅርንጫፍ ከፍቷል"</h1>


<p>ከአልቃይዳ ጋር ግንኙነት አለው ተብሎ እንዲዘጋ ሰሞኑን የተወሰነበት አንድ የሳዑዲ ዐረቢያ የረድኤት ድርጅት በኢትዮጵያ ቅርንጫፍ ጽ/ቤትአቋቁሞ ለመንቀሳቀስ በዝግጅት ላይ እንደነበር ታወቀ።</p>

<p>የውጭ ጉዳይ ሚኒስቴር ክትትል እያደረግሁ ነው ብሏል።</p>

<p>የአሜሪካ የሳዑዲ አረቢያ መንግስታት "ሙአሰሰተል ሀረመይን አልሰይሪያ" የተሰኘው የረድኤት ድርጅት ከአልቃይዳ ጋር ግንኙነት አለው በማለት ሳዑዲ የሚገኘው የድርጅቱ ዋና ጽ/ቤት እንዲዘጋ ወሰነዋል ሲል አልጀዚራ የተሰኘው የዐረቢያ ቴሌቪዥን ሰሞኑን ዘግቧል።</p>

<p>ድርጅቱ በኢትዮጵያ "አልሀራሚን" በሚል ሥያሜ ቅርንጫፍ ጽ/ቤት ለማቋቋም ከፍትህ ሚኒስቴር ፈቃድ ያገኘው በቅርቡ ሲሆን፤ ሳዑዲ በሚገኘው ዋና ጽ/ቤቱ ላይ እርምጃ የተወሰደው እዚህ አዲስ አበባ ቢሮ ተከራይቶ እንቅስቃሴ ለመጀመር በተዘጋጀበት ወቅት መሆኑ ተመልክቷል።</p>

<p>አዲስ አበባ ላይ የድርጅቱን ቅርንጫፍ በመክፈት ለመንቀሳቀስ በኢትዮጵያውያን አስተባባሪዎች አማካይነት የአንድ ዓመት የቢሮ ኪራይ ተከፍሎ ዝግጅት ከተጠናቀቀ በኋላ ነው የድርጅቱ ዋና ጽ/ቤት እንዲዘጋ የተወሰነበት መሆኑ የተሰማው። የድርጅቱ ዋና ሥራ አስኪያጅ ሼህ እስማኤል "ፈቃድ አግኝተን ወደ ተግባር ለመግባት ስንዘጋጅ ድርጅቱ ተዘጋ የሚል ወሬ የሰማነው እንደ እናንተ በዜና ነው። እስካሁን ከሳዑዲ ዋናው ጽ/ቤት ምንም መልዕክት አልደረሰንም ከኢትዮጵያ መንግስትም በኩል የተነገረን ነገር የለም። ሁኔታውን በትዕግስት እየተጠባበቅን ነው" ብለዋል።</p>

<p>በውጭ ጉዳይ ሚኒስቴር የዓለም አቀፍ ግንኙነት ዴስክ በበኩሉ "የተሰማው ነገር ምን ያህል እውነት እንደሆነ ለማረጋገጥ ከፍተኛ ክትትል እያደረግኩ ነው። እንዲህ ያለውን ነገር በቸልታ ስለማናየው ክትትላችን አጠናክረን ቀጥለናል" የሚል ምላሽ ሰጥቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 7 ቀን 1994</a></p>

</body>
</html>	














