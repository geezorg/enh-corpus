<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ምንም መንግስታዊ ተጽዕኖ አልደረሰብንም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ምንም መንግስታዊ ተጽዕኖ አልደረሰብንም"</h1>


<p>ለሰንዳፋ የአትሌቲክስ መንደር ግንባታ በቅርቡ ከተካሄደው ቴሌቶን ከፍተኛ ገቢ ከተገኘ በኋላ ውዝግብ ቢፈጠርም፤ እስካሁን ከመንግስት በኩል ምንም ተጽእኖ አልደረሰብንም ሲሉ የኢትዮ-ኢንቨስትመንት ፕሮሞሽን ሰርቪስ ሥራ አስኪያጅ ገለፁ።</p>

<p>ሥራ አስኪያጁ አቶ ፀጋዬ ገብረወልድ፤"የመንደር ግንባታው ሂደት እንዲደናቀፍና ውሉ እንዲፈስ የተወሰኑ ሰዎች እና ሬዲዮ ፋና አሳዛኝና አሣፋሪ ቅስቀሳ ቢያደርጉም፤ ውል መከበር እንዳለበት በመንግስት ዘንድ ያለውን እምነት ሊቀይሩት አልቻሉም፤ አይችሉምም" ብለዋል።</p>

<p>ሬዲዮ ፋና ቀደም ባሉት ዓመታት ስለ ኢትዮ-ኢንቨስትመንት ፕሮሞሽን ሰርቪስ ሆነ በግል ስለ እርሳቸው በጎ እንቅስቃሴ አስመልክቶ ሲዘግብ መቆየቱን የሚታወስ ነው ያሉት አቶ ፀጋዬ፤ "በአሁኑ ጊዜ ግን 'ተገልብጦ' አንድ ስሙ የማይታወቅ ድርጅት እያለ ሚዛናዊነት የጎደለው ዘገባ ላይ መጠመዱ ያሳዝናል" ሲሉ ተነግረዋል። ሥራ አስኪያጁ "ኪዮስክ እንኳ ለመክፈት ከመንግስት ፈቃድ ያገኘ ድርጅት ሁሉ የመንግስት እውቅና አለው" ካሉ በኋላ፤ "ላለፉት አስር ዓመታት ጠንካራ እንቅስቃሴ ሲያደርግ የነበረውንና በሀገሪቱ ካሉት ፕሮሞሽን ድርጅቶች ቀዳሞ የሆነው ኢትዮ-ኢንቨስትመንትን እውቅና የሌለው ብሎ ማለቱ ህገ-ወጥነት ነው" ሲሉ ቅሬታቸውን ገልፀዋል። "በእርግጥ ፋና የራሱ ዓላማ ሊኖረው ይችላል" ያሉት አቶ ፀጋዬ፤ "አግባብ እንዳልሰራ በደብዳቤ ብንገልጽለትም ምላሽ ሊሰጠን አልቻለም። ስለዚህ ድርጊቱን ወደ ችሎት በመውሰድ በህግ ልንፋረደው እንገደዳለን" ብለዋል።</p>

<p>ከወራት በፊት ውሉ ሲፈፀም የሰጠነውን ጋዜጣዊ መግለጫ ያኔ ራሱ ፋና ዘግቦታል ያሉት አቶ ፀጋዬ፤ "አሁን ገቢው ከፍተኛ ሲሆን ያሰራጫቸው ዘገባዎች ግን ያኔ ለምን ይህን ጥያቄ አላነሳህም ተብሎ ራሱን የሚያስጠይቀው፣ ስብዕናና የሀገር ጥቅም የነካ ጠባብነት የተንፀባረቀበት ነው። ስለዚህ ለድርጅታችን ህልውና ስንል ወደ ህግ እናመራለን" ብለዋል።</p>

<p>"ለቴሌቶኑ ድጋፍ ያደረጉት በአብዛኛው ክልላዊ መንግስታትና መንግስታዊ ድርጅቶች ከመሆናቸው አንፃር የፕሮሞሽን ድርጅቱ ኮሚሽን ማግኘት ይኖርበታል ወይ?" ተብለው የተጠየቁት አቶ ፀጋዬ "እኛ ከውሉ ውጭ አንዲትም ነጥብ ዝንፍ አላልንም። ቴሌቶኑ ስኬታማ ለማድረግ ክልሎችንም ሆነ መንግስታዊ ድርጅቶችን እንደምንቀሰቅስ በውሉ ላይ ተስማምተናል" ሲሉ መልሰዋል።</p>

<p>"አትሌቲክስ ፌዴሬሽን ውሉን አፍርሻለሁ ብሏል ወይ?" ተብለው የተጠየቁት አቶ ፀጋዬ "እስካሁን እኛ በእርግጠኝነት ይህ ስለመባሉ የምናውቀው ነገር የለም። የአትሌቲክስ ፌዴሬሽኑ ፕሬዚዳንትም ውሉ ፈርሷል አላልኩም እያሉ ነው የሚባል ነገር አለ። ጉዳዩን ገና እያጣራነው ነው። እስካሁን እኛ የምናውቀው ሀቅ መንግስት ጣልቃ ለመግበት አይፈልግም የሚለውን ነው" ብለዋል። "ከብሔራዊ ኮሚቴውም ሆነ ከመንግስት አካላት እስካሁን ከፍተኛ የሞራል እገዛ እየተደረገልን ነው። ምንም ግለሰብ ከመሬት ተነስቶ ውል ማፍረስ እንደማይችል ነው የተነገረን። ቀሪውን ሥራም አብረን ለመሥራት እየተነጋገርን ነው" ብለዋል አቶ ፀጋዬ።</p>

<p>"ከአትሌቶች በኩልስ ለፕሮሞሽኑ ኮሚሽን መከፈል የለበትም" የሚል ቅሬታ ያደረባቸው አሉ የሚባለው እውነት ነው? ለሚለው ጥያቄም "በብሔራዊ ኮሚቴው አባል ከሆነችው ሻለቃ ደራርቱ ቱሉ ቅሬታ አልሰማሁም። ደራርቱቀናና የጥሩ ፀባይ ባለቤት ጭምር ስለሆነች ከመጀመሪያው አንስቶ ቴሌቶኑ ስኬታማ እንዲሆን ከጎናችን የቆመች ናት ከአንድ አትሌት በስተቀር ቅሬታ ያነሳ የለም" ብለዋል። ሥራ አስኪያጁ አያይዘውም በተነዛው አሉባልታ ብንበሳጭም ምንም አልተሸበርንም። የዚህ ዓይነት ወሬ የተወራው ትልቅ ነገር በመሠራቱ ነው። ያሉት ሥራ አስኪያጁ "አሁንም ከበላይ አካላት አይዟችሁ! ምን እንርዳችሁ? እየተባልን ስለሆነ ለቀጣዩ ሥራ ተዘጋጅተናል" ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 14 ቀን 1994</a></p>

</body>
</html>	














