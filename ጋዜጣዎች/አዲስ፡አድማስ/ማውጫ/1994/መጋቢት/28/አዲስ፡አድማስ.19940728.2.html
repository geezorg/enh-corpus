<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፊል መርካቶ፣ ፒያሳና ሰንጋ ተራ ለሊዝ እየተዘጋጁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከፊል መርካቶ፣ ፒያሳና ሰንጋ ተራ ለሊዝ እየተዘጋጁ ነው</h1>


<p>የአዲስ አበባ መተዳድር የኢንቨስተሮችን የመሬት ጥያቄ በፍጥነት ለማስተናገድ፤ አራት ሰፈሮችን ለሊዝ ኪራይ የማዘጋጀት ጥናት እያካሄደመሆኑን የመስተዳድሩ የሥራና ከተማ ልማት ቢሮ አስታወቀ።</p>

<p>ከቦታዎቹ ለሚነሱ ነዋሪዎች ምትክ መኖሪያ ቤት እንደሚሰጥ የገለፁ ሲሆን ለሚፈርሱ ንግድ ቤቶች ግን ምንም አይሰጥም ተብሏል።</p>

<p>በመስተዳድሩ ለሊዝ ተመርጠው ጥናት የሚካሄድባቸው አራት ሰፈሮች፤ ከፊል መርካቶ፤ ፒያሳ፣ ሰንጋ ተራና የሻለቃ ኃይሌ ገ/ሥላሴ ጎዳና መሆናቸውን የቢሮው የህዝብ ግንኙነት ኃላፊ አቶ አለሙ ታፈረ ገልፀዋል።</p>

<p>ቦታዎቹ የተመረጡት ለኢንቨስትመንት መጎልበት ከፍተኛ ጠቀሜታ አላቸው፣ ከቦታው ለሚነሱ ሰዎች የካሣ አከፋፈል አመቺ ናቸው፤ የሚል እንደሆነ የተናገሩት አቶ አለሙ፤ ጥናቱ ያስፈለገው በሊዝ ሽያጭ መሬት ለኢንቨስተሮች ከተሰጠ በኋላ ይታይ የነበረውን ሥራን የሚያደናቅፍ መጉላላት ለማስቀረት ነው ብለዋል። በሊዝ የሚሸጥ ቦታ ካርታ ተሰርቶለት፣ የመሠረተ ልማት አውታሮች አሟልቶና ነፃ ተደርጎ ለኢንቨስተሮች ስራ እንቅፋት የማይፈጥር ሁኔታ ለማስረከብ ጥናቱ አስፈላጊ ነው ብለዋል አቶ አለሙ።</p>

<p>ከተመረጡት ሰፈሮች ለሚነሱ ነዋሪዎች ካሳ እንደሚከፈል የጠቀሱት አቶ አለሙ፤ የቀበሌና የኪቤአድ ቤቶችን ተከራይው የሚኖሩ ከሆነ፣ እንደ አቅማቸውና የቤተሰብ ብዛታቸው፣ መስተዳድሩ ገርጂና ሲ.ኤ.ም.ሲ አካባቢ ወዳሰራቸው መኖሪያ ቤቶች እንዲዛወሩ እንደሚደረግ ተናግረዋል።</p>

<p>ቤቱ የግል ንብረት ከሆነ ካሣ እንደሚከፈልና ምትክ ቦታና ካርታ በስማቸው ካዘጋጀላቸው በኋላ ቤት የሚሰሩበት ጊዜ ይሰጣቸዋል ብለዋል አቶ ዓለሙ። ከዚህ ጋር የተያያዘ ለሊዝ ሽያጭ በተመረጡት ሰፈሮች ውስጥ ለንግድ ሥራ ከቀበሌና ከኪቤአድ ቤት ተከራይተው የሚሰሩ ሰዎች ምትክ ቤትም ሆነ ቦታ እንደማይሰጣቸው የከተማዋ መስተዳድር ልሳን ጋዜጣ ዘግቧል።</p>

<p>በአዲስ አበባ መስተዳድር ስር ከሚገኙ የገጠር ቀበሌዎች የሚነሱ ሰዎች እንደ ቤተሰባቸው ብዛት ከ250 እስከ 500 ካሬ ሜትር የሚደርስ ቦታ በየአካባቢያቸው ይሰጣቸዋል ያሉት አቶ ዓለሙ፤ ከግብርና ሕይወት ወደ ከተማ ሰራተኝነት መሸጋገር እንዲችሉ የሥልጠና ድጋፍ እንደሚደርግላቸውና ከቦታ ተነሺዎቹ በሚሰጣቸው ካሳ ክፍያ በጋራ ለመሥራት በማህበር ተደራጅተውና ፕሮጀክት ቀርፀው ከቀረቡ፤ እዚያው ለፕሮጀክታቸው የሚሆን ቦታእንደሚሰጥ አብራርተዋል።</p>

<p>ለመሠረተ ልማት አውታሮች ግንባታ በነፃ ከሚሰጡ ቦታዎች ላይ ለሚነሱነዋሪዎች ካሣ የሚከፍለው መስተዳድሩ ሳይሆን የቦታው ጠያቂ ድርጅቶች እንደሆኑ ለማወቅ ተችሏል።</p>

<p>"የሊዝ ፖሊሲ ትግበራ" በሚል ርዕስ ከታህሳስ 15-17 ቀን 1994 ዓ.ም የተካሄደው አገር አቀፍ ኮንፈረንስ በሊዝ ፖሊሲ አተገባበር ዙሪያ ለታዩ ችግሮች በጠቆመው የመፍትሔ ሀሳቦች መሠረት፣ መስተዳድሩ፤ የመዋቀርና የአደረጃጀት ጥናት፣ የሥራ ፍሰትን ለማሳጠርና ለማቀላጠፋ፣ የሊዝ ቦታአቅርቦትን ለማሳደግ የሊዝ ጽ/ቤትን ከሥራና ከተማ ልማት ቢሮ ጋር ለማዋሃድና ኢንቨስተሩ መሬትን ካርታን አንድ ላይ የሚረከብበትን ሁኔታ በማመቻቸት ላይ መሆኑን አቶ ዓለሙ አመልክተዋል።</p>

<p>ባለፉት ሰባት ዓመታት 900 በሊዝ የተሸጡ ቦታዎችን ባለሀብቶች መረከባቸውን፣ ከእነዚህ ውስጥ 450 ባለሀብቶች አስፈላጊውን ቅድመ ዝግጅት ማሟላታቸውንና 250 ኢንቨስተሮች ደግሞ የግንባታ ሥራ የጀመሩ መሆናቸውን ከሊዝ ጽ/ቤት የተገኙ መረጃዎች መጠቆማቸውን፤ ቦታዎችን በቃሊቲ፣ ጉርድ ሾላ፣ ብሥራተ ገብርኤልና ተክለሃይማኖች አካባቢ፤ ለመኖሪያ ለሆስፒታል፣ ከፍተኛ ትምህር ተቋማትና ለሆቴሎች ግንባታ ወዘተ የተሰጡ መሆናቸውን ኃላፊው ገልፀዋል።</p>


<p class="align-center"><a href="/Gazettas/AddisAddmas/info/AddisAdmas.sera.html">ከአዲስ አድማስ መጋቢት 28 ቀን 1994</a></p>

</body>
</html>	














