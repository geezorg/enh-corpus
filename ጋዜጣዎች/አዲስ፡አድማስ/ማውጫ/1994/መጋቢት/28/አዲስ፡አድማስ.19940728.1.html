<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አሸባሪዎችን ይደግፋል የተባለው ድርጅት ኢትዮጵያ ውስጥ ቅርንጫፍ የከፈተው አይደለም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"አሸባሪዎችን ይደግፋል የተባለው ድርጅት ኢትዮጵያ ውስጥ ቅርንጫፍ የከፈተው አይደለም"</h1>


<p>ከአሸባሪዎች ጋር ግንኙነት አለው ተብሎ በአሜሪካ የእግድ እርምጃ የተወሰደበት የረድኤት ድርጅት በኢትዮጵያ ቅርንጫፍ ለመክፈት በመዘጋጀት ላይ ያለውና በሳዑዲ አረቢያ የሚገኝው አል-ሃራመይን እስላማዊ ፋውንዴሽን አይደለም ሲል እንዳልሆነ የድርጅቱ ዋና ጽ/ቤት ከጅዳ በፃፈው ደብዳቤ ገለፁ።</p>

<p>የድርጅቱ የጁዳ ጽ/ቤት ዳይሬክተር እና የኢትዮጵያ ቅርንጫፍ ተቆጣጣሪ በሆኑት በሼህ ሁሴን ቢን አብዱላህ አል-ያሚ ፊርማ ለዝግጅት ክፍላችን የደረሰው ደብዳቤ፣ ድርጅቱን በተመለከተ በአለም አቀፍ ደረጃ የተሰራጩት ዘገባዎች መሰረተ ቢስ ናቸው ብሏል።</p>

<p>የተሰራጩት ዘገባዎች አል ህራመይን እስላሚክ ፋውንዴሽን አሸባሪዎችን በገንዘብ ይደግፋል፤ ከዚህ ጋር በተያያዘ በቦሲኒያና በሶማሊያ የሚገኙ ቅርንጫፍ ጽ/ቤቶች እንዲዘጉ ተደርጓል የሚሉ መሆናቸውን የጠቀሰው የድርጅቱ ደባዳቤ፤ ወሬው ሁሉ ያልተጨበጠና መሰረት የሌለው ነው ሲሉ ተቃውሞውን ገልጿል። "አሸባሪዎችንና የሽብር ጥቃቶችን በገንዘብ ወይምበሌላ መንገድ የሚሰጥ ድጋፍ እጃችን የለበትም፤ ዓለማቀፍ ሽብርተኝነትእየተባለ ከሚጠራው ጋርም የሚያገናኘን ነገር እንደሌለ በአጽንኦት መግለጽ እንፈልጋለን" ብሏል ድርጅቱ።</p>

<p>በመቀጠልም፤ "በቦስኒያ በሶማሊያ እንዲሁም አሜሪካን ጨምሮ በመላው አለም የሚገኙ የድርጅታችን ቅርንጫፍ ጽ/ቤቶች እንደወትሮአቸው ስራቸውን እየሰሩ ነው" ሲል የተሰራጨውን ዘገባ አስተባብሏል።</p>

<p>"አልህራማይን ፋውንዴሽን በሳዑዲ አረቢያ መንግስት ፈቃድና መመሪያ የሚንቀሳቀስ ህግ አክባሪ ድርጅት መሆኑን በድጋሚ እናረጋጣለን" የሚለው የድርጅቱ ደብዳቤ፤ "ድሆችን፣ ወላጅ አልባ ህፃናትን፣ የጦር ጉዳተኞችንና የድርቅ ሰለባዎችን ከመርዳትና ከማቋቋም በስተቀር በሌሎች አላማችንን በሚቃረኑ ነገሮች ውስጥ እጃችንን አናስገባም" ብሏል።</p>

<p>"ከአሜሪካ መንግስት በተገኘ መረጃ መሠረት፤አሸባሪዎችን በገንዘብ ይደግፋል ተብሎ የተወነጀለው ድርጅት ሌላ አገር የሚገኝ አልሀራመይ እንጂ የሳዑዲው አልሃራመይን እስላሚክ ፋውንዴሽን አይደለም። ስህተት የተከሰተው በስም መመሳሰል ብቻ ነው" የሚል እንደሆነ ደብዳቤው ይገልፃል።</p>

<p>ድርጅቱ በኢትዮጵያ ቅርንጫፍ ጽ/ቤት ለመክፈትና እንቅስቃሴ ለመጀመር በዝግጅት ላይ እንደሆነ መዘገቡ ይታወቃል። በአሁኑ ጊዜ በአሜሪካ መንግስት እርምጃ ያለ አግባብ የደረሰበትን ጉዳይ አስመልክቶ ምን ማድረግ እንዳለበት ከህግ ባለሙያዎች ጋር እየተመካከረ መሆኑንም በደብዳቤው አስታውቋል።</p>

<p>ከአሸባሪዎች ጋር ግንኙነት አለው ተብሎ የሳዑዲው አልሃራመይን በአሜሪካ እርምጃ እንደተወሰደበት አልጀዚር ያሰራጨውን ዜና በመጥቀስ አዲስ አድማስ የዛሬ ሶስት ሳምንት በአሜሪካ እርምጃ የተወሰደበት ድርጅት በኢትዮጵያ ቅርንጫፍ ከፍቷል በሚል ርዕስ ዜና መዘገቡ ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html"> ከአዲስ አድማስ መጋቢት 28 ቀን 1994</a></p>

</body>
</html>	














