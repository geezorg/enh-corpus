<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ፋና በሕዝብ ስም ሕዝብን ማደናገር አልቻለም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"ፋና በሕዝብ ስም ሕዝብን ማደናገር አልቻለም"</h1>


<p>ለሰንዳፋ አትሌቲክስ መንደር ግንባታ ታስቦ በሼራተን አዲስ በተካሄደው ቴሌቶን ከፍተኛ ገቢ መገኘቱን ተከትሎ የተነሳው ውዝግብ በማስመልከት በተለይ በኢትዮ-ኢንቨስትመንት ፕሮሞሽን ሰርቪስና በሬዲዮ ፋና መካከል የተፈጠረው አለመግባባት እልባት ሊገኝለት አልቻለም።</p>

<p>ፕሮሞሽን ሰርቪሱ ፋና ከሚዲያ ተልዕኮ ውጪ አፍራሽና ሚዛናዊ ያልሆነዘገባ ላይ በመጠመዱ ለህልውናዬ ስል ወደ ህግ አመራለሁ" ማለቱን ተከትሎ የዛሬ ሳምንት የሬዲዮ ፋና ሥራ አስኪያጅ የሰጡትን አስተያየት በመመርኮዝ "በህዝብ ጥያቄ መከሰስ ለኛ ፀጋ ነው" በሚል ርዕስ አዲስ አድማስ ያስተናገደው ዜና እንደገና የፕሮሞሽን ሰርቪሱን አስቆጥቷል። የፕሮሞሽን ሰርቪሱ ስራ አስኪያጅ አቶ ፀጋዬ ገብረወልድ "ፋና በህዝብ ስም መከሰስ ለኛ ፀጋ ነው ማለቱ አይገባም። ሕዝብ ሲባል የትኛው የህዝብ ክፍል ነው? ውል መከበር የለበትም ብለው በተፃራሪ የቆሙ ጥቂት ግለሰቦች ሚዲያ ነኝ ካለ በጉዳዩ ዙሪያ ፕሮግራም ሲሰራ አስተያየት ለምን በትክክል አላስተናገደም? ከሱ ፍላጎት ውጭ የሆነው አስተያየት ሁሉ እንደሚመቸውእየቆራረጠ ማስተላለፉን ደርሰንበታል" ብለዋል።</p>

<p>"የነፃው ፕሬስ ውጤቶች ብቻ ሳይሆኑ እነ ኢትዮጵያ ሬድዮን የመሳሰሉት የመንግስት ሚዲያዎች ጭምር በጉዳዩ ላይ ያስተላለፉት ዘገባ በጉዳዩ ዙሪያ የህብረተሰቡን ስሜት ሚዛናዊ በሆነ ያደመጥነው ሀቅ ነው" ያሉት አቶ ፀጋዬ "ፋና ግን ከነፃው ፕሬስ ብቻ ሳይሆን ከመንግስት ሚዲያዎች ጭምር ተነጥሎ ለብቻው ነው "በህዝቡ ስም መከሰስ ለኛ ፀጋ ነው" ብለው ሥራ አስኪያጁ መናገራቸውን ከተራ አሉባልታ ለይቼ አላየውም። መንግስቱኃይለማሪያም እነተፈሪ በንቲንና በርካታ ባለስልጣናት (ህዝብን) ገድሎ ለህዝብ ስል ነው የገደልኳቸው። ሰፊውን የኢትዮጵያ ሕዝብ ሆይ አብዮትህ ከተከላካይነት ወደ አጥቂነት ተሸጋግሯል ካለው ጋር የሚመሳሰል ነው"ብለዋል።</p>

<p>ሌላው አቶ ወልዱ በአንድ በኩል "ውል መከበር እንዳለበት እየተናገሩ እንደገና መንግስት ተጽዕኖ ማድረግ አለበት ማለታቸው እርስበሩስ የተምታታና ፋና በሠራው ፕሮግራም ሥሜት እንጂ ህጋዊ መሠረት እንዳልነበረው የሚያሳይ ነው" ያሉት አቶ ፀጋዬ "አቶ ወልዱ በዘገባው ዙሪያ ስህተት እንደተፈጸመ አምነናል ሲሉ፤ ፕሮግራሙን የሰራ ጋዜጠኛ ግን "አልተሳሳትኩም" ማለቱ ለዚህ ተጨማሪ ማረጋገጫ ነው" ብለዋል።</p>

<p>"ፋና ፕሮግርሙን ሲሰራ ሀሳብዎን እንዲገልጹ እድል ሰጥቶዎት የለ?" ተብለው የተጠየቁት አቶ ፀጋዬ "የሰጠናቸውን ሀሳብ በሚዲያ ሲያስተላልፉት እንደሚመቻቸው ቆራርጠው ነው ያቀረቡት። ወደ ቢሯችን አመጣጣቸውምእንደጋዜጠኛ ሳይሆን እንደታጣቂ ነበር። በቁጣ ስለመጡ በቁጣ መለስንላቸው። ሽጉጥ መምዘዝ ነው የቀራቸው። በማስፈራራትና በቁጣ መንፈስ እያናገሩ የቀረፁንን ነው እድል ሰጥተናቸው ተናገሩ የተባለው" ብለዋል።</p>

<p>"አቶ ወልዱ ክስ የሚመሰረተው ወደ ፍርድ ቤት በመሄድ እንጂ በጋዜጣ ላይ አይደለም ማለታቸው ስለጋዜጠኝነትና ሀሳብን በነፃ ስለመግለጽ (ፍረአዶም ኦፍ ኤሽፕረስሲኦን) ያላቸውን ግንዛቤ ጥያቄ ምልክት ውስጥ የሚከት ነው" ያሉት ስራ አስኪያጁ "ከጋዜጠኛ ለሚቀርብልን ጥያቄ መረጃ መስጠት እንዳለብንእናምናለን። ያደረግነውም ይህንኑ ነው" ብለዋል።</p>

<p>"የፋናው ሥራ አስኪያጅ እኮ ውሉ እንዴትና ለምን ተፈፀመ? የሚል እንጂ በፕሮሞሽን ድርጅቱ ላይ ችግር የለብንም፤ ውል የፈጸሙት የመንግስት ወኪሎች ግን መጠየቅ አለባቸው" ነው ያሉት ተብለው የተጠየቁት አቶ ፀጋዬ "ፌዴሬሽኑ የመጀመሪያ ውል የተዋዋለው ህጋዊ መሠረት ይዞ ነው። ይህ ከሆነ ለምን ስለ ውሉ ያኔ ጋዜጣዊ መግለጫውን ስንሰጥ ውሉ ችግር አለው ብለው አልተናገሩም? አቶ ወልዱን በአካል ባላውቃቸውም የህግ ሰው መሆናቸውን ነው የሰማሁት። የህግ ሰውና የሚዲያ ኃላፊ ሆነው እንደዚያ መናገራቸው በጣም አሳዝኖኛል" ብለዋል።</p>

<p>"ከመጋረጃ ጀርባ ወንጀል ተፈጽሟል የሚል ነገር የለም። ውሉን የተፈራረምነው በሰገነት እንጂ በድብቅ፣ በብርሃን እንጂ በጨለማ፣ በሥራ ሠዓት ቢሮ ውስጥ እንጂ ጓዳ ውስጥ አይደለም። ያኔ ሚዲያዎችን ጠርተን ጋዜጣዊ መግለጫ የሰጠነው መልካችንን ለማሳየት ሳይሆን ውሉን ለህዝብ እንዲያስተላልፉ ነው። 4. ሚሊዮን ብር ወጪ በማድረግ በዘጠኝ ወር ውስጥ 25 ሚሊዮን ብር እንደምናሰባስብና ዝቅተኛ ኮሚሽን ጭምር በመጠየቅ እንደተመረጥን የተሰጠውን ጋዜጣዊ መግለጫም ራሳቸው ዘግበውታል" ብለዋል አቶ ፀጋዬ።</p>

<p>"እነ ቴሌ ገንዘብ አንሰጥም እስከማለት ደርሰዋል" በማለት አቶ ወልዱየተናገሩት ፈጽሞ ውሸት ነው" ያሉት ሥራ አስኪያጁ "ቴሌ የፃፈው ደብዳቤእኛም ጋር አለ። አልከፍልም ሳይሆን ያለው ገንዘቡ በአግባቡ ለምን ሥራእንደሚውል በደብዳቤ ግለፁልን። ደብዳቤ ሳትጽፉልን ለመክፈል እንቸገራልን ነው ያለው። ይህ ደግሞ ትክክል አሠራር ነው" ብለዋል።</p>

<p>"ዞሮ ዞሮ ቃል የገቡ ድርጅቶች ከፈሉ አልከፈሉ የኛ ችግር አይደለም። እኛ ስራችንን በአግባቡ በመወጣት ተልዕኳችንን ጨርሰናል። ይህ የሕግ ጉዳይ ነው። እኛ ከአትሌቲክስ ፌዴሬሽን ጋር እንጂ ከነቴሌ ጋር አይደለም ጉዳያችን። ሕጉም "ውሉን ያፈረሰው ባደረሰው ጉዳት መጠን ላከበረው ካሣ ይከፍላል ነው የሚለው" ብለዋል።</p>

<p>ጋዜጠኛ ብሩክ ከበደ "አቶ ፀጋዬ ሜጋና ፋናን በማዛመድ በህትመት ውጤቶች ላይ የሚያሳድሩት ተጽእኖ በውሉ ላይ የተፈፀመውን ስህተት ለመጠምዘዝ (ዺቨርት ለማድረግ ነው) ማለቱ በእጅጉ እንዳሳዘናቸው ያልሸሸጉት ሥራ አስኪያጁ "ፕሮሞሽን ሰርቪሳችን በማን ሚዲያ ላይ ይሆን ስለሜጋ የተነፈሰው?" በማለት ከጠየቁ በኋላ "በቢሮ ደረጃ ሜጋ ጋር ጎረቤቶች እንደመሆናችን መጠን ተግባብተን እንደምንሰራ ነው የምናምነው። የምናውቀውም ሀቅ ሜጋ ቴልቶኑን ለማገዝ ጭምር 50 ሺህ ብር ለመስጠት ቃል መግባቱን ነው" በማለት የጋዜጠኛ ብሩክን አስተያየት "ድርጅታዊ ተወዳጅነትን በአቋራጭ ለማግኘት የተሰነዘረ ሸፍጥ" ሲሉ አጣጥለውታል።</p>

<p>ጉዳዩ በሚቀጥለው ሳምንት የስፖርትና ባህል ሚኒስትሩ በፓርላማው ሪፖርት ሲያቀርቡ መነሳቱ አቀርም የሚል ግምት እንዳላቸው አቶ ፀጋዬ ጠቅሰው "ሕዝቡ ጥፋቱ ማን ላይ እንደሆነ በግልጽ እንዲያውቀው ስለምንፈልግ ጉዳዩ በፓርላማ ቢነሳ ደስተኞች ነን። ከማዕከላዊ መንግስት እስካሁን ምንም ተጽእኖ ስላልደረሰብን ፓርላማው ጉዳዩ እንዲያየውና የራሱንፍርድ እንዲሰጥ ተስፋ እናደርጋለን። እስካሁንም ችግር ለመፍጠር የተሞከረው ትንንሽ መንግስታት ለመሆን ከሚፈልጉት ከነፋናና ከሶስት በማይበልጡ የፌዴሬሽኑ ሰዎች እንጂ ከመንግስት አይደለም" ብለዋል።</p>

<p>ስለ ጉዳዩ የጠየቀው የፓርላማው የባህልና መገናኛ ጉዳይ ቋሚ ኮሚቴ "ሀሙስ ሚኒስትሩ ሪፕርት ሲያቀርቡ ጉዳይ እንደሚነሳ ጠቁሞ ይሁንና ሚኒስትሮች በራሳቸው ነፃነት እንዲሰሩ የተደረገበት ሁኔታ ስለተፈጠረ ነገሩን በማጣራትና ተገቢው ውሳኔ የሚሰጥበትን መንገድ በማመቻቸት በኩል ሚኒስትሩ ጥረት እያደረጉ እንደሆነ ገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 28 ቀን 1994</a></p>

</body>
</html>	














