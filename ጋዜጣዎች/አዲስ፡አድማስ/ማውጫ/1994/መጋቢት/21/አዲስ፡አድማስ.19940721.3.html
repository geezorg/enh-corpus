<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአባይ ወንዝ ውሎች እንዲሰረዙ በኬንያና በኡጋንዳ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአባይ ወንዝ ውሎች እንዲሰረዙ በኬንያና በኡጋንዳ ተጠየቀ</h1>


<p>የአባይ ወንዝን አጠቃቀም በተመለከተ የተፈረሙ አለም አቀፍ ውሎች ግብጽን ብቻ የሚጠቅሙ ስለሆኑ ህጋዊ ተቀባይነት ሊኖራቸው አይገባም ሲሉ የኬንያና የኡጋንዳ ባለ ስልጣናት መቃወማቸውን ዘ-ኔሽን ከትናንት በስቲያ ባወጣው ዜና ዘገበ።</p>

<p>የምስራቅ አፍሪካ አገሮች የአባይ ውል ህጋዊነት እንደሌለው በመጥቀስ ግፊታቸው እየጠነከረ በመሄዱ፤ የግብጽ ምላሽ ምን እንደሚሆን ብዙዎችን እያጠያየቀ መሆኑን ዘኔሽን አመልክቷል።</p>

<p>ከ25 አመት በፊት በኢትዮጵያ ግድብ የመገንባት ሀሳብ ከተነሳ በኋላ የግብፁ ፕሬዚዳንት አንዋር ሳዳት "ከእንግዲህ ግብጽን ወደ ጦርነት የሚያስገባት ነገር ውሃ ብቻ ነው" ማለታቸውን በማስታወስ ስጋታቸውን የሚገልጹ ወገኖች ቢኖሩም፤ አብዛኞቹ ምሁራን ግን በውሃ ሳቢያ የቃል ጦርነትእንጂ የተኩስ ጦርነት አይኖርም ይላሉ ብሏል ዘኔሽን።</p>

<p>በእንግሊዝ አማካኝነት በተፈረሙ ቀደምት ውሎች እንዲሁም በ1959 እ.ኤ.አ በግብጽና በሱዳን መካከል በተፈፀመው ውል መሰረት፤ ኬንያን፣ ኡጋንዳንና ኢትዮጵያን ጨምሮ የምስራቅ አፍሪካ አገሮች ከግብጽ ፈቃድ ሳያገኙ የአባይን ውሃ መጠቀም አይችሉም። የዜና አውታሩ እንዳለው።</p>

<p>በኡጋንዳ "አዊን" የተሰኘ የኤሌክትሪክ ኃይል ማመንጫ ግድብ ለመስራት ሲታቀድ ግንባታው ከግብጽ ስምምነት እስከሚገኝ ድረስ ተጠብቆ በ1949 እ.ኤ.አ እንደተጀመረ የታሪክ መዛግብትን አጣቅሶ የዘገበው ዘ-ኔሽን፤ ግብጽ እስከዛሬ ድረስ የግድቡን የውሃ አጠቃቀም የሚቆጣጠር መሀንዲስ በመደበኛነት በቦታው ትመድባለች ብሏል።</p>

<p>የግብጽ አስገዳጅ ቁጥጥር የምስራቅ አፍሪካ ፖለቲከኞችን እንደሚያበሳጭ ዴይሊኔሽን የአባይን ውሃ ለመጠቀም የተነደፉ እቅዶችም በግብጽ ተቃውሞ እንደሚሰናከሉ አመልክቷል።</p>

<p>የ"አዊን" ግድብን ለመገንባት የተደረገው ስምምነት ያን ያህል እርባና እንደሌለው የገለፁት አንድ የኡጋንዳ መንግስት ባለስልጣን በቅርቡ ባሰሙት ንግግር "የሚያበሳጭ ነገር፤ ኡጋንዳ ውስጥ የአባይ ተፋሰስን በመጥለፍ ጥቅም ላይ ለማዋል አንድ እቅድ ሲወጣ፤ በግብጽ ተቃውሞ ደረሰበት። ለነሱ ግን የአባይን ውሃ እንዳሰኛቸው ሊያደጉት ይችላሉ" ሲሉ አማርረዋል። የኬንያ የኢነርጂ ሚኒስትር በበኩላቸው፤ ለአገሪቱ ፓርላማ ባቀረቡት ሪፖርት፤ የአባይ ውሎች ጊዜ ያለፈባቸው ናቸው በማለት ካወገዙ በኋላ ፓርላማው ውሎቹን ውድቅ እንዲያደርግ አሳስበዋል።</p>

<p>"ውሎቹ ግብፅን ብቻ የሚጠቅሙ ናቸው" ያሉት ሚኒስትሩ፤ " ለመስኖ የሚውል ውሃ እያለን እጃችንን አጣጥፈን አንችልም፤ ለምን ውሃችንን ሳንነካ ለግብጽ አሳልፈን እንሰጣለን" ሲሉ ፓርላማውን ጠይቀዋል።</p>

<p>የአባይ ውሃን በተመለከተ እየተጠናከረ ለመጣው የምስራቅ አፍሪካ አገሮች ግፊት የግብጽ ምላሽ ምን እንደሚሆን ባይታወቅም፤ ለአባይ ውሃ ሲባል ወደ ጦርነት ለመግባት ዝግጁ መሆኗን በመግለጽ ለዘመናት ማስጠንቀቂያ ስትሰነዝር ኖራለች ይላል ዘኔሽን።</p>

<p>የአባይ ውሃን ለመከፋፈል ሱዳንና ግብጽ የጀመሩት ድርድር ሳይጠናቀቅ በ1958 ዓ.ም የግብጽ መንግስት ወደ ሱዳን ድንበር አካባቢ ጦር ኃይል ልኮ በሱዳን መፈንቅለ መንግስት እንዲካሄድ በመርዳታ በሚመቸው መንገድ ውል ለመፈራረም እንደቻለ ይነገራል ብሏል ዘኔሽን።</p>

<p>በ1987 ኢትዮጵያ ውስጥ በአባይ ተፋሰስ ላይ ግድብ የመስራት ሃሳብ ከተሰነዘረ በኋላ የኢትዮጵያና የግብጽ ግንኙነት እስከዛሬ ከውጥረት አለመላቀቁን የዘገበው ዘ-ኔሽን፤ በወቅቱ ፕሬዚዳንት አንዋር ሳዳት "ከእንግዲህ ግብጽን ወደ ጦርነት የሚያስገባ ነገር ውሃ ብቻ ነው" ሲሉ መናገራቸውን አውስቷል።</p>

<p>ከአስር አመት በኋላ በ1988 የግብጽ የውጭ ጉዳይ ሚኒስትር የነበሩት ቡትሮስ ቡትሮስ ጋሊ በበኩላቸው የአንዋር ሳዳትን ማስጠንቀቂያ ይበልጥበማጠናከር፤ "በአካባቢያችን የሚከሰተው ቀጣዩ ጦርነት በፖለቲካ ሳቢያሳይሆን በአባይ ውሃ ላይ የሚደረገው ይሆናል" ሲሉ ተናግረዋል።</p>

<p>እንደ ዘኔሽን ዘገባ ግን፤ ምሁራን በአባይ ውሃ ሰበብ ጦርነት ይነሳል ብለው አይገምቱም። በውሃ አጠቃቀም ምክንያት የተከሰተ ጦርነት ተብሎ ታሪክ የተመዘገበው ኢራቅ ውስጥ ከ4500 አመት በፊት የተካሄደው ጦርነት ብቻ መሆኑን ያመለከተው ዘኔሽን አብዛኞቹ ጦርነቶች የቃል ጦርነቶች መሆናቸውንና መሪዎች የአገራቸው የቃል ማስፈራሪያዎች እንደሆኑ ምሁራን ይገልፃሉ ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 21 ቀን 1994</a></p>

</body>
</html>	














