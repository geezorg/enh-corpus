<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባህር በር ጥያቄና የድንበር ኮሚሽኑ ውሳኔ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የባህር በር ጥያቄና የድንበር ኮሚሽኑ ውሳኔ</h1>


<p>ኢትዮጵያና ኤርትራ አልጀርስ ላይ ከደረሱበት የሰላም ሥምምነት ጋር ተያይዞ ጎልቶ የወጣው የባህር በር ጥያቄ የድንበር ኮሚሽኑን ውሳኔ የሚያስለውጥ እንዳልሆነ የሚጠቁሙ ምልክቶች ብቅ ብቅ እያሉ ነው። "ኢትዮጵያ የአሰብ ወደብን የማግኘት ህጋዊ መብት አላት" ብሎ የሚያምነው ኢዴፓ፤ ያሰባሰበውን ከ135 ሺህ በላይ ፊርማ ሰሞኑን ለተባበሩት መንግስታት ጽ/ቤት የፀጥታው ጥበቃ ምክር ቤት አቅርቧል።</p>

<p>"ውሳኔው አንደኛው አገር አትራፊ አንደኛው ከሣሪ መሆን አይኖርበትም" ያለው ኢዴፓ፤ ሁለቱም ወገን አትራፊ የሚሆኑትም ውሳኔው የኤርትራን ነፃነት ያስከበረና የኢትዮጵያን የባህር በር ባለቤትነት ያረጋገጠ ሲሆን ብቻ ነው" ብሏል። ይህ ካልሆነ ግን እንደ ኢዴፓ እምነት በሁለቱ አገሮች መካከል ዘላቂ ሰላም እንዳይኖር እንቅፋት ይሆናል።</p>

<p>ከህዝብ የተሰባሰበው ፊርማ ኒውዮርክ ላይ የቀረበላቸው የፀጥታው ምክር ቤት የሆኑት የእንግሊዝ፣ የአሜሪካ፣ የፈረንሳይና ያአየርላንድ ተወካዮች "የተሰበሰበው የተቃውሞ ፊርማ የድንበር ኮሚሽኑን ውሳኔ መለወጥ ባይችልም የኢትዮጵያ የባህር በር ጥያቄ በዚሁ መገታት አለበት ማለት አይደለም" የሚል ምላሽ እንደሰጡ ኢዴፓ ገልጿል።</p>

<p>የፀጥታው ምክር ቤት አባላት "የባህር በር ጥያቄው እንዳይታይ የፈለገው የራሳችሁ መንግስት ነው" ማለታቸውን ኢዴፓ ጠቁሞ "በማናቸውም ጊዜ የባህር በር ጥያቄውን የሚያነሳ የኢትዮጵያ መንግስት ከመጣ ጉዳዩ ታይቶ ተገቢው መፍትሔ እንደሚሰጥ የተመድ እምነት እንደሆነ" መግለፃቸውን አመልክቷል።</p>

<p>ኢዴፓ "ትግሉ ውሳኔውን ማስለወጥ ባይችልም ታላቅ ውጤትና ተስፋ ተገኝቶበታል። የኢዴፓ ህልውና እስካለ ድረስ የባህር በር የማግኘት ትግሉ ተጠናክሮ ይቀጥላል። የባህር በር ጉዳይ ኢዴፓን መቼም ያሳስበዋል ዋነኛ የፖለቲካ ፕሮግራሙም እሱው ነው ብሏል።</p>

<p>ስምምነቱን የኢትዮጵያ ሰላም ብቻ ሳይሆን ዘላቂ ጥቅም ጭምር የጠበቀ መሆን አለበት የሚሉት የተለያዩ ተቃዋሚዎች "ያ የሚሆነውም ሀገሪቱ የባህር በር ባለቤትነቷ ሲረጋገጥ ብቻ ነው። አለበለዚያ ግን ለባህር በር ስትል ኢትዮጵያ በኤርትራ ሥር መንበርከኳ አይቀርም" ሲሉ ያስጠነቅቃሉ።</p>

<p>"አሰብ የኤርትራ ነው" ብሎ የሚያምነው መንግስት ግን ችግሩ በሰላም መፈታቱ "የትግላችን ውጤት" ነው በማለት በኮሚሽኑ ውሳኔ ኢትዮጵያ ትጠቀማለች የሚል እምነት እንዳለው አስታውቋል።</p>

<p>የድንበር ውዝግቡ የኤርትራ መንግስት በፈለገው መንገድ ሳይሆን ኢትዮጵያ በምትፈልገው ህጋዊና ሠላማዊ መንገድ እንዲፈታ ርብርብ እየተደረገ ነው" ያለው የማስታወቂያ ሚኒስቴር ፕሬስን ኢንፎርሜሽን መምሪያ፤ "የድንበር ይገባኛል ጥያቄው በሰላማዊና ህጋዊ መንገድ መቋጨት አስተማማኝና ለእድገታችን የሚበጅ ዘላቂ ሠላም የሚያመጣ ነው" ብሏል።</p>

<p>'በአሰብ ዙሪያ የድንበር ኮሚሽኑ ውሳኔ ለውጥ የሚኖረው ይመስልዎታል?' ተብለው የተጠየቁት የኦሮሞ ብሔራዊ ኮንግረስ ሊቀመንበር ረዳት ፕሮፌሰር መራራ ጉዲና "ስምምነቱን በመቃወም ባነሳነው የባህር በር ጥያቄ አማካኝነት ውሳኔው የሚለወጥ አይመስለኝም። መፍትሔ የሚገኘው ብሔራዊ ጥቅማችንን የሚያስጠብቅ መንግስት ሲመጣ ነው። እስከዚያው ድረስ ትግላችንን እንቀጥላለን" ብለዋል።</p>

<p>የባህር በር ያልተካተተበት ውሳኔም፤ በኢህአዴግ ላይ የሚደረገውን ተቃውሞ እንደሚያባብሰው ገልፀዋል። ረዳት ፕሮፌሰሩ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 21 ቀን 1994</a></p>

</body>
</html>	














