<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የአሰብ ጥያቄ ምንጊዜም መነሳቱ አይቀርም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የአሰብ ጥያቄ ምንጊዜም መነሳቱ አይቀርም"</h1>


<p>አቶ መለስና መንግሥታቸው የአሰብ ጉዳይ ያበቃለት ስለሆነ አትከራከሩ ቢሉንም ኢትዮጵያዊ የሆነ መንግሥት ሲመሰረት ጥያቄው መነሳቱ አይቀርም ሲሉ የመላው አማራ ሕዝቦች ድርጅት (መአሕድ) ዋና ፀሐፊ አስገነዘቡ።</p>

<p>ዋና ፀሐፊው አቶ ቦጋለ አሰፋ በተለይ ከአዲስ አድማስ ጋር ባደረጉት ቃለ ምልልስ ገዢው ፓርቲ የአሰብን ኤርትራዊነት ተቀበሉ በማለት መራራ ኮሶ እየጋታቸው መሆኑን ጠቅሰው፤ የኢትዮጵያና የኤርትራ ሕዝቦች ያልተስማሙበት ጉዳይ በመሆኑ ነገ ከነገ ወዲያ የሁለቱን አገሮች ሕዝቦች ችግር ላይ የሚጥል ስለሆነ በቀላሉ የሚታለፍ ጉዳይ አይደለም ሲሉ ገልፀዋል።</p>

<p>"የአሰብ ጉዳይ ከኤርትራ ተነጥሎ ስለማይታይ አታንሱት ብንባልም፣ ኤርትራም አሰብም የኢትዮጵያ አንድ አካል ስለነበሩ ዛሬም ቢሆን አሰብ የኢትዮጵያ አካል መሆኗን ነው የምንቀበለው" ያሉት ዋና ፀሐፊው፣ "የኤርትራን ም መገንጠል ለመቀበል የቻልነው ከጠብመንጃ ጋር መታገሉ ሕዝብን ማስጨረስ ይሆናል በሚል ነው እንጂ መላው የኢትዮጵያ ሕዝብ አምኖበትእንዳልሆነ እርግጠኞች ነን" ብለዋል። </p>

<p>"እና አሁንም ስለ አሰብ ማንሳታችንን አናቆምም" የሚሉት አቶ ቦጋለ፣"አሰብ በደርግ አስተዳደር ወቅት የራሷ አስተዳደር ነበራት። ኢሕአዴግ የአፋሮችን መብት ጥሶ ነው ለኤርትራ የሰጣት። ይኼ የስጦታ ጉዳይ አይደለም። መንግሥትም ቢሆን ከሕዝብ ተስማምቶ ነው እንጂ በጉልበት የአንድን አገር አካል ቆርሶ ለሌላ ሊሰጥ የሚችልበት ምክንያት አይኖርም።</p>

<p>የአፋር ሕዝብ መብት በምንም መልኩ መጣስ እንደሌለበት ስለምናምን የአሰብ ጥያቄ ምን ጊዜም የሚነሳ ነው" ብለዋል።</p>

<p>አቶ መለስ ለኢትዮጵያና ለኢትዮጵያውያን ያልወገኑ፣ ለኤርትራና ኤርትራውያን ግን ባለውለታ እንደሆኑ የገለጹት ዋና ፀሀፊው፣ የአንድን አገር አካል ቆርሶ ለሌላ የመስጠት መብት ግን እንደሌላቸው አስታውቀዋል።</p>

<p> ኤርትራ የኢትዮጵያ አካል ስለሆነች የወሰን ማካለሉም በሁለት ክልሎች መካከል እንጂ በሁለት አገሮች መካከል የሚካሄድ ነው ብለው እንደማይቀበሉ ተናግረዋል- አቶ ቦጋለ። አንቀበልም ብለዋል አቶ ቦጋለ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዚያ 12 ቀን 1994</a></p>

</body>
</html>	














