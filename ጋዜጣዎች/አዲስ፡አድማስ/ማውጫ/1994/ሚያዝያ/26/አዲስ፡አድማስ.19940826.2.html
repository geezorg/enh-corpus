<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግብጽና ሱዳን የናይል ተፋሰስ አገሮችን ያላሳተፋ ውሎች ይሰረዙ የሚለውን አንቀጽ ታቃወሙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ግብጽና ሱዳን የናይል ተፋሰስ አገሮችን ያላሳተፋ ውሎች ይሰረዙ የሚለውን አንቀጽ ታቃወሙ</h1>


<p>ባለፉት ሶስት አመታት የናይል ተፋሰስ ሀገሮች በዓባይ ውሃ አጠቃቀምላይ ተደጋጋሚ ድርድሮች ቢያካሂዱም የተፋሰሱን ሀገራት በሙሉ ያላሳተፉውሎች እንዲሰረዙ በሚለው አንቀጽ ላይ ግብጽና ሱዳን ተቃውሞ ማሰማታቸውን የውሀ ሀብት ሚኒስቴር አስታወቀ። ሚኒስቴር መስሪያ ቤቱ ይህን ያስታወቀው ሰሞኑን በሸራተን አዲስ በናይል የተደረጉ ውይይቶችንና የተደረሰበትን ውጤት ሚኒስትሮች እንዲያውቁትና አስተያየት እንዲሰጡበት በሚል ለሚኒስትሮች ባዘጋጀው የውይይት መድረክ ላይ ነው።</p>

<p>1959 በግብጽና በሱዳን መካከል ብቻ የተፈጠረው ውል በተፋሰሱ አገሮችመካከል የአቅም ልዩነት ስለፈጠረና የተፋሰሱን አገሮች በሙሉ ስላላካተተ መሰረዝ አለበት በተባለው አንቀጽ ስምነቱ የተፋሰሱ አገራት ሲስማሙ ሱድንና ግብጽ ግን መሰረዝ የለበትም ሲሉ ቅሬታቸውን አሰምተዋል።</p>

<p>ግብጽና ሱዳን በተናጠል በተፈራረሙበት ውል ላይ ያላቸውን አቋም ካላስተካከሉ በናይል ተፋሰስ የተጀመረውን የትብብር ሂደት ዋጋ ቢስ አያደርገውም? ለሚለው ጥያቄ "ለጊዜው ውሎቹ ባይሻሩም ያለንን እየተጠቀምን ጎን ለጎን ፍትሀዊ ክፍፍል ለማምጣት ጥረት ይደረጋል" ሲሉ የውሀ ሀብት ሚኒስቴር የሥራ ኃላፊዎች ምላሽ ሰጥተዋል።</p>

<p>በውይይት መድረኩ ላይ የናይል ተፋሰስ የትብብር ሂደትን በተመለከተ መግለጫ የሰጡት በውሃ ሀብት ሚኒስትር የሀይድሮሎጂ መምሪያ ሀላፊ አቶ ኪዲኔ አሰፋ በተለይ ከአዲስ አድማስ ጋር ባደረጉት ቃለ ምልልስ ከተፋሰሱ ሀገራት መካከል ላለፋት አርባ አመታት ጦርነት ያልተካሄደባት አገር ግብጽ ብቻ በመሆኗ በተረጋጋ ሁኔታ ውሀውን መጠቀም መቻሏንና ከሌሎቹ ሀገሮች ይልቅ ከፍተኛ የአቅም ልዩነት መፍጠሯን ጠቁመው በናይል ዙሪያ ለሚካሄዱ ፕሮጀክቶች ተግባራዊነት በአገሮቹ መካከል ሰላም መስፈኑ ወሳኝ መሆኑን አመልክተዋል።</p>

<p>በንዑስ ተፋሰስ ደረጃ ኢትዮጵያ፣ ግብጽና ሱዳን የምስራቅ ናይል ንዑስ ተፋሰስ አገሮች እንደሆኑ ያመለከቱት አቶ ኪዳኔ ኤርትራ በስቲት ወንዝ መውጫ አካባቢ ለተፋሰሱ የተወሰነ ውሀ ስለምታበርክት ፍላጎቱ ካላት በዚሁ ምድብ እንደምትገባ ጠቁመው እስከ አሁን ግን በታዛቢነት ብቻ እንደምትሳተፍ አስረድተዋል።</p>

<p>በናይል ተፋሰስ ዙሪያ የሚደረጉ ውይይቶች በተቀናጀ መልኩ እንዲጓዙ ቀደም ሲል ከምሁራን አሁን ደግሞ ከሚኒስትሮች ጋር ውይይት መደረጉንና ወደፊትም ጋዜጠኞች በየትምህርት ቤቶች ለተለያዩ የህብረተሰብ ክፍሎች ወርክሾፕ እንደሚዘጋጅ ከሚኒስትር መስሪያ ቤቱ ዕቅድ ለማወቅ ተችሏል።</p>

<p>የናይል ተፋሰስ የትብብር ሂደት አባላት ኢትዮጵያ፣ ሱዳን፣ ኬንያ፣ ግብጽ፣ ታንዛኒያ፣ ሩዋንዳ ኮንጎ፣ ኡጋንዳና ቡሩንዲ ሲሆኑ ኤርትራ በታዘቢነት ትሳተፋለች።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዝያ 26 ቀን 1994</a></p>

</body>
</html>	














