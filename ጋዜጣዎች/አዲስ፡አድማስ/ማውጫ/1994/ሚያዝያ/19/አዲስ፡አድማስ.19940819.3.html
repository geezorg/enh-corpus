<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስደተኞቹ ተማሪዎች ኬንያ ዩኒቨርሲቲ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ስደተኞቹ ተማሪዎች ኬንያ ዩኒቨርሲቲ ገቡ</h1>


<p>የዛሬ አመት፤ ከዩኒቨርሲቲ ተማሪዎች ጥያቄ ጋር ተያይዞ በተከሰተው አመጽ ወደ ኬንያ ተሰደዱ 28 ተማሪዎች በአንድ የመንግስት ዩኒቨርስቲ እንዲማሩ የተፈቀደላቸው መሆኑን ዘስብ ሰሃራን ኢንፎርመር ዘገበ።</p>

<p>በአብዛኞው የሁለተኛ ዓመት የዩኒቨርሲቲ ተማሪዎች የነበሩ 175 ኢትዮጵያን በኬንያ የስደተኞች ካምፕ ይገኛሉ ተብሏል።</p>

<p>የኢትዮጵያ መንግስት ጥቃት ይፈጽምብናል በሚል ምክንያት ወደ ኬንያ የሸሹት ተማሪዎች፤ ሰው ከማይደርስበት የስደተኞች ካምፕ ውስጥ እየተንገላቱ መሆናቸውን የዘገበው "ኢንፎርመር" አብዛኞቹም ትምህርት የመቀጠል ተስፋ ተሟጥጦባቸዋል ብሏል።</p>

<p>ተማሪዎቹ ከአመት በፊት ድንበር ተሻግረው ወደ ኬንያ ሲዘልቁ፤ በስደተኞች ካምፕ አንኖርም በማለት የኬንያ መንግስትን ውሳኔ ቢቃወሙም ሳይሳካላቸው መቅረቱ ይታወሳል።</p>

<p>ከዚያ ወዲህ ከኬንያውያን ግለሰቦችና ድርጅቶች የገንዘብ እርዳታ ለማግኘት ጥረት ሲያደርጉ የከረሙት እነዚህ ስደተኛ ተማሪዎች፣ በአንስተኛ ክፍያ የመንግስት ዩኒቨርስቲዎች ውስጥ ለመማር ተደጋጋሚ ጥያቄ አቅርበው ነበር ብሏል - "ኢንፎርመር"። ዩኒቨርሲቲዎቹ ግን በአነስተኛ ክፍያ ተማሪዎቹን እንደማይቀበሉ ሲገልጹ ቆይተዋል። የኬንያ ስደተኞች ህብረት በበኩሉ የተማሪዎቹ እንግልት በአገሪቱ መንግስት ባለስልጣናትችል መባሉን በመግለጽ፤ ተማሪዎቹ በስደተኞች ካምፕ ውስጥ ባክነው ከሚቀሩ በመንግስት ዩኒቨርሲቲዎች ገብተው እንዲማሩ ይፈቀድላቸው ዘንድ አቤቱታ አቅርበዋል።</p>

<p>ሴቶችን ጨምሮ በስደተኞች ካምፕ የሚገኙ 175 ተማሪዎች የገንዘብ እርዳታ ከማሰባሰብ አልፈው፤ ችግራቸው እንዲታወቅላቸው የፎቶ ኤግዚቢሽን አዘጋጅተዋል ይላል-ኢንፎርመር።</p>

<p>"ኢንፎመር" ትናንት ባሰራጨው ዜና፤ ከስደተኞቹ መካከል 28 ተማሪዎች በጆም ኬንያታ የእርሻና የቴክኖሎጂ ዩኒቨርስቲ ገብተው እንዲማሩ ይተፈቀደላቸው መሆኑንና ከሁለት ሳምንት በኋላ ትምህርታቸውን እንደሚጀምሩ አመልክተዋል።</p>

<p>ተማሪዎቹ ተቀባይነት ያገኙት ካሁን ቀደም እንደጠየቁት በአነስተኛ ክፍያ ይሁን አይሁን እንዳልታወቀ የገለጸው ኢንፎርመር፤ የቀሪዎቹ ተማሪዎች እጣ ፈንታ ግልጽ እንዳልሆነ ጠቅሷል።</p>


<p class="align-center"><a href="/Gazettas/AddisAdmas/info/AddisAdmas.sera.html"> ከአዲስ አድማስ ሚያዝያ 19 ቀን 1994</a></p>

</body>
</html>	














