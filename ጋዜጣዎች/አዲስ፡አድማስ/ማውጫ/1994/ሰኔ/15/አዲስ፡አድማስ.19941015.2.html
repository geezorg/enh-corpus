<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ የቀረቡ ሁለት አማራጮች በጅቡቲ ውድቅ ሆነዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ የቀረቡ ሁለት አማራጮች በጅቡቲ ውድቅ ሆነዋል</h1>


<p>"የኢትዮጵያ መርከቦችና ዕቃዎች በሙሉ ነፃነት የጅቡቲ ወደብን እንዲጠቀሙበት የሚያደግ ነው" የተባለውና ሁለቱ መንግሥታት ባለፈው ሚያዝያ 5 ቀ የተፈራረሙት የወደብ አጠቃቀም ስምምነት ይፋ ሆነ።</p>

<p>"በኢትዮጵያ መንግስት የቀረበ ሦስተኛ አማራጭ ከተባለው ከዚህ ስምምነት በፊት በኢትዮጵያ መንግስት የቀረቡ ሌሎች ሁለት አማራጮች በጅቡቲ መንግስት ተቀባይነት ሳያገኙ ቀርተዋል።</p>

<p>በጅቡቲ መንግስት ተቀባይነት ያጣው የመጀመሪያው አማራጭ "ሁለቱም አገሮች ወደቡን በጋራ አክስዮን የሚያስተዳድሩበትን አጠቃቀም የሚያሳዩ ሲሆኑ ሁለተኛው አማራጭ ደግሞ የጅቡቲ መንግስት በወደቡ ውስጥ ለኢትዮጵያ መንግስት ነፃ (ፍረአ ዦነ) እንዲሰጥና ይህ ቀጠና "የኢትዮጵያ መንግስት ራሱ እንዲያስተዳድር" የሚል እንደነበር ታውቋል።</p>

<p>በመጋቢት መጨረሻ ላይ የሁለቱ አገሮች ባለስልጣናት አዲስ አበባ ላይባደረጉት ውይይት የጅቡቲ መንግስት በእነዚህ ሁለት አማራጮች ላይ ለመስማማት ጊዜ እንደሚፈልግ ሲገልጽ "የኢትዮጵያ መርከቦችና ዕቃዎች በነፃነት በወደቡ እንዲንቀሳቀሱ" የሚለውን ሦስተኛውን አማራጭ ግን እንደሚቀበል በማስታወቁ፣ ሦስተኛውን አማራጭ ተመርኩዘው የሁለቱ መንግስታት ባለስልጣናት ሰፋ ያለ ውይይት ካደረጉ በኋላ ስምምነት ተፈራርመዋል።</p>

<p>በስምምነቱ ከተካተቱት አንቀፆች መካከል "የጅቡቲ ሪፐብሊክ ኢትዮጵያ ባህር የመጠቀም መብቷንና ዕቃዎቹ በጅቡቲ ድንበር ውስጥ ያለመሰናከል እንዲጓጓዙ ዋስትና እንደምትሰጥ፣ በጅቡቲ ወደብ በኩል የሚያልፉ የኢትዮጵያ የገቢ ዕቃዎች ከማናቸውም የጉምሩክ ታሪፍና ቀረጥ ነፃ እንደሚሆኑ በኢትዮጵያና በጅቡቲ መንግስታት መካከል ያለመግባባት ቢፈጠር እንኳን የኢትዮጵያ ዕቃዎች እንቅስቃሴ እንዳይስተጓጎልና በጅቡቲ ወደብ የሚስተናገዱ የኢትዮጵያ ዕቃዎች ቅድሚያ ይሰጣቸው የሚሉት ይገኙበታል።</p>

<p>ልዩ ልዩ መብቶችን አስመልክቶ በጅቡቲ ውስጥ የሚሰሩ የኢትዮጵያ መንግስት ተወካዮች ቪዛ እንዳይጠየቁ፣ የመኖሪያና የሥራ ፈቃድ እንዲሰጣቸው፣ ቤተሰቦቻቸው የመኖሪያ ፍቃድ እንዲያገኙ በሥራቸው አጋጣሚ ወንጀል ሠርተው ቢታሰሩ የኢትዮጵያ ኤምባሲ ወዲያው እንዲያውቀው እንዲደረግና ገንዘባቸውን ያለምንም ገደብ ወደ ኢትዮጵያ እንዲያስተላልፉ የሚል ተጠቅሷል።</p>

<p>በስምምነቱ ቀደም ሲል በአገሮቹ መካከል የተፈረሙ አግባብነት ያላቸው ስምምነቶች ተግባራዊነታቸው እንደሚቀጥል ስምምነቱ መጽደቁን የሚያረጋግጡ የደብዳቤ ልውውጦች ከተካሄዱ በኋላ ለሦስት ዓመታት በሥራ እንደሚቆይ፣ በነዚህ ጊዜያት ውስጥ አንደኛው ወገን በስምምነቱ አፈፃፀም ላይ ተቃውሞ ካላቀረበ ለተጨማሪ ሶስት ዓመታት እንደሚራዘምና ሁለቱም አገሮች ስምምነቱና ለአፍሪካ ህብረት ኮሚሽን ሊቀመንበር እንደሚያስመዘግቡ የሚገልጹ ሀሳቦች በስምምነቱ ሰነድ ተካትተዋል።</p>

<p>በኢትዮጵያ መንግስት በኩል የስምምነቱ አላማ ኢትዮጵያ ዓለማቀፍ ህጎችን መሠረት በማድረግ የጅቡቲ ወደብንና የትራንዚት ኮሪደሩን (ማስተላለፍያውን) ፍትሐዊ በሆነ መልኩ መጠቀም እንድትችልና የሁለቱንም አገሮች ብሔራዊ ጥቅም ለዘለቄታው የሚያስጠብቅ የወደብ አጠቃቀም ሥርዓትለመዘርጋት ነው ተብሏል።</p>


<p class="align-center"><a href="/Gazettas/AddisAdmas/info/AddisAdams.sera.html">ከአዲስ አድማስ ሰኔ 15 ቀን 1994</a></p>

</body>
</html>	














