<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፓርላማው የኢንቨስትመንት ረቂቅ አዋጅን አጣጣለው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፓርላማው የኢንቨስትመንት ረቂቅ አዋጅን አጣጣለው</h1>


<p>ለስድስተኛ ጊዜ የተዘጋጀ ነው ተብሎ ለፓርላማ የቀረበው የኢንቨስትመንት ረቂቅ አዋጅም ሆነ ማብራሪያው ግልጽነት የጎደለውና አደናጋሪ ነው የሚል ተቃውሞ ስላየለበት፤ እንደገና በአግባቡ ታይቶ እንዲዘጋጅ ተወሰነ።</p>

<p>ቴሌኮሙኒኬሽን በመንግስት በሞኖፖል ተይዞ እንዲቀጥል የሚያደርግና ኢንቨስትመንትን የማያበረታታ ነው ተብሏል።</p>

<p>ረቂቁም ሆነ ማብራሪያው በረዥም ዐረፍተ ነገሮች የተወሳሰበና የቋንቋ አጠቃቀም ችግር እንዳለበት የተናገሩት በርካታ የፓርላማ አባላት "ይህ ረቂቅ ለዚህ ፓርላማ ከመቅረቡ በፊት በሚኒስትሮች ምክር ቤት የታየ አይመስለንም" ሲሉ ቅሬታቸውን ገልፀዋል።</p>

<p>"የአዋጁ አንቀፆች በሙሉ በሚመለከታቸው የመንግስት አካላት አስተያየት ቢሰጥባቸው ኖሮ እንዲህ ቢሆን ኖሮ ጥሩ ነበሩ በሚሉ አሻሚ ዐረፍተ ነገሮች ባልተሞሉ ነበር" ያሉት አንድ የምክር ቤት አባል፤ "አዋጁም ሆነ ማብራሪያው ግልጽነት የጎደለውና የሚያምታታ ነው" ብለዋል። "የኢንቨስትመንት አዋጁ ለአራትና አምስት ጊዜ የተሻሻለ ይመስለኛል" በማለት የጀመሩ ሌላ የፓርላማ አባል በበኩላቸው በ"እርግጥ ከዘርፉ ባህርይ የተነሳ በየጊዜው መሻሻል የሚያስፈልገው ጉዳይ ቢሆንም በየስድስት ወሩ ይሻሻል ማለቱ ግን ግራ ያጋባል። አሁን የቀረበው ይህ አዋጅ ነገ ጧት ተመልሶ ይሻሻል እንዳይባል ረቂቁ በዘርፉ ባለሙያዎች በጥልቀት ታይቶ መዘጋጀት አለበት" ብለዋል።</p>

<p>ረቂቅ አዋጁ የባንክና የኢንሹራንስ መስኮችን ለአገር ውስጥ ባለሀብቶች ብቻ የሚከልል መሆኑም ተቃውሞን አስነስቷል።</p>

<p>"በፋይናስ ተቋሞች የውጭ ባለሀብቶች እንዳይሳተፉ የሚከለከሉት ለምን ይሆን? ምን ስለምንጠቀም? ምን ዓይነት ጉዳትን መቀነስ ስለምንችል?" በማለት የጠየቁ አንድ የፓርላማ አባል "በዚህ ዓይነት ዝግና አደናጋሪ አዋጅ አሁንም የውጭን ባለሀብት መሳብ አይቻልም። የአገር ውስጥ ባለሀብትም ግልጽ ባልሆነ ህግ ኢንቨስት ለማድረግ አይደፍርም።" ብለዋል።</p>

<p>ረቂቁ በመግቢያው ላይ አዋጁ እንዲሻሻል የተፈለገው "በኢህአዴግ መርሀ-ግብር መሠረት..." እንደሆነ መጠቀሱም ከተቃዋሚዎች በኩል ቅሬታን ቀስቅሷል።</p>

<p>የመዐህድ ተወካይ ሻለቃ አድማሱ መላኩ 'አዋጁን ማሻሻል ያስፈለገው በኢህአዴግ መርሀ ግብር መሠረት'...እየተባለ የተጠቀሰው ነገር ምንድነው? ኢህአዴግ በዚህ ጉዳይ ላይ ምናገባው? ይህ ምክር ቤትኮ የኢህአዴግብቻ አይደለም። ስለዚህ 'በኢህአዴግ መርሃግብር መሠረት' የሚለው ፅሑፍ 'በመንግስት መርሃግብር' ተብለው ይስተካከሉ ሲሉ ጠይቀዋል።</p>

<p>"ይህ ረቂቅ አዋጅ ሳይሆን አንድ ደብተራ የፃፈው ሀተታ መናፍስት ነው" በማለት ቅሬታቸውን የገለፁት አቶ በድሩ አደም ደግሞ፤ በአብዛኛው የረቂቅ አዋጁ አንቀፆች የሚያምታቱና ለሙስና በር የሚከፍቱ መሆናቸውን ተናግረዋል።</p>

<p>ወደዚህ ምክር ቤት ከመጣን ጀምሮ "እንደዚህ ዓይነት እንደ አገሬ የፈረስ መጫኛ የተንዛዛ አዋጅ አይቼ አላውቅም። ግርድፉ ነው የቀረበልን፣ ለማጅ ፀሐፊ ሊማርብን የላከው ከሆነ ወደመጣበት ተመልሶ ይስተካከልልን። ይህ ፓርላማ ህግን የሚያመጣ የህግ ስህተቶችን የሚያስተካክል እንጂ የኤዲቲንግ ክፍል አይደለም። ረቂቁን አዘጋጀን የሚሉት ሰዎች ማስተካከል ካልቻሉ የተቀመጡበትን ወንበር ለሚችሉ ሰዎች ይልቀቁ" ብለዋል።</p>

<p>ረቂቅ አዋጅ በአጭርና በግልጽ ዐረፍተ ነገር ሊፃፍ ይገባል ያሉ በርካታ የፓርላማ አባላትም አዲሱን የኢንቨስትመንት አዋጅ "የተንዛዛና ለሙስና እንዲመች ተደርጎ የተቀረፀ ይመስላል" በማለት፤ ተችተውታል።</p>

<p>በመጨረሻም ግልጽ ባልሆነ ረቂቅ አዋጅ ላይ ላለመወያየት ስምምነት ላይ በመደረሱ ረቂቁ እንደገና ታይቶና በባለሙያ ተዘጋጅቶ ለውይይት እንዲቀርብ ተወስኗል።</p>

<p>በረቂቁ አዋጅ ውስጥ፤ የቴሌኮሙኒኬሽን ስራ በመንግስት በሞኖፖል ተይዞ እንዲቀጥል የሚያደርግ አንቀጽ የተካተተ ሲሆን፤ ከረቂቁ ጋር አብሮ የቀረበ የማብራሪያ ጽሁፍ ላይ ግን በቴሌኮሙኒኬሽን ስራ በተለይም በሞባይ ቴሌፎንና በኢንተርኔት አገልግሎት የግል ባለሀብቶች ቢሰማሩ ጥሩ ውጤት ይገኛል ተብሎ እንደሚታመን ተጠቅሷል።</p>

<p>በርካታ የአፍሪካ አገሮች ቴሌኮሙኒኬሽንን በተለይ ደግሞ የሞባይ ቴሌፎንና ኢንተርኔትን ፕራይቬታይዝ በማድረግና በግል ባለሀብቶች እንዲሰራ በመፍቀድ በሁለትና በሦስት አመታት ውስጥ ከፍተኛ እድገት መገኘቱ የሚታወቅ ሲሆን በኢትዮጵያ ግን መንግስት በሞኖፖል ተይዘው እጅግ ወደኋላ በመቅረቷ ወቀሳ ይሰነዘርበታል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 1 ቀን 1994</a></p>

</body>
</html>	














