<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የገዥው ፓርቲ የንግድ ድርጅቶች ወደ ግል እንዲዛወሩ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የገዥው ፓርቲ የንግድ ድርጅቶች ወደ ግል እንዲዛወሩ ተጠየቀ</h1>


<p>«የገዥው ፓርቲ የንግድ ድርጅቶች በግሉ ክፍለ-ኢኮኖሚ በሚሳተፉባቸው የንግድ መስኮች ተሰማርተው በሚደረግላቸው ልዩ ትኩረትና እገዛ ጤናማ ያልሆነ ውድድር ውስጥ ስለሚገቡ፣ የግል ድርጅቶች ተወዳዳሪ ሆነው ገበያ ውስጥ ለመቆየት እየተሳናቸው ነው» ሲሉ የንግዱ ማኅበረሰብ አባላት ቅሬታቸውን ገለጹ።</p>

<p>በመንግስት እየተዘጋጀ ያለውን የድህነት ቅነሳ ስትራቴጂ ሰነድ በተመለከተ የአዲስ አበባ ንግድ ምክር ቤት ተከታታይ ስብሰባዎች ያካሄደ ሲሆን በስብሰባዎቹ ወቅት ከነጋዴዎች የተሰነዘሩ ሃሳቦችን በማቀናጀት በጥራዝ መልክ ለመንግሥት ም/ቤት ለመላክ ተዘጋጅቷል።</p>

<p>ትናንት ይፋ የተደረገው ጥራዝ እንደሚያመለክተው የንግዱ ማኅበረሰብ ካነሳቸው ነጥቦች አንዱ ጤናማ ባልሆነ ውድድር ነጋዴውን እየገፉት ያሉት የገዥው ፓርቲ የንግድ ድርጅቶች ወደ ግል ይዞታ ተዛውረው መሥራት ይኖርባቸዋል የሚል ጥያቄ ይገኝበታል።</p>

<p>በሀገሪቱ ተንሰራፍቶ የሚገኘውን ድህነት ለመቀነስ ከግብርና ውጭ እንደ ኮንስትራክሽንና ማዕድን ልማት ባሉ ዘርፎች የሥራ ዕድልን ማስፋፋት እንደሚያስፈልግ የጠቆመው ይኸው ጥራዝ፤ ሀገሪቱ የምትከተለው የልማት ስትራቴጂ ከግብርና ውጭ ለሌሎችም ዘርፎች ዕድገትም ተገቢና ሚዛናዊ ትኩረት እንዲኖረው ይጠይቃል። </p>

<p>የገጠር መሬትና የከተማ ቦታ ይዞታን በሚመለከትም ግልጽ የሆነ የገጠር መሬት ይዞታ ፖሊስ ስለሌለ ለሰፋፊ እርሻዎች አመቺ ሁኔታ እንዳልተፈጠረ የገለጹት የንግድ ማህበረሰብ አባላት፣ በከተማም የሊዝ ፖሊሲ እየከረረና በአብዛኛው ዋጋው የማይቀመስ እየሆነ በመምጣቱ በግል ባለሀብቶች የኢንቨስትመንት እንቅስቃሴ ላይ ችግር ማስከተሉን አማርረዋል። የንግዱ ማህበረሰብ አባላት በመቀጠልም፤ «በለጸጉ ከሚባሉት ሃገሮች ጋር ሲወዳደር በኢትዮጵያ የሚከፈለው የሊዝ ዋጋ በጣም ውድ ነው» በማለት የገጠር መሬትና የከተማ ቦታ ይዞታ ፖሊሲ ባለሀብቱን በሚያበረታታ መክጁ እንዲከለስ አሳስበዋል።</p>

<p>«በአሁኑ ወቅት የሚታየው የባንኮች የብድር አሰጣጥ ስርአት በፕሮጀክቶች ውጤታማነትና በማኔጀመንት ጥንካሬ ላይ የተመሠረተ ሳይሆን በመያዣ ዋስትናና ከብድር ፈቃጅ አካላት ጋር ባለ ቅርበት የሚፈፀም የንግዱ ህብረተሰብ አባላት ባንኮች የብድር አሰጣጥ ፖሊሲያቸውን መቀየር ይገባቸዋል ሲሉ አሳስበዋል።</p>

<p>አያይዘውም፣ «የጊዜያዊ የድህነት ቅነሳ ስትራቴጂው አካል የሆነው ሁለተኛው የኢህአደግ መርሃ ግብር የውጭ ባንኮች ኢትዮጵያ ውስጥ እንዳይሰሩ ይከለክላል። የውጭ ባንኮች በሽርክና ከሀገር ውስጥ ባንኮች ጋር እንዲሰሩ ቢደረግ ዘመናዊ የባንክ አሰራር በኢትዮጵያ እንዲዳብር ያግዛሉ፣ የውጭ ምንዛሬ ይዘው ይመጣሉ፣ የውጭ ኢንቨስተሮችም እንዲመጡ ያበረታታል። ከዚህ አኳያ የውጭ ባንኮች ወደ ሀገራችን እንዲገቡ መፈቀድ ይኖርበታል» ብለዋል።</p>

<p>የሀገር ውስጥ የግል ባንኮች ከውጭ ሀገር ባንኮች የውጭ ምንዛሬ ተበድረው የውጭ ምንዛሬ የብድር አገልግሎት የሚሰጡበት ሁኔታ እንዲመቻች፣ጉዳት እያደረሰ ያለውንና በህገ ወጥ መንገድ በየኪዎስኩ የሚካሄደው የውጭ ምንዛሬ ግብይት በማስቀረት ከባንኮች በተጨማሪ ግለሰቦች በህጋዊ መንገድ የውጭ ምንዛሬ መገበያ ቢሮዎች የሚያቋቁሙበት ፈቃድ እንዲኖር የንግዱ ማህበረሰብ አባላት ጠይቀዋል።</p>

<p>በመንግስት የሚዘጋጁ ጨረታዎችን በተመለከተም፣ የግሉን ዘርፍ በማግለል ለመንግሥት ፋብሪካዎችና ድርጅቶች ቅድሚያ የሚሰጥበት ሁኔታ እንደሚታይና ይህም ትክክለኛ የነፃ ገበያ ውድድር መንፈስ እንዳይኖር ማድረጉን የገለጹት ነጋዴዎቹ፣ የምርትና የአገልግሎት ግዥ ጨረታዎች ለሀገር ውስጥ ድርጅቶች ዕድገት አስተዋጽኦ እንዲኖራቸው ማድረግ ተገቢ መሆኑ ገልፀዋል። «በመንግስት የሚካሄዱ የመሠረተ ልማት ግንባታ ፕሮጀክት ለመንግሥታዊ ድርጅቶች ብቻ የሚሰጡ መሆን የለባቸውም። የግል ኩባንያዎችም ተጫርተው ለመሥራት መቻል አለባቸው። መንግሥት የግሉ ክፍለ ኢኮኖሚ ሊሠራቸው ከሚችላቸው የግንባታ ሥራዎች እጁን በመሰብሰብ በፖሊሲና በአጠቃላይ ኢንቨስትመንትን በማሻሻል ላይ ሊያተኩር ይገባል» ሲሉም አክለዋል።</p>

<p>ፖለቲካና አስተዳደራዊ ጉዳዮችን በሚመለከትም ግጭት ምንግዜም ቢሆን ወደ ድህነት እንጂ ወደ ብልጽግና ስለማያመራ መንግስት ምንጊዜም ቢሆን ልዩነቶችን በኃይል ሳይሆን በሰላማዊ መንገድ ለመፍታት ዝግጁ መሆን እንዳለበት በመምከር «በኢትዮጵያ በቅርብ አመታት ብቻ ሦስት መንግስታት የተቀያየሩ ሲሆን ለልማት ችግሮች መፍትሔ ሊሰጡ የሚችሉ ሰዎች ተገቢውን እንዲሳተፉ አለማድረጋቸው ሁሉም የሚጋሩት ባህሪ ነው» ብለዋል።</p>

<p>አሁንም በየደረጃም የሚታየው ከቀበሌ መስተዳድር አንስቶ እስከ ክልል ምክር ቤት ድረስ በኃላፊነት የሚሠሩትን ለመምረጥ መመዘኛው ልማትን ለመምራት የሚያስፈልግ ዕውቀትና ችሎታ ሳይሆን የፖለቲካ አለመለካከት መሆኑን በመጥቀስ «የአንድ ሀገር ልማት በፖለቲካኞች ብቻ ሊከናወን ስለማይቻል ምሁራን፣ አዋቂዎችና ልምድ ያላቸው ሁሉ በልማቱ መስክ በነፃ የሚሳተፉበት ሁኔታ እንዲመቻች» ጥሪ አቅርበዋል።</p>

<p>የንግዱ ማህበረሰብ አባላት ከዚህም በተጨማሪ የማስፈጸም አቅምንና ቢሮክራሲን፣ ትምህርትንና ሥልጠናን፣ የአሠራር ሠራተኛ ግንኙነትን፣ የግብርናን የቱሪዝምን፣ የማዕድንንና ሌሎች ዘርፎችን በተመለከተ መሻሻል ይገባቸዋል ያሏቸውን አሰራሮች በዝርዝር ያስቀመጡ ሲሆን ሃሳባቸው ትኩረት ተሰጥቷቸው በድህንነት ቅነሳ ሰነዱ ውስጥ ይካተቱ ዘንድ በአጽንኦት ጠይቀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 25 ቀን 1994</a></p>

</body>
</html>	














