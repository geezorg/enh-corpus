<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴፓ የኢትዮ-ኤርትራን የድንበር ሽምግልና ተቃወመ ሰላማዊ ሰልፍ ሊጠራ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢዴፓ የኢትዮ-ኤርትራን የድንበር ሽምግልና ተቃወመ ሰላማዊ ሰልፍ ሊጠራ ነው</h1>


<p>የኢትዮ-ኤርትራን የድንበር ውዝግብ ለመዳኘት በተቋቋመው አለም አቀፍ ኮሚሽን አማካኝነት የሚተላለፈው ውሳኔ፤ የባህር በር ባለቤት የመሆን ህጋዊ መብታችንን የሚያሳጣ ነው በማለት ኢዴፓ ተቃወመ።</p>

<p>የኮሚሽኑ ውሳኔ የኢትዮጵያን ዘላቂ ጥቅም የሚፃረር መሆኑንና ዋነኛ ተጠያቂውም ኢህአዴግ እንደሆነ በይፋ ለማስታወቅ ሲባል የካቲት 3 1994 ዓ.ም ሰላማዊ ሰልፍ ለማድረግ ማቀዱን ገልጿል - ኢዴፓ።</p>

<p>ኢትዮጵያ የአሰብ ወደብ ባለቤት የመሆን ህጋዊ መብት አላት ያሉት የኢዴፓ ፀሐፊ አቶ ልደቱ አያሌው፤ የኢትዮ-ኤርትራ ድንበር በአፄ ሚኒልክና በኢጣሊያ መካከል በ1900፣ 1902 እና 1908 ዓ.ም በተደረጉ ውሎች መሰረት በአለም አቀፍ ኮሚሽን እንዲወሰን ኢህአዴግ በመስማማቱ በኢትዮጵያ ዘላቂ ጥቅም ላይ ከፍተኛ ጥፋት ፈጽሟል ሲሉ ተናግረዋል።</p>

<p>በአፄ ምኒሊክና በኢጣሊያ መካከል የተደረጉት ሦስት ውሎች ለጋራ ጥቅም በፍቃደኝነት የተከናወኑ ሳይሆኑ በኢጣሊያ አስገዳጅ ተጽእኖ ሳቢያ የመጡ ናቸው በማለት ውሎቹ ህጋዊ ተቀባይነት እንደሌላቸው የገለፁት አቶ ልደቱ፤ «ከዚህም በተጨማሪ ኢጣሊያ ኢትዮጵያን በመውረር ውሎቹን አፍርሳለች» ብለዋል።</p>

<p>ኢትዮጵያን ያለወደብ የሚያስቀሩና ህጋዊ ተቀባይነት የሌላቸው ውሎች መሰረት የኢትዮጵያና የኤርትራ ድንበር እንዲዳኝ ኢህአዴግ ተስማምቷል፤ አልጀርስ ላይ በተደረገው የሰላም ስምምነት ፈርሞ ተቀብሏል። ይላሉ አቶ ልደቱ።</p>

<p>«ስምምነቱ በተፈረመበት ወቅት ተቃውሟችንን አሰምተናል፤ የወደብ ባለቤት የመሆን የኢትዮጵያ ህጋዊ መብት በስምምነቱ እንደሚረጋገጥ ገልፀናል» ያሉት አቶ ልደቱ፤ ሄግ የሚገኘው አለም አቀፍ ኮሚሽን የሚሰጠው ዳኝነት በዚሁ ኢህአዴግ በፈረመው ስምምነት መሰረት ስለሆነ የኢትዮጵያን ዘላቂ ጥቅም በእጅጉ ይጎዳል ብለዋል።</p>

<p>አቶ ልደቱ በመቀጠል፤ «የኮሚሽኑ ዳኝነት በኢትዮጵያ ህዝብ ዘንድ ተቀባይነት የለውም፤ ዋነኛ ተጠያቂውም ኢህአዴግ ነው» ካሉ በኋላ፤ «የካቲት 3 ቀን 1994 ዓ.ም በመስቀል አደባባይ ሰላማዊ ሰልፍ ለማድረግ ያቀድነውም ህዝቡ በይፋ ተቃውሞውን እንዲገልጽ ለማድረግ ነው» ሲሉ ተናግረዋል።</p>

<p>የሰላም ስምምነቱን እንዲሁም በአለም አቀፍ ህግና በሦስቱ ውሎች መሰረት የሚሰጠውን ዳኝነት መቃወም ኢትዮጵያ እንደገና ወደ ጦርነት እንድትገባ አያደርግም ወይ? የሚል ጥያቄ ቀርቦላቸውም ፤ «ኢዴፓ ጦርነት አይደግፍም» ሲሉ መለሰዋል አቶ ልደቱ።</p>

<p>የኢትዮጵያ ጥቅም እና የወደብ ባለቤት የመሆን መብቷ ስላማዊ በሆነ ድርድር እንዲሁም ህጋዊ በሆነ መንገድ እንዲከበር ነው የምንታገለው ያሉት አቶ ልደቱ፤ «እኛ ስምምነቱን የምንቃወመው ስላምን ስለማያመጣ ነው፤ ከ60 የሚሊዮን ህዝብ በላይ የሚኖርባት አገር ያለ ባህር በር መኖር አትችልም፤ ይህም ጦርነት ይጭራል» ብለዋል።</p>

<p>ሌላ አማራጭ እንዳለ ተጠይቀው በሰጡት መልስ «ከሁለተኛው የአለም ጦርነት በኋላ የኤርትራ ጉዳይ በተባበሩት መንግስታት ሲመረመር ኤርትራ ነፃ አገር ትሁን፤ በኢጣሊያን ቅኝ ግዛት ስር ትቆይ፤ ወይም ወደ ኢትዮጵያ ተመልሳ ትዋሃድ የሚሉ አማራጮች ቀርበው ነበር» በማለት ዘርዝረው፤ በሁሉም ዘንድ በኢጣሊያም ሳይቀር ተቀባይነት ያገኘ አንድ ሀሳብ ነበር። ኤርትራ ነፃ ሀገር ወይም የኢጣሊያ ቅኝ ግዛት እንድትሆን ከተደረገ ኢትዮጵያ የወደብ ባለቤት የመሆን መብቷ መከበር አለበት ተብሎ ነበር። ዛሬም ድንበሩ በዚህ ሀሳብ መሠረት መዳኘት ይገባዋል» ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 18 ቀን 1994</a></p>

</body>
</html>	














