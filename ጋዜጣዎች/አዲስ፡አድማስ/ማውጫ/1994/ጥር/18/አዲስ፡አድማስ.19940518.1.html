<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከኢጋማ ጋር መዋሃደ የማይታለም ነው» ኢነጋማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ከኢጋማ ጋር መዋሃደ የማይታለም ነው» ኢነጋማ</h1>


<p>የኢትዮጵያ ነፃፕሬስ ጋዜጠኞች ማህበር (ኢነጋማ) ትናንት ባወጣው መግለጫ፣ ገዢው ፓርቲ ነፃ ፕሬስን እንደሚጫንና ጋዜጠኞችን እንደሚያስር በመጥቀስ ከኢትዮጵያ ጋዜጠኞች ማህበር (ኢጋማ) ጋር ለመዋሃድ ፍላጎት እንደሌለውና የማይታለም መሆኑን ገለፀ። ገዢው ፓርቲ የነፃ ፕሬስ ጋዜጠኞችን በየምክንያቱ ዘወትር ለእስር በመዳረግና የህትመት ዋጋን በየጊዜው በመቆለል ነፃ ፕሬስን እንደሚያጠቃ በመግለጽ ወቀሳ የሰነዘረው ኢነጋማ፣ የአገሪቱ ሚዲያ በገዢው ፓርቲ ቁጥጥር ስር እያለ ከኢትዮጵያ ጋዜጠኞች ማህበር (ኢጋማ) ጋር መዋሃድ የማይታለምና ከጥቅሙ ይልቅ የአደጋው እሳት የከፋ ነው ብሏል።</p>

<p>በኢትዮጵያ ጋዜጠኞች ማህበር (ኢጋማ) በሚታዩ ድክመቶች ዙሪያ ለመነጋገር ሰሞኑን በኢትዮጵያ ቴሌቪዥን ስቲዲዮ በተጠራው ስብሰባ ላይ ሁለቱ ማህበራት ቢዋሀዱና በአንድ ቢቀጥሉ?» የሚል ሀሳብ የተነሳ ሲሆን፤ የኢትዮጵያ ነፃ ጋዜጠኞች ማህበር ፕሬዚዳንት አቶ ክፍሌ ሙላት ግን ሀሳቡን አልተቀበሉትም።</p>

<p>መንግስት ማዲያዎችን በቁጥጥር ሥር አድርጎ ፖሊሲዎቹን ሳይለውጥና በጋዜጠኝነት ላይ ያለውን አስተሳስብ ሳያስተካክል የውህደት ሀሳብ መነሳቱ ተቀባይነት እንደሌለው የተናገሩት አቶ ክፍሌ፤ ራዕይ መልካም ነው። ይሁንና ኢነጋማን ከኢጋማ ጋር ለመዋሀድ ገና ገና በመንግስት በኩል ሊወሰዱ የሚገባቸው በርካታ እርምጃዎች አሉ» ብለዋል።</p>

<p>«በእርግጥ እንደ ፕሬስ ህጉ እንጭጭነት በግሉ ፕሬስ በኩል ጥፋት ይኖረናል። ይህም ሆኖ ግን በህግ የበላይነት እንተዳደር እያልን መንግስት አልሰማንም። እኔ ስድስት ወር በማዕከላዊ እሥር ቤት ጨለማ ውስጥ ስታሰር ህግ ነበር እንዴ?» ያሉት አቶ ክፍሌ፤ እነዚህን ጨምሮ ተዘርዝረው የማያልቁ አያሌ ችግሮች በነፃው ፕሬስ ጋዜጠኛ ፊት ተጋርጠው እያሉ ውህደት የሚባል ነገር በጭራሽ አይኖርም ብለዋል።</p>

<p>እንዋሀድ የሚለውን ሀሳብ ኢነጋማ ቢቀበል ለህልውናው መሰረት የሆኑትን አያሌ ሰማዕታት መርሣት እንደሚሆን አቶ ክፍሌ ተናገረዋል።</p>

<p>ስለ ኢጋማ እንቅስቃሴ በተካሄደው ውይይት፣ የማህበሩ መሪዎች ኢጋማ ድክመት እንዳለበት አምነው፤ የድክመቱ መሠረታዊ መንስዔዎችም ከማህበሩ ውስጠ-ደንብ ችግሮችና ከአመለካከት የመነጩ ናቸው ብለዋል።</p>

<p>እንዲሁም የተለያዩ የመንግሥትና የኢህአዴግ ሚዲያ ኃላፊዎች የኢጋማመሪ መሆናቸው በማህበሩ አባላት የመንግስት ጋዜጠኞች ላይ ተጽእኖ እንደፈጠረና የጋዜጠኞችን ነፃነት እንደሚጋፋ ታምኖበታል።</p>

<p>መሪዎቹ የማህበሩን ድክመት ቢያምኑም ከተለያዩ ጋዜጠኞች ተጨማሪ ቅሬታዎች መሰንዘራቸው አልቀረም።</p>

<p>አቶ ሰለሞን አባተ በኢጋማ ላይ ቅሬታቸውን ያቀረቡት «ማህበሩ ችግሩን ከማንም ይውረሰው፤ ገና ከአፈጣጠሩ ጀምሮ ፀረ-ኢትዮጵያ ጋዜጠኞችና ፀረ-ጋዜጠኝነት ነው» በማለት ነው።</p>

<p>«ኢጋማ የተቋቋመበትን ተልዕኮ ከጨረሰ በኋላ የከሰመ ማህበር ነው» ያሉት አቶ ሰለሞን ተልእኮውም እንዲሾሙ የተፈለጉ ጋዜጠኞችን ማሳደግና እንዲወገዱ የተፈለጉ ጋዜጠኞችን ማስወገድ እንደነበር ተናግረዋል።</p>

<p>እንደ አቶ ሰለሞን ገለፃ ማህበሩ የከሰመው ይህን ተልዕኮ በቀጥታም ይሁን በተዘዋዋሪ ከፈፀመ በኋላ ነው።</p>

<p>ተጨማሪ ወቀሳ የሰነዘሩ ሌላ ጋዜጠኛ በበኩላቸው፤ «ለመሆኑ ኢጋማ የሚባል ማህበር አለ እንዴ?» በማለት ከጠየቁ በኋላ፣«ላለፉት ዓመታት ብዙዎችን እያነጋገረ ስላለው የፕሬስ ህግ፣ እንዲሁም በግል ጋዜጠኞችና በመንግስት መካከል ስለሚታየው የሻከረ ግንኙነት፣ ሌላው ቀርቶ የማህበሩ አባል በሆኑ የመንግሥት ጋዜጠኞች ዘንድ ደመወዝንና ሌሎች አስተዳደራዊ በደሎችን አስመልክቶ ስለሚሰሙት ቅሬታዎች ኢጋማ ምንም አለማለቱ የማህበሩን አለመኖር የሚያመለክት ነው» ብለዋል።</p>

<p>«በተለይ የግል ፕሬስ ጋዜጠኞች መረጃ የሰጠህን አውጣ ተብለው ወከባና እስር ሲደርስባቸው፤ ኢጋማ ወይም የመንግስት ጋዜጠኞች ቢያንስ ለራሳቸው ሞራል ሲሉ ምንም ነገር ያለማለታቸው በእጅጉ የሚያሳዝን ነው» ያሉት እኚህ ጋዜጠኛ፤ «የአሁኑ ውይይት አዲስ ማህበር ለመመስረት አስባችሁ ከሆነ መልካም! ኢጋማን እናጠናክር ማለታችሁ ከሆነ ግን የሌለን ነገር ማጠናከር ስለማይቻል የሚያስኬድ አይደለም» ብለዋል።</p>

<p>የኢጋማ ፕሬዚዳንት አቶ ሴኮቱሬ ጌታቸውና የፕሬስ ድርጅት ሥራ አስኪያጅ አቶ ከፍያለው አዘዘ፤ «ኢጋማ ስውር ተልእኮውን አጠናቅቆ ከሰመ» የሚለውን ሀሳብ እንደማይቀበሉት በመግለጽ የማህበሩ ድክመት ከአመለካከትና ከውስጠ ደንብ ችግር ያለፈ ምክንያት ሊሰጠው አይገባም ሲሉ ተቃውመዋል።</p>

<p>በመጨረሻም ኢነጋማንና ኢጋማን ለማዋሀድ ብዙ እርምጃዎች እንደሚቀሩ በመታመኑ የማህበራቱ ልዩነት እንዳለ ሆኖ በየጊዜው እየተገናኙ በጋዜጠኝነት ሙያ ዙሪያ የሚመካከሩበት የውይይት ፎረም ለማዘጋጀት ስምምነት ላይ ተደርሷል። የውይይቱ መሪ በነበሩት የኢትዮጵያ ሬዲዮ ድርጅት ዋና ሥራ አስኪያጅ አቶ ፈቃደ የምሩ ለተሰብሳቢዎች እድል በመስጠትና ሁሉንም በእኩልነት አሳትፈዋል የሚል በተሰብሳቢዎቹ ተመስግነዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 18 ቀን 1994</a></p>

</body>
</html>	














