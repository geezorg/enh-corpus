<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድንበር ውዝግቡ ውሳኔ ሲሰጥ ጦርነት እንዳይቀሰቀስ ተፈርቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የድንበር ውዝግቡ ውሳኔ ሲሰጥ ጦርነት እንዳይቀሰቀስ ተፈርቷል</h1>


<p>የኢትዮ-ኤርትራ የድንበር ውዝግብን እየተመለከት የሚገኘው ዓለም አቀፍ ኮሚሽን ውሳኔ ለመስጠት አንድ ወር ብቻ ሲቀረው፣ ሁለቱ አገሮች ውሳኔውን ባለማክበር ወደ ጦርነት ሊገቡ ይችላሉ የሚል ስጋት ማየሉን ቢቢሲ አመለከተ። የተመድ የፀጥታ ምክር ቤት ሁለቱ አገሮች የድንበር ኮሚሽኑን ውሳኔ እንዲያከብሩ ከወዲሁ አስጠንቅቋል</p>

<p>በኔዘርላንድ ሄግ ከተማ የተቋቋመው አለም አቀፍ የሽምግልና ኮሚሽን የኢትዮጵያና የኤርትራ የድንበር ውዝግብ ላይ በሚቀጥለው ወር የመጨረሻ ውሳኔ ያስተላልፋል ተብሎ እንደሚጠበቅ ቢቢሲ ገልጿል።</p>

<p>ሁለቱ አገሮች የኮሚሽኑን ውሳኔ ባለመቀበል እንደገና ወደ ግጭት ሊመለሱ ይችላኡ በሚል ፍርሃት መፈጠሩን ቢቢሲ የጠቆመ ሲሆን፤ ተመድ ዳግም ጦርነት እንዳይከሰት ለመከላከል እንደሚሞክርና ለዚህም ሲባል አንድ የፀጥታው ጥበቃ ምክር ቤት የልዑካን ቡድን ወደ ኤርትራና ኢትዮጵያ እንደሚላክ ታውቋል። የቡድኑ አባል ለሮይተርስ በሰጡት ቃል፤ ለድንበር ውዝግቡ የመጨረሻ ውሳኔ የሚሰጥበት ጊዜ መቃረቡን ከገለፁ በኋላ፤ «ውሳኔው ውጥረትን የሚፈጥር የሰላም ሂደቱ ዋነኛ አካል ነው፤ አንዳች እንቅፋት እንዳይከሰት መጠንቀቅ እንፈልጋለን» ብለዋል።</p>

<p>የፀጥታው ጥበቃ ምክር ቤት ባወጣው መግለጫ፤ የኮሚሽኑ ፍርድ የመጨረሻ ውሳኔ መሆኑንና ሁለቱም አገሮች ውሳኔውን የማክበር ግዴታ እንዳለባቸው በአፅንኦት በመጥቀስ ከማስጠንቀቁም በተጨማሪ ለኮሚሽኑ ውሳኔ ሙሉ ድጋፍ እንደሚሰጥ አስታውቋል።</p>

<p>የተመድ የልዑካን ቡድን በኖርዌይ አምባሳደር ፒተር ኮልብይ እንደሚመራና በሚቀጥለው ወር የድንበር ኮሚሽኑ ውሳኔ ከመስጠቱ አንድ ሳምንት በፊት ወደ ሁለቱ አገሮች እንደሚጓዙ ተገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 11 ቀን 1994</a></p>

</body>
</html>	














