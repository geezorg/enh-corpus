<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጋዜጣ ለማሳተመ 80 ሺህ ብር ሊጠየቅ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጋዜጣ ለማሳተመ 80 ሺህ ብር ሊጠየቅ ነው</h1>


<p>አስር ሺህ ብር የነበረው የግል ጋዜጣ አሳታሚ ድርጅቶችን የመነሻ ካፒታል ግዴታ፣ ወደ 80 ሺ ብር ከፍ የሚያደርግ አዲስ የህግ ረቂቅ በማስታወቂያ ሚኒስቴር በመዘጋጀት ላይ እንደሚገኝ ተሰማ።</p>

<p>ረቂቅ ህጉ የሀገሪቱን ነፃ ፕሬስ የባሰ የሚያዳክም ትልቅ አደጋ ነው ሲሉ ተቃውመዋል የነፃ ፕሬስ ጋዜጠኞች። ብዙሃን የዜና አገልግሎት የላከው ዜና እንደሚያመለክተው፤ በአዲሱ የህግ ረቂቅ መሠረት በስራ ላይ የሚገኙትም ሆነ ወደ ፊት በፕሬስ ስራ የሚሰማራ ማናቸውም አሳታሚ ድርጅት የፕሬስ ፈቃድ የሚያገኘው በባንክ በተረጋገጠ ቼክ የ80 ሺህ ብር ካፒታል ሲኖረው ብቻ ነው።</p>

<p>የጋዜጣ አሳታሚ ድርጅቶች ፈቃድ ከማግኘታቸው በፊት የሙያ ብቃት ማረጋገጫ፣ የተሟላና በአግባቡ የተደራጀ ቢሮ እንዲኖራቸው የሚደነግገው ይኸው የህግ ረቂቅ፤ በየፕሬስ ተቋም ውስጥ የሚሰሩ ዋና አዘጋጅና ም/አዘጋጅ እንደየደረጃቸው የከፍተኛ ትምህርት ዲግሪና ዲፕሎማ እንዲኖራቸው ከመጠየቁም በተጨማሪ የካበት የስራ ልምድ መረጃ እንዲያቀርቡ አስገዳጅ አንቀድ አስቀምጧል። የነፃ ፕሬስ ዋና አዘጋጅ፣ ም/ዋና አዘጋጅና በተዋረድ የሚገኙ ሪፖርተሮች ለሙያው የሚመጥኑና ብቁ መሆናቸውን የማረጋገጥ ስልጣን ለማስታወቂያ ሚኒስቴር እንደሚሰጥ የተገለፀ ሲሆን የፕሬስ ድርጅቶቹ ለጋዜጠኞቹ የሚመጥን ደመወዝ የመክፈል አቅም ያላቸው ስለመሆኑ ሚኒስቴር መ/ቤቱ እየተከታተለ የመቆጣጠርና የማስፈፀም ተጨማሪ ስልጣን እንደሚኖረው በረቂቁ ላይ ሰፍሯል።</p>

<p>የፕሬስ ነፃነትን የሚሸረሽር ነው የሚል ተቃውሞ ከጋዜጠኞች እየተሰነዘረበት ያለው ይኸው ረቂቅ፤ የአገሪቱን ነፃ ፕሬስ የሚንቅ ተጨማሪ ሴራ መሆኑን በመጥቀስ ሳምንታዊው የእንግሊዘኛ ጋዜጣ አዲስ ትሪቡን በርዕሰ አንቀጹ አውግዟል።</p>

<p>«ረቂቅ ህጉ የካፒታል እጥረት ያለባቸውን በርካታ የፕሬስ ድርጅቶችን ለማክሰም ምክንያት እንደሚሆን የጠቆመው» ብዜአ፤ «በህጉ ላይ የተመለከተውን የካፒታልና የባለሙያ መስፈርት ተቋቁመው ስራቸውን ሊቀጥሉ የሚችሉት ጋዜጦች እጅግ የተወሰኑ ብቻ ይሆናሉ» ብሏል።</p>

<p>ከአምስት ዓመታት በፊት ተመሳሳይ ህግ ለማውጣት ታስቦ ተቃውሞ ገጥሞት ውድቅ መሆኑ የሚታወስ ሲሆን፤ በወቅቱ የፓርላማ አፈ-ጉባኤ አቶ ዳዊት ዮሐንስ ባሰሙት ንግግር፤ ማንኛውም ዜጋ የመናገርና የመፃፍ ህገ-መንግስታዊ መብቱን ለመጠቀም የካፒታልም ሆነ የትምህርት ደረጃ ገደብ ሊጣልበት አይገባም ብለዋል።</p>

<p>በቅርቡ የማስታወቂያ ሚኒስቴር በአዲስ መልክ ከተቋቋመ ወዲህ በፕሬስ ድርጅቶች ላይ ለውጥ ለማምጣት በሚል ከአምስት ዓመት በፊት ውድቅ የተደረገውን ሃሳብ እንደገና በማንሳት እየተዘጋጀ የሚገኘው አዲስ ረቂቅ ሕግ በቅርብ ጊዜ ውስጥ ተጠናቅቆ ለፓርላማ እንደሚቀርብና እንደሚፀድቅ ይጠበቃል ተብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 11 ቀን 1994</a></p>

</body>
</html>	














