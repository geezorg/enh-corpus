<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጄኔራሎች በጠ/ሚኒስትር ቢሮ ተሰብስበዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጄኔራሎች በጠ/ሚኒስትር ቢሮ ተሰብስበዋል</h1>


<p>የጄኔራልነት ማዕረግ ያላቸው ከፍተኛ ወታደራዊ መኮንኖች ጠቅላይ ሚኒስትር መለስ ዜናዊ የሚመሩት ስብሰባ መጀመራቸውን ምንጮቻችን ገለፁ።</p>

<p>በጠቅላይ ሚኒስትሩ ቢሮ ሰሞኑን በተጀመረው የጦር ጄኔራል መኮንኖች ስብሰባ፤ የተለያዩ የአገሪቱ ጉዳዮች ይነሳሉ ተብሎ እንደሚጠበቅ የጠቆሙት እነዚሁ ምንጮች፤ ከኢትዮ-ኤርትራ የድንበር ውሳኔ ጋር በተያያዘ ውይይት እንደሚደረግ አመልክተዋል።</p>

<p>በተጨማሪ፤ በኢህአዴግ ውስጥ ክፍፍል ተፈጥሮ ከነበረበት ካለፈው አመት ወዲህ በተደረጉት እንቅስቃሴዎች ላይ ጀኔራሎቹ ይነጋገሩበታል መባሉን ጠቅሰዋል።</p>

<p>ጠቅላይ ሚኒስትር መለስ ዜናዊ ከሐምሌ ወር አጋማሽ ጀምሮ ለ19 ቀናት የተካሄደውን የዩኒቨርሲቲ ምሁራን ስብሰባ ከመሩ በኋላ የኢህአዴግ ምክር ቤት መደበኛ ስብሰባን፤ ከዚያ ቀጥሎም የህወሓት ማዕከላዊ ኮሚቴ ስብሰባን መምራታቸው የሚታወቅ ሲሆን፤ በዚህ ሳምንት ደግሞ የጦር ጄኔራል መኮንኖችና ስብሰባ እየመሩ ነው ተብሏል።</p>

<p>በሌላ በኩል በአዋሳ ከተማ የመንግስት ሰራተኞች ሰሞኑን ስብሰባ መጀመራቸውና ለአስር ቀናት የመንግስት መስሪያ ቤቶች ከሞላ ጎደል ዝግ መሆናቸውን ከስፍራው የደረሰን መረጃ አመለከተ።</p>

<p>የመምህራንና የተማሪዎችን ውይይት ተከትሎ በተጀመረው የመንግስት ሰራተኞች ስብሰባ፣ ከሁሉም የመስሪያ ቤቶች ከተረኛ ጥበቃ ሰራተኞች በስተቀር አብዛኞቹ ሰራተኞቹ ተሳታፊዎች ናቸው - ተብሏል።</p>

<p>ይህ በእንዲህ ሆኖ፤ በአዲስ አበባ ከተማ ከሃምሌ ሃያ ጀምሮ ኢህአዴግ ባቀረባቸው መፃህፍት ላይ ሲወያዩ ለነበሩ ተማሪዎች የአዲስ አበባ መስተዳድር የመዝናኛ ፕሮግራም እንደሚያዘጋጅ ተነግሯል።</p>

<p>በአዲስ አበባ ስታዲየም እንዲዘጋጅ በታቀደው የመዝናኛ ፕሮግራም ከፍተኛ የመንግስት ባለስልጣናት ይገኛሉ ተብሎ የሚጠበቅ ሲሆን፤ ለዝግጅቱ ከፍተኛ ገንዘብ ለማውጣት መታሰቡና እንዲሁም ታዋቂ ዘፋኞችና ባንዶች እንደተጋበዙ ተጠቁሟል።</p>

<p>አዲስ አበባ በ180 አዳራሾች ተሰብስበው የነበሩ የዩኒቨርሲቲ፣ የቴክኒክ እንዲሁም የሁለተኛ ደረጃ ተማሪዎች በአብዛኛው ኢህአዴግ ከተቃዋሚዎች ጋር በጋራ እንዲሰራ ጥሪ አቀረቡ፤ ስለ "ብሔር-ብሔረሰብ መብት" በሚደነገገው የህገመንግስት አንቀጽ 39 ላይ በአብዛኛው ስምምነት ላይ ሳይደርሱበት ስብሰባችውን ማጠናቀቃቸው ተመልክቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጳጉሜ 2 ቀን 1994</a></p>

</body>
</html>	














