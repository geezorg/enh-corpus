<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ህወሃት ውስጥ ሙስና እንዳለ ተነገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ህወሃት ውስጥ ሙስና እንዳለ ተነገረ</h1>


<p>ባለፈው ዓመት በህወሓት ውስጥ ክፍፍል ከተከሰተ ወዲህ የተካሄደው የተሃድሶ እንቅስቃሴ ጎዶሎ ነበር ተብሎ በድርጅቱ ማዕከላዊ ኮሚቴ ስብሰባ መተቸቱ ተሰማ።</p>

<p>ሰሞኑን አዲስ አበባ ውስጥ ለአራት ቀናት ሲካሄድ የቆየው የማዕከላዊ ኮሚቴ ስብሰባ ሰኞ እለት የተጠናቀቀ ሲሆን በስብሰባው ባለፈው ዓመት በህወሓት አባላት ዘንድ የአመለካከት ጥረት አናሳ ነበር የሚል አስተያየት በተሰብሳቢዎች መሰንዘሩን ምንጮች ጠቁመዋል። የህወሓት ተቋሞች ሳይቀሩ ብቃት ለሌላቸው ሰዎች መሸሸጊያ ዋሻ ሆነዋል ብለው የማዕከላዊ ኮሚቴው አባላት እንደተስማሙ የገለፁት እነዚሁ ምንጮች፤ ማዕከላዊው ኮሚቴ ከህወሓት መከፋፈል በኋላ የአባላት መንጠባጠብን ለማስቀረት ሲባል ብቻ ሁሉንም በግርድፉ የመውሰድ የተዛባ አመለካከት ነበር ማለቱንም ጠቅሰዋል። </p>

<p>ህወሓት በሙስና ተዘፍቀዋል ወይም ሙስናን አይቃወሙም ያላቸውን 10 የሚሆኑ የማዕከላዊ ኮሚቴ አባላቱን ካባረረ በኋላ ሙስናን ለማጥፋት ተሃድሶ መጀመሩን ከአመት በፊት የተናገረ ሲሆን፤ "ሰሞኑን የተሰበሰበው ማዕከላዊ ኮሚቴ የድርጅቱ አባላት ከመቼውም ጊዜ ባልተናነሰ በሙስና የመዘፈቅ ሁኔታ እንደታየባቸው ነው ብሏል" ሲሉ ምንጮቹ ገልፀዋል።</p>

<p>ባለፈው አመት የወረዳ መስተዳድርን ለማጠናከር ያስፈልጋል ተብሎ የድርጅቱ ካድሬ አባላት ወደ ትግራይ ወረዳዎች የተመደቡበትን አሰራር ማዕከላዊው ኮሚቴ እንደተወያየበት እና ምደባው የተካሄደው በዘመድ አዝማድ ነው እንዳለም ምንጮቹ ጠቁመዋል።</p>

<p>ከድርጅቱ መሪዎች ጋር ቅርበት ያላቸው ካድሬዎች ከአዲስ አበባ እንዳይወጡ ሲደረግ ነበረ ያለው የህወሀት ማዕከላዊ ኮሚቴ፤ ለድርጅቱ መቀጠል የመጨረሻው አማራጭ፣ አልታገልም የሚለውን ካድሬና አባል አመስግኖ መሸኘት ነው ብሏል-ሲሉ ምንጮቹ ጨምረው ገልፀዋል።</p>

<p>የህወሓት ማዕከላዊ ኮሚቴ በመቀጠል ከሁለት ሳምንታት በኋላ የካድሬዎችና የአባላት ኮንፍረንስ እንዲዘጋጅ ወስኗል።</p>

<p>ባለፈው ዓመት በተካሄዱ የድርጅቱ ማዕከላዊ ኮሚቴ ስብሰባ እና የተለያዩ ኮንፈረነሶች መድረኮች ላይ ድርጅቱን ለውድቀት አደጋ አጋልጠዋል ከተባሉት ችግሮች መሃል በዘመድ መጠቃቀምና ሙስና ተጠቅሰው እንደነበር ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጳጉሜ 2 ቀን 1994</a></p>

</body>
</html>	














