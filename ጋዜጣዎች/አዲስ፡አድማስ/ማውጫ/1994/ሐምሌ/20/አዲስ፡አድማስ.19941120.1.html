<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ የሚወጣው የፕሬስ ህግ አሁን ካለው የባሰ አደገኛ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲስ የሚወጣው የፕሬስ ህግ አሁን ካለው የባሰ አደገኛ ነው ተባለ</h1>


<p>የኢትዮጵያ መንግስት የአገሪቱን የፕሬስ ነፃነት ከድጡ ወደ ማጡ የሚከት እርምጃ ለመውሰድ መዘጋጀቱን ደርሼበታለሁ ሲል አለምአቀፍ የጋዜጠኞች መብት ተንከባካቢ ድርጅት (ጭጵጅ) ገለፀ።</p>

<p>ወደ ኢትዮጵያ ሰሞኑን የመጣው የሲ.ፒ.ጄ እውነት አፈላላጊ ቡድን ለአምስት ቀናት ከፍተኛ ባለሥልጣናትንና ጋዜጠኞችን ካነጋገረ በኋላ ከትናንት በስቲያ በሰሜን ሆቴል በሰጠው መግለጫ፣ የኢትዮጵያ መንግሥት ለአሥር ዓመት ሲሰራበት ከቆየው ጨቋኝ የፕሬስ ሕግ የባሰ ሌላ አስደንጋጭ ሕግ በማውጣት ሥራ ላይ ለማዋል እንዳቀደ ተረድቻለሁ አለ።</p>

<p>የማስታወቂያ ሚኒስትር አቶ በረከት ስምኦን አዲሱ ሕግ ጋዜጠኞች ኃላፊነት እንዲሰማቸው የሚያደርግና ገንቢ ጋዜጠኝነትን የሚያበረታታ መሆኑን እንደገለፁላቸው የተናገሩት የሲፒጄ ልዑካን፤ አዲሱ ሕግ ብዙዎቹን የግል ጋዜጦች ከሕትመት ውጭ የሚያደርግና ጋዜጠኞችን ወደ እሥር ቤት የሚከት መሆኑን ጠቅሰዋል።</p>

<p>የሲ.ፒ.ጄ ልዑካን አያይዘውም "የማስታወቂያ ሚኒስትሩ እንደነገሩን አዲሱ ሕግ ለፕሬሶች አድርጉና አታድርጉ የሚለውን በግልፅ አስቀምጦታል። በዚህ መሰረት ጋዜጠኞች ሃሰተኛ መረጃ ካተሙ በወንጀል ይጠየቃሉ፤ ፍቃዳቸው ይሰረዛል። ማስታወቂያ ሚኒስቴርና ፍትሕ ሚኒስቴር በቅርቡ አዲሱን የፕሬስ ረቂቅ አዋጅ ለተወካዮች ምክር ቤት አቅርበው ውይይት ይደረግበታል" ሲሉ እንደነገሯቸው አብራርተዋል።</p>

<p>"የማስታወቂያ ሚኒስትር ዴኤታ ወ/ሮ ነፃነት አስፋው አዲሱ ረቂቅ ሕግ ጋዜጠኞች መልካም የሥራ መንፈስ እንዲፈጥሩና በኃላፊነት ስሜት እንዲፅፉ ያደርጋል ብለውኛል። በስነ-ምግባር ሕጉ ላይ ጋዜጠኞችና ሕዝቡ እንደሚወያዩበት ገልፀውልኛል" ብለዋል የሲፒጄ ልዑክ።</p>

<p>ጠ/ሚኒስትር መለስ ዜናዊና በአስተዳደራቸው ውስጥ ያሉት ባለሥልጣናት አዲስ የፕሬስ ሕግ ለማውጣት የያዙትን እቅድ እንዲያቆሙ፣ ባለስልጣናት የጋዜጠኞችን የሙያ ነፃነት የሚፃረር የሙያ ስነምግባር ከመንደፍ እንዲታቀቡ ጥያቄ አቅርበዋል።</p>

<p>አሁን ያለው የፕሬስ ህግ ጨቋኝ መሆኑን የሚናገሩት የሲፒጄ ልዑካን፣ ጋዜጠኞችን በወንጀል እንዲከሰሱና በእስር እንዲቀጡ የሚያደርጉ የህጉ አንቀፆች እንዲሰረዙ እንዲሁም፤ በእስር ላይ የሚገኙ ጋዜጠኞች እንዲፈቱና መንግስት ጋዜጠኞችን ከማዋከብ እንዲታቀብ ጠይቀዋል።</p>

<p>"የሲ.ፒ.ጄ ልዑካን ወደ ኢትዮጵያ ሲመጡ ለሦስተኛ ጊዜ ቢሆንም፤ የኢትዮጵያ መንግሥት በግል ጋዜጦች ላይ ያለውን አቋም እንደሚያሻሽል በየጊዜው የገባውን ቃል በማጠፉ ቅር ተሰኝተናል" ብለዋል።</p>

<p>የመንግስት ባለሥልጣናት ጥያቄዎቻችንን በማዳመጥ የማሻሻያ እርምጃ እንደሚወስዱ ቃል ቢገቡም፤ በተግባር የታየ ነገር ካለመኖሩም በተጨማሪ አሁን ካለው የፕሬስ ህግ የባሰ አደገኛና አስደንጋጭ ህግ ለማውጣት እቅድ ይዘዋል ሲል ሲፒጄ ተቃውሟል።</p>

<p>"ባለፈው ዓመት ጠ/ሚ መለስ ዜናዊን ጨምሮ ከፍተኛ ባለሥልጣናትን በግሌ አነጋግሬ ሁኔታዎች እንደሚሻሻሉ ነግረውኛል። ይሁንና አሁን በተቃራኒው ሆኖ ስላገኘሁት በጣም አዝኛለሁ" ሲሉ በስፍራው ለተገኙት ጋዜጠኞች የገለፁት የሲ.ፒ.ጄ የአፍሪካ ፕሮግራም አስተባባሪ "ከአሁን በኋላ የኢትዮጵያ መንግሥት ባለሥልጣናት የሚናገሩትን አናምንም" ሲሉ ቅሬታቸውን ገልፀዋል።</p>

<p>የሲ.ፒ.ጄ ልዑካን ወደ ኒውዮርክ እንደተመለሱ በኢትዮጵያ ያዩትንና የተገነዘቡትን በሪፖርት መልክ ለመላው ዓለም እንደሚያሳውቁ ገልፀዋል።</p>

<p>በሌላ በኩል የኢነጋማ ፕሬዚዳንት አቶ ክፍሌ ሙላት በስፍራው ለተገኙት የአገር ውስጥና የውጭ ጋዜጠኞች ባደረጉት ንግግር "እ.ኤ.አ በ1921 የተቋቋመውና በመላው ዓለም በ130 አገሮች ከ15ሺ በላይ አባላት ያሉት ፔን ኢንተርናሽናል (ጴኝጬኝጤር ኡጽኣ- ዌጽጥ) በየዓመቱ በላቀ ተግባራቸው ላበረከቱት ከፍተኛ አስተዋፅኦ ከመላው ዓለም በእጩነት ከሚቀርቡ ፀሀፍት፣ ደራስያን፣ ጋዜጠኞች፣ የሥነ-ጥበብና ኪነጥበብ ባለሙያዎች መካከል ከሁለቱ ታላላቅ ሽልማቶች አንዱን (ፍረአ-ዶም ቶ ውሪተር አዋርድ) ለኢትዮጵያ ነፃ ጋዜጠኞች ማሕበር (ኢነጋማ) ሸልሟል" ሲሉ አብስረዋል።</p>

<p>የሽልማቱን ሥነ-ሥርዓት በሚመለከት በቅርቡ ሰፊ መግለጫ እንደሚሰጥበት ያስታወቁት አቶ ክፍሌ "የኢነጋማ አባላት፣ የነፃ ፕሬስ ወዳጆች፣ የሙያ ባልደረቦችና የኢትዮጵያ ሕዝብ እንኳን አብሮ ደስ አለን" ሲሉ መልዕክታቸውን አስተላልፈዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 20 ቀን 1994</a></p>

</body>
</html>	














