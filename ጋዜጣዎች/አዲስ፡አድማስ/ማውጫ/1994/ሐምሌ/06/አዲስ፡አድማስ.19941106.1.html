<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ አምባሳደር ቴሌኮሙኒኬሽን ፕራይቬታዝ እንዲደረግ መከሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካ አምባሳደር ቴሌኮሙኒኬሽን ፕራይቬታዝ እንዲደረግ መከሩ</h1>


<p>ነፃ ገበያ፣ የግል ኢንቨስትመንት፣ ግሎባሊዝምና ካፒታሊዝም የብልጽግና መንገዶች እንደሆኑ የተናገሩት በኢትዮጵያ የአሜሪካ አምባሳደር ቲቦር ናዥ፤ አገር እንዲበለጽግ ከተፈለገ መንግስት ከቴኮሙኒኬሽንና ከባንክ ስራዎች መውጣት አለበት ሲሉ ምክራቸውን ሰጡ።</p>

<p>ብዛት ያላቸው ተቃዋሚ ፓርቲዎችን ከመመስረት ገዢውን ፓርቲ ሊፎካከር የሚችል ጠንካራ ተቃዋሚ ለመፍጠር መሞከር እንደሚያስፈልግ የተናገሩት አምባሳደር ቲቦር ናዥ፣ ገዢው ፓርቲ በምርጫ ቢሸነፍ ከስልጣን ለመውረድ ዝግጁ ይመስልዎታል ወይ የሚል ጥያቄ ቀርቦላቸዋል።</p>

<p>በኢትዮጵያ የአሜሪካ አምባሳደር በመሆን ለሦስት አመታት የሰሩት ሚስተር ቲቦር ናዥ፤ በኢትዮጵያ የሚቆዩበትን ጊዜ ማጠናቀቃቸውን ምክንያት በማድረግ ነው፤ ሐሙስ እለት በመኖሪያ ህንፃቸው ከግልና ከመንግስት ሚዲያ ለመጡ ጋዜጠኞች የፕሬስ ኮንፈረንስ ያዘጋጁት።</p>

<p>ባለፉት ሦስት አመታት ኢትዮጵያ ውስጥ መስራታቸውን እንዳስደሰታቸውአምባሳደሩ ገልፀው፤ ሁለት ያሳዘኗቸው ነገሮች እንደነበሩ ጠቅሰዋል። በኢትዮጵያና በኤርትራ መካከል ጦርነት ተቀስቅሶ የህይወትና የኢኮኖሚ ጥፋት መድረሱ ክፉኛ እንዳሳዘናቸው ገልፀው፤ የጦርነቱ መወገድ እፍይታን እንደሰጣቸውና ጦርነቱን ለማቆም የአሜሪካ መንግስት ባደረገው ከፍተኛ አስተዋጽኦ በጣም እንደሚኮሩ ገልፀዋል፤ አምባሳደር ቲቦር ናዥ።</p>

<p>ሌላው አሳዛኝ ክስተት አሸባሪዎች በኒውዮርክና በዋሺንግተን ያደረሱት የመስከረሙ ጥቃት ነው ያሉት ቲቦር ናዥ፤ በዚያው እለት የኢትዮጵያ መንግስት ባለሥልጣናት፣ ታዋቂ ሰዎችና ፖለቲከኞችን ጨምሮ ብዙ ኢትዮጵያውያን ሀዘናቸውን ገልጸውልኛል ካሉ በኋላ፤ "በየሄድኩበት የገጠር አካባቢም ገበሬዎች አሜሪካ ላይ በደረሰው ጉዳት እናዝናለን በማለት አጽናንተውኛል፤ በሀዘናችን ወቅት ከጎናችን ያልተለዩትን ኢትዮጵያውያን አመሰግናለሁ" ሲሉ ተናግረዋል።</p>

<p>በኢትዮጵያ የኢኮኖሚ ለውጥ አይተው እንደሆነ ተጠይቀው አምባሳደሩ ሲመልሱ፤ በደርግ ዘመን በጨካኝ ኮሙኒስት አምባገነን አገሪቷ ጨለማ እንደነበረችና ከ10 አመት በኋላ ተመልሰው ሲያዩዋት ደህና የስራና የንግድ እንቅስቃሴ በማየታቸው እንደተደሰቱ ገልፀው፤ አገሪቷ እንድትበለጽግ ከተፈለገ ግን የውጭ ኢንቨስትመንትን ለመሳብ ኢኮኖሚውን ክፍት በማድረግ ግሎባሊዝምን መከተል፣ የተንዛዛ ቢሮክራሲን ማስወገድና የህግ የበላይነትን ማስፈን ያስፈልጋል ብለዋል።</p>

<p>ነፃ ገበያ፣ የግል ኢንቨስትመንት፣ ግሎባሊዝምና ካፒታሊዝም ዋነኞቹየብልጽግና መንገዶች ናቸው ያሉት አምባሳደሩ፤በንግድ ላይ የተሰማራ መንግስት ሀብት አባካኝና ቀርፋፋ መሆኑን በመናገር ቢዝነስን ለቢዝነስ ሰዎች መተው እንዳለበት መክረዋል።</p>

<p>በተለይ ቴሌኮሙኒኬሽንና እንደ ባንኩ ያሉ የፋይናንስ ተቋማት በከፍተኛ ፍጥነት ቴክኖሎጂአቸው ስለሚያድግ በመንግስት ከተሰሩ አገሪቷ ወደኋላ ስለምትቀር በግል ኢንቨስተሮች እንዲሰሩ ማድረግ እንደሚገባ ገልፀዋል- አምባሳደሩ።</p>

<p>መንግስት ራሴ ልስራው ብሎ በየጊዜው የ10 ዓመት እቅድ ቢያወጣና እቅድ በእቅድ ላይ ቢደራረብ ቴክኖሎጂው ጥሎት እንደሚሄድ የተናገሩት ቲቦር ናዥ የቴሌኮሙኒኬሽን ቢዝነስ ወደፊት እንዲራመድና እንዲያብብ ለግልኢንቨስትመንት እንዲሰጥ ሀሳባቸውን ሰንዝረዋል።</p>

<p>የኢትዮጵያ የፖለቲካ ሁኔታን በተመለከተ ጥያቄ ቀርቦላቸውም፤ የወረዳ መስተዳድርን የማጠናከር የዲሴንትራላይዜሽን አስተሳሰብ ጥሩ መሆኑን በመጥቀስ በመንግስት የተጀመረው እንቅስቃሴ የተሳካ ውጤት እንዲያስገኝ ምኞታቸውን ገልፀዋል። ምርጫ በተመለከተ ዋናው ጥያቄ ስልጣን የያዘ መንግስት በምርጫ ቢሸነፍ ከስልጣን ለመውረድ ዝግጁ መሆኑ ላይ ነው ካሉ በኋላ፣ የኢትዮጵያ መንግስት ዝግጁ ነው ወይ የሚል ጥያቄ ቀርቦላቸዋል።</p>

<p>ጥያቄውን መመለስ እንደማይቻል የገለፁት ቲቦር ናዥ፤ የአንድ ገዢ ፓርቲ ቅንነት፣ እንዲሁም የምርጫውን ነፃነትና ሚዛናዊነት ለማወቅ የሚቻለው ጠንካራ ተፎካካሪ ፓርቲዎች ሲኖሩ መሆኑን ተናግረዋል። በኢትዮጵያየሚንቀሳቀሱ ተቃዋሚ ፓርቲዎች በብዙ የአፍሪካ አገሮች እንደሚታየው በቁጥር ብዙ ቢሆኑም በመጠን ግን አነስተኛ መሆናቸውን አምባሳደሩ ጠቅሰው፤ ብዙ ተቃዋሚ ፓርቲዎች ከማቋቋም ይልቅ ገዢውን ፓርቲ ሊፎካከር የሚችል ጠንካራ ተቃዋሚ ፓርቲ ለመፍጠር ትኩረት ማድረግ እንደሚያስፈልግገልፀዋል። ተቃዋሚ ፓርቲዎች መንግስትን መተቸት ብቻ የትም ስለማያደርስ፤ አማራጭ ፕሮግራም ማቅረብ፣ የሚያሸንፉበትን ዘዴ መንደፍና መስራት ይጠበቅባቸዋል ሲሉ አስተያየታቸውን ሰጥተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 6 ቀን 1994</a></p>

</body>
</html>	














