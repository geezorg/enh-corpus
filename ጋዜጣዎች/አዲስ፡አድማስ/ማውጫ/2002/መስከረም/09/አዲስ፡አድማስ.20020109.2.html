<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ኮሚሽን የወ/ት ብርቱካንን ጉዳይ እየተከታተለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአውሮፓ ኮሚሽን የወ/ት ብርቱካንን ጉዳይ እየተከታተለ ነው</h2>


<p>በርካታ ኢትዮጵያውያንና የሰብዓዊ መብት ተሟጋቾች በወህኒ ቤት በእስር ላይ የሚገኙትን የ«አንድነት> ፓርቲ ሊ/መንበር ወ/ት ብርቱካን ሚደቅሳን ጉዳይ እንድከታተል ጥያቄ አቅርበውልኛል ያለው የአውሮፓ ኮሚሽን ጉዳዩን እየተከታተልኩት ነው ብሏል - በድረ ገፁ ላይ ባወጣው መግለጫ።</p>

<p>በዲሞክራሲ መርሆች መሰረት ላይ የተገነባ ህብረተሰብ የዕድገት ዕምቅ ሃይሉን ሙሉ በሙሉ ለመጠቀምና በአገሪቱና በክልሉ ስለምና መረጋጋትን ለመፍጠር ወደር የለሽ ዋስትና ነው ያለው ኮሚሽኑ የተቃና የዲሞክራሲ ሂደት በተሻለ ሁኔታ እውን የሚሆነው የተለያየ አመለካከትን የሚያንፀባርቁ የፖለቲካ ሃይሎችን በሕግ ማዕቀፍ ውስጥ ሆነው መሳተፍ ሲችሉ ነው ብሏል። ኢትዮጵያና አውሮፓ ህብረት የኮቶኑ ስምምነት ፈራሚዎች መሆናቸውን የጠቆመው ኮሚሽኑ ሁለቱ አገራት የሰብዓዊ መብት መከበር፣ ዲሞክራሲያዊ መርሆዎችና የሕግ የበላይነት የዚህ ስምምነት ወሳኝ ጉዳዮች እንደሆኑና ለዕድገትም አስፈላጊ መሆናቸውን ያውቃል ብሏል።</p>

<p>በርካታ ዜጎችና የሰብዓዊ መብት ተከራካሪ ቡድኖች ኮሚሽኑ የተቃዋሚ ፓርቲ መሪዋን የወ/ት ብርቱካን ሚዴቅሳን ሁኔታ በትኩረት እንዲያየው ጥሪ ባደረጉት መሰረት ጉዳዩን በቅርበት እየተከታተለው እንደሆነ በድረገፁ ላይ ይፋ አድርጓል። የኢትዮጵያ ባለስልጣናት የእሷን ሕጋውና ሰብዓዊ መብት በሚያስከብር ሁኔታ መታየቱን እንደሚያረጋግጡ እንጠብቃለን - ብሏል ኮሚሽኑ።</p>

<p>ኮሚሽኑ የኢትዮጵያ ባለስልጣናት ጉዳዩን ኢትዮጵያን ዘመናዊና ዲሞክራሲያዊ አገር ለማድረግ ካለው ፍላጎት አንፃር እንዲመለከቱት መወትወቱን እንደሚቀጥልም አስታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መስከረም 9 ቀን 2002</a></p>

</body>
</html>	
