<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ ሲጠናከር፤ ተቃዋሚዎች እየተዳከሙ ነው - ዘ ኢኮኖሚስት ኢንተለጀንስ ዩኒት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢህአዴግ ሲጠናከር፤ ተቃዋሚዎች እየተዳከሙ ነው - ዘ ኢኮኖሚስት ኢንተለጀንስ ዩኒት</h2>


<p>. ኢህ አዴግ ከምርጫው በኋላ ሥልጣኑን ይዞ የሚቀጥል ይመስላል... . የተቃዋሚዎች የምረጡኝ እንቅስቃሴ ፈተኝ ሁኔታ ይገጥመዋል... . ዘንድሮ በአፍሪካ ቀንድ ውጥረቱ ይጨምራል... . ተቃዋሚዎች አንድ ቅንጅት ፈጥረው በምርጫው ለመታገል ፈተናዎች ተጋርጦባቸዋል</p>

<p>ገዢው ፓርቲ ኢህአዴግ እየተጠናከረ ሲመጣ ተቃዋሚዎች የመዳከም አዝማሚያ መያዛቸውን የገለፀው «ዘ ኢኮኖሚስት ኢንተለጀንስ ዩኒት» የባለው አንድ ተቋም ከመጪው ምርጫ ጋር ተያይዞ የፖለቲካ ውጥረቱ ከያዝነው ዓመት ከዋዜማው ጀምሮ ከፍ ማለት እንደሚጀምር ከሰሞኑ ባወጣው ወርሃሚ ሪፖርት አስታወቀ።</p>

<p>ድንበር ዘለል የሆኑ የንግድ ኩባንያዎችን ለማቋቋምና ለማስተዳደር ለሚሹ ተቋማት የየሀገሩን የንግድ እንቅስቃሴ የኢኮኖሚና የፖለቲካ አዝማሚያ የመንግሥታትን የቁጥጥር ስርዓት እንዲሁም የኮርፖሬት ስራዎችን (Corporate practice) በተመለከተ መረጃ በማጠናቀርና በመተንተን ለደንበኞቹ በማቅረብ አገልግሎት ሲሰጥ የቆየው «ዘ ኢኮኖሚስት ኢንተለጀንስ ዩኒት» የዓለም ሀገራትን የሚዳስሱ ሪፖርቶች በማቅረብ የሚታወቅ ተቋም ነው።</p>

<p>ተቋሙ የሀገራትን የኢኮኖሚና የፖለቲካ ይዞታ የሚያመላከቱ ወርሃዊ፣ ሦስት ወራዊና ዓመታዊ ሪፖርቶችን የሚያቀርብ እንዲሁም ሀገራቱ በአካባቢዎች ካሉ ሌሎች ሀገራት ጋር (Reginoal peers) ያላቸውን ይዞታ በንፅፅር የሚያሳዩ ሪፖርቶችን በማቅረብ ላለፉት 60 ዓመታት ሲሰራ ቆይቶ በቅርቡ በዲሞክራሲ ረገድ ያላቸውን ደረጃ የሚያመለክት ዓመታዊ ትንታኔ አክሎ ማውጣት ጀምሯል። ከያዝነው ዓመት አጋማሽ ጀምሮም በ150 ሀገራት ውስጥ ያለውን «የኑሮ ጥራት ደረጃ» (Quality of life index) አመልካች ሰንጠረዥ እንደሚያወጣ አስታውቋል።</p>

<p>የአንዳንድ ሀገራትን ይዞታ በየወሩ የሌሎችን ደግሞ በየሦስት ወሩ እየዳሰሰ ሪፖርት የሚያወጣ ሲሆን ኢትዮጵያን በተመለከተም ወርሃዊ ዳሰሳ ሲያወጣ ቆይቷል።</p>

<p>መቀመጫውን እንግሊዝ ሎንደን ያደረገው «ዘ ኢኮኖሚስት ኢንተለጀንስ ዩኒት» ባለፈው ዓመት መጨረሻ የኢትዮጵያ ኢኮኖሚያዊና ፖለቲካዊ ይዞታና የያዝነውን ዓመት አጠቃላይ ሁኔታ የሚያመላከቱ መረጃዎችን አጠናቅሮ ሪፖርት ያወጣ ሲሆን «በያዝነው ዓመት ገዢው ፓርቲ ኢህአዴግ ስልጣኑን አደላድሎ ይዞ ይቀጥላል» ሲል ግምቱን አስፍሯል።</p>

<p>«ሁሉም ተቃዋሚ ፓርቲዎች ትብብር በመፍጠር (regrop) በመጪው ግንቦት ወር ይካሄዳል ተብሎ በሚጠበቀው ምርጫ ለመሳተፍ ዕቅድ ስለያዙ የፖለቲካ ውጥረቱ በመጪዎቹ ወራት ከፍ ማለት ይጀምራል» ብሏል።</p>

<p>የተቃዋሚ ፓርቲዎችን ሁኔታ አስመልክቶ ባሰፈረው ግምገማ አንድነት ለፍትህና ለዲሞክራሲ በአጀንዳዎች መካከል ባለ የከፋ ሽኩቻ የመሰነጣጠቅ አደጋ እንደተጋረጠበት ጠቅሶ ገዢው ፓርቲ «እስከ መጪው ምርጫ ድረስ በየደረጃው ያሉትን የመንግሥት መዋቅሮች በብርቱ ተቆጣጥሮ ይዘልቃል። በግንቦት ወር ከሚካሄድው ምርጫ በኋላም ስልጣኑን ይዞ የሚቀጥል ይመስላል» ሲል በሪፖርቱ ገልጿል።</p>

<p>በ97 ዓ.ም በተካሄደው ሀገራዊ ምርጫ «ከተጠበቀው በላይ የሆነ ሽንፈት የገጠመው» ሲል የገለፀው ኢህአዴግ አሁን ድጋፉን እንዳጠናከር አመልክቷል። 2001 ዓ.ም በተካሄደው የወረዳ ም/ቤትና የማሟያ ምርጫ ሂደት «በተለያየ ምክንያት ያልተሳተፉት ተቃዋሚ ፓርቲዎች ደካማና የተበታተኑ እንደሆኑ ቆይተዋል» ያለው ይኸው ሪፖርት «... የፓርቲዎቹ ችግር ዋነኛ መንስዔ ኢህአዴግ መራሹ መንግሥት በመገናኛ ብዙሃንና በፖለቲካዊ እንቅስቃሴዎች ላይ የጣለው ገደብ ነው» ብሏል።</p>

<p>ተቃዋሚዎች በዘንድሮው ምርጫ ለመሳተፍ እንደተዘጋጁና «...ሆኖም እስከ ምርጫው ዕለት የሚያደርጉት የምረጡኝ እንቅስቃሴ እየጨመረ የሚሄድ ፈተኝ ሁኔታ ይገጥማዋል» በማለት ግምገማውን በሪፖርቱ አስፍሯል።</p>

<p>«ተቃዋሚዎችን ለገጠማቸው ችግር ጥሩ አመልካች የሆነው አንዱ ጉዳይ በቅርቡ የተቋቋመው የአንድነት ለዲሞክራሲና ለፍትህ ፓርቲ ሊቀመነበር ወ/ት ብርቱካን መታሰር ነው» ያለው ይኸው ሪፖርት የፓርቲዎ መሪ ተመልሰው ወህኒ የገቡበት ምክንያት ጠቅሶ ፓርቲው መሪዎ ከእስር እንድትፈታ የሚያደርገው ግፊት የሚቀጥል ቢሆንም «ከእስር የተፈታነው ጠ/ሚኒስትሩ ባሳዩት በጐ ፈቃድ ሳይሆን በፖለቲካዊ ድርድር ነው ስትል የተናገረችውን ቃል እስካላስተባበለች ድረስ መንግሥት የሚቀርብለትን የመፍታት ጥያቄ አይቀበለውም» ብሏል።</p>

<p>«...የወ/ሪት ብርቱካን አለመኖር በአንድነት ፓርቲ ውስጥ የታየውን ሽኩቻ እያባባሰው ነው። ይህ ሁኔታውም ፓርቲው ጨረሶ እንዲበታተን ሊያደርገው ይችላል» ያለው የኢንተለጀንስ ዩኒት ሪፖርት «የምርጫው እለት በተቃረበ ቁጥር የተቃዋሚ ፓርቲ እጩዎችንና ንቁ ተሳትፎ የሚያደርጉ አባላትን የማዋከብ ሁኔታ እየጨመረ የሚሄድ ይመስላል» ብሏል።</p>

<p>ሪፖርት በማያያዝ «...ሆኖም ኢህአዴግ የምርጫውን ውጤት ሊያበላችበት (ከንቱ ሊያደርግበት) የሚችለውን የተቃዊሚ ፓርቲዎች ከሂደቱ የመውጣት እርምጃ እንዳይከሰት በቂ ጥንቃቄ መወሰዱ አይቀርም» ሲል ገልጿል።</p>

<p>«...ምርጫው ነፃና ፍትሃዊ ቢሆን እንኳን ለምርጫ ዘመቻው በቂ ገንዘብ የሌላቸው ተቃዋሚዎች በቂ የገንዘብ ምንጭ ካለው የኢህአዴግ የምርጫ ማሽን ጋር ለመታገል ትንፋሽ የሚያጥራቸው ይሆናል» ብሏል።</p>

<p>በርካታ ተቃዋሚ ፓርቲዎች «መድረክ» በሚል የሚጠራ አንድ ቅንጅት ፈጥረው በምርጫ ለመታገል መዘጋጀታቸውን ገልፆ «...ሆኖም ሁለት ታላላቅ ፈተናዎች ተጋርጦባቸዋል» ይላል።</p>

<p>ፈተናዎቹ «ሕጋዊ እውቅና ያገኘ አንድ ጥምር ፓርቲ ለመሆን የሚያቀርቡት ጥያቄ በመንግሥት ተቀባይነት ማግኘቱና የተለያየ አቋም ባላቸው አጀንዳዎች መካከል ያለውን ልዩነት አስታውቆ አንድነትን ጠብቆ መቆየት መሆኑን የጠቀሰው ይኸው ሪፖርት «...ሕገወጥ የሆኑ (በአመጽ መንገድ የሚሄዱ) ቡድኖች በመንግሥት ላይ ሊፈጥሩ የሚችሉት ችግር በያዝነው ዓመትም ዝቅተኛ ሆኖ ይቀጥላል» ብሏል።</p>

<p>የአክባቢው ችግር በተመለከተ የኤርተራና የሶማሌ ጉዳይ የሀገሪቱ ዋና የውጭ ግነኙነት ፖሊሲ አጀንዳ እንደሚሆኑ ያወሳው ሪፖርት ከኤርትራ ጋር ያለውን የጦርነት አደጋ በማስወገድ ሰላም ለማስፈን የተደረጉት ዲፕሎማሳዊ ጥረቶች ሁሉ እንደከሸፉ ጠቅሶ በሁለቱ ሀገሮች ድንበር የቆየው የሰላም አስከባሪ ኃይል አካባቢውን ለቅቆ ከተነሳ በኋላ ግጭት የሚቀሰቀስበት ዕድል ከፍ ያለ ቢሆንም በመጪው ዓመት የተለየ ሁኔታ እንደማይከሰት ግምቱን አስቀምጧል።</p>

<p>ሶማሊያን በተመለከተም «…መንግሥት በድንበር አካባቢ የተጠናከረ ጥበቃ በማድረግ እስላማዊ ቡድኖች የፈጠሩትን ስጋት መግታት ይችላል የሚል ተስፋ ቢኖረውም ሶማሊያ በአፍሪካ ቀንድ የውጥረት ምንጭ መሆኗ ይቀጥላል። ኢትዮጵያም አካባቢያዊ ጥቅሟንና የአገር ውስጥ ፀጥታዋን ከጥቃት ለመከላከል የምታደርገውን ጥረት ትቀጥላለች» ብሏል።</p>

<p>በሌላ በኩል የኢትዮጵያ የኢኮኖሚ ችግር የዓለም ኢኮኖሚ ቀውስ፣ የዋጋ ግሽበት፣ የውጭ ምንዛሪ እጥረት፣ የበጀት ጉድለት፣ የንግድ ሚዛን መዛባት መሆኑን የጠቀሰው የ«ዘ ኢኮኖሚስት ኢንተለጀንስ ዩኒት» የነሐሴ ወር ሪፖርት ያለፈውን ዓመት የኢኮኖሚ ሁኔታ ሲገልጽ በግብርና፣ በአበባ ልማትና በአገልግሎት ዘርፍ ቀጣይ ዕድገት መመዝገቡን ጠቁሞ፣ እንዲሁም የድርቅ ችግር ስጋት የተጋረጠ ቢሆንም ዘንድሮ የ7 በመቶ ዕድገት ሊመዘገብ እንደሚችል አመልክቷል።</p>

<p>መንግሥት፤ ብር ከዶላር ጋር ያለውን ጥምረት እስከ ዛሬ ታይቶ በማይታወቅ ፍጥነት ሪፖርቱ ባለፈው ሐምለ አንድ ዶላር በ11፡42 እንዲመነዘር ማድረጉን ጠቅሷል።</p>

<p>በያዝነው ዓመት ጤናማ የማክሮ - ኢኮኖሚ ሁኔታ እንደሚኖር የገመተው የኢንተለጀንሲ ዩኒት ሪፖርት «ከሰሀራ በታች ባሉ ሀገሮች በዓይነቱ የመጀመሪያ የሆነ ዘላቂ የቱሪዝም ልማት ፕሮጀክት ለማስፈፀም የሚውል ከዓለም ባንክ የ35 ሚሊዮን ዶላር ድጋፍ ማግኘቱንና ፕሮጀክቱም በአምስት ዓመት ውስጥ የሚተገበር መሆኑን አመልክቷል።</p>

<p>በአዲስ አበባ የኮንፈረንስ ቱሪዝም ሴክተርን የሚያሳድግና «ዱባይ ወርልድ» የሪል ስቴት ኩባንያ ክንፍ በሆነው «ሊሚትለስ» የተሰኘ ኩባንያ የሚሰሩ ሁለት ባለ አምስት ኮከብ ሆቴሎች መኖራቸውን ገልጿል።</p>

<p>በመስቀል አደባባይ እና በአፍሪካ ህብረት ጽ/ቤት አካባቢ ይገነባሉ የተባሉት እነዚህ ሆቴሎች በአዲስ አበባ የሚገኙትን የባለ አምስት ኮከብ ሆቴሎች ቁጥር (ሸራተን፣ ሒልተንና ኢንተርኮንቴንታል) ወደ አምስት እንደሚያሳድገውም አመልክቷል። ከዓለም ባንክ የተገኘ የገንዘብ ድጋፍ የሚካሄደው ዘላቂ የቱሪዝም ልማት ፕሮጀክት የሀገሪቱን የቱሪዝም ገበያ ልማት ለመፍጠርና የቱሪስት መዳራሻ ቦታዎችን ለጐብኝዎች ምቹ ለማድረግ ተቋማዊ ልማትን ለመገንባት እንዲሁም ፕሮጀክቱን በስኬት ለማከናወን የሚያስችል ሁኔታ ለመፍጠር እንደሚውል ገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መስከረም 9 ቀን 2002</a></p>

</body>
</html>	
