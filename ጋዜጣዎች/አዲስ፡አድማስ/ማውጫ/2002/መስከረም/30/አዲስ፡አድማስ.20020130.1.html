<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አንድነት አባሎቼ ተዋከቡብኝ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አንድነት አባሎቼ ተዋከቡብኝ አለ</h2>


<p>በምሥራቅ ጎጃም የሚኖሩ የአንድነት ለፍትህና ለዲሞክራሲ አባላት ድብደባ ዛቻ፣ ወከባና ሕገወጥ እስር እንደተፈፀመባቸው የጠቆሙት አንድ የፓርቲው አመራር ለአካባቢው መስተዳድር አቤቱታ አቅርበው «ጉዳዩን በአስቸኳይ እናጣራለን» የሚል ምላሽ እንደተሰጣቸው ገለፁ።</p>

<p>ከአባሎቻቸው በቀረበ ጥቆማ መነሻነት አራት የፓርቲው አመራር አባላት በምሥራቅ በምዕራብ ጎጃም ዞን የሶስት ቀናት ጉብኝት ማድረጋቸውን የገለፁት የአንድነት የህዝብ ግንኙነት ኃላፊ ዶ/ር ኃይሉ አርአያ በምዕራብ ጎጃም ዞን፣ ጃቢ ጠና ወረዳ ውስጥ በምትገኘው አውንት መንዝ ቀበሌ ገበሬ ማህበር እና ደንበጫ አካባቢ በሚኖሩ አባሎቻቸው ላይ ድብደባ፣ ሕገወጥ እስራት፣ እንዲሁም ዛቻና እንግልት እየተፈፀመባቸው መሆኑን ጠቁመዋል። «የቅንጅት ድጋፍ ወደ አንድነት እንዳይመጣ የማሸማቀቅ ስራ እየተፈፀመብን ነው» የሚል አቤቱታ ከአባሎቻቸው በመቅረቡ ይህን ጉዳይ ለማጣራት ቡድኑ ወደ አካባቢው እንደተጓዘ ነው ዶ/ር ኃይሉ የተናገሩት።</p>

<p>የፓርቲው የህዝብ ግንኙነት ኃላፊ ዶ/ር ኃይሉ አርአያ አውንት መንዝ ቀበሌ ገበሬ ማህበር የሚኖሩ የአንድነት አባላት እንዲሁም ደንበጫ አካባቢ ነዋሪ የሆኑ 21 የፓርቲው አባላት «ሕገወጥ የፖለቲካ እንቅስቃሴ አድርጋችኋል» የሚል ውንጀላ እንደቀረበባቸው ገልፀው በስምንተኛው «የቃሌ ምሽት» ላይ ለመገኘት ወደ አዲስ አበባ መጥተው የነበሩ አባሎቻቸውን «ከአዲስ አበባ ሽጉጥ አምጥታችኋል። ወረቀት በትናችኋል» በሚል ቤታቸው በሕገወጥ መንገድ ተበርብሮ ሰነድ እንደ ተወሰደባቸውም ተናግረዋል። ግርፊያ፣ ዛቻ፣ ማስፈራራትም ተፈፅሞባቸዋል ብለዋል። በምዕራብ ጎጃም ዞን፣ በጃቢ ጠና ወረዳ፣ አውንት መንዝ ቀበሌ ገበሬ ማህበር በሚኖሩ የፓርቲው አባሎች ላይ ደረሰ ስላሉት በደል ሲገልፁ «ከ15ቱ አባሎቻቸውን ስምንቱ አላግባብ የወረዳ አስተዳዳሪው ቃል ተቀብለዋቸዋል» ብለዋል። በአውንት መንዝ ቀበሌ ገ/ማ ሚካኤል ቤተክርስቲያን የንግስ በዓልን ምክንያት በማድረግ አንድ የአካባቢው ነዋሪ ድግስ እንዲደግስ በወረዳው አስተዳደር እንደታዘዙና በዚህ ክብረ በዓል «ድህነት ሞተ» በሚል ፍትሃት መደረጉን ገልፀው እንግልት ከደረሰባቸው 15 ፓርቲው አባላት ስምንቱ «እስከ ዛሬ የሰራነው ስራ ጥፋት ነው። በዚህም ተፀፅተናል» በሚል ይቅርታ እንዲጠይቁ መደረጋቸውን ተናግረዋል።</p>

<p>በተመሳሳይ «ደንበጫ አካባቢ የሚኖሩ አባሎቻችን «02» በሚል ወደ ሚጠራ ጫካ እየተወሰዱ ይገረፋሉ» ያሉት የአንድነት የህዝብ ግንኙነት ዶ/ር ኃይሉ ግፍ ከተፈፀመባቸው አባሎቻቸው መካከል «አስራ አንዱ ብቻ» ሪፖርት ሲያደርጉ ሌሎቹ በፍርሃት በደላቸውን ደብቀዋል ብለዋል።</p>

<p>እንደ ዶ/ር ኃይሉ አርአያ ገለፃ የአባሎቻቸው አቤቱታ መነሻ በማድረግ ሁኔታውን ለማጣራት ወደ አካባቢው መጋዛቸውንና አቤቱታውን ለፍኖተ ሰላም ወረዳ አስተዳደርና ፖሊስ ማቅረባቸውን ጠቁመው «ጉዳዩ በአስቸኳይ እንደሚጠራ ተገልፆልናል» ብለዋል። አክለውም «በምስራቅ ጎጃም ዞን ግንደ-ወይን አካባቢ በሚኖሩ አባሎቻችንም ላይ ከፍተኛ በደል እየተፈፀመባቸው ነው» ብለዋል።</p>

<p>አቤቱታውን ለማጣራት ወደ ስፍራው በተጓዘው ቡድን ዶ/ር ሃይሉ አርአያ፣ ኢንጂነር ግዛቸው ሽፈራው እንደተካተቱ ለማወቅ ተችሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መስከረም 30 ቀን 2002</a></p>

</body>
</html>	
