<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የጠቅላይ ሚኒስትሩ «ቃል» እና «የወጣቶቹ» አደራ «ተቀባይነት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጠቅላይ ሚኒስትሩ «ቃል» እና «የወጣቶቹ» አደራ «ተቀባይነት»</h2>


<p>የዛሬ ሳምንት ቅዳሜ የኢትዮጵያ ወጣቶች ለምክክር በሚሌኒየም አዳራሽ ተሰብስበዋል። ከመድረኩ አንድ ሰው ብቅ እያሉ ነው። 10ሺ አፎች ተከፍተው፣ የሚያስተጋባ ድምፅ አወጡ - ጭብጨባውንም አቀለጡት። ከመድረኩ በኩል የወጡት ሰው በክብር ወደተዘጋጀላቸው ወንበር አመሩ - ከ10ሺህ አፎች የወጣው አስገምጋቢ ድምፅ እያስገረማቸው እያስደነገጣቸውም። ከወንበራቸው ላይ ሳይቀመጡ እጃቸውን እያውለበለቡ፣ 10ሺህ አፎች እስከ አጨብጫቢ እጆቻቸው ድረስ እንዲታገሱ ተማፀኑ ወጣቶቹ ግን አፋቸውን በቀላሉ መዝጋት አልቻሉም አዳራሹ ስታዲዬም መስሏል - አርሴናል ወደ ማንቼ ጎል ሲያገቡ አይነት። ሰውዬው ግርምትና አድናቆት እያተሳከረባቸው በሚመስል ሁኔታ እጃቸውን እያውለበለቡ፣ ቆመው የተከፈቱ አፎችን፣ ቁጭ ብለው እንዲዘጉ ተለማመኑ ጩኸቱ አልቆም አለ... አሁንስ አበዛችሁት... በቃ!» ብለው በሆዳቸው የተቆጡ መሰሉ ቀለም እንጂ የሆድ ነገር የማይጠፋቸው አፎች አሁን ግን ዝም አሉ - የሰውዬውን፣ የአቶ መለስን ሆድ ያነበቡ ይመስል።</p>

<p>ከየክልሉ የመጡት ወጣት በተወካዮቻቸው አማካይነት ጥያቄዎቻቸውን ማቅረብ ጀመሩ። ብዙዎቹ ጥያቄዎች፣ መግንሥት አስጠንቶ «ጠይቁኝ» ያላቸው የሚመስሉ ኢህአዴግ ተኮር አይነት ናቸው የአብዛኛው የሃገሪቱን ወጣት ጥያቄ የሚወክሉ አይመስሉም። አንዳንዶቹ ተሰብሳቢዎች፣ «ወጣትነት» የሚለውን ቃል እንድንመረምር ይጋብዛሉ ከትላልቅ ከተሞች የመጡት አንዳንድ ተሰብሳቢ ወጣቶች፣ የዕድሜያቸውን ጉዳይ እርበርስ እንደሚያፎጋግራቸውም ነግረውኛል «ኢህአዴግ ከገባ በኋላ ያለው እድሜያቸው ተቆጥሮ ወጣት ተብለው የመጡ አሉ» ብለው የአምናውን ቀልድ ያስታወሱኝ አሉ። አንዳንዶቹ፣ «በየመጣንበት ወረዳ ምክር ቤት አድሜያችን ተቀንሶ ወጣት እንድንባል ህዝበ ውሳኔ ተሰጥቶበታል...» ብለው አስቀውኛል። ለነገሩ «ወጣቶቹ» በእድሜ ከፍ ማለታቸው አይጎዳም አእምሯቸውም ከፍ ባለልን እንጂ።</p>

<p>የዚህ ፅሁፍ ትኩረት ያለፈው፣ በወጣቶቹ አንድ ጥያቄና በጠቅላይ ሚኒስትር መለስ ምላሽ ሳቢያ በተፈጠረው እንቆቅልሽ ላይ ነው። በተጨማሪም፣ በአለት ላይ እንደፈሰሰ ውሃ የተመሰለው የጠቅላይ ሚኒስትሩ የምር ምክር ላይም አንድ መሠረታዊ ጉዳይ ያስታውሳል።</p>

<p>አንድ ወጣት፣ በየቦታ ጭፈራ ቤቶች እየተስፋፉ መሆኑን እና የመዝናኛ ቦታዎች እጥረት መኖሩን ጠቅሶ፣ «መንግሥት ለወጣቱ ምን እያሰበ ነው?» የሚል የወደፊት እጣ ፈንታቸውን አመላካች ጥያቄ ጠየቀ። በስብሰባው የተሳተፉት ወጣቶች እንደገለፁልኝ ከሆነ ጠያቂው፣ ስለ ጭፈራ ቤቶች መስፋፋትና ወጣቱ ጊዘውንና ህይወቱ በከንቱ እያባከነ ስለመሆኑ ሲናገር የተወሰነ ሽሙጥና ጉምጉማ ነበር ተብሏል። በዚህ ሁኔታ ላይ ጠቅላይ ሚኒስትሩ ለዚህ ጥያቄ ሲመልሱ፣ «ወጣቶች በማኛውም መልኩ መዝናናት አለባቸው...» ከማለታቸው የአድናቆት ጭብጨባና ጩኸት ደመቀ። የወጣቶቹ ነገረ ሥራ ግልፅ ሆነ። አቶ መለስ፣ «መዝናናት አለባችሁ» ሲሉ፣ «በጭፈራ ቤትም ቢሆን መዝናናት ይቻላል!» የሚል አንድምታ ተሰጥቶት እንድነበር በደንብ ይታወቃል። አቶ መለስም ነገሩ ስለገባቸው ፈገግ ብለው ንግግራቸውን ቀጠሉ...።</p>

<p>«ወጣቶች መዝናናት አለባችሁ... በስፖርት ማዘውተሪያ ሥፍራዎች...» ከማለታቸው በሌላ ድምፀትና እንደምታ 10ሺ አፎች ተከፈቱ፣ በሥቅና ጉርምርምታ እየተቀላቀለባቸው። ጠቅላይ ሚኒስሩ መጀመሪያ ላይ «ወጣቶች መዝናናት አለባችሁ...» ከማለታቸው የቀረበው ጭብጨባና የድጋፍ ጩኸት የትውልዱን አሸሼ ገዳሜ ወዳጅነት በስሱ ቢሆን ያመለክታል ወጣቶቹ ከመላ ሃገሪቱ የተውጣጡ ወካይ ናሙናዎች ናቸውና። የመጀመሪያ አገላለፃቸው በተስብሳቢው ወጣቶች ዘንድ የፈጠረው ሹክሹክታ በአቶ መለስ «አሪፍ!»ነት ላይ ያነጣጠረ እንድነበር ወጣቶቹ ይናገራሉ፣ «አቦ አሪፍ መሪ እኮ ናቸው፣ ኧረ ይመቻቸው...» እየተባለላቸው ነበር። ወዲያው፣ «መዝናናት ያለባችሁ በስፖርት ማዘውተሪያ ሥፍራዎች... ነው» የሚለው ንግግራቸው ሲሰማ ደግሞ፣ «ኧረ ሽወዳ!... ጋሽ መለስ ሸወዱን!» መባባል ጀመሩ - ወጣቶቹ።</p>

<p>በዚህ ስብሰባ ላይ ወጣቶቹ በጭፈራ፣ አሸሼ ገዳሜ፣ ለመዝናናት ያላቸውን ቁርጠኝነት በቀጥታም ይሁን በተዘዋዋሪ ገልፀዋል። ትውልዱ፣ ከሃገሩ ችግር ጋር ተጋፍጦ፣ የመፍትሔ አካል የመሆን አቅሙን ባይናገረውም በየቦታው፣ በየሙያ ዘርፉ እየተገለጠ ያለ ግብሩ ነው። ከመነሻው መንግሥት ከየቀበሌው መልምሎ፣ በእነ «አላጌ የእርሻ ኮሌጅ» እየተንከባከበ አስተምሮ፣ በጠቅላይ ሚኒስትሩ በራሳቸው መርቆና ዘክሮ በየገጠሩ የተሰማሩት የጣቢያ ሰራተኞች ያሳዩት ውጤት ታይቷል፣ ለራሳቸው ብቻ የሚያስቡ፣ የመከነ የሚመስሉ ወጣቶች ስለገጠመው ኢህአዴግ በ«አዲስ ራዕይ» ልሳኑ ማስጠንቀቂያ አዘል ትችት እስከማውረድ ደርሷል። በየትምህርት ተቋማቱ፣ በየሰፈሩ የሚታየው እውነትም፣ ወጣቶቹ የገለጡት ሀቅ አይነት ነው። በዩኒቨርስቲዎች፣ በሁለተኛ ደረጃ ትምህርት ቤቶች... «ኦቨር እንውጣ!» የየሰርክ ተግባር ከሆነ ቆይቷል። በየምሽት ጭፈራ ቤቶች አሸሽ ገዳሜ የማይሉ ጥቂት ወጣቶችም በብዙሃኑ «ቀሽም፣ ባላገር፣ አክራሪ ቀለሜ» እየተባሉ መዘለፉ ተለምዷል...</p>

<p>እነዚህ አብዛኞቹ ማንበብ የተሳናቸው፣ ጭፈራ ግብራቸው የሆነ «ወጣቶቻችን» የጠቅላይ ሚኒስትሩን፣ የምርጫ ሥነምግባር ኮድ አንብበው የተሳካለት የምርጫ ሂደት እንዲካሄድ ሃላፊነት እንዳለባቸው የተናገሩት ላይ፣ ጥቂት ከተሜ ተሰብሳቢዎች «ይላጡበት» ነበር፣ «ጠቅላይ ሚኒስትር መለስ የገባቸው ስለሆኑ፣ ችግራችንን ለፓርላማው አስረድተው የሥነ ምግባር ኮዶቹ በየጭፈራ ቤቶቹ እንዲለጠፉልን ቢያደርጉ መልካም ነው የበርጫ ማርከሻ ጨብሲ ስንቀመቅም ይብራራልናል - የዛን ጊዜ ብናነበው ይገባናል...» በማለት ይፎትቱ ነበር። የሥነምግባር ኮዱ ላይ ፣ «10ሺ አፎች ተከፈቱ.. መጠጥ (ድራፍት፣ አረቄ፣ ቢራ...) ተንቆረቆረላቸው..» የሚል «ሰናይ» ቃል እንዲከተብላቸውና ለሥራ ማስኬጃ የተወሰነ የቢራ (የመጠጥ) እንዲመደብላቸው አለመጠየቃቸው እነሱ ሆነው ነው እድሜ ይስጠን እንጂ ወጣቶቻችን በዚህ ፍጥነት ወደፊትም «ከሰለጠኑልን» በ2007 ምርጫ በሥነምግባር ኮድ የተባለው የጭፈራው ጉዳይ እንዲካተት ይደርጁልን ይሆናል!?</p>

<p>ምን ያህል በ«ቺርስ!» ያልደነቆረ ጆሮ እንዳደመጣቸው እንጃ እንጂ፣ ጠቅላይ ሚኒስትሩ ከኢህአዴጋዊ ርዕዮተ ዓለም የዘለሉ፣ በሰዋዊ ባህሪያቸው ላይ መሰረታዊ ለውጥ የሚፈጥሩ ዘላቂ የኑሮ ስልቶችን ለማመላከት ምክረው ነበር... «ብር እየሰጠናችሁ፣ እያበደርናችሁ ተደራጅታችሁ፣ እንድትሰሩ የሚደረገው ለተወሰነ ጊዜ ነው እራሳችሁን ችላችሁ ከማንም ምንም ሳትጠብቁ መንቀሳቀስ አለባችሁ... ይሄን የምታደርጉት ደግሞ ነፃነታችሁን ላለመነጠቅም ስትሉ ነው... ሁልጊዜ ከሌላ እየጠበቃችሁ ፣ ብር የምትቀበሉ ከሆነ የሰጣችሁ አካል እንደፈለገው ሊያሽከረክራችሁ ይችላል... ነፃነታችሁን ብር ለሰጧችሁ አካል አሳልፋችሁ መስጠታችሁ ግድ ሊሆን ነው... የሰው ብር አፍ ሞልቶ አያናግርም...» አይነት መሪር እውነቶች፣ በርግጥም ከጠቅላይ ሚኒስትሩ የሚጠበቁና ሚዛናዊ የሆኑ ብስል ቃላት ነበሩ - አርቆ አስተዋይ ወጣት ከተገኘ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 19 ቀን 2002</a></p>

</body>
</html>	
