<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ዶ/ር ነጋሶ እና አቶ ስዬ አንድነትን ያድናሉ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ዶ/ር ነጋሶ እና አቶ ስዬ አንድነትን ያድናሉ?</h2>


<p>. አቶ ስዬ የመድረክ የፖለቲካ አርክቴክት ናቸው ኢ/ር ግዛቸው ሽፈራው . አንድነት ተስፋ ያለው ድርጅት ነው አቶ ስዬ አብርሃ . የአገሬ ህዝብና የፖለቲካ ድርጅቶችን ይቅርታ እጠይቃለሁ ዶ/ር ነጋሶ ጊዳዳ . አዎንታዊ ለውጥ ያመጣሉ ብዬ አላስብም ፕ/ር መስፍን ወ/ማርያም</p>

<p>የቀድሞው የኢትዮጵያ ፌደራላዊ ዲሞክራሲያዊ ሪፐብሊክ ፕሬዝዳንትና የተወካዮች ምክር ቤት አባል ዶ/ር ነጋሶ ጊዳዳና የቀድሞው የመከላከያ ሚኒስትር አቶ ስዬ አብርሃ አንድነት ፓርቲን ለመቀላቀል ጥያቄ አቀረቡ። ኢ/ር ግዛቸው ሽፈራው «ሁለት ድርጅቶች ወደ አንድነት ፓርቲ እንደመጡ አድርገን የምንመለከተው ታሪካዊ ክስተት ነው» ሲሉ የመቀላቀል እርምጃውን አወድሰውታል።</p>

<p>ባለፈው ሃሙስ በጊዮን ሆቴል በተካሄደው ጉባዔ አንድነትን ለመቀላቀል ጥያቄ ያቀረቡት አቶ ስዬ አብርሃ «የፖለቲካ ፓርቲን መቀላቀል የትዳር ጓደኛን የመምረጥ ያክል ከባድ ነው። በፖለቲካ ፓርቲ ውስጥ መግባት አክብጄ ስለማየው አጥንቼና ተጠንቅቄ የምወስደው ውሳኔ ነው» ማለታቸው የሚታወስ ሲሆን አንድነት ፓርቲን ለመቀላቀል ጥያቄ ማቅረባቸው መድረክን የመቀላቀል ውሳኔ መሆኑን ጠቁመዋል።</p>

<p>አንድነት ለዴሞክራሲና ለፍትህ ፓርቲ መድረክን ከተቀላቀለ በኋላ እና ፕሮግራሙን በመቅረጽ ሂደት ላይ እያለን ፓርቲውን እንድቀላቀል የአንድነት ክፍተኛ አመራሮች ጥያቄውን በግንባር አቅርበውልኛል ያሉት አቶ ስዬ አብርሃ ለመጨረሻ ውስኔ ለመድረስ ይቻል ዘንድ በፕሮግራም ነክ ጉዳዮች ከአንድነት ፓርቲ ተቀዳሚ ሊቀመንበር ኢ/ር ግዛቸው ሽፈራውና ከፓርቲው ዋ/ፀሐፊ አቶ አስራት ጣሴ ጋር መወያየታቸውን ገልፀዋል። ውይይቱን ተከትሎም ለድርጅቱ ጉባዔ በረቂቅነት በቀረበው ፕሮግራም ላይ ከስምምነት መድረሳቸውንና ፕሮግራሙ የአንድነት ፕሮግራም ሆኖ ከፀደቀ ፓርቲውን በአባልነት ለመቀላቀል መወሰናቸውን ተናግረዋል።</p>

<p>በአገራችን ካለው ፖሊቲካዊ ምህዳር አኳያ፣ የምር ተፎካካሪ ሆኖ ኢህአዴግን መገዳደር በስለት የመጓዝ ያህል አደጋ እንዳለው ብገነዘብም፣ ከልጅነቴ የጀመርኩትን ጉዞ ዳር ሳላልደርስ ከተደራጀ ፖለቲካዊ ተሳትፎ ራሴን ማግለሉን ህሊናዬ ሊቀበለው አይችልም ብለዋል።</p>

<p>የአንድነት ፓርቲን ለመቀላቀል እስኪወሰን ድረስ የነበረው ሁኔታ እጅግ አስጨናቂ ነበር ያሉት አቶ ስዬ አብርሃ ፓርቲውን ለመቀላቀል ከወሰንኩ በኋላ ትልቅ ሸክም ከተከሻዬ እንደወረደ ያህል እፎይታን አግኝቻለሁ ሲሉም አክለዋል። የምርጫ ውድድሩን በተመለከተ ጉዜው ሲደርስ የሚወስኑበት መሆኑንም ገልፀዋል።</p>

<p>«ሁላችንም እጅ ለእጅ ተጨባብጠን በምናደረገው የጋራ ትግል ሃገራዊ ፕሮጀክታችን በማሳካት የኢትዮጵያ ህዝቦችን ተስፋ እናለመልማለን» የሚል እመንት እንዳላቸው ተናግረዋል። አንድነትን ጠንካራ ፓርቲ ለማድረግና በፓርቲው ውስጥ ያሉትን ድክመቶች ችግሮች ለመፍታት ጥረት እንደሚያደርጉ የጠቆሙት ዶ/ር ነጋሶ ጊዳዳ «ስለ ሕግ የበላይነት ሳስብና ስናገር ዘወትር ወደ ህሊናዬ የምትመጣው የአንድነት ሊቀመንበርና ዳኛዬ የሆነችው ወ/ሪት ብርቱካን ነች» ሲሉ ተናግረዋል።</p>

<p>አንድነትን የምቀላቀለው ወ/ሪት ብርቱካን ሚደቅሳን ለማስፈታት በሚደረገው እንቅስቃሴ ስተሳታፊ ለመሆን ጭምር ነው ያሉት ዶ/ር ነጋሶ ብርቱካን የፖለቲካ እስረኛ እንጂ ወንጀለኛ አይደለችም። የብርቱካን መታሰር በአገራችን የተንሰራፋውን የሰብአዊ መብትና ነፃነት ጥሰት ግልጽ ማሳያ ምልክት ነው ብለዋል።</p>

<p>አንድነት ለዲሞክራሲና ለፍትህ ፓርቲ የነፍጠኞች ስብስብ ፓርቲ ነው እየተባለ የሚሰነዘረውን ትችት አስመልክተው ዶ/ር ነጋሶ ለአዲስ አድማስ እንደገለፁት «አድነት የነፍጠኞች ፓርቲ አይደለም። በመጀመሪያ ነፍጠኛ ማለት መሣሪያ ያነገተና፣ በያዘው መሳሪያ የራሱን ፍላጐትና ዓላማ ለማሳካት የሚቀሳቀስ ማለት ነው። አንድነት መሣሪያ የለውም። መሳሪያ ይዞ ህዝብን በያዘው መሣሪያ እያስፈራራ የፍላጐቱን ሲፈጽምና ዓላማውን ለማሳካት ሲንቀሳቀስ የሚታየው ነፍጠናው ኢህአዴግ ነው። አንድነትን ነፍጠኛ ነው የሚሉ ወገኖች ፓርቲው እያካሄደ ያለው የዲሞክራሲና የነፃነት ትግል አልዋጥ ያላቸውና ትግሉን ለማደናቀፍ የሚፈልጉ ወገኖች ናቸው» ብለዋል።</p>

<p>«ለኦሮሞ ህዝብ ታገልኩ። የኦሮሞ ህዝብ ድርጅት የሆነው ኦህዴድ በሆነው ኢህአዴግ ታቅፌ ትግል ጀመርኩ። ነገር ግን ለውጥ አልመጣም። ስለዚህ ህብረብሔራዊ የሆነው «የአንድነት» አባል ለመሆን ወሰንኩ» ያሉት ዶ/ር ነጋሶ ከ15 ዓመት በፊት በፕሬዚዳንትነት ዘመናቸው ያደረጉትን ንግግር አውስተው «አፍርበታለሁ ፀፀቴም አላበቃም» በማለት «የሀገሬ ህዝብና የፖለቲካ ድርጅቶች ይቅርታ አድርጉልኝ» ብለዋል።</p>

<p>በህወሐት ተፍጥሮ ከነበረው ክፍፍል ጋር በተያያዘ ይዘውት ከነበረው ትግራይ ክልል ርዕሰ መስተዳድር ኃላፊነታቸው አሁን የተነሱትን የዓረና ሊቀመንበር በመሆን እየሰሩ ያሉት አቶ ገብሩ አስራት ሁለቱ ፓለቲከኞች ወደ አንድነት ፓርቲ መቀላቀል በተመለከተ ሲገልፁ «መብታቸው ነው ቀደም ብዬም ወደዛ እንዳሚሄዱ አውቃለሁ» ብለዋል። የአነነት መስራችና አሁን ከፓርቲው በስነምግባር እንደታገዱ የሚጠቆሙት ፕ/ር መስፋን ወ/ማርያም «ተቃውሞም - ድጋፍም የለኝም። የተጠነሰሰው ዓላማ ምን እንደሆነ አላውቅም» ሲሉ ሁለቱ ፖለቲከኞች አንድነትን ለመቀላቀል መወሰናቸውን በተመለከተ ለቀረበላቸው ጥያቄ ምላሽ ሰጥተዋል። «... አንድንትን እንደ ግለሰብ ተቀላቅለዋል። ሁለቱ ሰዎች ፓርቲውን ቢቀላቀሉ ምንም ለውጥ አያመጡም» ያሉት ፕ/ር መስፍን ውሳኔያቸው በ2002 ምርጫ ላይ ለውጥ የሚያመጣ ይመስልዎታል? በሚል ለቀረበላቸው ጥያቄ «አዎንታዊ ለውጥ ያመጣል ብዬ አላስብም» በማለት ምላሽ ሰጥተዋል። አያይዘውም «እነዚህ ሰዎች የመድረክ መስራች ናቸው። እዚህ ገቡ። እንደ ግለሰብ ተቀላቅለዋል። ያም ፕሬዚዳንት አይደል ያሚ ሚኒስቴር አይደል ሁለት ሰዎች ፓርቲው ውስጥ ተጨመሩ» ብለዋል።</p>

<p>«ማንም አባል ወደ አንድነት ሲገባ የምሳ ግብዣም ሆነ እንዲህ አይነት እንቀስቃሴ ተደርጐ አያውቅም» ያሉት ፕ/ር መስፍን «ይህ አምባገነንነትን ያሳያል። ከዚህ በፊት ባለስልጣኖች መሆናቸው የተለየ ጉዳይ አይሆንም» በማለት አስተያየት ሰጥተዋል።</p>

<p>እነዚህ ሁለት ሰዎች «ነገ እሁድ በሚደረገው የአድነት ጠቅላላ ጉባዔ ለመሳተፍ ሲገቡ አንዳንድ ሰዎች ተቃውሞ ሊያነሱ ይችላሉ» ያሉት ፕ/ር መስፍን የፓርቲው ሥራ አስፈፃሚ ከፓርቲው አባልነት ቢሰርዛቸውም የአንድነት መስራች በመሆናቸው በጉባዔ ለመገኘት እንደሚጥሩ ጠቁመዋል።</p>

<p>ከፕ/ር መስፍን በተቃራኒ «እነዚህ ሁለት ፖለቲከኞች በኢትዮጵያ የታወቁ ግለሰቦች ናቸው። እናም ዕውቅናቸውን ይዘው ወደ አንድ ድርጅት ሲገቡ ፓርቲውን ያጠናክሩታል። እነ እገሌ የገቡበት ፓርቲ ይባላል» ያሉት የኦፌዴን ሊቀመነር አቶ ቡልቻ ደመቅሳ «የእነሱ ወደ አንድነት ፓርቲ መግባት መድረክን የጠናክራል በጣም ደስ ብሎኛል» ሲሉ ገልፀዋል።</p>

<p>እንዲሁም ሁለቱ ሰዎች ወደ አንድነት ለመቀላቀል ጥያቄ ባቀረቡበት የግብዣ ሥነ ስርዓት ላይ «ዛሬ ታሪካዊ ቀን ነው» በሚል ደስታቸውን የገለፁት ኢ/ር ግዛቸው ሽፈራው «እነደ ተቋም (ፓርቲ) አስበን ገምገመን እንቀበላቸዋለን። ሁለት ድርጅቶች ወደ አንድ ፓርቲ እንደመጡ አድርጌ እቆረዋለሁ» ብለዋል- አቶ ሰዬ አብርሃ ለመድረክ መጎልበት ማደግ ከፍተኛ አስተዋፅዖ ያደረጉ መሆናቸውን በመጥቀስም «የፖለቲካ አርክቴክት» ሲሉ አወድሰዋቸዋል።</p>

<p>አንድነት ጠቅላላ ጉባዔውን ነገ በኢምፔሪያል ሆቴል ለማካሄድ ጥሪ ያስተላለፈ ሲሆን የአቶ ስዬ አብርሃ እና የዶ/ር ነጋሶ ጊዳዳ የአባልነት ጥያቄም ለጠቅላላ ጉባዔው ይቀርባል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 19 ቀን 2002</a></p>

</body>
</html>	
