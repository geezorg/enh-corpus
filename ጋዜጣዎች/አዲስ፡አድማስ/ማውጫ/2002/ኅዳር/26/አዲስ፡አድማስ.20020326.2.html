<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ ነገር ጋዜጣ ቆመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዲስ ነገር ጋዜጣ ቆመ</h2>


<p>በሁለት ዓመት ጊዜ ውስጥ ከፍተኛ ተነባቢነት እና ተቀባይነት በማግኘት ገበያ ውስጥ ገብቶ የነበረው «አዲስ ነገር» ጋዜጣ አዘጋጆች «መንግሥት ባሳደረባቸው ጫና ምክንያት» አገር ጥለው መሰደዳቸውን እና ጋዜጣው መቆሙን ገለፁ።</p>

<p>ህዳር 24 2002 ዓ.ም በተለያየ መንገድ ከአገር ወጥተው የሚገኙት የጋዜጣው መስራቾች እና አዘጋጆቹ ባወጡት መግለጫ፣ «አዲስ ነገር» ጋዜጣ ሕዳር 18 ቀን 2002 ዓ.ም የወጣውን የሦስተኛ ዓመት 120ኛ እትም የመጨረሻ ሕትመት በማድረግ ጋዜጣው መቆሙን ተናግረዋል።</p>

<p>የአዲስ ነገር መጋቤ ኤዲተር መስፍን ነጋሽ መንግሥት በቅርቡ ባፀደቀው የፀረ ሽብርተኝነት ሕግ እና የወንጀል ሕግ ክስ ሊመሰርትባቸው በመዘጋጀት ላይ መሆኑን ከታመኑ ምንጮች መስማታቸውን እና ይህም ለሥራው የሚያስፈልገውን በነፃነት ሃሳብን የመግለጽ ሁኔታና አካላዊ ደህንነታቸውን ለአደጋ የሚዳርግ እንደሆነ ገልጿል።</p>

<p>የጋዜጣው መጋቤ ኤዲተር ዐብይ ተክለ ማርያም በበኩሉ «ይህ የክስ ዝግጅት ለወራት በጋዜጣው ላይ ሲሰነዘር የቆየው የማስፈራራት እና የጋዜጣውን ዘገባዎች የማጥላላት ተግባር የከፋ ፍፃሜ» ነው ብሏል። ከምርጫ 97 በኋላ የመዝናኛ ጋዜጣ ስድስት አዘጋጆች እና አምደኞች በጋራ በመሆን ጥቅምት 16 ቀን 2000 ዓ.ም የመሰረቱት «አዲስ ነገር» ጋዜጣ በአጭር ጊዜ ውስጥ ከ«ከአዲስ አድማስ» ቀጥሎ በስርጭትን ከፍተኛውን ቁጥር የያዘ ጋዜጣ መሆኑ ይታወቃል።</p>

<p>በአገር ውስጥ ከሚገኙት ከጋዜጣው ዝግጅት ክፍል አባላት አንዱ ለአዲስ አድማስ ጋዜጣ ስለሁኔታው እንደገለፀው ሰኞ ከተዋቱ 5፡30 እስከ 8፡30 በተደረገው መደበኛ የግምገማና የእቅድ ስብሰባ የጋዜጣው አዘጋጆች እና ዘጋቢዎች እንደ ወትሮው ተገኝተው ነበር። ነገር ግን በስብሰባው መካከል ስብሰባውን የሚመሩት አንዳንድ አዘጋጆች ላይ አለመረጋጋት፣ ባልተለመደ ሁኔታ በተደጋጋሚ መግባት እና መውጣት ስልኮችን ማንሳት ይታይ እንደነበር ገልፆ ይህም በስብሰባ የማይፈቀድ ድርጊት ከሌሎች ባልደረቦች ተግሳፅን አስከትሎባቸው እንደነበረ ገልፆልናል። ይሁንና በስብሰባው ሳምንታዊ የእቅድ ይዘቶች ቀርበው በይዘቶቹ ላይ ውይይት ተደርጎ ለሣምንት አይደርም የተባሉት ለሌላ ሳምንት እንዲሸጋገሩ ተደርጐ መለያየታቸውን ተናግሯል። ይኸው ባልደርባ ሰኞ ዕለት ማምሻውን በነበራቸው ቆይታ በአንዳንዶቹ ላይ የመባባት እና የመቆዘም ስሜት በማየቱ ሁኔታውን መጠየቁንና «ለሥራው መቋረጥ ከባድ ምክንያቶች መምጣታቸውን፣ የጋዜጣው የደህንነት እና የዲፕሎማቲክ ምንጮች የጋዜጣውን ይዘት እንዲያቀዘቅዙ አሊያም ሥራውን በቶሎ እንዲያቆሙ» መመከራቸውን አንስተው መወያየታቸውን ይናገራል።</p>

<p>ማክሰኞ ዕለት ሁሉም ሪፖርተር ሥራው ላይ ተሰማርቶ መቆየቱን፣ እስከ ጠዋቱ አራት ሰዓት አዘጋጁ ማስረሻ ማሞ ብቻ መታየቱን እና ከዛ ሰዓት በኋላ እሱን ጨምሮ መስፍን ነጋሽ እና ም/አዘጋጁ ግርማ ተስፋው ፈጽሞ በቢሮው አለመታየታቸውን ይገልፃል።</p>

<p>ረቡዕ ዕለት በአብዛኛው ሠራተኛ ወደ ቢሮ ከገባ በኋላ የአስተዳደር ኃላፊው ሠራተኛውን በመሰብሰብ አዘጋጆቹ ከአገር መውጣታቸውን፣ ጋዜጣው ሥራ ማቆሙን ገልፆ ከአቅም በላ በሆነ ምክንያት የት እንደሚገኙ ሊገልፁለት እንዳልቻሉ እና የሱ ቀጣይ ሥራ አንዳንድ ተግባራትን ማጠናቀቅ መሆኑን እንዳስረዳቸው ባልደረባው ጠቁሞናል። ሠራተኞቹ ከድርጅቱ የሚፈልጉት ማንኛውንም አሰዳደራዊ ድጋፍ እንደሚደረግላቸው እና አስፈላጊ የሆነ የደሞዝ የአገልግሎት እና የሥራ መፈለጊያ ክፍያዎች እንደሚፈጽም በመግለጽ ማብራሪያ እንደሰጣቸው ተናግሯል። በዚህ ወቅት መላቀስ፣ መደናገጥ እና ሌሎች የተደበላለቁ የመረበሽ ስሜት መታየታቸውን ይኸው ባልደረባ ጠቁሟል።</p>

<p>ከ«አዲስ ነገር» መስራቾች ውስጥ ዐብይ ተክለማርያም በእንግሊዝ ኦክስፎርድ ዩኒቨርሲቲ በትምህርት ላይ የሚገኝ ሲሆን፣ ዳኝነት መኮንን ለህክምና ከሄደበት አሜሪካን አገር አልተመለሰም። ዋና አዘጋጁ ታምራት ነገራ ከሦስት ሣምንት በፊት ለሥራ ወደ አሜሪካ ተጉዟል። ማክሰኞ ዕለት ከአገር ከወጡት መስፍን ነጋሽ፣ ግርማ እና ማስረሻ በተጨማሪ አብርሃም በጊዜው፣ ዘሪሁን ተስፋዬ እና የአስተዳደር ረዳት የነብረችው ኤልሳቤጥ አለሙ ከአገር መውጣታቸው ታውቋል።</p>

<p>የኢትዮጵያ ብሔራዊ የጋዜጠኞች ህብረት ፕሬዚዳንት አቶ አነተነህ አብርሃም ስለ ሁኔታው ተጠይቆ «በአዘጋጆቹ የተነሳው ቅሬታ መሠረት የሌለው ነው ። የሰጡት ምክንያት ጥግኝነት ከመጠየቅ ፍጆታ በዘለለ መልኩ አናየውም።» በማልት ምክንያቱን አስተባብሏል። ቀደም ሲልም ማህበሩ የዓለም አቀፍ የጋዜጠኞች ፌዴሬሽን አባል እንደመሆኑ ተወካዮችን አምጥቶ ከመስፍን ነጋሽ ጋር በሚወያይበት ወቅት ጋዜጣው ከመንግሥት ምንም አይነት ጫና እንደማይደረግበት እና እንደውም ከአከፋፋዮች «ይህን ካወጣች «አንሸጥም፣ አናከፋፍልም» የሚል ጫና እንዳለባቸው በግልጽ መናገሩን ገልጿል። ከዚህም ማህበሩ የተረዳው ጋዜጣው ከቅርብ ጊዜ ወዲህ ያለመሸጥ እና የመመለስ የመመለስ ችግር ስለጋጠመው ለኪሳራ በመዳረጉ፣ አገር ጥለው መውጣታቸውንና በውጭ አገር ጥገኝነት እንዲያገኙም ምክንያት ማዘጋጀታቸው እንደሆነ አቶ አንተነህ ተአንግሯል። የአዲስ ነገር ኃላፊነቱ የተወሰነ የግል ማህበር የጊዜው ወኪል ሥራ አስኪያጅ ጋዜጣው ምንም ተመላሽ ጋዜጣ የማይቀበል መሆኑን ገልፆ ይሄም በየትኛውም ቦታ መረጃ በግልፅ የሚገኝ መሆኑን፣ በየሳምንቱ የሚያሳትመው ኮፒ ብዛት በብሮድካስቲንግ ኤጀንሲ የሚመዘገብ እንደሆነ፣ በየሳምንቱ ከቦታ ጥበት የተነሳ ማስታወቂያ የሚመልስ መሆኑን እንዲሁም የ2001 ዓ.ም ግብር ለመክፈል ከመጋቢት እስከ ሐምሌ የተሰራው የሂሳብ መዝገብ 240 ሺህ ብር የተጣራ ትርፍ ማሳየቱን አብራርቷል።</p>

<p>ከዚህ በኋላ ባሉት ጊዜያት የተሻለ እንጂ የቀነሰ ነገር አለመኖሩን ገልፆ ስለቀጣይ ሁኔታው ከአዲስ አድማስ ተጠይቆ «ለጊዜው የተዘጋው ጋዜጣው ሲሆን ድርጅቱ ቀጣይ ስራው የሚሆነው ወደ 200ሺህ ብር የሚጠጋ ያልተሰባሰበ የማስታወቂያ ገንዘብ መሰብሰባ እና ቅድሚያ ገንዘብ ከፍለው ቀሪ ማስታወቂያ ሊወጣላቸው የሚገባውን ድርጅቶች ገንዘብ መመለስ መሆኑን አብራርቷል። ሌሎች የዝግጅት ክፍሉን ባልደረቦች ለማግኘት ሙከራ ብናደርግም ስልካቸው በመዘጋቱ ሳይሳካልን ቀርቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 26 ቀን 2002</a></p>

</body>
</html>	
