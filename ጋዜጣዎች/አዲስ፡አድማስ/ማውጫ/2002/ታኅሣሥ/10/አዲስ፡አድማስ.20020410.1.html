<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ኢቴቪ በግል ፕሬሱ ላይ ያቀረበው ዘገባ ነፃነትን ይገድባል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች ኢቴቪ በግል ፕሬሱ ላይ ያቀረበው ዘገባ ነፃነትን ይገድባል አሉ</h2>


<p>የኢትዮጵያ ቴሌቪዥን ድርጅት «የግል ፕሬስ ውልደትና ዕድገት» እና «የግሉ ፕሬስ መርዶ ነጋሪ ወይስ ልማት አብሳሪ» በሚሉ ርዕሶች ሰሞኑን በተከታታይ ያቀረበውን ዘገባ የተቃዋሚ ፓርቲዎች ሚዛናዊነት የጎደለው እንደሆነ ገለፁ።</p>

<p>በኢቴቪ የቀረበው ፕሮግራም ሆን ተብሎ ነፃ ሚዲያዎችን ለማስፈራራት የታቀደ ዘመቻ ነው ያሉት ዶ/ር ነጋሶ ጊዳዳ መጪው ምርጫ ነፃና ፍትሃዊ ነው የሚለው ጉዳይ ከእንግዲህ ጥያቄ ውስጥ ወድቋል ብለዋል። ፕሮግራሙ በየተኛውም መመዘኛ ትክክል ነው የሚል እምነት እንደሌላቸው የገለፁት ዶ/ር መረራ ጉዲና በበኩላቸው ነፃውን ፕሬስ ከሜዳው ጠራርጎ የማስወጣት ሥራ እየተሰራ ነው ሲሉ ተናግረዋል።</p>

<p>በግሉ ፕሬስ ላይ የቀረበው ዘገባ ሚዛናዊነት ይጎድለዋል ያሉት አቶ ልደቱ አያሌው የግሉ ሚዲያ ያመጣውን በጎ ነገርም መግለፅና ማሳየት ይገባ ነበር ብለዋል። በአዲስ አበባ ዩኒቨርሲቲ የጋዜጠኝነትና ኮሚዩኒኬሽን ትምህርት ክፍል መምህር የሆኑት ረዳት ፕሮፌሰር መኩሪያ መካሻ በበኩላቸው ፕሮግራሙ ሚዛናዊነት የጎደለውና የጋዜጠኝነትን ሥነምግባርን ያልተከተለ ነው ሲሉ ተናግረዋል። ዘገባው ወገንተኛነቱ በግልፅ የሚታይ ከመሆኑም በላይ በመንግሥት ሚዲያዎች ላይ የተሰጡ አስተያየቶች ተቆርጠው እንዲወጡ መደረጉ አግባብ አይደለም ብለዋል። የአንድ ጋዜጣ አቋም የሚገለፀው በጋዜጣው ኤዲቶሪያል ላይ ሆኖ ሣለ ገለሰቦች የሰጡትን አስተያየትና ሀሳብ ጋዜጣው አቋም መውሰዱ ከሙያ አንፃር ተገቢ አይደለም ብለዋል።</p>

<p>«የግሉ ፕሬስ ውልደትና እድገት» እና «የግሉ ፕሬስ መርዶ ነጋሪ ወይስ ልማት አብሳሪ» በሚል ሁለት ርእሶች ሰሞኑን የኢትዮጵያ ቴሌቪዥን በሶስት ክፍል ፕሮግራሞችን እየደጋገሙ ሲያሳየን መቆየቱ ይታወቃል። ፕሮግራሙ የግል ፕሬስ ከውልደቱ ጀምሮ አፍራሽ ተልእኮ የነበረውና የልማት አደንቃፊ እንዲሁም የተቃዋሚ የፖለቲካ ፓርቲዎች ልሳን እንደነበር ይገልፃል።</p>

<p>የግሉ ፕሬስ በተልይ በምርጫ 97 ወቅት ያደረግ የነበረው እንቅስቃሴ እጅግ ከፍተኛ ነበር። በዚህ ወቅት የተፈጠረውን ቀውስ ተከትሎም በርካታ ጋዜጦች ከህትመት ውጪ እንዲሆኑ ተደርገው፣ የጋዜጣው አዘጋጆችም ከቅንጅት አመራሮች ጋር ሕገ መንግሥታዊ ስርአትን በሃይል ለመናድ መሞከር በሚል ወንጀል ተከሰው በእስር ከቆዩ በኋላ በይቅርታ መለቀቃቸው ይታወሳል። ከዛ ወዲህ የተወሰኑ ጊዜያት አይንና አፈር ሆነው የቆዩት መንግሥትና የግሉ ፕሬሶች ከቅርብ ጊዜ ወዲህ የመቀራረብ አዝማሚያዎች እያሳዩ መጥተዋል። የግል ፕሬሶች በመንግሥታዊ ጉዳዮች መግለጫዎች ላይ ተሳታፊ እንዲሆኑ መደረጉም ከቅርብ ጊዜያት ወዲህ በመንግሥት በኩል የተወሰዱ በጐ እርምጃዎች ናቸው። የመንግሥት የመገናኛ ብዙሃን ሙሉ ጊዜያቸውንና ሙሉ አምዳቸውን ሰጥተው ሁልጊዜ አንድ ወገን ይዘው መንግሥትን የማወደስ ሰራ በመስራት የመንግሥትን ጥፋትና ስህተት የሚያዩበት አይን አጥተዋል። እነዚህን የመንግሥት ስህተቶችና እፀፆችን እየነቀሱ በማውጣቱ በኩል የግል ፕሬሶች እየተጫወቱት ያለው ሚና የሚናቅ አይደለም። በእርግጥ ሁሉም የግል ፕሬሶች ሙያቸውን አክብረውና ለሙያቸው ታማኝ ሆነው እየሰሩ ነው ማለት አይቻልም።</p>

<p>ኢቴቪ ሁሉም የግል ፕሬሶች የጥፋት ኃይሎችና ይተቃዋሚ ፓርቲ ልሳኖች እንደሆኑ በማድረግ በሦስት ክፍል በተደጋገሙ ፕሮግራሞቹ፣ በግል ፕሬሶች ላይ ያዘነበውን የጥፋት ውርጅብኝ ብዙዎች የግሉን ፕሬስ እድሜ ለማሳጠርና የቀብሩን ጉድጓድ ለመማስ የተዘጋጀም ነው ሲሉ ይኮኑታል። በዚህ ፕሮግራም ዙሪያ የተቃዋኢ ፓርቲ አመራር አካላትና በአዲስ አበባ ዩኒቨርሲቲ የጋዜጠኝነት ትምህርት ክፍል መምህር የሆኑት ረዳት ፕሮፌሰር መኩሪያ መካሻ የሰጡትን አስተያየት ለአንባቢያን አቅርበናል።</p>

<p>«በምርጫ ዋዜማ መሆኑ ያሳዝናል» ዶ/ር ነጋሶ ጊዳዳ የግሉን ፕሬስ አስመልክቶ የኢትዮጵያ ቴሌቪዥን ያዘጋጀውን ፕሮግራም በተወሰነ መልኩ ተከታትየዋለሁ። ፕሮግራሙ ሆን ተብሎ ነፃ ሚዲያዎችን ለማስፈራራት የተደረገ ዘመቻ ሆኖ ነው የሚታየኝ። ይህ በኢህአዴግ የተለመደ ነው። ፕሮግራሙን ኢህአዴግ ለቅድመ ምርጫ እያካሄዳቸው ካላቸው ዝግጅቶች እንደ አንዱ ነው የማየው፣ ጋዜጦቹ እራሳቸው ሰልፍ ሴንሰርሽፕን በተጠናከረ መልኩ እንዲያካሂዱ የማድረግና፣ በነፃ የማሰብ የመናገር የመፃፍ መብቶቻቸን የሚገድብ ሥራ ነው። ይህ ደግሞ በምርጫ ዋዜማ መሆኑ የበለጠ ያሳዝናል። ህዝቡ በእውቀት ላይ የተመሰረተ ምርጫ ማካሄድ ይገባዋል። ተፀእኖ በጋዜጣው ላይ ብቻ ሳይሆን በህዝቡም ላይ ነው። መጪው ምርጫ ነፃና ፍትሃዊ ነው የሚለው ጉዳይ ከእንግዲህ ጥያቄ ውስጥ ወድቋል።</p>

<p>«ወደ ኋላ እየሄድን ይመስለኛል» ዶ/ር መረራ ጉዲና ሰሞኑን በኢቴቪ ሲተላለፍ የስነበተው ፕሮግራም በየተኛውም መመዘኛ ትክክል ነው ብዬ አላምንም። ወደ ኋላ እየሄድን ይመስለኛል። ከግንቦት 97 ምርጫ በኋላ የግሉ ሚዲያ ጦርነት ታውጆበታል። በግሉ ፕሬስ ላይ እየተወሰዱ ያሉት እርምጃዎች ነፃውን ፕሬስ ከሜዳው ጠራርጐ የማስወጣት ሥነ ነው። ኢህአዴግ በግሉ ፕሬስ ላይ እያካሄደ ያለው የማስፈራራት ዘመቻ ነፃና ዲሞክራሲያዊ ምርጫ እንዳይኖር ያደርገዋል።</p>

<p>«የፖለቲካ ምህዳሩን የማጥበብ ዘመቻ ነው» ዶ/ር ኃይሉ አርአያኢቴቪ ሰሞኑን በግል ፕሬሶች ላይ ሲያካሂደው የስነበተው ትችት የተለመደ የማጥላላት ፕሮፓጋንዳ ነው። በሌላ በኩል ደግሞ የመንግሥት የመገናኛ ብዙሃን ሞኖፖሊ የማጠናከር ሥራ ነው። ለህዝቡ ግን ትክክለኛ ያልሆነ መረጃ እየተሰጠ ነው።</p>

<p>የማሰብ፣ የመናገርና የመፃፍ መብት እንደተትረፈረፈ እየተናገረ፣ በጐን የሚሰራው ሥራ የፖለቲካ ምህዳሩን የማጥበብ ዘመቻ ነው። እጅግ ከፍተኛ ገንዘብ ወጥቶበት የተሰራው ፕሮግራም በባዶ ምድረበዳ ላይ የሚደረግ ጩኸት ሆኖ ነው የሚሰማኝ። ህዝቡ የሚያውቀውን አውቆና ወስኖ ቁጭ ብሎ ነው የሚጠብቀው። በእንደዚህ አይነት ዘመቻ አስተያየቱን ለመለወጥ የሚደረግ ቅስቀሳ፣ ዋጋ ቢስ ቅስቀሳ ነው። ከህዝቡ ኋላ የሚመጣ ቅስቀሳ ነው ህዝቡ ቀደሞ ሄዷል። ህዝቡ ባለፈበት በባዶ ጐዳና የሚደረግ ቅስቀሳ ዋጋ ያለው ቅስቀሳ ነው ብዬ አላምንም።</p>

<p>ስለምንግሥት ሚዲያዎች የጠቀስኳቸው ችግሮች ተቆርጠው ወጥተዋል ረ/ፕሮፌሰር መኩሪያ መካሻ በአዲስ አበባ ዩኒቨርሲቲ የጋዜጠኝነትና ኮሚዩኑኬሽን ዲፓርትመንት መምህር የኢቴቪ ጋዜጠኞች በጉዳዩ ላይ ሲያነጋግሩኝ የግሉ ሚዲያዎች ብቻ ሳይሆኑ የመንግሥት ሚዲያዎች ያሉባቸው ችግሮች ጠቅሻለሁ። ግን ፕሮግራሙ በሚተላለፍበት ወቅት ስመለከተው ስለ መንግሥት ሚዲያዎች የተናገርኩት ክፍል ተቆርጦ ወጥቷል። ፕሮግራሙ ላይ ሲቀርብ እንደነበረው በምርጫው ወቅት የተሳተፉት የግል ሚዲያዎች ብቻ አልነበሩም። የመንግሥቱም ተሳትፎ ነበረው። የታየው ነገርም ሊገለፅ ይገባዋል። ህዝቡ የማንበብ ልምዱን እንዲያዳብር፣ የሚዲያ እድል ለማግኘት ያልቻሉ አስተሳሰቦች እድሉን እንዲያገኙ፣ እንዲሁም የመንግሥትን ስህተትና ጥፋት በማሳየቱ በኩልና በሙስና በመሳሰሉ ጉዳዮች የግሉ ፕሬስ የተጫወተው ሚና ቀላል የሚባል አይደለም። የመንግሥት ሚዲያው የመንግሥትን በጐ ነገር ብቻ እየደጋገሙ ከማውራት ጥፋቱንም ቢያወሩ ጋዜጦች ይህን ለመፃፍና ለመሸጥ እድሉን አያገኙም ነበር። የግሉ ፕሬስ ይህንን ክፍተት በመሙላቱ ረገድ እየተጫወተ ያለው ሚና ሊጠቀስ ይገባው ነበር። የመንግሥት የመገናኛ ብዙሀን ይህንን የመሰለ ትችት በግል ፕሬስ ላይ ለምቅረብ የሚያስችል ሞራል አለው ብዬ አላምንም።</p>

<p>«የግል ፕሬስ በሚገባ ሊተች ይገባዋል» አቶ ልደቱ አያሌው በግሉ ፕሬስ ላይ በኢቴቪ የተላለፈውን ፕሮግራም በሚገባ ተከታትዬዋለሁ። ችግር ያለባቸው ጋዜጦች ችግሮቻቸውን እንዲያዩና እንዲያስተካክሉ ይራዳቸዋል። ይህ ፕሮግራም በኢቴቪ በመተላለፉ ችግር ላይ ይወድቃሉ። ከገበያ ውጪ ይሆናሉ ተብሎ የሚገመቱ ጋዜጦች ካሉና በፕሮግራሙ የተነሳ አንባቢያችንን አሽቀንጥሮ ይጥለናል ብለው የሚፈሩ ከሆነ ቀድሞውንም ችግር ያለባቸው ናቸው ማለት ነው። በእኔ እምነት ኢቴቪ በግሉ ፕሬሶች ላይ ትችት ማቅረቡን እንደ አደገኛ ሁኔታ ማየት ተገቢ አይደለም። የጋዜጠኘኝት ሙያን ስነምግባርን አክብረው፣ ኃላፊነት የሚሰማው ሥራን የሚሰሩ ጋዜጦች እንዳሉ ሁሉ ለአገርና ለወገን ደንታ ቢስ በመሆን ሃሳተኛ ፕሮፓጋንዳ በመንዛት፣ ከፍተኛ ጥፋት ሲያደርሱ የኖሩ ጋዜጦች እንዳሉ እሙን ነው። ለዚህ ደግሞ እኔ ቋሚ ምስከር ነኝ። ከምርጫ 97 በኋላ አንዳንድ የግል ጋዜጦች በእኔ ላይ የፃፉብኝ ህዝብ ወጥቶ እንዲጨፈጭፈኝ የሚገፋፋ ፅሁፎች ነበሩ። እኔ እኮ ዛሬ ቆሜ ለመናገር የበቃሁት በተአምር ነው። ኢቴቪ በእኔ ላይ የተፈፀመውን ሊጠቅሰው ባይፈልግ - ምን ያህል ስሜ እንዲጠፋ እንደተደርገ ያውቃል። እናም የግሉ ፕሬስ በሚገባ ሊተች ይገባዋል። ጥፋትም አለበት የግሉ ፕሬስ እርስ በእርስ መሸፋፈንም የለበትም። መነካት የለብንም ብሎ ማመኑም ተገቢ አይመስለኝም። ግን የተሰራው ፕሮግራም ሚዛናዊ ነበር ወይ ለተባለው ሚዛናዊነት ይጐድለዋል የሚል እመነት ነው ያለኝ። የግሉ ፕሬስ - የፈጠረውና ያመጣው በጐ ግን የአንድ ወገን ነው። ይህ ሚዛናዊነት ያሳጣዋል። ሌላው በዚህ ፕሮግራም ላይ ያየሁት ችግር የግለሰብ ጋዜጠኞችን ስም እየጠቀሱ ከዚህ በፊት እንዲህ ነበሩ፣ የዚህ ፓርቲ አባል ናቸው እየተባለ የቀረቡበት ሁኔታ ነው። በሕገመንግሥታችን ማኛውም ሰው በፊት የነበረበት የፓርቲ አቋምና የፖለቲካ አመለካከት ወንጀል ሆኖ ሊጠቀስበት አይገባም። በኢቴቪ ፕሮግራሙ ላይ ያስተዋልኩት ሌላው ችግር አብዛኛዎቹ ኢንተርቪው የተደረጉ ምንጮች ከሰጡት አስተያየት እየተመረጠ፣ ለዜናው ርእስ እንዲሆን የተደረገው የጋዜጣው አቋም እንደሆነ ተደርጐ መገለፁ ነው። የጋዜጣው አቋም የሚገለፀው በጋዜጣው ኤዲቶሪያል ላይ ነው። የጋዜጣውን ኤዲቶሪያል በመገምገም የጋዜጣውን አቋም ማሳየት ይቻላል እንጂ እንዲህ እንደ አሁኑ የሌላ ሰው ሃሳብና አስተያየትን የጋዜጣው አቋም እንደሆነ አድርጐ መናገር ከሙያ አኳያ ተገቢ አይደለም። የግል ፕረሶች ላይ አሉ የተባሉትን ችግሮች ለማሻሻል ካተፈለገ እነሱን በመኮነንና በመውቀስ ሳይሆን በማስተማር መለወጥ ይቻላል። የሙያ ስልጠናዎችን በመስጠት፣ የተከፋፈሉና እርስ በእርስ የተጠላለፉ የሙያ ማህበራቶቻቸውን በማጠናከርና የተለያዩ ድጋፎችን ማድረግ ይገባል። መንግሥት በፕሬስ ነፃነት ዙሪያ ያስመዝገበውን በጐ ገፅታ በዚህ መልኩ ማሳደግና ማሻሻል ይገባዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 10 ቀን 2002</a></p>

</body>
</html>	
