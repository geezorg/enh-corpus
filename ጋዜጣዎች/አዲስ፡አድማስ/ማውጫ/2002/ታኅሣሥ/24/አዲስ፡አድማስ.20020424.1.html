<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በወርቅ ማጭበርበር ከተከሰሱት አንዱ ተሰናበቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በወርቅ ማጭበርበር ከተከሰሱት አንዱ ተሰናበቱ</h2>


<p>በብሔራዊ ባንክ ላይ ከተፈፀመ የወርቅ ማጭበረበር ወንጀል ጋር በተያያዘ በጉዳዩ ውስጥ እጃቸው አለበት በሚል ተጠርጥረው በቁጥጥር ሥር ከሚገኙት ተከሳሾች መካከል አንዱ ከክሱ በነፃ ተሰናበቱ። ሌሎች ተከሳሾቹ ክሱን እንዲከላከሉ ብይን ተሰጥቷል።</p>

<p>የፌዴራል ከፍተኛ ፍርድ ቤት አንደኛ ወንጀል ችሎት፣ ታህሣሥ 21 ቀን 2002 ዓ.ም በዋለው ችሎት የብሔራዊ ባንክ የውጭ ምንዛሪ ዳይሬክተሬት ዳይሬክተር አቶ ሰይፉ ደስታን ጨምሮ ሌሎች 20 ተከሳሾች የቀረበባቸውን ክስ እንዲከላከሉ ብይን ሲሰጥ 16ኛው ተከሳሽ አቶ ኑረዲን መሃመድ ከቀረበባቸው ክስ በነፃ እንዲሰናበቱ ብይን ሰጥቷል።</p>

<p>የፌዴራል ሥነ-ምግባርና ፀረ-ሙስና ኮሚሽን ዐቃቤ ሕግ መጋቢት 26/2000 ዓ.ም በእነ ሰይፈ ደስታ መዝገብ የመሰረተው ክስ እንደሚያስረዳው ተከሳሾቹ በመንግሥት ጥቅም ላይ ከፍተኛ ጉዳት ለማድረስና ያልተገባ ጥቅምን ለራሳቸው ለማስገኘት በማሰብ፣ በወርቅ ማስገቢያ ሳጥኖች ውስጥ ወርቅ ነው እያሉ የተለያዩ ቁርጥራጭ ብረታ ብረቶች እና ጣውላዎች ለብሔራዊ ባንክ በማቅረብ ወደ 170 ሚሊዮን ብር የሚጠጋ ገንዘብ ወስደዋል።</p>

<p>«ሙከሚል ሸሪፍ» በሚል ሀሰተኛ ስም እና በተጭበረበረ ሠንድ በ13 ሣጥኖች ውስጥ ለብሔራዊ ባንኩ በተለያዩ ጊዜያት በቀረበ ቁርጥራጭ ብረታ ብረቶችና ጣውላዎች ከላይ መጠኑ የተገለጠውን ገንዘብ ባንኩ ስሙ ለተገለጠው ግለሰብ ክፍሏል።</p>

<p>ጉዳዩን ሲከታተለው የቆየው የፌደራል ክፍተኛ ፍርድ ቤት አንደኛ ወንጀል ችሎት፣ በዚህ ወንጀል ቀጥተኛ ተሣታፊ የነበረውንና በኋላ ዐቃቤ ሕግ ለምስክርነት ያቀረበውን ግለሰብ ቃልም ማዳመጡን ፍርድ ቤቱ በብይን ላይ ገልጿል። የዐቃቤ ሕግ ምስክሩ ለፍርድ ቤቱ በሰጠው የምስክርነት ቃል፣ እሱ በማያውቀው ሁኔታና መንገድ ሙደሲር መሀመድ የተባለው ተከሳሽ ራሱ ባወጣለት ሀሰተኛ ስም የወርቅ ላኪነት የንግድ ፈቃድ ካወጣለት በኋላ ጂኦሎጂካል ሰርቬይ እያስመረመረ፣ በማምጣት ለተከሳሹ እየሰጠና ከተከሳሹ የሚሰጠውን ሳጥን ደግሞ ለብሔራዊ ባንክ እያቀረበ፣ ከላይ መጠኑ የተገለፀውን ገንዘብ ተቀብሎ ለተከሳሹ አስረክቧል። ብሔራዊ ባንክ በተጭበረበሩ ወርቅ መሰል ነገሮችና ቁርጥራጭ ብረታ ብረቶች እጅግ ከፍተኛ ገንዘብ መጭበርበሩ እንደተሰማ፣ እሱን ከአገር የማስወጣት ሥራ ተሰርቶ እንደነበር የገለፀው የዐቃቤ ሕግ ምስክር፣ ከኬንያ ወደ ሌላ አገር የማስወጣቱ ዕቅድ ተግባራዊ ሳይሆን በፖሊስ እጅ መውደቁንም መስክሯል። የቀረበውን ክስና የዐቃቤ ሕግ ማስረጃዎች በሚገባ የመረመረው ፍርድ ቤቱ ዐቃቤ ሕግ በተከሳሾቹ ላይ ለመሰረተው ክስ ያቀረባቸው ማስረጃዎች በሚገባ የመረመረው ፍርድ ቤቱ ዐቃቤ ሕግ በተከሳሾቹ ላይ ለመሰረተው ክስ ያቀረባቸው ማስረጃዎች፣ ተከሳሾች ድርጊቱን ለመፈፀማቸው ያስረዱ በመሆኑ፣ ተከሳሾቹ የቀረቡባቸውን 6 ክሶች እንዲከላከሉ ሲል ብይን ሰጥቷል። በዐቃቤ ሕግ የክስ ቻርጅ በ16ኛ ተከሳሽነት ስሙ የተገለፀው ኑረዲን መሀመድ፣ ከቀረበበት ክስ በነፃ እንዲሰናበት ሲልም ወስኗል። የተከሳሾቹን የመከላከያ ማስረጃ ለመስማትም ከየካቲት 3-5/2002 ዓ.ም ያሉት ቀናት ቀጠሮ ተይዞባቸዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 24 ቀን 2002</a></p>

</body>
</html>	
