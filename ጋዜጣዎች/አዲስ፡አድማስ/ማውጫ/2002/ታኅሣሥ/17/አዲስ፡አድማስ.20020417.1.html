<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የብርቱካን እናት ለጠ/ሚ መለስ ደብዳቤ ፃፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የብርቱካን እናት ለጠ/ሚ መለስ ደብዳቤ ፃፉ</h2>


<p>በእስር የምትገኘው የአንድነት ለዴሞክራሲና ለፍትህ ፓርቲ ሊቀመንበር ወ/ት ብርቱካን ሚደቅሳ ወላጅ እናት ወ/ሮ አልማዝ ገ/እግዚአብሔር ልጃቸው ከእስር እንድትፈታ የሚጠይቅ የመማፀኛ ደብዳቤ ለጠቅላይ ሚኒስትር መለስ ዜናዊ ፃፉ።</p>

<p>«እኔ አልተማርኩም። የታሰረችበትንም ጉዳይ በቅጡ ባልረዳም መጀመሪያ በታሰረች ጊዜ ይቅርታ መጠየቋን ነግራኛለች።» በማለት በደብዳቤያቸው ላይ ያሰፈሩት ወ/ሮ አልማዝ «አሁን ልመናዬ፣ መከራዬንና ስቃዬን፣ የዚህችን ነፍስ ያላወቀች ሕፃን ልጅ የደረሰባትን ስቃይና መከራ አይተው ሕፃኗን ባይወልዷትም እንደ አገር መሪነቶ እንዲያሳድጓት፣ እንዲያስተምሯት ከእግዚአብሔር በአደራ የተቀበሏት ስለሆነ እንደ ወላጅ አባትነትዎ በሰብአዊ ርህራሄ ልጄን እንዲፈቱልኝ እግርዎ ስር ወድቄ እለምኖታለሁ» በማለት ተማፅኗቸውን አሰምተዋል።</p>

<p>ደብዳቤውን ዕረቡ ታኅሣሥ 16 ቀን 2002 ዓ.ም በፖስታ ቤት በኩል በአደራ መላካቸውን ደብዳቤውም መድረሱን ያረጋገጡ ሲሆን የደብዳቤውን ሙሉ ቃል እንደሚከተለው አቅርበነዋል።</p>

<p>ለክቡር አቶ መለስ ዜናዊ የኢትዮጵያ ፌደራዊ ዲሞክራሲያዊ ሪፐብሊክ ጠቅላይ ሚኒስትር አዲስ አበባ ክቡር ሆይ በደረግ አሰቃቂ የወጣት እልቂት ዘመን ብዙዎቹ እናቶች የልጄን የብርቱካን ሚደቅሳ ሬሣ ከዛሬ ነገ እቀበል ይሆን፣ ተገድላ መንገድ ላይ ተጥላስ ይገጥመኝ ይሆን? እያልኩ ስጨነቅ ስጠበብ ኖራ እነሆ በሕዝብ ደጀንነት በክቡርነትዎ መሪነት ወጣት ኢትዮጵያውያን በከፈሉት መስዋትነት፣ ያ የመከራ ዘመን ተወግዶ ልጄን አስተምሬ በዳኝነት አገሯን ስታገለግል ነበር። ከዚያም ቆየት ብሎ እኔ ብዙም በማይገባኝና በማልረዳው ምክንያት ሕፃን ልጇን አስታቅፋኝ ወህኒ ወርዳለች።</p>

<p>ወህኒ ቤት የገባችበት ምክንያት ጥፋት መሆኑን ተረድታ ይቅርታ ጠይቃ በመንግሥት ይቅር ባይነት ከእስር ተለቃለች። ከእስር ከወጣች በኋላ እኔን የ70 ዓመት ደካማ እናቷን ትጦረኛለች፣ የእናት ፍቅር ተለይቷት የነበረውን ልጇን በወግ በማዕረግ ታሳድጋለች ስል አሁንም በቅጡ ባማይገባኝ ምክንያት በድጋሚ ታስራ ስቃይዋን እያየች ነው። በአሁኑ ጊዜ ጤናዋ ታውኮ ሰውነቷ ተጎሳቁሎ አሳዛኝ በሆነ ሁኔታ ላይ ስትገኝ፣ ትሞትብኛለች እያልኩ ነጋ ጠባ በጭንቀት ላይ እገኛለሁ።</p>

<p>በ70 ዓመቴ ጉልበቴ ደክሞ በተለያየ ሕመም እየተሰቃየሁ፣ ቃሊቲ ድረስ በመሄድ ለልጄ ስንቅ በማመላለስ እየተንገላታሁ ቀን ቀን ሰው መስዬ ሌሊት ሌሊት አለ እንቅልፍ እንባዬን ሳፈስ አድራለሁ። ከዚህ ሁሉ ስቃይ፣ የልጄና የልጅ ልጄን ስቃይ ከማየት የልጄን እስር በእኔ ምት መለወጥ ብችል ምንኛ ደስ ባለኝ ነበር። ልጆችዎን እግዚአብሔር ይባርክልዎና እንደ ወላጅ አባትነትዎ በውስጤ የሚንቀለቀለውን የሐዘንና የጭንቅ ንዳድ እንደሚረዱልኝ አልጠራጠርም።</p>

<p>ሕፃን ሃሌ እያደገች ነገሮችን እየለየች በሄደች ቁጥር የእናትዋ መታሰር እያስጨነቃት ሄዷል። ጠባይዋም እየተለወጠ እኔም በደካማ አቅሜ በታወከው ጤንነቴ ምክንያት በቅጡ መያዝ አልቻልኩም። ከእናትዋ መታሰር በፊት ከክፍልዋ አንደኛ ትወጣ የነበረች ልጅ አሁን ወደ ትምህርት ቤት የምትሄደው በብዙ ጊፊትና ማባባል ሲሆን ውጤቷም እያሽቆለቆለ ሄዷል። በየሳምንቱ እናትዋን አይታ ከቃሊቲ ስትመለስ ሰውን ሳታነጋግር ምግብ ሳትቀምስ እያለቀሰች፣ ተጠቅልላ ከመተኛት ውጭ እንደ ልጅ መጫወትና መቦረቅ አቁማለች። በየቀኑ «ቡርቴ መቼ ትመጣለች? ለልደቴ አትገኝም? መቼ አብረን እንጫወታለን? መቼ ከእርስዋ ጋር እተኛለሁ? መቼ፣ መቼ፣» እያለች ታስጨንቀኛለች።</p>

<p>ክቡር ሆይ! እኔ አልተማርኩም። የታሰረችበትን ጉዳይ በቅጡ ባልዳም መጀመሪያ በታሰረች ጊዜ ይቅርታ መጠየቋን ነግራኛለች። ለመጣ ሰው ሁሉ የምትነገረውም ይቅርታ መጠየቋን፣ መንግሥት ይቅርታ አድርጎላት ከእስር መለቀቋን ነበር። እኔ ዝርዝር ሁኔታውን ባልረዳም ብርቱካን መቼም ቢሆን መንግሥትንና የኢትዮጵያ ሕዝብ ይቅርታ መጠየቋን አትክድም። እኔ እንደ ድሃ ዜጋ የምለው ትክክለኛ ፍርድ ተነፍጋለች ፍርዱ ይስተካከል አይደለም እኔ ፍርድ ትነፈግ አትነፈግ ይህንን ሁሉ አላውቅም። አሁን ልመናዬ፣ መከራዬንና ስቃዬን የዚችን ነፍስ ያላወቀች ሕፃን ልጅ የደረሰባትን ስቃይና መከራ አይተው ሕፃኗን ባይወልዷትም እንደ አገር መሪነትዎ እንዲያሳድጓት፣ እንዲያስተምሯት ከእግዚአብሔር በአደራ የተቀበሏት ስለሆነ እንደ ወላጅ አባትነትዎ በሰብአዊ ርህራሄ ልጄን እንዲፈቱልኝ እግርዎ ስር ወድቄ እለምኖታለሁ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 17 ቀን 2002</a></p>

</body>
</html>	
