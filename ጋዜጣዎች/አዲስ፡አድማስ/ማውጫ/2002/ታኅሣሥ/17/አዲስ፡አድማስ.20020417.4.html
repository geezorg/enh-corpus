<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚሩ ተሳስተዋል፤ የመንግስትና የነፃ ፕሬስ ስጋት ይለያያል ኢቴቪ በነፃው ፕሬስ ላይ ፈርዶ ጨርሷል፤ ከዚያስ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠ/ሚሩ ተሳስተዋል፤ የመንግስትና የነፃ ፕሬስ ስጋት ይለያያል ኢቴቪ በነፃው ፕሬስ ላይ ፈርዶ ጨርሷል፤ ከዚያስ?</h2>


<p>መንግሥት ትችትን ሊፈራ ይችላል የግል ጋዜጦች ግን እስር ያሰጋቸዋል።</p>

<p>የግል ጋዜጣ መንግሥትን ቢተች ትክክለኛ መረጃና አሳማኝ ሃሳብ ከማቅረብ ውጭ ሌላ መንገድ የለውም - ስኬታማ ለመሆን ከፈለገ።</p>

<p>ኢቴቪ፣ ነፃው ፕሬስ ፀረ - ልማት ፀረ - ሰላም» ብሎ ሲወነጅል ግን የማዋከብና የማሰር ጉልበትም አለው።</p>

<p>ኢቴቪ ነፃው ፕሬስ ፀረ - ልማት ፀረ - ሰላም፣ ፀረ - አገር ነው ብሎ ፈርዷል - ከኤርትራ መንግሥት ጋር አዳብሎ። አሁን የነፃ ፕሬስ ባለሙያዎችን አወያያለሁ ብሏል። ወንጅሎና ፈርዶ ከጨረሰ በኋላ?</p>

<p>በኢትዮጵያ ሬዲዮና ቴሌፍቪዥን የግል ጋዜጦችን ኢላማ አድርገው በተደጋጋሚ ያሰራጩት ውንጀላ፣ ጋዜጦቹን ለማስፈራራት እንዳልሆነ ተናግረዋል ጠ/ሚ መለስ ዜናዊ ሃሙስ እለት በሰጡት መግለጫ። የግል ጋዜጦች በመንግሥትና በባለሥልጣናት ላይ በብዛት ትችት እንደሚፅፉ ጠ/ሚ መለስ ጠቅሰው፣ የግል ጋዜጦች ትችት ሲሰነዘርባቸው ለማሸማቀቅና ለማስፈራራት የተለመ እንደሆነ ተደርጎ መቆጠር የለበትም ብለዋል። የግል ጋዜጦችን በሚመለከት በቲቪና በሬዲዮ የተሰራጨው ትችት በመረጃ ላይ የተመሠረተ እንደሆነ ሰምቻለሁ ያሉት ጠ/ሚ መለስ በእወነት ላይ የተመሠረተና መማማር ላይ ያተኮረ ስለሆነ ተገቢ ነው ብለዋል። ሁለት ስህተቶች ይታዩኛል።</p>

<p>አንደኛ የቲቪና የሬዲዮ ስርጭት በእወነትና በመረጃ ላይ የተመሰረተ እንደሆነ ከሰሙ በኋላ «አይ ስርጭቱ እውነትን የሚቃረንና መረጃን ያልተከተለ የውንጀላ ፕሮፓጋንዳ ስለሆነ አደገኛ ነው» በማለት የቀረቡ መከራከሪያዎችንም መመርመር ነበረባቸው። ይህን ስለማድረጋቸው አልጠቀሱም። ሁለተኛው ስህተት በግል ጋዜጣ በኩል የተፃፉ ትችቶችንና በመንግሥት ሚዲያ በኩል የሚሰነዘሩ ውንጀላዎችን በተመጣጣኝ ደረጃ ማየታቸው ነው። ግን በጣም ይለያያሉ የሰማይና የምድር ያህል ይራራቃሉ። የመንግሥት አካላት እና ባለስልጣናት ትችትን ሊፈሩ ወይም ላይፈልጉ ይችላሉ። ትችትን አንፈራም የተለያዩ ሃሳቦችን ለማዳመጥ እንፈልጋለን የሚሉ ከሆነ ጥሩ ነው።</p>

<p>ትችት ደግሞ በመንግሥትና በባለስጣናት ላይ ብቻ አይደለም። በምሁራንና ተመራማሪዎች፣ ደራሲዎችና ሙዚቀኞች፣ የቢዝነስ ሰዎችና የረድኤት ድርጅቶች፣ ተቃዋሚ ፓርቲዎችና ማህበራት ወይም የተቋሞች ሃላፊዎች ላይም በግል ጋዜጦች በኩል በተደጋጋሚ ትችት ይሰነዘራል። ከተለያዩ አቅጣጫዎችም፣ የተለያዩ ወገኖች የግል ጋዜጦችን በመተቸት የሚወቅሱበት ጊዜ አለ። ይሄ ምንም ችግር የለውም። ለምሳሌ ባለፈው ሳምንት መንግሥት የግል ጋዜጦችን ማስፈራራት እንደሌለበትና የፕሬስ ነፃነት መከበር እንደሚገባው በመግለፅ ለአዲስ አድማስ ቃለምልልስ ከሰጡ የተቃዋሚ ፓርቲ መሪዎች መካከል አንዱ የሆኑት አቶ ልደቱ አያለው፣ ወቅሰዋል። ቀደም ሲልም የአንድነት ፓርቲ የህዝብ ግንኙነት ሃላፊ ዶ/ር ኃይሉ አርአያ የግል ጋዜጦችን አምርረው በመውቀስ የሰጡትን ሰፊና ዝርዝር ቃለምልልስ በአዲስ አድማስ አንብበናል። የግል ጋዜጦች እንዲህ አይነቱን ትችት አለመፍራት ብቻ ሳይሆን በአክብሮትም ማስተናገድ እንደሚኖርባቸው የሚያሳይ ጥሩ ምሳሌ ነው።</p>

<p>ወቀሳው በመረጃ ላይ የረመስረተና ትክክለኛ ከሆነ፣ ትችትን በአክብሮት ተቀብሎ ስህተትን ማስተካከል ወቀሳው ክውነት የራቀ ከሆነም ይህንኑ በማስራጃ አስደግፎ ማብራራት ያስፈልጋል። ከዚህ ውጭ ያን ያህልም የሚያስፈራ ነገር የለውም። ምክንያቱም የታቃዋሚ ፓርቲ ፖለቲከኞችም ሆኑ ሌሎች ዜጎች ትችት ከመሰንዘር ባሻጋር የግል ጋዜጦችን ሰራተኞችን የማሰር ስልጣን የላቸውም።</p>

<p>ሁሉም ለፕሬስ ነፃነት ታላቅ አክብሮት አላቸው ማለቴ አይደለም። አገራችን ኋላቀር እንደመሆኗ ለፕሬስ ነፃነት ዋጋ የማይሰጡና ለማፈን የሚመኙ ፖለቲከኞች ይኖራሉ። ነገር ግን የማሰር፣ የማዋከብ፣ የመዛጋት ስልጣን እስከ ሌላቸው ድረስ፣ ከትችትም አልፈው መሰረት የለሽ ውንጀላዎችን በግል ጋዜጦች ላይ ቢሰንዝሩ እንኳ ያን ያህል አያስፈራም። የግል ጋዜጦችም እንዲሁ በተለያዩ ወገኖች ላይ ትችቶችን መሰንዘራቸው የሚያስፈራ ነገር የለውም የግል ጋዜጦች ከትችት ባሻገር ሰውን የማሰር ስልጣን የላቸውም። ማንም ሊፈራቸው አይገባም።</p>

<p>የመንግሥት ተቋማትና ባለስልጣናት ጉዳይ ግን ከዚህ ይለያል። ለማሰርና ለማዋከብ ስራን ለማስተጓጎልና ለመዝጋት በር የሚከፍት ስልጣን አላቸው። የመንግሥት ሚዲያ ያለ በቂ መረጃ የግል ጋዜጦችን በጅምላ መወንጀል ከቻለ ሌላ የመንግሥት ተቋም እስርና ወከባ ለመፈፀም የማይችልበት ምክንያት የለም። ይህንን ያልፈራን ምንን እንፍራ? «የግል ጋዜጦች መንግሥትን ይተቻሉ መንግሥት በተራው የግል ጋዜጦችን ቢተች ምን ችግር አለው?» የሚለው ሃሳብ ስህተት እንደሆነ ለማሳየት የቻልኩ ይመስለኛል።</p>

<p>እስርንና ወከባን አንፈራልን ስል መንግሥት ወይም ለኢህአዴግ ጥብቅና ለመቆም የሚቸኩሉ ሰዎች እንደሚኖሩ አያጠራጥርም። ደጋፊም ሆነ ተቃዋሚ መሆን መብት ነው ፈፅሞ ስህተትም አይደለም። ነገር ግን ጭፍን ተቃዋሚ መሆን ስህተት የመሆኑ ያህል በጭፍን ድጋፍ ለፉከራ መቸኮልም ስህተት ነው። ጭፍን ደጋፊዎች ምን ሊሉ እንደሚችሉ በተደጋጋሚ ሰምተናል - «የግል ጋዜጦች መንግሥት ያስፈራራናል ማለት የለባቸውም የፕሬስ ነፃነት ተረጋግጧል ዲሞክራሲ ሰፍኗል የሕግ የበላይነት ተከብሯል ሕግ እስካከበሩ ድረስ ማንም አያዋክባቸውም አያስራቸውም»። እንዲህ አይነት ምላሽ ይሰጣሉ ጭፍን ደጋፊዎች።</p>

<p>አርቆ አለማሰብኮ ችግር ነው። በባለስልጣናት ወይም በጭፍን ደጋፊነት «የሕግ የበላይነትና የፕሬስ ነፃነት በሽበሽ ነው እፁብ ድንቅ ዲሞክራሲያዊ መንግሥት» እያሉ ሲከራከሩ የነበሩ ሰዎች በአንዳች ሰበብ ከፓርቲው ሲባረሩ የነበሩ ወይም ሲርቁ ምን እንደሚሉ ሰምተናል። ግን ከዚህ ስህተት ትምህርት ያልወሰዱ በዙዎች ናቸው። አሁንም ጠቃሚና ትክክለኛ ስራዎች እንዲጠናከሩ ጎጂ ስህተቶችና ጥፋቶች እንዲስተካከሉ በትጋት ከመጣር ይልቅ «ጉዳትና ጥፋት እኔ ላይ እሳክልተፈፀመ ድረስ እወነታው አላይም» እያሉ ጭፍንነትን የመረጡ ጥቂት አይደሉም። «የፕሬስ ነፃነት የሕግ የበላይነት የተረጋገጠበት ዲሞክራሲያዊ መንግሥትና በባለስልጣን በኩል ምንም አይነት ጥፋት እንደማይፈፀም ይከራከራሉ። «ምንም የሚያስፈራቸሁ ነገር የለም» ይላሉ በጣም እንድንፈራ እየተመኙ ጭምር።</p>

<p>ትንሽ ጊዜ በአስተዋይነት ቢያሰላስሉ እውነታውን ለማየት ከባድ ባይሆንም ተጨማሪ መረጃዎችን ላክልላቸው። ለምሳሌ ቀድም ሲል እስር ከገጠማቸው ጋዜጠኞች መካከል አንዳንዶቹን ምንም ጥፋት ያልፈፀሙና ክስ እንኳ ያልተመሰረተባቸው እንደነበሩ መጥቀስ ይቻላል። ነገር ግን እንዲህ አይነቱንና ሌሎች ከሰብአዊ መብት ተቋማት የተሰራጩ መረጃዎችን ሳይሆን የኢህአዴግ መግለጫዎችና ስነዶች ውስጥ የሚገኙ መረጃዎችን ላቅርብላችሁ።</p>

<p>ኢህአዴግ «ፀረ ዲሞክራሲዊነት እየሰፈነ ተበላሽቻለሁ የሕግ የበላይነት እየተጣለ ፍትህ ርቆናል ባለስልጣናት ያሻቸውን ነገር እየፈፀሙ የሕግ ተጠያቂነት ጠፍቷል» የሚል ሃሳቦችን ራሱ በይፋ ያወጀው በ94 ዓ.ም ነው - አስር ዓመት እንኳ አልሞላውም። «በኢኮኖሚ በኩል አበራታች ጅምር ቢታይም በመልካም አስተዳደር በኩል ግን አልተራመድንም» በማለት ኢህአዴግ በጉባኤ ውሳኔ ያስተላለፈውም በ1998 ዓ.ም መግቢያ ላይ ነው - አምስት አመት አልሞላውም። ፀረ - ዲሞክራሲ የሆኑ የኪራይ ሰብሳቢነት አስተሳሰቦችና አሰራሮች አሉብን ይህንን ለማስተካከል የማያቋርጥ ጥረት ያስፈልጋል የሚሉ ሃሳቦችን በሰነድ ሲያሰራጭ የነብረበት ጊዜም ሩቅ አይደለም - የዛሬ ስድስት ወር ገደማ ነው።</p>

<p>ዲሞክራሲ የሕግ የበላይነት ፍትህ መልካም አስተዳደር... ኢህአዴግ ራሱ እንደሚናገረው ገና በሂደት ላይ ከሆኑና ወደ ኋላ የሚመልሱ አደጋዎች እንዳሉ የሚያምን ከሆነ የመንግሥት ተቋማትና ባለስጣናት ከሕግ ውጭ እስርን ጨምሮ ያሻቸውን ነገር መፈፀም የማችሉበት የተጠያቂነት አሰራር ለማስፈን ገና ብዙ ጊዜ የሚፈጅ ከሆነ... ታዲያ «የሕግ የበላይነትና የፕሬስ ነፃነት ከመቶ ፕርሰንት በላይ ስለተረጋገጠ ምንም ያሚያስፈራ ነገር የለም መንግሥት ያስፈራራናል የምትሉት ለአሉባልታ ነው» በማለት ጭፍን ደጋፊዎች የሚናገሩት ለምንድነው? ጭፍንነት እንዲሁም ከጭፍነት ጋር አብረው የሚመጡ የጥገኝነት ስሜቶች ናቸው ምክንያቶቹ።</p>

<p>ለማንኛውም ከመንግሥት ተቋማት በጅምላ የውንጀላ ዘመቻ የሚካሄድባቸው የግል ጋዜጦች ለምን ፍርሃትና ስጋት ሊያድርባቸው እንደሚችል ለማብራራት ከዚህ በላይ መዘርዘር ያስቸግራል። ስለዚህ ወደ ሁለተኛው ነጥብ ልሻገር።</p>

<p>ወንጅሎና ፈርዶ ከጨረሰ በኋላ ውይይት ኢቴቪና ሬዲዮ የግል ጋዜጦችን በተመለከተ ያሰራጩት ነገር ስርአት የያዘ ትችት ሳይሆን በመረጃ ያልተደገፈ ከእወነት ጋር የተጣለ መሰረተ ቢስ የውንጀላ ፕሮፓጋንዳ እንደሆነ ባለፈው ሳምንት የተወሰኑ ነጥቦችን አንስቻለሁ።</p>

<p>የግል ጋዜጦች እውነትን ሳይሆን ሃሰተኛ መረጃ ያትማሉ በማለት ኢቲቪና ሬዲዮ የዘረዘሯቸው መረጃዎች ከሁለት ወይም ከሶስት ፅሁፎች በስተቀር ሌሎቹ በሙሉ ከበርካታ አመታት በፊት የነበሩና አሁን በህትመት ላይ የማይገኙ ጋዜጦችን የሚመለከቱ ናቸው። ከፕሮፓጋንዳው ወዲህ በተፈጠረው ክርክር ውስጥ የግል ጋዜጦች ስህተት አልሰሩም ብሎ የሚከራከር አላጋጠመኝም። ከአገራችን ኋላቀርነት ጋር ተያይዞ የነፃ ፕሬስም ሆነ የሙያዊ ጋዜጠኝነት ታሪክ አጭር ነው - 18 ዓመት ገደማ። ከዚያ በፊት ከተወሰኑት አጋጣሚዎች በስተቀር የመንግሥት ሚዲያ ብቻ ነበር። የሙያና የስነምግባር መርሆዎችን አክሮ የሚሰራ የጋዜጠኝነት ባህልም አልነበረም። የመንግሥት ሚዲያ ዋነኛ ስራ እውነተኛ መረጃዎችን መሰብሰብና ማሰራጨት ሳይሆን የመንግሥትን ፕሮፓጋንዳ ማስተጋባት ስለሆነ።</p>

<p>የስልጣኔና ነፃ ፕሬስ ታሪክ በሌለበት የጋዜጠኝነት ሙያና ስነምግባር ባልዳበረበት ወቅት ብዙ ስህተቶች መሰራታቸውን ማን ይክዳል። ነፃው ፕሬስ ግን እዚያው አልቆመም። በየጊዜው የሙያ ብቃትና ስመምግባር የሚያዳብሩ ጋዜጦች እየተበራከቱ፣ እድገት አስመዝግበዋል። ከድሮው አሰራር ያልተላቀቁት የመንግሥት ሚዲያዎች ግን ይህንን እውነታ ለማየት አልፈቀዱም። ለዚህም ነው የዘንድሮ ጋዜጦችን ለማውገዝና ለመወንጀል ሲሉ ከአመታት በፊት የነበሩ ጋዜጦችን የሚጠቅሱት። «የተሳሳተ መረጃ ያትማሉ» የሚለውን ውንጀላ ለማረጋገጥ ከአንድ ወይም ከሁለት የጋዜጣ ፅሁፎች በስተቀር የቅርብ ጊዜ ጋዜጦችን የሚመለከት መረጃ አልቀረበም።</p>

<p>የግል ጋዜጣ አንዴ ወይም ሁለቴ ቢሳሳት «ውሸት የሚፅፍ» ተብሎ ይወነጀላል? ሌሎችስ ጋዜጦች አብረው በጅምላ መወንጀል አለባቸው? የግል ጋዜጦችን በደፈናው «ውሸታሞች» ብሎ ከመወንጀልም አልፎ ፀረ ስላም ናቸው በማለትም ወንጅሏል። ከ10 ዓመት በላይ ያስቆጠረ መረጃ እያቀረበ ያኔ ባልነበሩ የዘምናችን ጋዜጦች ላይ ውንጀላውን ያነጣጥራል። «የግል ጋዜጦች የጥፋት መልእክተኞች ከሌሎች ሃይሎች ፀረ - ሰላም ተልእኮ የተሰጣቸው...» ...ያለአንዳች መረጃ ውንጀላውን እየደረደረ እንዲያውም ከኤርትራ መንግሥት ጠላትነት ጋር አዳምሮ ፀረ - አገር ናቸው በማለት ደምድሟል፣ «ወደፊትስ?» የሚል ጥያቄን በማስከተል።</p>

<p>አንደኛ ከእውነት ጋር የተጣላ በመረጃ ላይ ያልተመሰረተ የጅምላ ውንጀላ ነው ፕሮፓጋንዳ። ሁለተኛ መማማር ላይ ያተኮረ ነው ሊባል አይችልም። ፀረ - ሰላምና ፀረ - አገር... ምን ማለት ነው? የሚያሳስር?</p>

<p>እንዲህ ወንጅሎ ከጨረሰ በኋላ ነው ኢቴቪ ሰሞኑን ደግሞ የግል ፕሬስ ባለሙያዎችን አወያየሁ በማለት የተናገረው። ይገርማል። ድሮ በ70ዎቹ ዓ.ም በቀይ ሽብር ታስረው የነበሩ ሰው የነገሩኝን ታሪክ ነው ያስታወስኩት። ሰውየው ለስምንት አመታት ከታሰሩ በኋላ ነው የተፈቱት። ወራትም ሳይቆይ እንደ አጋጣሚ እሳቸውንና ሌሎችንም አስሮ ሲያስገርፍ አንዳንዶችንም ሲያስገድል የነበረውን ባለስልጣን ዩኒቨርሲቲ አካባቢ ያገኙታል። የሚናገሩት ነገር ቢያጡ «እዚህ ደግሞ ምን ታደርጋለህ?» አሉት። «ትምህርትኮ ጀመርኩ። የሁለተኛ አመት የሕግ ተማሪ ነኝ» ብሎ መለሰላቸው። «ዘገየህ። ያ ሁሉ ሰው ላይ ፈረደህ ከጨረስክ በኋላ የሕግ ትምህርት...»</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 17 ቀን 2002</a></p>

</body>
</html>	
