<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ጣት ላይ አተኩረዋል ምርጫው ፍትሃዊ እንዳይሆን እየተደረገ ነው - መድረክ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች ጣት ላይ አተኩረዋል ምርጫው ፍትሃዊ እንዳይሆን እየተደረገ ነው - መድረክ</h2>


<p>ተቃዋሚ ፓርቲዎች ለመጪው ምርጫ ያስገቡት የመወዳደሪያ ምልክት በእጅ ላይ ያተኮረ ነው። መድረክ ምልክቱን የመረጠው ምርጫውን በድል እንደሚወጣ ለማመልከት መሆኑን ሲገልፅ፣ ኢዴፓ ያለፉትን ሁለት ምርጫዎች በምልክቱ በመወዳደሩ እንደሆነ ገልጿል።</p>

<p>በ2002 አገራዊ ምርጫ ላይ ለምሳተፍ የሚያስችለውን የምርጫ ምልክት ለምርጫ ቦርድ ማስገባቱን የገለፀው መድረክ፣ አራት ጣቶች ታጥፈው አውራ ጣት ፊትለፊት የሚታይበትን ምልክት የመረጠው «ምርጫውን በድል እንወጣለን» የሚል ትርጓሜ እንዲያስተላልፍ በመፈለጉ እንደሆነ አስታውቋል።</p>

<p>ተቃዋሚዎች የምርጫ ምልክት ሲመርጡ በጣት ላይ የሚያተኩሩበት የተለየ ምክንያታቸው ምን እንደሆነ የተጠየቁት የመድረክ ሕዝብ ግኑኙነት ኃላፊ አቶ ገብሩ አስራት በእጅና በጣት የሚገለፅ ምልክት በፅሑፍም ሆነ በድምፅ ማሳወቅ ሳያስፈልግ በቀላሉ ትርጓሜውን ኅብረተሰቡ እንዲረዳው ለማድረግ ስለሚያስችል ነው ብለዋል።</p>

<p>ቀደም ሲል «ቅንጅት» ሲጠቀምበት የነበረውን የጣት ምልክት በመጪው ምርጫ ለመጠቀም ለምርጫ ቦርድ ያስገባው ኢዴፓ ሲሆን ስለ ጉዳዩ ያብራሩት የፓርቲው ሊቀመነብር አቶ ልደቱ አያለው «ይህን ምልክት ቀደም ሲል ለቅንጅቱ ያበረከትነው እኛ ነን ባለፈው የሚያዚያ ምርጫም ምልክቱን በባለቤትነት የተጠቀምንበት እኛ ነን ቅንጅቱን ከመሰረቱት አራት ፓርቲዎች ጥያቄው ቢነሳ ኖሮ ወይ ለአንዳቸን ይሰጣል አሊያም ለማናቸንም አይሆንም ነገር ግን በወቅቱ እኛ ጠይቀን ለእኛ ተሰጥቷል በመጪው ምርጫም በዚሁ እንወዳደራለን» ብለዋል።</p>

<p>በኅብረተሰቡ አዕምሮ ውስጥ በቀላሉ ሊታወስ የሚችል ምልክት በመሆኑም በተለየ ትኩረት እንዳደረጉበት ተናግረዋል።</p>

<p>በአቶ አየለ ጫሚሶ የሚመራው ቅንጅት ለአንድነት እና ለዴሞክራሲ፣ ሰዎች እጅ ለእጅ ሲጨባበጡ የሚያሳየውን ምልክት ለምርጫ መወዳደሪያ መርጦታል።</p>

<p>በሌላ በኩል የመድረክ የሕዝብ ግንኙነት ኃልፊ አቶ ገብሩ አስራት የዕውቅና ሰርተፍኬት መወሰድ፣ የምርጫ ምልክት ማፅደቅ እና ሌሎች ለምርጫ በሚያስፈልጉ ጉዳዮች ላይ መድረክ በዝግጅት ላይ ይሁን እንጂ ኢህአዴግ ምርጫው ከወዲሁ ፍትሃዊ እንዳይሆን እያደረገ መሆኑን ገልፀዋል። አቶ ገብሩ እንደሚሉት መድረክ ከኢሕአዴግ ጋር ለመደራደር ካቀረባቸው ስምንት ነጥቦች አንዱ ምርጫውን ፍትሃዊ ለማድረግ የምርጫ አስፈፃሚዎች እና ታዛቢዎችን በጋራ መምረጥ የሚል ሲሆን ኢሕአዴግ ግን በሥነምግባር ደንቡ ላይ አብረውት የተፈራረሙትን ፓርቲዎች እንኳን ሳያሳትፍ፣ ብቻውን 200 ሺህ ምራጫ አስፈፃሚዎችን መርጧል።</p>

<p>በተመሳሳይም የምርጫ ታዛቢዎችን በአዲስ አበባ መምረጥ መጀመሩን እና በየክልሉም መቀጠሉን የተናገሩት አቶ ገብሩ «ይህ ሁኔታ ከወዲሁ ምርጫው ፍትሃዊ እንዳይሆን እየተደረገ ስለመሆኑ ማሳያ ምልክት ነው» ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 3 ቀን 2002</a></p>

</body>
</html>	
