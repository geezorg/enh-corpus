<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢህአዴግ ይለቃል እንጂ ሥልጣን አይጋራም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢህአዴግ ይለቃል እንጂ ሥልጣን አይጋራም»</h2>


<p>«ኢህአዴግ በመጪው ሀገራዊ ምርጫ አብላጫ ወነበር ካላገኘ ወንበሩን ይለቃል እንጂ ፕሮግራሙን ማስፈፀም በማይችልበት ሁኔታ ውስጥ ገብቶ ስልጣን አይጋራም» ሲሉ ጠ/ሚ መለስ ትናንት በጽ/ቤታቸው ለጋዜጠኞች በሰጡት መግለጫ ላይ ገለፁ።</p>

<p>ስልጣን መጋራትን እንደ አንድ ስትራቴጂ የሚያስቀምጡ ፓርቲዎች መኖራቸውን በመጥቀስ ለቀረበላቸው ጥያቄ በሰጡት ምላሽ «ስልጣን መጋራት የቀለም አብዮተኞች የቅርብ ጊዜ ሞዴል ነው» ያሉት አቶ መለስ በዚህም «በስልጣን ላይ ያለውን ፓርቲ በብጥብጥ ካልተቻለ ደግሞ ስልጣን በመጋራት ስም ቀስበቀስ የመተካት ሂድት ነው። ይህ ስልት ከህገመንግስቱ ጋር የሚሄድ አይደለም «ይህ ስልት አይሞከርም ማለት አይደለም። ነገር ግን ተግባራዊ ሊሆን አይችልም» ብለዋል።</p>

<p>የቀለም አብዮተኞች ምርጫውን ጥላሸት የመቀባት የተቀናጀ ሥራ እየሰሩ ነው ያሉት ጠ/ሚኒስትሩ እዚህ አገር ያሉ ፓርቲዎች እና ሰብአዊ ድርጅቶች ያወጡትን መግለጫ ተከትሎ በውጭ የሚገኙ ድርጅቶችም ያንኑ መግለጫ ደግመው ያወጡታል - ይህ ደግሞ የቀለም አብዮተኞች የተለመደ አሰራር ነው ብለዋል።</p>

<p>መጪውን ምርጫ በተመለከተ ሲናገሩ «ኢህአዴግ ደርግን ሊያሸንፍ የቻለው ስህተትን ካለመድገም ነው። እናም ካለፈው ትምህርት በመወሰድ አስፈላጊው ጥንቃቄ ተደርጓል» በማለት በምርጫ 97 ታዩ ያሏቸውን ችግሮች ዘርዝረዋል። አቶ መለስ በ97 ምርጫ የቀለም አብዮት አቅጣጫ ሊያደርስ የሚችለውን ጉዳት አሳንሶ የማየት፣ የፖሊስ ዝግጅት በበቂ አለማድረግ እንዲሁም በድንጋይ ወርዋሪውና አስወርዋሪ ላይ ያነጣጠረ ክትትልና አፈፃፀም አልነበረም» ካሉ በኋላ «እንዲህ አይነት የአጉራ ዘለልነት ተግባሮች በሚፈፀሙበት ወቅት በእንጭጩ በመቅጨት የሚያስችል ድርጅታዊ፣ ህዝባዊ እና መንግሥታዊ ዝግጅት በበቂ ሁኔታ አልነበረም። ስለሆነም መጥፎ ጠባሳ ትቶ አልፏል። ያንን አንደግመውም። እንዲደገምም አንፈቅድም» ብለዋል።</p>

<p>በሌላ በኩል ከመድረክ ጋር ለብቻ ለመደራደር ያልፈለጋችሁት እርስዎ ወይም የፓርቲዎ ተወካይ ከአቶ ስዬ አብርሃ ጋር ቁጭ ብላችሁ መወያየት ስለማትችሉ ነው ወይ? የሚል ጥያቄ የቀረበላቸው ጠቅላይ ሚኒስትሩ «በግሌ ከማንም ጋር የመንጋገር ችግር የለብኝም። ከደርግም ጋር ተነጋግሬያለሁ - በአሻግሬ ይገለጡ ከተመራው ቡድን ጋር። ውይይቱ ተገቢና ውጤት ሊሰጥ የሚችል ከሆነ ከማንም ጋር መንጋገር ነውር የለውም። የግል ጠብ የለም። ለዓላማችን እስከ ጠቀመ ድረስ ከሰውም ከአህያም ጋር መደራደር ይቻላል። በመድረክ በኩል በተናጠል እንደራደር የሚለው ጉዳይ ሊገባኝ ስላልቻለ ነው» በማለት ምላሽ ሰጥተዋል።</p>

<p>ቀጣዩ ምርጫ ነፃና ፍትሃዊ እንዲሆን የአሜሪካ መንግሥት ጫና እንዲያደርግ እና አምባሳደር እንዲሾም ጥሪ የሚያቀርቡ ወገኖች አሉ በሚል ለቀረበላቸው ጥያቄ በሰጡት ምላሽ ድግሞ ምርጫው በዲሞክራሲያዊ መንገድ እንዲካሄድ በማድረግ ረገድ መንግሥት ጫና አያስፈልገውም። የሕገ መንግስቱ ጫና በቂ ነው። የገዢው ፓርቲ መሠረታዊ አምነት ከበቂ በላይ ነው። ስለዚህ የውጭ ጫና ትርፍ እና አላስፈላጊ ነው በማለት በስልጣን ላይ ያለው ፓርቲ በማንም ጫና ያላመነበትን ነገር እንዳማይፈጽም ገልፀው «የአሜሪካ መንግሥት አምባሳደር ይህ ወርቅ ነው። ይህን ወርቅ መውሰድ አለብህ ብሎ ጫና ቢያሳድር ይህ መንግሥት አይቀበለውም» ብለዋል።</p>

<p>«የአሜሪካ አምባሳደር የመሾሙን ጉዳይ የምንከታተለው በኢትዮጵያና በአሜሪካ መካከል ያለው ወዳጅነት መልኩን ይዞ ከፍተት ሳይታይበት እንዲቀጥል ይጠቅማል ከሚል እንጂ በመንግሥት ላይ ጫና በማድረግ በምርጫው ላይ ለውጥ ያመጣል ብለን ሰለምናምን አይደለም» ያሉት አቶ መለስ የአሜሪካን አምባሳደር ሆነ የማርስ አምባሳደር በተፅዕኖ የሚቀይረው ነገር አይኖርም ብለዋል።</p>

<p>በተመሳሳይ ኢትዮጵያ እሳካሁን በአሜሪካ አምባሳደር አለመሾምዋ የሚታወቅ ሲሆን ይህንኑ ጉዳይ በማስመለክት የተናገስሩት አቶ መለስ በአሜሪካ የኢትዮጵያ አምባሳደር ሆነው የሚያገለግል ዲፕሎማት «የሚሾመው ከምርጫ በኋላ ይሆናል» ካሉ በኋላ ምን ዓይነት ሰው ይመደባል የሚለው ጊዜው ሲደርስ የሚታይ እንደሆነ ጠቅሰው «ኤምባሲው ካለው ከክብደት አኳያ ከክብደቱ ጋር የሚመዝን የፖለቲካ ተሿሚ ይሆናል ብዬ እገምንታለሁ» ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 3 ቀን 2002</a></p>

</body>
</html>	
