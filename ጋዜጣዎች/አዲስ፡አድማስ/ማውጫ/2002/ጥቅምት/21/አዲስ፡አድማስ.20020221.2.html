<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወ/ሪት ብርቱካንን ለማስፈታት ፊርማ ማሰባሰብ ተጀምረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወ/ሪት ብርቱካንን ለማስፈታት ፊርማ ማሰባሰብ ተጀምረ</h2>


<p>የመግሥት አካላት በአባሎቹ ላይ ሕገወጥ ወከባና እስር ይፈፅማሉ በማለት በተደጋጋሚ አቤቱታ ሲያሰማ የቆየው «አንድነት» ፓርቲ፤ በተለያዩ ክልሎች በደል የደረሰባቸው 20 የፓርቲው አባላት ትናንት በአዲስ አበባ በተዘጋጀው ስብሰባ ምስክርነታቸውን እንዲሰጡ አደረገ። ብዙዎቹ እስርና ድብደባ እንደተፈፀመባቸው የገለፁ ሲሆን፣ አንዲት ሴት ያአስገድዶ መድፈር ጥቃት ጭምር እንደረሰባት ተናግራለች - የተቃዋሚ ፓርቲዎች አመራሮች ዲፕሎማቶችና እንድግዶች በተገኙበት ስብሰባ።</p>

<p>«የዜጐች ዲሞክራሲያዊና ሰብዓዊ መብቶች መረገጥ ይቁም» በሚል ርእስ አንድነት ለፍትሕና ለዲሞክራሲ ፓርቲ ባካሄደው በዚሁ ስብሰባ ከደቡብ ጎንደር የመጣችው ወጣት ከሶስት ወር በፊት እስርና እንግልት ብቻ ሳይሆን የአስገድዶ መደፈር ጥቃት እንደረሰባት ገልፃለች። በጋሙጎፋ ዞን ሰላም በር ከተማ የመጡ ነዋሪ በበኩላቸው ባለፈው አመት ሁለት ጊዜ ለሳምንታት ያለጥፋታቸው እንደታሰሩ ጠቅሰዋል። በቡና ንግድ ይተዳደሩ እንደነበር የተናገሩት እኚሁ ነዋሪ መኪናቸውም ስራ እንዲያቆምና እንዲታሰር ተደርጓል ብለዋል - የፓርቲው ሊቀመንበር።</p>

<p>የወ/ሪት ብርቱካን ሚደቅሳ መታሰርን ለመቃወም «ቃሌ» በሚል ስያሜ በሚዘጋጀው ወርሃዊ ዝግጅት ላይ ተካፍዬ ወደ ምኖርበት አካባቢ ስመለስ ባለፈ መስከረም 5 ቀን ታስሬያለሁ ሲል የተናገረው የምዕራብ ጎጃም ነዋሪ በበኩሉ በመኖሪያ ቤቴ ውስጥም በእኔና በባለቤቴ ላይ ድብደባ ተፈፅሞብናል ብሏል።</p>

<p>በስብሰባው የጀርመን የእንግሊዝ የፈረሳይ የጃፓን የስዊድን እና የአሜሪካ ዲፕሎማቶች የተገኙ ሲሆን ሃያዎቹ የፓርቲው አባላት ምስክርነታቸውን ሲሰጡ በሚድያ ስማቸው ከተጠቀሰ እንደገና በደል ይደርስብናል ብለው እንደሚሰጉ በማስታወቅ ስማቸው እንዳይገለፅ ጠቁመዋል።</p>

<p>በሀገሪቱ የተለያየ ክፍሎች በደል የደረሰባቸው ሰዎች በሺ የሚቆጠሩ መሆናቸውን የፓርቲዎ ምክትል ሊቀመንበር ኢ/ር ግዛቸው ሽፈራው ጠቅሰው የዜጎች ሰብአዊ መብት እየተጣሰ መሆኑን ለመንግሥት አካላት ስናመለክት ግን «መሠረተ ቢስ ነው ሃሰት ነው ማስረጃ የላችሁም» የሚል መልስ እናገኛለን ብለዋል። «የመንግሥት አካላት እኛን ስለማያምኑ ነው መከራ የደረሰባቸው ዜጎች ራሳቸው የምስክርነት ቃላቸውን እንዲሰጡ የጋበዝናቸው» ብለዋል ኢር/ግዛቸው።</p>

<p>ጥዋት የተጀመረው ምስክርነት ከሰአት በኋላም የቀጠለ ሲሆን 10 ሰአት ላይ «ቃሌ» የተሰኘው ፕሮግራም እንደተካሄደም ታውቋል - የወይዘሪት ብርቱካን እስር አስረኛ ወርን ለማሰብ። ወ/ሪት ብርቱካን ከእስር እንዲለቀቁ ጥረት እያደረገ መሆኑን ፓርቲው ገልፆ ለዚህም ከየአካባቢው ፊርማ ማሰባበሰብ መጀመሩን ትናንት አስታውቋል። የፓርቲ አባላት የስራ ባልደረቦች ዘመድና ወዳጅ በእስር እሚገኙትን ወ/ሪት ብርቱካን ለመጠየቅ ቢጥሩም እንዳልተሳካ ፓርቲው ገልፆ የፍ/ቤት ትእዛዝ በማረሚያ ቤት ሃላፊዎች አልተከበረም ብሏል። ትናንት በተጀመረው የፊርማ ማሰባሰቢያ እቅድ በውጭ አገራት የሚገኙ ኢትዮጵያውያን እንደሚካፈሉና በእለቱ ከ1300 በላይ ሰዎች እንደፈረሙ ኢ/ር ግዛቸው ተናግረዋል።</p>

<p>በተለያዩ ክልሎች ከሰልሳ በላይ ጽ/ቤቶችን ለመክፈት ሞክረናል ያሉት የፓርቲው መሪዎች «ግን አልቻልንም ለቢሮ የሚሆን ቤት መከራየት አልቻልም የየአካባቢው ሹሞች ቤት አከራዮችን ያስራሉ ለመከራየት ከቻልንም በኛ ቢሮ ላይ ሌላ ቁልፍ ደርበው ይዘጉብናል» ሲሉ አማረው ገልፀዋል። የኢቲቪ ጋዜጤኞች ወደ ስብሰባው እንዳይገቡ መከልከላቸውን በመጥቀስ ቅሬታ ያሰሙ ሲሆን ኢር/ግዛቸው በበኩላቸው ሚዛናዊነት ስለሚጎላቸውና በፖለቲካ ወገኝተኝነት የሚያዘነብል ሚድያን ማስተናገድ ይቸግረናል ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 21 ቀን 2002</a></p>

</body>
</html>	
