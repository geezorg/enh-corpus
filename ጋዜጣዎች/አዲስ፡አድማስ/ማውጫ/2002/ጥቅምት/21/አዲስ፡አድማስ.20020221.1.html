<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተደራዳሪዎቹ የሥነ-ምግባር ደንቡ የአገሪቱ ሕግ ይሆናል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተደራዳሪዎቹ የሥነ-ምግባር ደንቡ የአገሪቱ ሕግ ይሆናል አሉ</h2>


<p>ከጠቅላይ ሚኒስትር መለስ ዜናዊ በስተግራ የተቀመጡት ኢንጂነር ሀይሉ ሻውል እና አቶ አየለ ጫሚሶ ሲሆኑ፣ በስተቀኝ አቶ ልደቱ አያለው አሉ። ዛሬ የየራሳቸውን አንድ አንድ ፓርቲ ወክለው የተገኙት መሪዎች በ97 ምርጫ ሁሉም በቅንጅት ለአንድነትና ለዲሞክራሲ ፓርቲ ውስጥ ነበሩ። ፓርቲዎቹ በትናትናው ዕለት የምርጫ ሥነ-ምግባር ደንብ ሰነድ ሲፈራረሙ ግን አቶ ልደቱ አያለውና ኢንጂነር ሀይሉ ሻውል ኢዴፓ እና መኢአድን ወክለው የተገኙ ሲሆኑ፣ አቶ አየለ ጫሚሶ ደግሞ ቅንጅት ለአንድነትና ለዴሞክራሲ በመወከል ነበር የተገኙት።</p>

<p>ኢህአዴግ፣ ኢዴፓ፣ መኢአድና ቅንጅት ትናት የተፈራረሙት ሰነድ የአገሪቱ የህግ አካል እንዲሆን በፓርላማ በአዋጅ መልክ እንዲወጣ መስማማታቸውን ገልፀዋል።</p>

<p>የስምንት ፓርቲዎች ጥምረት በመሆን በአሁኑ ጊዜ ቅንጅት የፈጠረው «የኢትዮጵያ ፌደራላዊ ዲሞክራሲያዊ መድረክ» የድርድር ሂደቱ ሲጀመር ባነሳቸው አጀንዳዎች ዙሪያ ከኢህአዴግ ጋር ለብቻው ለምደራደር ጠይቆ ኢህአዴግ ጥያቄውን ባለመቀበሉ ድርድሩን ጥሎ መውጣቱ ይታወሳል።</p>

<p>የተፈረመው ሰነድ የተቃዋሚ ፓርቲዎች ትግላቸውን በሰላማዊ መንገድ ብቻ እንዲያካሂዱ የሚያስገድድ መሆኑን የገለፁት ጠ/ሚኒስትሩ ገዚው ፓርቲ ለተቃዋሚ ፓርቲዎች በቂ ሕጋዊ የውድድር መድረክና መንፈስ እንዲፈጥር ያስገድደዋል ብለዋል። ጠ/ሚኒስትሩ ስለድርድሩ ሂደት ሲናገሩም «አራቱ ድርጅቶች ካለፈው ሂደት ባሻገር በማየታቸው፣ ለመጪው ጉዞ የበለጠ ትኩረት በመስጠታቸው፣ በሰጥቶ መቀበል መርህ በመወያየታቸው በዚህ ሂደት ሲጀምሩ ባይተዋር ሲጨርሱ ጓደኞች ሆነዋል» ብለዋል። ለዚህ ውጤት ያበቃን ድርድሩ የተመራበት መንፈስ ነው መንፈሱ አብሮን እንደሚኖር ብቻ ሳይሆን ሌሎችም ከመንፈሱ እንደሚጋሩ ተስፋ አደርጋለሁ ብለዋል - ጠ/ሚኒስትሩ።</p>

<p>የስነምግባር ደንቡ አሰራ ሶስት አንቀፆች የያዘ መሆኑን የተናገሩት አቶ አየለ ጫሚሶ፣ የደንቡ ተፈፃሚነት ወሰን፣ መርሆዎች፣ ለደንቡ ተገዢ ስለመሆን፣ ሕግን ማክበር፣ የምርጫ ዘመቻ አካሄድና የምርጫ ሂደት፣ የፍትሀዊነትና ነፃ ምርጫ ውጤትነት መቀበል እንዲሁም የደንቡን አተገባበር ማካተቱን ገልፀዋል። «ደንቡን ተግባራዊ ካደረግን ምርጫው ነፃና ፍትሀዊ እንደሚሆን አንጠራጠርም» ያሉት አቶ አየለ ከዚህ ድርድር ራሳቸውን ያገለሉ ፓርቲዎች ለዲሞክራሲና ለሰላማዊ ሂደት ያላቸው ታማኝነት ጥርጣሬ ጎልቶ እንዲታይ አድርጓል በማለት አሁንም ሰንዱን እንዲፈርሙ ጥሪ አቅርበዋል።</p>

<p>አቶ አየለ መድረኩን በተመለከተ የሰጡትን አስተያየትና ጥሪ በማስመልከት አስተያየታቸውን የሰጡት የመድረኩ ም/ሊቀመንበር እና የሕዝብ ግንኙነት ክፍል ኃላፊ አቶ ገብሩ አስራት «ባልነበርንበት ሂደት ልንፈርም አንችልም። እኛን ተክቶም ማንም ሊደራደርን አይችልም። እኛን አስገድዶ ማስፈረምም አይቻልም። ቀደም ሲል በድርድሩ ለምን እንደማንሳተፍ የገለጽንበት ዋና ምክንያት ምርጫው ፍትሃዊ፣ ነፃና ተአማኒ ሆኖ እንዳይካሄድ ደንቃራ የሆነው ከኢሕአዴግ ስለሆነ ከሱ ጋር እንነጋገር ብለን ነው።</p>

<p>ለዚህም ተጫባጭ አጀንዳዎች አቅርበናል። ይህን ባለመቀበሉ አልተሳተፍንም» ብለዋል። «አሁን የተደረገውም በመጨረሻ መምጣት የነበረበት ጉዳይ ነው። ፓርቲዎች ሊከተሉት እና ምን ማድረግ እንዳለባቸው የሚደነግግ ሥነ ምግባር እንጂ ዋናዎቹ ጉዳዮች ላይ አልተነጋገሩበትም» ያሉት አቶ ገብሩ «በኢትዮጵያ ውስጥ በጣም አንኳር የምንላቸው ይዘት ያላቸው ጥያቄዎችን ለኢህአዴግ አቅርበናል። አሁንም ኢሕአዴግ መደራደር ከፍለገ በተጨባጭ ጉዳዮች ላይ ለመነጋገር እና ለመደራደር ዝግጁዎች ነን። በዚህ ጉዳይም እንደ ኢሕአዴግ እና እንደ ሌሎች ድርጅቶችም ያገባናል። እንዲያውም እኛ ስምንት ፓርቲዎች የተጣመርን ስለሆንን አንድ ትልቅ ድመጽ ነን። ይሀ መታየት አለበት እንላለን።» ብለዋል።</p>

<p>ኢንጂነር ሀይሉ ሻውል በበኩላቸው በዚህ ሁለት ወር ውስጥ በጎሪጥ መተያየታችን ቀርቶ በወዳጅነት መተያየት ጀምረናል ይህ ለኢትዮጵያ ህዝብ ትልቅ እመርታ ነው። እርስበርሳችን መወቃቀስ ፋይዳ የለውም ሰበብ በመፈለግ የኡኡታ ፖለቲካ ማካሄድ ፋይዳ የለውም እንዲህ ሆነ ወይም እንዲህ ብለውን ማለት የሂደት ማሰናከያ ነው እኛም ነበርንበት ዛሬ ያን አልፈን መስመሩ ምን እንደሆነ ተምረናል አውቀናል» ብለዋል። በሂደቱ በጣም አወዛጋቢና አጨቃጫቂ የሆኑ ጉዳዮች ታይተው እንደነበር የተናገሩት አቶ ልደቱ በመድረኩ ተሳታፊ የነበሩ ወገኖች ግን ውጤታማ እንዲሆን ሰርተዋል በኢትዮጵያ የጥላቻና የኩርፊያ ፖለቲካ (በአጠቃላይ የዜሮ ድምር ፖለቲካ) እየመሸበት እንደሆነ ያረጋገጠ መድረክ ነው» ብለዋል።</p>

<p>አቶ ልደቱ በተቃዋሚ በኩል ቀርቦ ውድቅ የተደረገ ምንም ሀሳብ እንደሌለ ሲናገሩ፣ አቶ አየለ በበኩላቸው ከምርጫ 97 ጋር ተያይዞ በፖለቲካ አመለካከታቸው የታሰሩ እንዲፈቱ በሚል ያቀረብነው ጥያቄ ኢህአዴግ ለማጣራት ተስማምቷል ብለዋል።</p>

<p>ኢጂነር ሀይሉ ሻውል እንዲሁ አባሎቻቸን በሚያደርጉት የትግል እንቅስቃሴ ችግር እንዳይደርስባቸው ያቀረብነው ጥያቄ ኢህአዴግ በመቀሉ በኛ በኩል በሰላማዊ መንገድ ለመታገል ቆራጥነታችንን ገልፀናል። በኢህአዴግ በኩል አስተያየታቸውን የሰጡን በፓርላማ የኢህአዴግ ተጠሪ አቶ ኃይለማሪያም ደሳለኝ ኢህአዴግ ለድርድሩ ሁለት ወር ሙሉ ራሱን ሰጥቶ መቆየቱን ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 21 ቀን 2002</a></p>

</body>
</html>	
