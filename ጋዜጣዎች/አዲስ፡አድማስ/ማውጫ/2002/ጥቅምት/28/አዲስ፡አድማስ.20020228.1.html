<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያን ሕዝብ መብት የመንካት ስልጣን፤ እኔም አቶ መለስም የለንም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያን ሕዝብ መብት የመንካት ስልጣን፤ እኔም አቶ መለስም የለንም</h2>


<p>በኢትዮጵያ የተቃውሞ ፖለቲካ ፓርቲ ውስጥ በግንባር ቀደም ተቃዋሚነታቸው እና በቅንጅት ለአንድነት ለዲሞክራሲና ለፍትህ የቀድሞ ሊቀመንበርነታቸው የሚታወቁት ኢ/ር ኃይሉ ሻውል ባለፈው ሳምንት ከኢሕአዴግ እና ከሌሎች ሦስት ተቃዋሚ ፓርቲዎች ጋር በድርድር በተስማሙበት የምርጫ ሥነምግባር ደንብ ላይ ሲፈራረሙ ከዚህም በሞቀ ፈገግታ ከጠ/ሚ መለስ ዜናዊ ጋር ሲጨባበጡ ታይተዋል። ነገር ግን ኢ/ሩ ፓርቲያቸውን ወክለው ከኢሕአዴግ ጋር ያደረጉት ስምምነት በአንዳንድ ደጋፊዎቻቸው እና በሌሎች ዘንድ እነደ «ከሃዲ» አስቆጥሯቸዋል። ይህን በሚመለከት እና በሌሎች ጉዳዮች ዙሪያ የአዲስ አድማስ ጋዜጠኛ አበባየሁ ገባያው አነጋግራቸዋለች።</p>

<p>ከኢሕአዴግ ጋር ያደረጋችሁት ስምምነት ለደጋፊዎቻችሁ ያልተጠበቀ ሆኖባቸዋል፣ ለምን ይመስልዎታል? ኢሕአዴግ እና መኢአድ ተፋጣጭ ፓርቲዎች ተደርገው ነው የሚታዩት። በሁለቱ መካከል ድርድር ተካሂዶ ውጤታማ መሆኑ ሊያስገርም ይችላል። ነገር ግን ይህ ድርድር በርካታ ቀዳዳዎች ተዘግተው በሚስጥር ሲካሄድ የነበረ ነው ከአንዱም ፓርቲ ፍንጭ የሚያሳይ ነገር ሳይኖር እንደ ዱብዳ መጨረሻ ላይ «ተስማምተናል» ስንል የሚያስደነግጥ ነው። ለማመን ይቸገራሉ።</p>

<p>ለምን ይመስልዎታል? አንዳንዶቹ «መኢአድ ደረቅ ፓርቲ ነው ሃይሉ ሻውል አክራሪ ነው።» ብለው ስለሚያስቡ ነው። ከአባላቶቻችሁ ጋር ተወያይታችሁ ነው ከኢሕአዴግ ጋር ለመፈራረም የበቃችሁት?</p>

<p>የመጀመሪው ስራ አስፈፃሚው ድርድሩ ውጤት ይገኝበታል ወይ? በሚለው ላይ ተወያይቶ እንዲሞክር ውሳኔ በማስተላለፉ የተደረገ ነው። ቀጣይ የሚሆነው «ውጤት አግኝተናል ትቀባላላችሁ? ከተቀበላችሁ መልካም ካተቀበላችሁ ግን እንደገና እንወያያልን» በሚል ለባላቶቻችን ማቅረብ ነው።</p>

<p>የላ ዕላይ ምክር ቤት እንጥራ ብንል ከአንድ መቶ ሰው በላይ መጥራት አለብን። ያ ጊዜ ይፈጃል። ስለዚህ በልዩ ልዩ መልክ ለመነጋገር እየሞከርን ነው።</p>

<p>ምንም አይነት ተቃውሞ አልደረሰባችሁም? እስከ አሁን አልደረሰብንም። በሚቀጥለው ሳምንት ውስጥ ከየዞኑ አመራሮችን ጠርተን ስብሰባ ልናልደርግ ነው። በስምብሰባው ላይ ሁኔታውን እናስረዳለን እነሱ የመሰላቸውን ሀሳብ ይሰጡናል። ችግር ካለ ያ ችግር የሚፈታወብት ግን ከባድ ችግር ከገጠመውን ያማናሻሽልበት የመደራደሪያ ነጥብ ውስጥ</p>

<p>ፍርድ ቤት፣ ፓሊስ፣ የመከላከያ ሰራዊት የመገናኛ ብዙሃን፣ ምርጫ ቦርድን የመሳሰሉ የመንግሥት ተቋማት አጠቃቀምን በተመለከተ እና በሌሎች ጉዳዮች ላይ ከዚህ ቀደም አንስታችኋቸው የነበሩት ስምንት ነጥቦች በተፈራረማችሁበት ሰነድ ላይ ያልተካተቱት ለምንድነው?</p>

<p>ሁለት ሰንደ ነው የተፈራረምነው። የስነ ስርዓት ሰንድ እና ስነ ስራዓቱን በስራ ላይ ለማዋል የሚያስፈልገው ግብዓት ሰንድ። ለምሳሌ በድርጅት መዋቅር፣ በአሠራር ሥርዓት ላይ ተወያይተና ተስማምተናል። ቀደም ሲል ስምንት ነጥብ በሚል ያነሳናቸው በሁለተኛው ስነድ ላይ ተካቷል። አንዳንድ ነገሮች በቋንቋ የተሸፈኑ አሉ። በኋላ ዝርዝሩ ላይ እንገልፀዋልን። አማርኛው አስቸጋሪ ቋንቋ ነው። ግን የሰፋ ቋንቋ ነው። ለምሳሌ የእስረኞችን አፈታት፣ የሚዲያ አጠቃቀም በተመለከተ በእኩልነት እንድንጠቀም ስምምነቱ ላይ አለ። ነገር ግን ዝርዝር አጠቃቀሙን በተመለከተ ገና አርብ ቅዳሜ እሁድ የሚሰራው ሥራ አራቱ ተደራድረው የሚሠራው ነው።</p>

<p>የምርጫ ቦርድ መጨውን ምርጫ ለመወዳደር የተዘጋጁ ፓርቲዎችን የምርጫ ስነ ምግባር ደንብን በሥራ ላይ ለማዋል በሚለው ላይ ለማወያየት ጠርቶ ነበር። አራታችሁ ብቻ በቀጣዩ ለመወያየት ካቀዳችሁ በዚሁ የተዘጋጀ መመሪያ ላይ ለመወያየት ለንም አስፈለገ?</p>

<p>አንድ ሰነድ ተቀባይነት ካገኘ፣ ስነዱን ስራ ላይ ይቀርባል። ነገር ግን ያኛው ተቀባይነት ሳያገኝ እንደገና ይሄንን ስራ ላይ እናውላለን ማለቱ ክልክል ነው።</p>

<p>አራታችሁ ብቻ በተስማማችሁበት በተፈራረማችሁበት ረቂቅ ላይ ሌሎች ተቃዋሚዎች... እኛ ፓርላማ ውስጥ መቀመጫ ያለን ፓርቲዎች ነን። መቀመጫ የሌላቸው አልተጋበዙም። ነገር ግን እኛ የምደራደረው ለሁሉም ፓርቲዎች ይጠቅማል ብለን ነው። ውይይቱ በደረጃ መሆኑ ትክክል ነው። ያቀረብነው ይሄን የስነምግባር ደንብ ትቀበላላችሁ ወይ? ብለን ነው።</p>

<p>«ጠ/ሚኒስትር መለስ እና ኢንጂነር ኃይሉ ሻውል በድርድር ሲጨባበጡ ማየታችን፣ ሁለቱም ከጥላቻ ፖለቲካ እየወጡ መሆኑን ያመለክታል> ሲሉ ፕ/ር መስፍን ተናግረዋል እውነት ይሆን?</p>

<p>አባባሉ ትክክል ነው ምክንያቱም ሕዝቡ ጥላቻ አለ ብሎ ስለሚያምን ነው። እኔ ግን ለማንም ስው የግል ጥላቻ ኖሮኝ አያውቅም። አሁን ታስሮ ጥላቻ የለኝም ይላል። ውሸታኛ ነው የሚል አለ። ይሄ የእነርሱ አስተሳሰብ ነው። እኔ የመኢአድ መሪ ከሆንኩ የሕዝብን ሥራ እንጂ የግል ጉዳዬን ይዤ መሯሯጥ የለብኝም። የግሌ ጉዳዬ ጥቂት ናት የኢትዮጵያ ሕዝብ ጉዳይ ግን ከሁሉ በላይ ነው። ሕዝብ ደስ ካላለው እኔም ደስ አይለኝም። የተገዳደሉ ዘመዳማቾች፣ በርካታ ህዝብ ያለቀበት ከጦርነት የወጡ እና የተቋሰሉ ሰዎች እንኳን ይጨባበጣሉ። እኛ በትንሽ ነገር የተኮራረፍን ነን። ለብዙ ሰው ሊያስገርም እንደሚችል ርጥጠኛ ነኝ። እነዚህ ሰዎች ራሳቸውን የሚወዱ አክራሪ ስዎች ናቸው ሲባል ስምቻለሁ። እኛ ምንሄድበት ነገር ጥላቻ ኖረውም አልኖረውም የኢትዮጵያ ሕዝብ መብት የመንካት ስልጣን እኔም አቶ መለስም የለንም። ይሄ ደግሞ ከድቅድቅ ጨለማ ወደ ብርሃን መሻገራችንን ያሳያል፡ ወጥተን፣ ወርደን፣ ተቃጥለን ለዚህ ደርሰናል። ከባድ ድልድይ ተሻግረናል።</p>

<p>በዚህ ዓይነት ከቀጠልን ብዙ ችግር ሊፈጠር ስለሚችል ይሄን ሕዝብ ከውጥረት እናውጣው በሚል ነው። የሁለት ግለሰቦች መጨባበጥ የሚያሳየው። ዛሬ የዲሞክራሲ በሩ እየተከፈተ ነው የሚያስኬድ ድልድይ እየተሠራ ነው። እና ይሄን እንጠቀምበት። ሁልጊዜ የምናስበው ኢሕአዴግ፣ መኢአድ የሚል ነው። የኢትዮጵያ ህዝብ የሚፈልገው «ከአለንበት ውጥረት አውጡን በልተን እንደር፣ እስቲ ሥራ እናግኝ» የሚል ነው።</p>

<p>ስለዚህ ኢሕአዴግ በራሱ ሥር ዓት ያምናል። እኛም በራሳችን ፕሮግራም እናምናለን። የኢትዮጵያን ሕዝብ ከሞት የሚያድነው ትልቅ አዋቂ ሕዝብ የሚያደርገው ይሄ መንገድ ነው። አለበለዚያ ድንቁርና፣ በሽታ እና ረሃብን ተሸክመን መጨረሻ ላይ ሕዝቦቿ እንሆናለን ብለን እንሰጋለን።</p>

<p>በምርጫ 97 የተከሰቱ ነገሮች እንዳይከሰቱ የተፈራረማችሁት ደንብ ጠቃሚ ነው ይላሉ? ኢህአዴግን አምናችሁታል ማለት ነው?</p>

<p>ድርድሩ ተካሂዷል። ሁሉም ችግሮች ቀርበው ተቀባይነት አግኝተዋል። ለድርድሩ ተማምነን ተፈራርመናል። ሥራ ላይ ለማዋል ደግሞ በድርጊት ማሳየት አለባቸው። እኛም በድርጊት ማሳየት አለብን። እምነት የሚመጣው በድርጊት ሲገለጽ ነው። ሌሎች 'አያደርግም' ብለን ገባን። ይህ ካልሆነ ሁልጊዜ ሁላችንም ወደ ነበርንበት ጐሬ መመለሳችን አይቀርም። ያ ደግሞ ለኢሕአዴግም፣ ለእኛም፣ ለኢትዮጵያ ሕዝብም አይጠቅምም።</p>

<p>በአባላቶቻችሁ ላይ ወከባ፣ እስር፣ እንግልት፣ እንደሚደርስ ጽ/ቤታችሁ እንደሚዘጋ በተለያዩ ጊዜ ትገልፃላችሁ አቤቱታም ታሰማላችሁ። ከኢሕአዴግ ጋር ድርድር ከጀመራችሁ ጊዜስ ጀምሮ ያለው ሁኔታ ምን ይመስላል?</p>

<p>እኛ በምንደራደርበት ወቅት የአንድ ዞን ኃላፊያችን ታስረ። ከቢሮ ሙሉ ሰነዱን ወሰዱ፣ ሌላው የወረዳ ኃላፊ እንደዚሁ ቤቱ እንደተከበበ ተንገረን። «እኛ ድርድር ላይ እያለን፣ በጀርባችን የሚደረገው ምንድነው ከልባችሁ መሆኑን እስኪ አሳዩን?» አልን፣ አንደኛው አስራ ሁለት ሰዓት ሳይሞላ ተፈታ ከበባው ቀር፣ በማግስቱ ደግሞ ሰንዶቻችን ወደ ቢሮዎቻቸን ተመለሱ። ስለዚህ ትንሽም ቢሆን ፍንጭ አሳይተውናል። ደረጃ በደረጃ ምን ያህል ስራ ላይ ይውላል የሚለውን ራሳችን ተከታትለን ሪፖርቱን እናያለን።</p>

<p>ከምርጫ 97 ምርጫ በፊት ነፃና ፍትሐዊ ምርጫ እናካሂዳለን በሚል ፓርቲዎች በሚዲያ ተጠቅመው ሐሳባቸውን ያቀርቡ እንደነበር እናስታውሳለን፣ ተቃዋሚዎች ደግሞ የህዝብ ድምጽ ተሰረቀ ብላችኋል። የአሁኑ ሁኔታ ኢህአዴግ ከምርጫው በፊት ፀባዩን እያሳመረ ነው ሊያስብለን አያስችልም?</p>

<p>ታሪካዊ ሂደቱን ካየን እንደዚህ ነበር። ግን ያለፈ ታሪክ የወደፊት ታሪክ ሊሆን አይችልም ብለን ስለገመትን ነው ያዋጣል የምንለው። አንድ የመንግሥት ፓርቲ አካሄዱን እና ስህተቱን አይቶ ያርማል የሚል ግምት አለኝ። አንድ ሰው እንደነበር አይቆይም።</p>

<p>እኔም እንደነበርኩ አይደለሁም። ዛሬ ለውጥ ማካሄድ ከተፈለገ ይቻላል። ኢሕአዴግ ጅምሩን አሳይቷል፣ ነገር ግን ዛሬውኑ ያጠፋል ብለን ባንገምተው ጥሩ ይመስላኛል። ሲያጠፋ እንደርስበታልን። ችግር አይኖርም አይደለም ጥቃቅን ችግሮች ይኖራሉ። እንኳን እዚህ የትም ሀገር አለ።</p>

<p>በ2002 ምርጫ፣ የምርጫ 97 ያህል የሕዝብ ድጋፍ እናገኛለን ብላችሁ ታስባላችሁ? አዎ እናስመዘግባለን። እስከምርጫው ድረስ ከፍተኛ ሥራ እንሰራለን።</p>

<p>ብዙ ጊዜ ተቃዎሚ ፓርቲዎች የፖለቲካ ምህዳሩ ጠቧል ትላላችሁ። አሁንስ? ድርጊቱ ነው የሚያሰፋው እንጂ ፍላጐቱ አይደለም። ፍላጐታችን ወረቀት ላይ ሰፍሯል። ስለዚህ ለሁሉም ክልል የወርዳ አስተዳዳሪዎች ፖሊሶች በግልጽ ሲነገር ይሄ የፊርማውም መንፈስ ሳይጠፋ እየሰበሰብን እንናገራልን። ያኔ ነው ምህዳሩን የምንለካው ዛሬ አይደለም ዛሬ ለመለካትም ጊዜ አላገኘንም። በፊት ጠባብ እንደነበር እናውቃለን። ደርድርም የገባነውም ለዚሁ ነው። ከእንግዲህ ወዲህ ግን ያ ሜዳ ንፁህ ካልሆነ አሜኬላ ከበዛበት ርምጃ እንወስዳለን። ነገር ግን ከዛሬው ያልተበላሸ ነገር ይበላሻል ብለን መናገር አንፈቅድም።</p>

<p>ከኢሕአዴግ ጋር ያደረጋችሁት የድርድር ፊርማ በዲያስፖራ ፖለቲከኞች ዘንድ ብዙ ትችት ተሰንዝሮባችኋል በተለይም ደግሞ የገንዘብ ምንጮች ላይ ጉዳት አያደርስም ወይ? ርስዎን እንደከሃዲ የሚቆጥርም አለ?</p>

<p>እኔ መጀመሪያ ሳልፈርም ይሄ እንደሚመጣ አውቀዋለሁ። የዲያስፖራ ፖለቲካ እና የእኛ ፖለቲካ አንድ አይደለም። በጣም የተለያየ ነው ዲያስፖራ የኢትዮጵያ ሕዝብ ምን አይነት ፖለቲካ ላይ እንዳለ አያውቅም። የውጪ ጋዜጠኞች ረሀብተኛ ብለው ከሚጽፉት ውጪ ሕዝብ በምን ችግር ውስጥ እንደሚኖር አያውቅም ሊያውቁም አይፈልጉም</p>

<p>መጥተው አያዩም። ሲመጡ ሸራተን (ሂልተን) ተቀምጠው ይሄዳሉ። እዚህ ደሃ ሕዝብ ገበሬው ጋር ተቀምጦ የመጣ ቢኖር የሚያስገርም ይሆናል። ስለዚህ የሚታያቸው ትንሽ ጀብደኝነት አለ።</p>

<p>ይሀን የሚያደርጉት ጥቂቶች ናችው። ሌላ ዓለም ውስጥ ገብተው ሲጯጯሁ ይኖራሉ። ድምፃቸው የሚሰማው እዛው አካባቢ ነው። በስልክ የሚደውሉልን «ጥሩ አድርጋችኋል አሁን ለኢትዮጵያ ህዝብ እድል ሰጣችሁት ነገር ግን ኢሕአዴግን እንጠረጥረዋለን» እያሉ ይናገራሉ። «አዎ ግዴለም በድርጊት ያ ጥርጣሬ ይለካል»። አሁን ደጋፊ እንደምናጣ አውቄዋለሁ ነገር ግን የሰከኑ ቡድኖችና ግለሰቦች አሉ። ይሄንን ሁኔታ እንደትልቅ ነገር አድርገው ድጋፋቸውን ሊያሻሽሉ ይችላሉ የሚል ግምት አለኝ።</p>

<p>እነማን ናቸው የሚቆጡት? እነማናቸው የሚደሰቱት? ብለን መገመት አንችልም። ነገር ግን እኔ እራሴ እውቀት አለኝ እነማን እንደሚጮሁ እነማን እንደሚደሰቱ። እኛ በእነሱ ገንዘብ አይደለም የኢትዮጵያን ሕዝብ የምናገለግለው። በነፃ ነው የምንሠራ። ገጠር ያለውም ሕዝብ በነፃ ነው የሚሠራው። አንዳንድ ወረዳዎች ራሳቸው ከፍለው ነው ቢሮውን የከፈቱት። እስከ ዛሬ ድረስ በደቡብ እና በአማራ ክልል 42 ቢሮዎች በህዝብ ተቋቁመዋል። «እኛ እንከፍታለን አስተምሩን ብቻ እንጂ ህዝቡን እናደራጃለን» ብለው የሚሠሩ አሉ። ከተማ ያለው ደግሞ ይፈራል።</p>

<p>«ለመኢአድ ብሰጥ ሀብቴ ይነጠቃል ገዢው ፓርቲ ድርጅቴን ይዘጋብኛል» የሚል አስተሳሰብ አለ። ነበረ ዛሬም አለ ለወደፊትም ግን ያ ፍርሃት ይወገዳል። የሚል ግምት አለኝ። ዳያስፖራም ቢሆን ለአጭር ጊዜ የተለመደ ጩኸት ነው የሚጮኸው። ሰነዶችን እና የተገኘው ውጤት ምን እንደሆነ ሲያዩ ይደሰታሉ።</p>

<p>በምርጫ 97 የተፈጠሩ ችግሮች የደረሱ ጉዳቶች እንደዚህ ዓይነት ድርድር እና ውይይቶች ሊፈትት አልቻሉም ነበር ወይንስ ኢሕአዴግ የተለየ ባህሪ አምጥቶ ነው?</p>

<p>ከዚህ በፊት እውነተኛ ድርድር አልተደረገም። እነሱ በፈቃደኝነት ሬዲዮ፣ ቴሌቪዥን፣ ጋዜጣ ሰጥተው ከእናንተ ጋር እንከራከር በህዝብ ፊት ተብሎ ተቀበልን እንጂ መች ተደራድረን እናውቃለን። ይሄ ከአንድ ወገን የተሰጠ ሌሎቻችን የተቀበልነው ነው። አሁን ግን እያንዳንዱን ነጥብ አንስተን በምንስማማው ላይ ተስማምተን ያልተቀበልነውን ውድቅ አድርገን እዚህ ደርሰናል። የእኛ ተደራዳሪዎችም ሆኑ የሌሎች ፓርቲ ተደራዳሪዎች ትልቅ ሥራ ሠርተዋል። ስለዚህ ተደራድረን ያገኘነው ስለሆነ እገሌ ሰጠኝ የምንለው አይድለም። የሰው ልጅ ተሰጠው ሲባል ምንም ፋይዳ የለውም። አገኘሁ ሲል ግን ከልቡ ደስ ይለዋል። እራሱንም ከፍ ከፍ እያደረገ ይሄዳል። የኢትዮጵያ ሕዝብን ጉዳይ ሰናይ «መንግሥት ይስጠኛል» እያለ ነው ለዘመናት የኖረው። መንግሥት መሬት፣ ሥራ ሰጠኝ፣ ደሞዜን ጨመረ እያለ ሲያወራ ኖሯል። ይህ ለአንድ ሰው ክብር የሚቀንስ እንጂ ከፍ ከፍ የሚያደርግ አይደለም። ለአንድ ሕዝብ ደግሞ ብሩህ አንጐል እያለው ራሱን እያኮሰሰ «የሰጠኝን ሊወስድብኝ ይችላል» እያለ እየኮሰመነ ነው የሚሄደው።</p>

<p>ከኢዴፓ፣ ከቅንጅት፣ ከኢህአዴግ ጋር ስምምነት መፈራረምዎን? በተመለከተ እርስዎ ይመሩት የነበረው የቀድሞው ቅንጅት ፓርቲን ስለመፍረሱና እርስዎ ደግሞ ከእነሱ ጋር መደራደርዎን እንደ ከሃዲነት የቆጠሩት አሉ። ከዛም ባለፈ የቅንጅት ዋናው አፍራሽ ዛሬ ታወቀ፣ ኢንጂነር ኃይሉ ሻውል ናቸው የሚልዎትም አለ?</p>

<p>ወሬ ካወሩት ይወራል እምቢ ብሎ አይቀር። መቼስ ሆድ ውስጥ አይቀር። ለወሬ የተካኑ አሉ ያን ለእነሱ እንተዋለን። እውነታው ግን ምንድነው? ብለን ብናወራው በጣም ይረዝማል። ቅንጅትን ያፈረሱትም ልባቸው ያውቃል የዶለቱም በልባቸው ያውቃሉ።</p>

<p>እኔ ወደኋላ ሄጄ ያንን ለመተንተን ብሞክር ያለውን ስምምነት ማበላሸት ነው። ለጋዜጠኞች የሚስብ ነገር ሊሆን ይችላል። ለዛሬ የፖለቲካ ሂደት ግን ጠቃሚ አይድለም። ይሄ ለባለታሪኮች የሚተው ነው። «ማን ለዚህ ህዝብ መስዋዕት እንደከፈለ ማን ይሄን ህዝብ እንደሸጠ ያውቃዋል። ድርድሩም ቢሆን እኔንም ከአፍራሽ ከጨመሩኝ ኢህአዴግ ከአፍራሽ ጋር ተደራደረ ለማለት ነው። ይሄ ነው የቀረው።</p>

<p>እኔ ለኢትዮጵያ ህዝብ የሚጠቅም ከሆነ ከሰይጣንም ጋር እደራደራለሁ። የኢትዮጵያን ህዝብ የሚጐዳ ከሆነ ደግሞ ከዘመድ አዝማዴ ከውንድሜም ጋር አልስማማም።</p>

<p>የተወሰኑ ሰዎች ጥላቻን በማስቀረት፣ ይቅር ባይነት በማሳየት እንደማንዴላ ሆነዋል ሲሉ ይደመጣሉ? እኔ «እንደ እገሌ ነኝ» በማለት ራሴን ከፍ ከፍ ማድረግ ያላግባብ መካብ ይሆናል። ማንዴላ እስር ቤት የቆየው ስንት ጊዜ እንደሆነ ታውቃላችሁ? እኛ ሁለት ዓመት ባልሞላ ጊዜ ማንዴላ ሆነናል ብለን ብናወራ ሰውም ሊገረምብን ይችላል። አንዳንዶቹ «ማንዴላ ነኝ» ሲሉ ሰምቻለሁ። እኔ አይደለሁም ነገር ግን ይቅርታ ማድረግ መቻል አለብን። ይቅርታ ማድረግ የማችል ሰው የውስጥ ችግር አለበት። ያንን ሳይፈታ ደግሞ ከህዝብ ጋር መኖር አይችልም።</p>

<p>ከሌሎች ተቃዋሚዎች ጋር ያላችሁን ግንኙነት ብዙዎች የኩርፊያ ፖለቲካ ይሉታል? እኛ ከሌሎች ተቃዋሚዎች ጋር ምንም አይነት ክሩፊያም ሆነ ጠብ የለንም ነገር ግን አንድ ላይ እንሁ የሚባለውን አንስማማበትም የኢትዮጵያ ህዝብ አማራጭ ፓርቲ ያስፈልገዋል። እያዳንዱ ፓርቲ የራሱ አላማ መልዕክት እና ራዕይ አለው።</p>

<p>«ለኢትዮጵያ ህዝብ ይጠቅማል» በሚል ነው ነገር ግን ያንን በሚያደበዝዝ ዓይነት አብረን እንሂድ ተብሎ ሆይ ሆይ ማለትን አናምንም። ሁለትም ሶስትም ፓርቲዎች መፍጠር ይችላሉ። እኛ ግን ከአለፈው የተማርነው ከማን ጋር እንደምትሄዱ እወቁና መርምሩ የሚል ነው። ቅንጅት ላይ የነበረው የይድረስ የይድረስ ስምምነት ፊርማ በተከታታይ ችግር ፈጥሯል። ህዝቡንም አበሳጭቷል። ከእንግዲህ ያንን አንደግመውም።</p>

<p>ቅንጅት አራት የፖለቲካ ፓርዎች ጥምረት እንደነበር ይታወሳል ስትፈራረሙ የይድረስ ይድረስ ነው ከተባለ አሁን ከኢህአዲግና ከሌሎች ሁለት ፓርቲዎች ጋር የተፈራረማችሁትስ በሁለት በሦስት ወር ጊዜ ውስጥ መሆኑ የይድረስ ይድረስ አያስብለውም?</p>

<p>ይሄ የይድረስ ይድረስ አይለም። ሳንስማማ ስንቀር ለሳምንትም ያቆምንበት ጊዜ አለ። ለምን ተደራደሩ? የሚለው ዋናው መጠያየቂያ ጉዳይ መሆን አለበት። የተደራደርነው ፓሊሲያችንን ለማስተባበር አይድለም። እያንዳንዱ ፓርቲ የራሱን ፖሊሲ፣ ራዕይ ይዞ ህዝብ ፊት እንዲቀርብ ለማድረግ እንጂ ሌሎች ፓርቲዎች ተሰባስበው አንድ አቋም እንዲይዙ አይደለም። አንድ አቋም ለመያዝ በጣም ከባድ ነው። እኛም አንፈልግም። እኛ የምንፈልገው ለህዝብ ያለንን መልዕክት አሳይተን አድርሰን ህዝብ ይፍረድ ነው። ኢህአዴግ፣ ቅንጅት፣ ኢዴአፓም ሆነ መኢአድ ይህን ለማድረግ አካባቢውን ያፅዳ ነው ያልነው።</p>

<p>በመጨረሻ ምርጫ የሚሳተፉ ፓርቲዎች በዚሁ ደንብ ላይ ያለመደራደራቸው የሚፈጥረው ነገር የለም? ተደራደሩም አልተደራደሩም የሚያገኙት መብት እኩል ነው። ስለዚህ በፓርቲዎች መካከል ልዩነት የለም። እኛ የተደራደርነው በኢትዮጵያ ውስጥ በሰላማዊ መንገድ የሚታገሉ ፓርቲዎች በነፃነት እንዲሠሩ ነው።</p>

<p>በአንድ ወቅት በብዙ የሚቆጠሩ ህዝብ ሊያልቅ ቢችልም፣ ስልጣን እንይዛለን ማለትዎ በመንግሥት ሚዲያ ተተችቶ ነበር። የተባለው ጉዳይ ለፍርድ ይቀርባል ተብሎ የመጀመሪያ ክስ ላይ ገብቶ ነበር። በኋላ አንድም መረጃ ስላጡ ሰርዘውታል። ብዬም አላውቅም። ከየት እንዳመጡት አላውቅም።</p>

<p>ፓቲያችሁ መጪውን ምርጫ ቢያሸንፍና እርስዎም ጠ/ሚ ሆነው ቢመረጡ ከፓርቲዎት አባላት ውጭ የሌሎች ፓርቲ አባላትን በኃላፊነት ይመድባሉ?</p>

<p>ገና ኢሕአዴግ እዚህ አገር ሲመጣ ለሥልጣን ከተጠየቁ ሰዎች መካከል አንዱ ነኝ። በታምራት ላይኔ ነው የተጠየኩት። ግን እምቢ ብያለሁ። ምክንያቱም በፖሊሲው ስለማላምን በደርግ ጊዜ የሠራሁት ፖሊሲውን ሳላውቅ ነው። ፓሊሲውን ሳውቅ ልክ አልነበርኩም። እኔ ግራ አክራሪ አይደለሁም መሬት ደግሞ የሕዝብ እንጂ የመንግሥት አይደለም ባይ ነኝ። እነኝህ ትልቅ ልዩነቶች ናቸው።</p>

<p>ወደ ድርድሩ ሊገቡ የቻሉት ከመግሥት ጋር በርካታ የኢንቨስትመንት ሥራ ስለምትሠሩ ነው የሚል አንብቤያለሁ «የገተር ፕሬስ» ዘገባ መሆን አለበት እንጂ ደምበኛ ጋዜጣ ይሄን አይልም። ነገር ግን ሲወራ እሰማለሁ። ከዚህ በፊትም የባህር ዳርን የአውሮፕላን ጣቢያ ኮንትራት ተሰጠው ተብሎ አሜሪካን አገር ሲወራ ነበር። መጀመሪያ የኮንስትራክሽን ኩባንያ ሳይኖረኝ እንዴት አድርጌ ነው ጨረታ ያሸነፍኩት። በኮንስትራክሽን ሥራ አንድም ሠራተኛ የለኝም ዛሬ ደግሞ የአማካሪ ድርጅቴን እንኳን በተውኩበት ጊዜና ምንም ሥራ በማልሰራበት ጊዜ «ሥራ» ተሰጠህ ቢባል ጉዞ ነው? ወይስ ምንድን ነው? ሰጪውም ሙስና ገባ ማለት ነው። እኛ ራሳችን ሙስናን እናጠፋለን ብለን ነው የምንታገለው። ምን ቸግሮኝ ነው። ይሄ መነሻም መድረሻም የሌለው ወሬ ነው።</p>

<p>ከመቼም ጊዜ በተለየ ደስተኛ ሆነው ይታያሉ ከምን የመነጨ ነው? አንድ ሰው የሚያስኬደው መንገድ ካገኘ በዛ መንገድ ይገለገላል። እኔ ያንን መንገድ አግኝተዋል ባይ ነኝ። አሁን እየተሯሯጥን ነው ያለነው። በፊትም ቢሆን እኔ ጠንካራ ሠራተኛ ነኝ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 28 ቀን 2002</a></p>

</body>
</html>	
