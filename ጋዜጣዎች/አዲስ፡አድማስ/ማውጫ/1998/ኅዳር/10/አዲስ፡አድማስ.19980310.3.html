<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ምክራችን ተቀባይነት አላገኘም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ምክራችን ተቀባይነት አላገኘም» </h2>


<p>የመንግስት አቋም ቅንጅትና የፓርቲው መሪዎች ወንጀለኛ ናቸው የሚል እንደሆነ የጠቀሱት የኢዴሃህ ሊቀመንበር ዶ/ር በየነ ጴጥሮስ፤ የድርድርና የውይይት ፖለቲካዊ መፍትሄ መፍጠር ይበጃል በማለት ምክር እንደሚሰጡ ገለፁ።</p>

<p>በፓርላማ የተካሄደውን ውይይትና ታሳሪ የፓርቲ መሪዎችን በተመለከተ ለአዲስ አድማስ በሰጡት ቃለ ምልልስ፤ መንግስት የያዘው አቋም ጠቋሚ ያልሆነ አለመረጋጋትን እንጂ ዘላቂ መፍትሄን አያመጣም ሲሉ ተናግረዋል።</p>

<p>የቅንጅት መሪዎቹ ወንጀለኛ ናቸው የሚለው መንግስት በቂ መረጃ ስላለኝ በህጋዊ አካሄድ ፍርድ ቤት አቅርቤ ይፈረድባቸዋል የሚል አቋም መያዙን ዶ/ር በየነ ገልጸው፤ በፍ/ቤት መርታት ቢችል እንኳ እልህን እንጂ ዘላቂ መፍትሄ አያመጣም ብለዋል። የፓርቲ መሪዎች ብቻ ሳይሆን የመረጣቸውን ብዙ ህዝብን ማየት እንደሚያስፈልግ ያመለከቱት ዶ/ር በየነ፤ መንግስት ሁልጊዜ ቻይ ነው እንደሚባልና አንዳንድ ጉዳዮችን ወደ ፍ/ቤት ወስዶ እስከመጨረሻው መግፋት እንደሚችል ቢያውቅም ለአገር መረጋጋት ሲባል የድርድር ፖለቲካዊ መፍትሄን መከተል እንደሚኖርበት ጠቁመዋል።</p>

<p>መንግስት ኢህአዴግ ለፖለቲካ መፍትሄ ትኩረት እንዲሰጡ ብንመክርም ፍቃደኝነታቸውን አላየንም ብለዋል - ዶ/ር በየነ። የታሰሩ የቅንጅት መሪዎችን ሁኔታ ተጠይቀውም፤ ታሳሪዎቹ በየቀኑ አራት የቤተሰብ አባል እየቀረበ እንደሚያነጋግሯቸው መስማታቸውን ጠቅሰዋል።</p>

<p>ሴቶቹን አንድ ላይ፣ ወንዶቹን ደግሞ ለየብቻ እንዳስቀመጥዋቸውና አያያዛቸው ጥሩ እንደሆነ ከቤተሰቦቻቸው ሰምተናል ብለዋል - ዶ/ር በየነ።</p>

<p>በአዲስ አበባ ስለተከሰተው ብጥብጥ የተካሄደው ውይይትና የፓርላማው አሰራር በተመለከተ ተጠይቀው የገለልተኛ አጣሪ ኮሚሽን መቋቋም የሚደገፍ ቢሆንም፤ በቂ የውይይት ጊዜ አለመኖሩንና የፓርላማው አሰራር አለመሻሻሉንን ወቅሰዋል።</p>

<p>ከምርጫው ወዲህ ለሁለት ጊዜ ስለተከሰተው ብጥብጥና ግድያ አጣሪ ኮሚሽን እንዲቋቋም ሲወሰን፣ ፓርላማ ውስጥ ያሉት የኢዴሃህ አባላት ድምፅ አለመስጠታቸውን ዶ/ር በየነ አስታውሰው፤ የኮሚሽኑን መቋቋም ለመቃወም አይደለም ብለዋል።</p>

<p>ገለልተኛ አጣሪ ኮሚሽን እንዲቋቀም በተዘጋጀው የህግ ሰነድ ላይ የማንደግፋቸው ሃሳቦች ስለሰፈሩ እንጂ፤ ኮሚሽኑ እንዲቋቀም በተደጋጋሚ መግለጫዎች ጠይቀናል፤ አሁንም የውሳኔው አካል ሆነናል ሲሉ ተናግረዋል ዶ/ር በየነ። </p>

<p>በውሳኔው በሰነድ መግቢያ ላይ ባለፈው ሰሞንና ከዚያም በፊት የተከሰቱት ብጥብጦች በተቃዋሚ ፓርቲ የተደራጁ እንደሆኑ፣ መንግስት ሰላምና መረጋጋትን ለማስከበር እርምጃ መውሰዱን የሚገልፅ ፅሁፍ መስፈሩ አግባብ አይደለም የሚሉት ዶ/ር በየነ፤ እነዚህ ነገሮች ኮሚሽኑ የሚያጣራቸው ሰለሆነ ከሰነዱ ይውጡ ብለን ተቃውመናል ብለዋል።</p>

<p>የውይይት ሰዓት የተገደበ በመሆኑ ከፌዴራል ፖሊስ በቀረበው ሪፖርት ላይ በቂ አስተያየት መስጠት እንዳልተቻለ በመጥቀስም፤ ለአንድ ፓርቲ 10 ወይም 15 ደቂቃ ብቻ የመመደብ አሰራር ግራ የሚያጋብ ነው ብለዋል።፡ቀደም ሲል የውይይት አጀንዳ ለማስያዝ በፓርላማ አባላት መካከል የአንድ አጀንዳ ለማስያዝ በፓርላማ አባላት መካከል የአንድ ሦስተኛ ያህሉ ድጋፍ በቂ ነበር፤ አሁን ግን ግማሽ ያህሉ መደገፍ አለባቸው በሚለው አሰራር ተተክቷል ያሉት ዶ/ር በየነ፣ የፓርላማው አሰራርና ደንብ እንዲሻሻል ጠይቀን እስካሁን ምላሽ አላገኘንም ብለዋል።</p>

<p class="align-center"><a href="/Gazettas/AddisAdmas/info/AddisAdmas.html">ከአዲስ አድማስ ኅዳር 10 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/አዲስ፡አድማስ/ማውጫ/1998/ኅዳር/10/አዲስ፡አድማስ3.100398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
