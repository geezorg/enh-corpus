<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የነፃነትና የአዲስ ዜና ጋዜጠኞች ፍ/ቤት ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የነፃነትና የአዲስ ዜና ጋዜጠኞች ፍ/ቤት ቀረቡ </h2>


<p>የነፃነት ጋዜጣ ም/አዘጋጅና አሳታሚ፣ የአዲስ ዜና አሳታሚና ዋና አዘጋጅ ከትናንት በስቲያ ለሁለተኛ ጊዜ ለፌዴራል ከፍተኛ ፍርድ ቤት ቀርበው ተጨማሪ የጊዜ ቀጠሮ የተሰጠ ሲሆን፣ ከሌላው እስረኛ የተለየ አያያዝ እንዳይፈፀምባቸው ጠበቆቻቸው ጠየቁ። </p>

<p>ተከሳሾቹ ህገ-መንግሥቱን በኃይል በማፍረስ ወንጀል የተጠረጠሩ መሆናቸውን የገለፀው ፖሊስ፣ ከጉዳዩ ውስብስብነት አንፃር ምርመራዬን ባለመጨረሴ የቴክኒክ ማስረጃዎችን ለማሰብሰብ ተጨማሪ የ14 ቀን የጊዜ ቀጠሮ ይሰጠኝ በማለት ፍርድ ቤቱን ጠይቋል።</p>

<p>የጋዜጠኞቹ ጠበቆች በበኩላቸው፤ ፖሊስ የጊዜ ቀጠሮ ለመጠየቅ ያቀረበው ምክንያት ጥቅል ከመሆኑም በተጨማሪ ምርመራ በግልፅ አላስቀመጠም ሲሉ ተጨማሪ ቀጠሮ እንዳይሰጥ ተቃውመዋል። ከደንበኞቻቸው መካከል አንዱ የህትመት ድርጅት ባለቤት በመሆኑ እንደ ጋዜጠኛ መከሰስ የለበትም ያሉት ጠበቆች፤ ከጋዜጦቹ ቢሮዎች በፖሊስ የተወሰዱት ንብረቶች ለምርመራ ጠቃሚ መሆናቸውንና አለመሆናቸውን ማብራሪያ አልሰማንም ብለዋል።</p>

<p>ህገ- መንግሥታዊ ሥርዓቱን በኃይል ለመለወጥ ስለሞከሩ ፖሊስ ጠርጥሬያቸዋለሁ ቢልም፤ ከጋዜጠኝነት ሥራቸው ውጭ ምንም ያደረጉት ነገር ባለመኖሩ መጠየቅ ካለባቸውም በፕሬስ ህጉ መሰረት መሆን አለበት ሲሉም ጠበቆች ተናግረዋል። ከተከሳሽ ደንበኞቻቸው ለመረዳት እንደቻሉት ተጠርጣሪዎቹ በእስር ቤት በቀን ለ15 ደቂቃ ብቻ ወደ ውጭ እንዲወጡ ስለሚደረግ ከሌላው እስረኛ በተለየ የአያያዝ ልዩነት እንዳይፈፀምባቸው ለፍርድ ቤቱ አቤቱታ አሰምተዋል። ከአራቱ ጋዜጠኞች ሌላ፣ ቅንጅት አስነስቷል በተባለው አመፅ ተሳትፈዋል ብሎ ፖሊስ የጠረጠራቸው ሁለት ተከሳሾች ፍ/ቤት የቀረቡ ሲሆን፤ አንደኛው ከተያዘ ጀምሮ ፖሊስ ቃሉን እንዳልተቀበለው በጠበቃው አማካይነት ለፍርድ ቤቱ አስረድቶ የዋስ መብቱ እንዲከበርለት ጠይቋል። ሌላው ተጠርጣሪ በበኩሉ ከተያዝኩ 16 ቀን ሆኖኛል፤ ለፖሊስ ቃሌን የሰጠሁት ዛሬ ነው፤ በጅምላ ስለተከሰስኩ ፍርድ ቤቱ ከ3 ወይም ከ4 ቀን ያልበለጠ ቀጠሮ ይስጥ በማለት ለችሎቱ አስረድቷል። የተጠርጣሪዎች ጠበቆች ባቀረቡት አስተያየት ላይ ፖሊስ የበከሉን ለችሎቱ ሲያስረዳ፣ ተጠርጣሪዎቹን የከሰሰው እንደጋዜጠኛ አይደለም፤ ጋዜጣ ላይ ይፅፋሉ ብለን አልሰበስብናቸውም ብሏል።</p>

<p>ከጋዜጠኞቹ ቢሮ ስለተወሰዱ ንብረቶችም ፖሊስ በሰጠው መልስ፤ ጦርነት የታወጀባቸውንና ብሔርን ከብሄር ለማጋጨት ቅስቀሳ የተካሄደባቸውን የተለያዩ ማስረጃዎች በህጋዊ መንገድ ወስደናል፤ የማያስፈልጉ ከሆነ ይመለሳሉ፤ ካስፈለጉ በኤግዚቢትነት ይያዛሉ ብሏል። የእስረኞችን አያያዝ በተመለከተ እሥረኞቹ እንደማንኛውም እሥረኛ ይያዛሉ፤ በተለየ መልኩ አንይዛቸውም፤ አሁንም ምርመራችንን ስላላጠናቀቅን ተጨማሪ የጊዜ ቀጠሮ ይሰጠን ሲል ፍርድ ቤቱን ጠይቋል።</p>

<p>ችሎቱ የሁለቱን ወገን ክርክር ካዳመጠ በኋላ ፖሊስ በርካታ ሰነድ የሚያስፈልገው መሆኑን በመረዳቱ ተከሳሾች ንፁህ የመሆን መብታቸው የተጠበቀ ቢሆንም የ10 ቀን ተጨማሪ የምርመራ ጊዜ በመፍቀድ ተጠርጣሪዎቹ ህዳር 26 ቀን 1998 ዓ.ም እንዲቀርቡ ትዕዛዝ ሰጥቷል።</p>


<p class="align-center"><a href="/Gazettas/AddisAdmas/info/AddisAdmas.html">ከአዲስ አድማስ ኅዳር 17 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/አዲስ፡አድማስ/ማውጫ/1998/ኅዳር/17/አዲስ፡አድማስ2.170398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
