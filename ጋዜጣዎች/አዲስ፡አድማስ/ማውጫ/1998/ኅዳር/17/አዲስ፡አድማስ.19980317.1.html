<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግስት የፀጥታ ምክር ቤቱን ውሳኔ አወገዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የኤርትራ መንግስት የፀጥታ ምክር ቤቱን ውሳኔ አወገዘ </h2>


<p>ኢትዮጵያና ኤርትራ በድንበር አካባቢ ያከማቹትን የጦር ሃይል ካልቀነሱ የኢኮኖሚ ማዕቀብ እጥላለሁ ሲል የተመድ የፀጥታ ምክር ቤት ውሳኔ ማስተላለፉን የኤርትራ መንግስት አወገዘ።</p>

<p>ድንበሩን ለመቆጣጠር የሰፈረው ሰላም አስከባሪ ሃይል (አንሚ) በሄሊኮፕተር ቅኝት እንዲያካሂድ በኤርትራ መንግስት በኩል ከተከለከለ ወዲህ የሁለቱ አገራት መንግስታት ጦራቸውን ወደ ድንበር ማስጠጋታቸውን የጠቀሰው የፀጥታው ምክር ቤት፤ ረቡዕ እለት የማስጠንቀቂያ ውሳኔው በመግለጫ አውጥቷል።</p>

<p>በአንሚ የሄሊኮፕተር ቅኝት ላይ የተጣለው እገዳ እንዲነሳ ውሳኔው አሳሰበ፤ ሁለቱም ወገኖች ጦራቸውን በመቀነስ አምና ወደነበረው ሁኔታ እንዲመለሱ የ30 ቀናት የጊዜ ገደብ ሰጥቷል።</p>

<p>የኢትዮጵያና የኤርትራ መንግስታት ውሳኔውን ተግባራዊ በማድረግ በተሰጣቸው የጊዜ ገደብ ውስጥ የጦርነት አደጋውን ካላስወገዱ የኢኮኖሚ ማዕቀብ እንደሚጥል ዝቷል - ምክር ቤቱ።</p>

<p>የኢትዮጵያ መንግስት በፀጥታው ምክር ቤት ውሳኔ ላይ ተቃውሞ አለመሰንዘሩ የታወቀ ሲሆን፤ የኤርትራ መንግስት ግን ውሳኔውን አሳፋሪ ሲል እንዳወገዘው ሮይተርስ ገልጿል። ባድመ የኤርትራ እንድትሆን የሚያደርግ የድንበር ኮሚሽን ፍርድ በኢትዮጵያ በኩል ተቀባይነት ባለማግኘቱ ድንበሩን ማስመር እንዳልተቻለ ሁሉም ያውቃል ያለው የኤርትራ መንግስት፤ የፀጥታው ምክር ቤት ግን ኢትዮጵያ ላይ እርምጃ ከመውሰድ ታቅቧል ሲል ወቅሷል።</p>

<p>የድንበር ኮሚሽን የመጨረሻና ይግባኝ የማይባል እንደሚሆን ተስማምተን የፈረምነው የሰላም ሰነድ በኢትዮጵያ እየተጣሰ ሃያላኑ አገራት በቸልታ ያልፉታል ሲልም ገልጿል። </p>

<p>የምክር ቤቱ ውሳኔ የሄሊኮፕተር ቅንጅትንና የጦር ሃይል ክምችትን በተመለከተ የኢኮኖሚ ማዕቀብ እጥላለሁ ብሎ ያስጠነቀቀ ቢሆንም፤ «ኢትዮጵያ የድንበር ኮሚሽንን ዳኝነት አለመቀበሏ ያሳስበናል፤ ድንበሩ የሚሰመርበትን ሁኔታም በቅርበት እከታተላለሁ» በማለት ያለማስጠንቀቂያ እንዳለፈው ሮይተርስ ጠቁሟል። ይህ በእንዲህ እንዳለ፣ አወዛጋቢ የሆነው የድንበር ክፍል ማዕከላዊው ክፍል እንደሆነ በመጠቆም፤ በምስራቅና በምዕራብ በኩል ያለው ድንበር ቢሰመር ውጥረትን ሊያረግብ ይችላል ሲሉ የኢትዮጵያ የሰላምና የልማት አለምአቀፍ ኢንስቲቲዩት ዳይሬክተር ፕሮፌሰር ክንፈ አብርሃም ተናግረዋል።</p>

<p>ድንበር የማስመሩ ስራ ከምስራቅ እና ከምዕራብ በኩል ተጀምሮ አወዛጋቢ የሆኑት ቦታዎች ላይ እስኪደርስ ሌላ መፍትሄ ሊመጣ ይችላል ብለዋል - ፕ/ር ክንፈ።</p>

<p>ይህንን ሃሳብ ቀደም ሲል የኤርትራ መንግስት ባይቀበለውም እንደገና አሁን ቢቀርብ መፍትሄ ለማምጣት ይረዳል ያሉት ፕ/ር ክንፈ የኢትዮጵያና የኤርትራ ተወካዮች ናይሮቢ በሚገናኙበት ወቅትም ግትርነትን ወደጎን ትተው በመደማመጥ ቢወያዩ ጠቀሜታ ይኖረዋል ብለዋል።</p>

<p>በሁለቱ አገሮች መካከል የሚደረግ ጦርነት መወገድ እንዳለበት፤ በጦርነት የሠው ህይወትና ንብረት ከጠፋ በኋላ ወደ ድርድር ከመግባት አስቀድሞ መወያየት ይጠቅማል ካሉ በኋላ፤ ሁለቱ አገሮችስ ለጦርነት የሚሆን አቅም አላቸው ወይ የሚለው በትኩረት መታየት አለበት ብለዋል።</p>

<p class="align-center"><a href="/Gazettas/AddisAdmas/info/AddisAdmas.html">ከአዲስ አድማስ ኅዳር 17 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/አዲስ፡አድማስ/ማውጫ/1998/ኅዳር/17/አዲስ፡አድማስ1.170398.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>
