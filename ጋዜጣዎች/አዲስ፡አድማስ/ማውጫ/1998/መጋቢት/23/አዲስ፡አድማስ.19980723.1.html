<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአሜሪካ ም/ቤት በኢትዮጵያ ጉዳይ ላይ የምሥክርነት ቃል ተሰማ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአሜሪካ ም/ቤት በኢትዮጵያ ጉዳይ ላይ የምሥክርነት ቃል ተሰማ</h2>


<p>ሪፖርታዥ በኢትዮጵያ የግንቦቱን ምርጫ ተከተሎ ስለታየው የሰብዓዊ መብት አያያዝ ፤ የፖለቲካ ሂደት ፤ የፕሬስ ነፃነትና ዲሞካሲያዊ አሠራሮች በተመለከተ በአሜሪካን ምክር ቤት የአፍሪካ ጉዳዮች ንዑስ ኮሚቴ አባላት ፊት የቅንጅት ለአንድነትና ለዲሞክራሲ ተወካይ ፤ በአሜሪካ የኢትዮጵያ ኤምባሲ ተወካይ እንዲሁም የአምነስቲ ኢንተርናሽናልና የምክር ቤት አባላትን ጨምሮ በአሜሪካ የውጭ ጉዳይ መሥሪያ ቤት የአፍሪካ ጉዳዮች ረዳት ሚኒስትር ዶናድ ያማሞቶ ምስክርነታቸውን ባለፈው ማክሰኞ አሠሙ።</p>

<p>በአሜሪካ ምክር ቤት በዓለም አቀፍ ግንኙነት ሰባአዊ መብት ያፍሪካ ን ዑስ ኮሚቴ ሊቀመንበር ክሪስ ስሚዝ በኢትዮጵያ ዲሞክራሲ ለማስፈን ያለው መንገድ ዝግ ሆኗል ፤ አሜሪካ ጠንካራ አቋም መውሰድ አለባት ሲሉ አሳስበዋል።</p>

<p>ክሪስ ስሚዝ ባለፈው ነሐሴ ወር ወደ ኢትዮጵያ መጥተው ያስተዋሉትን ሲናገሩ ፤ የአውሮፓ የምርጫ ታዛቢ ቡድን ባወጣው የመጀመሪያ ሪፖርት የምርጫ መጭበርበር እንደተከሰተና ተቃዋሚ ፓርቲዎች በፓርላማው አብላጫ ወንበር ማግኘታቸውን ይፋ በማድረጋቸው የታዛቢ ቡድን ገለልተኝነት በመንግስት በኩል ጥያቄ ውስጥ ገብቷል ፤ መንግስት የምርጭውን ውጤት በተቀመጠው ጊዜ ይፋ ባለማድረጉ በሕዝቡ ዘንድ ምርጫው ተጭበርብሯል የሚል ጥርጣሬም አሳድሯል ብለዋል።</p>

<p>የምርጫ አጣሪ ቡድን ተቋቁሞ ተጭበርብሯል በተባሉት የምርጫ ወረዳዎች ምርመራ እንዲደረግባቸው በላጋሽ አገር ተወካዮች አማካይነት ጥረት ተደርጎ ነበር ፤ በአጣሪ ቡድኑ ውክልናና አሠራር ሂደት ላይ ገዢው ፓርቲና ምርጫ ቦርድ ከተቃዋሚዎች ጋር ቅራኔ ውስጥ ገብተዋል ፤ በዚሁ የአጣሪ ቡድን የምርመር ውጤት ተቃዋሚዎች ይጣራልን ካሉት 90 ከመቶውን አጥተዋል ፤ መግሥት ሰኔ 30 የምርጫውን ውጤት አሳውቃለሁ ቢልም መሸጋገሩ በሕዝቡ በኩል ጭንቀትና ጥርጣሬ እንዲፈጠር አድርጓል ይላሉ - ክሪስ ስሚዝ።</p>

<p>ተቃዋሚዎች ተጭበርብሯል ባሉት የምርጫ ጣቢያ ላይ ያቀረቡት ማስረጃ የተሟላ ሆኖ አለመቅረቡ ከምርጫው በኋላ ለደረሰው ቀውስ አስተዋፅኦ አድርጓል ያሉት ክሪስ ስሚዝ ፤ በምርጫው ላይ የተፈጠረውን ጥርጣሬ ተከትሎ ለታቃውሞ በወጡ ተማሪዎች ላይ የመንግሥት ኃይሎች በከፈቱት ተኩስ በሰኔ ወር 40 እንደገናም በህዳር ወር 40 የተገደሉ ሲሆን በ10ሺ የሚቆጠሩ ሰዎች ከታሠሩ በኋላ ከቤተሰቦቻቸውና ከሕግ አማካሪዎቻቸው ጋር እንዳይገናኙ መደረጉን ጠቅሰዋል።</p>

<p>የኢትዮጵያ መንግሥት በነፃው ፕሬስ ላይ ገደብ አድርጓል ፤ ጋዜጠኞችን ያሥራል ፤ ያዋክባል ፤ በሥራ ላይ ያሉትም ቢሆኑ ራሳቸውን ሳንሱር እንዲያደርጉ ተገደዋል ፤ ያሉት ክሪስ ስሚዝ ኢትዮጵያ በሄድኩበት ጊዜ ከጠ/ሚ መለስ ጋር ስነጋገር ስለተገደሉት ሰዎች የሚያጣራ አካል ይቋቋማል ቢሉኝም እስካሁን ተግባራዊ አልሆነም ብለዋል። ስሚዝ በተመሳሳይ ሁኔታ የመንግሥት ወታደሮች ከሦስት ዓመት በፊት በአኝዋክ ጎሣ አባላት ላይ ግድያ ፈፅመዋል ስለተባለው ጉዳይ አጣሪ ቡድን ተቋቁሞ ሥራ ጀምሯል ቢባልም አስካሁን ይፋ አልሆነም ሲሉ ተናግረዋል።</p>

<p>ከአፍርካ አገሮች ኢትዮጵያ የውስጥ ፖለቲካዋ የተረጋጋ መሆኑ ለአሜሪካ ፖሊሲ ወሳኝ ነው ፤ በኢትዮጵያ ሰብዓዊ መብት እንዲከበር እንሠራለን ፤ መንግሥት የተቃዋሚ ፓርቲ መሪ የሆኑትን የአቶ ኃይሉ ሻውል የዓይን ህመም በህክምና እንዲታይ ማድረጉ መልካም ርምጃ ቢሆንም ፤ አሁን ባለው ሁኔታ ፈጣን የፍትሕ አሰጣጥ ካልተከናወነ የፖለቲካ ቀውስ ይባባሳል የሚ እምነት ስላለን ነው ይህ የምስክርነት ቃል እንዲሰማ ያደረግነው ፤ ሲሉ ክሪስ ስሚዝ ለምክር ቤቱ ኮሚቴ አሳስበዋል።</p>

<p>በአሜሪካ የውጭ ጉዳይ መሥሪያ ቤት የአፍሪካ ጉዳዮች ረዳት ሚኒስትር ዶናልድ ያማሞቶ ለኮሚቴው ባሰሙት የምሥክርነት ቃል አሁንም 111 የፖለቲካ እስረኞች ፤ የሲቪል ማህበር አባላትና ጋዜጠኞች በእሥር ቤት እንዳሉ የአሜሪካ መንግሥት ይረዳል ፤ ስለዚህ መንግሥታችን የእሥራኞቹን አያያዝ በቅርብ ይከታተላል ብለዋል።</p>

<p>የታሠሩት ትክክልኛ ፤ ግልፅና ፈጣን የፍርድ ሂደት እንዲያገኙ በተጨማሪም ክስ ሳይመሠረትባቸው በእሥር ላይ ያሉትም እንዲፈቱ ፤ የሰባዓዊ መብት አያያዛቸውና ጤናቸው እንዲጠበቅ መንግሥታችን የኢትዮጵያ - መንግሥትን አሳስቧል ያሉት ያማሞቶ ፤ የፖለቲካ እሥረኞች ጉዳይ በአሜሪካና በኢትዮጵያ መንግሥት ግንኙነት ላይ እንቅፋት መፍጠሩ ባይቀርም ፤ በመንግሥትና በተቃዋሚዎች መካከል የተፈጠረውን ልዩነት በውይይት እንዲፈታ አሜሪካ አሁንም ጥረቷን ትቀጥላለች ሲሉ አስምተዋል። በአሜሪካ ምክር ቤት የአፍሪካ ንዑስ ኮሜቴ አባል የሆኑት ባርባራ ሊ በበኩላቸው የኢትዮጵያ መንግሥት የፀጥታ ኃይሎች በውሰዱት እርምጃ ንጹሃን ተማሪዎችና ንፁህ ዜጐች ባልተመጣጠነ ኃይል መገደላቸው ፈፅሞ ተቀባይነት የለውም ካሉ በኋላ ፤ የምርጫው የድምፅ አስጣጥ ሂደት ሁሉንም ቢያስደስትም አሁን በሚታየው የሰባዓዊ መብት ረገጣና የዲሞክራሲያዊ አሠራር ጉድለት ባሜሪካ በኩል ልዩ ትኩረት እዲሰጠው ጠይቀዋል። በኢትዮጵያ ቲቪና ሬዲዮ በመንግሥት ቁጥጥር ሥር ነው ፤ ጥቂት የግል ፕሬስ ውጤቶች ቢታተሙም ባለፉት ዓመታት በርካታ ጋዜጠኞች በሚደርስባቸው ጫና አገራቸውን ለቀው ለመሄድ ተገደዋል ሲሉ ለኮሚቴው የተናገሩት ደግሞ የምክር ቤት አባል ዶናድድ ፔይን ናቸው። በአሜሪካ የኢትዮጵያ ኤምባሲ ጊዜያዊ ጉዳይ አስፈፃሚ አምባሳደር አስገዶም ተሰማ በሚሠማው ምስክርነት ላይ ቀርበው ለኮሚቴው ሲናገሩ በኢትዮጵያ በአሁኑ ወቅት የውስጥ የፖለቲካ ችግር እንዳለ ተደርጎ መነገሩን እንቃወማለ ካሉ በኋላ ፤ የኢትዮጵያ መንግሥት በሰላማዊ ሰዎች ላይ ጥቃት ያደርሳል ተብሎ የተነገረው መሠረተ ቢስ ነው ሲሉ ያጣጥላሉት ሲሆን ለፖለቲካው አለመረጋጋት መንሥኤ ነውጠኛ የሆኑ ኃይሎችና ኃላፊነት የጎደላቸው ቡድኖች ናቸው ሲሉ ከሰዋል።</p>

<p>ቅንጅት ለአንድነትና ለዲሞክራሲን በመወከል የምሥክርነት ቃል ለሚሰማው ኮሚቴ ቀረበው የተናገሩት አቶ አንዳርጋቸው ፅጌ ፤ የአሜሪካ መንግሥት በእሥር ላይ ያሉት ያለ ምንም ቅድመ ሁኔታ ባፋጣኝ እዲፈቱ የማድረግ የሞራልና የስትራቴጂካዊ ፍላጎት ኃላፊነት አለበት በለን እናምናለን በማለት በኢትዮጵያ ሳሉ በእስር ቤት ደርሶብኛል ያለኡትን ስቃይ ለኮሚቴው በዝርዝር አስረድተዋል።</p>

<p>በእስር ላይ የሚገኙት የፕሮፌሰር መስፍን ወ/ማሪያም ልጅ ዶ/ር መቅደስ መስፍን ሁኔታዎችን ከኢትዮጵያ ሕዝብ በኩል ሆኖ ማየት የሰበዓዊነት ግዴት በመሆኑ የህሊና እሥረኞች በኢትዮጵይ ሕግ መሠረት በአፍጣኝ እንዲፈቱ የአሜሪካ መንግሥት ግፊት እንዲያደርግ ሲሉ ለኮሚቴው ጥያቄ አቅርበዋል።</p>

<p class="align-center"><a href="/ጋዜጣዎች/አዲስ፡አድማስ/ማውጫ/1998/መጋቢት/23/አዲስ፡አድማስ.1.19980723.html">ከአዲስ፡አድማስ መጋቢት 23 ቀን 1998</a></p>

</body>
</html>	
