<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተከሳሾች ከ129 ወደ 111 ክሱ ከ7 ወደ 6 ቀነሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተከሳሾች ከ129 ወደ 111 ክሱ ከ7 ወደ 6 ቀነሰ</h2>


<p>ክሳቸው ከተነሳላቸው መካከል . የ እድሜው ጉዳይ አወዛጋቢ የነበረው ወጣት ቢኒያም ታደሰ . እኛ ወንጀል ተፈፀመብን እንጂ ወንጀል አልፈፀምንም - እኔና አባቴን ለመያዝ ታናሽ እህቴን እና አባቴን በጥይት መትተውናል እኛ ከሳሽ እንጂ ተከሳሽ ልንሆን አንችልም ያለው ወጣት ገ/መድህን ተፈራ እና አባቱ አቶ ተፈራ በርሄ . መርማሪ ፀጋዬ አረጋዊ በተባሉ ግለሰብ በደረስብኝ ድብደባ ጥርሴ ተሠብሯል ጆሮዬ እና ጭንቅላቴ አካባቢ ህመም ይሰማኛል በሚል ለፍ/ቤቱ ጉዳያቸውን ገልፀው መርማሪ ፀጋዬ ጉዳዩን አድርገው እንደሆነ ፌደራል ፖሊስ ጉዳዩን አጣርቶ እንዲያቀርብ ችሎቱ ያዘዘላቸው - አቶ ወንድሙ ደሳለኝ።</p>

<p>በእስር ላይ የሚገኙት የቅንጅት አመራሮች ፤ የሲቪክ ማህበረሰብ አባላትና ጋዜጠኞች ባለፈው ረቡዕ መጋቢት 13 ፍርድ ቤት ቀርበው ነበር።</p>

<p>ለአራት ሩብ ጉዳይ አቃቤያን ህግ ቦታቸውን የያዙ ሲሆን ብዙም ሳይቆዩ እስረኞች እርስበርስ ሞቅ ያለ ሠላምታ እየተለዋወጡ ቦታቸውን ያዙ። አራት ሠአት ከአስር ላይ ዳኞች ተሰየሙ። አብዛኞቹ ወንድ ተከሳሾች ጥቁር ልብስ ለብሰው የመጡ ሲሆን ከሴት ተከሳሾችም ወ/ት ብርቱካን ሚደቅሳ ፤ ወ/ሮ ሠርካለም ፍሲል ፤ ወ/ሮ ንግስት ገ/ህይውት እና ወ/ት ስብለወርቅ ተደሰ በፒጃማ ነበር የመጡት።</p>

<p>ችሎቱ በዋነኛነት የተቀጠረው ወጣት ቢኒያም ተደሰ በክሱ ላይ ጠበቃ የሚያስፈልገው መሆኑን ለመጠየቅ ፤ ያልቀረቡ ተከሳሾች በጋዜጣ ጥሪ ተደርጐላቸው ከሆነ ለማወቅ ካልሆነም ጥሪ ለማድረግ እና አቃቤ ህግ የምስክሮችን ስም ዝርዝር ላለመስጠት ባቀረበው ጥያቄ ላይ ሊደርስን ይገባል በሚል አስተያየት የሰጡት ሶስቱ የአክሽን ኤድን ተከሳሾች ብቻ ስለሆነ ሌሎች ተከሳሾች የሚሊትን ለመስማት ነው በሚል የመሀል ዳኛው አንደኛ ተከሳሽ የሆኑት አቶ ሀይሉ ሻውልን ሲጠይቁ ከዚህ በፊት ሊደርሰን እንደሚገብ ገልፀን ምላሽ አልትሰጠንም ሲሉ ወ/ት ብርቱክን “እኛ በዚህ ክርክር አንሳትፍም። እዚህ ላይ ምን ትላላችሁ ባንባል ጥሩ ነው ፤ እኔን ብተመለከተ ፍ/ቤቱ ምንም ጥያቄ እንድይጠይቀኝ። ጊዜ ማባከን ነው” ብለዋል።</p>

<p>የተከሳሾቹ ምላሽ ይጠየቃል ፤ ይመዘገባል ያሉት የመሃል ዳኛው ፍርድ ቤቱ የናንተን ጉዳይ የማየት ስልጣን ስላለው አትጠይቁን የሚለው ሀሳብ ተቀባይነት ስለማይኖረው በጉዳዩ ላይ ውሳኔ እንሰጣለን ፤ ብለዋል።</p>

<p>ያልቀረቡ ተከሳሾችን በተመለከተ ሀሙስ የካቲት 30/1998 በወጣው አዲስ ዘመን ጋዜጣ በከሳሽ ዓቃቤ ሕግ እና በተከሳሾች እነ ኢ/ር ሀይሉ ሻውል መካከል ስላለው ህገመንግሥታዊ ሥርአቱን በሀይል ለመለወጥ መሞከር ወንጀል ተከሳሾች ለመጋቢት 13/98 ከጠዋቱ በ2፡30 ሠዓት ፌደራል ከፍተኛ ፍ/ቤት 2ኛ ወንጀል ችሎት እንዲቀርቡ ባይቀርቡ ጉዳያቸው በሌሉበት የሚታይ መሆኑን ፍርድ ቤቱ አዟል ፤ በሚል አቃቤ ህግ ጥሪ ማድረጉን ለማረጋገጥ ጋዜጣውን ለችሎቱ ሰጥቷል።</p>

<p>የመሀል ዳኛው ወጣት ቢኒያም ጠበቃ ያስፈልገው እንደሆነ የጠየቁት ሲሆን የተወሰኑ ተከሳሾች ላይ ክሱን የምናሳ ስለሆንና ወጣት ቢኒያውም አንዱ ስለሆነ መጠየቅ አያስፈልግም ብሏል - አቃቤ ህግ። ሌሎች ጉዳዮችንም ለችሎት ለማሰማት እንደሚፈልግ ከጠየቀ በኋላ አንደኛ ለሁሉም ተከሳሾች አራተኛው ክስ እንዲነሳ ፤ ሁለተኛ ሰባተኛው ክስ ላይ የዘር ማጥፍት ወንጀል መፈፀም የሚለው የዘር ማጥፋት ወንጀል መሞከር በሚል እንዲስተካከል እና ወደፊት ክሱን የማንቀሳቀስ መብታችን እንደተጠበቀ ሆኖ አቶ ወንድወሰን ፀጋ ፤ አቶ ንጉሴ መሸሻ በሌሉበት አቶ አዲሱ አበበ (በሌሉበት) ፤ አቶ ሰለሞን ክፍሌ (በሌሉበት) ፤ ወ/ሮ ትዝት በላቸው (በሌሉበት) ፤ ወ/ሮ አዳነች ፍስሀዬ (በሌሉበት) ፤ አቶ ካሳ ከበደ (በሌሉበት) ፤ አቶ ኢሳያስ ልሳኑ (በሌሉበት) አቶ ተፈራ ዘውዴ (ብሌሉበት) አቶ ጥላሁን ማሩ (በሌሉበት) ፤ አቶ ወንዱሙ ደሳለኝ ፤ አቶ ሰለሞን አበበ ፤ ወ/ት ዝናሽ ሞገስ ፤ ወጣት ቢኒያም ታደሰ ፤ አቶ ተፈሪ በርሄ ፤ ወጣት ገ/መድህን ተፈሪ ላይ ክሳቸንን አንስተናል ብሏል።</p>

<p>ችሎቱ አራት ተኩል ላይ እረፍት አድርጐ አምስት ከሀያ ላይ በድጋሚ ተሠይሟል። አቶ ዳን ኤል በቀለ ፤ አቶ ነፃነት ደምሴ እና አቶ ካሳሁን ከበደ አቃቤ ሕግ የምስክሮችን ዝርዝር ሳይገልጽ በሚቀረብብን ክስ እንዴት መከራከር እንደምንችል ስለማናውቅ መገለጽ አለበት ሲሉ ባለፈው ችሎት ያሳወቁ ሲሆን ሌሎች ተከሳሾች ምላሽ አልሰጡም። ከሱ ስፊና ከባድ መሆኑን ግምት ውስጥ በማስገባት የተከሳሾች ጠበቃ ያቀረቡትን እንደ አማራጭ በመውሰድ (ተከሳሾች ለአቃቤ ሕግ መግለጽ የሚገባቸውን ማስረጃዎችን አቅርቦ ለእነርሱ ከሰጠ በኋላ እንዲገልጹ) የአቃቤ ህግን ጥያቄ ተቀብለናል - ብለዋል ፤ የመሀል ዳኛው። ሰባተኛ ክስ ላይ እንደተፈፀመ ወንጀል ተደርጐ የቀረበው ክስ ላይ በታይፕ ግድፈት ሙከራ የሚል ቃል ስለወጣ ይስተካከልልኝ በሚል በአቃቤ ህግ በኩል የቀረበውን ጥያቄ ችሎቱ ርዕሱና ዝርዝሩ የማይጣጣም ስለሚሆን እና ተከሳሾችንም ስለሚያሳስት ውድቅ ተደርጎ አቃቤ ሕግ ክሱን አሻሽሎ እንድያቀርብ አዟል።</p>

<p>አቃቤ ህግ ከ1ኛ - 39ኛ ከ70ኛ - 90ኛ እና 127 - 131ኛ ተከሳሾች ላይ በ1996 ዓ.ም የወጣውን የኢፌድሪ የወንጀል ህግ በአንቀፅ 32 (1) (ሀ) (ለ) ፤ 38 ፤ 241 የተደነገገውን በመተላለፍ የአገሪቱን አንድነት አደጋ ላይ የሚጥል ወንጀል መፈፀም ብሎ በወንጀል ዝርዝር ተከሳሾች ከጥቅምት 29-97 እስከ ህዳር 5/98 ድረስ ባለው ጊዜ የአገሪቱን አንድነት እንዲፈርስ አስበውና ይህ ወንጀል ድርጊት የሚያስከትለውን ውጤት ለመቀበል በሙሉ ሀሳባቸው በመስማማት የኢፌድሪ ህገመንግስት በሚፃረር መልኩ የአገሪቱ ህዝቦች አንዲነት እንዲፈርስ ዘረኛ እና የአስተሳሰብ ነፃነትን የሚጋፉ ቅስቀሳና የአመጽ ጥሪ በማስተላለፍ የኢህአዴግ አባላቶችንም ደጋፊዎችን እንዲያገሉ ጥሪ በማድረግ በአድማና በግብረአበርነት በፈፀሙት ወንጀል ተከሰዋል። በሚል የቀረበውን አራተኛ ክስ አንስቻለሁ ያለ ሲሆን አቃቤ ህግ ክሱን የማንሳት መብት ስላለው ጥያቄው ተቀባይነት አግኝቷል ብለዋል - መሀል ዳኛው።</p>

<p>ክሱ የተነሳላቸው ተከሳሾች የመፍቻ ማዘዣ እንዲፃፍላቸው ያዘዘው ችሎቱ አቃቤ ህግ ክሱን የሚያሰማበት ደረጃ ላይ ስለደረሰ አለኝ የሚለውን ማስረጃ ይዞ እንዲቀርብ እና ችሎቱም ያለማቋረጥ ስለሚሠማ ተዘጋጅቶ እንዲቀርብ ፤ የሚቀጥለው ችሎት ለሚያዚያ 24 መቀጠሩን አመልክቷል።</p>

<p>ችሎቱ ከመበተኑ በፊት ተከሳሾች እቤቱታ አለን ቢሉም ችሎቱ ተበትኗል።</p>


<p class="align-center"><a href="/ጋዜጣዎች/አዲስ፡አድማስ/ማውጫ/1998/መጋቢት/19/አዲስ፡አድማስ.3.19980719.html">ከአዲስ፡አድማስ መጋቢት 19 ቀን 1998</a></p>

</body>
</html>


