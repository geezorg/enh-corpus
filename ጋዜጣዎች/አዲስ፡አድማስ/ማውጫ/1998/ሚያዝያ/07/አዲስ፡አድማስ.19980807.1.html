<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እንቅስቃሴያችን ቅንጅትን ማቋቋም ሳይሆን ማዋቀር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">እንቅስቃሴያችን ቅንጅትን ማቋቋም ሳይሆን ማዋቀር ነው</h2>


<p>የቅንጅት ፓርቲን እንደገና ለማዋቀር የተሰባሰቡ የፓርላማና የአዲስ አበባ ተመራጮን ትናንት በሰጡት መግለጫ ፤ ዲሞክራሲንና ልማትን ለማምጣት በፖለቲካ ሂደቱ መሳተፍ እንደሚያስፈልግና የታስሩ መሪዎችን ለማስፍታት እንደሚጠቅም በመጥቀስ ከኢትዮጵያውያንና ከአለም ማህበረሰብ ድጋፍ ጠየቁ። የአዲስ አበባ ምክር ቤትን ለመረከብ አስከሚቀጥለው ማክሰኞ ቢያንስ 70 ተመራጮች መመዝገብ እንደሚኖርባቸው የታወቀ ሲሆን እስከትናንት የተመዘገቡት ስልሳ ስድስት እንደሆኑ ተገልጿል።</p>

<p>ከሁሉም በፊት በቅድሚያ የታሰሩ የቅንጅት መሪዎች መፈታት አለባቸው የሚሉ አባላትና መሪዎች በበኩላቸው ፤ አሁን ቅንጅትን እንደ አዲስ ለማቋቋምና የአዲስ አበባ አስተዳደርን ለመረከብ የሚደረገውን እንቅስቃሴ ይቃምወማሉ።</p>

<p>ቅንጅትን እንደገና ማዋቀርና የአዲስ አበባ አስተዳደርን መርከብ ጠቃሚ ነው በማለት የተስባሰቡ የፓርላማና የአዲስ አበባ ተመረጮች ትናንት ባወጡት መግለጫ ፤ ዲሞክራሲን ለማስፈንና ልማትን ለማምጣት ብቸኛው አማራጭ በአገሪቱ የፖለቲካ ሂደት መሳተፍ እንደሆነ እናምናለን በማለት ቅንጅትን እንደገና ማዋቀር እንደሚያስፈልግ አመልክተዋል።</p>

<p>እርቅ ለማስፈን እንዲሁም የታሰሩትን የቅንጅትና የሲቪል ማህበረሰብ መሪዎች የሚፈቱበትን መንገድ ለመሻት እንደሚንቀሳቀሱ በመግለጫቸው ጠቁመው ፤ የመረጠንን ህዝብ በጠንካራ መልኩ በፓርላማና አዲስ አበባ ምክር ቤት ለመወከል እንድንችልም ህጋዊ ሰውነት ያለው የቅንጅት ፓርቲ በሕገመንግሥቱ መሰረት ማዋቀር ያስፈልጋል ብለዋል። እንቅስቃሴያችን ለህዝብ ጥቅምና ለሰላም ፤ የአዲስ አበባ ከተማን ለማስተዳደር እንዲሁም የቅንጅት ተዋዳዳሪዎች በተሳክ ሁኔታ በ1998 ዓ.ም የወረዳና ቀበሌ ምርጫ እንዲሳተፉ ለማስቻል ነው ካሉ በኋላ ለዚህም በአገር ውስጥና በውጭ ያሉ ኢትዮጵያውያን እንዲደግፉን እንጠይቃለን ብለዋል።</p>

<p>የአዲስ አበባ አስተዳደርን ለመረከብ በጠቅላይ ሚ/ሩ የተሰጠው ቀነ-ገደብ የፊታችን ማክሰኞ የሚያበቃ ሲሆን እስከትናንት የተመዘገቡት ተምራጮች ቁጥር ስልሳ ስድስት እንደሆነ የፖለቲካ ፓርቲዎች ምዝገባና ሬጅስትራር ተጠባባቂ ሀላፊ አቶ መኮንን ወንድሙ ገልፀዋል። ተመራጮቹ ማድረግ የላባቸው ቅንጅትን እንደገና ማዋቀር አይደለም ያሉት አቶ ወንድሙ ፤ ፓርቲው ስሙ ቅንጅት መሆኑ ከቀድሞው ጋር አንድ አይነት ቢሆንም ሂደቱ ግን እንደገና ፓርቲ ማቋቋም ነው የሚባለው ብለዋል። በዚሁ ሀሳብ የማይስማሙት በፓርላማ የቅንጅት ተጠሪ አቶ ተመስገን ዘውዴ የተመረጥነው ሆነ ከተማዋን የምንረከበው በቅንጅት ስምነው ፤ ስለዚህ የአሁኑ እንቅስቃሴያችን ቅንጅትን ማቋቋም ሳይሆን ማዋቀር ነው ብለዋል። ይህ በአንዲህ እንዳለ የቅንጅት መሪዎች በቅድሚያ ካልተፈቱ በቀር ፓርቲውን ለማዋቀርና የአዲስ አበባ መስተዳድርን ለመረከብ የሚደረገው ሙከራ የሚያወገዝ ነው የሚሉ የቅንጅት አባላትና መሪዎች ፤ እንቅስቃሴው የህዝቡን ትግል የሚሸረሽር ነው ሲሉ ይቃወማሉ።</p>


<p class="align-center"><a href="/ጋዜጣዎች/አዲስ፡አድማስ/ማውጫ/1998/ሚያዝያ/07/አዲስ፡አድማስ.1.19980807.html">ከአዲስ፡አድማስ ሚያዝያ 7 ቀን 1998</a></p>

</body>
</html>	

