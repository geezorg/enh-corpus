<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በይርጋጨፌው ሁከት ስራ እንደቆመ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በይርጋጨፌው ሁከት ስራ እንደቆመ ነው</h2>


<p>በታጠበ የቡና ምርት የምትታወቀው ይርጋጨፌ ከተማ ፤ ረቡዕ ዕለት በሰው አካልና በንብረት ላይ ጉዳት ያደረሰ ሁከት ተፈጥሮ ስትታመስ ከዋለች በኋላ በፈጥኖ ደራሽ ፖሊስ የተረጋጋች ቢሆንም ፤ የነዋሪዎች ስጋት ባለመብረዱ የንግድ ስራዎች እንደተዘጉ ነው።</p>

<p>ፌደራል ፖሊሶች ወደ ይርጋጨፌ በመምጣታቸው ከተጨማሪ ጉዳት ድነናል ሲሉ የተናገሩ የከተማዋ ነዋሪ ፤ ስጋታቸውን ግን አልቀነሰም ፤ በተለይም ቅዳሜ እለት ሁከቱ ሊያገረሽ ይችላል የሚል ጭንቀጥ እንዳለ ገልፀዋል። በብሄር ብሄረሰብ ወይም "መጤ የሆነና ያልሆነ" በሚል ልዩነት የመቧደን ጥላቻ በሚያራግቡ ሰዎች ረብዕ የተፈጠረው ሁከት መነሻው በዲላ ከተማ እንደታየው የሁለት ተማሪዎች ፀብ እንደሆነ ተነግሯል። ሐሙስና ትናንት ዓርብ የተሻለ ሰላም እንደነበር የገለፁት ነዋሪዎች ፤ ሱቆች ፤ ንግድ ቤቶችና መኖሪያ ቤቶች ግን እንደተዘጉ ናቸው ብለዋል። ቅዳሜ የገበያ እለት በመሆኑ ፤ በብሄር ብሄረሰብ በተወላጅነት በመቧደን ጥላቻ እንዲስፋፋ የሚፈልጉ ሰዎች ሁከትና ዘረፋን ሊያቀጣጥሉ ይችላል የሚል ስጋት እንዳደረባቸውም ተናግረዋል።</p>

<p>ረቡዕ በከተማዋ የ2ኛ ደረጃ ት/ቤት አንዲት ተማሪ ሌላ ወንድ ተማሪ ላይ "ከብት" የሚል ስዳብ ስነዝራለች ሲባል እንደሰሙ የገለፁት ነዋሪዎች ፤ የተወሰኑ ሰዎች የሁለቱን ተማሪዎች ፀብ እንደሰበብ በመቁጠር የዘር ጥላቻን አራግበው 5 ሰዓት ላይ ሁከት እንደተፈጠረ አመልክተዋል።</p>

<p>እስከ 10 ሰዓት በቆየው ሁከት ፤ የጥላቻ መፈክር እያሰሙ የሚጨፍሩ ሰዎች ሱቆች መዝረፋቸውን ፤ ንብረት ማውደማቸውንና ከብቶች መቆረጣቸውን ነዋሪዎቹ ጠቅሰው አንድ ቤትና አንድ የቡና መፈልፈያ ወፍጮ እሳት ተለኩሶባቸው ቡና መፈልፈያው በአካባቢው ሰዎች ከቃጠሎ መዳኑን ተናግረዋል። አንድ ሰውም የአካል ጉዳት ደርሶበታል።</p>

<p>ሁከቱንና በእለቱ የተሰሙ መፈክሮችን እንቃወማለን የሚሉ የከተማዋ ወጣቶች ከትናንት በስቲያ ሰላማዊ ስልፍ ለማድረግ እንደሞከሩ ምንጮቹ ጠቁመው ፤ የከተማው ባለሥልጣናት ግን "ሰላማዊ ስልፍ ማድረግ አይቻልም። ከፈለጋችሁ ሂዱና ደጅ ፤ ደጃችሁን ጠብቁ" በማለት የተወሰኑትን ማሰርቸውን ፤ አንዳንዶቹ ታሳሪዎች በስፍራው ደርሶ ረብሻውን ባበረደው ፌደራል ፖሊስ መፈታታቸውንና ፤ የቀሩት እንደታሰሩ መሆናቸውን ገልፀዋል-ምንጮቹ። </p>

<p>በከተማዋ በተሰማሩ አንዳንድ ፖሊሶች ላይ ቅሬታ እንደተሰማቸው ለአዲስ አድማስ የገለፁ አንድ ነዋሪ ፤ "የፖሊስ ስነምግባር ሰዎችን በህግ ፊት እኩል በማየት ወንጀል መከላከል ሲኖርባቸው አንዳንድ የከተማችን ፖሊሶች በበሄር ብሄረሰብ ተወላጅነት ከሚቧደኑ ሰዎች ጋር በመሆን የሁከት ተካፋይ ሆነዋል" ሲሉ ተናግረዋል። በዲላ ባለፈው ሳምንት በተነሳ ሁከት ላይም ከነዋሪዎች ተመሳሳይ ቅሬታ መቅረቡ የሚታወስ ሲሆን ፤ በዘር ከሚቧደኑ ሰዎች ጋር በሁከት ተሳትፈዋል ተብለው የተጠረጠሩ ሁለት የከተማ ፖሊሶች ታስረው ምርመራ እንደተጀመር የዞኑ አስተዳደር መግለፁ ይታወቃል።</p>

<p>አንዲት አስተያየት የሰጡ የይርጋ ጨፌ ነዋሪ እንደሚሉት ፤ የከተማ ፖሊሶች በብሄር ብሄረሰብ ተወላጅነት አድልዎ እንዳይፈፅሙ የተውልድ ቦታን ከግምት ውስጥ በማያስገባ አስራር በክልሉ የሚሰለጥኑ ፖሊሶች በሁሉም የክልሉ አካባቢዎች አስባጥሮ የመመደብ አሰራር ተጀምሮ ነበር ፤ አሁንም መቀጠል አለበት ብለዋል።</p>

<p>ንብረቷ የወደመባት አንዲት ባለ ሆቴል አንድ የከተማዋን ባለሥልጣን ሰለደረሰባት ጉዳት እንዳስረዳችው ጠቅሳ ፤ ባለስልጣኑ "ለንብረት ነው እንዴ እንደዚህ የምታለቅሽው? ሕይወትም ሊጠፋ ይችላል" በማለቱ በጣም አዝኜአለሁ ብላለች።</p>

<p>ስለሁኔታው ፖሊስ የሚለውን ለማወቅ በተደጋጋሚ ያደረግነው ሙከራ ትክክለኛውን የስልክ ቁጥር ባለማግኘታችን ሊሳካ አልቻለም።</p>


<p class="align-center"><a href="/ጋዜጣዎች/አዲስ፡አድማስ/ማውጫ/1998/ሚያዝያ/07/አዲስ፡አድማስ.3.19980807.html">ከአዲስ፡አድማስ ሚያዝያ 7 ቀን 1998</a></p>

</body>
</html>	

