<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የያዝኩት አቋም የተጠነሰሰውን ሴራ ማክሸፍ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> «የያዝኩት አቋም የተጠነሰሰውን ሴራ ማክሸፍ ነው» </h2>


<p>«በኢዴአፓ/መድህን እና በኔ ዙሪያ ሰሞኑን በጋዜጦች የሚፃፈው ውንጀላ ሁሉ አሉባልታ ነው» ሲሉ የተናገሩት አቶ ልደቱ አያሌው፣ የኔን በቅንጅቱ ውስጥ መኖር የማይፈልጉና ከፖለቲካ ትግሉ ሊያስወግዱኝ የሚፈልጉ ወገኖች የጀመሩት የአሉባልታ ዘመቻ ነው አሉ።</p>

<p>ብዙ ሰዎች የአቶ ልደቱን አቋም ማወቅ እንፈልጋለን ይላሉ አቋም ምንድነው ተብሎ ከአዲስ አድማስ ጋዜጠኛ ለቀረበላቸው ጥያቄ፤ አቶ ልደቱ በሰጡት መልስ ህዝቡ በከፍተኛ ደረጃ ጭንቀት ውስጥ እንደገባ እያየሁ ነው ብለዋል። እኔን ሆን ተብሎ ከኢትዮጵያ ህዝብ ለመነጠል በተዘረጋ የአሉባልታ ወጥመድ ውስጥ ህዝቡ ባላወቀው ሁኔታ ወድቋል፣ ይሄ ግን ጊዜያዊ እንጂ ዘላቂ አይሆንም ብለዋል -አቶ ልደቱ።</p>

<p>ከሼህ አላሙዲን ጋር ተገናኝተው ብር ተቀብለዋል መባሉን በተመለከተም፣ «እኔ ከኢትዮጵያ ህዝብ ያገኘሁት ፍቅርና ዝና እንኳን በሚሊዮን በቢሊዮን ብር የሚለወጥ አይደለም» ሲሉ መልሰዋል። «በህይወቴ የገንዘብ ችግር ኖሮብኛ አያውቅም.> ያሉት አቶ ልደቱ፣ በተለየም የፖለቲካ አስተሳሰቤን የሚያስክድ የገንዘብ ፍላጎት በኔ ዙሪያ ሊኖር አይችልም - ብለዋል። ምናልባት እኔ ጥፋት አጥፍቼ ሌሎች የቅንጅቱ አመራሮች ትግሉን ወደተሻለ አቅጣጫ መርተው ቢገኙ ህዝቡን ይቅርታ እጠይቃለሁ ያሉት አቶ ልደቱ፣ እኔ የያዝኩት አቋም በኢትዮጵያ ህዝብ ጀርባ እየተጠነሰሰ ያለውን ሤራ ማክሸፍ ነው ብ ለዋል።</p>

<p>በወረዳ 21 እና 22 ህዝቡ አቶ ልደቱ አይወክሉንም ብሎ ፊርማ ማሰባሰብ ስለመጀመሩ ተጠይቀው ሲመልሱ «ፓርላማ ላልገባ ሰው ፊርማ መሰብሰቡ ምን ጥቅም አለው፣ አልቧልተኞች የተገኘውን ቀዳዳ በመጠቀም ህዝቡ ጨፍጭፎ እንዲገድለኝ የሃሰት ውንጀላ እየከፈቱብኝ ነው» ብለዋል።</p>

<p>ኢዴአፓ መድህን በቅንጅቱ ውህደት ላይ ማህተም ስለማሳረፉና ስለመፈረሙ ሲናገሩም፦ ማህተሙ ተደርጓል መባሉን የሰማነው ከጋዜጣ ላይ ነው በኛ በኩል ግን ማህተማችን ቢሮ ውስጥ እንዳለ ነው የምናውቀው ሲሉ ፓርቲያቸው ማህተም አለመስጠቱን ገልፀዋል።</p>

<p>በሌላ በኩል ዶ/ር ብርሃኑ ነጋ በአባይ ጋዜጣ ጋዜጠኛ ስለተፈጠረው አለመግባባት ተጠይቀው ሲመልሱ፦ ቅንጅቱ መስከረም 14/98 ዓ.ም ውህደቱን ፈፅሟል። ሁሉም ፓርቲዎች ተወካዮቻቸውን ልከው በጉባኤው ላይ ተናግረው ውህደቱን በፊርማቸው አፅድቀዋል። ውህደቱን በፊርማ ማፅደቅ ብቻ ሳይሆን የውህዱን ፓርቲ አመራር የሚሰጡ ሰዎች ተመርጠዋል። በዚህ ፊርማ ላይ የተወከሉ የእያንዳንዱ ድርጅቶች ተወካዮች ተዋሀጅ ፓርቲዎቹ መክሰማቸውን በይፋ አብስረዋል። ለሶስተኛ ወገን ማለትም ለምርጫ ቦርድ፣ ለመንግስትና ለሌሎች ኃይሎች ለማሳወቅ ሕጋዊ ፈቃድ ማግኘት እንዳለበት ይታመናል። የየድርጅቱ ተወካዮች ግን የተወከሉባቸው ድርጅቶች መክሰማቸውን ተፈራርመው ይፋ አድርገዋል። ነገር ግን ለሶስተኛ ወገኖች ውህደቱን እናሳውቅ ብለን መንቀሳቀስ ስንጀምር ነው አሁን የተነሳው ጥያቄ የመጣው።</p>

<p>ይህ ቢሆን ሁሉም ድርጅቶች ማህተማቸውን በፈቃድ መጠየቂያው ወረቀት ላይ ሲያኖሩ የኢዴአፓ/ መድህን ፀሐፊ አቶ ልደቱ አያሌው ማህተሙ እጁ ላይ ስላለ እምቢተኛ በመሆኑ እንጂ የፓርቲው አቋም ሆኖ አይደለም። አቶ ልደቱ የተወከለበትን ነገር መክሰሙ በይፋ የተነገረለት ድርጅት ማህተም በግል ደረጃ እጁ ላይ ስላለ ይህን ማህተም አላደርግም አለ። መሰረታዊው ጥያቄ ከዚህ ይጀምራል።</p>

<p>ይህ ከሆነ ለምን ችግሩን በውይይት አንፈታውም/ የሚል ሀሳብ መነጨ። በዚህ ላይ አቶ ልደቱ ማህተም ማድረጉ ችግር ያስከትልብናልና ውይይት ማድረግ እፈልጋለሁ አለ። እንደምታውቁት በዚሁ ሰሞን በጉዳዩ ላይ ሰፋ ያለ ውይይት ተደረገ። ማህተሙን ላለማድረግ የተሰጠው ምክንያት በተለይ የቅንጅቱን ህልውና የሚፈታተን ከመሆኑም በላይ፣ ምንም አጥጋቢ እንዳልሆነ በውይይቱ ላይ ታምኖበታል። ለምሳሌ በአቶ ልደቱ ከቀረቡት ምክንያቶች «የአራት ድርጅቶችን ሰርተፊኬት ስንመልስ አዲሱ ሰርተፍኬት እስኪሰጠን ድረስ ምንም ህልውና የለንም። ኢህአዴግ ይህ ምክንያት ተጠቅሞ ህገ-ወጦች ናችሁ ሊለን ይችላል» የሚል የተወሰነ ምክንያት ያለው የሚመስል ሃሳብ ቀረበ።</p>

<p>የሚገርመው የቅንጅቱ ሰራ አስፈፃሚ የውህደቱን ውሳኔ ወደ ምርጫ ቦርድ ሲልክ ያቀረበው ማመልከቻ «ይሄን የውህደት ስምምነት ስናቀርብላችሁ አዲሱን የውህደት ፓርቲ ሰርተፍኬት እስከተሰጡን ድረስ ቀደም ሲል በቅንጅት ስም ተመዝግቦ ያለው የህልውና ማረጋገጫ እንዳለ እንዲቆይ ለሶስተኛ ወገኖች እንዲታወቅልን የሚል ደብዳቤ ነው ተያይዞ የቀረበው። ስለዚህ አዲሱ ሰርተፍኬት እስኪሰጠን ድረስ የድሮው ሰርተፍኬታችን በሕጋዊነቱ ይቀጥላል። ይህንንም በጋራ ተነጋግረን ለሚመለከታቸው ሁሉ የውህዱ ፓርቲ ተወካዮች ስምምነታቸውን አስታውቀዋል። ስለዚህ ሕጋዊነት የላችሁም የሚባልበት ምንም ዓይነት ክፍተት የለም፤ አይኖርምም፡፡ አዲሱን ፍቃድ ስናስገባ «ለዚህ ማመልከቻ መልስ እስከተሰጡን ድረስ የበፊቱ ዕውቅናችን ህጋዊነቱ ይቀጥላል» ብለን ለምርጫ ቦርድ ገልጠናል። ስለዚህ አቶ ልደቱ መከራከሪያ የሚያደርገው ክፍተት አይኖርም፤ የለምም። በሌላ አቅጣጫ ደግሞ የሰርተፊኬት መመለስ ያለመመለሱ በህልውና ለመቀጠል ማረጋገጫ መሆን አይችልም። በህግ መልክ ሄዶ ኢህአዴግ ቅንጅት ሊያጠፋ አይችልም። በጉልበት ለማጥፋት ከሆነ ግን ሰርተፍኬት መመለሱና አለመመለሱን መጠበቅ የለበትም። አሁን አስራችኋለሁ፣ ህገ-ወጦች ናችሁ የሚል መንግስት ነው። ይህን ይህን ሁሉ ትተህ ምናልባት አቶ ልደቱ የቀረበው ስጋት እውነት ሆኖ ሕልውናችን አደጋ ላይ ይወድቃል ከታባለም ቅንጅቱ ይህን በተመለከት ለምርጫ ቦርድ ባቀረበው ማመልከቻ ላይ ጥንቃቄ ማድረጉ ብቻውን በቂ ምላሽ ወይምን የስጋት ማስወገጃ መንገድ ነው። ይህ ደግሞ ለኢህአዴግ ምንም የጥቃት መሰንዘሪያ ክፍተት የሚሰጥ አይደለም። ስለዚህ አቶ ልደቱ አለ የሚለው ችግር አይኖርም፡፡ ስለዚህ በእኔ በኩል በምን ላይ ተመስርቶ ይህ ጥያቄ ሊያነሳ እንደቻለ አላውቅም። ሰሞኑን ችግሩን ለመፍታት ባደረግነው ስብሰባ ላይ እንደታየ ከኢዴአፓ/መድህን የተወከሉ በሙሉ ጥያቄውን ምክንያተ ቢስ ብለውታል። እርግጥ አቶ ልደቱና ጥቂት ተከታዮቻቸው ብቻ ሲቀሩ ሌሎቹ በሙሉ በጥቂት ቀናት ውስጥ ማህተሙን በውህደቱ ሰነድ ላይ አስፍረው እንደሚያመጡ ስምምነታቸውን ሰተውን ተለያየን። የእነ አቶ ልደቱ መሰመር የኢዴአፓ መድህንን መስመር የማይወክል መሆኑን ለቅንጅቱ ምክር ቤት በግልፅ ተናግረዋል፡፡ ስለዚህ በሁለት ቀናት ውስጥ የውህደቱን ስምምነት የሚያበስረውን ማህተም ጨርሰው እንደሚያመጡ በተስማሙት መሰረት ይሄው ተፈፃሚ ሊሆን እንደሚችል በእርግጠኛነት መናገር ይቻላል- በማለት ተናግረዋል።ይህ ቃለ ምልልስ በተሰጠ በነጋታው ይሄው ተፈፃሚ ሆኗል።</p>


<p class="align-center"><a href="/Gazettas/AddisAdmas/info/AddisAdmas.html">ከአዲስ አድማስ ጥቅምት 19 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1998/ጥቅምት/19/አዲስ፡አድማስ3.190298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
