<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አቶ ልደቱ አያሌውና አቶ ሙሼ ሰሙ ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> አቶ ልደቱ አያሌውና አቶ ሙሼ ሰሙ ታገዱ</h2>


<p>ቅንጅት ለአንድነትና ለዲሞክራሲ በቅርቡ የቅንጅት ም/ሊቀመንበር ሆነው የተመረጡት አቶ ልደቱ አያሌውና የሥራ አስፈፃሚ ኮሚቴ አባል አቶ ሙሼ ሰሙን ከሃላፊነት እንዳገደ አስታወቀ። የአራቱ ፓርቲዎች ማህተም ያረፈበት የውህደት ሰነድ ትናንት ለምርጫ ቦርድ እንደተላከም ገልጿል።</p>

<p>ትናንት ማምሻውን «ቅንጅት ወደፊት እንጂ ወደኋላ አያውቅም» በሚል ርዕስ የቅንጅት ስራ አስፈፃሚ ኮሚቴ አባላት በሰጡት ጋዜጣዊ መግለጫ አቶ ልደቱ አያሌውና አቶ ሙሼ ሰሙ የዲሲፒሊን ጥፋት ስለፈፀሙ ታግደዋል ብለዋል፡፡ መኢአድ ቀስተደመናና ኢዴሊ በውህደት ሰነድ ላይ የድርጅታቸውን ማህተም ሲያሳርፉ፤ አቶ ልደቱና አቶ ሙሼ የኢዴአፓ/መድህን ማህተምን በመያዣነት በመጠቀም ጥፋት ፈፅመዋል ያሉት የቅንጅት መሪዎች፣ በማዕከላዊ ም/ቤት ታይቶ የመጨረሻ ውሳኔ እንደሚሰጥ ገልፀዋል።</p>

<p>ጥምረት የፈጠሩት አራቱ ፓርቲዎች መስከረም 14 ቀን 1998 ዓ.ም ቅንጅት በውህደት አንድ ጠንካራ ዴሞክራሲያዊ ፓርቲ እንዲሆን መወሰናቸውን መሪዎቹ በመግለጫቸው ጠቅሰው፣ ከኢዴአፓ- መድህን ፓርቲ ወደ ቅንጅቱ አመራር የመጡት ጥቂት ግለሰቦች ማኅተሙን እንደመያዣነት በመያዝ ውህደቱ ሕጋዊ እንዳይሆን ከፍተኛ እንቅፋት ሲፈጥሩ ቆይተዋል ሲሉ ተናግረዋል።</p>

<p>በቅንጅት ውስጥ የሚገኙ የኢዴአፓ/መድህን መሪዎች ባለፈው ሳምንት ተሰብስበው 10 ለ7 በሆነ ድምፅ ማህተም ላለማስፈር መወሰናቸውን የሚታወስ ሲሆን፤ ሀሙስ ዕለት የኢዴአፓ- መድህን ሥራ አስፈፃሚ አባላት ተሰብስበው ህገ-ወጡን አካሄድ መሰረዛቸው በመግለጫው ተጠቅሷል። በዚህም መሰረት ሌላ ማህተም ተቀርፆ ከሌሎች ፓርቲዎች ጋር በመሆን በውህደት ሰነድ ላይ ማህተም እንዲያርፍ መደረጉንና ሰነዱ ወደ ምርጫ ቦርድ መላኩን የቅንጅት መሪዎች ገልፀዋል።</p>

<p>አቶ ልደቱ አያሌው ከሰኔ አጋማሽ ጀምሮ ወሳኝ የትግል ወቅትን እየጠበቁ ከቅንጅት ያፈነገጠ ተቃራኒ እርምጃ ሲወስዱ ነበር ያሉት መሪዎቹ ፣ የቅንጅት አመራርና ም/ቤቱ ሁኔታውን በትዕግሥት በማየት ለአቶ ልደቱ ተገቢውን ምክር ሲሰጥ ቢቆይም አሁን እየተከተሉ ያሉት መንገድ የፓርቲውን ህልውና የሚመለከት በመሆኑ እርምጃውን መውሰድ እንዳስፈለገ ተናግረዋል።</p>

<p>ግለሰቦቹ ውሳኔውን ጥሰው፣ መግለጫና ቃለ መጠይቅ ቢሰጡ ወይም ሌላ ከቅንጅቱና ከኢዴአፓ መድህን ጋር በተገናኘ የሚያካሂዱት እንቅስቃሴ ሁሉ ሕገ-ወጥ መሆኑን የቅንጅት አባላትና ህዝቡ ሊያውቁ ይገባል ያለው የቅንጅት መግለጫ፣ የህዝብ የትግል መንፈስ የሆነው ፓርቲ ከቆመለት የዴሞክራሲ ትግል ወደኋላ ሊመልሰው የሚችል አንዳች ነገር እንደሌለ አራጋግጧል። </p>

<p class="align-center"><a href="/Gazettas/AddisAdmas/info/AddisAdmas.html">ከአዲስ አድማስ ጥቅምት 19 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1998/ጥቅምት/19/አዲስ፡አድማስ2.190298.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
