<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት መሪዎች የዋስትና ጥያቄን አቃቤ ሕግ ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> የቅንጅት መሪዎች የዋስትና ጥያቄን አቃቤ ሕግ ተቃወመ </h2>


<p>የቅንጅት መሪዎችንና ጋዜጠኞችን ጨምሮ 23 ታሳሪዎችን የሚወክሉ ጠበቆች ላቀረቡት የዋስትና ጥያቄ አቃቤ ህግ በሰጠው ምላሽ ታሳሪዎቹ በከባድ ወንጀል የተጠረጠሩና ሌላ ወንጀል ሊፈጽሙ የሚችሉ በመሆናቸው በዋስ ሊለቀቁ አይገባም ሲል ትናንት ለፍ/ቤት መቃወሚያ አቀረበ። ሀይሉ ሻውል ታመው ፖሊስ ሆስፒታል የገቡ ሲሆን አቶ ደበበ እሸቱ አስቸኳይ ህክምና እንዲያገኙ ፍ/ቤት ትዕዛዝ ሰጠ።</p>

<p>ከሁለት ሳምንት በፊት ፌዴራል ፖሊስ ምርመራዬን ጨርሼ ጉዳዩን ለአቃቤ ሕግ አስተላልፌያለሁ በማለት ለፍ/ቤት በተናገረበት ወቅት የታሳሪዎቹ ጠበቆች የዋስትና ማመልከቻ በማቅረባቸው ነው አቃቤ ህግ መልስ እንዲሰጥበት የታዘዘው። በፌዴራል ከፍተኛ ፍ/ቤት ሁለተኛ ወንጀል ችሎት ትናንት ከሰዓት በኋላ አቃቤ ህግ ባሰማው የመቃወሚያ መልስ፤ የፖሊስ የምርመራ መዝገብ እንደደረሰው ገልጿል። መዝገቡን እንደመረመረ ጠቅሶም ታሳሪዎቹ ፈፅመውታል የተባለው አመፅና ድርጊት በከባድ ወንጀል የሚያስከስሳቸው በመሆኑ ክሱ አዘጋጆቹ በማጠናቀቅ የክስ መዝገብ ሲመለከት አብሮ የዋስትና ጥያቄውን እንዲያይና ለጊዜው እንዲያልፈው አቃቤ ህግ ጠይቆ፤ ታሳሪዎቹ ከ15 ዓመት እስር በላይና እስከ ሞት ሊያስቀጣ የሚችል ክስ ስለቀረበባቸው በዋስ አይለቀቁ ሲል ተቃውሟል። ታሳሪዎቹ ከ15 ዓመት እስር በላይና እስከ ሞት ሊያስቀጣ የሚችል ክስ ስለቀረበባቸው በዋስ አይለቀቁ ሲል ተቃውሟል። ታሳሪዎቹ የበርካታ ሰው ህይወትና ንብረት ላይ ጉዳት ያደረሰ ወንጀል ፈፅመዋል ያለው አቃቤ ሕግ፤ ከእስር ከተለቀቁ በወንጀልና በአመፅ ተግባር ሊቀጥሉ ወይም በቀጠሮ ፍርድ ቤት ከመቅረብ ሊቆጠቡ ይችላሉ ብሏል። የታሳሪ ጠበቆች ደግሞ ዋስትና መብት መሆኑን ገልፀው፤ አቃቤ ህግ ክስ እመሰርታለሁ ብሎ እያስፈራራ እንጂ ስላልመሰረት የዋስ መብታቸውን ሊከለከሉ አይገባም ብለዋል።</p>

<p>አቃቤ ህግ በበኩሉ በ131 ተጠርጣሪዎች ላይ ክስ መመስረቱንና ለፍ/ቤቱ ሬጅስትራር ማስገባቱን ጠቅሶ የኦዲዮ፣ የቪዲዮና የሠነድ ማስረጃዎችን እያቀረብኩ ነው ብሏል።</p>

<p>በሌላ በኩል ኢንጂነር ሐይሉ ሻውል ካለፈው ማክሰኞ ጀምሮ በፖሊስ ሆስፒታል በህክምና ላይ እንደሚገኙ የታወቀ ሲሆን፤ ትናንት በዋለው ችሎት መቅረብ አልቻሉም።</p>

<p>አቶ ደበበ እሸቱ ለፍ/ቤት ባሰሙት አቤቱታ አስቸኳይ ኦፕራሲዮን እንደሚያስፈልገኝ በሀኪሞች ቢነገረኝም ፖሊስ ቀጠሮዬን አስተጓጉሎብኛል ብለዋል። ፖሊስ ከበላዬ በደረሰኝ ትዕዛዝ መሰረት የሕክምና ቀጠሮው በሚቀጥለው ማክሰኞ እንደሆነ ተነግሮኛል ቢልም፤ ፍ/ቤቱ አቶ ደበበ እሸቱ ቀጠሮ ሳይጠብቁ ምክንያትና ጊዜ ሳይሠጠው አስቸኳይ የህክምና አገልግሎት እንዲያገኙ አዟል። የትዕዛዙን አፈፃፀም ፖሊስ ለችሎቱ ሪፖርት እንዲያደርግ፤ ተፈፃሚ ካልሆነ ግን አቶ ደበበ እሸቱ ራሳቸው ወይም በቤተሰባቸው በኩል ማመልከቻ ማቅረብ እንደሚችሉ ገልጿል - ፍ/ቤቱ።</p>

<p>ጠበቆች ከደንበኞቻቸው ጋር የሚገናኙት በሳምንት ሁለት ቀን ለግማሽ ለግማሽ ሰዓት ብቻ መሆኑ ጠቅሰው ላቀረቡት አቤቱታ ፍ/ቤቱ በሰጠው መልስ፤ ጊዜም ማነሡን አስመልክቶም ፍ/ቤቱ በተለይ የክስ ቻርጅ ዕሮብ ስለሚደርሳቸው ጠበቆች ከደንበኞቻቸው ጋር የሚገናኙበት ሠፊ ጊዜ እንደሚያስፈልጋቸው ጠቅሶ እንደ አስፈላጊነቱ ፖሊስ የራሱን ፕሮግራም አውጥቶ በሳምንት እስከ አምስት ቀን ድረስ እንዲሰጣቸው አዟል።</p>

<p>ፍ/ቤቱ ባያቸው መዝገቦች ውስጥ ስማቸው ያልተጠቀሰው ዶ/ር ያዕቆብ ሀይለማርያም «ክስ ተነስቶልኝ ነው ወይ?» ብለው ጥያቄ ያቀረቡ ሲሆን፤ ስምዎት ተዘሎ ነው እንጂ ያሠቡት ነገር ትክክል አይደለም ተብለዋል። ሌሎች ከክልል የመጡ ሶስት ተጠርጣሪዎችን ችሎቱ የናንተን ጉዳይ አያውቀውም የሚል ምላሽ ተሠጥቷቸዋል።</p>


<p class="align-center"><a href="/Gazettas/AddisAdmas/info/AddisAdmas.html">ከአዲስ አድማስ ታኅሣሥ 8 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/አዲስ፡አድማስ/ማውጫ/1998/ታኅሣሥ/08/አዲስ፡አድማስ1.080498.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
