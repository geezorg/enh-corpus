<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፍትሕ ሚኒስቴር አንድም ጋዜጣ ያለማገዱን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ፍትሕ ሚኒስቴር አንድም ጋዜጣ ያለማገዱን ገለፀ </h2>


<p>የፍትሕ ሚኒስቴር በትላንትናው ዕለት አስር ከሚደርሱ የጋዜጣ ዋና አዘጋጆችና አሳታሚዎች ጋር ባደረገው ውይይት አንድም ጋዜጣ አለማገዱን ሲገልጽ፤ በርካታ ማተሚያ ቤቶች የፖለቲካ ጋዜጦችን ለማተም ፍቃደኛ ያልሆኑት ለምን እንደሆነ ከጋዜጠኞች ጥያቄ ቀርቧል። በተለያየ ምክንያት ከሕትመት ውጪ የሆኑ ጋዜጦችን ጉዳይ የሚያጣራ ኮሚቴም በእለቱ ተቋቁሟል።</p>

<p>የተሻሻለው የፕሬስ ሕግ በቅርቡ እንደሚወጣ ሚኒስቴር መ/ቤቱ ሲያስታውቅ እስከዛው ድረስ ግን ተከታታይ የውይይት መድረኮች በመፍጠር የፕሬሱን አካሄድ ለማሻሻል ጥረት እንደሚደረግ ተነግሯል።</p>

<p>የታገዱ ፕሬሶች የሉም በሚለው አልስማማም ያሉት የጦማር ጋዜጣ ዋና አዘጋጅ አቶ በፍቃዱ ሞረዳ 23 የሕትመት ውጤቶች በማስታወቂያ ሚኒስቴር ታግደዋል መባሉን እንደሰሙና ማተሚያ ቤቶች ፖለቲካዊ ይዘት ያላቸውን ጋዜጦች ለማተም እንደሚፈሩ ተናግረዋል።</p>

<p>ጋዜጣቸው የሚታተመው በግል ማተሚያ ቤት እንደሆነ የተናገሩት አቶ በፍቃዱ ባለፈው ሳምንት ጋዜጣውን ለማሳተም ሲሄዱ ባለቤቱ የጽሁፉ ይዘት ያስጠይቀኛል በማለታቸው ጋዜጣው ሳይታተም መቅረቱን ገልፀው ድሮ የቀረበው ሴንሰርሺፕ ተመልሶ መምጣቱን ያሳዝናል ብለዋል።</p>

<p>የፍትሕ ሚኒስትሩ በበኩላቸው አሁን ባለው ሁኔታ፣ «ሴንሰርቪፕ የሚባል የለም» ያሉ ሲሆን ከማተሚያ ባለቤቶች ጋር በቅርቡ ባደረጉት ተመሳሳይ ውይይት ግን ማተሚያ ቤቶቹ በሚያትሙት ነገር ሊከሰሱ እንደሚችሉ አስታውሰናቸዋል ብለዋል።</p>

<p>ማተሚያ ቤቶች ተጠያቂነትን በመፍራት ፖለቲካዊ ይዘት ያላቸውን ፅሁፎች ለማተም አይፈልጉም ያሉት አንድ የጋዜጣ አዘጋጅ፤ ቦሌ ማተሚያ ቤቲ ከፍቅርና ከስፖርት ጋዜጦች በስተቀር አያትምም ሲሉም ተናግረዋል።</p>

<p>የሚኒስትር መ/ቤቱ ጋዜጦች መታገዳቸውን አላውቅም ማለቱን በተመለከተ ከልሳነ ሕዝብ የተወከሉት ም/አዘጋጅ ትዕግሥት አብርሃም «ፍትህ ሚኒስቴር ስታገድ እንዴት አያውቅም፤ በፍትሕ ስር አይደለሁም እንዴ?» በማለት ስጋታቸው የተናገሩ ሲሆን፣ የጦቢያ አዘጋጅ በበኩላቸው ፍ/ሚኒስቴር ለሁሉም ቁርጥ ያለ መልስ ይስጥ ብለዋል።</p>

<p>ከመድረኩ በቀረበው ሃሳብ መሰረት የጋዜጦቹን ጉዳይ የሚመረምር ኮሚቴ የተቋቋመ ሲሆን የፊታችን ሰኞ ቀጣዩን ስብሰባ እንደሚያደርግ ታውቋል።</p>


<p class="align-center"><a href="/Gazettas/AddisAdmas/info/AddisAdmas.html">ከአዲስ አድማስ ታኅሣሥ 1 ቀን 1998</a></p>

<div class="align-center"><a href="http://www.cyberethiopia.com/warka4/enh.php?path=/ጋዜጣዎች/አዲስ፡አድማስ/ማውጫ/1998/ታኅሣሥ/01/አዲስ፡አድማስ4.010498.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
