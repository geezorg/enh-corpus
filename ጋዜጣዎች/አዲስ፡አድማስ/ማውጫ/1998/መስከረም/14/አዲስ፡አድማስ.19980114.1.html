<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ደህንነቶች መግቢያ መውጪያ አሳጡን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ደህንነቶች መግቢያ መውጪያ አሳጡን»</h2>


<p>ከአሥራ አስምት ቀናት በኋላ የአዲስ አበባን መስተዳደር በከንቲባነት የሚረከቡት ዶ/ር ብርሃኑ ነጋ በደህንነት አባላት ድርጊት መበሳጨታቸውን ገለፁ።</p>

<p>ህብረትና ቅንጅት በሚቀጥለው ሳምንት ሰላማዊ ሰልፍ ለመጥራት ኮምቴ ሚያቋቋሙ ሲሆን፤ ዛሬ ጠ/ሚ መለስና ፌዴራል ፖሊስ መግለጫ ይሰጣሉ ተብሎ ይጠበቃል።</p>

<p>በቅንጅት አባላት ላይ የሚደረገው ክትትል እንዳልተቋረጠ፣ በተለይ ዶ/ር ብርሃኑ አመልክተው፤ ከሐሙስ ምሽት ጀምሮ በእሳቸው ላይ ክትትልና ስድብ መጠናከሩን ተናግረዋል።</p>

<p>በየሄዱበት በሁለት መኪኖች የሚከተሏቸው ሰዎች መንገድ እየዘጉ ሊገጯቸው እንደሚሞክሩ ጠቅሰው፤ በምልክት ፀያፍ ስድብ እንደሚሰነዝሩም አስረድተዋል። ሰዎቹ የቤቴ መግቢያ በር ላይ መኪናቸውን አቁመው እንዳልገባ ከልክለውኛል ያሉት ዶ/ር ብርሃኑ፤ ለረዥም ጊዜ መኪናቸው ውስጥ ተቀምጠው እንደቆዩና በሩን ሲለቁላቸው ወደቤታቸው እንደገቡ ተናግረዋል።</p>

<p>ትናንት ጧት በ2 ሰዓት ከቤት ሲወጡ የመኪኖቹ ቁጥር ወደ 3 እንደጨመረና ሁለቱ አዳዲስ መኪኖች እንደሆኑ ዶ/ር ብርሃኑ ጠቁመው፤ በአደባባይ ህዝብ እያያቸው መንገድ እየዘጉባቸው፣ እየሰደቧቸውና ለመግጨት ሙከራ እያደረጉባቸው ቢሮ እንደደረሱ ገልፀዋል።</p>

<p>ለማስፈራራት ይሁን ወይም በዶ/ር መረራ ላይ እንዳደረጉት መኪና ለመስበር እንደሆነ ሀሳባቸው አልገባኝም ያሉት ዶ/ር ብርሃኑ፣ «ይህንን የሚያደርገው መንግሥት ከሆነ ይኼ መንግሥት ነው ወይ? ብለን እንድንጠይቅ የሚያደርግ ሁኔታ ላይ ነው ያለነው» ብለዋል።</p>

<p>«የኦብኮን ስራ ሲሰሩ ትንሽ የሰው ኃይል አንሷቸው ነበር መሰለኝ እኛን ትንሽ ለቀቅ አድርገውን ነበር» ያሉት ዶ/ር ብርሃኑ፣ «ምናልባት በነሱ እምነት የኦብኮን ሥራ የጨረሱ መስሏቸው ወደኛ መምጣታቸው ነው» ሲሉ ተናግረዋል።</p>

<p>ጨዋና የሰላም ሰዎች ስለሆንን ሁሉንም ነገር በሰላም ለመጨረስ እንጥራለን ሲሉ ቃል የገቡት ዶ/ር ብርሃኑ፣ በሕይወታቸውና በቤተሰቦቻቸው ደህንነት ላይ አደጋ ሲያንዣብብ የመከላከል መብት እንዳላቸውና ዝም ብለው እንደማይቀመጡ አስረድተዋል። የተሻሉ የጥበቃ ሰዎች በአካባቢያቸው እንደሚያስቀምጡና ኃይላቸው ሕዝቡ ስለሆነ፣ ህዝቡን መከታ እንደሚያደርጉም ተናግረዋል።</p>

<p>በሌላ በኩል ዛሬ ቅዳሜ ጠቅላይ ሚኒስትር መለስ ዜናዊና የፌዴራል ፖሊስ በየፊናቸው መግለጫ ይሰጣሉ ተብሎ እንደምጠበቅ ተገልጿል።</p>

<p>የመግለጫዎቹ ይዘት በእርግጠኝነት ባይታወቅም ህብረትና ቅንጅት በሚቀጥለው ሳምንት እሁድ ሰላማዊ ሰልፍ ለማድረግ ከሚያከናውኑት ዝግጅት ጋር የተያያዘ እንደሆነ ይገመታል።</p>

<p>ህብረትና ቅንጅት ኮሚቴ አቋቁመው የሰላማዊ ሰልፍ ዝግጅት መጀመራቸው የታወቀ ሲሆን፤ በጋራ በሰጡት መግለጫ ሰላማዊ ሰልፍ ህገመንግሥታዊ መብት እንደሆነ ተናግረዋል። ፌዴራል ፖሊስ ሰሞኑን በወጣው መግለጫ ደግሞ ህገወጥ ሰላማዊ ሰልፍን በጥራት ሁከት የሚፈጥር ፓርቲ ተጠያቂ ይሆናል ብሏል። ህብረትና ቅንጅት በሰጡት ምላሽ፤ እኛ የምናካሂደው ሰልፍ ህጋዊና ሰላማዊ ነው፤ ችግር ቢፈጠር ተጠያቂው መንግስት ይሆናል ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 14 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1998/መስከረም/14/አዲስ፡አድማስ1.140198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
