<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የድርድሩ መቋረጥ ከሐሙስ እስከ ትናንት የአዲስ አድማስ ዘገባ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የድርድሩ መቋረጥ ከሐሙስ እስከ ትናንት የአዲስ አድማስ ዘገባ</h2>


<p>ቅንጅት፣ ህብረትና ኢህአዴግ ድርድር ከጀመሩ በኋላ ባለፈው ረቡዕ ማምሻውን በፌዴሬሽን ምክር ቤት በጋራ በሰጡት መግለጫ በስምንት አጀንዳ ላይ ከስምምነት መድረሳቸውን ባጭሩ ቢገልጹም፣ ቅንጅትና ሕብረት ከስምንቱ ሌላ ይዘው የቀረቡትን ተጨማሪ አጀንዳ ኢህአዴግ አልቀበልም በማልቱ ድርድሩ ተቋርጧል።</p>

<p>ሦስቱ ፓርቲዎች የተስማሙበትን ስምንት አጀንዳ የቅንጅት ማዕከላዊ ኮሚቴ ባለፈው ሐሙስ ከገመገመ በኋላ ከስምንቱ በተጨማሪ ሌሎች ሦስት አጀንዳዎች ለኢህአዴግ እንዲቀርቡ የወሰነ ሲሆን ሐሙስ ከሰዓት በኋላ የቅንጅት ተደራዳሪዎች አጀንዳዎቹ ን ይዘው ቢቀርቡም ኢህአዴግ ባለመቀበሉ ውይይቱ ሊቀጥል አልቻለም።</p>

<p>የቅንጅቱ ማዕከላዊ ኮሚቴ ከስምንቱ አጀንዳዎች ሌላ ለኢህአዴግ ይቅረብ ሲል የተስማምበት ሦስት አጀንዳ «ሰኔ 1/1997 ዓ/ም ስለሞቱት ዘጐች የሚያጣር ኮሚቴ ይቋቋም፤ ምርጫ በተጭበረባቸው 299 የምርጫ ክልሎች እንዲጣራ ከኢህአዴግ ጋር መደራደር፤ እነዚህ ሁለት አጀንዳዎችና ሌሎቹን ስምንት አጀንዳዎች ለማስፈጸም የሚያስችል የጋር ኮሚሽን ይቋቋም» የሚሉ ናቸው።</p>

<p>እነዚህ ሦስት አጀንዳዎች በኢህአዴግ በኩል ፍጹም ተቀባይነት ባለማግኘታቸው የቅንጅት ማዕከላዊ ኮሚቴ ከትናንት በስቲያ ሰፊ ውይይት ካደረገ በኋላ ሦስቱን አጀንዳዎች ኢህአዴግ የማይቀበል ከሆነ ድርድሩ እንዲቆም ያሳልፈውን ውሳኔ ትናንት በ8 ሰዓት ለኢህአዴግ ተደራዳሪዎች አስታውቋል።</p>

<p>በቅንጅት፣ በሕብረትና በኢህአዴግ ከስምምነት የተደረሰባቸው ስምንት አጀንዳዎች በፊት ለፊት ገፅ ላይ የሰፈሩት ሲሆኑ ከስምንቱ መካከል በአንደኛው ማለትም ስለምርጫ ቦርድ ተቃዋሚዎችና ኢህአዴግ ሰፊ ክርክር አካሂደዋል። ሕብረትና ቅንጅቱ ምርጫ ቦርድ እንደገና በነፃ አካል ተዋቅሮ የተጭበረበረው የህዝብ ድምጽ መጣራት አለበት የሚል አቋም የተያዘ ሲሆን፤ በኢህአዴግ በኩል ምርጫ ቦርድ ነፃ እንደሆነና መጠናከር ካለበት በሰው ኃይልና በቁሳቁስ እንዲሁም አቅም ግንባታ ብቻ መሆን አለበት የሚል አቋም ስለያዙ ሳይስማሙ መቅረታቸውን ለማወቅ ተችሏል።</p>

<p>በሕብረቱ በኩል የሽግግር መንግሥት ይመስረት የሚል አጀንዳ ቢቀርብም በኢህአዴግ በኩል ተቀባይነት ባለማግኘቱ ሕብረቱ ድርድሩን ላለመቀጠል ወስኗል።</p>

<p>የቅንጅት ማዕከላዊ ኮሚቴ በሦስቱ ተጨማሪ አጀንዳዎች ላይ በትናንትናው ዕለት ሰፊ ክርክር በማካሄድ ለሁለት ተከፍሎ እንደነበር ከኮሚቴው አባላት የተገኙ ምንጮች የገለጹ ሲሆን፤ ለኢህአዴግ ቀርቦ አልቀበልም ያለው ሦስት አጀንዳ ላይ አንደኛው ወገን ሦስቱንም አጀንዳ ኢህአዴግ በድርድሩ መቀበል አለበት የሚል አቋም ሲይዝ፣ ሌላኛው ወገን በሰኔ 1 የሞትቱ ዘጎች ይጣራ የሚለውና አጀንዳዎቹን ለማስፈፀም የሚያስችል የጋራ ኮሚሽን ይቋቋም የሚለውን ይዘን በማቅረብ የምርጫ ማጣራቱንእናዘግየው የሚል አቋም ቢይዝም ሦስቱ አጀንዳዎች ለኢህአዴግ ይቅረብ የሚለውን አቋም የያዙት ድምጻቸው በመብለጡ ለኢህአዴግ እንዲቀርብ ተወስኗል።</p>

<p>ቅንጅት ያቀረበው ተጨማሪ ሦስት አጀንዳ በኢህአዴግ በኩል ተቀባይነት ባያገኝም ኢህአዴግ አቋሙን ቀይሮ በሁሉም አጀንዳዎች ለመወያየት የሚፈልግ ከሆነ በቅንጅቱ እኩል ፈቃደኝነቱ እንዳለ ከማዕከላዊ ኮሚቴ አባላት የተገኙ መረጃዎች ያመለክታሉ።</p>

<p>ቅንጅት ከኢህአዴግ ጋር የሚደረገው ድርድር እንዲቆም ውሳኔ ካሳለፈ በኋላ የብሪታንያ የአሜሪካ ኤምባሲ፣ እንዲሁም የአውሮፓ ኅብረት ተወካዮች ወደ ቅንጅቱ ቢሮ በመሄድ ከዶ/ር ብርሃኑ፣ ከዶ/ር ያዕቆብና ከኢንጂነር ግዛቸው ጋር በተነጋገሩበት ወቅት «ከኢህዴግ ጋር የምታካሂዱትን ድርድር መቀጠል አለባችሁ፤ ፓርላም ግቡ» ሲሉግፊት ቢያደርጉም ማዕከላዊ ኮሚቴው ያሳለፈውን ውሳኔ እንደማይቀር ለዲፕሎማቶቹ አስታውቋል።</p>

<p>60 አባላት ያለው የቅንጅት ምክር ቤት ከኢህዴግ ጋር የሚደረገው ድርድር እንዲቋረጥ ከወሰነ በኋላ ፓርላማ በመግባትና ባለመግባት ላይ በዛሬው እለት የቅንጅቱ ሊቀመንበር አቶ ኅይሉ ሻውል በተገኙበት ውሳኔ ይሰጣል ተብሎ ይጠበቃል።</p>

<p>ኢህአዴግ፣ ቅንጅትና ሕብረት የተስማሙባቸው ስምንት የውይይት አጀንዳዎች፦</p>

<ol>
  <li>የእስረኞች መለቀቅና የተዘጉ ቢሮዎች መክፈት፣</li>
  <li>የመንግሥት የመገናኛ ብዙሃን አጠቃቀም፣</li>
  <li>በቅርብ የወጣው የፓርላማ ህግን በአዲስ በከተማ ሥር የነበሩ መስሪያ ቤቶችን በፌዴራል ሥር እንዲሆኑ መደረጋቸውን በተለመለከተ ስለወጣ ሕግ፣</li>
  <li>የሃገሪቱ ልዩ ልዩ ተቋማት ለሕገመንግሥት ተገዥ ስለመሆን፣</li>
  <li>የትጥቅ ትግል ከሚያካሂዱ ድርጅቶች ስለመለየት፣</li>
  <li>ሕገ-መንግሥትዊ ባልሆነ መንገድ ሕገ-መንግሥታዊ ሥርዓትና ተቋማትን ለመቀየር መሞከር</li>
  <li>የሕግ የበላይነትን ስለማክበር፣</li>
  <li>የምርጫ ቦርድን በተመለከተ ነበር።</li>
</ol>




<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 28 ቀን 1998</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1998/መስከረም/28/አዲስ፡አድማስ2.280198.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
