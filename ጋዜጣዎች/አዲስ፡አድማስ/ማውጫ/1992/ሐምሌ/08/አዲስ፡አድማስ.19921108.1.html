<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በሚመሰረተው ጊዜያዊ የደህንነት ቀጠና የጎረቤት አገሮች ወታደሮች አይሰማሩም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በሚመሰረተው ጊዜያዊ የደህንነት ቀጠና የጎረቤት አገሮች ወታደሮች አይሰማሩም»</h2>


<p>በአውትራሊያዊው ሜጀር ጀኔራል ቲሞቲ ፎርድ የተመራውና በኢትዮጵያና በኤርትራ ድንበር ለሚሰማራው የተባበሩት መንግሥታት የሰላም ኃይል ሁኔታዎችን ለማመቻቸት የመጀመሪያ የአካባቢ ቅኝት ማድረጉን የገለፀው የተባበሩት መንግሥታት ልዑክ ባለፈው ረቡዕ እዚሁ አዲስ አበባ የሀገር ውስጥና የውጭ ጋዜጠኞችን ማነጋገሩ ይታወሳል።</p>

<p>ሜጄር ጄኔራል ቲሞቲ ፎርድ ከኤርትራ ባለሥልጣናት ጋር ያደረጉት ውይይትና በአካባቢ ያደረጉት ጉብኝት ስኬታማ እንደነበረ፣ በኢትዮጵያም እንደዚሁ ገና የሚቀሯቸው መረጃዎች ቢኖሩም የሚፈልጉትን ትብብር እንዳገኙ ገልፀዋል።</p>

<p>ሁለቱ ወገኖች በዚሁ በተባበሩት መንግሥታት የሰላም ኃይል ውስጥ እንዳይሳተፉ የሚፈልጓቸው አገሮች አሉ ወይ? ተብለው ሲጠየቁ በደፈናው «የጎረቤትና የአካባቢው አገሮች በዚህ ስራ ላይ የሚሳተፉ አይመስለኝም» በማለት ሳይዘረዝሩት አልፈዋል።</p>

<p>ጄኔራሉ በግንባሮቹ ከፍተኛ ውጥረት ስለመኖሩ መረጃ ይደርሰኛል ብላ ለጠየቀቻቸው ጋዜጠኛ «እውነት ሊሆን ይችላል» ካሉ በኋላ «ውጥረት ሊኖር ቢችልም የተፈረመው ተፃብኦን የማቋረጥ ስምምነት (ቸስሳቲኦን ኦፍ ሆስቲሊቲአስ) ግን እስከአሁን በሁለቱም ወገኖች እንደፀና ነው» ሲሉ ተናግረዋል። ጄኔራሉ የተባበሩት መንግሥታት የሰላም ኃይል የስራ ድርሻን ሲያብራሩ «በነዚህ ሁለት ግዙፍ ሰራዊቶች መሀል ጣልቃ ገብቶ ለመከላከል ወይም ለመገላገል ሳይሆን ሁኔታዎችን ለመታዘብና ከንኪኪ አራርቆ እፎይታን ለመፍጠር ነው» ብለዋል።</p>

<p>ሜጄር ጄኔራል ቲሞቲ ለአጠቃላይ ስምሪቱ ይረዳ ዘንድ በአሁኑ ሰዓት የጉዳይ አስፈፃሚ ቡድኖች ቢሮ በሁለቱ ርዕሰ ከተሞች በመቋቋም ላይ መሆኑንና በቢሮዎቹም የተባበሩት መንግሥታትና የአፍሪካ አንድነት ድርጅት ሰዎች እንደሚኖሩ ተናግረዋል። ጄኔራሉ እስካሁን ካደረጉት ጉብኝትና ውይት ያገኙት ትብብር አጥጋቢ መሆኑን ጠቅሰው በቀጣይ ጥቂት ቀናት በኢትዮጵያ በኩል የደህንነት ቀጠና የሚመሰረትበት ግንባር አካባቢ ሄደው ቅኝት ካደረጉ በኋላ እንደገና ከውጭ ጉዳይ ሚኒስትሩ ጋር ለመወያየት ዕቅድ እንዳላቸው ገልፀዋል።</p>

<p>እነዚህ ስራዎች ካጠናቀቁ በኋላ ስለአጠቃላይ ስምሪቱ ሪፖርትና ዕቅድ ለተባበሩት መንግሥታት ዋና ፀሐፊ ያቀርባሉ። ዋና ፀሐፊውን ለፀጥታው ም/ቤት በዚህ ወር መጨረሻ ስለሰላም አስጠባቂ ኃይሉ ስምሪት የተግባር ዕቅድ እንደሚያቀርቡ ከጄኔራሉ ማብራሪያ ለማወቅ ተችሏል።</p>

<p>ጀኔራል ቲሞቱ እንዳሉት በአካባቢው የተዘሩትን ፈንጂዎችን በማምከን ስራ ላይ የተባበሩት መንግሥታት ባለሙያዎች በሁለት ምዕራፍ ከፍለው በሰፊው ይሳተፋሉ። የመጀመሪያው ፈንጂዎችን የማምከን ስራ ለሚሰማራው የሰላም ኃይሉ ምቹ ሁኔታ ለመፍጠር ሲሆን ሁለተኛው ደግሞ አካባቢውን በአጠቃላይ ለማፅዳት ዓላማ ያደረገ ነው።</p>

<p>ጄኔራል ቲሞቲ ከጋዜጠኞቹ ጋር በተገናኙበት ወቅት ግልፅ ምላሽ ሳይሰጡባቸው ያለፏቸውም ነጥቦች ነበሩ የኤርትራ ሬዲዮ የሰላም ኃይሉ የሚሰማራው በሁለቱም አገሮች ድንበር እንጂ በኤርትራ ድንበር ላይ ብቻ አይደለም። በማለት ጄኔራል ፎርድን ጠቅሶ ማውራቱን በማውሳት የአሶሼይትድ ፕሬስ ጋዜጠኛ ብለውታል ወይስ ያላሉትን ነው የጠቀሰው? ሲል ጠይቋቸዋል። ይሁንና ጄኔራሉ በመጀመሪያ «ከዚህም ከዚያም አንዳንድ ቦታዎች ይኖራሉ። በሁለቱ አገሮች ርዕሰ ከተሞችም ሳይቀር እኮ ሰዎች እናስቀምጣለን» የሚል ሰጥተው አለፉት። የደህንነት ቀጠናው በኤርትራ መሬት ብቻ ይመሰረታል የሚለውን የአአድ ሰነድ ጠቅሶ የተለየ ግንዛቤ ይዘው እንደሆነ ሌላ ጋዜጠኛ መልሶ ሲጠይቃቸውም «ጊዜያዊ የደህንነት ቀጠናው የት እንደሚመሰርት ወረቀት ላይ ተፅፏል። ወረቀት ላይ በሰፈረው ቦታ ሄደን እንሰፍራለን። ይህ ቦታ በኢትዮጵያ መሬት ነው በኤርትራ መሬት ነው ስለሚለው ብዙ አያስጨንቀንም» የሚል መለስ ሰጥተውበታል። የሚሰማሩት ወታደሮች ብዛትና ተዋፅዖን በማስመልከትም ማብራሪያ ከመስጠት ተቆጥበዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 8 ቀን 1992</a></p>

</body>
</html>	
