<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሲቪል ዜጐች ላይ የሚደርሰው እንግልት የሰላም ሂደቱን እንዳያደናቅፈው ስጋት አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሲቪል ዜጐች ላይ የሚደርሰው እንግልት የሰላም ሂደቱን እንዳያደናቅፈው ስጋት አለ</h2>


<p>«የኤርትራ መንግስት በኢትዮጵያውያን ላይ የሚያደርሰው ስቃይ ካልተገታ የሰላም ድርድሩ ውጤታማ እንዳይሆን ሊያደርገው ይችላል» ሲሉ አንድ የውጭ ጉዳይ ሚኒስቴር ባለሥልጣን ገለፁ።</p>

<p>ኢትዮጵያና የኤርትራ ፈረጀ ብዙ የሰላም ድርድር ውጤታማ እንዳይሆን ፊት ለፊቱ ከተደቀኑት አደጋዎች አንዱ በአሁኑ ጊዜ የኤርትራ መንግሥት በኢትዮጵያውያን ላይ የሚያደርሰው ስቃይ ነው» ሲሉ የገለፁት እኝህ ባለሥልጣን «ይህ የኤርትራ መንግሥት ተግባር ድርድሩና የሰላም ሁኔታው እንዳይሳካ ከማድረግ አልፎ ወደጦርነቱ ሁኔታ ሊመልሰን የሚያበቃ አደጋ አለው» ብለዋል። በተጨማሪም «የኤርትራ መንግሥት በዚያች አገር ያሉትን ዜጎቻችን ከማሰቃየትና ከመግደል አንስቶ አግባብ ባላቸው አካላት ሳያሳውቅ ህይወታቸውን ለአደጋ በሚዳርግ መልኩ ከሀገሩ ያባርራል» ሲሉ ተናግረዋል። የሚኒስቴሩ ባለሥልጣን «የዓለም አቀፍ ህጎችን በሚፃረር ሁኔታ ፈንጂዎች በተጠመዱበትና ወንዝ በሞላበት አካባቢ እንዲሻገሩ ያስገድዳቸዋል» ያሉ ሲሆን የዓለም አቀፍ ቀይ መስቀል ከሶስት ቀን በፊት ባወጣው መግለጫ ስለጉዳዩ ትክክለኛነት ገልፆ «የኤርትራ መንግሥት ከአንድም ሁለት ጊዜ የፈረመውን 4ኛውን የጄኔቫ ስምምነት 36ኛ አንቀፅ በድርጊቱ ተፃርሯል» በማለት የኤርትራን መንግሥት አውግዘዋል።</p>

<p>የኤርትራ መንግሥት ኃላፊነት በጎደለው ሁኔታ እየወሰደው ባለው የማባረር እርምጃ በብዙ ኢትዮጵያውያን ዜጐች ላይ እንግልትና ሞት መድረሱን የዓለም አቀፍ ቀይ መስቀል መግለጫ አረጋግጧል። «የኢትዮጵያ መንግሥት በሀገር ውስጥ ባሉትና ኢትዮጵያ በተቆጣጠረቻቸው የኤርትራ መሬቶች ላይ በሚገኙ ኤርትራውያን ላይ ተመአሳይ ድርጊት ለመፈፀም አለመገፋፋቱ የሚያስመሰግነው ነው» ያሉ አስተያየት ሰጭዎች የኤርትራ መንግሥት ከህገወጣ ኢሰብዓዊ ተግባሩ እንዲቆጠብ የሚያስገድደው ሁኔታ መፈጠር እንዳለበት በአፅንዖት አሳስበዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 6 ቀን 1992</a></p>

</body>
</html>	
