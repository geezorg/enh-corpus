<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የዳኞች የሥራ ተነሳሽነት አለመኖር ፍትህን እያጓተተ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የዳኞች የሥራ ተነሳሽነት አለመኖር ፍትህን እያጓተተ ነው»</h1>


<p>በፍርድ ቤቶች ለሚታየው የፍትህ መጓተት ከሰው ኃይል እጥረቱ በተጨማሪ በዳኞች በኩል የሚታዩት የሥራ ሰዓትን አለማክበርና የፍትህ ሂደትን በአግባቡ ለመፈፀም ተነሳሽነት አለመኖር ዋነኞቹ ምክንያቶች ናቸው ሲሉ የኢሰማኮ ፕሬዝዳንት ገለፁ።</p>

<p>የኢትዮጵያ ሠራተኛ ማኅበራት ኮንፌዴሬሽን ፕሬዝዳንት አቶ አማረ አለማየሁ ሰሞኑን እንደገለፁት ዳኞች በአግባቡ ሥራቸውን መፈፀም አለመፈፀማቸውን የሚቆጣጠራቸው አካል ስለሌለ የሚከፈቱ የክስ ፋይሎች ውሳኔ ሳይሰጣቸው በርካታ ዓመታትን ያስቆጥራሉ።</p>

<p>በተለይ በሰራተኛና አሰሪ መካከል የሚነሳ ክርክር ከሁለት ወር ባልበለጠ ጊዜ ውሳኔ ማግኘት እንዳለበት መመሪያው ቢያዝም በዳኞች የሥራ ተነሳሽነት ማነስ ሳቢያ እስከ አምስት ዓመታት ጊዜ ይጓተታል ያሉት ፕሬዝዳንቱ ፍትህ ፈላጊዎች በየቀጠሮ ቀናት «ችሎቱ አልተሟላም» በሚል ተደጋጋሚ ምላሽ መሰላቸታቸውን ተናግረዋል።</p>

<p>ከኮንፌዴሬሽኑ የወጣ አንድ መግለጫም አዲስ አበባ ውስጥ ብቻ ለስድስት ዓመታት ያለውሳኔ የተከማቹ ከ4 ሺህ በላይ የሰራተኛና የአሰሪ የክርክር ፋይሎች እንደሚገኙ ጠቁሟል። በፍትህ መጓተት ምክንያት በሰራተኛው ላይ እየደረሰ ያለውን ችግር አስመልክተው ለጠቅላይ ሚኒስትር መለስ ዜናዊ አቤቱታ ማቅረባቸውን የተናገሩት የኮንፌዴሬሽኑ ፕሬዝዳንት ከጠቅላይ ሚኒስትሩም «ችግሩን ማስተካከል ያለባቸው የዳኞች አስተዳደር ጉባዔና ፓርላማው ስለሆኑ በነዚህ አካላት ላይ ግፊት ማድረግ ያስፈልጋል» የሚል ምላሽ ማግኘታቸውን አብራርተዋል። ስለጉዳዩ ሪፖርተራችን ያነጋገራቸው አንድ የፍርድ ቤት የሕዝብ ግንኙነት ሠራተኛ እንደሚሉት ግን በፍትህ መጓተት ሳቢያ በዜጐች ላይ እየደረሰ ያለው እንግልት የመነጨው ከዳኞቹ ሥራ አለማክበር ሳይሆን ከዳኞች እጥረት ነው።</p>

<p>በፍትህ መጓተት እየታየ ያለውን ችግር መፍታት የሚችሉትም ዳኞችን የሚመለምለው የዳኞች አስተዳደር ጉባዔ፣ የተመረጡ ዳኞችን ለሹመት የሚያቀርቡት ራሳቸው ጠቅላይ ሚኒስትሩ እና ዳኞችን የሚሾመው ፓርላማ ናቸው ሲሉም የሕዝብ ግንኙነት ሠራተኛው ይናገራሉ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 27 ቀን 1992</a></p>

</body>
</html>	
