<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጀርመን ኤክስፐርቶች ትናንት ወደ ሰደድ እሳቱ ሥፍራ ተጓዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የጀርመን ኤክስፐርቶች ትናንት ወደ ሰደድ እሳቱ ሥፍራ ተጓዙ </h1>


<p>ዓለም አቀፍ የእሣት ማጥፊያ ማዕከል ተብሎ የሚጠራው የጀርመን ድርጅት ኤክስፐርቶች ቡድን ትናንት በሄሊኮፕተር ሰደድ እሣቱ ወደተነሳበት አካባቢ ተንቀሳቀሰ።</p>

<p>የኤክስፐርቶቹ ቡድን ወደ ሥፍራው የተንቀሳቀስው እሣቱ የሚጠፋበትን ዘዴ ለመቀየስ እንደዚሁም የቃጠሎውን ሁኔታ ዓይቶ ማጥፊያ የሚሆን ኬሚካሎችንና መሳሪያዎችን ለመወሰን ነው። በተጨማሪም በጥቂት ቀናት ውስጥ ከደቡብ አፍሪካ ሌላ ቡድን ይህን የኤክስፐርቶች ቡድን ለማገዝ ይገባል ተብሎ እየተጠበቀ ነው።</p>

<p>በባሌ ዞን 40.000 ሄክታር ደንና የቡና ተክል እስካሁን የወደመ ሲሆን ይህ እሳት አሁን ወደ ባሌ ብሔራዊ ፓርክ በመጠጋት ላይ ነው። 1500 ስኩዌር ማይል ያለውን ቦታ የሚሸፍነው የባሌ ፓርክ በዓለም ላይ አሉ ከሚባሉት የሰሜን ቀበሮች ግማሹን የያዘ ሲሆን በተጨማሪም ብርቅዬ እንስሳዋን ኒያላም የምትገኘው እዚሁ ፓርክ ውስጥ ነው።</p>

<p>ሌላኛው ሰደድ እሳት በቦረና በኩል በንፋስ በመታገዝ እየተስፋፋ ሲሆን እስካሁን 57.000 ሄክታር ደን አውድሟል። እስካሁን ከዚሁ ሰደድ እሳት ጋር በተያያዘ የታሰሩት ሰዎች ቁጥር 150 የደረሰም መሆኑ ታውቋል።</p>

<p>ይህ እሳት ባልተጠበቀ በሶማሊያ ክልል ከትናንት በስቲያ ረቡዕ ዕለት የተነሳ ሲሆን በቆራሄ ዞን ውስጥ 20 ሰዎች ላይ የቃጠሎ አደጋ የደረሰባቸው ሲሆን ከ685 በላይ ቤቶች መቃጠላቸውን የዞኑ ምክትል ሊቀመንበር አቶ ዚያድ ይስሀቅ ገልፀዋል።</p>

<p>እንደዞኑ ሊቀመንበር ገለፃ የአካባቢው ነዋሪና የወረዳው ፖሊስ ባላቸው አቅም ሁሉ እሳቱ መንደሩን ከማውደሙ በፊት ለማስቆም እየጣሩ መሆናቸውን ገልፀዋል። ሊቀመንበሩ አያይዘውም ከ5000 ሕዝብ በላይ ቤት አልባ መሆናቸውን ገልፀው የምግብ፣ መጠለያ፣ አልባሳትና የህክምና እርዳታ ጠይቀዋል።</p>

<p>ባለፈው ሳምንት በበምሥራቅ ሐረርጌ ቀርሳ ወረዳ ውስጥ ዩጋ በምትባል ቦታ የተነሳው ሰደድ እሳት እስካሁን እንደቀጠለ ሲሆን በዚሁ ሰደድ እሳት ሳቢያ ሁለት ልጆች መሞታቸውን አቶ ስዩም ደገፋ ገልፀዋል።</p>

<p>በተያያዘ ዜና ትናንት ከአዲስ አበባ ዩኒቨርስቲ 240 ተማሪዎች በፈቃደኝነት እሳቱ ወደተነሳበት አካባቢ የራሳቸውን እገዛ ለማድረግ ትምህርታቸውን አቋርጠው የተንቀሳቀሱ ሲሆን አንዳንዶቹ እንደተናገሩት ብዙ የምንረዳው ነገር ባይኖርም ሊሰጥ የሚገባውን ትኩረት መጨመር እንዳለበት ለማሳየት ነው ብለዋል።</p>

<p>ይህ ሰደድ እሳት እስከ መቶ ዓመት ዕድሜ ያላቸውን ዛፎች እያወደመ ሲሆን የዱር እንስሳትም በመሞት ላይና አካባቢውን በመልቀቅ ላይ መሆናቸው ተገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 25 ቀን 1992</a></p>

</body>
</html>	
