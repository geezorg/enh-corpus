<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በቴሌቪዥን አፅም ካላዩ ምላሽ አይሰጡም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«በቴሌቪዥን አፅም ካላዩ ምላሽ አይሰጡም»</h1>

<p class="align-right">ስዩም መስፍን</p>

<h2 class="align-center">ሙዚቀኛው ከ17 ዓመት በኋላ ዳግመኛ ለኢትዮጵያ ድረሱላት አሉ</h2>


<p>በኦጋዴን «ለመራመድ ጉልበት ያገኙ አንዳንድ ሰዎች ምግብ ፍለጋ በቅርብ ወደሚያገኙት ከተማ እየተሰደዱ ነው። አካላቸው የደከመ ረሃብተኞች ምግብ ሊያገኙ ወደሚችሉበትና የእህል ዕርዳታ ከሚሰጥበት ቦታ ለመሄድ ተነስተው በረሃ ውስጥ ወድቀው ይቀራሉ» ይላሉ አቶ መሀመድ አብዲ። የኦጋዴን ደህንነት ማህበር በሚል የሚጠራ መንግስታዊ ያልሆነ ድርጅት ኃላፊ አቶ መሐመድ «በኦጋዴን በየቀኑ 14 ህፃናት በረሃቡ ሳቢያ እየሞቱ ነው። ረሃቡ እጅግ በከፋበት በዳናን ወረዳ በየዕለቱ 6 ህፃናት በረሃብና ድርቅ ወለድ በሽታዎች ይቀጠፋሉ። በኤሚና፣ በጎዴ እና በአካባቢው ወረዳዎች ህዝቡ በከፍተኛ ችግር ውስጥ ይገኛል» ብለዋል።</p>

<p>ለሶስት ተከታታይ ዓመታት በተከሰተው ድርቅ ሳቢያ ክፉኛ ለተራበው የኦጋዴን የኢትዮጵያ መንግስትና የዓለም የምግብ ድርጅት የምግብ እህል እያከፋፈሉ ቢሆንም በመጠጥና በመድኃኒት እጦት የተነሳው የሚሞተው ሰው ቁጥር አሁንም እየጨመረ ይሄዳል» ያሉት አቶ መሐመድ «በሞትና በህይወት መሀል ሆነው በህይወት ለመቆየት የቻሉ አሮጊቶችና ሽማግሌዎች ለጠና ጠንቅ የሚሆን ውሃ ለመጠጣት በመገደዳቸው በውሃ ወለድ በሽታ ለሞት እየተዳረጉ ነው» ብለዋል።</p>

<p>የአደጋ መከላከልና ዝግጁነት ኮሚሽን (አመዝኮ) «በሶማሌ ክልል ተባብሶ ለሚገኘው ረሃብ ምክንያት እንደሆነ የተገለፀው በክልሉ ያለው የመንግስት መዋቅር ከላይ እስከታች በደንብ ያልተደራጀ በመሆኑ ነው» ማለቱም ይታወሳል።</p>

<p>በሀገሪቱ በ8 ክልሎች በተከሰተው ድርቅ ለረሀብ አደጋ የተጋለጠው ህዝብ በጠቅላላ ወደ 8 ሚሊዮነንደሚጠጋ እና በተለይ በሶማሌ፣ በባሌ፣ በቦረና፣ በኦሞ ዞኖች ችግሩ የተባባሰ መሆኑ የሚታወቅ ሲሆን የእርዳታ ለጋሾች ለመዘርጋት ጊዜ የወሰደ ክመከሆኑ በላይ የመጠባበቂያ እህል ክምችትም ከ62 ሜትር ከቶን የማይበልጥ መሆኑን አመዝኮ በዚሁ ሳምንት አስታውቋል።</p>

<p>ሬውተር «በ1977 ዓ.ም የተከሰተውን ዘግናኝ የረሀብ አደጋ የሚያስታውስ ነው» ሲል የጠቀሰው የረሀብ አደጋ ለመከላከል የአሜሪካ መንግሥት 400.000 ቶን እህል ለመስጠት ቃል መግባቱን በዜናው ገልጾ በ1977 ተከስቶ የነበረው ረሃብ ፈጣን ምላሽ እንዲያገኝ በማድረግ በኩል ትልቅ ሚና የተጫወቱት ሙዚቀኛ ሰር ቦብ ጌልዶፍ «በኢትዮጵያ ላይ የወደቀውን የረሀብ አደጋ ለማስወገድ ያላችሁ ዕድል በጥቂት ሳምንታት ውስጥ ነው» ሲሉ ለዓለም ህዝብ ጥሪ ማድረጋቸውንም ዘግቧል።</p>

<p>የረሀብ አደጋ ያንዣበባቸውን 8 ሚሊዮን ሰዎችን እና 350 ሺህየሚሆኑ ተፈናቃይ ዜጎችን ከረሃብ ለማዳን 836 ሺህ 800 ሜትሪክ ቶን የምግብ እህል እንደሚያስፈልግ የኢትዮጵያ መንግስት ቢገልፅም ፈጣን ምላሽ ባለመገኘቱ የውጭ ጉዳይ ሚኒስትር ስዩም መስፍን «በቴሌቪዥን መስኮት የሰዎች አፅም ካልታየ በቀር ዓለም አቀፉ ማህበረሰብ ምላሽ አይሰጥም» ሲሉ ወቀሳ ሰንዝረዋል።</p>

<p>የአውሮፓ ህብረት በበኩሉ በኢትዮጵያና ኤርትራ ድንበር ለ22 ወራት የዘለቀው ጦርነት ለረሃብ ተጎጂዎች የነፍስ አድን የምግብ እርዳታ ከማቅረብ እንዳገደው አስታውቋል።</p>

<p>አቶ ስዩም መስፍን ካይሮ በተደረገው የአፍሪካ አውሮፓ ጠቅላላ ጉባዔ መዝጊያ ላይ ባደረጉት ንግግር እንደገለፁት «ካለፈው ታህሳስ ወር ጀምሮ በኢትዮጵያ የከፋ የረሀብ አደጋ እንደተከሰተ ለዓለም አቀፍ ማህበረሰብ ብንገልፅም ፈጣን ምላሽ አላገኘንም» ማለታቸው ተዘግቧል።</p>

<p>«የአውሮፓ ህብረት የልማት ተራድኦ ኮሚሽነር ፖሊ ኒየልሰን ኢትዮጵያ ኤርትራ የተበላሸውን ግንኙነታቸውን አሻሽለው በረሀብ ለተጠቁት ሰዎች ሊላክ የተዘጋጀውን 800.000 ሜትሪክ ቶን ምግብ በምፅዋ ወደብ እንዲገባ እንዲያደርጉ ጥሪ አቅርበዋል» ሲል ቢቢሲ ዘግቧል።</p>

<p>በሌላ በኩል በእንግሊዝ የኢትዮጵያ አምባሳደር የሆኑት ዶ/ር በየነ ነገዎ «የእንግሊዝ መንግስት ለኢትዮጵያ በቂ የሆነ ዕርዳታ አልሰጠም» ሲሉ ወቀሳ ሰንዝረዋል።</p>

<p>አምባሳደር በየነ «ለምግብ እህል መግዣ እንግሊዝ የለገሰችው 2.4 ሚሊዮን ፓውንድ በረሃብ የሚያልቀውን ህዝብ ከአደጋው የሚታደገው አይደለም» ካሉ በኋላ «ከዚህ ቀደም ቃል የተገባው ዕርዳታ በአስቸኳይ እንዲደርስ ያስፈልጋል» ብለዋል።</p>

<p>የእንግሊዝ የዓለም አቀፍ ልማት ሚኒስትር ክላሬ ሸርት ዕርዳታውን ወደኢትዮጵያ ለመላክ የሚቻልበትን ሁኔታ እያጤኑ መሆኑን ገልፀው «በየ2.4 ሚሊዮን ፓውንድ የተገዛው እህል በአሁኑ ሰዓት በረሃብ ክፉኛ በተጠቁት አካባቢዎች እየተከፋፈለ ነው» ሲሉ ገልፀዋል። በእንግሊዝ የኢትዮጵያ አምባሳደር ዶ/ር በየነ ነገዎ ግን «ዕርዳታው በተባለው ቦታ እንዳልደረሰ ነው የማውቀው» ብለዋል።</p>

<p>«እንግሊዝ በኢትዮጵያና በኤርትራ መካከል ያለውን ጦርነት ሰበብ በማድረግ ለረሃቡ ፈጣን ምላሽ አልሰጠችም» በሚል አምባሳደር በየነ ያቀረቡትን ወቀሳ አስመልክተው ሚስስ ሸረት ሲናገሩም «ዶ/ር በየነ እንግሊዝ ጦርነቱን እንደሰበብ ታደርገዋለች ማለታቸው ግራ የሚያጋባ እንግዳ ነገር ሆኖብኛል» ማለታቸውን የሬውተር ዜና ያመለክታል።</p>

<p>ሚስስ ሸርት «ህዝብ፣ ሀብቱን ለጦርነት ለሚያውል መንግስት ገንዘብ እንዲከፍል መገደድ የለበትም» ማለታቸውን የጠቀሰው የሬውተር ዜና በማያያዝ «የዓለም አቀፍ ማህበረሰቡ ዕርዳታ መስጠት ቢገባውም የኢትዮጵያና የኤርትራ መንግስታት ጦርነቱን አቁመው ሀብታቸውም በሙሉ የተራበውን ህዝባቸውን ለመታደግ አውለው አገራቸውን ካሳደጉ በመጪዎቹ ዓመታት ረሀብ አያጋጥማቸውም» ማለታቸውን ጠቅሶ «የዓለም ማህበረሰብ ሁለቱ መንግስታት ሰላም እንዲፈጥሩ የተጠናከረ ግፊት ማድረግ እንደሚገባ አምናለሁ» ማለታቸውን ዘግቧል።</p>

<p>በ1977 በሀገሪቱ ለረሀብ ተጋልጦ ከነበረው 8 ሚሊዮን ህዝብ ውስጥ አንድ ሚሊዮን የሚሆኑት ለሞት እንደተዳረጉ የሚታወስ ሲሆን ከ17 ዓመት በኋላ ዓለም አቀፉ ማህበረሰብ ፈጣን ምላሽ እንዲያደረግ ዳግመኛ ጥሪ ያደረጉት ሰር ቦብ ጌልዶፍ «በጥቂት ሳምንታት ዕርዳታውን የማድረስ ኃላፊነት ያለባቸው ወገኖች ፈጣም ምላሽ ሳያደርጉ አደጋ ከደረሰ ከፍተኛ ተወቃሽነት ይጠብቃቸዋል» ሲሉ አስጠንቅቀዋል።</p>

<p>«ኢትዮጵያ፣ ከኤርትራ ጋር የምታደርገው ጦርነት አስቸኳይ የአደጋ ጊዜ ዕርዳታ እንዳይሰጣት ማሳበቢያ እየተደረገ መሆኑን አምናለሁ» ያሉት ሰር ቦብ ጌልዶፍ «በአሁኑ ጊዜ በሁለቱ ሀገሮች መሀል ጦርነት እንደማይደረግም ተረድቻለሁ። ስለዚህ ጦርነት አለ እያሉ ማውራቱ ዝም ብሎ ማደናገሪያ ነው» ብለዋል።</p>

<p>ከ17 ዓመታት በፊት በኢትዮጵያ ተከስቶ የነበረውን ረሃብ ለማስወገድ ሲባል በዓለም ታዋቂ ድምፃዊያን የተዘጋጀው «እኛ ዓለም ነን» ወ አረ ትሀ ዎርልድ የተሰኘው የሙዚቃ ፌስቲቫል የተደረገው ሰር ቦብ ጌልዶፍ አማካይነት ነበር። ዛሬም ተመሳሳይ እንቅስቃሴ ለማድረግ ተነሳስተዋል። ሰር ቦብ ጌልዶፍ በ1977 በኢትዮጵያ በረሃብ የተጎዱትን ሰዎች ህይወት ለማዳን ባደረጉት ጥረት የበጎ ተግባር የክብር ሽልማት ተሸላሚ መሆናቸው ይታወቃል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 30 ቀን 1992</a></p>

</body>
</html>	
