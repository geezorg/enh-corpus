<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቤይሩት የኢትዮጵያዊቷ አስክሬን የደረሰበት ጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቤይሩት የኢትዮጵያዊቷ አስክሬን የደረሰበት ጠፋ</h1>


<p>ኤል ቢሲ የሊባኖስ ቴሌቪዥን መጋቢት 27 የአንዲት ኢትዮጵያዊት ወጣት አስክሬን ወደ ሀገሯ እንደሚላክ ገልፆ የነበረው አስክሬን እስካሁን የት እንደገባና የደረሰበትም እንዳልታወቀ ተገለፀ።</p>

<p>በቤይሩት የሚኖሩ ሴቶች ችግር ከጊዜ ወደ ጊዜ እየከፋ በመምጣቱ አንዲት ኢትዮጵያዊት ወጣት ከፎቅ ላይ ተወርውራ ለከፍተኛ የአካል ጉዳት ከተዳረገች በኋላ በመኪና ተገጭታ ለሞት ተዳረገች ስትል በቅርቡ ወደ ሀገሯ የተመለሰች ኢትዮጵያዊት ገልጣለች።</p>

<p>ስሟ እንዳይገለፅ የፈለገችው ይህች ወጣት ለዝግጅት ክፍላችን በሰጠውችው ጥቆማ «ወጣቷ በግፍ ከፎቅ ላይ ተወርውራና በመኪና ተገጭታ መሞቷን ስትገልፅ ኤልቢሲ በሚል ስያሜ የሚጠራው የሀገሪቱ የቴሌቪዥን ቻነል መጋቢት 24/92 ባሰራጨው የምሽት ዝግጅቱ «ወጣቷ መስኮት ስታፀዳ ተንሸራትታ በመውደቅ ህይወትዋ እንዳለፈ ገልጿል።</p>

<p>በዚሁ ዕለት ቴሌቪዥኑ ባቀረበው ዘገባ የወጣቷ አስክሬን ከመኪና ጎማ ስር እንደወደቀ ማሳየቱን የገለፀችው ይህች ወጣት ሟቿን በቤት ሰራተኝነት ቀጥረው ሲያሰሩ የነበሩት ማዳም ክርስቲያን ሊሳን የተባሉ የሀገሪቱ ዜጋ ፖሊስ ለምርመራ እንደጠራቸውና የወጣቷም አስክሬን በማግስቱ ወደ ኢትዮጵያ እንደሚላክ በዘገባው መግለፁን አውስታለች።</p>

<p>የወጣቷ አስክሬን በተባለው ቀን ቀርቶ እስካሁን ወደ አዲስ አበባ እንዳልገባና የደረሰበትም እንዳልታወቀ ያጋለጠችው ይህች ኢትዮጵያዊት በቤይሩት የሚገኙት ኢትዮጵያውያን ሆነ ተብሎ የተፈፀመ ድርጊት ነው የሚል ቅሬታ እንደተፈጠረባቸው ገልፃለች።</p>

<p>ቤይሩት በሚገኙ ኢትዮጵያውያን ሴቶች ላይ የደረሰው ያለው በደል እየከፋ መምጣቱን አመልክታ ከአንጀት ጠብ የማትል ጥቂት ምግብ ከመስጠት ጀምሮ ደመወዝ እስከመከልከል የሚበደሉ መሆናቸውንና ግፉ ሲያንገሸግሻችው ብዙዎቹ ቤቱን ጥለው እንደሚጠፉ አስረድታለች።</p>

<p>በኢትዮጵያ የውጭ ጉዳይ ሚኒስትር የኤዥያ መምሪያ ስለጉዳዩ የሚያውቀው እንዳለ ተጠይቆ ስለ ጉዳዩ የሚታወቅ ነገር አለመኖሩንና በሊባኖስ የቆንስላ ጽ/ቤት አሁን ገና ቤት በመከራየት ቢሮ በማቋቋም ስራ እየተከናወነ መሆኑን ገልጿል። የኢትዮጵያ መንግስት በቤይሩት የቆንስላ ጽ/ቤት ለመከፈት መዘጋጀቱን የውጭ ጉዳይ ሚኒስቴር በቅርቡ መግለፁ የሚታወስ ነው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዝያ 28 ቀን 1992</a></p>

</body>
</html>	
