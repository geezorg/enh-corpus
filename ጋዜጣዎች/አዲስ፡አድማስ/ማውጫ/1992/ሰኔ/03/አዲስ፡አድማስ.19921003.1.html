<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የምንበላው የለንም፣ የምንተኛው እንደውሻ ሜዳ ላይ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የምንበላው የለንም፣ የምንተኛው እንደውሻ ሜዳ ላይ ነው»</h1>


<p>የአልጀርስ የሰላም ድርድር ውጤት ላይ የመድረስ አዝማሚያ ባሳየበት በአሁኑ ወቅት በኤርትራ የሚገኙ ኢትዮጵያውያን እየታፈሱ በካምፕ ውስጥ ተሰብስበው በመሰቃየት ላይ መሆናቸውን ዓለም አቀፍ የዜና ምንጮች ገለፁ።</p>

<p>በኤርትራ የሚኖሩ ሁለት ሺህ ኢትዮጵያውያን ከአስመራ ሃያ አምስት ኪ.ሜትር ርቆ በሚገኝ ሸክቲ የሚባል ሞቃታማና ተራራማ ስፍራ እንዲሰባሰቡ ተደርጎ እየተጠበቁ መሆኑ ሬውተር ገልጿል። «መጠለያ በሌለበት በዚህ ስፍራ በአብዛኛው ወጣት የሆኑ 2ሺህ ኢትዮጵያውያን በባህር ዛፍ ስር በብርድ ልብስ ተጠቅልለው ለማደር ተገደዋል» ብሎ የዘገበው ሬውተር «ከሁለት ሳምንት በፊት የተፈጠረውን ይህንን ካምፕ ዙሪያን የሚጠብቁ ወታደሮችና በትሮቻቻቸውን የሚያወናጭፉ ተቆጪ ሚሊሺዎች» መመልከቱን መስክሯል።</p>

<p>የኤርትራ መንግሥት ባለሥልጣናት ኢትዮጵያውያኖቹ እንዲሰባሰቡ የተደረገው ለደህንነታቸው ሲባል በፍቃደኝነት መሆኑን ቢናገሩም እስረኞቹ ግን በግድ ተይዘው መምጣታቸውን ረቡዕ ዕለት ካምፑን ለጎበኙ ጋዜጠኞች ገልፀዋል ይላል የሬውተር ዘገባ።</p>

<p>ሺኪቲ ከሚገኙት አንዱ በመንደፍራ የተወለደ የ18 ዓመት ወጣት ዓወተ ነው። ሬውተር በወርቅ ስራ ይተዳደር የነበረው ዓወተ ለመናገር ፈቃደኛ እንዳልነበረ አውስቶ የሚከታተሉትን ሰላዮች እንደምንም አታሏቸው ፋታ አግኝቶ ሲናገር የኤርትራ ወታደሮች ማታ ቤት መጥተው ወሰዱን» ማለቱን ዘግቧል። ዓወተ ጨምሮ ሲያብራራ «ሁሉንም ነው የያዙት እርጉዞችንም ሳይቀር አንዳንዶቻችን ተደብድበናል። ከዛም ወደዚህ አመጡን» ሲል መናገሩን ሬውተር ገልጿል።</p>

<p>ቢቢሲ ትናንት የኤርትራ ባለሥልጣናት የሺኪቲ ካምፕ እንዲታወቅ አይፈልጉምነበር የሚል ዜና በኢንተርኔት አሰራጭቷል። በካምፑ ያሉ ኢትዮጵያውያን በሙኡ በተቅማጥ በሽታ መታመማቸውን እንደሚናገሩና ህክምና እንደሚፈቀድላቸው የጠቀሰችው የቢቢሲ ጋዜጠኛ ካቲ ጄንኪንስ በእድሜ የገፉት ሴት «አያሰቃዩንም ግን የምንበላው የለንም የምንተኛው እንደውሻ ሜዳ ላይ ነው፣ እናም በጣም ቆሽሸናል» እንዳልዋት ተናግራለች።</p>

<p>በኤርትራ የኢትዮጵያ ጉዳይ አስፈፃሚ አቶ ወንድሙ ደገፋ «ከሰባት ሺህ የሚበልጡ ኢትዮጵያውያን ተይዘው በካምፖች እንዲታጎዱ ተደርጓል» ማለታቸውን ያወሳችው ካቲ ጂንኪንስ «የኤርትራ ባለሥልጣናት የያዟቸውን ኢትዮጵያውያን ቁጥርና በስንት ካምፕ እንዳስቀመጧቸው መረጃ አልሰጡም» ብላለች።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 3 ቀን 1992</a></p>

</body>
</html>	
