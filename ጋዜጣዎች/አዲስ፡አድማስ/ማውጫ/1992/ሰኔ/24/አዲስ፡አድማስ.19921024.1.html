<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በዓባይ ዙሪያ እሰጥ አገባው ቀጥሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በዓባይ ዙሪያ እሰጥ አገባው ቀጥሏል</h1>


<p>8ኛው የናይል 2002 ኮንፍረንስ 400 ተሳታፊዎችን ይዞ 4 ቀን ተቀምጧል። በሀገራችን ኮንፈረንሱ ሲደረግ ለሁለተኛ ጊዜ ነው። የናይል ተፋሰስ አገሮች በቁጥር 10 ቢሆኑም እሰጥ አገባው ጐልቶ የሚታይው ግን በግብፅና በኢትዮጵያ መካከል ነው።</p>

<p>ግብፆች ከ40 ዓመታት በፊት ብቻቸውን ተጠቃሚ በሚያደርግ ሁኔታ ኢትዮጵያን በማግለል ያፀደቁት ሰነድ እንደተጠበቀ መቀጠሉን እንደሚፈልጉ በአሁኑም ናይል 2002 ኮንፍረንስ ላይ አንፀባርቀዋል። ኢትዮጵያ ይህንን ኢ-ፍትሀዊ የዓባይ አጠቃቀምና ክፍልል ማስቀየር እንደምትፈልግ እንደወትሮው ሁሉ ዛሬም አቋሟን አጠናክራ ገልፃለች።</p>

<p>ለዓባይ ውሃ ልዩ ስስት እንዳላቸው የሚታወቁት ግብፆች ከፍተኛ ሰላዮቻቸውንና ምሁሮቻቸውን እየላኩ በእንዲህ ዓይነት መድረክ የሚንፀባረቁበትን የኢትዮጵያ አቋሞች ያስጠናሉ ያስተነትናሉ። የኢትዮጵያ የውሃ ሀብት ሚኒስትር አቶ ሽፈራው ጃርሶና በመድረኩ ጥናቶች ያቀረቡት ኢትዮጵያውያኑ ምሁራን የኢትዮጵያ ዙሪያ ገብ ማህበራዊና ኢኮኖሚያዊ ችግሮች ለማቃለል ሲባል የዓባይን ውሃ በግድቦች መልክ ለማቃለል ሲባል የዓባይን በግድቦች መልክ ለተለያዩ አገልግሎቶች የመጠቀሙን አስፈላጊነት በአንክሮ አስገንዝበዋል።</p>

<p>የግብፅ ልዑካን ጥናታዊ ጹሑፎች ያተኮሩት ኢትዮጵያ ባሏት ሌሎች የውኃ ሀብቶች ላይ ሲሆን ከግብፅ ጋር በማነፃፀር እና ብዙ የዝናብ፣ የወንዝና የከርሰ ምድር ውሃዎች ባለቤት እንደሆነች በመጠቆም ከአባይ ውሃ መካፈልን በተመለከተ ችላ እንድትል የሚገፋፉ ናቸው። በእንደዚህ ዓይነቶቹ ተደጋጋሚ የግብፅ ማስገንዘቢያዎች የተናደዱት ኢትዮጵያዊ ምሁር በስብሰባው ወቅት «ከርሰምድራችሁ ውስጥ ይህን ያህልየውሃ ክምችት አላችሁ የምትሉት የግብፅ ምሁራን ሆይ ስለመሬት ውስጥ ሀብት የምናወራ ከሆእን መሬታችሁ ውስጥ ስለሚገኘው ነዳጅና የተፈጥሮ ጋዝ ለምን አናወራም» የሚል ከረር ያለ ምላሽ ሲሰጡ ተደምጠዋል።</p>

<p>ግብፆች በአባይ ላይ ያላቸውን አቋም የሚቀይሩ አለመሆናቸው በዚህኛውም ስብሰባ ታይቷል። «ከሰው ደም ውሃ ይወፍራል» የሚል እምነት አላቸው የሚባሉት ግብፆች ዓባይን የሲናይን በረሃ አሻግረው ለሌሎች እስከመሸጥ መድረሳቸው ይነገራል። የአባይ ውሃ ከአባይ ወንዝ ውጭ መፍሰስ በጀመረበት ወይም በታቀደበት በአሁኑ ጊዜ ኢትዮጵያ ዓባይን ለማልማት ከውጭ የምትጠይቀው ገንዘብና ቴክኖሎጂ ከግብፆች ክትትልና ዕንቅፋት ነፃ ሊሆን እንደማይችል ምሁራን ያሰምሩበታል።</p>

<p>ሱዳን በግብፅና በኢትዮጵያ የሚካሄደውን የዓባይ ጭቅጭቅ ማናቸውም ቢያሸንፉ የድርሻዬን የሚከለክለኝ የለም በሚል የገለልተኝነት ስሜት ለመከታተል እንዳሰበት ምሁሮቿ መድረኩ ላይ ያቀረቧቸው ጹሑፎች ይጠቁማሉ። ይሁንና የናይል 2002 ዓለም አቀፍ ጉባዕ አዘጋጅ ይከሆኑት ዶ/ር መሐመድ አህመድ «መድረኩ ድሮ ፍጥጫ ነበር፣ አሁን ግን ግብፆችም የኛ ፍትሃዊ ጥያቄ እኛም የነሱን ስጋት የምንረዳበት እየሆነ መጥቷል» ሲሉ ከተከታታይ ውይይት ጥቅም እየተገኘ መሆኑን አስገንዝበዋል።</p>

<p>ናይል 2002 ከሁለት ዓመታትና ከሁለት ተከታታይ ጉባዔዎች በኋላ በጠቅላላው ከ10 ግንኙነቶች በኋላ በአባይ ዙሪያ ስለሚነሱ የፍትሃዊ ክፍልልና የፍትሃዊ አጠቃቀም ጥያቄዎች በሚመልስ መልኩ እልባት ይሰጣል ተብሎ የተቀየሰ መድረክ ነው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 24 ቀን 1992</a></p>

</body>
</html>	
