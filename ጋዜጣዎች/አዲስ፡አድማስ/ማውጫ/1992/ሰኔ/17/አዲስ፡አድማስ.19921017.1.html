<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የሬሳ ክምር አየን ኢትዮጵያውያን ቅጣቱን አበዙት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«የሬሳ ክምር አየን ኢትዮጵያውያን ቅጣቱን አበዙት»</h1>


<p>የኢትዮጵያ የመከላከያ ሠራዊት ተሰነይን ለቆ ሲወጣ ከኤርትራ ጦር በተሰነዘረበት ትንኮሳ ሳቢያ ግንቦት 28 ቀን የተካሄደው ውጊያ በጨበጫ የተካሄደ መሆኑን አንድ የአሜሪካ ድምፅ ሬዲዮ ጋዜጠኛ አስታወቀ። ከዚሁ ውጊያ በኋላ ኢትዮጵያ በወሰደችው የፀረ ማጥቃት እርምጃ በኤርትራ ጦር ላይ እጅግ የከፋ ጉዳት መድረሱንም አመለከተ።</p>

<p>«ራሳቸው የፃፉትን እንኳ ይረሳሉ» ያላቸውን የውጭ ጋዜጠኞችም ከተጨባጩ እውነታ ጋር የሚጋጭና የሚቃረን ዘገባ ያቀርባሉ ሲልም ወቅሷል። የአሜሪካ ድምፅ የአማርኛው አገልግሎት ሪፖርተር ደዳ ደስታ ወደአውደ ግንባር ተጉዞ ከተመለሰ በኋላ ለዝግጅት ክፍላችን በላከው ማስታወሻ እንደገለፀው «ግንቦት 28 ቀን ከተሰነይ ለቆ ይወጣ ከነበረው የኢትዮጵያ መከላከያ ሠራዊት ተነጥሎ በቀረ አንድ ክፍለ ጦር ሶስት የኤርትራ ክፍለ ጦሮች ጥቃት ሰነዘሩበት» ካለ በኋላ ሜዳ ላይ ተገናኙ። ከኤርትራ ጦር ጋር በጨበጣ ውጊያ ገጠመ። የእጅ ቦንብና ሳንጃ ሳይቀር ጥቅም ላይ ውለዋል። ውጊያ ያለ ዕረፍት ለስምንት ሰዓታት ቀጠለ» ሲል ገልጿል። በማያያዝም «የኢትዮጵያ ወታደሮች በይዞታቸው የሚገኘውን የአፈር ቁልል እንደመከታ በመጠቀም ተዋጉ። የኤርትራ ወታደሮችም ተበታተኑ። ከ10 ሰዓታት በኋላም እንደገና ለማጥቃት ተመለሱ። ይሁንና በአካባቢው የደረሱት የኢትዮጵያ ወታደሮች ከቦታው ከተንቀሳቀሱ ከ4 ወይም ከ5 ሰዓታት በኋላ ነበር» ብሏል።</p>

<p>ግንቦት 28 ከተካሄደው ከዚህ ውጊያ በኋላ ኢትዮጵያ በወሰደችው የፀረ ማጥቓት እርምጃ ጋሎጅን መቆጣጠርዋን አመልክቶ ወደ ኤርትራ ግዛት 50 ኪሎ ሜትር ዘልቆ በመግባት ማዕሎባ በተባለ አካባቢ የተመለከተውንና በኤርትራ ሰራዊት ላይ የደረሰውን ውድመት «አስቀያሚ የውጊያ ውጤት» ሲል ገልጾታል። «በየቦታው ከ50-70 የሚድርስ አስክሬን ወድቋል። በአንድ ጥይት የተመቱ የሚመስሉ በሁለት ረድፍ ሰልፋቸውን እንደጠበቁ የወደቁ አስክሬኖች መመልከታችን የቢቢሲዋን ጋዜጠኛ 'የኤርትራውያን የጦርነት ስልት የሰው ማዕበል ነው' ብላ እንድትዘግብ አድርጓታል» ብሏል።</p>

<p>ጋዜጠኛ ደዳ ደስታ ሰኔ ሰባት ከጋሎጅ እስከ ተሰነይ የተደረገውን ውጊያ ሲገልፅም «የሬሳ ክምር አየን ከማለት በላይ መናገር ያስፈልግ ይሆናል» ካለ በኋላ «ዝብርቅርቅ ያለ ነው። በየመንገዱ ሠው የጫኑ መኪኖች በተዋጊ በጀቶች ተመትተው ጋይተው ተመለከትን። ለማየት እንኳን ፈቃደኛ ባይሆኑ ኃይለኛው የሰው አስክሬን ይናገራል። የኢትዮጵያ ወታደሮች የእኛንም ተመልከቱ እያሉ ይጋብዙን ነበር በዛላንበሳው ውጊያ ሬሳ አላየሁም በማለት የኢትዮጵያን አሸናፊነት ሲጠራጠር የነበረው አብሮን ያለው የአሜሪካ ጋዜጠኛ ሬሳ በቃኝ ብሏል» ሲል ጨምሮ ገልጿል። «በየቦታው የተመለከትነው በኤርትራ ሠራዊት ላይ የደረሰው ውድመት የዘገነናቸው የውጭ ጋዜጠኞች 'ኤርትራ በተሰነይ ውጊያ ወሳኝ ድል ተቀዳጀች' ብለው እንዳልዘገቡ 'ኢትዮጵያ ቅጣቷን አበዛችው' በማለት ተሸጋገሩ» ብሏል።</p>

<p>«አንዳንዶች ጋዜጠኞች ለኢትዮጵያውያን በውን አስቸጋሪ ሆነዋል። የኤርትራ ፕሬዝዳንታዊ ቃል አቀባ አቶየማነ አሁንም ለኛ ጉዞ ሰበብ ሲሆኑ «የአምቦሳይራ ተራራን ተቆጣጥረናል» ሲሉ ተናገሩ። ሰኔ 3 መሆኑ ነው። በዕለቱ የድምፂ ሐፋሽ ሬዲዮ የሰንዓፌን ከተማ የማስለቀቅ የድል ዜና ወደማታ ጠብቁን ብሎ አውጇል። የዚህ የቅድሚያ ዜና ውጤት በውጭ ላሉት ኤርትራውያን በሽበሽ መዋጮ ሆኗል። ምስኪኑ የኢትዮጵያ መንግሥት ደግሞ እነሱ ያሉትን እግር በእግር እየተከታተለ የማስተባበል ሥራ በዝቶበታል። ከዚህ እንደሄድን ያየነው ተዓምረኛውና የታውቂ ጄኔራል ውጭ ማዘዣ የፎርቶው ኮማንድ ፖስት ነው። እኝህ ጄኔራል ለነብሳቸው ምን ያህል እንደሚሳሱ ቆንጆ ማሳያ ይሆናል። ከጥንካሬው ውበቱ ይበልጣል። አሁን ኤርትራዊው ጄኔራል ሳይሆኑ ኢትዮጵያዊው ኮሎኔል ኩመራ አስፋው ሰፍረውበታል። ይህንን ለማንም የማይበገር አስደናቂ ምሽግ ሲያስጎበኙንም «ሆቴል እንዳይመስላችሁ ቢራ እንዳትጠይቁን» ሲሉ ቀልደዋል።</p>

<p>በወደመችው የዛላንበሳ ከተማ ውስጥ አንድ «መረብ ሆቴል» የሚል የተፃፈበት ህንፃ አለ። እሱም ፈርሷል። እውስጡ እንዲህ የሚል ፅሁፍ ግድግዳው ላይ ተፅፎ ይነበባል። «ሁሉም ነገር መልካም ነው ከዓጋሜ ጋር መኖር ግን ከሁሉም የከፋ ነው» ሰንዓፌ አካባቢ ከአንድ ኤርትራዊ ሽማግሌ ጋር ወሬ ጀመርን። ስለፁሑፉ አነሳንላቸው ሀሳቡን እንደማይጋሩት ገለፁልን። በኤርትራ መንግሥት ላይ ያላቸውን አስተያየት እንዲነግሩን ጠየቅናቸው። ፈቃደኛ አልነበሩም። ትንሽ አብረን እንደቆየን ግን የሚከተለውን ልብ የሚነካ አስተያየት ሰነዘሩ «የኤርትራ ህዝብ ከባድ ሸክም ተሸክሟል። ሸክሙን የሚያቀልለት ሰው ብቻ አይደለም የጠፋው እንደተሸከመ የሚረዳለትም ነው የጠፋው» ብለዋል።</p>

<p>ዘጋቢው በመቀጠልም «ያንን ትልቅ የእምቦሳይራ ተራራ (3020 ከፍታ) በእግርም በበቅሎም ተያያዝነው እጅግ አድካሚ ከሆነ ጉዞ በኋላ ተራራውን ተዘዋውረውን አየናት። የሳሆ ሰዎች ናቸው የሚኖሩባት። የኤርትራ መንግሥት እዚህም ዋሽቷል። ተራራዋን ለመቆጣጠር በእርግጥ ከ20 ዙር ያላነሳ ማጥቃት ሞክሯል። ይህ የሆነው ሰኔ 2 እና 3 ነበር። የኤርትራ መንግሥት ውጊያ በፕሮፓጋንዳ ላይ ያተኮረ ነው። በተጠቀሰው ጊዜ ውጊያውን ይመሩ ከነበሩት የኤርትራ መኮንኖች በውጊያ ሬዲዮ «እንደምንም ብለህ አንድ ሰው (ወታደር) ያዝልኝ» ሲሉ ተጠልፏል። አንድም አልሆነ እምቦሳይራም በኢትዮጵያ ወታደሮች እጅ ናት። ገዢ መሬት በመሆኑ በቀላል ኃይል ተዝናንተው የመከላከል ሥራ ያከናውናሉ ብሏል።</p>

<p>በሌላ በኩል ወደዛላንበሳ ግንባር ተጉዞ የነበረው የአዣንስ ፍራንስ ፕሬስ ጋዜጠኛ የፈንጂ ማፅዳት ሥራው እጅግ አስቸጋሪ መሆኑን አመለከተ። «ኢትዮጵያና ኤርትራ ተፋጥጠው በተሰለፉበት ወቅት በመሀላቸው የፀጥታ ቀጠና ዞን ሆኖ በቆየው አካባቢ በተቀበሩ ፈንጂዎች አደጋ እንዳይደርስ ሲባል አደገኛ ቀጠናውን ለይቶ ለማመልከት የተተከሉት ቀይ አርማዎች ይውለበለባሉ» ይላል የፈረንሳይ የዜና ወኪል።</p>

<p>«በየጎዳውና ዳር በአለት፣ በዛፍና በቁጥቋጦ እንዲሁም በተተከሉ ቀጫጭን ብረቶች ላይ የታሰሩት ቀይ ጨርቆች በሙሉ ፈንጂ የተቀበረበት አካባቢ መሆኑን የሚያመለክቱ ናቸው። ከግንቦት 1990 እስከ ግንቦት 1992 ከከተማዋ በስተደቡብ ጥቂት ኪሎሜትር ራቅ ብሎ ከሚገኘውና ከፀጥታ ዞን መሬት ሆኖ በቆየው አካባቢ በየቦታው በኤርትራወታደሮች የተቀበሩትን ፈንጂዎች መጥረግ ጀምረዋል። የአካባቢ መንግሥት ኃላፊዎች እንደሚሉት 3ሺህ 500 ሄክታር በሚሆነው የእርሻ መሬት ላይ ፈንጂዎች በመቀበራቸው 50ሺህ የሚሆኑ ገበሬዎች ሥራቸው እንዲታጎል ምክንያት ሆኗል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 17 ቀን 1992</a></p>

</body>
</html>	
