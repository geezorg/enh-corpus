<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ የፖለቲካ ስርዓት በቅራኔ ተወጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የኤርትራ የፖለቲካ ስርዓት በቅራኔ ተወጥሯል</h1>


<p><span class="underline">እነ አሕመድ ሸሪፎ ከኢትዮጵያ ባለስልጣናት ጋር ግንኙነት ጀምረዋል ተባለ</span></p>

<p>የኤርትራ ፕሬዚዳንት ኢሳያስ አፈወርቂ አንዳንድ የገዢው ፓርቲ ከፍተኛ መሪዎች የሚሰነዝሩባቸውን ወቀሳና በአገሪቱ ነፃ ጋዜጦች የሚፃፈውን ትችት «ከባዶ ቆርቆሮ የሚወጣ አደንቋሪ ድምጽ» ሲሉ አጣጣሉ። በሌላ በኩል የኤርትራ ጦር ሰራዊት አዛዦች ከኢትዮጵያ ጋር የተደረገው ጦርነት አነሳስና ሂደት በአግባቡ እንዲጣራ እንዲሁም የኤርትራ መንግስት በኢትዮጵያ ላይ የሚያካሄደው የጥላቻ ፕሮፓጋንዳ እንዲያቆም መጠየቃቸው ተነገረ።</p>

<p>ሚኒስትሮች ጄኔራሎች የሚገኙበት የኤርትራ ገዢ ፓርቲ (ህግዴፍ) ከፍተኛ መሪዎች ባሰራጩት ግልጽ ደብዳቤ «ፕሬዚዳንት ኢሳያስ አፈወርቂ መንግስታዊ መዋቅሮችን በግላቸው እየተቆጣጠሩ ነው በዘፈቀደ ሚኒስትሮችንና አስተዳደሪዎችን እየሻሩ ይሾማሉ የማይፈጉትን ባለስልጣን ለማጥፋት የሙስና ልዩ ፍርድ ቤትና ኮሚሽን አቋቁመዋል በመከላከያ ሚኒስትር ስራዎችን አበላሽተዋል» የሚል ክስ ማቅረባቸው ታውቋል። ፕሬዚዳንቱ ተቃዋሚ የፖለቲካ ድርጅቶች እንዳይኖሩ እንቅፋት ሆነዋል ሲሉም እነዚሁ አፈንጋጮች (ዲሲደንትስ) ወቅሰዋል።</p>

<p>አቶ ኢሳያስ አፈወርቂ ይህንን በተመለከተ ለንደን ከሚታተመው አልሃያት የተባለ የአረብኛ ጋዜጣ ጋር ባደረጉት ቃለ ምልልስ የአፈንጋጮቹ (ዲሲደንትስ) ግልፅ ደብዳቤ አዲስ ወይም የተለየ አስተሳሰብ የለውም ብለዋል። ፕሬዚዳንቱ «አምና ጦርነት እነተካሄደ ሳለ አንዳንድ ጉዳዮች ተነስተው ወሬዎች ሲነገሩ ቆይቷል» ካሉ በኋላ የጉዳዩችን ምንነት ሳይገልጹ በደፈናው «እኔ በበኩሌ በመጨረሻ ፍርድ የሚሰጠው ህዝብ ነው እላለሁ» በማለት አልፈውታል።</p>

<p>የኤርትራ ከፍተኛ ጦር መኮንኖች በቅርቡ ተሰብስበው ባወጡት የአቋም መግለጫ ከኢትዮጵጵያ ጋር የተካሄደው ጦርነት አነሳስና ሂደት በአግባቡ እንዲመረምር መጠየቃቸውን ኢትዮጵያ ውስጥ የሚገኘው የኤርትራ ተቃዋሚ ድርጅቶች ሬዲዮ ዘግቧል።</p>

<p>ዘገባው እንደሚያስረዳው ጦርነቱ ተመርምሮ እውነታው እስኪረጋረጥ ድረስ እስከአሁን በኢትዮጵያ ላይ ሲካሄድ የቆየው የጥላቻ ፕሮፓጋንዳ እንዲቆም መኮንኖቹ መንግሥታቸውን ጠይቀዋል።</p>

<p>በሌላ በኩል ከፕሬዝዳንት ኢሳያስ ጋር በከባድ ቅራኔ ውስጥ የገቡት የገዢው ፓርቲ ሁለተኛ ሰው አህመድ ሸሪፎና ሌሎች ከፍተኛ የፖለቲካ መሪዎች ለጊዜው ግልጽ ባልሆኑ ሁኔታዎች ከኢትዮጵያ መንግስት ባለስልጣናት ጋር መገናኘት እንደጀመሩ ታማኝ ምንጮች ጠቁመዋል።</p>

<p>በኤርትራ በሚታተም ነፃ ጋዜጦች ስለሚሰነዘርባቸው ትችት ሲናገሩ «በግል ጋዜጦች የሚወጣው ጽሁፍ አላነብም ለማንበብም ዝግጁ አይደለሁም። በሚደርሱኝ ዘገባዎች መሰረት አመለካከታቸው ይዘት የለውም ማለት እችላለሁ» ብለዋል። በአፈንጋጮቹና በነፃ ጋዜጦች የሚነገረው ሁሉ «ከባዶ ቆርቆሮ የሚወጣ አደንቋሪ ድምጽ መሆኑን ህዝብ እየሰጠ ከሚገኘው ተግባራዊ መልስ መታዘብ ችያለሁ» ያሉት አቶ ኢሳያስ ውዝግቡ አገሪቷን ያሰጋ እንደሆነ ተጠይቀው የሚያሳስብ እንዳልሆነ ገልጸዋል።</p>

<p>ቀጥለውም «ከህግ ውጭ የአገር ጥቅምን የሚጎዳ ተግባራትን የሚያቀነባብር ግን ተጠያቂ ሊሆን ይገባል ለዚህ የሚሆን ህግም አለን» ሲሉ ፕሬዝዳንቱ አስጠንቅቀው «በአንድ ህብረተሰብ ውስጥ የብዙ ፓርቲዎች መኖርን አስፈላጊነት የሚያስተምረን ፈላስፋ አንፈልግም» ብለዋል። በውጭ አገር የሚመሰረቱ ተቃዋሚ ፓርቲዎች ወደ ኤርትራ መግባት እንደማይፈቀድላቸውም ጠቁመዋል።</p>

<p>ከአፈንጋጮች ጋር ለመወያየት እንዳማይፈቅዱ ሲጠቅሱ «በልጆች የልፍያ ጨዋታ አልገባም» ያሉት አቶ ኢሳያስ ወደፊት በሚካሄድ ምርጫ በእጩነት ለመቅረብ ማሰባቸውን ተጠይቀው «ይህ ለህዝብ የሚተው ነው በህዝብ ነው የሚወሰነው «ብለው በአፍሪካ መሪዎች የተለመደ መልስ ቢሰጡም «እርስዎ በግልዎስ ወስነዋል ወይ?» ተብለው መልስ እንደሌላቸው ተናግረዋል።</p>

<p>በፕሬዚዳንቱ ስር የተቋቋሙትን የሙስና ልዩ ፍርድ ቤትና የሙስና አጣሪ ኮሚሽን የፖለቲካ አፈንጋጮችን ለማጥቃት እንደሚጠቀሙበት የሚነገረውን በተመለከተም «እኔ ሽፋን አያስፈልገኝም። የፖለቲካ ጉዳዮችን ለመፍታትም ወደኋላ አልልም» ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 30 ቀን 1993</a></p>

</body>
</html>
