<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዩኒቨርስቲ ተማሪዎች በአውሮፕላን እንዳይሳፈሩ ተከለከለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የዩኒቨርስቲ ተማሪዎች በአውሮፕላን እንዳይሳፈሩ ተከለከለ</h1>


<p>የዩኒቨርስቲ ተማሪዎች በኢትዮጵያ አየር መንገድ እንዳይጓጓዙ መከልከላቸውን ሲያስታውቁ የአየር መንገዱ የስራ ኃላፊ «ተማሪዎች እንዳይሳፈሩ ተከለከለ የተባለው በእና በኩል አይደለም» በማለት ጉዳዩ የሚመለከተው የኤርፖርት የፀጥታ ሠራተኞችን እንደሆነ ገለፁ።</p>

<p>በጅማ በአዲስ አበባና በባህር ዳር ከተሞች በሚገኙ ዩኒቨርስቲዎችና ኮሌጆች የሚማሩ ወጣቶች የዓመቱን ትምህርት አጠናቀው ወደቤተሰቦቻቸው ለመመለስ በኢትዮጵያ አየር መንገድ የአውሮፕላን ቲኬት እንዳይገዙ የገዙትም እንዳይሳፈሩ መከልከላቸውን ተናግረዋል።</p>

<p>ባለፉት ዓመታት ለተማሪዎች ተለይቶ ይደረግ የነበረው የአውሮፕላን ትኬት ዋጋ ቅናሽ መቅረቱን የገለፁት እነዚሁ ተማሪዎች «ጭራሽ በሙሉ ዋጋም ትኬት አትገዙም ተባልን። አንዳንድ ትኬት የቆረጡ ተማሪዎችም እንዳይሳፈሩ ተከልክለዋል» ሲሉ አማረሩ።</p>

<p>የኢትዮጵያ አየር መንገድ የኢንፎርሜሽን ክፍል ኃላፊ አቶ አባ ሚልኩ አባጋሮ ለአዲስ አድማስ ጋዜጣ በሰጡት ማብራሪያ «የተማሪዎች ቅናሽ ዋጋ ለጊዜው በአንዳንድ ቦታዎች ተቋርጧል። አሁን መሳፈር ተከለከለ የሚባለው ግን በአየር መንገዱ አይደለም» ብለዋል። በአየር መንገዱ አሰራር በሙሉ ዋጋ የአውሮፕላን ትኬት ለገዛ ሰው ቅድሚያ እንደሚሰጠው የገለፁት አቶ አባ ሚልኪ «የተሳፋሪ ብዛት ሲኖር ተማሪዎች በቅናሽ ዋጋ ከገዙ በኋላ በቦታ እጦት እንደሚንገላቱ ይታወቃል» ካሉ በኋላ «በዚህም ምክንያት ሙሉ ዋጋ ቢከፍሉ እንደሚሻላቸው እንመክራቸዋለን ለጊዜው ለተማሪዎች የሚደረገው ቅናሽ እንዲቆምም አድርገናል» በማለት ተናግረዋል።</p>

<p>ተማሪዎች እንዳይሳፈሩ ስለመከልከላቸው ተጠይቀውም በአየር መንገዱ አለመከልከላቸውን አውስተው «የፀጥታ ክፍል አይሳፈርም ካለ ሰውዬው እኛጋ አይደርስም ማለት ነው ስለዚህ እኛ አልከለከልንም ማለት ነው ሲሉ መልሰዋል» «በየትኛውም ኤርፖርት ትኬት ለመግዛት ወይም ለመሳፈር እኛጋ ሳይደርስ ቢቀር ምንም ማድረግ አንችልም። በእርግጥ ትኬት ገዝቶ ከነበረ ገንዘቡን እንመልስለታለን» ያሉት አቶ አባ ሚልኪ «በተረፈ የኛ ፋንታ አይደለም፣ እዚያ ውስት ስለማንገባ የፀጥታ ክፍልን ብትጠይቁ ይሻላል» በማለት ጉዳዩ የሚመለከተው የኤርፖርት የፀጥታ መስሪያ ቤት መሆኑን አመልክተዋል።</p>


<p class="align-center"><a href="http://www.addisadmas.com">ከአዲስ አድማስ ሰኔ 23 ቀን 1993</a></p>

</body>
</html>	
