<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሕወሓት ውዝግብ ዙሪያ የሆኑና የተባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በሕወሓት ውዝግብ ዙሪያ የሆኑና የተባሉ</h1>


<p>በዚህ ጹሑፌ በሰሞኑ የህወሓት መሪዎች ውጥረት አንባቢዎች ጆሮ ያልደረሱ ተብለው በሚገመቱ ክስተቶች ብቻ በማተኮር ለየት ያሉትን መርጬ አካፍላለሁ። አንባቢዎቼን ይቅርታ ልጠይቅና እዚህ ውስጥ የምጠቅሳቸውን ሰዎች «አንተ» ብላቸው እመርጣለሁ። ለአቀራረብ እንዲያመቸኝ ብቻ ሳይሆን ታጋዮችም ስለሆነ ባህሉ ይፈቅዳል።</p>

<p>የህወሓት ማዕከላዊ ኮሚቴ ለሁለት የተከፈለበት ቀን ነው። ምናልባትም በዚያኛው ሳምንት ማክሰኞ ዕለት ነው። የስብሰባውን ሊቀመንበ የአባይ ፀሐዬን መምጣት የሚጠባበቁት የህወሓት ማዕከላዊ ኮሚቴ አባላት አዳራሹ በር ላይ ቆመዋል። አባይ ሳይሆን ተወልደ መጣ። ከመኪናው ሳይወርድም ስዩምን ቆመው ከሚጠባበቁት መካከል በእጅ ምልክት ጠራው። ስዩም ቀረብ እንዳለም ተወልደ አንዳች ኃይለ ቃል ተናገረው። ስዩምም ተቆጣ። ጮክ ብሎም እንዲህ ብሎ ሲናገር ተሰማ። «እኔ 52 ዓመት ሆኖኛል። ከእንግዲህ ተላላኪ ለመሆን ዕድሜዬ አይፈቅድልኝም።»</p>

<p>ይህ ደግሞ በመቀሌው የካድሬዎች ስብሰባ መድረክና ጊዜ ነው። እነመለስም እነተወልደም ተገኝተዋል። መለስ አንድ ነገር ብለዋል። ተወልደ ድምፁን ከፍ አድርጎ ምላሽ ሰጠ። «እኛኮ እዚህ ያለነው ለመታገል ነው እንጂ አሽከር ለመሆን አይደለም»</p>

<p>መጀመሪያ የትግራይ ካድሬዎችን አሰባስበው ለማወያየት ያሰቡት እነመለስ ነበሩ። ካድሬው ግን «የነስዬ/ተወልደ ወገን ካልመጣ የናንተን ብቻ አናዳምጥም» ሲል ተከላከለ። ካድሬው የራሱን ሽማግሌዎች ልኮና አስጠርቶ ወደስብሰባው አዳራሽ አስመጣቸው። እነ ተወልደ መጀመሪያ ለተሰብሳቢው ኢንፎርሜሽን መስጠት ፈለጉ፣ ካድሬው ደግሞ «መጀመሪያ ሪፖርት ማቅረብ ያለበት የድርጅቱ ሊቀመንበር ነው» ሲል ተከራከረ። እንዲህ ከሆነ ስብስባውን ረግጠን እንወጣለን ሲሉ እነተወልደ/እነስዬ ወደመውጫው በር አመሩ። ካድሬውና ታጋዩ መረጋጋት አቃተው።</p>

<p>ግማሹ ሮጦ በሩን ዘግቶ ለመከላከል ሞከረ። አንዳንዶቹ ጮክ ብለው «በተሰው ጓዶቻችን አጥንት፣ ረግጣችሁን አትውጡ» ሲሉ ገዘቱ። ጥቂት ታጋዮች ደግሞ በመውጫው በር ላይ ሄደው ተኙና «እኛን ረግጣችሁ ውጡ» አሉ። ሁሉም ታጋዮች በድምፅ እየጮችሁ ሳይቀር አለቀሱ። ዋይታና ለቅሶ ሆነ ተረባበሸ።</p>

<p>አባይ ፀሐዬ የሚለምኑትን ታጋዮች እያለፈ መውጣቱን ባያቆምም እሱም ባሮ አነባ። ፊቱና ጉንጮቹ ረጥበው እንባውን እያዘራ ነበር የወጣው። አንድ ካድሬ ስዬን በንዴት አንድ ኃይለ ቃል ተናገረው ስዬ መለስ ብሎ በተቆጣ ፊት ገላመጠው። ቀጥሎም የሚከተለውን ቃል አወጣ «እኔ 40 ሺ ታጋዮች መርቼ ያሰዋሁ ነኝ»</p>

<p>መድረኩ የለቅሶና የዋይታ ሆኖ ነበር (ተባለ)። በትዕይንቱ ውስጥ መለስ ከመድረክ ላይ ብቻውን ተክዞ ቁጭ ብሏል። በዚያን ሰዓት እነስዬ ለመውጣት፣ ታጋዩ ለመከልከል፣ በሩንም ለመዝጋት፣ ራሱን መውጫው በር ላይ በማንጠፍ በጩኸትና በልቅሶ በመለመን እጅግ የተዘበራረቀ ሁኔታ ተፈጥሯል። ይኼኔ መለስ ነቃ አለ። ምን ማድረግ እንዳለበት በቅጽበት የገባው መሰለ። ማይክራፎኑን አፈፍ አድርጎ ጨበጠና እንዲህ አለ «ታጋዮች፣ ጓዶች አሁን የምታደርጉት ነገር በፍፁም ስህተት ነው። ማንንም በጉልበት እንዳይወጣ ማድረግ አትችሉም። ይህ የሽፍታ ሥራ ነው። ድርጅታችን ህወሓት ሽፍታ አይደለችም» ታጋዮች ትንሽ ተረጋጉ። ወይም የተረጋጉ መሰሉ። ካድሬው እነስዬን እንዳይወጡ ሲያደርግ የነበረውን ጥረት ቢያቆምም ማልቀሱን ግን አልተወም። መለስ አሁን ግራ የመጋባትና የመጨነቅ መንፈሱን አራግፎ ነቃ፣ ቆፍጠ ያለ ይመስላል መናገሪያውን በእጁ ጨብጧል።</p>

<p>«ጓዶች ስለምን ታለቅሳላችሁ? እንባና ለቅሶ ለሞተ ነው። ድርጅታችን ህወሓት አልሞተም። አልተበተንም። አልሞተም ግን ታምመናል። ሀኪሞቻችን እናነተ ናችሁ። ስለዚህም እንድናለን። ዛሬም፣ ነገም፣ ምንጊዜም አንበተንም» በዚህ ቅጽበትና በአንድ ጊዜ አዳራሹ በኃይለኛ ጭብጨባና ሆታ ተናጋ። ለቅሶው ወደእልህና ወኔ ወዲያው ተቀየረ። መለስ ሁኔታውን ትንሽ ለማርገብና የተወጠሩ ስሜቶችን ለማጉላላት ስብስባው ከጀመሩ በፊት የአንድ ሰዓት እረፍት ቢሰጡም ታጋዩ «አንወጣም፣ ስብሰባው ይጀመር» ሲል ተቃወመ ስብሰባው ቀጠለ። ያ አልቃሻ ካድሬ ወደእሳትነት ተየቀረ። ትንፋሹ፣ ድምፁ፣ ውሳኔው ሁሉ የሚፋጅ ሆነና አረፈው።</p>


<p class="align-center"><a href="http://addisadmas.ethiopiaonline.net">ከአዲስ አድማስ መጋቢት 15 ቀን 1993</a></p>

</body>
</html>	
