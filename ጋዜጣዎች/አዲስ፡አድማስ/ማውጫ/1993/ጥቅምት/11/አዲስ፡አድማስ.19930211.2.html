<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ጦርነቱ እንደገና ሊቀሰቀስ ይችላል»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ጦርነቱ እንደገና ሊቀሰቀስ ይችላል»</h1>

<h2 class="align-center">«ወደብን በተመለከተ ኢትዮጵያ የምትፈልገውን ታገኛለች»</h2>


<p>«የኤርትራው ፕሬዝዳንት የቅርብ አማካሪ የሆነ አንድ ኤርትራዊ 'ጦርነቱ እንደገና ሊቀሰቀስ ይችላል' አለ» ሲሉ በአሜሪካ መንግሥት የአፍሪካ የውጭ ጉዳይ ሚኒስቴር አማካሪ አቶ ይርጋለም ታደሰ ገለፁ።</p>

<p>«የኢትዮጵያ ሕዝብ ዘለቄታዊ ሰላም ይገኛል በሚል ሊጠራጠር ይገባዋል» ያሉት አቶ ይርጋለም ታደሰ ከአዲስ አድማስ ሪፖርተር ጋር ባደረጉት ቃለምልልስ «እኔ የሰማሁትን አንድ አሰቃቂ መረጃ ልንገራችሁ። ዋሽንግተን ነዋሪ የሆነና በቅርብ የማውቀው የፕሬዝዳንት ኢሳያስ አፈወርቂ ጥብቅ ወዳጅ ብታምንም ባታምንም ጦርነቱ እንደገና ይጀመራል አለኝ» በማለት የሰሙት ነገር አስደንጋጭ እንደሆነባቸው ተናግረዋል።</p>

<p>«ይህንን ስሰማ ሰውነቴ ድንዝዝ ነው ያሉት» አቶ ይርጋለም «ይህንን ስትሰማ ሰላሙ አስተማማኝ ሆኖ አይታይህም። ግን ከዚህ ዓይነት እልቂት በኋላ ወደጦርነቱ የምትሄደው እንዴት ነው? ይሁንና እንደዚህ ዓይነት ወሬ ስትሰማ የሰላሙ ጉዳይ ያጠራጥርሃል። ለምን? ይኸ ሰው በየጊዜው ከኢሳያስ ጋር እንደሚገናኝ አውቃለሁ» በማለት ያላቸውን ስጋት ገልጠዋል። አክለውም «ምን እየተጠነሰሰ እንደሆነ አናውቅም» ካሉ በኋላ በኢትዮጵያ መንግሥት በኩል ስላለው ሁኔታ ሲያብራሩ «አሁን የኢትዮጵያ ትኩረት የኢኮኖሚ ግንባታ ላይ ነው። ጠቅላይ ሚኒስትሩ አሜሪካ በመጡ ጊዜ ደግመው ደጋግመው ይህን ሲናገሩ ሰምቻለሁ። ይህንንም አምናለሁ። ለምን ብትለኝ የኢትዮጵያ መንግስት አሁን ብቁ ወታደራዊ አቅም አለው። እና ኢትዮጵያ ራሷን ብቻ ሳይሆን ጐረቤት አገሮችን መከላከል የምትችልበት አቋም ላይ ነው ያለችው ስለዚህ የኤርትራ መንግሥት ብዙ ድንፋታ ማድረጉ የሚያዋጣው አይመስለኝም» ብለዋል።</p>

<p>«አሁንም ጦርነቱ አብቅቷል ወይ ብንል የሚያጠራጥር ጥያቄ ነው። የጥይት ጩኸት መቆም በሁለቱ መንግስታት መካከል ዘላቂ ሰላም ተፈጥሯል ማለት አይደለም። ብዙ ይቀረናል። ችግሩ እንዲፈታና መፍትሔ እንዲገኝለት ሁለቱም አገሮች አስፈላጊውን ጥረት ማድረግ አለባቸው» ብለዋል። «የሁለት አገር ሕዝብ ጦርነት በቃን ነው የሚሉት» ያሉት አቶ ይርጋለም «የሁለቱ መንግስታት መሪዎችም ይህንን የማድመጥ ኃላፊነት አለባቸው እዚህ ላይ ትንሽ መጠንቀቅ እፈልጋለሁ። የኢትዮጵያ መሪዎች በሳል የሆነ አመራር ያላቸው ናቸው። ኤርትራ ውስጥ ግን ወታደራዊ በሆነ መንገድ የሚያስብ አመራር ነው ያለው» ብለዋል።</p>

<p>«ሁለቱን አገሮች ወደጦርነት እንዲገቡ ያደረገው ችግር ይገባኛል። እዚህ ደረጃ ያደረሰን ችግሩ ግማሹ በአደባባይ የምትወያየው አይደለም። ችግሩን በሚገባ ተረድቼዋለሁ። መንስዔ የሆነውን ነገር መፈለግ ነው ከባዱ ነገር። ችግሩ ከታወቀ በኋላ መፍታት ይቻላል» ብለዋል «ችግሩን በውል ስለተረዳሁት መፍትሔውን እና ሁለቱም መንግሥታት ወደ መፍትሔ የሚመጡበትን መንገድ ለመፍጠር ሞክሬያለሁ» ያሉት አቶ ይርጋለም «በተለያየ አጋጣሚ ባለሥልጣኖችን አነጋግሬያለሁ። ይሁንና ፍላጐት እስከሌለ ድረስ የመፍትሔ መንገድ ሊኖር አይችልም» ሲሉ ተናግረዋል።</p>

<p>በሌላ በኩል ወደብን አስመልክቶ «ኢትዮጵያ ያለወደብ ዘላቂ ጥቅሟን ማስከበር እንደማትችል ይነገራል ታዲያ ይህ የወደብ ጥያቄ የሰላም ጥረቱን ሊያደናቅፍ የሚችል አይመስልዎትም?» በሚል ለቀረበላቸው ጥያቄ ምላሽ ሲሰጡ «ይህን ጉዳይ ትልቅ አደጋ ብዬ ላስቀምጠው አልፈልግም። ለኢትዮጵያ ግን ችግር ነው ኢትዮጵያ ወደብ አልባ ነች። ትልቅ አገር ስለሆነች ያለወደብ ልትኖር አትችልም» ብለዋል። አያይዘውም «አሰብን በተመለከተ ትልቅ ስሜታዊ ጉዳይ አለ በተለያየ አጋጣሚ የተለያየ ታሪካዊ ነገሮችን እያመጣን ነገሩን ልናወዛግበው እየሞከርን ነው። መሠረታዊ ነገሮች ይነሳሉ። ምሁሩም ተራ ዜጋው ብዙ ጥያቄዎችን እያነሱ ነው» ካሉ በኋላ «የኢትዮጵያ መንግስት በጉልበት ለመውሰድ ብቁ ነው። ግን ዘለቄታዊ መፍትሔ አይሆንም። የኢትዮጵያ መንግሥት አሰብን በጉልበት ቢወስድ የዓለም አቀፍ ህግን ይጥሳል እሱ ዘለቄታዊ መፍትሔ አይሆናም» ብለዋል።</p>

<p>ወደቡን በተመለከተ ለቀረበው ጥያቄ ማጠቃለያ ሲሰጡም «አሁን አልጀርስ ላይ ድርድር ይቀርባሉ። የኢትዮጵያ መንግስት ሰነዱን አዘጋጅቷል። እንደኔ እንደኔ ኢትዮጵያ ወደቡን በሚመለከት በስተመጨረሻ የምትፈልገውን ታገኛለች። ኢትዮጵያ በግብር ክፍያ ወይም በነፃ ለዘላለም የባህር በር ታገኛለች። ዓለም አቀፍ ህጉም ይደግፋታል ኢትዮጵያ በመጨረሻ ታሸንፋለች ብዬ ነው የምገምተው» ሲሉ አስተያየታቸውን አጠቃልለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 11 ቀን 1993</a></p>

</body>
</html>	
