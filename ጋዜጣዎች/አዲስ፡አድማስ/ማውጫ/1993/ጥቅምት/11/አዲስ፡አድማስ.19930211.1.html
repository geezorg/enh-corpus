<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በቅርቡ የተሰየመው ካቢኔ እንደሚለወጥ ይነገራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በቅርቡ የተሰየመው ካቢኔ እንደሚለወጥ ይነገራል</h1>


<p>አምስት ዓመት የሚዘልቀውን የመንግሥት የሥልጣን ዘመን በበላይነት ሊመራ ለሁለተኛ ጊዜ መንበረ ስልጣን የያዘው ኢህአዴግ «በመንግስት መስሪያ ቤቶች በካቢኔ አወቃቀር ላይ ለውጥ ለማድረግ የሚያስችለውን ጥናትና ዝግጅት እያገባደደ ነው» ሲሉ ለጉዳዩ ቅርበት ያላቸው ሰዎች ተናገሩ።</p>

<p>«ጠቅላይ ሚኒስትር መለስ በአሜሪካ ጉብኝታቸው ወቅት ካነጋገሯቸው ኢትዮጵያውያን ባለሙያዎች መካከል አንዳንዶቹን በአዲሱ ካቢኔያቸው ቦታ ለመስጠት ማቃዳቸውም ተሰማ። ጠቅላይ ሚኒስትር መለስ አንዳንድ የሚኒስቴር መስሪያ ቤቶችን ለማስፋትና ለማጠናከር እቅድ እንዳላቸው ቀደም ሲል ለመንግስት ቅርበት ባላቸው ሰዎች ዘንድ የሚጠቀስ ጉዳይ ነበር። ያሉት የውስጥ አዋቂ ምንጮች አቶ መለስ ካቢኔያቸውን በአራት ምክትል ጠ/ሚኒስትሮች ለማዋቀር ያስባሉ። ሊደረግ ለታሰበው ለውጥ ጥናትና ዝግጅቱ እየተገባደደም ነው ብለዋል።</p>

<p>ባለፈው ሳምንት ሥራውን በጀመረው ፓርላማ በጠቅላይ ሚኒስትርነት የተመረጡት አቶ መለስ የሥልጣን ዘመኑን በጨረሰው መንግስት ተሰይሞ የነበረውን ካቢኔ መልሰው መሾማቸው ሊደረግ ከታሰበው ለውጥ ጋር የተያያዘ እንደሚሆን መገመት ይቻላል ያሉት እነዚህ ምንጮች ይጠበቅ የነበረው የቃለ መሀላ ሥነ ሥርዓት ግልፅ ባልሆነ ምክንያት መዘለሉ የተለያዩ ግምቶች አሳድሯል ሲሉ ተናግረዋል።</p>

<p>ጠቅላይ ሚኒስትር መለስ አዳዲስ ፊቶች ያሳዩናል ተብሎ ይጠበቅ ነበር የሚሉ ታዛቢዎች እንዳጋጠሟቸው የተናገሩት ውስጥ አዋቂ ምንጮቹ በቅርቡ በአሜሪካ ግዛቶች ጉብኝት ባደረጉበት ወቅት በዚያ ከሚኖሩ የተለያየ ሙያ ካላቸው ኢትዮጵያውያን ጋር ግንኙነት ፈጥረው ተመልሰዋል ብለዋል።</p>

<p>አያይዘውም ጠቅላይ ሚኒስትሩ ላለፈው የሥልጣን ዘመን የተመረጠው ካቢኔ ለጊዜው እንዲቀትል የጠየቁት ለታቀደው አጠቃላይና ሰፊ ለውጥ ጥናንት ዝግጅት ለማድረግ እንዲቻል ነው የሚል ግምት አለ ካሉ በኋላ በዩናይትድ ስቴትስ ጉብኝት ባደረጉበት ወቅት አነጋግረዋቸው ከተመለሱት ባለሙያዎች ውስጥ አንዳንዶቹን በካቢኔው ቦታ ሊሰጧቸው እንዳቀዱ ይነገራል ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 11 ቀን 1993</a></p>

</body>
</html>	
