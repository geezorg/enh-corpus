<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ በኢሠፓ አባላት ጉዳይ ተወዛገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሰመጉ በኢሠፓ አባላት ጉዳይ ተወዛገበ</h1>


<p>«በኢሠፓ ታቅፈው የነበሩ ሰዎችን በኢሰመጉ አባልነት እንቀበል አንቀበል» በሚል ውዝግብ ተፈጠረ። ዶ/ር በፈቃዱ ደግፌ በኢሰመጉ የነበራቸውን ኃላፊነት በዚሁ ምክንያት መልቀቃቸውም ታወቀ።</p>

<p>ባለፈው ቅዳሜ መስከረም 28/93 በኢምፔሪያል ሆቴል በተደረገው ጠቅላላ ጉባዔ «በኢሠፓ አባልነት ታቅፈው የነበሩ ሰዎችና የኢሰመጉ አባልት ለመሆን የሚያቀርቡት ጥያቄ እንዴት ይስተናገድ» የሚለው አጀንዳ ተነስቶ የኢሰመጉ አባላትን አጨቃጭቋል።</p>

<p>ኢሰመጉ የተመሰረተበትን ዘጠነኛ ዓመት ምክንያት በማድረግ በተካሄደው የአባላት ጠቅላላ ጉባዔ በአራት ዓመት እልባት ሳያገኝ ሲንከባለል በቆየው በዚህ አጀንዳ ተከራክሮበት ከድምዳሜ ላይ ሳይደረስ የሥራ አስኪያጅ ኮሚቴው የውሳኔ ሃሳብ እንዲያቀርብ በመስማማት ወደፊት አስተላልፎለታል።</p>

<p>ይህ ጉዳይ በጉባዔው አመራር አባላት መካከልም ልዩነት አስነስቶ እንደነበር ሲታወቅ «በኢሠፓ ታቅፈው የነበሩ ሰዎችን በአባልነት ልንቀበላቸው አይገባም» በሚል አቋም የነበራቸው ዶ/ር ፍቃዱ ደግፌ ይዘውት የነበረውን ኃላፊነት ለቅቀዋል። በገዛ ፍቃዳቸው ከኢሰመጉ አባልነትና ኃላፊነታቸው ለመልቀቅ እንደተገደዱ ነገር ግን ኢሰመጉን ከመደገፍና ከማገዝ ወደኋላ እንደማይሉ በመግለፅ ለተሰብሳቢው እንዳይነበብ በላኩት ደብዳቤ ገልፀዋል።</p>

<p>በዚህ የአባልነት ጥያቄ ላይ በአንድ ወገን ያሉት ጨካኝና አረመኔ የነበረው የኢሠፓ ስርዓት ታቅፈው የነበሩ ሰዎች የሰብዓዊ መብት ተከራካሪ በሆነው ኢሰመጉ ውስጥ በአባልነት ተሳታፊ ሊሆኑ አይገባም የሚሉ ሲሆኑ በሌላው ወገን ያሉት ደግሞ «በኑሮና በሁኔታዎች አስገዳጅነት በኢሠፓ ውስጥ የታቀፉ ነገር ግን ግድያ፣ ድብደባና አፈናን በመሰሉ የሰብዓዊ መብት ረገጣዎች ያልተሳተፉ ሰዎችን በአባልነት ልንቀበላቸው እንችላለን» የሚሉ ነበሩ።</p>

<p>በኢምፔሪያል ሆቴል በተካሄደው በዚሁ ጠቅላላ ጉባዔ የጉባዔው ዋና ፀሐፊ ዶ/ር መኮንን ቢሻው ዓመታዊ የሥራ ሪፖርት ያቀረቡ ሲሆን የኢሰመጉ ሊቀመንበር ፕሮፌሰር አንዳርጋቸው ተስፋዬ አባላት በንዑስ ኮሚቴዎች ተዋቅረው ሊያከናውኗቸው የሚገቡ ጉዳዮችን ተግባራዊ ሳይሆኑ መቅረታቸውን አውስተው ይህ ጉዳይ በዚህ ዓመት መታረም ይኖርበታል ሲሉ ባደረጉት የመክፈቻ ንግግር ገልፀዋል።</p>

<p>በጎደሉና የሥራ ጊዜያቸውን በፈፀሙ የሥራ አስኪያጅ ኮሚቴ አባላት ምትክ ኃላፊነት የሚይዙ ሰዎችን ጉባዔው መርጧል። በሌላ በኩል ለኢሰመጉ የሥራ እንቅስቃሴና ለሰብዓዊ መብት መከብር ጥሩ አስተዋፅዖ አድርገዋል ላላቸው ሰዎችና ሲቪል ማህበራት በዚሁ ወቅት ሽልማት ሰጥቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 4 ቀን 1993</a></p>

</body>
</html>	
