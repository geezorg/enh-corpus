<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ህብረት ማዕቀቡን ገፍቶበታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአውሮፓ ህብረት ማዕቀቡን ገፍቶበታል</h1>


<p>ሰሞኑን ኢትዮጵያን ጎብኝተው ወደ ጅቡትና ኤርትራ ያመሩት የአውሮፓ የልማት ትብብርና የሰብዓዊ ተራድኦ ኮሚሽነር ፖል ኔልሰን ኢትዮጵያ ከኤርትራ ጋር ያለባትን ግጭት ዘላቂ ሰላም በመፈረም ካላስወገደች የልማት እርዳታ አንሰጥም ብለዋል።</p>

<p>የአውሮፓ ህብረት ለልዩ ልዩ የመሰረተ ልማት ፕሮጀክቶች በብድርና በእርዳታ ሲእጥ የነበረውን ገንዘብ ጦርነቱ ሲጀመር ማቆሙና ፕሮጀክቶቹም በእንጥልጥል መቅረታቸው የሚታወቅ ሲሆን ኮሚሽኔር ፖል ኔልሰን ከጠ/ሚ/ር መለስ እና ከሌሎች ባለሥልጣኖች ጋር ጉዳዩን አንስተው ተነጋግረውበታል።</p>

<p>በወታደራዊ አሸናፊ የሆነችው ኢትዮጵያ የሰላም ሰነድ ለመፈራረም ዝግጁ ሆና ሳለ ኤርትራ ለሰላም አሻፈረኝ ብትል የአውሮፓ አቋም በዚሁ ይቀጥላል ወይ ተብለው የተጠየቁት ሚ/ር ኔልሰን ሲመልሱ «እኛ በዚህም ተባለ በዛ ሰላሙ መገኘት አለበት። አለበለዚያ የገንዘቡ መለቀቅ ትርጉም የለውም» በማለት አቋማቸውን ገልፀዋል።</p>

<p>የአውሮፓው ልዑክ ሚ/ር ኔልሰን ከዚህ በፊት ካይሮ በተካሄደው የአፍሪካና የአውሮፓ መንግሥታት የጋራ መድረክ ላይ «ኢትዮጵያ ጦርነት ውስጥ እየገባች ህዝቧን ለረሀብ በማጋለጧ ለጋሾች ተጠያቂ አይሆኑም» የሚል አስተያየት ሰጥተው እንደነበር የሚታወስ ሲሆን ሐሙስ ምሽት በሸራተን ያነጋገሯቸው ጋዜጠኞች «የአውሮፓ ህብረት ፖለቲካና እርዳታን» ቀላቅሎ ይመለከታል በሚል ለሰነዘሩባቸው ትችት ማስተባበያ ለመስጠት ሞክረዋል።</p>

<p>የአውሮፓ ህብረት በድርቁና በግጭቱ ለተጐዱት መርጃ የሚውል ለኢትዮጵያ 12.5 ሚሊዮን ዮሮ፣ ለኤርትራ ደግሞ 8 ሚሊዮን ዮሮ ለግሷል። የዴንማርክ ተወላይ የሆኑት ሚ/ር ፖል ኔልሴን በፖለቲካና በዲፕሎማሲው ዓለም ለረዥም ጊዜ በኃላፊነት የሰሩ ሲሆኑ በኤርትራ ስልጣን የጨበጠው የህዝባዊ ግንባር ፓርቲ ጫካ ከነበረበት ጊዜ አንስቶ ሁነኛ ደጋፊና ወዳጅ መሆናቸው ይነገራል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 27 ቀን 1993</a></p>

</body>
</html>	
