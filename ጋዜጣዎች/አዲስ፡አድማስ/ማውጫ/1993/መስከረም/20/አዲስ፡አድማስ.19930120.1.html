<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ህወሓት አጨቃጫቂ ጉዳይ ገጥሞታል፣ ኢዴፓ ስጋት ፈጥሯል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ህወሓት አጨቃጫቂ ጉዳይ ገጥሞታል፣ ኢዴፓ ስጋት ፈጥሯል</h1>


<p>ከጥቂት ወራት በኋላ በአዲስ አበባ መስተዳድር በሚደረገው የወረዳና የቀበሌ ምርጫ ተሳታፊ የሚሆነው ኢዴፓ በኢህአዴግ ላይ ከፍተኛ ስጋት እንደፈጠረበት ለግንባሩ ቅርበት ያላቸው ውስጥ አዋቂ ምንጮች ገለፁ። ምርጫው ሲቀርብ አባላቱ የዓመት ዕረፍት ወስደው ሌት ተቀን እንዲሰሩ ታዝዘዋል።</p>

<p>በሌላ በኩል «የኢህአዴግ ሞግዚት» በሚባለው የህወሓት አመራር እና በድርጅቱ አባላት መካከል አጨቃጫቂ ጉዳዮች መፈጠራቸው ተሰማ። በቅርቡ ይደረግ የነበረው መደበኛ ጉባዔም ለስድስት ወራት ተራዝሟል። «በመጪው የቀበሌና የወረዳ ምርጫ የተቃዋሚ የፖለቲካ ድርጅቶች ፉክክር አስግቶታል» የተባለው ኢህአዴግ «ባለፈው ምርጫ ከፍተኛ ሽንፈት ደርሶብናል በማለት አባላቱ በር እያንኳኩ ለሚቀርቡ ዕጩዎች ድጋፍ እንዲያሰባስቡ ታዝዘዋል» ሲሉ ምንጮቹ ገልፀዋል። እንዲሁም ድርጅቱ ከፍተኛ እንቅስቃሴ ለማድረግ ዝግጅቱን እንዳጠናቀቀና ከዞን እስከ ቀበሌ አስተባባሪዎች መድቦ ጊዜ ሰሌዳ መንደፉን እነኚሁ ምንጮች ተናግረዋል።</p>

<p>በኢህአዴግ ላይ ስጋት ፈጥሯል የተባለው ኢዴፓ በሁሉም ወረዳዎች ዕጩ ተወዳዳሪ ለማቅረብ እየተጣጣረ መሆኑን የፓርቲው የሥራ አስፈፃሚ አባል አቶ ልደቱ አያሌው የገለፁ ሲሆን ኢህአዴግ በርካታ ታጋይ በሚኖርባቸው ቀበሌዎች እንኳን ያቀረብናቸው ዕጩዎች አላሸነፉም በማለት አባላቱን እንደገመገመ እና «ታጋይ ታጋይነቱ የሚረጋገጠው በክፍያ ሳይሆን በዚህ ምርጫ ነው» በማለት አባላቱን እንዳደራጀ ምንጮቹ ጨምረው ገልፀዋል።</p>

<p>«ዛሬ በተለያዩ የመንግስት መሥሪያ ቤቶች ተቀጥረው የሚሰሩት የኢህአዴግ አባላት በግንባሩ መዋቅር ከላይ እስከ ታች ያለእንቅፋት መንቀሳቀስ የለመዱ ቢሆንም አሁን ይህ ሁኔታ በመቅረቱና በየመስሪያ ቤቱን እንደ ድርጅት አባል ሳይሆን እንደማንኛውም ሠራተኛ ነው የምናያችሁ በሚለው ሁኔታ እየተደናገሩ ነው» ያሉት የውስጥ አዋቂ ምንጮች በመንግሥት ሥራ ላይ ያሉት የኢህአዴግ አባላት «ባለፈው ምርጫ የተዳከምነው በዚህ ምክንያት ነው» ማለታቸው ተገልጿል።</p>

<p>«አሁን ከፍተኛ እንቅስቃሴ እንዲያደርጉና ምርጫው ሲቃረብም እረፍት ወስደው ሌት ተቀን እንዲሰሩ ትዕዛዝ ተሰጥቷቸዋል» ያሉት እኚሁ ምንጭ «አባልቱ በየሚኖሩበት ቀበሌ በር እያንኳኩ ድጋፍ እንዲያሰባስቡ ተብሏል» ይላሉ።</p>

<p>በሌላ በኩል በቅርቡ ይካሄዳል ተብሎ ይጠበቅ ለነበረው የህወሃት መደበኛ ጉባዔ የመወያያ አጀንዳ ለመንደፍ ታስቦ በተደረገ ውይይት አንዳንድ አባላት «በኤርትራ ጉዳይ የተሳሳተ አቋም እንድንይዝ አድርጋችሁናል» በማለት ማዕከላዊ ኮሚቴው ላይ ወቀሳ መሰንዘራቸው ተሰማ። አባላቱ «ከኤርትራ ጋር የነበረውን ችግር ሸፋፍናችሁ ለስህተት ዳርጋችሁናል። ከኤርትራ መንግሥት ጋር ከልክ ይ አለፈ ግንኙነት አደርጋችኋል» የሚል ጥያቄም ማንሳታቸው ሲነገር «ሻዕቢያ ጦርነት ይከፍትብናል የሚል ግምት እንኳን አልነበረንም የምትሉትን አንቀበልም። እንኳን እናንተ ማንኛውም ዜጋ የሚያውቀው ጉዳይ ነበር። የአርሶ አደሩን ድምፅ መቼ ሰማችሁት። ባንክ ከፍተው ሲሰሩት የነበረውን ስራም ታውቃላችሁ» ሲሉ ነቀፌታ እንደሰነዘሩ ለድርጅቱ ቀረቤታ ባላቸው ሰዎች ዘንድ ይነገራል።</p>

<p>የህወሓት ማዕከላዊ ኮሚቴ አባላት ይደረጋል ተብሎ ለታቀደው መደበኛ ጉባዔው ዝግጅት ባለማድረጋቸው የተነሳ በቅርቡ ይደረጋል የተባለው ጉባዔ ለስድስት ወራት የተራዘመ መሆኑም ሲነገር አጨቃጫቂ ሆኖ የቀረበውና ኤርትራን በተመለከተ ከአባላቱ የተነሳው ጥያቄ በመጪው ጉባዔ አከራካሪ ጉዳይ እንደሚሆን ተገምቷል።</p>

<p>በተጨማሪም «ከላይ እስከ ታች ያሉት አባላቱ ከሙስና የፀዱ አይደለም» የሚል ጥያቄ እንዳቀረቡ የሚነገርላቸው የድርጅቱ አባላት «በተለያዩ ታጋዮች ላይ የመብት ረገጣና በደል ደርሷል። በመጪው ጉባዔ ማዕከላዊ ኮሚቴው ጠርቶ መምጣት አለበት» የሚል አስተያየት መሰንዘራቸው ተሰምቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 20 ቀን 1993</a></p>

</body>
</html>	
