<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ቴሌቪዥን አዲሱን ቻናል ቲቪ አፍሪካን ለመወዳደር ተዘጋጅተናል አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ቴሌቪዥን አዲሱን ቻናል ቲቪ አፍሪካን ለመወዳደር ተዘጋጅተናል አለ</h2>


<p>«የቴሌቪዥን የሙከራ ስርጭት በማስተላለፍ ላይ የሚገኘው ቲቪ አፍሪካ ፈታኝ ተፎካካሪያችን ስለሆነ ፕሮግራሞቻችንን አሻሽለን ተመልካችን ለመሳብና ተወዳዳሪ ለመሆን ተዘጋጅተናል» ሲሉ የኢትዮጵያ ቴሌቪዥን ድርጅት ም/ዋና/ ሥራ አስኪያጅ ገለፁ።</p>

<p>በሌላ በኩል «ከወዲሁ ብዙ ተመልካቾችን ያገኘው ቲቪ አፍሪካ ለህዝቡ ጥሩ አማራጭና ለአገራችን ሚዲያ ዕድገት ቢሆም የግል ሬዲዮና ቴሌቪዥን ጣቢያ እንዳይቋቋም ያጓተቱትን የፕሬስና የብሮድካስት ህጐችን የጣሰ ነው» በማለት ታዛቢዎች ትችት ሰንዝረዋል።</p>

<p>ኢቲቪ ከደቡብ አፍሪካ በሳተላይት የሚላከውን የቲቪ አፍሪካ ፕሮግራም ተቀብሎ ለአዲስ አበባና አካባቢዋ ለማሰራጨት ስምምነት ላይ መድረሱን የገለፁት የኢቲቪ ዋና ሥራ አስኪያጅ አቶ አሰፋ በቀለ «የስምምነቱ ዓላማ የቴሌቪዥን ተመልካቾች አማራጭ እንዲያገኙ ነው» ብለዋል። ከ10 በሚበልጡ የአፍሪካ አገሮች የቴሌቪዥን አገልግሎት የሚሰጠው ቲቪ አፍሪካ ለኢትዮጵያ የሚያስተልፈውን መደበኛ ፕሮግራም ሲጀምር አዳዲስና ዘመናዊ ፊልሞችን ጭውውቶችን የቢቢሲ ዜናን የነፃ ትግልና የስፖርት ትዕይንቶችን እንደሚያካትት አቶ አሰፋ ገልፀው «እኛም ቲቪ አፍሪካ ልንሸሸው የማይገባ ፈታኝ ተፎካካሪያችን መሆኑን ተቀብለን ፕሮግራሞችንን ለማሻሻል ልንወዳደር ተዘጋጅተናል» ሲሉ እቅዳቸውን ተናግረዋል። ቲቪ አፍሪካ በሙከራ ስርጭቱ ብቻ ብዙ ተመልካቾችን መማረኩ የሚያሰጋቸው እንደሆነ ተጠይቀው አቶ አሰፋ በሰጡት መልስ «በጥቂት ሳምንታት ውስጥ ተመልካችን የማይስቡ ደረቅ ፕሮግራሞቻችንን ሰርዘን በአዳዲስና ማራኪ ዝግጅቶች እንተካለን» ብለዋል።</p>

<p>በአንዳንድ ነገሮች ከቲቪ አፍሪካ ጋር መወዳደር እንደማይችሉ ሲያስረዱ «ለምሳሌ እንደነሱ አዳዲስ ፊልሞችን አናገኝም» ያሉት አቶ አሰፋ የኢቲቪ የአማርኛ ክፍል ስድስት አዳዲስ ፕሮግራሞችንለመጀመር ማሰቡን አመልክተው «የገንዘብ ሽልማት የሚያስገኝ አዝናኝ የጥያቄ ውድድር አንዱ ነው» ሲሉ ገልፀዋል። በመቀጠልም «ካሁን ቀደም የነበረው ከአንድ አቅጣጫ ብቻ የሚዘግብ አሰልቺ ፕሮግራም ይቀራል» ካሉ በኋላ «አነጋጋሪ ናቸው በሚባሉ ጉዳዮች ላይ የጋዜጠኝነት ሙያ በሚጠይቀው መሰረት ተገቢ ፍተሽሻ ያደረገ የሁሉንም አስተያየት ያካተተ «ዓይናችን» የሚባል ፕሮግራም ይጀመራል ብለዋል።</p>

<p>በፕረስና በብሮድካስት ህጐች መሰረት የስራ ፈቃድ ይሰጣል የተባልው ኤጀንሲ ሳይቋቋም በመዘግየቱ ማሰራጫ ጣቢያ መክፈት የሚፈልጉ ኢትዮጵያውያን ባለሀብቶች ቅሬታቸውን እያሰሙ መሆናቸው ሲታወቅ ቲቪ አፍሪካን ለማስተናገድ ኢቲቪ አዲስ የስርጭት ቻናል መክፈቱ ህግን የጣሰ ነው ሲሉ ታዛቢዎቹ ትችት ሰንዝረዋል።</p>

<p>የኢቲቪ ዋና ስራ አስኪያጅ ስለጉዳዩ ተጠይቀው ሲመልሱ «ሁለተኛ ቻናል ለመክፈት ማሰብ ከጀመርን አራት ዓመት ገደማ ሆኖናል። የብሮድካስት ህጉም አዲስ ለሚቋቋሙ ማሰራጫ ጣቢያዎች እንጂ ነባሮችን የሚመለከት አይደለም» ብለዋል። ቲቪ አፍሪካ መደበኛ ፕሮግራሙን በቅርቡ ማስተላለፍ ይጀምራል ተብሎ የሚጠበቅ ሲሆን ስርጭቱም በየዕለቱ ከቀኑ 11 እስከ 6 ሰዓት ይሆናል። በስርጭቱ ኢትዮጵያን የሚመለከቱ የተወሰኑ የእንግሊዘኛ ፕሮግራሞችና የአገር ውስጥ ማስታወቂያዎች እንደሚኖሩም ታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 20 ቀን 1993</a></p>

</body>
</html>	
