<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲሱ ካቢኔ አራት ምክትል ጠ/ሚኒስትሮች ይኖሩታል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አዲሱ ካቢኔ አራት ምክትል ጠ/ሚኒስትሮች ይኖሩታል ተባለ</h1>


<p>መጪው የኢትዮጵያ መንግሥት ካቢኔ በጠንካራ አባላት በአዲስ መልክ ለማዋቀር እቅድ እንዳለ ለአሸናፊው ፓርቲ ቀረቤታ ያላቸው ምንጮች አስታወቁ።</p>

<p>በእቅዱ መሰረት አዲሱ መንግሥት በአንድ ጠ/ሚ/ር እና በአራት ምክትል ጠ/ሚኒስትሮች እንደሚመራ ምንጮቹ ገልፀዋል። የጠ/ሚ/ር ቦታ በአቶ መለስ ዜናዊ እንደተያዘ እንደሚቀጥል አራቱ ምክትል ጠ/ሚኒስትሮች ደግሞ ከደቡብ ሕዝቦች ዶ/ር ካሱ ኢላላ፣ ከኦሮሚያ አቶ ግርማ ብሩ፣ ከአማራ ክልል አቶ አዲሱ ለገሰ እና ከትግራይ አቶ አባይ ፀሐዬ ይሆናሉ ተብሎ ይጠበቃል።</p>

<p>የምክትል ጠ/ሚኒስትሮቹ ሹመትና ድልድል በአዲሱ ፓርላማ የሚፀድቅ ሆኖ አቶ አዲሱ ለገሰ የመከላከያና የፀጥታ ጉዳዮችን በኃላፊነት ይሰራሉ፣ በተደራቢነትም የመከላከያ ሚኒስትርነት ስራ ይረከባሉ ተብሏል። አቶ ግርማ ብሩ በበኩላቸው የውጭ ኢኮኖሚ ትብብርና የኢንቨስትመንት ጉዳዮችን በአጠቃላይ የመከታተል ኃላፊነት ሲኖራቸው ዶ/ር ካሱ ኢላላ ኃላፊነት ደግሞ በእርሻና ኢንዱስትሪ ዘርፎች ዙሪያ ባሉት የኢኮኖሚ ጉዳዮች ላይ እንደሚሆን ተገምቷል።</p>

<p>በግንቦቱ ምርጫ ለተወካዮች ም/ቤት አባልነት ከትግራይ ክልል ተወዳድረው ያለፉት አዲሱ የፓርላማ አባላት አቶ አባይ ፀሐዬ የአገልግሎት ዘርፍ ያስተባብራሉ ተብሏል። ከዚህ ሌላ አዲሱ ካቢኔ በርከት ያሉ አዳዲስ አባላትን ያቀፈ እንደሚሆንና ከዚህ በፊነት የነበረው የብሔር ተዋፅዖን መሰረት ያደረገ ሹመት በችሎታና ብቃት ላይ የተመሰረተ እንደሚደረግ ምንጮቹ ይጠቁማሉ።</p>

<p>በኢትዮጵያ ህገ መንግስት መሰረት አዲሱ ፓርላማ እንደተሰበሰበ ጠ/ሚር/ ይመርጣል፣ ጠ/ሚ/ሩ የካቢኔ አባላት አጭቶ ሹመቱ እንዲፀድቅ ለፓርላማ ያቀርባል። በዚህ ህገ መንግሥት መሰረት የፕሬዝዳንቱ የሥልጣን ዘመን 6 ዓመት በመሆኑ ዶ/ር ነጋሶ ጊዳዳ ፓርላማው ከተቀየረ በኋላም ለአንድ ዓመት ያህል በፕሬዝዳንታዊ ቦታቸው ላይ እንደሚቆዩ የታወቀ ነው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 13 ቀን 1993</a></p>

</body>
</html>	
