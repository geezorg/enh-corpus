<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ የሰብዓዊ መብቶች ሁኔታ ላይ መግለጫ ወጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በኢትዮጵያ የሰብዓዊ መብቶች ሁኔታ ላይ መግለጫ ወጣ</h1>


<p>የኢትዮጵያ ሰብዓዊ መብቶች ጉባዔ (ኢሰመጉ) ሰኞ ዕለት ባወጥኣው መግለጫ በኃላፊነት የተቀመጡ የመንግሥት ባለሥልጥናት፣ የፖሊስ አብላትና ታጣቂዎች የአገሪቱን ሕግ በመጣስ ከእስርና ድብደባ እስከ ግድያ የሚደርስ በደል በአንድ መቶ ሃያ ሁለት ሰዎች ላይ ፈፅመዋል አለ።</p>

<p>በ1992 ዓ.ም በአዲስ አበባ ከተማ ከፖሊስ አባላት በተተኮሰ ጥይት የአራት ወጣቶች ህይወት መጥፋቱን በስም፣ በፎቶ በአድራሻ የዘረዘረው የኢሰመጉ መግለጫ ግድያዎቹን ከፈፀሙት መካከል ሶስቱ በቁጥጥር ስር ውለው በፍርድ ሂደት ላይ ሲሆኑ አንዱ ግን ለህክምና በሚል ሰበብ በዋስ ተለቋል ብሏል።</p>

<p>በአዋሳና በደብረ ዘይት ከተሞችም ሁለት ሰዎች በወታደሮች ተገድለው፣ ድርጊቱን በፈፀሙት ላይ ህጋዊ እርምጃ አልተውሰደም የሚለው ኢሰመጉ፣ በወሊሶ ከተማ ተኩሶ የአንድ ወጣት ሕይወት ያጠፋ የፖሊስ አባል መታሰሩን አመልክቷል። የወጣቱ መገደል አስቆጥቷቸው ሰላማዊ ሰልፍ የወጡ የወሊሶ ነዋሪዎችን ለመበተን ፖሊስ የኃይል እርምጃ በወሰደበት ወቅት ግጭት ተከስቶ የአንድ ፖሊስ ህይወት ማለፉን መግለጫው አትቶ፣ ሰላማዊ ሰልፉ ካበቃ በኋላ የተያዙ 36 ሰዎች ከግንቦት 29 ቀን 1992 ጀምሮ እስር ላይ ይገኛሉ ብሏል።</p>

<p>በተጨማሪም በሰሜን ኦሞ ዞን አካባቢ በሕገ ወጥ መንገድ በክልሉ ባለሥልጣናት ከታሰሩ ከ5 ወር በላይ ሆኗቸዋል ያላቸውን የ36 ሰዎች ስም በመግለጫው ዘርዝሯል። መግለጫው በመቀጠልም «የአዲስ አበባ ነዋሪዎች የሆኑ ስድስት ሰዎች ያለ ምንም ተጨባጭ ማስረጃ በወንጀል ትጠረጠራላችሁ በሚል በወረዳ 5 ፖሊስ ጣቢያ ታስረው ለአምስት ቀናት ከፍተኛ መጉላላት ደርሶባቸዋል» የሚል ሲሆን በጅማ ከተማ በልዩ ዓቃቤ ህግ ለምስክርነት ተጠርተው ፍርድ ቤት ቃላቸውን የሰጡ ሁለት ሰዎች ምስክርነታቸው በአቃቤ ሕግ በኩል ስላልተወደደ ከአራት ወራት ለበለጠ ጊዜ መታሰራቸውን ያመለክታል።</p>

<p>መግለጫው ከዘረዘራቸው መሃል በእስር ላይ እንዳሉ በተፈፀመባቸው ድብደባ የአካል ጉዳት የደረሰባቸው ስምንት ሰዎች፣ ከፖሊስ በተተኮሰ ጥይት የቆሰለ አንድ ወጣት በፖሊሲ የተደፈሩ አንድ ወይዘሮ፣ ታፍነው የደረሱበት ያልታወቀ ሦስት ሰዎች ይገኙበታል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 13 ቀን 1993</a></p>

</body>
</html>	
