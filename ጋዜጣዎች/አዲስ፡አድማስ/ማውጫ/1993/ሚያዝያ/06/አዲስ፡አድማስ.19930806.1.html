<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የህወሓት የሰሞኑ ኮንፈረንሶች በሦስት አጀንዳዎች ላይ ያጠነጥናሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የህወሓት የሰሞኑ ኮንፈረንሶች በሦስት አጀንዳዎች ላይ ያጠነጥናሉ</h1>


<p>በህወሓት ውስጥ የተፈጠረውን መከፋፈል ተከትሎ የድርጅቱ ካድሬዎች ኮንፈረንሶች በመቀሌና በአዲስ አበባ እየተካሄዱ ሲሆን፤ «ኮንፈረንሶቹ በአዳዲስ የኢኮኖሚ አስተሳሰቦች፣ በዴሞክራሲያዊ ጉዳዩች ላይና በፓርቲ አመራር ቀመር ላይ ያተኮሩ ናቸው» ሲሉ ቅርበት ያላቸው ምንጮች አስታወቁ።</p>

<p>የካድሬዎች ኮንፈረንሶች በመቀሌ ረቡዕ ዕለት በአዲስ አበባ ደግሞ ማክሰኞ ዕለት መጀመራቸውን ምንጮቹ ገልፀው፣ «ወሳኝ ናቸው በተባሉት በእነዚህ ስብሰባዎች በአቶ መለስ ዜናዊ የቀረቡ ጥናታዊ ጹሑፎች ላይ እንደሚወያዩ ይጠበቃል» ካሉ በኋላ እስከ ሐሙስ ድረስ ግን ባለፉት 10 ዓመታት ስለነበረው የፖለቲካ ጉዞው ከተሳታፊዎች በሚነሱ ሃሳቦች ጥያቄዎች ላይ ሲነጋገሩ ቆይተዋል። ይህም አስተያየቶችና ነጥቦችን የመለየት፣ የማሸጋሸግና በመልክና ባህርይ የማደራጀት ስራ የሚቀርብበት መድረክ ነበር ማለት ነው» ሲሉ ተናግረዋል።</p>

<p>«እነዚህ ኮንፈረንሶች ህወሓት መስመርና መድረክ አጣጥሞ የፖለቲካ መርሀግብሩን ለማስተካከል ሊጠቀምባቸው አስቦ ያዘጋጃቸው ናቸው» ብለዋል። «በኢኮኖሚ ጉዳዩች ላይ ወደተሟላ የካፒታሊዝም ሥርዓት ላለመግባት የግራ ፖለቲካ መርሆቹን ይዞ ሲያመነታ ቆይቷል» ያሉት እኚሁ ታዛቢዎች «ህወሓት በዓለም የፖለቲካ መድረክ ያለውን የኃይሎች አሰላለፍንና የግሎባላይዜሽን ሂደት እንዲሁም ሌሎች የካፒታሊዝም ሥርዓትን አሟልቶ እንዲቀበል የሚያስገድዱ ሁኔታዎችን በዝርዝር ይፈትሻል ተብሎ ይገመታል» ሲሉ አስተያየታቸውን ገልፀዋል።</p>

<p>ታዛቢዎቹ በመቀጠል «ድርጅቱ በዲሞክራሲ ጉዳይ ላይም፣ ዲሞክራሲን በህዝብና በመደብ ክፍፍሎች ከማየት በግለሰብ ደረጃ ለማየት ወደሚያስችል ለዘብተኛ አቋም ለመሸጋገር መንገዶችን እንደሚቀይስ ፍንጭት አለ» ሲሉ ጠቁመዋል።</p>

<p>እንዲሁም «በፓርቲ አመራር ደረጃ የፓርቲውን ሚና ከመንግሥት የሚለይ ደማቅ መስመር ለማበጀት የሚረዱ ስልቶች እንደሚቀየሱና «ታጋይ» ያልነበሩ ምሁራን በአመራር አባልነት ይመረጣሉ የሚል ሃሳብ እንዳለ ይነገራል» ሲሉ ታዛቢዎች ግምታቸውን ተናግረዋል።</p>


<p class="align-center"><a href="http://addisadmas.ethiopiaonline.net">ከአዲስ አድማስ ሚያዝያ 6 ቀን 1993</a></p>

</body>
</html>	
