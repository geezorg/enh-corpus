<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በህወሓት ግምገማ ውስጥ አጥፍቻለሁ የሚል ጠፋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በህወሓት ግምገማ ውስጥ አጥፍቻለሁ የሚል ጠፋ</h1>


<p>ኢህአዴግ ሙስና እየተንሰራፋ የአገሪቱን መንግሥት የሚያሰጋ ዋነኛ አደጋ እስከመሆን ስለደረሰ «ተሀድሶ» ጀምሬያለሁ ሲል ቢቆይም ሰሞኑን በመካሄድ ላይ የሚገኙ የህወሓትና የብአዴን ከፍተኛ ስብሰባዎች ሙስናን በተመለከተ ለዘብ ያሉ መግለጫዎችን ማውጣታቸው ታወቀ።</p>

<p>በመቀሌ ላለፉት 10 ቀናት ሲካሄድ የሰነበተውና «ድርጅታዊ ኮንፈረንስ» በመባል የሚጠራው ስብሰባ ክርክር ያልታየበትና ጭብጨባ የበዛበት እንደነበር ቅርበት ያላቸው ምንጮች አመልክተው «ስብሰባው በአቶ መለስ ዜናዊ የሚመራው የማዕከላዊ ቡድን ድርጅቱን ሙሉ ለሙሉ መቆጣጠሩ የተረጋገጠበት ነው» ብለዋል። «ከዚህ ስብሰባ የ«ጉባዔ» አዘጋጆች ይመረጣሉ። በጉባኤው ደግሞ የማዕ.ኮ አባላት ይሰየማሉ» ያሉት እነዚህ ምንጮች «የስብሰባው ይዘት ከአቶ አባይ ፀሐዬና ከአቶ ሀሰን ሽፋ በስተቀር በስልጣን ላይ ያሉት የማዕ.ኮ አባላት የበላይነታቸውን ጠብቀው እንደሚቀጥሉ ይጠቁማል» በማለት ግምታቸውን ተናግረዋል።</p>

<p>በድርጅቱ ታሪክ በተካሄዱ ሦስት «ድርጅታዊ ኮንፈረንሶች» በርካታ የማዕከላዊ ኮሚቴ አባላት ጥፋት ሰርተናል ብለው ራሳቸውን በመወንጀል እርስ በእርሳቸው በመካሰስ እንዲሁም ከተሰብሳቢ ካድሬዎች ወቀሳ እየተሰነዘረባቸው ክርክር ይነሳ እንደነበር ምንጮቹ አስታውሰው «ዛሬ ግን ከድርጅቱ የወጡትን መሪዎች ብቻ አልፎ አልፎ ከመወንጀል ያለፈ አይደለም» ብለዋል። ሲያነፃፅሩ «ጠጥቻለሁ ሰክሬያለሁ» ብሎ የሚናገር ሰው የጠፋበት «ልትጠጣ ሞክረሃል፣ ለመጠጣት አስቤ ነበር» በሚል የተለሳለሰ ንግግር የታለፈ ነው ሲሉ የስብሰባውን ሂደት ገልፀውታል።</p>

<p>ህወሓት በመንግስት ሚዲያ ባሰራጨው መግለጫ አቶ አባይ ፀሐዬና አቶ ሀሰን ሽፋ ከድርጅቱ ከወጡት መሪዎች ጋር የነበራቸው ግንኙነት ስህተት መሆኑን ቢያምኑም በተግባር መፈተሽ አለባቸው በማለት ተሰብሳቢዎቹ ውሳኔ ካሳለፉ በኋላ ቀሪው የማዕ.ኮ አባላትን «በፅናት የታገሉ» በማለት አድናቆታቸውን እንደገለፁ ተናግሯል። በሥልጣን ላይ ያሉ የማዕ.ኮ አባላት በሙስና እንደተሳተፉ የሚያሳይ መረጃ እንዳላገኙ ተሰብሳቢዎቹ መናገራቸውም በመግለጫው ተመልክቷል።</p>

<p>በባህር ዳር እየተካሄደ የሚገኘው የብአዴን «ድርጅታዊ ኮንፈረንስ»ም በድርጅቱ ውስጥ የጎላ የሙስና ችግር እንደሌለ የሚጠቅስ መግለጫ አውጥቷል። «ኤፈርት» በሚል ድርጅት ስር በህወሓት የተመሰረቱ የንግድ ኩባንያዎችንም በተመለከተም «ተቋማቱ ከተመሰረቱ ጀምሮ ከመንግሥት የተለየ ድጋፍ አላገኙም፣ በሙስናም እጃቸውን አላስገቡም» ያሉት የህወሓት ተሰብሳቢዎች ተቋማቱ ኢኮኖሚን ለማሳደግና ኢንቨስተሮችን ለማገዝ የሚሰጡትን አስተዋፅዖ አጠናክረው መቀጠል አለባቸው ሲሉ ወስነዋል።</p>

<p>ከንባኮች ከፍተኛ ብድር እንደሚሰጣቸው የሚነገርላቸው የኤፈርት ኩባንያዎች ልክ እንደሌላው የመንግሥት ንግድ አክሳሪ መሆናቸውን በመግለጽ ለኢኮኖሚ እድገት አስተዋፅዖ አላቸው መባሉን የተቃወሙ ታዛቢዎች «ኪሳራቸውን ለመሸፈን ሲሉ ኢንቨስተሮችን ከስራ ውጭ እንደሚያደርጉ በዓለም አቀፍ ተቋሞች ዘንድም የታወቀና የተኮነነ ነው» ብለዋል።</p>

<p>ቀጥለውም «ኤፈርት እንዲህ ወይም እንዲያ መስራት አለበት» የሚል ውሳኔ እያስተላለፈ በሌላ በኩል ደግሞ «ኤፈርት የህዝብ እንጂ የህወሓት አይደለም» በማለት ለማታለል መሞከር የህፃን ጨዋታ ነው ካሉ በኋላ «ራሱ ያፀደቀውንና ፓርቲዎች ንግድ ውስጥ እንዳይገቡ የሚከለክለውን ህግ እየጣሰ ጉዳት ከማትረፍ የኩባንያዎች አክስዮን ለሚፈልገው ሰው ለቀድሞ ታጋዮች ወይም ለህዝብ ቢያከፋፍል ይሻለዋል» ሲሉ አስተያየታቸውን ሰጥተዋል። «ኤፈርት ከመንግስት አድሎአዊ ድጋፍና ከሙስና ርቆ ለኢኮኖሚ ትልቅ አስተዋፅዖ አድርጓል የሚሉ ከሆነ ግን ኤፈርትን ለዓመታት ሲመሩ የነበሩትን አቶ ስዬ አብርሃን ማድነቅና ማመስገን ይኖርባቸዋል» በማለት ትችት የሰነዘሩት እነዚሁ ታዛቢዎች «ሙስና አገሪቷን ለማጥፋት ዋነኛ አደጋ መሆኑና አንገብጋቢነቱ ለወራት ሲነገር ከከረመ በኋላ የማይፈልጓቸውን ሰዎች አባርረው ሲያበቁ ጐልቶ የሚታይ የሙስና ችግር የለም መረጃ የለም ብለው ሲናገሩ ያሳፍራል» ብለዋል።</p>


<p class="align-center"><a href="http://www.addisadmas.com">ከአዲስ አድማስ ነሐሴ 5 ቀን 1993</a></p>

</body>
</html>	
