<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካና የኢትዮጵያ ግንኙነት አጠያያቂ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአሜሪካና የኢትዮጵያ ግንኙነት አጠያያቂ ሆኗል</h1>


<p>የደቡብ ህብረት መዐሕድና ኢዴፓ ከተለያዩ የአሜሪካ መንግሥት አካላት ጋር በተናጠል ተገናኝተው በመነጋገር ድጋፍ ለማሰባሰብ መቻላቸው ሲዘገብ፤ በኢትዮጵያ መንግሥት ላይ ተፅዕኖ ከማሳደርም አልፎ የአሜሪካ መንግስት ባለፉት 10 ዓመታት የተከተለውን ፖሊሲ እንዲመረምር ሊያነሳሳ ይችላል የሚል ግምት ማሳደሩ ተገለፀ።</p>

<p>አገራችንን ወደሰላምና ዴሞክራሲ ለማሸጋገር ኢህአዴግ ከተቃዋሚዎች ጋር እንዲደራደር እንፈልጋለን ያሉት «የደቡብ ህብረት» ሊቀመንበር ዶ/ር በየነ ጴጥሮስ የአሜሪካ መንግሥት በኢህአዴግ ላይ ግፊት እንዲያሳድር በተቃዋሚዎችና ውጭ አገር በሚኖሩ ኢትዮጵያውያን የሚደረገው ጥረት አንዳንድ ውጤቶችን እያስገኘ ነው ሲሉ ተናገሩ።</p>

<p>ዶ/ር በየነ ጴጥሮስ ከአሜሪካ የውጭ ጉዳይ መስሪያ ቤት (ስቴት ዲፓርትመንት) ባለሥልጣናት ጋር ተገናኝተው መነጋገራቸውን ገልፀው ላለፉት 10 ዓመታት የአሜሪካ መንግስት ድጋፍ ያልተለየው ኢህአዴግና የኢትዮጵያ መንግሥት ለአገሪቷ ሰላምንና ዲሞክራሲን ለማስፈን አለመቻላቸውን የሚሳዩ መረጃዎችን አቅርቤያለሁ ብለዋል።</p>

<p>ኢህአዴግ ተቃዋሚዎችን ምሁራንና ጋዜጤኞችን ማፈኑን ዜጎችን መጨቆኑን አስረድተናል ያሉት ዶ/ር በየነ እንዲሁም ብቻውን ተወዳድሮ የሚያሸንፍባቸው የውሸት ምርጫዎችን እንዳካሄዱና በምርጫ ለመወዳደር የሚሞክሩና የሚያሸንፉ ተቃዋሚዎችን እንዲሁም መራጮችን እንደሚገድል እንደሚያስር በተጨባጭ ማስረጃ አሳይተናል ሲሉ ገልፀዋል። ቀጥለውም ከእንግዲህ በኋላም ቢሆን ኢህአዴግ እንደቀድሞው ለመቀጠል እንጂ ችግሮችን ለመፍታት እቅድ እንደሌለው አገሪቷን አደገኛ የፀጥታ ችግር ላይ መሆኗን ለአሜሪካ ብሔራዊ የፀጥታ ምክር ቤት አባላት ጭምር አስረድተናል ሲሉ ተናግረዋል ዶ/ር በየነ።</p>

<p>የኢዴፓ ምክትል ሊቀመንበር ዶ/ር ኃይሉ አርዓያ እና የመዐሕድ ሊቀመንበር አቶ ኃይሉ ሻውል በበኩላቸው ከአሜሪካ ምክር ቤት የአፍሪካ ጉዳዮች ጽ/ቤት አባላት ጋር በተናጠል ተገናኝተው ሀሳባቸውን እንደገለፁ ተዘግቧል። እንደዘገባው ከሆነ ኢዴፓ በኢትዮጵያ ብሔራዊ ዕርቅ እንዲካሄድ ለኢትዮጵያ ህዝብና ለፖለቲካ ድርጅቶች ሀሳብ ማቅረቡን ዶ/ር ኃይሉ ለኮንግረሱ የአፍሪካ ንዑስ ኮሚቴ ጽ/ቤት አባላት ገልፀዋል። በኢትዮጵያ የጎሳ አድልዎ እንዳለ ዶ/ር ኃይሉ አመልክተው ተቃዋሚ ፓርቲዎችና መንግስት በጋራ ተገናኝተው የጎሳና የትውልድ ስፍራን ግምት ውስጥ የማያስገባ ሥርዓት ለማምጣት የሚያስችል የሽግግር መንግሥት እንዲያቋቁሙ ብሔራዊ እርቅ ያስፈልጋል ብለዋል።</p>

<p>አቶ ኃይሉ ሻውል ለጽ/ቤቱ አባላት ሲናገሩ አቶ መለስ ዜናዊ አቋማቸውን በመቀየር የነፃ ገበያና የዴሞክራሲ አቀንቃኝ እንደሆኑ ለማስመሰል እየጣሩ መሆኑን ገልፀው «የምዕራብ አገራትን በማሞኘት እርዳታ ለማግኘት የተቃደ ነው። አቶ መለስ በተግባር የፈፀሙትና የቀጠሉበት በሁሉም ቦታ ውድቅ የሆነውንና ጊዜው ያለፈበትን የአልባንያ ዓይነት ኮሚኒስት ፖሊሲ ነው» በማለት የኢትዮጵያ ኢኮኖሚ በመንግሥትና በፓርቲ ቁጥጥር ሥር መዋሉን የሚያሳዩ መረጃዎችን እንዳቀረቡ ተዘግቧል። ኢትዮጵያ በሶማሊያ ወደተፈጠረው ዓይነት ቀውስ ከመግባቷ በፊት አሜሪካ ከኢትዮጵያ መንግስትና ከተቃዋሚ ድርጅቶች ጋር በአስቸኳይ መተባበር ይገባታል ብለዋል የኃይሉ ሻውል።</p>

<p>የኮንግረሱ የአፍሪካ ንዑስ ኮሚቴ ጽ/ቤት አባላት በዶ/ር ኃይሉ አርአያ እና በአቶ ኃይሉ ሻውል የቀረበውን ማብራሪያ ከሰሙ በኋላ ኢትዮጵያን በሚመለከት አሜሪካ የምትከተለው ፖሊስ ለመመርመር ለውጭ ጉዳይ መስሪያ ቤት የስቴት ዲፓርትመንት ጥያቄ እንደሚያቀርቡ ተናግረዋል። የስቴት ዲፓርትመንት መልስ የሚያረካ ሆኖ ካልተገኘ የአፍሪካ ጉዳዮች ንዑስ ኮሚቴውን ምርመራ የሚጀምርበትና በዚህም የአሜሪካን ፖሊስ የሚቀየርበት ሁኔታ ሊፈጠር እንደሚችል ታዛቢዎች ገምተዋል።</p>

<p>ዶ/ር በየነ ጴጥሮስ በበኩላቸው «ኢህአዴግ ከአምስት ዓመት በፊት በአሜሪካ የመንግስት አካላት ዘንድ የነበረው የተሟላ ድጋፍ ዛሬ እየተሸረሸረ ይገኛል፣ ነገር ግን ዋናው ኃይል የኢትዮጵያ ህዝብ ትግል ነው» ሲሉ ዜጐች ለብሔራዊ እርቅ ግፊት እንዲያደርጉ መክረዋል። ዶ/ር ኃይሉ አርዓያ ወደአሜሪካ የሄዱት በአሜሪካ ግዛቶች ከሚኖሩ ኢትዮጵያውያን ጋር ስለኢዴፓ ዓላማ ለመወያየትና ድጋፍ ለማሰባሰብ መሆኑን የገለፁት የኢዴፓ ዋና ፀሐፊ አቶ ልደቱ አያሌው «ነገር ግን ዶ/ር ኃይሉ እግረመንገዳቸውን የኢትዮጵያን ሁኔታ በቅርበት ለሚከታተሉና በጎ አሳቢ ለሆኑ የአሜሪካ መንግሥት ባለሥልጣናት ሀሳባቸውን አካፍለዋል ሲሉ ተናግረዋል።</p>

<p>አሜሪካ ተቃዋሚዎችን ከመንግስት ጋር ለማደራደር እየሞከረች እንደሆነ ተደርጎ የሚሰራጨው ዘገባ ሀሰት መሆኑን አቶ ልደቱ ገልፀው «ብሔራዊ እርቅና ድርድር ሊመጣ የሚችለው በኢትዮጵያውያን ጥረት ነው» ብለዋል። በቅርቡ ከፍተኛ ተሰሚነት አለው ከሚባለውና መቶ አባላትን ከያዘው የአሜሪካን ሰኔት ውስጥ ሰባት ሰኔተሮች የኢትዮጵያ መንግሥት ሰብዓዊ መብትን እንደሚጥስ በመግለፅ ተፅዕኖ እንዲደረግበት የሚያሳስብ ደብዳቤ ለስቴት ዲፓርትመንት መላካቸው ይታወሳል።</p>

<p>ይህ በእንዲህ እንዳለ የህወሓት «ድርጅታዊ ጉባዔ» ከሁለት ሳምንት በኋላ እንደሚጀመርና በተከታታይም የሌሎቹ የኢህአዴግ ድርጅቶች ጉባዔዎች እንደሚከናወኑ ምንጮች ገልፀዋል። የፓለቲካ ፕሮግራም የማፅደቅና መሪዎችን የመምረጥ ሥልጣን እንዳለው የሚነገርለት «ድርጅታዊ ጉባዔ» በመቶዎች የሚቆጠሩ ካድሬዎች የሚሳተፉበት ነው።</p>

<p>እስከሚቀጥለው ዓመት ይዘልቃሉ የሚባሉት የኢህአዴግ ጉባዔዎች የተጓደሉ መሪዎችን ከማሟላት ያለፈ ለውጥ ስለማምጣታቸው የሚጠራጠሩ ታዛቢዎች በቅርቡ የተከናወኑ የህወሓትና የብአዴን ኮንፈረሶችን እንደማስረጃ ያቀርባሉ። «ሙስና ጠባብነት ትምክህርት የሰብዓዊ መብት ረገጣ በመሪዎች ዘንድ ተንሰራፍቷል፣ ለዚህም ተሀድሶ ያስፈልጋል» ሲባል ቢከርምም የድርጅቶቹ ኮንፈረንሶች ሲነሱ የነበሩትን ነገሮች ለቀቅ አድርገዋል በማለት ጉባዔውም ተመሳሳይ እንደሚሆን ተናግረዋል ታዛቢዎቹ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 12 ቀን 1993</a></p>

</body>
</html>	
