<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአቶ ዓሊ አብዶ የተመራው ስብሰባ ተቃውሞ ገጠመው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአቶ ዓሊ አብዶ የተመራው ስብሰባ ተቃውሞ ገጠመው</h1>


<p>«በአዲስ አበባ መስተዳድር ውስጥ ለሚሰሩ የኦሮሞ ተወላጅ ምሁራን ስለአገሪቱ ሁኔታ ግንዛቤ ለማስጨበጥ» በሚል ኢህአዴግ ባዘጋጀው ስብሰባ በኢህአዴግ ሀሳቦች ላይ ከፍተኛ ተቃውሞ መሰንዘሩ ተነገረ። ታዛቢዎች የኦሮሞ ምሁር፣ የአማራ ምሁር፣ የትግራይ ... እየተባለ ስብሰባ መካሄዱን ተቹ።</p>

<p>በአዲስ አበባ መስተዳድር ስር በሚገኙ ተቋማት በተለያዩ የኃላፊነት ቦታዎች የሚሰሩ የኦሮሞ ተወላጅ ምሁራን ተሳትፈውበታል በተባለው ስብሰባ «በኢንዱስትሪ እንጂ ግብርናን ማዕከል ያደረገ ተብሎ በሚጠራው ፖሊሲና የኢኮኖሚ ዕድገት አይገኝም፣ ኢህአዴግ ትምክህትና ጠባብነት አገሪቷን አደጋ ላይ ጥለዋል ማለቱ ትክክል አይደለም» የሚሉ ሀሳቦች ብዛት ባላቸው ተሰብሳቢዎች መነሳታቸውን ቅርበት ያላቸው ምንጮች ገልፀዋል።</p>

<p>የስብሰባው መሪዎች አቶ ዓሊ አብዶና ዶ/ር ሙላቱ ተሾመ በወቅቱ ለተነሱ ጥያቄዎችና ተቃውሞዎች ማብራሪያ እንደሰጡ ምንጮቹ አመልክተው «ይሁንና በርካታ ተሰብሳቢዎች ማብራሪያው አሳማኝ አለመሆኑንና እንዳልተቀበሉት ሲገልፁ ተሰምተዋል» ሲሉ ተናግረዋል። «አብዮታዊ ዴሞክራሲ ከሶሻሊዝም ጋር የተያያዘ ነው» በማለት የስብሰባው መሪዎችን የተቃወሙ አንዳንድ ተሳታፊዎች ለማዕድን ልማት ትኩረት አለመሰጠቱን ነቅፈዋ። እንዲሁም ወንዞችና ለመስኖ ሥራ ማዋል ቅድሚያ ሊሰጠው ይገባል ያሉ ተሰብሳቢዎች «ፈጣን ኢኮኖሚ ዕድገት የሚመጣው በንዱስትሪ ሜካናይዜሽን በተደገፈ እርሻ እንጂ በእስካሁኑ ጥንታዊ የግብርና ዘዴ አይደለም» በማለት የኢህአዴግን ፖሊሲ ሲተቹ ተሰምተዋል። አብዮታዊ ዴሞክራሲና ሶሻሊዝም ግንኙነት የላቸውም በማለት ለማስረዳት ረዥም ጊዜ የወሰዱት የስብሰባው መሪዎች የአገሪቷ ሀብት መሬትና ገበሬ ስለሆነ ሌሎች መስኮች መዘንጋት ባይኖርባቸውም ለግብርና ቅድሚያ ይሰጣል ሲሉ አብራርተዋል።</p>

<p>ጠባብነትና ትምክህት ለአገሪቱ አደጋ ናቸው መባሉ ትርጉሙ ግልፅ እንዳልሆነና በጅምላ የመፈረጅ አዝማሚያ እንዳለው በማመልከት የተናገሩ ተሳታፊዎች በበኩላቸው «ኦሮሞ ጠባብ፣ አማራ ትምክህተኛ፣ ትግሬ ጠባብ ማለት የሚያራርቅ እንጂ አንድነትን የሚፈጥር አይደለም» ብለዋል። «ከኦሮሞ ተወላጅ ምሁራን በአንዳንዶቹ ጠባብነት አለ ቢባል በተቀበልኩት ነበር» አሉ አንድ ተሰብሳቢ «ነገር ግን አብዛኛው የኦሮሞ ተወላጅ ከሁሉም ኢትዮጵያዊ ጋር አብሮ የሚኖርና የሚፈልግ ነው ጠባብነት የለም» በማለት አስተያየታቸውን ሰጥተዋል። ሌላ አስተያየት ሰጪም «የእያንዳንዱን ሰው አመለካከት እያየን ጠባብ ነው አይደለም እንላለን እንጂ ከዘር ጋር መገናኘት የለበትም» ብለዋል። «ጠባብነት የለም የሚሉትን አልስማማም» ያሉ ሌላ ተሳታፊ «የአቶ ዓሊና የዶ/ር ሙላቱ መልስም አልጣመኝም። ጠባብነትም ሆነ ትምክህት ዘረኝነት ናቸው፤ በዘር ለመመካት ወይም ለመነጠል መፈለግ ማለት ነው፤ እንዲህ ዓይነት ሰውን በተግባሩ የማይለካ አመለካከት ደግሞ እንደ አመለካከት በየቦታው አለ» ካሉ በኋላ «በኢትዮጵያ ኦሮሞ፣ ትግሬ፣ አማራ እየተባለ ከዚያም በትግራይ የአድዋ፣ የአዲግራት እየተባለ እንደገና በአዲግራትም እንዲሁ በተለያየ ዘር የመለያየት ነገር አለ። በአማራም የጎንደር የጎጃም፣ የወሎ፣ በጎንደር ውስጥም የጋይነት የሀሙሲት፣ እየተባለ በኦሮሞም የሸዋ፣ የወለጋ፣ የባሌ ወዘተ ከዚያም በወለጋ የአምቦ የነቀምት እያለ የሚቀጥል አመለካከት አለ። እና ጠባብነት የለም መባሉን አልቀበልም» ሲሉ አመልክተዋል።</p>

<p>ይህ በእንዲህ እንዳለ ኢህአዴግ በብሔር መደራጀትን እየደገፈ ጠባብነትና ትምክህርት የሥርዓቱ አደጋ ናቸው ማለቱ ተቃርኖ ነው ያሉ ታዛቢዎች የአማራ የትግራይ የኦሮሞ ምሁር እያለ ሰውን ከፋፍሎ ስብሰባ መጥራቱን ተችተዋል።</p>


<p class="align-center"><a href="http://www.addisadmas.com">ከአዲስ አድማስ ነሐሴ 26 ቀን 1993</a></p>

</body>
</html>	
