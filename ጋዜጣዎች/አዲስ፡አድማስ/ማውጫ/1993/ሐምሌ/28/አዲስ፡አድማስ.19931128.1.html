<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«መንግሥት የእኔን መስመር ያልተከተለ ጠላቴ ነው ማለቱን ያቁም» እነፕሮፌሰር መስፍን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«መንግሥት የእኔን መስመር ያልተከተለ ጠላቴ ነው ማለቱን ያቁም» እነፕሮፌሰር መስፍን</h2>


<p>አሁን በአገራችን የሚታዩትን ፖለቲካዊና ምጣኔ ሀብታዊ ችግሮች ለመፍታት ከጥላቻና በቀል የራቀ በመደማመጥና በሆዴ ሰፊእንት ላይ የተመሰረተ እንዲሁም ከስጋትና ከፍርሃት የተላቀቀ መንፈስ ሊኖረን ይገባል ሲሉ ሁለት ምሁራን አሳሰቡ። የሰለጠነ ህዝብ የግል ነፃነቱን የማያስደፍር ነው ብለዋል።</p>

<p>ምሁራኑ ፕሮፌሰር መስፍን ወልደማርያምና ዶ/ር ብርሃኑ ነጋ ትናንት በሰሜን ሆቴል ለጋዜጠኞች በሰጡት መግለጫ የአገሪቷን ዘርፈ ብዙ ችግሮች ለማስወገድ የምንችለው እያንዳንዱ ዜጋ በሙሉ ኃይሉ ሲንቀሳቀስ ብቻ ነው ብለዋል። የሁሉም ሰው አመለካከት አንድ ዓይነት ሊሆን አይችልም ያሉት ምሁራኑ በመወያየትና በመደማመጥ በሆደሰፊነትና በመቻቻል ልዩነቶቻችን እያጠበብን ወደመስማማት የሚያደርሰንን ባህል ማዳበር ያስፈልገናል በማለት ገልፀዋል።</p>

<p>ለዚህ ደግሞ እያንዳንዱ ዜጋ በሀገሩ ጉዳይ ላይ ያለውን አስተያየት ያለምንም ፍርሃትና መሳቀቅ ሊያቀርብ የሚችልበት ምቹ የፖለቲካ ሁኔታ እንድንፈጥር መንግሥትም ሆነ ህዝብ ለሕግ ተገዢዎች እንዲሆኑ ያስፈልጋል ሲሉ በአጽንዖት ተናግረዋል። መንግስት እራሱ ባወጣው ህግ መመራት ተስኖታል በማለት ወቀሳ የሰነዘሩት ፕ/ር መስፍንና ዶ/ር ብርሃኑ መንግሥት ለሕገ መንግስቱ ተገዢ እንዲሆን ከኃይል እርምጃ እንዲቆጠብና የሕዝብ መገናኛ ብዙሃንን ለውይይቶች ክፍት እንዲያደርግ በአስቸኳይ እንጠይቃለን ካሉ በኋላ የሀገሪቱ የእውቀትና የሀብት ባለቤቶች የዜግነት ግዴታቸውን ለመወጣት ከፍርሃት ነፃ ሆነው በውይይቱ የነቃ ተሳትፎ እንዲያደርጉ ጠይቀዋል። የሰለጠነ ህዝብ የግል ነፃነቱን የማያስደፍር መንግስት ለሕግ ተገዢ የሚያደርግ እንደሆነ ምሁራኑ ገልፀው፤ በአጠቃላይም መላው ህብረተሰብ የችግሩን አሳሳቢነትና ጥልቀት ተገንዝቦ የአገሪቱን ዘላቂ ጥቅም መሰረት አድርጓ ለዜጐች የምትመች አገር መፍጠር ለሚደረገው ገንቢ ውይይት ተግባራዊነት ትጉህ ተሳትፎ እንደሚያደርግ ይጠበቅበታል ሲሉ አሳስበዋል።</p>

<p>ምሁራኑ ከኢትዮጵያ ከጥቂት ወራት ወዲህ ውዥንብር ውስጥ ገብታለች ካሉ በኋላ የሚሉባቸውን ዋና ዋና ምክንያቶችም የፖለቲካ ቡድኖች ለአገርና ለህዝብ ጥቅም ማገልገላቸው ቀርቶ አገርና ሕዝብ ለፖለቲካ ቡድኖች ጥቅም እንዲያገለግሉ መደረጉ። የአገር ፍቅር መዳከሙ፣ የአብዛኛው ሰው ልብ በጥላቻና በጥርጣሬ ተመርዞ የሰላምና የስምምነት ጥሪዎችን ማፍለቅ አለመቻሉ እንደሆነ ጠቀሰዋል። አያይዘውም የሃይማኖት መሪዎች የሕዝቡን ፍቅርና አንድነት ለማጠንከር ያለመቻል፣ የእውቀትና የሀብት ባለበቶች ለነገ በማሰብ በአገዛዙ ላይ ተፅዕኖ ማድረግ ሲገባቸው ለዛሬ ብቻ መሽቀዳደም፣ እያንዳንዱ ቡድን ከሚመስለው እንጂ በአስተሳሰብና በአስተያየት ከሚለዩት ጋር ለመወያየትና ልዩነቶችን ለማጥበብ አለመፍቀድ ሁላችንም ገደል አፋፍ ላይ ቆመን የሚገፋን እንድንጠብቅ አድርጎናል ሲሉ አክለው ገልፀዋል።</p>

<p>ምሁራኑ ከጋዜጠኞች ለቀረቡላቸው ጥያቄዎች በሰጡት ምላሽ «ኢትዮጵያ የሁላችንም አገር ናት። መንግሥት የሁላችንም መንግሥት ነው። አንድ በጣም ግልጽ የሆነ ችግር በፓርቲና በመንግሥት መካከል ልዩነት ያለመኖሩ ነው። አንድ ፓርቲ በፖለቲካ ውድድር አሸንፎ የመንግሥት ሥልጣን ሲይዝ ያ መንግሥት የደጋፊዎቹ መንግሥት ብቻ አይደለም። ለተቃዋሚዎቹምመንግሥት ነው። የሚያከብራቸው መብቶች የደጋፊዎቹን ብቻ አይደለም። ሁሉንም በእኩል ዓይን ማየት አለበት» ብለዋል።</p>

<p>የአገራችንን የፖለቲካ ሁኔታ ለመለወጥ ምን መደረግ እንዳለበት ተጠይቀውም የልዩነት መኖር የግድ መሆኑን ጠቅሰው፣ ልዩነቶችን በውይይት ለማጥበብ የመንግሥት ብቻ ሳይሆን የእያንዳንዱ ግለሰብና የፖለቲካ ፓርቲዎች በአጠቃላይም የሁሉም ኃላፊነት መሆን እንዳለበት አመልክተዋል። «መንሥት እኔ አውቅልሃለሁ፣ የእኔን መስመር ያልተከተለ ጠላት ነው ማለቱን ያቁም። ሌሎቻችንም በአንድ አቅጣጫ ብቻ አንይ። ራሳችንን ወደውስጥ እንመልከት» ሲሉ አሳስበዋል።</p>


<p class="align-center"><a href="http://www.addisadmas.com">ከአዲስ አድማስ ሐምሌ 28 ቀን 1993</a></p>

</body>
</html>	
