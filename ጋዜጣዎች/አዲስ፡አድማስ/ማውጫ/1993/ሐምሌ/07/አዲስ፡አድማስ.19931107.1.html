<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ5 ሚሊዮን ዓመት በፊት የኖረው «የሉሲ አያት» የመላው ዓለም መነጋገሪያ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከ5 ሚሊዮን ዓመት በፊት የኖረው «የሉሲ አያት» የመላው ዓለም መነጋገሪያ ሆኗል</h1>


<p>በኢትዮጵያዊው ተመራማሪ ዮሐንስ ኃ/ስላሴ በሚመራ የአሜሪካ የሳይንቲስቶች ቡድን አማካኝነት የተገኘው ጥንታዊ ቅሪተ አፅም ኔሸር በተባለ መጽሔት በዚህ ሳምንት ይፋ ከሆነ በኋላ በዓለም አቀፍ ደረጃ የዜና ማሰራጫዎችንና የሰው ዘር አመጣጥ ሳይንቲስቶችን ትኩረት መሳቡ ታወቀ።</p>

<p>በኬንያና በኢትዮጵያ የተገኙት ቅሪተ አፅሞች በሳይንቲስቶች ዘንድ የመከራከሪያ ርዕስ መሆናቸው ሲገለጽ ታዋቂ የበርክሌይ «ዩኒቨርስቲ ኦፍ ካሊፎርኒያ» በኢትዮጵያ ሲያካሂድ የነበረው ምርምር ተቋርጦ በቦታው ሌላ የኦስትሪያ ዩኒቨርስቲ እንዲተካ በኢትዮጵያ የባህልና ማስታወቂያ ሚኒስቴር የተሰጠው ውሳኔ ውዝግብ መፍጠሩ ተነገረ።</p>

<p>የ«ሉሲ» ቅሪተ አጽም ከወጣበት ስፍራ 80 ኪ.ሜ ርቆ በመካከለኛው አዋሽ በቁፋሮ የተገኙት 11 የመዳፍ የአገጭ የእግ የእግርና የዳሌ አጽሞች ከ5.2 እስከ 5.8 ሚሊዮን ዓመት የሚደርስ እድሜ እንዳላቸው የገለፁት ዮሐንስ ኃ/ስላሴ አጥንቶቹ የሰው ዘር መገኛ የሆኑ ፍጡራን አካል መሆናቸውን ገልፀዋል። በሌላ በኩል የአሁኑን አጽም ጨምሮ በኢትዮጵያ የተገኙ 3.2 ሚሊዮን ዓመት እድሜ ያለው «የሉሲ» አጽምና 4.4 ሚሊዮን ዓመት እድሜ ያለው ሌላ አጽም የጦጣ (ቺምፓንዚ) የዘር ግንድ ናቸው የሚሉ የእንግሊዝና የፈረንሳይ ሳይንቲስቶች በኬንያ በቁፋሮ የተገኙ አጽሞች የሰው ዘር ግንድ ምንጭ እንደሆኑ ይናገራሉ።</p>

<p>በበርክሌይ ዩኒቨርስቲ የዶክትሬት ዲግሪ ትምህርት የሚከታተሉት ተመራማሪ ዮሐንስ ኃ/ስላሴ በኔቸር መጽሔት ባወጡት ጹሑፍ የተገኘው የአገጭና የእጅ አጽም ከጦጣ አካል ጋር የሚመሳሰል ቢሆንም ጥርሶቹ በማንኛውም ዓይነት ጥንታዊና ዘመናዊ ጦጣ የሌለና ያልታዩ መሆናቸውን ገልፀዋል። አክለውም የእግር የአውራ ጣት አጥንት ተመርምሮ በሁለት እግሩ በቁም የሚራመድ እንስሳ አካል እንደሆነ ስለተረጋገጠ ከጦጣ ይልቅ ለሰው የዘር ግንድ ቀረቤታ ያለው ነው ብለዋል። በኬንያ ስለተገኘው 6 ሚሊዮን ዓመት እድሜ ያለው አጽም ተጠይቀውም ከጦጣ ጋር በጣም የሚመሳሰሉ ነገሮች አሉት፤ ምናልባት ጥንታዊ ጦጣ ሊሆን ይችላል፤ ወይም የሰውና የጦጣ ዘር የጋራ ምንጭ ሊሆንም ይችላል ሲሉ መልሰዋል ተመራማሪ ዮሐንስ ኃይለስላሴ ሰሞኑን በተሰራጩ ዘገባዎች እንዳመለከቱት በዮሐንስ ኃይለሥላሴ የሚመራው የተመራማሪዎች ቡድን ካቀረበው ጥናት ጋር የሚስማሙ ብዙ ሳይንቲስቶች አሉ።</p>

<p>በሌላ በኩል በርካታ ሳይንቲስቶች በኢትዮጵያና በኬንያ የተገኙት ጥንታዊ አጽሞች የሰው ዘር አመጣጥንና አኗኗርን ለማጥናት በጣም ቁልፍ መረጃዎች መሆናቸውን በመግለጽ የዚህኛው አጽም የጦጣ ዘር ምንጭ ነው፣ የዚያኛው ግን የሰው ዘር ግንድ ነው ከመባሉ በፊት ተጨማሪ ምርምር እንደሚያስፈልግ መናገራቸውን ቢቢሲ ዘግቧል። የተመራማሪ ዮሀንስ ኃይለሥላሴ ግኝት በዚህ ሳምንት ረቡዕ ዕለት በኔቸር መጽሄት ይፋ ከሆነ በኋላ አሶሺየትድ ፕሬስ፣ ኤቢሲ፣ ዋሽንግተን ፖስት የመሳሰሉ የአሜሪካ ዜና ማሰራጫ ተቋሞች እንዲሁም በእንግሊዝ የሚገኙት ሬውተር፣ ቢቢሲ፣ ዘ ታይምስ፣ ዘ ኢንዲንፐንደትና ሌሎችም ባቀረቡት ዘገባ ግኝቱ የሰው ዘር አመጣጥን በተመለከተ ይታመንበት የነበረውን መላምት የሚፈታተንና ምናልባትም የሚያስቀይር እንደሆነ ገልፀዋል።</p>

<p>ይህ በእንዲህ እንዳለ የበርክሌይ ዩኒቨርስቲ ወደኢትዮጵያ የስምጥ ሸለቆ ምሁራኖችን በመላክ ለበርካታ ዓመታት ሲያካሂድ የቆኦየው ጥናት እንዲቋረጥ በኢትዮጵያ የባህልና ማስታወቂያ ሚኒስቴር መወሰኑ ዩኒቨርስቲውን ቅር ማሰኘቱ ተነግሯል። የበርክሌይ ዩኒቨርስቲ ምርምር የተቋረጠው ከሚኒስቴር መስሪያ ቤቱ ጋር የነበረው ውል ጊዜው ስላበቃ ነው። ይላል የባህልና ማስታወቂያ ሚኒስቴር፣ ዩኒቨርስቲውና የሚኒስቴር መስሪያ ቤቱ የውል ጊዜ ሲያበቃ ውላቸውን እያደሱ ሲሰሩ እንደነበሩ የሚገልፁ ቅርበት ያላቸው ምንጮች ዩኒቨርስቲው ውሉን ለማደስ ጠይቆ በመከልከሉ ቅሬታውን በተደጋጋሚ ማመልከቱንና በምትኩ ለአንድ የኦስትሪያ ዩኒቨርስቲ የምርመር ፈቃድ ለመስጠት ተብሎ አድልዎ ተፈፅሞብኛል ብሎ እንደሚያምንም ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 7 ቀን 1993</a></p>

</body>
</html>	
