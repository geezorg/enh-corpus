<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በተማሪው ሞት የዩኒቨርሲቲው ትምህርት በተቃውሞ ተቋረጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በተማሪው ሞት የዩኒቨርሲቲው ትምህርት በተቃውሞ ተቋረጠ</h2>


<p>ባለፈው ማክሰኞ በአዲስ አበባ ዩኒቨርስቲ ተማሪ ድንገተኛ ሞት መነሻነት የተቀሰቀሰው የተማሪዎች ተቃውሞ ረቡዕና ሐሙስም የቀጠለ ሲሆን የተቋረጠው ትምህርት እስከ ትናንት ድረስ አልተጀመረም። ምግብ ላለመብላት በተጀመረው አድማ በተማሪዎች መካከል የቡድን ልዩነትና ግጭት እንደተፈጠረ ተገልጿል።</p>

<p>የ3ኛ ዓመት የፊዚክስ ዲፓርትመንት ተማሪ የነበረው ወጣት አህመድ አብዱራህማን ባለፈው ማክሰኞ ክፍል ውስጥ ጥያቄ ለመስራት ሲነሳ ራሱን ስቶ እንደወደቀ የተናገሩት ተማሪዎች አምቡላንስ የደረሰው ከግማሽ ሰዓት በኋላ መሆኑንና ወደጥቁር አንበሳ ሆስፒታል በመጓዝ ላይ ሳለ ህይወቱ ማለፉን ይናገራሉ። በተመሳሳይ ሁኔታ በቅርቡ በ6 ኪሎ ዩኒቨርሲቲ በመታጠቢያ ቤት የወደቀ ሌላ ተማሪ "አምቡላንስ ነዳጅ የለውም" በሚል ህክምና በወቅቱ ሳያገኝ ቀርቶ መሞቱን በማስታወስ የዩኒቨርሲቲው አስተዳደር አሁን በድጋሚ በ4 ኪሎ ለጠፋው የተማሪ ህይወት ተጠያቂ ነው ብለዋል። ተማሪዎቹ የተማሪው አስከሬን ከጥቁር አንበሳ ሆስፒታል ያለ ቤተሰቦቹ ፈቃድ ወደ ምኒሊክ ሆስፒታል መወሰድ አልነበረበትም የሚል ተቃውሞ ከተማሪዎቹ የቀረበ ሲሆን አስከሬን ላይ ምርመራ ሲደረግ የሰውነት አካል ቢወሰድስ የሚል ስጋት ያስተጋቡ ተማሪዎችም ታይተዋል።</p>

<p>ባለፈው ረቡዕ በስድስት ኪሎ ዩኒቨርሲቲ ተቃውሞ የጀመሩት ተማሪዎች ወደ ዩኒቨርሲቲው ፕሬዚዳንት ቢሮ በመሄድ ፕሮፌሰር እንድርያስ እሸቴ እንዲያነጋግሯቸው ሲጠይቁ ተወካይ መርጣችሁ ላኩ የሚል ምላሽ እንደደረሳቸው ተናግረዋል። ተማሪዎቹ በዚህ ባለመስማማታቸው ወጥተው ለማነጋገር የተገደዱት ፕ/ር እንድርያስ አስከሬን ያለፈቃድ ወደ ምኒልክ ሆስፒታል ተወስዷል በሚል ለቀረበላቸው ቅሬታ "የአስከሬን ምርመራ በፖሊስ የሚወሰን እንጂ ዩኒቨርስቲውን የሚመለከት ጉዳይ አይደለም" በማለታችው ተማሪዎቹ በሰልፍ ከግቢው መውጣታቸውን ተናግረዋል።</p>

<p>"የኛ መሣሪያ እስክሪፕቶ ነው ጥያቄአችን የፖለቲካ ሳይሆን የህልውና ነው በዩኒቨርሲቲ ለመቆየት የሞራልም ሆነ የሥነልቦና ዋስትና የለንም" የሚሉ መፈክሮች እያሰሙ ወደ አራት ኪሎ የተጓዙት ሠልፈኞች ፓርላማ ሲደርሱ እንዳያልፉ በፌዴራል ፖሊስ መንገድ እንደተዘጋባቸው ገልፀዋል።</p>

<p>በከባድ ዝናብ የተነሳ ሰልፉን አቋርጠን ወደ 4 ኪሎ ግቢ እንድንገባ ተገደናል የሚሉት ተማሪዎች ዝናቡ ሲያባራ በሰልፍ ተቃውሞ እያሰሙ በፌዴራል ፖሊስ ታጅበው ወደ 6 ኪሎ እንደተመለሱ ታውቋል። እስከ 12፡30 ድረስ በር ላይ ተቃውሞአቸውን ሲያሰሙ መቆየታቸውንና ሲመሽ አድማ በታኝ ሃይል በመበራከቱ ወደ ግቢ እንደገቡ ይናገራሉ - ተማሪዎቹ።</p>

<p>በነጋታው ሐሙስ ደግሞ የመንግሥት ባለሥልጣናት ጩኸታችንን እንዲሰሙን በሚል የሁለት ቀን የረሃብ አድማ ለማድረግ መወሰናቸውን የሚናገሩት ተማሪዎች በመጨረሻ ግን በተማሪዎች መካከል በቡድን ልዩነት ተፈጥሮ ምግብ ቤት ማስከፈታቸውና ግጭት መፈጠሩ የታወቀ ሲሆን የፌዴራል ፖሊስ ወደ ግቢ በመግባት ተማሪዎች መደብደቡን ተማሪዎች ይናገራሉ። የተማሪው ድንገተኛ ሞት ለተቃውሞው መነሻ ቢሆንም የቆዩና የታፈኑ ችግሮች በዩኒቨርስቲው ነበሩ የሚባሉ ተማሪዎች የምግብ መበላሸት፣ የህክምና አገልግሎት አሳሳቢነት፣ የመፀዳጃ ቤቶች መቆሸሽና የውሃ ጥራት መጓደል የተለመደ ሆኗል ብለዋል። ካለፈው ረቡዕ ጀምሮ የተቋረጠው ትምህርት እስከትላንት ድረስ ያልተጀመረ ሲሆን የሟቹ ተማሪ አስከሬን ወደቤተሰቦቹ አገር ሐረር ተወስዶ የቀብር ሥነ ስርዓቱ እንደተፈፀመ ለማወቅ ተችሏል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 20 ቀን 1999</a></p>

</body>
</html>	
