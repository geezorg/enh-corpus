<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>አሜሪካ ዜጎቿ ወደ ኦጋዴን እንዳይጓዙ አስጠነቀቀች
- መንግስት አማፂዎችን ከብቤያለሁ ብሏል
- አማፂው ቡድን ታጋቾችን የማስለቀቅ ዘመቻ ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አሜሪካ ዜጎቿ ወደ ኦጋዴን እንዳይጓዙ አስጠነቀቀች
- መንግስት አማፂዎችን ከብቤያለሁ ብሏል
- አማፂው ቡድን ታጋቾችን የማስለቀቅ ዘመቻ ተቃወመ</h2>


<p>በሶማሌ ክልል በደገሐቡር ዞን አቡሌ በተባለው ስፍራ የነዳጅ ፍለጋ ላይ የነበሩ 74 የቻይና ኩባንያ ሠራተኞችን የገደለው የኦጋዴን ብሔራዊ ነፃነት ግንባር ጥቃቱ ሊባባስ እንደሚችል የዛተ ሲሆን የአሜሪካ መንግስት ዜጎቹ ወደ ኦጋዴን እንዳይጓዙ ትናንት አስጠነቀቀ።</p>

<p>መንግሥት ገዳዮቹን ለማደንና ታጋቾቹን ለማስለቀቅ ዘመቻ መጀመሩ የተዘገበ ሲሆን አንድ ከፍተኛ የኢትዮጵያ ጦር ጀነራል ሶስት የአማፂዎችን ምሽጐች ከበናል እንዳሉ አጃንስ ፍራንስ ፕሬስ ገልጿል። ጀነራሉ አስፈላጊውን እርምጃ እየወሰድን ነው ያሉ ሲሆን ታጋቾችን ለማቆየት እንደማይፈልግና ታጋቾችን በኃይል ለማስለቀቅ የሚደረግ ሙከራ ግን አደገኛ እንደሆነ አማፂው ቡድን አስጠንቅቋል።</p>

<p>በነዳጅ ፍለጋ ላይ በነበሩ ዜጐቹ ላይ የደረሰውን ጥቃት ያወገዘው የቻይና መንግስት በግድያው ሳቢያ በአፍሪካ የሚያደርገውን ኢንቨስትመንት እንደማይገታና በውጭ የሚገኙ ዜጐቹን ደህንነት አጥንቶ እንደሚያጠናክር ማስታወቁን አሶሽየትድ ፕሬስ ዘግቧል።</p>

<p>በኦጋዴን የመገንጠል እንቅስቃሴ በማድረግ ላይ የሚገኘው አማፂ ቡድን ስፍራው የጦርነት ቀጣና ስለሆነ ግጭቱ ሊባባስ ይችላል በማለት ዝቷል። "በአሁኑ ወቅት የውጭ ዜጐች በኦጋዴን የዘይትም ሆነ የጋዝ ፍለጋ እንዲያደርጉ አይፈቀድላቸውም። ይህንን ማስጠንቀቂያ የሚተላለፍ ማንኛውም ኩባንያ ለሚደርሰው ጉዳት ተጠያቂ ነው" በማለት ተቀማጭነቱን ለንደን ያደረገው የቡድኑ ቃል አቀባይ አብድራህማን ሞሐመድ ማሃዲ ለሮይተርስ በስልክ ገልጿል።</p>

<p>ከ1976 ዓ.ም ጀምሮ ከመንግሥት ጋር የሽምቅ ውጊያ ሲያደርግ የቆየው ተገንጣዩ አማፂ ቡድን ባለፈው ማክሰኞ ባዶና ጠፍ የሆነውን ደቡብ ምሥራቅ ኢትዮጵያ ክፍል ወርሮ ባደረሰው ጥቃት 65 ኢትዮጵያውያንና የቻይናውያን ሲቪሎችን እንደገደለ አምኗል። ሰባት ቻይናውያን በማገትም በአፍሪካ ላይ እየጨመረ የመጣውን የቻይና ፍላጐት ለመግታት ሞክሯል ብለዋል ሚዲያዎቹ። አማፂው ቡድን ጥቃት ለመፈፀም ለ6 ወራት ሲዘጋጅበት እንደቆየና በአካባቢው የሚሰሩ ኩባንያዎች እንዲወጡ እንዳስጠነቀቀ ገልፆ፣ በጥቃቱ ለሞቱ ሰዎች ተጠያቂዎች እነሱ ናቸው ብሏል። ቀጥሎ በሰጠው መግለጫ ግን በተኩስ ልውውጥ ቻይናውያኑ በመሞታቸው "እጅግ ማዘናቸውን" የቡድኑ ቃል አቀባይ ጠቅሶ ሰባቱን ታጋቾች ለመልቀቅ እየሞከሩ መሆኑን ተናግረዋል።</p>

<p>የኦጋዴን ሕዝብ "ራሱን በራሱ ለማስተዳደር ያቀረበው ጥያቄ ተቀባይነት እስካላገኘ ድረስ ኩባንያዎች ነዳጅም ሆነ ጋዝ ፍለጋ ቁፋሮ ማድረግ እንደማይችሉ ተነግሯቸዋል" ያሉት ሚ/ር መሃዲ፣ መንግስት የተያዙትን ሰዎች ለማስለቀቅ በሚል ጦር ለማሰማራት ቢሞክር ለሚደርሰው አደጋ ተጠያቂው ራሱ ነው" ብሏል። ቻይና ድርጊቱን አውግዛ የላከቻቸው የውጭና የንግድ ሚ/ር ባለሥልጣናት ከትናንት በስቲያ ከጠቅላይ ሚ/ር መለስ ጋር መገናኘታቸውን የጠቀሰው ሮይተርስ ጠቅላይ ሚኒስትሩ ጭፍጨፋውን ማውገዛቸውን እንዲሁም የልዑካን ቡድኑ መሪ ሰብ አዊነት በማይሰማቸው አሽባሪዎች የተፈፀመው ጭፍጨፋ ረዥም ዕድሜ ያስቆጠረውን የሁለቱን አገሮች ወዳጃዊና ኢኮኖሚያዊ ግንኙነት አያውከውም" ማለታቸውን ጠቅሷል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 20 ቀን 1999</a></p>

</body>
</html>	
