<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>3 ከፍተኛ ጄኔራሎች ድንገት ተሻሩ
መከላከያ ሚ/ር ዝርዝር እቅድ ለፓርላማ እንደማያቀርብ ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">3 ከፍተኛ ጄኔራሎች ድንገት ተሻሩ 
መከላከያ ሚ/ር ዝርዝር እቅድ ለፓርላማ እንደማያቀርብ ገለፀ</h2>


<p>ትናንት ምሽት የአገር መከላከያ ሚ/ር በሰጠው መግለጫ ሦስት ከፍተኛ መኮንኖችን ያሰናበተ መሆኑን ያመለከተ ሲሆን፣ ሜ/ጄኔራል አለምእሸት ደግፌና ብርጋዴየር አሳምነው ፅጌ ማዕረጋቸው ተገፍፎ ብርጋዴየር ኩመራ ሁሴን ደግሞ በጡረታ ከመከላከያ እንዲሰናበቱ መወሰኑን አስታውቋል።</p>

<p>ሹምሽሩ እንግዳ ነው የሆነብን የሚሉት የአየር ኃይል አባላት ዜናውን የሰማነው በሬዲዮ ነው ብለዋል።</p>

<p>መኮንኖቹ የተባረሩት በመከላከያ ውስጥ እየተደረገ ያለውን ተሐድሶ አደናቅፈዋል በሚል ነው ብለዋል - ምንጮች።</p>

<p>የዛሬ ዓመት ገደማ የአየር ኃይል ዋና አዛዥ ሜ/ጄኔራል አለምእሸት ደግፌ ከሹመታቸው እንደሚነሱ መዘገቡ የሚታወስ ሲሆን፣ ከ3ወር በፊት ከኃላፊነታቸው እንደተነሱ ምንጮች ሲጠቅሱ፣ በምትካቸው ማን እንደሚሾም እስከ አሁን አልታወቀም።</p>

<p>በሌላ በኩልም የአምስት ዓመት ዋና እቅድ በዝርዝር እንዳዘጋጀና በሚስጥር ለጥቂት ሰዎች ብቻ ክፍት እንደሆነ የገለፀው የመከላከያ ሚኒስቴር ዝርዝር እቅዱን በይፋ ለፓርላማ ማቅረብ እንደማይችል አመለከተ።</p>

<p>የታንክ መለዋወጫዎች፣ አዳፍኔዎችና ቦምቦችን ለማምረት ግንባታ እያጠናቀቀና የፋብሪካ እቃ ግዢ እያከናወነ መሆኑን አስታውቋል - ሚኒስቴሩ።</p>

<p>ሰሞኑን ለፓርላማ የመከላከያ የውጭ ጉዳይና ደህንነት ጉዳዮች ቋሚ ኮሚቴ የስድስት ወራት ሪፖርት ያቀረቡት የመከላከያ ሚኒስትር አቶ ኩማ ደመቅሳ አዲስ ብቁ አሰራር ለመፍጠር የወጣውን እቅድ ተግባራዊ ማድረግ እንደጀመሩና ለለውጥ ብቃት የሌላቸው እንደተሰናበቱ ተናግረዋል።</p>

<p>ከተሃድሶ እቅድ በተጨማሪ ከሶማሊያ አክራሪዎች የተቃጣውን ጥቃት በስኬት አሸንፈናል፣ አብዛኛው የኢትዮጵያ ጦርም ወደ አገር ተመልሷል ብለዋል - ሚኒስትሩ። 3 ቢሊዮን ብር ከሚሆነው አመታዊ በጀት ውስጥ ግማሹን ለደመወዝ ክፍያ የሚያውለው የመከላከያ ሚኒስቴር በየጊዜው በተለያየ ምክንያት የሰራዊት ቅነሳ እንደሚያካሂድ የሚታወቅ ሲሆን ዘንድሮ ከቅነሳው ጎን ለጎን 26ሺ ወታደሮች ለመመልመል አቅዶ ከ11ሺ በላይ የሚሆኑትን ወደ ማሰልጠኛ ማስገባቱን በሪፖርቱ ገልጿል። ለደመወዝ፣ ከአላቂ እቃ ግዢ፣ ለስልጠናና ለመሳሰሉ ከሚያወጣው ወጪ ሌላ ለቋሚ ንብረትና ግንባታ በግማሽ አመት ያወጣው ገንዘብ 90 ሚ.ብር ገደማ ቢሆንም በጀት ሳይመደብለት ከራሱ ምንጭ በግማሽ አመት 380 ሚ.ብር ገደማ ለአቅም ማጠናከሪያ እንዳዋለ ተጠቁሟል። በተያያዘ ዜና በደቡብ ክልል ቤንች ማጂ አካባቢ ከደቡብ ሱዳን የገቡ ሰዎች በአካባቢው ህ/ሰብ ላይ ችግር እየፈጠሩ ነው በሚል ከኮሚቴው ለቀረበላቸው ጥያቄ አቶ ኩማ ሲመልሱ ችግሩ በጋምቤላም እንደተፈጠረ ጠቁመዋል። ሰዎቹን ለማስወጣት ወታደራዊ መፍትሄ ቀላል ቢመስልም ሌላ ችግር ይፈጥራል ያሉት አቶ ኩማ የደቡብ ሱዳን አስተዳደር ገና አለመጠናከሩ እንቅፋት በመሆኑ ችግሮች እንዳይባባሱ ለማድረግ እንዳልተቻለ ተናግረዋል።</p>

<p>ከደቡብ ሱዳን የሚፈልሱ ሰዎች እየተበራከቱ ተጨማሪ ሰፊ ቦታ ይይዛሉ የሚል ስጋት እንዳላቸው ሚኒስትሩ ጠቅሰው በኛ በኩል ችግሩን ለማጥበብ ብንጥርም በደቡብ ሱዳን አስተዳደር በኩል ፍልሰቱን ለመግታት የሚችልበት ሁኔታ ላይ ስላልሆነ እርግጠኛ መልስ መስጠት ያስቸግራል ብለዋል። በጦር ግንባር በኩል ጥቃት እንዳይፈፀም የጦር ሃይልና የምሽግ ግንባታ እንደተካሄደ በመጥቀስም ከኤርትራ መንግስት ወረራ ለመከላከል ልዩ ምሽግ መሠራቱም ተጠቅሷል።</p>

<p>በሌላ በኩል የታንክ መለዋወጫ ለማምረት አቅም እንደተፈጠረ የገለፁት አቶ ኩማ በሆርማት ኢንጂነሪንግ ፋብሪካ የቀላል መሳሪያ ተተኳሽ ማምረቻ ህንፃ መገንባቱንና ቦምቦች ማምረቻ መሳሪያ መተከሉን ገልፀዋል። በጋፋት፣ በደጀን እና በአዲስ ኢንጂነሪንግ ማዕከላት አዳዲስ ምርቶች መጀመራቸውን ገልፀው ሁለት አይነት አዳፍኔዎች የማምረት ሂደት እየተቃና ነው ብለዋል። የመከላከያ ሚኒስቴር የአምስት አመት እቅድ ለፓርላማ ቋሚ ኮሚቴ ለምን እንዳላቀረበም ጥያቄ ቀርቧል። እቅዱ በጣም ዝርዝር እንደሆነና በባህሪው ጥንቃቄ እንደሚፈልግ የገለፁት አቶ ኩማ የእቅዱን ይዘት በአጭሩ አዘጋጅተን ለማቅረብ ሞክረናል፣ ነገር ግን ይሄም ቢሆን ዝርዝር ጉዳዮችን ስለያዘ እንደገና በይበልጥ ያጠረ ሰነድ እየተዘጋጀ ነው ብለዋል። ዋናው እቅድም በመከላከያ ሚኒስቴር ውስጥም ቁጥር ተሰጥቶት በጣም ጥቂት ለሆኑ ሰዎች ብቻ ነው ክፍት እንዲሆን የተደረገው በማለት ዝርዝር እቅድ ለፓርላማ ማቅረብ እንደማይችሉ ገልፀዋል - ሚኒስትሩ።</p>

<p>የመከላከያ ስትራቴጂክ እቅድ ከሌላ መ/ቤት የተለየ ነው፣ ከንግድና ኢንዱስትሪ ወይም ከግብርናና ገጠር ልማት ሚ/ር ይለያል ያሉት አቶ ኩማ፣ መከላከያ ሚ/ር የራሱ ልዩ ባህርይ እንዳለው ሊታወቅ ይገባል ብለዋል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 13 ቀን 1999</a></p>

</body>
</html>	
