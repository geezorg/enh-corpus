<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በክርክር ያበቃው የሰኞው ችሎት
•	26 ጋዜጠኞችና ሌሎች እስረኞች ተፈትተው ከቤተሰባቸው ተቀላቀሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በክርክር ያበቃው የሰኞው ችሎት
•	26 ጋዜጠኞችና ሌሎች እስረኞች ተፈትተው ከቤተሰባቸው ተቀላቀሉ</h2>


<p>ባለፉት ሳምንታት የቅንጅት ተከሳሾችን የፍርድ ሂደት ለመከታተል ወደ አቃቂው የፌዴራል ከፍተኛ ፍ/ቤት 2ኛ ወንጀል ችሎት ከሄዱ ሰዎች መካከል አዳራሹ እየሞላ በርካታ ሰዎች ይመለሱ ነበር። የቅንጅት ላእላይ ም/ቤት አባላት እንዲከላከሉ በመወሰኑ ወይም በሌላ ምክንያት አታወቅም፣ ባለፈው ሰኞ በዋለው ችሎት ግን የቀድሞው ችግር አልነበረም። በርካታ ሰዎችን ማስተናገድ የሚችል መቀመጫ ነበር።</p>

<p>ባለፈው ሳምንት በተሰጠው ብይን ይመስላል የሁሉም ባይሆን የአብዛኛው ሰው ስሜት ቀዝቃዛ ነበር። 2፡330 ፍ/ቤት የደረሱት እስረኞች 3፡45 አዳራሽ ሲገቡ ሕዝቡ በተለመደው አኳኋን ከመቀመጫው ተነስቶ እጁን እያውለበለበ፣ የተቀረውም የአንገት ሰላምታ በመስጠት ተቀበላቸው። እስረኞቹ አፀፋውን መልሰው እርስ በርሳቸው ሰላምታ ተለዋውጠው ቢቀመጡም፣ ሰው ግን አልተቀመጠም፣ ባለበት ቆሞ በስስት እየተመለከታቸው በመቆየቱ ፖሊሶች እንዲቀመጡ አዘዙ። አቃቤ ሕጐች 4፡00 እንደገቡ ብዙም ሳይቆዩ ከ5 ደቂቃ በኋላ ዳኞች ተሰይመው የእለቱ ችሎት ተጀመረ።</p>

<p>መኻል ዳኛው፣ ዳኞች፣ አቃቤ ሕጐችና ሁሉም እስረኞች መገኘታቸውን አረጋግጠው የአቶ ዳንኤል በቀለና የአቶ ነፃነት ደምሴ ጠበቃ ኮሎኔል መንግሥቱ ኃ/ማርያም መገኘታቸውን ጠቅሰው፣ ሌላ ጠበቃ በማየታቸው በምን ጉዳይ እንዳቀረቡ ጠየቁ። የአቶ ካሳሁን ከበደ ጠበቃ ፍ/ቤቱ ደንበኛቸው ባለፈው ሐሙስ ከእስር እንዲፈቱ ቢያዝም ማረሚያ ቤቱ ያለአግባብ ደንበኛቸውን አራት ቀን ማሰሩን ገለፁ። ዳኛውም በችሎቱ መጨረሻ ትእዛዝ እንደሚሰጡበት ገልፀው የእለቱን ብይን መስጠት ጀመሩ።</p>

<p>የዕለቱ ቀጠሮ ከ70ኛ - 90ኛ ያሉ ተከሳሾች ማለትም የተለያዩ ጋዜጣ አሳታሚ ድርጅቶች ዋናና ም/ዋና አዘጋጆችንና ባለንብረቶችን መዝገብ አይቶ ብይን ለመስጠት ነበር። ዳኛው ወደብይኑ ከመግባታችን በፊት የፕሬስ መኖርን አስፈላጊነት ገልፁ።</p>

<p>በአንድ አገር "ነፃ ፕሬስ ከሌለ በዚያ አገር ዲሞክራሲ የለም" እስከመባል መደረሱን፣ ነፃው ፕሬስ ግን ሲፈልገው ነፃ፣ ሳይፈልገው ወገንተኛ መሆን እንደማይችል፣ ነፃ ከሆነ፣ ነፃ ብቻ መሆን እንዳለበትና በብዙኃን መገናኛ የሚፈፀሙ ወንጀሎችን አብራሩ። የፕሬስ ሕትመት ውጤት በየጊዜው የሚወጣ ከሆነ ዋና አዘጋጁ ብቻ ተጠያቂ እንደሚሆን ጠቅሰው ምክትል አዘጋጅና ሌሎች እንደማይቀጡ አስታወቁ።</p>

<p>በፕሬስ ጉዳይ የተከሰሱትን በ6 ምድብ ከፍለው ነው የተመለከቱት። በ1ኛ ምድብ 73ኛ ተከሳሽ ሲሳይ የህትመትና የማስታወቂያ ድርጅት፣ 75ኛ አንዱአለም አየለ የኢትኦጵ ዋና አዘጋጅ፣ 87ኛ መስፍን ተስፋዬ፣ የአባይ ጋዜጣ ዋና አዘጋጅ፣ 83ኛ ዘካርያስ አሳታሚ፣ 85ኛ አብይ ግዛው የነፃነት ጋዜጣ ዋና አዘጋጅና 79ኛ ዘላለም ገብሬ የሚኒልክ ጋዜጣ ዋና አዘጋጅ (ሁለቱ በሌሉበት ክሳቸው ታይቶ ጥፋተኛ መሆናቸው ተበይኗል) 76ኛ ሰርካለም አሳታሚ ድርጅት የተመደቡ ናቸው።</p>

<p>ይህ ምድብ ከላእላይ ም/ቤቱ ጋር ቁርኝት ያለውና ምርጫው መጭበርበሩን፣ ምርጫ ቦርድ ለኢሕአዴግ መወገኑን፣ ቦርድ ነፃ ያለመሆኑን ይገልፁና የላእላይ ም/ቤቱን ሃሳብ የራሳቸው አድርገው ይንቀሳቀሱ እንደነበር ከቀረቡት ማስረጃዎች በግልፅ መረዳት እንደሚቻል ፍ/ቤቱ አትቶ፣ እንዲከላከሉ በይኗል።</p>

<p>2ኛ ምድብ፣ 70ኛ ተከሳሽ ፋሲል የሕትመትና ማስታወቂያ ድርጅት፣ 72ኛ ወሰንሰገድ ገ/ኪዳን የአዲስ ዜና ጋዜጣ ዋና አዘጋጅ፣ 76ኛ ሰርካለም አሳታሚ (የአስኳል፣ ሚኒልክና ሳተናው ጋዜጣ አሳታሚ) 78ኛ ወናክሰገድ ዘለቀ የአስኳል ጋዜጣ ዋና አዘጋጅ፣ 89ኛ አቶ ዳዊት ከበደ የሐዳር ጋዜጣ ዋና አዘጋጅ የተመደቡ ሲሆን፣ በጋዜጦቻቸው የሕትመት ውጤት አሳትመው ለሕዝብ ከማሰራጨታቸው በፊት የወንጀል ድርጊት ያለበት መሆኑን ባለማረጋገጣቸውና ሕዝቡ መንግሥትን እንዲጠራጠር በማድረጋቸው እንዲከላከሉ ወስኗል።</p>

<p>በ3ኛ ምድብ፣ 81ኛ፣ 82ኛ፣ 76ኛ ተከሳሾች የተመደቡ ሲሆን፣ 81ኛ ተከሳሽ ናርዶስ መ አዛ የሳተናው ጋዜጣ ዋና አዘጋጅ በሚል ስሙ በማስታወቂያ ሚ/ር መዝገብ ላይ ቢገኝም በጋዜጣው ላይ ስለማይታይ በነፃ ተሰናብቷል። 82ኛ ተከሳሽ ዳዊት ፋሲል፣ የሳተናው ጋዜጣ ዋና አዘጋጅና 76ኛ ተከሳሽ ሰርካለም አሳታሚ ድርጅት የተከሰሱበት አንቀፅ ተቀይሮ እንዲከላከሉ በይኗል።</p>

<p>በ4ኛ ምድብ 80ኛ ተከሳሽ ደረጀ ሀብተወልድ፣ የነፃነት ጋዜጣ ም/አዘጋጅና 90ኛ ተከሳሽ ፈለቀ ጥበቡ፣ የሐዳር ጋዜጣ ም/አዘጋጅ የተጠቀሱ ሲሆን ዋና አዘጋጆቹ በኃላፊነት ስለተጠየቁ መከላከል ሳያስፈልጋቸው በነፃ እንዲሰናበቱ ወስኗል።</p>

<p>በ5ኛ ምድብ 88ኛ ተከሳሽ አረጋዊ ሕትመትና ማስታወቂያ፣ 86ኛ ተከሳሽ አባይ አሳታሚ፣ ክስ የቀረበባቸው ቢሆንም በችሎቱ ባለመገኘታቸው አቃቤ ሕግ እንዲያስረዳ ተበይኗል።</p>

<p>በ6ኛ ምድብ የተመለከቱት 71ኛ ፋሲል የኔአለም፣ የአዲስ ዜና ጋዜጣ፣ 74ኛ ሲሳይ አጌና የኢትኦጵ ጋዜጣ፣ 77ኛ ወ/ሮ ሰርካለም ፋሲል የአስኳል፣ ምኒልክና ሳተናው ጋዜጦች፣ 84ኛ ዘካርያስ ተስፋዬ፣ የነፃነት ጋዜጣ ባለቤትና ሥራ አስኪያጆች ሲሆኑ፣ በሕትመት ከሚፈፀሙ የወንጀል ድርጊት ከተጠያቂነት የማይድኑ ቢሆንም ዋና አዘጋጆቹ በኃላፊነት በመጠየቃቸው በነፃ እንዲሰናበቱ ፍ/ቤቱ በይኗል።</p>

<p>ከ128ኛ-131ኛ የተከሰሱት አራቱ የፖለቲካ ድርጅቶች የሚከላከሉት ክስ የለም በማለት ፍ/ቤቱ በነፃ አሰናብቷቸዋል።</p>

<p>አቃቤ ሕግ በእነ ኢንጂነር ኃይሉ ሻውል መዝገብ ተከሳሾች ላይ ባቀረበው 2ኛ የወንጀል ክስ፣ ከ1ኛ-22ኛ ተራ ቁጥር ያሉት የቅንጅት ላዕላይ ም/ቤት አባላት የቀረበባቸው ክስ በማስረጃ በመረጋገጡ እንዲከላከሉ በይኗል። 96ኛ ተከሳሽ መስፍን ዴቤሳና 127ኛ ተከሳሽ ወንድሜነህ ደሳለኝ ሕገ መንግሥቱን በኃይል ለመናድ መሰለፋቸው ባለመረጋገጡ በ2ኛ ክስ መከላከል አያስፈልጋቸውም ሲል ፍ/ቤቱ በይኗል።</p>

<p>አቃቤ ሕግ በ3ኛ ወንጀል ክስ በሕገ መንግሥቱ በተቋቋሙ አካላት ላይ የትጥቅ አመፅ እንዲነሳ አስበው የሰው ኃይል ሲያደራጁና ሲመሩ ቆይተዋል በማለት ክስ የመሰረተባቸው ተከሳሾች ድርጊቱን በከተማ ለመፈፀማቸው የቀረበ ማስረጃ ባለመኖሩ ለብቻ እንዲታይ ወስኗል። በዚህ ክስ ኢንጂነር ኃይሉ ሻውል፣ አቶ አባይነህ ብርሃኑ፣ ሻለቃ ጌታቸው መንግሥቱና አቶ ማሙሸት አማረ እንዲከላከሉ ወስኗል።</p>

<p>በ5ኛው የአቃቤ ሕግ ክስ የቀድሞው የቅንጅት ላእላይ ም/ቤት አባላት ኢንጂነር ኃይሉ ሻውል፣ አቶ አባይነህ ብርሃኑ፣ ሻለቃ ጌታቸው መንግሥቴ፣ ኢንጂነር ግዛቸው ሽፈራው፣ ዶ/ር ኃይሉ አርአያ፣ አቶ ሙሉነህ ኢዮኤል፣ አቶ ስለሺ ጠና፣ ዶ/ር ብርሃኑ ነጋ፣ ዶ/ር በፈቃዱ ደግፌ ዶ/ር ያዕቆብ ኃ/ማርያም እንዲከላከሉ ሲበይን፣ አቶ ወንድወሰን ፀጋ ከዚህ ክስ በነፅ እንዲሰናበቱ ወስኗል።</p>

<p>በዚሁ ክስ ከ70ኛ-90ኛ ክስ ከተመሰረተባቸው ውስጥ 87ኛ ተከሳሽ መስፍን ተስፋዬ፣ የአባይ ጋዜጣ ዋና አዘጋጅ አንቀፁ ተሻሽሎ እንዲከላከል በ86ኛው ተከሳሽ አባይ ጋዜጣ ላይ አቃቤ ሕግ አስተያየት እንዲሰጥ የበየነው ፍ/ቤቱ፣ የተቀሩትን ከዚህ ክስ በነፃ አሰናብቷል።</p>

<p>አቃቤ ሕግ በ6ኛ ክስ፣ ከፍ ያለ የአገር ክደት ወንጀል ፈፅመዋል በማለት ክስ የመሰረተባቸው ተከሳሾች የቀረቡባቸው ማስረጃዎች ክሱን በበቂ ሁኔታ የማያስረዱ በመሆናቸው ሁሉም ተከሳሾች በዚህ ክስ መከላከል ሳያስፈልጋቸው በነፃ እንዲሰናበቱ ፍ/ቤቱ በአብላጫ ድምፅ ወስኗል።</p>

<p>አቃቤ ሕግ በ7ኛ ክስ ዘር በማጥፋት ወንጀል ክስ በመሰረተባቸው ተከሳሾች ላይ ያቀረበው ማስረጃ ዘር ለማጥፋት ሃሳብ ያላቸው መሆኑን የማያመለክት በመሆኑ ሁሉም ተከሳሾች መከላከል ሳያስፈልጋቸው ከዚህ ክስ በነፃ እንዲሰናበቱ ፍ/ቤቱ በአብላጫ ድምፅ ወስኗል።</p>

<p>የቀኝ ዳኛው ልዑል ገ/ማርያም በ6ኛውና በ7ኛው ክስ ከአብላጫው ድምፅ በመለየት ተከሳሾች በነፃ መሰናበት የለባቸውም ያሉበትን ሃሳብ አቅርበዋል።</p>

<p>ከሁሉም ክሶች በነፃ እንዲሰናበቱ የተበየነላቸው ተከሳሾች አቶ ስለሺ አንዳርጌ፣ ኮሎኔል ታምሩ ጉልላት፣ አቶ አሥራት ጣሴ፣ አቶ ሀብታሙ ገ/ሕይወት፣ አቶ በቀለ ግርማ፣ አቶ ታዴዎስ በየነ፣ አቶ አለማየሁ መሰለ፣ ወ/ት ሰብለወርቅ ታደሰ፣ አቶ እስክንድር ነጋ፣ አቶ ፋሲል የኔአለም፣ አቶ ሲሳይ አጌና፣ ወ/ሮ ሰርካለም ፋሲል፣ አቶ ደረጀ ሀ/ወልድ አቶ ዘካሪያስ ተስፋዬ፣ አቶ ፈለቀ ጥበቡ፣ አቶ ታዬ ጌታቸው፣ አቶ እዮብ በቀለ፣ አቶ ካሳ ታደሰ፣ ወጣት ምናለ ገብሬ፣ አቶ ገዛኸኝ ተስፋዬ፣ አቶ ውድነህ ተመስገን፣ አቶ ወንድሜነህ ደሳለኝ፣ አቶ ተስፋዬ ጋንታ፣ አቶ ፈቃዱ አሰፋ፣ አቶ ናርዶስ መአዛ፣ አቶ ካሳሁን ከበደ ከእስር እንዲለቀቁ ፍ/ቤቱ በይኖ ባለፈው ማክሰኞ ተለቀው ከቤተሰቦቻቸው ተቀላቅለዋል።</p>

<p>ፍ/ቤቱ ብይኑን ከሰጠ በኋላ የተለያዩ ትእዛዞችን ሰጥቷል። በነፃ የተሰናበቱት ዋራንት እንዲፃፍላቸው፣ እንዲከላከሉ የተበየነባቸው ተከሳሾች ከቀነ ቀጠሮው በፊት ያላቸውን ማስረጃና ጭብጡን በሬጂስትራር በኩል ገቢ እንዲያደርጉ፣ አባይ አሳታሚና አረጋዊ ሕትመትና ማስታወቂያ ክስ ቢቀርብባቸውም ችሎት ቀርበው ባለመከራከራቸው አቃቤ ሕግ አስተያየት እንዲሰጥበት የሕትመትና የማስታወቂያ ድርጅቶች መከላከያቸውን እንዲያቀርቡ አዝዞ ተለዋጭ ቀጠሮ ለሚያዝያ 22 ሰጥቷል።</p>

<p>በችሎቱ ማብቂያ መሃል ዳኛው ትእዛዞችን ከሰጡ በኋላ፣ አቶ ዳንኤል በቀለና አቶ ነፃነት ደምሴ ከጠበቃቸው ጋር ተማክረው፣ እንድንከላከል እስከተወሰነብን ድረስ መረጃዎቻችንን ማሰባሰብ አለብን። ማስረጃዎቹ ደግሞ ያሉት ኮሚፒዩተር ውስጥ በተለይም በፖሊስ እጅ ባለው ላፕቶፕ ውስጥ በመሆኑ ፖሊስ ላፕቶፑን እንዲመልስልን ይታዘዝልን በማለት ጠየቁ። ዳኛው ጥያቄያችሁን በፅ/ቤት በኩል አቅርቡ የሚል ምላሽ ሰጡ።</p>

<p>ሁኔታዎች የተቀየሩ ስለመሰለን የዋስ መብታቸን ይከበርልን በማለት ላነሱት ጥያቄ ዳኛው ምንም የተለወጠ ነገር እንደሌለ በመግለፅ ያላቸውን ጥያቄ በደብዳቤ በፅ/ቤት በኩል እንዲያቀርቡ ነግረዋቸዋል።</p>

<p>ወ/ት ብርቱካን ሚደቅሳ ተነስታ እንድንከላከል የተበየነብንን በተመለከተ ሁለት ነገሮች ይጠበቃሉ። 1ኛ የመከላከያ ማስረጃችንን እንድናቀርብ፣ 2ኛ ይህ ካልሆነ ፍ/ቤቱ ውሳኔ መስጠት። የመከላከያ ማስረጃችንን ለማቅረብ ደግሞ 3 ነገሮች ያስፈልጉናል፣ 1ኛ ብይኑ በጣም ብዙ ስለሆነ ግልባጭ ያስፈልገናል፣ 2ኛ የምስክሮች ቃል ግልባጭ ያስፈልገናል፣ በማለት ላይ እያለች ዳኛው እሱ ይደርሳችኋል አሉ። ብርቱካን በመቀጠል እንደገባኝ ከሆነ አንዱ ያደረገው ሌላውን ይመለከታል... ስትል ዳኛው አቋርጠዋት፣ አልገባሽም ቁጭ በይ አሏት። ብርቱካን በብስጭት ይመስላል ሳታስፈቅድ ወደ መፀዳጃ ቤት ለመሄድ ስትወጣ ዳኛው የፀጥታ ኃይሎችን መልሷት በማለት አዘዙ። ፖሊሶች ሊያቆሟት ሲሞክሩ ዳኛው ሃሳባቸውን ለውጠው "ተዋት፣ ተዋት ትሂድ" በማለት ፈቀዱ። በዚህ ጊዜ ዶ/ር ብርሃኑ ብድግ ብለው "ለምንድነው ሰው የሚያመናጭቁት? ለምን አያስጨርሷትም? ሃሳባችንን መናገር ካልቻልን ፍርዱን አሁኑኑ ስጡን" በማለት በኃይለ ቃል ተናገሩ። ዳኛውም እንዳትናገሩ የከለከላችሁ የለም፣ በሥነ ሥርዓት ማቅረብ ትችላላችሁ በማለት መልስ ሰጥተው የመናገር ዕድሉን ለሻለቃ ጌታቸው መንግሥቴ ሰጡ።</p>

<p>ሻለቃው መጀመሪያ ለማቀርበው ጥያቄ ምላሽ ይሰጠኝና ሃሳቤን አቀርባለሁ የመከላከል መብት ተፈቅዶልናል አልተፈቀደልንም? በማለት ጠየቁ።</p>

<p>የቀኝ ዳኛው እሱን'ኮ ነው እያልን ያለው፣ ተከላከሉ ተብሎ ተበይኗል በማለት መለሱ።</p>

<p>ሻለቃው በመቀጠል፣ እንግዲያውስ የተከሰስነው አንድ ላይ በመሆኑ ለመከላከልም ሆነ ላለመከላከል አንድ ላይ ሆነን ተመካክረን እንድንወስን ይታዘዝልን ሲሉ ጠየቁ። ዳኛው ይህ የማረሚያ ቤቱ ኃላፊነት ነው በማለት መለሱ። ሻለቃው በመቀጠል፣ ማረሚያ ቤት፣ እንኳን ልንሰበሰብ የእጅ ሰላምታ እንኳ እንዳንለዋወጥ ለያይቶ ነው ያሰረን...አሉ።</p>

<p>አቃቤ ሕግ ሽመልስ ከማል ተነስተው፣ የተከሰሱት አድማ በመምታት ስለሆነ ማረሚያ ቤቱ ውስጥ ሌላ ላእላይ ም/ቤት እንዲመሰርቱ መፈቀድ የለበትም በማለት ፍ/ቤቱን አሳሰቡ። ዳኛው ለተነሱት ጥያቄዎች ምላሽ ሳይሰጡ ተለዋጭ ቀጠሮ ለሚያዝያ 22 ሰጥተው ተነሱ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 6 ቀን 1999</a></p>

</body>
</html>	
