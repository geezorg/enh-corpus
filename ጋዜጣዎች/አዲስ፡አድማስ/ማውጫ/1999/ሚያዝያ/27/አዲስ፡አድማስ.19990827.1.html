<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ጦር ከሶማሊያ እንዲወጣ ተቃዋሚዎች ጠየቁ
ከሽምቅ ተዋጊዎችና ተቃዋሚዎች ጋር ድርድር ያስፈልጋል አሉ መንግሥት አቋሜን ዛሬ እገልጻለሁ ብሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ጦር ከሶማሊያ እንዲወጣ ተቃዋሚዎች ጠየቁ
ከሽምቅ ተዋጊዎችና ተቃዋሚዎች ጋር ድርድር ያስፈልጋል አሉ መንግሥት አቋሜን ዛሬ እገልጻለሁ ብሏል</h2>


<p>ከሳምንት በፊት በኦጋዴን በደረሰው የጅምላ ግድያ ማዘናቸውን የገለፁ ሥስት ተቃዋሚ ፓርቲዎች፣ መንግስት አስተማማኝ ደህንነት ለማረጋገጥ ከሽምቅ ተዋጊዎችና ከሌሎች ተቃዋሚ ሃይሎች ጋር መደራደር አለበት ሲሉ ትናንት አሳሰቡ። ለሟቾች ኦፊሴላዊ የቀብር ስነስርዓት እንዲታወጅ የጠየቁት ተቃዋሚ ፓርቲዎች የኢትዮጵያ ጦር ከሶማሊያ እንዲወጣና በአፍሪካ ሰላም አስከባሪ ሃይል እንዲተካ ጠይቀዋል።</p>

<p>ኢዴሃህ፣ ኦፊዴንና በእነ አቶ ተመስገን ዘውዴ የሚመራው የቅንጅት ቡድን በጋራ በሰጡት መግለጫ፣ በሶማሊያ ያለው ሁኔታ በቁጥጥር ስር የዋለና የተረጋጋ ነው ተብሎ በሚቀርበው መረጃ መሠረት፣ የኢትዮጵያ ሰራዊት ከሶማሊያ በአስቸኳይ ሙሉ በሙሉ ወጥቶ የሰላም አስከባሪ ሃይል መሰማራት አለበት ብለዋል። ጠ/ሚ መለስ ዜናዊ የኢትዮጵያ ጦር በአስቸኳይ ለቆ እንደሚወጣ ለፓርላማ ቢናገሩም ተግባራዊ አልሆነም ያሉት ሦስቱ ተቃዋሚ ፓርቲዎች የከረረ ፍልሚያ ሲደረግ እንደሰነበተና የኢትዮጵያ ሰራዊት ቁጥር እንደጨመረ እንዲሁም በርካቶች እንደሞቱ ከሚዲያዎች በመስማታችን አሳስቦናል ብለዋል።</p>

<p>የኢትዮጵያ ጦር በሶማሊያ ውስጥ መቆየቱ ለአገሪቱ የእርቅና የሰላም ሂደት እንቅፋት እንደሚሆን ታዋቂነትና ተቀባይነት ያላቸው የህብረተሰብ ክፍሎች እየገለፁ በመሆናቸው በሶማሊያውያን ዘንድ ክፍፍልን ያባብሳል የሚል ስጋት አለን ብለዋል - ፓርቲዎቹ። የሶማሊያ ብሄረተኞች በኢትዮጵያ ላይ ያላቸው አሉታዊ አመለካከት ግምት ውስጥ በማስገባትም ኢትዮጵያ ጣልቃ ከመግባት መቆጠብ አለባት ያሉት ሦስቱ ፓርቲዎች፣ የኢትዮጵያ ጦር ከመጠን ያለፈ ሃይል እንደተጠቀመ ከአለም አቀፍ ስምምነት ውጭ እስረኞችን እንደያዘ ከሚሰነዘረው ክስ ራሱን በማፅዳት ስሙን ማስጠበቅ አለበት ብለዋል።</p>

<p>እንደ መግለጫቸውም የኢትዮጵያ መከላከያ ሰራዊት በሶማሊያ ውስጥ እያደረገ የሚገኘው እንቅስቃሴ አሳስቦናል፣ የራሳችንን የፖለቲካና የኢኮኖሚ ችግር ሳንፈታ ነው በሌላ አገር እየተንቀሳቀስን ያለነው የምንቀሳቀስበት የሶማሊያ ጉዳይ የኢትዮጵያ ጉዳይ ብቻ መሆን የለበትም ብለዋል።</p>

<p>መንግስት በሶማሊያ ስለተሰማራው ሰራዊት ቁጥር ላለፉት አራት ወራት ሰራዊቱን ለማሰማራት ስለተመደበው የገንዘብ መጠንና በጦርነቱ ስለደረሰው ጉዳት ፓርላማው እንዲያውቅ አለማድረጉ በፍፁም ተቀባይነት የለውም ያሉት ሶስቱ ፓርቲዎች በህገመንግስቱ ላይ የሰፈረውንና የዲሞክራሲ ስርዓት መርህ የሆነውን የስልጣን ክፍፍል የሚጥስና ከህገመንግስታችን ጋር የማይጣጣም ነው ብለዋል። የኢትዮጵያ ጦር በሶማሊያ ውስጥ የነበረውን ስነምግባርና ተያያዥ ጉዳዮችን የሚመረምር ቡድን ከፓርላማ አባላት መቋቋም አለበት ብለዋል።</p>

<p>በሌላ በኩል በኦጋዴን ከሳምንት በፊት ከ74 በላይ ሲቪሎች ስለተገደሉበት ሁኔታ በጅምላ ግድያው ጥልቅ ሃዘን ተሰምቶናል ያሉት ሶስቱ ፓርቲዎች ለሟች ቤተሰቦች ልባዊ ሃዘናችንን እንገልፃለን በማለት መንግስት ኦፊሴላዊ የቀብር ስነ ስርዓት እንዲፈፅም ጠይቀዋል።</p>

<p>መንግስት ለልማት ፕሮጀክቶችና ለሰራተኞች ደህንነት ከፍተኛ ጥበቃ ማድረግ አለበት በማለትም ለአገሪቱ መሰረታዊ ችግሮች መፍትሄ ለማግኘት ከኢትዮጵያዊያን ሽምቅ ተዋጊዎችና ሌሎች ተቃዋሚዎች ጋር ለአፈፃፀም አስቸጋሪ የሆኑ ቅድመ ሁኔታዎች ሳይቀመጡ ንግግር ይጀመር ብለዋል - ሦስቱ ፓርቲዎች። ትላንት ማታ በሚዲያዎች በተላለፈው ዜና መንግስት በፓርቲዎች መግለጫ ላይ ዛሬ አቋሜን እገልጻለሁ ብሏል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 27 ቀን 1999</a></p>

</body>
</html>	
