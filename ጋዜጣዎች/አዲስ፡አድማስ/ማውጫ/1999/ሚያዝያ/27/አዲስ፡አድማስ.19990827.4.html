<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት ተከሳሾች ለግማሽ ቀን ተገናኝተው እንዲመክሩ ፍ/ቤቱ ፈቀደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት ተከሳሾች ለግማሽ ቀን ተገናኝተው እንዲመክሩ ፍ/ቤቱ ፈቀደ</h2>


<p>አቃቤ ሕግ በእነ ኢንጂነር ኃይሉ ሻውል የክስ መዝገብ የከሰሳቸውን የቅንጅት አባላት የፍርድ ሂደት ለመከታተል ባለፈው ሰኞ በአቃቂ 2ኛ ወንጀል ችሎት የተገኘው ተመልካች ቁጥር ቀደም ባሉት ሁለት ችሎቶች ከታየው የተሻለ ነበር።</p>

<p>እስረኞቹ ፍ/ቤት የደረሱት ቀደም ብሎ ቢሆንም ያለወትሯቸው ወደ አዳራሽ የገቡት ዘግይተው ነበር - 3፡45 ላይ። ከሦስት አቃቤ ሕጎች ሁለቱ 3፡50 ዳኞች ደግሞ 4፡27 ተሰይመው ችሎት ተጀመረ።</p>

<p>ባልፈው ቀጠሮ ከ እስር የተፈቱት የኢትዮኦጵ ጋዜጣ አሳታሚና ባለቤት አቶ ሲሳይ አጌና፣ የምኒልክ፣ የአስኳልና የሳተናው ጋዜጣ አሳታሚና ባለቤት ወ/ሮ ሰርካለም ፋሲል፣ የነፃነት ጋዜጣ ባለቤት አቶ ዘካርያስ ተስፋዬና አት ዳዊት ፋሲል ባለፈው ቀጠሮ እንዲቀርቡ ታዝዘው ስለነበር ከተቀሩት እስረኞች ተቀላቅለው የፍርድ ሂደቱን ይከታተሉ ጀመር።</p>

<p>ዕለቱ በርካታ እስረኞች ጥያቄዎቻቸውን ለማቅረብ እጅ ያወጡበት ቀን ነበር ቢባል ማጋነን አይሆንም። የአንዳንዶቹ ጥያቄ ለፍ/ቤቱ የፃፉት ማመልከቻ መድረሱን ለማረጋገጥ ነበር። ዳኛው የ21 እስረኞች ማመልከቻ ብቻ እንደደረሳቸው ገለፁ። የተቀሩት እስረኞች ከፊሉ 9፣ ከፊሉ 7 በመሆን በጋራ የፃፉትን ማመልከቻ ለማረሚያ ቤቱ ቢያቀርቡም ከፊሎቹ ማረሚያ ቤቱ ማኀተም አላደርግላችሁም ብሎ እንዳልተቀበላቸው የተቀሩት ደግሞ ማኅተም ቢያደርግላቸውም ለፍ/ቤቱ እንዳላቀረበላቸውና በደል እየፈፀመባቸው ስለሆነ ለማረሚያ ቤቱ ትዕዛዝ እንዲሰጥላቸው አመለከቱ። ሌሎች ብዙ እጆች እየታዩ ዳኛው ትዕዛዝ እንደሚሰጥ ገልፀው ምስክሮች እናቀርባለን ያሉ እስረኞች አቅርበው እንደሆነ ጠየቁ።</p>

<p>29ኛው ተከሳሽ አቶ በድሩ ምስክሮቻቸው የቀረቡ መሆኑን ሲገልጹ አቶ መብራቱ ከበደ ግን በተለያየ ምክንያት ምስክሮቻቸው እንዳልቀረቡ አሳወቁ። ዳኛው የአቶ በድሩን ምስክሮች ቃል እንዲሰማ ወሰኑ።</p>

<p>በዚህ ጊዜ አቃቤ ሕግ ተቃውሞ አቀረበ። የመከላከያ ማስረጃ አቀራረብን መሠረት በማድረግ የምስክሮችን ማንነት ሳናውቅና ሳንዘጋጅ የዱብዳ ማስረጃ እየቀረበብን ስለሆነ የዱብዳ ማስረጃ እንዳያቀርብብን በማለት ለፍ/ቤቱ አመለከተ።</p>

<p>ፍ/ቤቱ ግን የአቃቤ ሕግን ጥያቄ ሳይቀበለው ቀረ። ምክንያቱም ቀደም ሲል አቃቤ ሕግ በተከሳሾች ላይ የሰው ምስክር ሲያቀርብ ተከሳሾች የሚመሰክሩብንን ምስክሮች ማንነት እንወቅ በማለት ላቀረቡት ጥያቄ አቃቤ ሕግ ለምስክሮቼ ደህንነት ሲል የምስክሮችን ማንነት ማወቅ የለባቸውም በማለት አሳስቦ ነበር። ፍ/ቤቱም ሐሳቡን በመቀበሉ የምስክሮች ማንነት ሳይታወቅ ነበር ሲመሰክሩ የነበረው።</p>

<p>ፍ/ቤቱ በአንድ ችሎት ሁለት ዓይነት አሠራር ሊኖር ስለማይችል አቃቤ ሕግ እስረኞች የሚያቀርቧቸውን ምስክሮች ማወቅ ስለሌለበት የዱብዳ ማስረጃ የሚባል ነገር የለም በማለት የተከሳሽንና የምስክሮችን ቃል ማዳመጥ ጀመረ።</p>

<p>አቶ በድሩ አቃቤ ሕግ በአሰላና በአብዮት አደባባይ ባደረጉት ንግግር እንዲሁም በአዲስ ከተማ ክፍለ ከተማ ሁከት አስተባብሯል በሚል በከሰሳቸው 3 ነጥቦች ላይ መከላከል እንደሚፈልጉ ገለፀ።</p>

<p>በአሰላ ንግግር አደረጉ ተብሎ በማስረጃነት የቀረበባቸው ፊልም የ3 ሰዓት ሆኖ ሳለ አቃቤ ሕግ በሚፈልገው መልኩ ቆራርጦ በ18 ደቂቃ ቆራርጦ ከማቅረቡም በላይ በቀረበበትም መልኩ ቢሆን በትክክል እንዳልታየ ገለፀ።</p>

<p>በአሰላ ባደረጉት ንግግር፣ የ እናንተ ፌዴራሊዝም ምን ይመስላል? ተብለው ተጠይቀው ሲመልሱ፣ ንግግራቸውን የጀመሩት ለትግራይ ሕዝብ ትልቅ አክብሮት አለኝ በማለት እንደሆነ ጠቅሰው፣ የኦሮሞና የአማራ ሕዝብ ተጎድቷል ማለታቸውን ገለፁ። ምክንያቱም ሕገ-መንግሥቱ ሚዛናዊና ፍትሐዊ አደላደል ተከትሎ ስለሚል፣ የኦሮሚያን፣ የአማራንና የትግራይን ሕዝብ ቁጥር በማነፃፀር ሕገ-መንግስቱን መሠረት አድርገው ፍትሐዊ አሠራር አልተካሄደም ከማለታቸው በስተቀር ዘረኝነትን ስላላራመዱ አያስጠይቀኝም በማለት አስረድተዋል።</p>

<p>በአብዮት አደባባይ ባደረጉት ንግግርም አንድ በፈጣሪ፣ ሁለት በእናንተ ኃይል ኢሕአዴግ ወደመጣበት ይመለሳል እንዳሉ ጠቅሰው፣ ሕዝቡን በምርጫ ካርድ ኢሕአዴግን ወደነበረበት መልሱት ማለታቸውን፣ እናንተ ጡንቻ ያሉት የሕዝቡን የምርጫ ካርድ ኃይል እንጂ ሌላ ኃይል ማለታቸው ስላልሆነ አያስጠይቀኝም ብለዋል።</p>

<p>በዚህ ዕድሜያቸው በአዲስ ከተማ ክፍለ ከተማ ተገኝቶ ድንጋይ ሲወረውርና ንብረት ሲያወድም ነበር ተብለው መከሰሳቸው በጣም እንዳሳዘናቸው፣ ከዚህ ይልቅ ጥይት ተኩሶ ነበር ተብለው ተከሰው ቢሆን ኖሮ እንደሚመርጡ ጠቅሰው፣ ጥቅምት 22 ፖሊስ እየደበደበ ማዕከላዊ ወስዷቸው አንተና ኢንጂነር ኃይሉ ሬሳችሁ ነው ከዚህ የሚወጣው ይላቸው እንደነበር ለፍ/ቤቱ አስረድተዋል።</p>

<p>በመሆኑም ባልሠሩትና ባልነበሩበት ስፍራ በሐሰት የተከሰሱ መሆኑን፣ ጥቅምት 22 ቀን እስር ላይ ለመሆናቸው ከማዕከላዊ መረጃ ማቅረብ እንደሚችሉና ምስክሮችም እንዳሏቸው አስረዱ።</p>

<p>ፍ/ቤቱ ምስክሮቹ ምንድነው የሚያስረዱት ጭብጥ? በማለት ላቀረበላቸው ጥያቄ ሲመልሱ፣ ጥቅምት 22 ቀን ማዕከላዊ እስር ቤት እንደነበርኩ ያስረዱልኛል በማለት ተናግረዋል።</p>

<p>ሁለት ምስክሮችም በየተራ ቀርበው ጥቅምት 22 ቀን 1998 ዓ.ም ከአቶ በድሩ አደም ጋር ማዕከላዊ እስር ቤት አብረው ታስረው እንደነበርና እዚያ እንደተገናኙ መስክረው አቃቤ ሕግም መስቀለኛ ጥያቄ አቅርቦላቸው መልስ ሰጥተዋል።</p>

<p>አቶ ዳንኤል በቀለና አቶ ነፃነት ደምሴ መከላከያ ለማቅረብ ማስረጃዎቻቸው በሙሉ በኤሌክትሮኒክስ መልክ ኮምፒዩተር ውስጥ የሚገኙ በመሆኑ በፖሊስ እጅ ያለው ኮምፒዩተር ቢቻል እንዲመለስላቸው ካልሆነም ፌዴራል ፖሊስ ለፌዴራል ማረሚያ ቤት ሰጥቶ ከዚያ ማግኘት እንዲችሉ በድጋሚ ጠየቁ።</p>

<p>አቶ አባይነህ ብርሃኑም፣ ላዕላይ ም/ቤቱ የተከሰሰው በጋራ ስለሆነ እንከራከር ወይም አንከራከር ብለን ለመወሰን መገናኘት እንድንች የምስክሮች ቃል፣ የውሳኔ ቃል፣ የኦዲዮና የቪዲዮ ማስረጃዎቹ ግልባጭ ይሰጠን በማለት ጠየቁ። ሌሎች በርካታ እጆች እየታዩ ፍ/ቤቱ ለቀረቡት ጥያቄዎች ረቡዕ ከሰዓት ትእዛዝ ለመስጠት ቀጠሮ ይዞ የዕለቱ ችሎት አበቃ።</p>

<p>ባለፈው ረቡዕ ከሰዓት በኋላ በዋለው ችሎት ፍ/ቤቱ ባለፈው ሰኞ ለቀረቡለት የተለያዩ ጥያቄዎች ትዕዛዝ ሰጥቷል።</p>

<p>በዚሁ መሠረት እስረኞች በፖሊስ እጅ ንብረታቸው እንዲመለስላቸው፣ በተደጋጋሚ ሲያቀርቡ ለነበረው ጥያቄ ፍ/ቤቱ ካሁን ቀደም ትዕዛዝ የሰጠ በመሆኑ ድጋሚ ትዕዛዝ እንደማይሰጥ አስታውቋል።</p>

<p>ተከሳሾች ለመከላከል እንዲረዷቸው የውሳኔና የምስክሮች ቃል ግልባጭ፣ የኦዲዮና ቪዲዮ ማስረጃዎች እንዲሰጧቸው በተደጋጋሚ ሲጠይቁ እንደነበር ፍ/ቤቱ ጠቅሶ፣ ውሳኔው በሚቀጥለው ሳምንት ተገልብጦ ሲያልቅ ቅጂው እንዲደርሳቸው አዟል።</p>

<p>በማስረጃ የተያዙት ኦዲዮና ቪዲዮ ማስረጃዎችንም ቢሆን አቃቤ ሕግ ቅጂዎቻቸውን አዘጋጅቶ እንዲያቀርብ፣ የማረሚያ ቤቱም አስተዳደር እስረኞቹ ለፍ/ቤቱ የቀረቡትን ማስረጃዎች ማየት እንዲችሉ ሁኔታዎችን እንዲያመቻች፣ ማረሚያ ቤቱ ቪዲዮ ማሳያ ከሌለው ከፍ/ቤቱ መጠየቅ እንደሚችል ገልጿል።</p>

<p>የተከሰስነው በጋራ በመሆኑ ለመከራከርም ሆነ ላለመከራከር ተገናኝተን እንድንመክርበት ትዕዛዝ ይሰጥልን በማለት እስረኞቹ በተደጋጋሚ ሲያቀርቡ ለነበረው ጥያቄም ማረሚያ ቤኡ ለግማሽ ቀን ተገናኝተው እንዲወያዩ እንዲያደርግ ፍ/ቤቱ አዟል። አቃቤ ሕግ ግን ይህን ትዕዛዝ በጥብቅ ነው የተቃወመው።</p>

<p>ፍ/ቤቱ አቶ ዳን ኤል በቀለና አቶ ነፃነት ደምሴ በተደጋጋሚ ሲያቀርቡ ለነበረው ጥያቄ፣ በፖሊስ እጅ ከሚገኘው ኮምፒዩተራቸው ውስጥ አሉን የሚሏቸውን ማስረጃዎች በሙሉ በወረቀት አትመው እንዲወስዱ፣ በመስሪያ ቤታቸው የሚገኙትንም ማስረጃዎች መውሰድ እንዲችሉ ለማረሚያ ቤቱ ትዕዛዝ ሰጥቷል።</p>

<p>ፍ/ቤቱ በርካታ ተከሳሾች እስካሁን የመከላከያ ማስረጃዎቻቸውን እንዳላቀረቡ ገልፆ፣ የተሰጠውን ብይን፣ የአቃቤ ሕግ ምስክሮች የሰጡትን የምስክርነት ቃል የኦዲዮ ቪዲዮ ማስረጃዎችን ከተመለከቱ በኋላ የመከላከያ ማስረጃዎቻቸውን ከነጭብጡ ከቀጠሮ ቀን በፊት እንዲያቀርቡ፣ የማያቀርቡ ከሆነ ግን ውሳኔ ለመስጠት የሚገደድ መሆኑን ጠቅሶ፣ ተለዋጭ ቀጠሮ ለግንቦት 24 ቀን 1999 ዓ.ም በመያዝ የዕለቱ ችሎት አብቅቷል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 27 ቀን 1999</a></p>

</body>
</html>	
