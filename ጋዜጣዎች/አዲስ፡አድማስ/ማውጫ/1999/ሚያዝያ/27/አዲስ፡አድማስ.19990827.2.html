<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ የፕሬስ ነፃነት በማዳከም ቀዳሚ ሆነች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ የፕሬስ ነፃነት በማዳከም ቀዳሚ ሆነች</h2>


<p>ባለፉት አምስት ዓመታት የፕሬስ ነፃነት እጅግ ከተረገጠባቸው የዓለም አገሮች ኢትዮጵያ፣ ጋምቢያና ዴሞክራቲክ ኮንጐ ሪፐብሊክን አስከትላ ቀዳሚውን ስፍራ በመያዝ በፕሬስ ነፃነት ከ195 አገራት በ171ኛ ደረጃ ላይ እንደምትገኝ የፕሬስ ነፃነት ተቋማት ዘገቡ።</p>

<p>የኢትዮጵያ መንግስት የአገሪቱ ዴሞክራሲ ገና በማደግ ላይ ነው በማለት አስተባብሏል። የጋዜጠኞች ተከላካይ ኮሚቴ (ሲፒጄ) እንደሚለው የኢትዮጵያ መንግሥት ጋዜጦችን በመዝጋትና ዋና አዘጋጆቹን በማሰር ባካሄደው ጥቃት የፕሬስ ነፃነትን አዳክሟል ብሏል። የፕሬስ ነፃነት ባለፉት አምስት አመታት በአፍሪካ መዳከሙን ሲፒጄ ጠቅሶ፣ ደህና ምልክት ታይቶባቸው የነበሩት ጋምቢያና ኮንጐም እንደ ኢትዮጵያ ወደኋላ በመንሸራተት የፕሬስ ጭቆናን አባብሰዋል ብሏል።</p>

<p>"የፕሬስ ነፃነትን ካየን ዴሞክራሲ በአፍሪካ ገና መሠረት አልጣለም" ያሉት የሲፒጄ ዋና ዳይሬክተር ጆል ሲሞን "እነዚህ ሦስት የአፍሪካ አገሪቱ ዴሞክራሲያዊ አሠራር ለማጐልበት ጥረት በጀመሩበት ሰዓት ለሽልማት በቅተው ነበር። ዛሬ ግን የፕሬስ ጉዳይን በተመለከተ በተቃራኒ አቅጣጫ እየተጓዙ ነው" በማለት አብራርተዋል። በኢትዮጵያ የጋዜጠኞች እስር ከ2 ወደ 18 አሻቅቧል ባለፈው ዓመት ባለሥልጣናት 8 ጋዜጦችን አግደዋል፣ 2 የውጭ አገር ዘጋቢዎችን አባረዋል ያለው ሲፒጄ፣ ጋዜጠኞች ተሰደዋል፣ የሚነቅፏቸውን ድረ - ገፆች ዘግተዋል በአሁኑ ወቅት የሚታተሙት በጣት የሚቆጠሩ የግል ጋዜጦች በከፍተኛ ስጋት ውስጥ ናቸው ብሏል።</p>

<p>የፕሬስ ነፃነትን በማዳከምና ወደኋላ በመንሸራተት ከተወገዙት 10 አገራት መካከል ግብፅንና ሞሮኮን ጨምሮ አምስቱ የአፍሪካ አገራት ሲሆኑ፣ ራሺያ፣ ኩባ፣ ፓኪስታን፣ አዘርባጃና ታይላንድ ይገኙበታል። ባወጣው መግለጫም ከሰሐራ በታች በተለይም በምሥራቅ አፍሪካ የፕሬስ ነፃነት እንዳሽቆለቆለ በመግለጽ ኢትዮጵያን፣ ቀጥሎም ኬንያንና ኡጋንዳን ወቅሷል። የኢትዮጵያ ሁኔታ መጠነኛ ተስፋ ይታይበት ነበር እንጂ ለወትሮውም ደካማ ነበር፣ ባለፉት አምስት ዓመታት ደግሞ ተባብሷል ያለው ፍሪደም ሃውስ፣ ለምስራቅ አፍሪካ አርአያ ይሆናል ተብለው ይታሰቡ በነበሩት ኡጋንዳና ኬንያ ውስጥ የሚታየው መዳከም ደግሞ አሳሳቢ ነው ብሏል።</p>

<p>ከ195 አገራት ኢትዮጵያን በ171ኛ ደረጃ ላይ ያስቀመጠው የፍሪደም ሃውስ ሪፖርት፣ የፕሬስ ነፃነት ክፉኛ በማፈን የመጨረሻውን ደረጃ ከሰጣቸው አስር አገራት መካከል ኤርትራን ዙምባብዌንና ኢኳቶሪያል ጊኒን ሲጠቅስ፣ ኤርትራ በተከታታይ ለ6ኛ ጊዜ የዚህ ምድብ አባልነቷን አስመስክራለች ብሏል።</p>

<p>በሌላ በኩል ከአፍሪካ ብሩንዲ፣ ማ ዕከላዊ አፍሪካ ሪፖብሊክ፣ አንጐላና ሴራሊዮን መሻሻል እያሳዩ ነው በማለት ጠቅሷቸዋል።</p>

<p>በተያያዘ ዜና የፕሬስ ነፃነት ተቋማት ያወጧቸው ሪፖርቶች በውንጀላ ላይ እንጂ በጥናት ላይ የተመሰረተ አይደለም በማለት የኢትዮጵያ ማስታወቂያ ሚኒስቴር የተቸ ሲሆን ሪፖርቶች በጥናት ላይ የተመሰረቱ ቢሆኑ እንቀበላቸዋለን ብሏል።</p>

<p>የፍትህ ሚኒስቴር በበኩሉ፣ በአገሪቱ ዲሞክራሲ እያደገ የሚገኝ እንደሆነ በመጥቀስ፣ "የፕሬስ ነፃነት ለሁሉም መከበር አለበት፣ ይሁንና በብዙ መስኮች ብዙ ሊከናወኑ የሚገቡ ስራዎች አሉ" ብሏል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 27 ቀን 1999</a></p>

</body>
</html>	
