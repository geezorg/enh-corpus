<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ይቅርታ ያልጠየቁ ሦስት የቅንጅት ታሳሪዎች እየተከራከሩ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ይቅርታ ያልጠየቁ ሦስት የቅንጅት ታሳሪዎች እየተከራከሩ ነው</h2>


<p>ከቅንጅት አመራሮች ጋር ክስ ቀርቦባቸው በእስር ከሚገኙት ዘጠኝ ተከሳሾች መካከል አቶ በድሩ አደምና መ/አ አለማየሁ የኔነህ ለውሳኔ የተቀጠሩ ሲሆን ፣ ሁለቱ የሲቪል ማህበራት የስራ ሀላፊዎች የመከላከያ ምስክር ሊያቀርቡ ነው።</p>

<p>ሌሎች አምስት ተከሳሾች ጥፋተኛ ነን ብለን ይቅርታ ስለጠየቅን ያቀረብነው መከላከያ ውድቅ ሆኖ ውሳኔ ይሰጠን በማለታቸው በእለቱ የጥፋተኝነት ውሳኔ ተላልፎባቸዋል - ረቡዕ እለት በዋለው የከፍተኛ ፍ/ቤት የወንጀል ችሎት ፣ ተከሳሾቹ አቶ በድሩ አደም ፣ መ/አ አለማየሁ የኔነህ ፣ መብራቱ ከበደ ፣ መ/አ ግርማ አማረ ወ/ት ቅድስት በቀለ ፣ ጋዜጠኛ ወሰንሰገድ ገ/ኪዳን ፣ ዳዊት ከበደ ፣ እንዲሁም የሲቪል ማህበራት የስራ ሀላፊዎች አቶ ዳንኤል በቀለ እና አቶ ነፃነት ደምሴ ናቸው። ቃሊቲ የሚሰየመው ችሎት እንደወትሮው አልነበረም። ብዙዎቹ ተከሳሾች ስለተፈቱ ፣ አንደ ተከስሾቹ ቁጥር ማነስ የችሎቱ አዳራሽ ፀጥታ ነግሶበት ነበር።</p>

<p>ችሎቱ በቀጠሮ የተሰየመው በተከሳሾች የሚቀርብ የመከላከያ ምስክር ለማድመጥ ቢሆንም ፣ አምስት ተከሳሾች ጥፋተኝነታቸንን አምነን ይቅርታ ስለጠየቅን እስካሁን ያቀረብነው መከላከያ ውድቅ ሆኖ ውሳኔ ይሰጠን በማለት በቃል ለፍ/ቤቱ ተናግረዋል።</p>

<p>በሌላ በኩል አቶ በድሩ አደም እና መ/አ አለማየሁ የኔነህ በአቃቤ ህግ ለቀረበባቸው ማስረጃ የመከላከያ መስረጃ ወይም ምስክር አቅርበው እንዳጠናቀቁ የገለፁ ሲሆን ፣ ፍ/ቤቱ ውሳኔ እንዲሰጥ ጠይቀዋል። ተከሳሾቹ ለረቡዕ እንደተቀጠሩም ለማወቅ ተችሏል።</p>

<p>ለ10 ደቂቃ የተበተነው ችሎት ተመልሶ ሲሰየም መቶ አለቃ ግርማ ፣ አቶ መብራቱ ከበደ እና ወ/ት ቅድስት በቀለ በአንደኛው ክስ ፣ ጋዜጠኞች ወሰን ሰገድ ገብረኪዳን ዳዊት ከበደ ደግሞ በሌላ አንቀፅ ጥፋተኛ ሆነው ተገኝቷል ሲል ፍ/ቤቱ ገልጿል።</p>

<p>ዓቃቤ ህግ የቅጣት አስተያየቱን በሁለት ቀን ውስጥ እንዲያቀርብ ከፍ/ቤቱ ቢነገረውም ፣ በዚያው እለት ማቅረብ እንደሚችል በመግለጽ ፣ በአንደኛው ክስ ጥፋተኛ የተባሉት ሶስቱ ተከሳሾች በሞት እንዲቀጡ ጠይቋል።</p>

<p>ለብቻ የቀሩት የሲቪል ማህበራት የስራ ሃላፊዎች አቶ ዳንኤል በቀለና አቶ ነፃነት ደምሴ በአቃቤ ህግ ለቀረበባቸው ማስረጃ ምስክርነት ማስተባበያና መከላከያ ምስክር እንዲያቀርቡ ፍ/ቤቱ ለትናትን አርብ ነው ቀጠሮ የሰጠው። አቃቤ ህግ በቀጠሮው ዕለት እንደማይመቸው ቢገልጽም ፣ ከሶስት አቃቤ ህጐች መካከል አንዱ በቀጠሮው እለት መቅረብ ያቅተዋል ብሎ እንደማያምን ፍ/ቤቱ በመግለጽ ትዕዛዝ አስተላልፏል። ትናንት በዋለው ችሎትም ሁለቱ ተከሳሾች ማስተባበያ ቃላቸውን የሰጡ ሲሆን ፣ በሰዓት እጥረት የመከላከያ ምስክሮች ሳይደመጡ ቀርተዋል። ተከሳሾቹ ካስመዘገቧቸው 160 የመከላከያ ምስክሮች መካከል ከፍተኛ የቅንጅት መሪዎች የሚገኙበት ሲሆን ፣ በዕለቱ ኢንጂነር ኃይሉ ሻውል ፣ ዶ/ር ብርሃኑ ነጋ ፣ ዶ/ር ሃይሉ አርአያ ፣ ዶ/ር ያዕቆብ ወልደማርያም ፣ ወ/ሪት ብርቱካን ሚደቅሳ ፣ ኢንጂነር ግዛቸው ሽፈራውና ሌሎችም ለምስክርነት ተጠርተው ነበር። ምስክሮቹ ቃለ ማሃላ ከፈፀሙ በኋላ ሰዓት በማለፉ ችሎቱ የምስክሮችን ቃል ለማሰማት ለሰኞ ቀጥሯል። አቃቤ ሕግ አይመቸኝም በማለት ላሰማው ተቃውሞ ፣ ፍ/ቤቱ የስራ ቀኖችን መቆራረጥ አይቻልም ምስክሮች መሰማት አለባቸው ብሏል። እስከዛሬ ድረስ ችሎቱ ሲታይበት ከነበረው ቃሊቲ ፍ/ቤት ወደ ልደታ መዛወሩም በዕለቱ ተነግሯል። ፍርድ ቤቶች ከሀምሌ 30 ጀምሮ ለሁለት ወራት ዕረፍት እንደሚዘጉ ይታወቃል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 21 ቀን 1999</a></p>

</body>
</html>	
