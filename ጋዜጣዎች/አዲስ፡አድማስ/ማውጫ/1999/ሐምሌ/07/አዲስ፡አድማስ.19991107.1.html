<?xml version="1.0" encoding="UTF-8"?>

<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ችግር የሚፈታው በውይይትና መቻቻል ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ ችግር የሚፈታው በውይይትና መቻቻል ነው</h2>


<p>የኢትይጵያ ችግር በፖለቲካ ውይይት እና መቻቻል እንጂ በሌላ መንገድ ሊፈታ እንደማይችል አምናለሁ ሲሉ ሰሞኑን ከእስር የተፈቱት የቀድሞው መከላከያ ሚኒስትር አቶ ስዬ አብርሃ ገለፁ።</p>

<p>ከስድስት አመት በፊት በኢህአዴግ ውስጥ ክፍፍል ከተፈጠረ በኋላ በሙስና ተከሰው የታሰሩት አቶ ስዬ አብርሃ ሰሞኑን ጠቅላይ ፍ/ቤት 5 አመት እስር ከወሰነባቸው በኋላ ነው እስካሁን የታሰሩት ታስቦ የተፈቱት። ያጠፋሁት ወንጀል እንደሌለ እያወቅኩ ነው የፍ/ቤቱን ስራት አክብሬ ስከራከር የነበረው የሚሉት አቶ ስዬ ፣ የተከራከርኩት ፍትህ አለ ብዬ ሳይሆን ለታሪክ ተቀምጦ የሚቀጥለው ትውልድ እንዲማሩበት ነው ብለዋል።</p>

<p>የኢትዮጵያ ፖለቲካ ሰውን የኑሮ ምስቅልቅል ውስጥ የሚከት ሆኗል ያሉት አቶ ስዬ ፣ ቢሆንም ግን ተስፋ መቁረጥ አያስፈልግም ብለዋል።</p>

<p>«የአገራችን ችግር በምክክር ፣ በፖለቲካዊ ውይይት ፣ በመቻቻል እና ለህዝብ ፍላጎት ተገዢ በመሆን ካልሆነ በስተቀር በሌላ መንገድ ሊፈታ እንዳማይቻል አማናለሁ» ብለዋል።</p>

<p>በአንድ ወቅት አቶ ስዬ እንዲፈቱ ውሳኔ የሰጡና አሁን ከቅንጅት አመራሮች ጋር በእስር የሚገኙት ወ/ሪት ብርቱካን ሚደቅሳን በተመለከተ ተጠይቀው ፣ «መልካም ዳኛ መሆን በኔ ግምት ሁለት ነገር ይጠይቃል ፣ የህግ እውቀት እና የሞራል ድፍረት። ወ/ት ብርትኳንን አላውቃትም ፣ ችሎት ብቻ ነው ያየኋት ፣ ነግር ግን ሁለቱን የሟላችና ዳኛ መሆን የሚገባት ሰው ናት ፣ እንዲህ ያለች ዳኛ እስረኛ መሆኗ በጣም ያሳዝነኛል» ብለዋል አቶ ስዬ።</p>

<p>እስር ቤት ባለበታቸዋን ለመጠየቅ በሚመላለሱ ወቅት ሬሳ ሲወጣና ፣ አእምሯቸው የተነካ ሰዎች ማየታቸውን የተናገሩት የአቶ ስዬ ባለቤት ወ/ሮ ሀዳስ አለሙ ፣ ባለቤቴ ከነሙሉ ጤንነቱ በመውጣቱ በጣም ደስ ብሎኛል ብለዋል። አቶ ስዬ አብርሃ ከአዲስ አድማስ ጋር ያደርጉትን ቃለምልልስ በገፅ 3 ይመልከቱ</p>

<p>ለስድስት ዓመት ታስረው አምስት ዓመት ሲፈረድብዎት ምን ተሰማዎት? አንደኛ ነገር እኔ ከመጀመሪያው ጀምሮ ንፁህ ነኝ። ያጠፋሁት ወንጀል እንደሌለ አውቃለሁ። እኔ የፍርድ ቤቱን ስርአት አክብሬ ነው ክርክሩን ለመቀጠል የወሰንኩት። ይህን ያደረግኩበት ምክንያት ፍትህ አገኛለሁ ብዬ አልነበረም። ቢያንስ ግን ስርአቱን አክብሬ በመከራከር ለታሪክ ፣ ለሬከርድ ፣ ለሚቀጥለው ትውልድ ይቆያል ፣ የሚቀጥልው ትውልድ ይማርበታል ብዬ ነው ወደ ክርክሩ ሂደት የገባሁት። ተከላከል ሲሉኝም መከላከያ ማስረጃ አቅርቤ የተከራከርኩት በዚህ ምክንያት ነው። ለዳኞቹም ከመጀመሪያ ጀምሬ ይህን ነግሬያቸዋለሁ። ፍትህ አለ ብዬ ሳይሆን የኔ ልጆች እና የእናንተ ልጆች እንዲያውቁት ፣ ወደፊት እንዲማሩበት ለሪከርድ ያህል ነው ስርአቱን አክብሬ እከራከራለሁ ያልኩት።</p>

<p>እፈታለሁ ብለው አስበው ነበር? አንድ ቀን እንደምፈታ አውቃለሁ። ዳኞቹ በመጨረሻ ነገሩን እንዴት ይቋጩታል የሚለው ግን የሚያስጨንቀኝ ነገር አልነበረም። አሁን ተፈትቻለሁ። ስድስት አመት ሙሉ ግን ታስሬያለሁ። አምስት የአንድ ቤተሰብ አባላት በ13 የወንጀል ክስ እያንዳንዱ እስከ 15 ዓመት የሚያስቀጣ ክስ ተመስርቶብን ታስረናል። ይሄ ሁሉ መከራ አልፎ ለቤተሰ ፣ ለአገርና ለነፃነት መብቃቴ ደስ ይለኛል። በደል ደርሷል ፣ በኔና በቤተሰብቤ ላይ ተፈፅሟል። ግን እኔና ቤተሰቤ በደህና እስከወጣን ድረስ ወደኋላ መመለስ አልፈልግም። በወደፊት ህይወቴን ለአገርና ለወገን በሚጠቅም ነገር ላይ እንዳተኩር ጉልበቴንም ለዛ እንዳውል እንጂ ወደኋላ እያሰብኩ በጥላቻና በቂም እራሴን ጤናዬን ፣ ጉልበቴንና ጉዜዬን ላባክን አልፈልግም።</p>

<p>ህወሐት ውስጥ መከፋፈል በተፈጠረበት ወቅት ከእርስዎ ጋር ከድርጅቱ የወጡ ሰዎች ሌላ ፖርቲ በመመስረት ሂደት ላይ ናቸው። ፖርቲውን ይቀላቀላሉ? የፖለቲካ ፖርቲ ለኔ ትልቅ እና ከባድ ውሳኔ ነው። የትዳር ጓደኛ የመምረጥ ያክል ነው። ፖለቲካ ፓርቲ ውስጥ መግባትን አክብጄ ነው የማየው አጥንቼ ተጠንቅቄ የምገባበት ነገር ነው። ብዙ አላውቅም ፣ ግና ጓደኞቼ ዝግጅት ያደርጉ እንደነበር ማመልከቻም እንዳስገቡ ሰምቻለሁ። ዝርዝሩን አላውቅም። ጓደኞቼን በጣም አከብራቸዋለሁ። እነሱ የሚሉትንም አዳምጣለሁ ፣ ቢሆንም ግን የራሴን ጥናት አድርጌና ከራሴ ጋር መክሬ የምወስነው ነው። አሁን በዚህ ጉዳይ ላይ ይህን አደርጋለሁ ብዬ የምወስንበት ጉዳይ አይደለም።</p>

<p>ለበኢትዮጵያ ህዝብ ምን ይላሉ? በእርግጥ የኢትዮጵያ ህዝብ ብዙ ችግር አልፏል። የኢትዮጵያ የፖለቲካ ታሪክ ፣ ሰውን የኑሮ ምስቅልቅል ውስጥ የሚያስገባ ታሪክ ሆኗል። እዚህ አገር ያሉት ፖለቲከኞችም ለመጥፋት እንደተቃረቡ ዝርያዎች ናቸው። ያም ቢሆን ግን የአገራችን ሁኔታ በምክክር ፣ በፖለቲካዊ ውይይት ፣ በመቻቻል እና ለህዝብ ፍላጎት ተገዢ በመሆን ካልሆነ በስተቀር በሌላ መንገድ ሊፈታ እንደማይቻል አምናለሁ። በእርግጥ የኢትዮጵያ ህዝብ ብዙ አይቷል ፣ በፖለቲካ ምስቅልቅል ብዙ ችግር አሳልፏል። ግን ተስፋ አለመቁረጥ ተስፋን ሰንቆ ፣ የአገርን ሁኔታ የተቻለውን ያህል ለማስተካከል መጣር አለብን እንጂ ችግሮች በተፈጠሩ ቁጥር ተስፋ መቁረጥ አንዱ ባንዱ ላይም ተስፋ መቁረጥ ያለበት አይመስለኝም።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 7 ቀን 1999</a></p>

</body>
</html>	
