<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት አመራሮች ከእስር ተፈቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት አመራሮች ከእስር ተፈቱ</h2>


<p>በትናትናው እለት ወደ 6 ሰዓት ገደማ የቃሊቲ አየር አይሞቅም አይቀዘቅዝም ነበር። የቅንጅት ታሳሪ ቤተሰቦች ፣ ወዳጅ ዘመዶች ፣ ጋዜጠኞችና ደጋፊዎች ቃሊቲ ወህኒ ቤት የደረሱት ማልደው ነው። በየሰው ፊት ላይ ናፍቆትና ጉጉት ይነበባል። ሁሉም በእስር ቤቱ በር ላይ አፍጧል - በአይናቸው ጎትተው መዝዘው የሚያወጡት ነገር ያለ ይመስላል። ላለፉት 20 ወራት በወህኒ ቤቱ የከረሙትን የቅንጅት ከፍተኛ አመራሮች በጉጉት እየተጠባበቁ ነበር። የአብዛኛዎቹ ሞባይል ስልክ በተደጋጋሚ ይጠራል። በየደቂቃው ከሀገር ውስጥና ከውጭ አገር ስልክ ይደወላል። ሁሉም የእስረኞቹን መፈታት እየተጠባበቀ እንደሆነ ነው በስልኩ የሚያወራው። በዚህ ቅፅበት ነበር ሦስት ነጫጭ ሚኒባሶች ተከታትለው ከቃሊቲ እስር ቤት የወጡት። ሁካታ ሆነ ፣ ደስታና ለቅሶ የተዋሃደበት ስሜት አካባቢውን አወደው።</p>

<p>ሳቅና ለቅሶ ተቀላቀሉ - በቃሊቲ ወህኒ ቤት አካባቢ። ትራፊኩ በጣም የተጨናነቀ ስለነበር በመኪናው ውስጥ የነበሩትን አብዛኛዎቹን ለመለየት ባይቻልም ፣ በርካታዎቹ ሁለት ጣታቸውን ቀስረው ፣ እጃቸውን እያውለበለቡ አለፉ። በዛ መስመር የሚያልፉ መኪኖችም አንዳንዶቹ ሁኔታውን ሲያዩ ፣ ጡሩምባ እየነፉና እጃቸውን እያውለበለቡ ነበር የሚያልፉት።</p>

<p>የተፈቱት የቅንጅት አመራሮች ይዘው የተፈተለኩት ሚኒባሶች የት እንደሚሄዱ ለጊዜው አልታወቀም ፣ ሁሉም የየራሱን መላምት ይናገራል። አንዳንዶቹ ሰዎች ምናልባት ሚኒባሶቹ የሚሄዱት ሸራተን አዲስ ይሆናል የሚል ግምት ተናገሩ - ለሽምግልና ጥረት ሲያደርጉ የነበሩ ሽማግሌዎች መግለጫ ወደሚሰጡበት ቦታ ማለት ነው። አንዳንድ ሰዎች ደግሞ ወደ ሸራተን አዲስ የሚሄዱት የእንኳን ደስ አላችሁ ግብዣ ስላላቸው ነው ሲሉ ነበር። ሚኒባሶቹ ግን ወደተለያዩ አቅጣጫ በማምራት ተለያዩ ፣ መድረሻው ባይታወቅም ስንከተለው የነበረው አንዱ ሚኒባስ መሃል ላይ ድንገት አምልጦን ጠፋ። ለማንኛውም በቀጥታ ወደ ሸራተን አዲስ አመራን። በር ላይ ስንደርስ ግን እንደሰማነው አልሆነም። እንደኛው ሰምተው ወደዛ ያመሩ አንዳንድ የታሳሪ ቤተሰቦች ግራ ተጋብተው ቆመዋል። ወዲያው የተፈቱት የቅንጅት መሪዎች በሙሉ ወደየቤታቸው መሄዳቸውን ሰማን - ከፕ/ር መስፍን ቤተሰቦች። ፕ/ር መስፍን ከኢንጂነር ግዛቸው ሽፈራው ጋር መሄዳቸውን ስለሰማን ቦሌ ቴሌ መድሃኔአለም አካባቢ ወደሚገኘው የኢንጂነር ግዛቸው ቤት አመራን። ዙሪያ ገባው በእልልታና በደስታ ታጅቦ ነበር። ወዳጅ ዘመድ ... ጎረቤት ተሰባስቧል። የምሳ ግብዣው ፣ ሠርግና ማልሽ ነበር የሚመስለው። ኢንጂነር ቤት ትኩስ ወጡ እየተጨለፈ እንጀራው እየተቆረሰ ... ጠጅ እየተጠጣ ነበር ቤታቸው ሞቋል ደምቋል። በየደቂቃው ሰው ይገባል ሰው የወጣል። ሰዎች እየተቃቀፉ ይሳሳማሉ ፣ ይስቃሉ ፣ ይላቀሳሉ።</p>

<p>የፕሮፌሰር መስፍን ልጆች ተቃቅፈው ሲሳሳሙ ፣ ሲላቀሱ ፣ ኢንጂነር ግዛቸው ፣ ደስታ ነው የሚያስፈልገው ፣ አባታችሁ ጀግና ነው እያሉ ነበር የሚያፅናኗቸው። ከዚያም ያመራነው ወደ ኢንጂነር ሃይሉ ሻውል ቤት ነው። በሩ የተከፈተልን ከአዲስ አድማስ ጋዜጣ እንደመጣን ከገለፅንላቸው በኋላ ነው። ኢንጂነር ሃይሉ ሳሎን ሶፋ ላይ ተቀምጠዋል። ወፍረዋል ፣ ቀልተዋል። ቤተሰቡ የሚይዘው የሚጨብጠው ጠፍቶታል - በደስታው ብዛት። እዚህም ቤት ፌሽታ በፌሽታ ነው። ውስኪ ጠረጴዛ ላይ በዓይነት በዓይነት ቀርቧል።</p>

<p>ባለፈው ሰኞ ፍ/ቤት የእድሜ ልክ እስራት የበየነባቸው 38 የቅንጅት እስራኞች ከብዙ ወራት በኋላ ነው ከቃሊቲ ወህኒ ቤት ወደየቤታቸው የገቡትና ከቤቴቦቻቸው ጋር የተደባለቁት።</p>

<p>ከምርጫ ዘጠና ሰባት በኋላ በመንግስትና በቅንጅት አመራሮች መካከል የተፈጠረውን አለመግባባት በሽምግልና ፍፃሜ ማግኘቱ ለኢትዮጵያ አዲስ ምዕራፍ ከፋች ይሆናል ብዬ አስባለሁ ሲሉ ጠቅላይ ሚ/ር መለስ ዜናዊ ትላንት ተናገሩ። ላለፉት 20 ወራት በእስር ከቆዩ በኋላ ባለፈው ሰኞ የዕድሜ ልክ እስር የተበየነባቸው ከፍተኛ የቅንጅት አመራሮች ምህረት ተደርጎላቸው ትላንት ከእስር ተፈተዋል።</p>

<p>ጠቅላይ ሚ/ሩ ትናንት በፅህፈት ቤታቸው ለጋዜጠኞች በሰጡት መግለጫ ፣ በእስርቤት የነበሩ የቅንጅት እስረኞች ጉዳይ በይቅርታ እና በሽምግልና ማለቁ ከምርጫ 97 ጋር የተያያዙ ጉዳዮችን አብረው ፍፃሜ እንደሚያገኙ ፣ ለአግሪቱም አዲስ ምዕራፍ ከፋች እንደሚሆን አስባለሁ ብለዋል።</p>

<p>አመራሮቹ ፓርላማ አንገባም ብለው በማድማቸው በፓርላማ የነበራቸው መቀመጫ አሁን ባለው ሁኔታ መረከብ አይችሉም ያሉት ጠ/ሚኒስትሩ ፣ በሚቀጥለው አመት በሚደረገው ምርጫ ግን መወዳደር ይችላሉ ብለዋል። ፍ/ቤት ከዕድሜ ልክ እስሩ ጋር ለ5 ዓመት የመምረጥና የመመረጥ መብታቸውን ገፏቸው እንደነበር የሚታወቅ ሲሆን ምህረቱ ህገመንግስታዊ መብታቸውን መልሶ አጎናፅፏቸዋል። የፖለቲካ መብቶቻቸው የተከበረ መሆኑን የተናገሩት ጠ/ሚኒስትሩ ፣ የተፈቱት አመራሮች በተደራጀም ሆነ ባልተደራጀ መልኩ ፖለቲካዊ እንቅስቃሴ ለመቀጠል ይችላሉ ብለዋል።</p>

<p>ለወራት መንግሥትንና የቅንጅት ታሳሪዎችን ሲያደራድሩ በነበሩት ፕሮፌስር ኤፍሬም ይስሀቅ የሚመራው የአገር ሽማግሌዎች ቡድን ታሳሪዎቹ ከመፈታታቸው ቀደም ብሎ በሰጠው መግለጫ ፣ ዛሬ በተወሰኑት እስረኞች ላይ ለእድሜ ልክ እስራታ ፍርድ የተሰጠ ቢሆንም ቅጣቱ በምህረት እንዲቀየር በመንግሥት ውሳኔ ተሰጥቶት እስረኞቹ በአጭር ጊዜ ከእስር እንዲፈቱና ሙሉ መብታቸው እንዲመለስላቸው በመወሰኑ ትልቅ ደስታ ተሰምቶናል ብለዋል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 14 ቀን 1999</a></p>

</body>
</html>	
