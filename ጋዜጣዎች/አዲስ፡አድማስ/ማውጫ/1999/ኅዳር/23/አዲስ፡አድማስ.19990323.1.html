<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በቅንጅት ተከሳሾች ላይ የሰው ምስክር ማሰማት አብቅቶ ለየካቲት ተቀጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


 <h2 class="align-center">በቅንጅት ተከሳሾች ላይ የሰው ምስክር ማሰማት አብቅቶ ለየካቲት ተቀጠረ</h2>


<p>አቃቤ ሕግ ለምስክርነት ተመዝግበው የነበሩ 310 ሰዎች እንዲቀሩ አድርጓል።</p>

<p>የአቃቤ ሕግ ማስረጃ ተከሳሾችን የሚያስጠይቅ መሆን አለመሆኑን ፍርድ ቤቱ በቀጠሮ ቀን ይገልፃል ተብሎ ይጠበቃል።</p>

<p>አቃቤ ሕግ፤ በእነ ኢንጂነር ኃይሉ ሻውል መዝገብ በከሰሳቸው የቅንጅት መሪዎችና አባላት፤ የሲቪል ማህበረሰብ ድርጅት አባላትና ጋዜጠኞች ላይ ማሰማት የጀመረውን የሰው ምስክርነት አብቅቶ ለየካቲት 12 ቀን 1999 ዓ.ም ተለዋጭ ቀጠሮ ተሰጠ።</p>

<p>በአቃቤ ሕግ የቀረበው የሰነድና የምስክሮች ማስረጃ ተካሳሾችን የማያስጠይቅ ከሆነ በነፃ እንዲለቀቁ፤ የሚያስጠይቅ ነው ከተባለም የአቃቤ ሕግን ማስረጃ ለማስተባበል ተከሳሾች እንዲከራከሩ ለመግለፅ የተሰጠ ቀጠሮ እንደሆነ አመልክቷል - የቅንጅት ተከሳሾችን ጉዳይ እየተመለከተ ያለው የከፍተኛ ፍርድ ቤት 2ኛ ችሎት።</p>

<p>ተከሳሾች በነፃ ይለቀቁ ወይም ይከላከሉ ለማለት ፍርድ ቤቱ በሺዎች የሚቆጠሩ በርካታ የፅሁፍ፤ የካሴትና የቪዲዮ ክር ማስረጃዎችና የሰው ምስክሮችን ቃል መመርመር እንደሚያስፈልግና ይህም ብዙ ጊዜ እንድሚወስድ ገልጿል - ቀጠሮን ለየካቲት ሲያደርግ።</p>

<p>አቃቤ ሕግ ካሁን በፊት ካቀረባቸው ምስክሮች የ72ቱ ቃል የተሰማ ሲሆን 21 ምስክሮች የተለየ ምስክርነት አይሰጡም በሚል ያስቀረ ሲሆን፤ ቀሪዎቹ 289፤ ምስክሮች የሚሰጡት ቃልም ከእስካሁኖቹ ጋር ተመሳሳይ በመሆኑ ይታለፉልኝ ሲል ጠይቋል - ሰኞ ዕለት። እንዲታለፉ በተደረጉት ምስክሮች ምትክ፤ በምስክርነት ሳይመዘገቡ የቆዩ፤ ዘግይተው የተገኙና በወቅቱ ሕክምና ላይ የነበሩ 15 ተጨማሪ ምስክሮችን ለማቅረብ እንዲፈቀድለት አመልክቷል።</p>

<p>የአቶ ዳንኤል በቀለና የአቶ ነፃነት ደምሴ ጠበቃ የአቃቤ ሕግን ጥያቄ የተቃወሙ ሲሆን፤ ፍርድ ቤቱ ግን ሕጉ ተጨማሪ ምስክሮችን እንድማይከለክል በመጥቀስ አቃቤ ሕግ ምስክሮቹን እንዲያቀርብ ፈቅዷል።</p>

<p>አቃቤ ሕግ ባለፈው ረቡዕ ያቀረባቸው ምስክሮች፤ ተከሳሾች ባነሷቸው፤ በመሯቸውና በፈፀሟቸው የወንጀል ድርጊት ሙከራዎች ያደረሱትን ጉዳት ያስረዱልኛል፤ የጉዳቱም ሰለባ ናቸው ያላቸውን ነበር።</p>

<p>በተጨማሪም የቅንጅት መሪዎች በኤርትራ መንግስት የተደራጀውን የኢትዮጵያ አንድነት ግንባር ኤርትራ ድረስ በመሄድ ግንባሩን በትጥቅና በስንቅ ለመርዳታቸው የሰጡትን ድጋፍ፤ የግንባሩ አባላት የነበሩ ምስክሮች እንደሚያስረዱለት አመልክቷል።</p>

<p>ጥቅምት 23 ቀን 98 ዓ.ም አፍሪካ ሆቴል ፊት-ለፊት በብሔር ብሔረሰብ ተወላጅነት ተፈርጀው የደህንነት ዋና ፀሐፊ በሚል በወጣቶች ድብደባ ድርሶብኛል በማለት ስሞችን እየጠቀሱ የተናገሩት አንድ የአቃቤ ሕግ ምስክር፤ ሕጋዊ ፈቃድ ያለውንና ራሴ የገዛሁትን ሽጉጥም ወስደውብኛል ብለዋል።</p>

<p>በደረሰባቸው ጉዳት ጥቁር አንበሳ ሆስፒታል ለ4 ወራት ሲታከሙ ቆይተው መቆየታቸውን የገለፁት ምስክሩ፤ በድብደባው የተነሳ አሁን ጭንቅላታቸውን እንደሚያማቸውና ዓይናቸው እንደሚጨልምባቸው፤ "አብረን የኖርን፤አብረን የበላንና የጠጣን አባታቸው ነኝ እኔ ምን አደረኳቸው? " በማለት ተናግረዋል።</p>

<p>ምስክሩ፤ በስም የጠቀሷቸውን ተከሳሾች አንዳዶቹን በትክክል፤ አንዳዶቹን ደግሞ በማሳሳት ጠቁመዋል። ጥቂት ተከሳሾችም መስቀለኛ ጥያቄ አቅርበውላቸው ነበር።</p>

<p>ፍቃዱ አሰፋ የተባለው ተካሳሽ፤ እኔን ምን ያህል ያውቁኛል? በማለት ላቀረበላቸው ጥያቄ ሲመልሱ፤ ምንም ያደረከኝ ነገር የለም፤ አቃቤ ሕግ ከደበድቡህ ሰዎች ውስጥ እነ እገሌ፤ እነ እገሌ ታስረዋል ብሎ ስለነገረኝ ነው እንጂ እነ ማን እንደመቱኝ አላውቅም፤ ፍቃዱ መኖርህን አላየሁም በማለት ተናግረዋል።</p>

<p>እነዚህ ሰዎች እንደመቱዎት በምን አወቁ? በማለት ፍርድ ቤቱ ላቀረበላቸው የማጣሪያ ጥያቄ፤ መንግስት ነግሮኝ ነው ሲሉ መልሰዋል - ምስክሩ።</p>

<p>መሳሪያውን ማን እንደቀማቸውና በአካባቢው ስንት ሰው እንደነበረ ተጠይቀውም፤ ፍቃዱ እንደቀማቸውና ከ10 ሰው በላይ እንደነበረ ተናግረዋል። ጉዳቱ ከመድረሱ በፊት አሁን የጠቆሟቸውን ሰዎች አይተው ነበር? አዎ። መላኩ መሳሪያውን ሲቀማዎት ያውቁ ነበር? አዎ! ማሙሼት ነው አንዱ፤ እጄን ጠምዝዘው መሳሪያውን ወሰዱብኝ በማለት አስረድተዋል።</p>

<p>ሁለት የመከላከያ ሠራዊት ምስክሮች፤ ጥቅምት 24 ቀን 1998 ጦር ኃይሎች ሆስፒታል በጥበቃ ሥራ ላይ ሳሉ "ኢሕአዴግ ሌባ" እያሉ በመሳደብ የታሰሩ የቅንጅት መሪዎችና አባላት ይፈቱ ይሉ እንደነበር፤ በሆስፒታሉና በምድር ኃይል ፅ/ቤት ላይ ድንጋይ እንደወረወሩ ተናግረዋል። በድንጋይ ውርወራው በዘብ ጥበቃ ላይ የነበሩ 2 አባሎች እንደተመቱ፤ እስከ 40 የሚሆኑ ሰዎች በፊት ለፊት በር ገፍተዋቸው፤ 7 ሰዎች ደግሞ በጀርባ በኩል ዘለው ወደ ሆስፒታሉ እንደገቡና ከእነዚህ ውስጥ 34 ያህሉን በቁጥጥር ስር አውለው ለፖሊስ ማስረከባቸውን ገልፀዋል።</p>

<p>ከሦስት አቅጣጫ ወደ ሆስፒታሉ የተመመው ረብሸኛ በእያንዳንዱ ምድብ ሺህ ያህል ሰዎች እንደነበሩ፤ በጥበቃ ሥራው 20 አባላትና 10 ተጠባባቂ ኃይል ብቻ እንደነበር፤ በዱላ ብቻ ባደረጉት መከላከል በንብረት ላይ ምንም ጉዳት እንዳልደረሰ ምስክሮቹ ለፍርድ ቤቱ አስረድተዋል።</p>

<p>የኢትዮጵያ አርበኞች ግንባርና በቅንጅት መካከል ግንኙነት ነበረ በማለት የተናገሩት 6 የአቃቤ ሕግ ምስክሮች፤ በተለያየ ሙያ የተሰማሩና የመከላከያ ሠራዊት አባላት እንደነበሩ ገልፀው፤ የሻቢያ መንግስት፤ አፍኖ ወስዶ ካሰራቸው በኋላ እዚሁ ታስራችሁ መበስበስ ወይስ እዚህ ያሉና የትጥቅ ትግል የሚያደርጉ ድርጅቶችን ተቀላቅላችሁ መታገል ይሻላችኋል? በማለት ላቀረበላቸው አማራጭ የሁሉንም ድርጅቶች ፕሮግራም አይተው የኢትዮጵያ አንድነት ግንባርን መቀላቀላቸውን አስረድተዋል።</p>

<p>በሻቢያ አማካይነት፤ ኤርትራ ውስጥ የግንባሩ ጽ/ቤት ወደነበረው አሬና ተወስደው በ ኤርትራ ሠራዊት አባላት መሠልጠናቸውን የገለፁት ምስክሮች፤ ከዚያም የግንባሩ መሪዎች ተረክበዋቸው፤ የቅንጅት ዓላማና አመለካከት ከዓላማቸው ጋር ተመሳሳይ እንደሆነና ቅንጅት ካሸነፈ በሰላም ወደ አገራቸው ተመልሰው ሥልጣን እንደሚጋሩ ይገልፁላቸው እንደነበር ተናግረዋል። ምርጫው እንደተካሄደ ቅንጅት ማሸነፉ ተነግሯቸው እንደፈነጠዙ፤ ወዲያው ደግሞ ኢሕአዴግ ማሸነፉን መስማታቸውን የጠቀሱት ምስክሮች፤ ኢሕአዴግ የቅንጅት መሪዎችና አባላትን እያሰረ፤ ብዙዎችንም እየገደለ መሆኑን መሪዎቻቸው በቪዲዮ የተቀረፁ ምስሎችን እያሳዩዋቸው እንድረስላቸው በማለት በሱዳን በኩል ወደ ኢትዮጵያ አስገብተዋቸው በተለያዩ ጊዜያት ከመከላከያ ሠራዊት ጋር በመጋጨታቸው፤ አባሎቻቸው ስለሞቱባቸው ወደ መጡበት ማፈግፈጋቸውን ተናግረዋል።</p>

<p>የኢትዮጵያ አርበኞች ግንባር የተመሠረተበትን በዓል ጥቅምት 8 ቀን 1998 በስብሰባ ሲያከብር፤ ሰብሳቢያቸው የሳተላይት ሞባይል ይዞ ስለነበር ተደውሎለት ወጣ ብሎ አነጋግሮ ሲመለስ፤ "እንኳን ደስ ያላችሁ፤ የግንባሩ ሊቀመንበር መስከረም አታላይ ነው የደወለልኝ። እኛ በዚህ ተሰብስበን ሳለ፤ እሱ በዚህ ሰዓት በጀርመን ሐምቡርግ ከተማ ከቅንጅት ከፍተኛ መሪዎች ጋር እየተነጋገረ ነው፤ መስማት ስላለባችሁ ነው የነገርኳችሁ" እንዳላቸው ገልፀዋል።</p>

<p>የቅንጅት ከፍተኛ አመራሮች፤ አቶ አንዳርጋቸው ፅጌ፤ አቶ ብርሃነ መዋና ሌላ ስሙን የማያስታውሱት ሰው አሬና መጥተው "እናንተ ውድ የኢትዮጵያ ልጆች እናንተ እንደሻማ ቀልጣችሁ አገራችሁን ነፃ ለማውጣት በመነሳታችሁ ልትኮሩ ይገባል፤ እኛም የሚያስፈልጋችሁን ድጋፍ እናደርግላችኋለን" በማለት የገንዘብና የቁሳቁስ ድጋፍ እንዳደረጉላቸው አስረድተዋል።</p>

<p>ሌሎች 3 የአቃቤ ሕግ ምስክሮች፤ የአቶ ብርሃን ኃይሉና የፍሬዘር ነጋሽ ቤት ሲበረበር ፖሊስ በታዛቢነት እንዲገኙ ስለጠየቃቸው በርበራው ሲካሄድ ማየታቸውን ገልፀዋል። ቤት ሲበረበር በስፍራው ነበርኩ ያሉት ታዛቢ፤ ተከሳሹ 154 ገፅ ዶክመንቶች እያወጡ ለፖሊስ ሲሰጡና በዶክመንቶቹ ላይ ሲፈርሙ ማየታቸውንና እሳቸውም መፈረማቸውን ተናግረዋል።</p>

<p>የፍሬዘር ቤት ሲበረበር ነበርን ያሉት ሁለት ምስክሮች ደግሞ፤ ቤቱ ሲበረበር በርካታ ዶክመኖትችና ኮምፒዩተር መገኘቱን፤ ተከሳሽም በዶክመንቶቹ ላይ ስትፈርም ቆይታ አንድ ወረቀት ላይ አልፈርምም ማለቷን ገልፀዋል።</p>

<p>ምስክሮቹ፤ የእነ አቶ ዳንኤል ጠበቃና ፍርድ ቤቱ ላቀረቡላቸው መስቀለኛና የማጣሪያ ጥያቄዎች ምላሽ የሰጡ ሲሆን፤ ፖሊሶች የብርበራ ትዕዛዝ ይዘናል ከማለታቸው በስተቀር ማዘዣውን እንዳላዩ አስረድተዋል። የመጨረሻው የአቃቤ ሕግ ምስክር፤ ሰኔ 1 97 እና በጥቅምት ወር የተካሄዱት የአመፅ ሁከቶች እንዴት እንደነበሩ የሚያሳይ ካርታ አቅርበው አስረድተዋል።</p>

<p>ምስክሩ፤ የአዲስ አበባ ፖሊስ የመረጃ ማዕከል ስለነበሩ፤ ከሁሉም የአዲስ አበባ አቅጣጫዎች መረጃዎች በስልክና በሬዲዮ ይደርሷቸው እንደነበር ጠቅሰው፤ በ241 ጣቢያዎች የተቀሰሱት አመፆች ሁሉ ያመሩ የነበረው ወደ መዲናይቱ ማዕከል ወደ አራት ኪሎ እንደሆነ ገልፀዋል።</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 23 ቀን 1999</a></p>

</body>
</html>	
