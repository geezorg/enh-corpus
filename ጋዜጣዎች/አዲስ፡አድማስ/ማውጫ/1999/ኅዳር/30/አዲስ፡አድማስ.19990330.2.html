<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ትላንት በሶማሊያ ከፍተኛ ውጊያ ተካሄደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


 <h2 class="align-center">ትላንት በሶማሊያ ከፍተኛ ውጊያ ተካሄደ</h2>


<p>በደቡባዊ ሱማሌ በምትገኘው የዲንሶር ከተማ በሱማሌ አክራሪ ሚሊሻዎችና በኢትዮጵያ በሚደገፈው የሱማሌ ሽግግር መንግስት ወታደሮች መካከል ትላንት እኩለ ቀን ላይ ከፍተኛ ውጊያ መካሄዱን አንድ የእስልምና ፍርድ ቤት ህብረትን ከፍተኛ ባለስልጣን ጠቅሶ አሶሼትድ ፕሬስ ዘገበ። " መሬታችንን የወረሩትን ጠላቶች እንከላከል" በማለት የአክራሪው ቡድን የህብረቱ አንድ ባለስልጣን ለሶማሊያውያን ጥሪ አስተላልፈዋል።</p>

<p>አንድ የሱማሌ ሽግግር መንግስት ከፍተኛ ባለስልጣን ውጊያው መካሄዱን ያረጋገጡ ሲሆን እስከዛሬ ከተካሄዱት ውጊያዎች ከፍተኛው እንደሆነም ለኤኤፍፒ ተናግረዋል። "በዲንሶር አካባቢ ከፍተኛ ውጊያ እየተካሄደ መሆኑን ላረጋግጥላችሁ እችላለሁ፤ ነገር ግን የጉዳቱን መጠን አላውቅም" በማለት የተናገሩት ኮሎኔል አብዱልሳቅ አፍጋዱድ፤ የኢትዮጵያ ወታደሮች ከመንግስታቸው ጦር ጋር አለመሰለፉን ተናግረዋል። በመጀመሪያ ጥቃቱን የፈፀሙት የአክራሪው ቡድን ሚሊሻዎች መሆናቸውን የሽግግር መንግስቱ የመከላከያ ሚ/ር ምክትል ሚኒስትር ተናግረዋል። ትላንትና ከፀሎት በኋላ በመቶዎች ለሚቆጠሩ ሱማሌያውያን ንግግር ያደረጉት የህብረቱ ምክትል ሊቀመንበር ሼክ ሻሪፍ ሼክ አህመድ፤ "አዲስ ውጊያ በዲንሶር ተጀምሯል። ሃይላችን በኢትዮጵያ ወታደሮች ጥቃት ደርሶባቸዋል። ስለዚህ ተነሱና ኢትዮጵያውያንን ተዋጉ" ሲሉ ጥሪ አድርገዋል። የእስልምና ፍርድ ቤት ህብረት ባለፈው ቅዳሜ ዲንሶርን የተቆጣጠረው ያለምንም ተኩስ መሆኑን አሶሼትድ ፕሬስ ዘግቧል።</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 30 ቀን 1999</a></p>

</body>
</html>	
