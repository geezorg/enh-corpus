<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>"የውሳኔ ሃሳቡን መቃወም የአገር ክህደት አይደለም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


 <h2 class="align-center">"የውሳኔ ሃሳቡን መቃወም የአገር ክህደት አይደለም"</h2>


<p>የሶማሊያ እስላማዊ ፍርድ ቤቶች ህብረት "ሶእፍህ" በሚል ስያሜ ከሚንቀሳቀሰው ቡድንና ከኤርትራ መንግስት የሚሰነዘሩ ጥቃቶችን ለመከላከል የሚወሰዱ እርምጃዎችን አንቃወምም በማለት ኢዴሃህ ሃሙስ እለት በሰጠው መግለጫ፤ በሶማሊያ ጉዳይ ለፓርላማ የቀረበውን የውሳኔ ሃሳብ መቃወም የአገር ክህደት ነው መባሉን ተቃወመ።</p>

<p>የውሳኔ ሃሳቡ "ሶእፍህ" ላይ በማተኮር ሰላማዊና ህጋዊ እርምጃ እንዲወሰድ የሚያሳስብ እንዲሆን ማሻሻያ ሃሳብ አቅርቦ እንደነበር ኢዴሃህ ገልጿል።</p>

<p>" ሶእፍህ" በኢትዮጵያ ላይ የሚያውጀው የጂሃድ ጦርነት፤ በኢትዮጵያ ሶማሊኛ ተናጋሪዎች የሚኖሩበትን አካባቢ ለመውሰድ ያሰራጨው አዋጅ፤ እንዲሁም እንቅስቃሴዎች የኢትዮጵያን ሉአላዊነት የሚፃረሩ ስለሆኑ ለመንግስት ሰላማዊና ህጋዊ እርምጃ የሚያሳስብ የማሻሻያ ሃሳብ አቅርበን ነበር ብለዋል-የኢዴሃህ መሪዎች ፕሮፌሰር በየነ ጴጥሮስና ዶክተር መራራ ጉዲና።</p>

<p>ያቀረብነው ማሻሻያ ሃሳብ በኢሕአዴግ ተቀባይነት አላገኘም ያሉት የኢዴሃህ መሪዎች፤ በዚህም የውሳኔ ሃሳቡን እንዳልደገፉ ተናግረዋል። በኢህአዴግ የቀረበው የውሳኔ ሃሳብ ከጦርነት አዋጅ ያልተለየ ነው ሲሉ የኢዴሃህ መሪዎች ገልፀው፤ በ"ሶእፍህ"ላይ ከማተኮር ይልቅ ሌሎች አላስፈላጊ ነገሮችም ተካትተውበታል ብለዋል። "ሶእፍህ" በኢትዮጵያ ላይ ተደጋጋሚ ጦርነት ከማወጁም በተጨማሪ ህገመንግስታዊ ስርዓትን ለማፍረስ የሚንቀሳቀሱ ሃይሎችንም እያስታጠቀ ያሰማራል የሚለው የኢህአዴግ የውሳኔ ሃሳብ የ"ሶእፍህ" ጥቃት በኤርትራ መንግስትና በሌሎች ፀረ- ኢትዮጵያ ወገኖች የሚቀነባበር ነው ይላሉ።</p>

<p>ከ"ሶእፍህ" እና ከኤርትራ መንግስት የሚሰነዘሩ ወረራዎችን ለመከላከል የሚወሰዱ እርምጃዎችን አንቃወምም ያሉት የኢዴሃህ መሪዎች፤ "ሌሎች ፀር- ኢትዮጵያዊ ወገኖች" የሚል ነገር መካተቱ ጠላትን ማብዛት ነው በማለት የውሳኔ ሃሳቡን የተቃወሙበትን ምክንያት ገልፀዋል።</p>

<p>"ህግመንግስትን በሃይል ለማፍረስ የተነሱ" በሚል በውሳኔ ሃሳቡ ላይ የተጠቀሱት ወደ ሰላማዊ መድረክ ያልገቡ ኢትዮጵያውያን የተቃዋሚ ድርጅቶች እንደሆኑ የተናገሩት የኢዴሃህ መሪዎች፤ የውጭ ወራሪ ሃይልንና የታጠቁ ተቃዋሚ ሰርጎገቦችን አንድ ላይ የሚያደባልቅ ስለሆነ የውሳኔ ሃሳቡን አልተቀበልነውም ብለዋል።</p>

<p>ወረራ የሚፈፅም የውጭ ኃይልንና ሰርጎ-ገብ አማፅያንን ለይቶ የማያይ የውሳኔ ሃሳብ፤ የፖለቲካ ሁኔታ በሌሎች የተቃዋሚ ድርጅቶች ላይም ስጋት ስለሚያሳድር ሃሳቡን ለመደገፍ አልቻልንም ያሉት የኢዴሃህ መሪዎች፤ በሰላማዊ መድረክ ፓርላማ የገቡ ተቃዋሚ ፓርቲዎች ሳይቀር ከዚህና ከዚያ ድርጅት ጋር ግንኙነት አላችሁ በሚል የሐሰት ክስ ሕገወጥ እርምጃዎች እንዲወሰድባቸው ስልጣን የሚሰጥ ይመስላል ብለዋል።</p>

<p>እነዚህን አላስፈላጊ ጉዳዮች ላይ ማስተካከያ በማድረግ ያቀረብነው የማሻሻያ ሃሳብ ተቀባይነት ባለማግኘቱ የውሳኔ ሃሳቡን ሳንደግፍ ቀርተናል ሲሉ የኢዴሃህ መሪዎች ገልፀው፤ ይህ እንደ አገር ክህደት ይቆጠራል ተብሎ በመንግስት ሚዲያ የሚሰራጨውን ክስ ተቃውመዋል። ለአገር ደህንነትና ጥቅም ይበጃል የምንለውን ሃሳብ ተከትለን አቋም ወስደናል፤ ይህም ህገመንግስታዊ መብታችን ነው ብለዋል- የኢዴሃህ መሪዎች።</p>

<p>በሌላ በኩል በእነ አቶ ተመስገን ዘውዴ የሚመራው ቅንጅት ፓርቲ በሶማሊያ ጉዳይ ከገዢው ፓርቲ የተለየ አቋም በመያዛችን እንደወንጀልና ክህደት ተቆጥሮ በአደባባይ እንድንዘለፍና እንደ ሃገር ጠላት እንድንፈረጅ እየተደረግን ነው ሲሉ፤ ኦፌዴን በበኩሉ በያዝነው አቋም የተዛባ ፕሮፓጋንዳ እየተነዛብን ነው፤ ብሏል። የቅንጅት ለአንድነትና ለዴሞክራሲ ፓርቲ የሥራ አስፈፃሚ ኮሚቴ ለአዲስ አድማስ በላከው መግለጫ፤ በሶማሊያ ጉዳይ ላይ ለሃገር ይበጃል ብለን ያመንበትን ሃሳብ መግለፃችን በማንኛውም መልኩ አሉታዊ ትርጉም ሊሰጠው አይገባም ብለዋል። በየትም አገር ተቃዋሚዎች በጦርነት ጉዳይ የሚወስዱት አቋም የተለየ ሊሆን ይችላል ያሉት የኦፌዴን ሊቀመንበር አቶቡልቻ ደመቅሳ፤ በፓርላማ በተሰጠን ዲሞክራሲያዊ መብት አቋማችንን ገልፀናል ብለዋል። የቀረበው ሃሳብ የሚሻሻልበትን ሁኔታና ስጋቶቻችንን ተናግረናል ያሉት አቶ ቡልቻ፤ በመንግስት መገናኛ ብዙሃን ከፍተኛ የማጥላላት ፕሮፓጋንዳ ተከፍቶብናል፤ ብለዋል። ፓርቲዎች በሃገራዊ አጀንዳዎች ላይ ከሃገርና ከሕዝብ መሠረታዊ ጥቅሞች አንፃር የሚበጀውን አቋም መያዝ ይችላሉ ያለው የቅንጅት መግለጫ፤ ይኼ የፓርላማ አባላት ያልተገደበ ህገመንግስታዊ መብት መሆኑን ሁሉም እንዲገነዘበው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 30 ቀን 1999</a></p>

</body>
</html>	
