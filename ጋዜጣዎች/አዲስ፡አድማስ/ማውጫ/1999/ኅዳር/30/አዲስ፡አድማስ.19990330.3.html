<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰላም አስከባሪ ለአክራሪው አልተዋጠለትም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሰላም አስከባሪ ለአክራሪው አልተዋጠለትም</h2>


<p>የተባበሩት መንግሥታት ድርጅት የፀጥታው ም/ቤት፤ ሰላም አስከባሪ ኃይል ወደ ሶማሊያ እንዲሰማራ ያስተላለፈውን ውሳኔ ኢትዮጵያ ስትደግፍ የእስልምና ፍርድ ቤቶች ህብረት በሚል ስያሜ የሚንቀሳቀሰው አክራሪ ቡድን ግን በአንዲት ነፃ አገር ላይ የተቃጣ ወረራ ነው በማለት የተቃውሞ ሰልፎች አካሄደ። የተመድ ዋና ፀሐፊ ኮፊ አናን የሰላም አስከባሪው ተልእኮ ሶማሊያን ለመደገፍ ነው፤ ብለዋል።</p>

<p>ኢትዮጵያ ደካማውን የሶማሊያ የሽግግር መንግሥት በመደገፍ፤ ኤርትራ ደግሞ አክራሪውን ቡድን በመደገፍ፤ የአፍሪካ ቀንድን የሚያተራምስ ጦርነት ሊከሰት ይችላል የሚል ስጋት ማየሉን አጃንስ ፍራንስ ፕሬስ የዘገበ ሲሆን፤ ተመድ በሶማሊያ ላይ ጥሎት የነበረውን የመሳሪያ እቀባ እንዲላላ ከወሰነ በኋላ ሁለት ቀናት ውስጥ የኢትዮጵያ ጦር የመድፍ ድብደባ አድርሶብኛል ሲል አክራሪው ቡድን ትናንት ገልጿል።</p>

<p>በኢትዮጵያ ጦር የሚደገፈው ደካማው የሶማሊያ መንግስት ከጠንካራው የሙስሊሞች ህብረት ጋር ለመዋጋት ዝግጅት ላይ ቢሆንም፤ በሶማሊያ ያለው ሁኔታ ተባብሶ ከቁጥጥር ውጭ ከመሆኑ በፊት የሰላም አስከባሪው ተልዕኮ በአስቸኳይ ተግባራዊ እንዲሆን ኢትዮጵያ ትፈልጋለች።</p>

<p>"አሁን ዘግይቶ ቢተላለፍም እኛ ውሳኔውን እንደግፋለን። በሶማሊያ ያለው ሁኔታ ከመሻሻል ይልቅ እየባሰበት በመሆኑ እኛ ውሳኔው በአስቸኳይ ተግባራዊ እንዲሆን እንፈልጋለን" በማለት የውጭ ጉዳይ ቃል አቀባይ አቶ ዋሂድ በላይ ለ.ኤ.ኤፍ.ፒ ገልፀዋል።</p>

<p>የተመድ ፀጥታ ም/ቤት ባለፈው ረቡዕ፤ ሰላም አስከባሪ ኃይል በሶማሊያ እንዲሰፍር በሙሉ ድምፅ ባሳለፈው ውሳኔ፤ ላለፉት 14 አመታት በሶማሊያ ተጥሎ የነበረውን የጦር መሳሪያ እቀባ አላልቷል።</p>

<p>የሶማሊያ ሽግግር መንግሥት፤ ከዓመት በፊት ጀምሮ፤ የሰላም አስከባሪ ኃይል በአገሩ እንዲሰፍር ሲወተውት ቢቆይም፤ አክራሪው ቡድን ግን የሰላም አስከባሪ ኃይል ግጭቶችን ከማስፋፋት ያለፈ ፋይዳ ስለሌለው በሶማሊያ ከሰፈረ ጦርነት አውጅበታለሁ በማለት ይዝታል። ተዋጊ ወታደሮቿን ወደ ሶማሊያ አስገብታለች የሚለውን ስሞታ በተደጋጋሚ የምታስተባብለው ኢትዮጵያ በበኩሏ፤ የሶማሊያ ሽግግር መንግሥትን ለመርዳት፤ በመቶዎች የሚቆጠሩ ወታደራዊ አማካሪዎችና አሰልጣኞችን ወደስፍራው መላኳን ግን አምናለች። በተመድ የቁጥጥር ኮሚቴ የወጣው ሪፖርት እንደሚያመለክተው ኤርትራና ኢትዮጵያ ተቃራኒ ወገኖችን በመደገፍ በሺ የሚቆጠሩ ወታደሮችን በሶማሊያ አሰማርተዋል።</p>

<p>በፀጥታው ም/ቤት የተላለፈው ውሳኔ፤ የሰላም አስከባሪው ኃይል የሶማሊያ አጐራባች ካልሆኑ አገሮች የተውጣጣ እንደሚሆን ከመጥቀስ በስተቀር የገለፀው ነገር ስለሌለ፤ አሁን በሶማሊያ ለሚገኙ ወታደሮች ምን ትርጉም እንደሚኖረው ግልጽ አይደለም።</p>

<p>የሶማሊያ ተጐራባች የሆኑት፤ ኢትዮጵያ ኬንያና ጂቡቲ ለሰላም አስከባሪው ኃይል ሠራዊት እንደሚያዋጡ ታውቋል።</p>

<p>የሶማሊያ ጉዳይን በቅርበት የሚከታተሉት ሰባት የኢጋድ አባል መንግሥታት ባሰላም አስከባሪ ስምሪት ላይ ተመሳሳይ አቋም የላቸውም። ኢትዮጵያ፤ ኬንያ፤ ዩጋንዳና የሶማሊያ ሽግግር መንግሥት የሰላም አስከባሪውን ኃይል ስምሪት ሲደግፉ፤ ኤርትራና ጂቡቲ ግን ተቃውመውታል። ቀደም ሲል በሱዳን በኩል የነበረው ድጋፍም እየደበዘዘ ነው።</p>

<p>ይህ በእንዲህ እንዳለ፤ ተመድ በሶማሊያ ላይ ጥሎት የነበረው የጦር መሳሪያ እገዳእንዲላላና 8ሺ ሰላም አስከባሪ ሃይል እንዲሰፍር ከወሰነ ሁለት ቀን በኋላ፤ የኢትዮጵያ ጦር በመድፍ ድብደባ አካሂዶብኛል በማለት የአክራሪው ቡድን ቃል አቀባይ ትናንት መግለፃቸውን ኤ.ኤፍ.ፒ ዘግቧል።</p>

<p>ከሞቃዲሾ 630 ኪ.ሜ ላይ የምትገኘውን ባንዲራድሊ የተሰኘች ከተማ በኢትዮጵያ ጦር የተደበደበችው ለሁለተኛ ጊዜ ነው የሚሉት ቃል አቀባዩ "የጦር መሳሪያው ማዕቀብ እንደተነሳ ወዲያውኑ ባንዲራድሊን ከበው ወደ እኛ አቅጣጫ ሚሳይል መተኮስ ጀመሩ" በማለት ተናግረዋል።</p>

<p>የኢትዮጵያ ጦር ጥቃቱን የፈፀመው አብዲ ሐሰን በመባል በሚታወቀው የጦር አበጋዝ ታማኝ ሚሊሻዎች ታግዞ ነው በማለት ቃል አቀባዩ ተናግረዋል።</p>

<p>በመቶዎች የሚቆጠሩ የኢትዮጵያ ወታደሮችና ታንኮች፤ በባንዲራድሊ አጠገብ መስፈራቸውን የተናገሩ ሰዎች፤ በኢትዮጵያ ጦርና በአክራሪው ቡድን ጦር መካከል ያለው ርቀት 2 ኪ.ሜ ብቻ ነው ብለዋል።</p>

<p>"ኢትዮጵያውያንና ደጋፊ የጦር አበጋዞች፤ እዚህ ያለውን ወታደራዊ ይዞታቸውን እያጠናከሩ ነው። አሁን ጉዟቸውን ወደ ባንዲራድሊ እያፋጠኑ ነው" በማለት የሁኔታው መባባስ ፍርሃት እንዳሳደረበት አንድ የመንደሯ ነዋሪ ተናግሯል።</p>

<p>እንደ ኤ.ኤፍ.ፒ ዘገባ የፀጥታው ም/ቤት ያስተላለፈውን ውሳኔ ተከትሎ አጠቃላይ ጦርነት ሊቀሰቀስ ይችላል በሚል ስጋት፤ ተቀናቃኝ የሶማሊያ አንጃዎች እርስ- በርሳቸው የከባድ መሳሪያ ተኩስ እየተለዋወጡ ነው።</p>

<p>የፑትላንድ አስተዳደር ለኤ.ኤፍ.ፒ እንደገለፀው፤ አክራሪውን ቡድን በቅርብ ሳምንታት በፑትላንድ ስር የነበረችውን ከተማ መቆጣጠሩን ጠቅሶ፤ "መጀመሪያ እነሱ ተኮሱብን፤ እኛም አፀፋዊ ምላሽ ሰጠን" ብሏል።</p>

<p>"አድፍጦ ሊወጋን ለነበረው የአክራሪ ቡድን ጦር አፀፋውን መልሰናል። ሲሸሹ፤ ጥቂት መሳሪያዎች ቀምተናቸዋል። አንድ ወታደራችን ቆስሎ ሲሞት፤ እኛም ከእነሱ አንድ ወታደር ገድለናል" በማለት ተናግረዋል የፑትላንድ ኮማንደር አብዱራሂማን ሰዒድ ደህደህጋዌይን።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 30 ቀን 1999</a></p>

</body>
</html>	
