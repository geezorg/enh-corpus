<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>8 አገሮች በሶማሊያ በኩል ኢትዮጵያን የሚያጠቃ ቡድን እያስታጠቁ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">8 አገሮች በሶማሊያ በኩል ኢትዮጵያን የሚያጠቃ ቡድን እያስታጠቁ ነው</h2>


<p>ኤርትራ፤ ሶሪያ፤ ኢራን፤ ሊቢያ፤ ሱዳን፤ ግብፅ፤ ጂቡቲና ሳውዲ አረቢያ በህብረት የሶማሊያ አክራሪ ቡድንን ያስታጥቃሉ።</p>

<p>ኤርትራ ለአክራሪው ቡድን የጦር አውሮፕላኖችንና 2500 ወታደሮችን እያጓጓዘች ነው።</p>

<p>በሽብር ጥቃት ረዥም ልምድ ያላቸው 1000 ተዋጊዎች ከኢራቅ፤ ከአፍጋኒስታንና ከሂዝቦላ ኢትዮጵያን ለማጥቃት መጥተዋል።</p>

<p>የአክራሪው ቡድን ኢላማ ከኢትዮጵያ ጀምሮ ኬንያንና ኡጋንዳን እስከ ኮንጎ ድረስ በሽብር ፍንዳታዎችና ግድያዎች ማንበርከክ ነው።</p>

<p>ኢትዮጵያ አክራሪውን ቡድን ለመግታትና የሶማሊያ የሽግግር መንግስትን ለመርዳት ከ5 እስከ 10ሺ ወታደሮች ልካለች።</p>

<p>ኢትዮጵያ ከአክራሪው ቡድን ጋር እንዳትዋጋ አሜሪካ ተፅእኖ ብታደርግም ተሰሚነት እንደማታገኝ የአሜሪካ ባለስልጣን ተናግረዋል።</p>

<p>የእስላማዊ ፍርድ ቤቶች ህብረት በሚል ስያሜ ሰፊ የሶማሊያ አካባቢዎችን የተቆጣጠረውና በኢትዮጵያ ላይ ጦርነት ያወጀው አክራሪው ቡድን ከ8 አገራት የተቀነባበረ ትጥቅና ድጋፍ እያገኘ ለጦርነት መዘጋጀቱን የተባበሩት መንግስታት ድርጅት (ተመድ) ሪፖርት አስታወቀ።</p>

<p>በሚቀጥለው ሳምንት ለተመድ የፀጥታ ምክር ቤት ያቀርባል የተባለው ሪፖርት አስደንጋጭ መረጃዎችን የያዘ እንደሆነ ሮይተርስ ትናንት ገልጿል። ሪፖርቱን ያነበቡ በርካታ ኤክስፐርቶችን እንዳነጋገረ ሮይተርስ ጠቅሶ፤ የሶማሊያ አክራሪ ቡድን ከራሱ ታጣቂዎች በተጨማሪ ከተለያዩ አገራት የመጡና በሽብር ጥቃት የረዥም ጊዜ ልምድ ያላቸው 1000 ተዋጊዎችን እንዳሰለፈ መታወቁን ዘግቧል።</p>

<p>ከኢራቅ፤ ከአፍጋኒስታንና ከሂዝቦላ የመጡት እነዚሁ ተዋጊዎች ድንገተኛ ግድያ እንዲሁም የሽብርና የፍንዳታ ጥቃት የመፈፀም ልምድ እንዳላቸው ሪፖርቱ ገልፆ፤ የመጀመሪያ ኢላማቸው ኢትዮጵያና ኬንያ ቢሆኑም ጥቃታቸውን እስከ ኮንጎ ድረስ የማስፋፋት እቅድ መያዛቸውን ጠቁሟል።</p>

<p>በአለም እስካሁን ከታየው የአክራሪዎች ዝግጅት የአሁኑ ይበልጥ የተቀናበረ ነው። እቅድ ነድፈዋል፤ ለጦርነት ቆርጠው ተነስተዋል፤ ለዚህም የተሟላ መሳሪያ አከማችተዋል፤ በማለት በሶማሊያ ያለውን የአክራሪዎች ሁኔታ አስደንጋጭ እንደሆነ ሮይተርስ ዘግቧል፤ -የተመድን ሪፖርት በመጥቀስ።</p>

<p>ለአክራሪዎቹ የተሟላ ድጋፍ የሚሰጡት አገራት ኢራን፤ ሶሪያ፤ ኤርትራ፤ ግብፅ፤ ሱዳን፤ ሊቢያ፤ ጅቡቲና ሳውዲ አረቢያ መሆናቸውን ያመለከተው የተመድ ሪፖርት ለጦርነት እየተዘጋጁ ነው፤ አገራቱ ለሶማሊያ አክራሪዎች የሚሰጡት ድጋፍ በእቅድ የተደገፈ ነው፤ የትኛው አገር የጦር መሳሪያ፤ የትኛው አገር ጥይትና የውጊያ ልብስ፤ የትኛው አገር የምግብና የነዳጅ ድጋፍ እንደሚሰጥ ተመካክረው የተስማሙበት ነገር ነው ይላል።</p>

<p>ኡጋንዳ አክራሪዎቹን በመቃወም ለሶማሊያ የሽግግር መንግስት ድጋፉን በመግለፅ 100 የፖሊስ አሰልጣኞችን የላከች ሲሆን ኢትዮጵያ ከ5 እስከ 10ሺ ያህል ወታደሮችን አሰልፋለች ተብሏል - በሪፖርቱ።</p>

<p>የኢትዮጵያ መንግስት በአየር ሃይል የበላይነት ስለሚኖረው የአክራሪዎችን ግስጋሴ መግታት ይችላል የሚል ተስፋ እንደነበረ የገለፁ ኤክስፐርቶች፤ አሁን ግን ኤርትራ 2500 ወታደሮቿ በተጨማሪ የጦር አውሮፕላኖችን ለአክራሪዎቿ እያቀረበች ነው ብለዋል- ለሮይተርስ።</p>

<p>በሌላ በኩል አክራሪው ቡድን የሽግግር መንግስት ለማጥቃት ወደ ባይዶዋ ዘመቻ ከጀመረ የኢትዮጵያ መንግስት እርምጃ ለመውሰድ ቃል መግባቱን ኤኤፍፒ አስታውሶ፤ አንድ የአሜሪካ መንግስት ባለስልጣን በኢትዮጵያ ላይ ተፅእኖ እያደረግን ነው ማለታቸውን ዘግቧል። የኢትዮጵያ መንግስት ከአክራሪው ቡድን ጋር እንዳይዋጋ እያሳሰብን ነው፤ ነገር ግን ያችን ማሳሰቢያ ሰምቶ ወደኋላ የሚል አይመስለኝም፤ ለሶማሊያ የሽግግር መንግስት በገባው ቃል መሰረት ከአክራሪው ቡድን ጋር ለመዋጋት የኦትዮጵያ ጦር መዝመቱ አይቀርም ብለዋል - የአሜሪካው ባለስልጣን።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 2 ቀን 1999</a></p>

</body>
</html>	
