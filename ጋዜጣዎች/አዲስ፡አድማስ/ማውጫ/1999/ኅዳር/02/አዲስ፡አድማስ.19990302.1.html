<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከ317 የአቃቤ ሕግ ምስክሮች የ20ዎቹ ቃል ተደመጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከ317 የአቃቤ ሕግ ምስክሮች የ20ዎቹ ቃል ተደመጠ</h2>


<p>አቃቤ ሕግ በእነ ኢንጂነር ኃይሉ ሻውል መዝገብ በከሰሳቸው የቅንጅት አመራሮች፤ የሲቪል ማኅበረሰብ አባላትና ጋዜጠኞች ላይ ይመሰክሩልኛል በማለት ካዘጋጃቸው 317 ሰዎች የ20 ምስክሮች ቃል ተደመጠ።</p>

<p>ተከሳሾች አቶ ዳንኤል በቀለና አቶ ነፃነት ደምሴ፤ ማረሚያ ቤቱ ባደረሰብን በደል የተነሳ ለምስክሮች መስቀለኛ ጥያቄ ለማቅረብ የስነ ልቦና ዝግጅት አላደረግንም በማለት ለፍርድ ቤቱ በመግለፃቸው፤ ለዚህ ሳምንት ሰኞ እለት ተይዞ በነበረው ቀጠሮ ሳይሆን ሃሙስ እለት ስድስት ምስክሮች ቀርበው ቃላቸውን እንዲሰጡ ተደርጓል።</p>

<p>የቅንጅት አባልና በቅሎ ቤት የሚገኘው የቅንጅት ጽ/ቤት ሠራተኛ እንደነበሩ የገለፁት የአቃቤ ሕግ 111ኛ ምስክር፤ በአቶ ዳንኤል በቀለ ላይ በሰጡት የምስክርነት ቃል፤ ከተከሳሹ ጋር 2 ጊዜ መገናኘታቸውንና በርታ! እንዳሏቸው ለፍርድ ቤቱ ገልፀዋል።</p>

<p>ምስክሩ፤ ዕለቱን በማያስታውሱት ቀን፤ ከጽ/ቤቱ ሌላ ሠራተኛ ጋር ሆነው ከጽ/ቤቱ ፊት-ለፊት ባለው ሻይ ቤት ውስጥ ስለፓርቲያቸው ውጤት ለማወቅ ይነጋገሩ በነበረበት ወቅት፤ አቶ ዳንኤል ከአጠገባቸው ተቀምጠው ውይይታቸውን ያዳምጡ እንደነበር የተናገሩት ምስክር፤ ከሻይ ቤቱ ሲወጡ እንደተዋወቋቸው፤ አክሽን ኤይድ ነው የምሠራው፤ በርታ! ሚስኮል አድርግልኝ በማለት የሞባይል ስልክ ቁጥራቸውን እንደሰጧቸው አስረድተዋል።</p>

<p>በሁለተኛው ቀጠሯቸው በአፈሙዝ የሚገዛውን ኢሕአዴግ ለመጣል ወጣቱን መቀስቀስ እንዳለባቸው መነጋገራቸውን፤ ለአንዳንድ ጉዳይ ማስፈፀሚያ አቶ ዳንኤል 200 ብር እንደሰጧቸውና ወጣቱን ሲቀሰቅሱ መቆየታቸውንና ሁከት መፈጠሩን፤ ከዚያ በኋላ ከአቶ ዳንኤል ጋር እንዳልተገናኙና እሳቸውም መሰወራቸውን ተናግረዋል ምስክሩ።</p>

<p>ከአቶ ዳንኤል ጋር ከመተዋወቃቸው በፊት ተከሳሹ አቶ ታረቀኝ የሚባሉ የቅንጅት አመራር ጋ መጥተው በራሪ ወረቀቶችን ተቀብለው ይበትኑ እንደነበር ጠቅሰው፤ለምርጫ 97 በስማቸው የተፃፈና የቅንጅት ክብ ማኅተም ያረፈበት የትብብር ደብዳቤ አቶ ገ/ክርስቶስ ፈርመውበት እንደሰጧቸው ለፍርድ ቤቱ አስረድተዋል።</p>

<p>ወጣቱን መቀስቀስ ለምን አስፈለገ? በማለት አቃቤ ሕግ ላቀረባቸው ጥያቄ፤ ለውጥ ለማምጣት እንደሆነ የገለፁት ምስክሩ፤ለውጥ ለማምጣት የተፈለገው በምን መንገድ እንደሆነ ተጠይቀው፤ አድማ በመምታት እንቅስቃሴ ነው ሲሉ ተናግረዋል።</p>

<p>ለምን ተሰወሩ? ተብለው ሲጠየቁ፤ ችግሩ ሲፈጠር ሰዎች ስለሚያውቁኝ ተሰወርኩ። መጨረሻ ወረዳ 21 መጥቼ ለመንግሥት እጄን ሰጠሁ ያሉት ምስክሩ፤ እነማንን እንደቀሰቀሱ በአቃቤ ሕግ ለቀረበላቸው ጥያቄ፤ ማንኛውንም ያገኙትን ሰው እንደሆነ አስረድተዋል።</p>

<p>የአቃቤ ሕግ ጥያቄ እንዳበቃ፤ ተካሳሽ አቶ ዳንኤል በቀለ ከጠበቃው ከኮሎኔል መንግሥቱ ኃይለማርያም አርአያ ጋር በመሆን ለምስክሩ መስቀለኛ ጥያቄ አቅርበዋል።</p>

<p>አቶ ዳንኤል፤ እኔ ያለዛሬ አይቼዎት አላውቅም፤ እርስዎ ግን እንደሚያውቁኝ ገልፀዋል፤ ለመሆኑ ማንነትዎን የሚገልጽ መያወቂያ ይዘዋል? ያሳዩኝ፤ በማለት ለምስክሩ የመጀሪያ ጥያቄ አቀረቡ።</p>

<p>ፍርድ ቤቱም፤ እኛ መታወቂያውን አይተን ላዩ ላይ ያለውን እናነብለታለን በማለት ከተከሳሹ የተቀበሉትን መታወቂያ አነበቡ።</p>

<p>ምስክሩ በአንድ የአሉሚኒየም ድርጅት ውስጥ ረዳት ሠራተኛ መሆናቸውን፤ መታወቂያውም በ89 ዓ.ም መሰጠቱንና አድራሻውንም ዳኛው አነበቡ።</p>

<p>አቶ ዳንኤል አሁን ለፍርድ ቤቱ የገለፁትና መታወቂያው ላይ ያለው አድራሻ ለምን ተለያየ በማለት ላቀረቡት ጥያቄ ምስክሩ ሲመልሱ፤ መታወቂያ ላይ የተፃፈው አድራሻ በቀድሞው የቀበሌ አጠራር ነው፤ ሲሉ ገልፀዋል። የመ/ቤት መታወቂያ እያሳዩ እንዴት ሥራ አጥ ነኝ ይላሉ ተብለው ለተጠየቁትም፤ ሥራ የተውኩት በ1992 ዓ.ም ነው በማለት ሲመልሱ፤ ከመ/ቤቱ ሲለቁ ለምን መታወቂያውን አልመለሱም? ለተባሉትም፤ አልመለስኩም -በአጋጣሚ፤ በማለት ገልፀዋል።</p>

<p>እኔና እርስዎ መቼ ነው የተዋወቅነው? ቀን ወርና ሰዓቱን ይግለፁልኝ በማለት አቶ ዳንኤል ላቀረቡት ጥያቄ፤ ቀኑን እንደማያስታውሱ ወሩ ሰኔ አጋማሽ ከረፋዱ 4 ሰዓት ገደማ እንድሆነ ምስክሩ ገልፀዋል። ከዚያን ዕለት በፊት እንደማንተዋወቅ ገልፀዋል፤ ስንተዋወቅ ምን አልኩዎት? ወይም ምን አደረግን? በማለት ተከሳሹ ላቀረቡት ጥያቄ፤ የእጅ ሰላምታ እንደተለዋወጥን፤ አክሽን ኤይድ እንደሚሠሩ ገልፀውልኝ በርታ! አሉኝ በማለት ምስክሩ መልሰዋል። ማንነትዎን እንዴት አውቄ ነው በርታ ያልኩዎት? በማለት ላቀረቡት ጥያቄም፤ ሻይ ቤቱ ውስጥ ከጓደኛቸው ጋር ስለፓርቲያቸው ውጤት ሲያወሩ ያዳምጡ ስለነበር ተከትለዋቸው ወጥተው እንደተዋወቋቸውና በርታ! እንዳሏቸው አስረድተዋል።</p>

<p>ምን ያህል ጊዜ አብረን ቆየን? በማለት ተከሳሹ ላቀረቡት ጥያቄ ምስክሩ 2 ደቂቃ ያህል ይሆናል ያሉ ሲሆን፤ በዚህ ጊዜ ነው ቅድም ያሉትን መመሪያ የሰጠሁዎት? በማለት ላነሱት ጥያቄ፤ አዎ! በማለት መልሰዋል።</p>

<p>ከስንት ቀን በኋላ ነው በ2ኛው ቀን የተገናኘነው? ላሉት፤ ከ15 ቀን በኋላ ይሆናል ብለዋል ምስክሩ። እንዴት ተገናኘን? - ሚስ ኮል አድርጌልዎት፤ ከየት? - ከሱቅ የሱቁ ስልክ ስንት ነው? - አላስታውስም፤ ሞባይል ላይ ነው የደወሉት? - አዎ!ስልኬን ያውቃሉ? - አላስታውስም። እኔ በማላውቀው፤ እርስዎም በማያውቁት ስልክ አደረጉ? - አዎ!</p>

<p>200 ብሩን ለማደራጃ እንደሰጧቸው የገለፁት ምስክሩ፤ ማደራጀታቸውን እንጂ እነማንን እንዳደራጁና ስማቸውን እንደማያውቁ፤ የሚያደራጁት ደግሞ በቀበሌ 49 መንገድኛውን እያስቆሙ እንደሆነ፤ ለውጥ እናምጣ እንደሚሏቸውና ወረቀት እንደሚሰጧቸው፤ አንዳንዱ መንገደኛ ጥሏቸው ሲሄድ ሌላው ግን በሐሳባቸው እንደሚስማማ ለፍ/ቤቱ አስረድተዋል።</p>

<p>የተሰወርከው የሠራሁት ሥራ ወንጀል ነው ብለህ ነው? በማለት ለቀረበላቸው ጥያቄ አዎ! በማለት የመለሱት ምስክሩ፤ ለምን ሕገ-ወጥ ሥራ ሰሩ ለተባሉት ደግሞ፤ ለውጥ ያመጣል ብዬ ነው በማለት መልስ ሰጥተዋል።</p>

<p>በአቶ ዳንኤል ላይ ልመሰክር ነውና ብር ስጡኝ ብለው የእኔን ቤተሰብ መጠየቅዎን ያምናሉ፤ አያምኑም? በማለት ተከሳሹ ላቀረቡት ጥያቄ፤ አላምንም፤ ማንንም አልጠየኩም በማለት መልሰዋል።</p>

<p>ፍ/ቤቱ መንገድ ላይ እየሄደ ያለን ሰው እንዴት ነው የሚቀሰቅሱት? ኢሕአዴግም፤ ሌላም ሊሆን ይችላል? በማለት ለቀረበላቸው የማጣሪያ ጥያቄ ሲመልሱ፤ ዝም ብለው እንደሚቀሰቅሱ፤ አንዳንዱ ጥሏቸው እንደሚሄድ ገልፀዋል።</p>

<p>እንዴት የማያውቋቸው ሰው ቤት ተደበቁ? ለሚለው የፍርድ ቤቱ ጥያቄ፤ የቅንጅት ደጋፊ ስለሆኑ ነው በማለት መልሰዋል።</p>

<p>ከሰዓት በኋላ በዋለው ችሎት፤ አቃቤ ሕግ በአቶ ዳንኤልና በአቶ ነፃነት ላይ ምስክርነት እንዲሰጡ ያቀረባቸው 3 ምስክሮች ቃል፤ ከ89ኛው ምስክር ቃል ጋር ተመሳሳይ ስለሆነ ይበቃኛል ብሎ የተቀሩትን 2 ምስክሮች ቃል አስደምጧል።</p>

<p>ምስክሮቹም፤ በአዲስ ከተማ ክፍለ ከተማ በወረዳ 7 ቀበሌ 13/15 አካባቢ፤ አቶ በድሩ አደም፤ አብዮት ዋቅጅራ፤ ገዛኸኝ ተስፋዬ፤ ዳንኤል በሪሁን፤ ቅድስት በቀለና አቶ መብራቱ የተባሉት ተከሳሾች ጥቅምት 22 እና 23 1998 የቀበሌውን ጽ/ቤት በስተጀርባው በመግባት ጎማ በጋዝ አቀጣጥለው ማቃጠላቸውንና ንብረት ማውደማቸውን፤ የመኪና መተላለፊያ መንገድ በድንጋይና ጎማ እያቃጠሉ መዝጋታቸውን ተናግረዋል ተከሳሾቹ። ይህችን አቃጣሪ በሏት በማለት ድንጋይ እየወረወሩ ቸርችረው የሚኖሩበትን ሸራ እንዳወደሙባቸው አንደኛዋ ምስክር አስረድተዋል።</p>




<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 2 ቀን 1999</a></p>

</body>
</html>	
