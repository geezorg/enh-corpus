<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ አክራሪ ቡድን የጦርነት ጥሪ አስተላለፈ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


 <h2 class="align-center">የሶማሊያ አክራሪ ቡድን የጦርነት ጥሪ አስተላለፈ</h2>


<p>የሶማሊያ አክራሪ ቡድን ጦርነት በማወጅና ጥቃት በመፈፀም ኢትዮጵያ ላይ አደጋ መፍጠሩን በመጥቀስ ባለፈው ሐሙስ በፓርላማ ውይይት ከተካሄደ በኋላ፤ የአክራሪው ቡድን መሪ ሼክ አህመድ አዌይስ ትናንት በድጋሚ የጦርነት ጥሪ እንዳስተላለፉ ተዘገበ።</p>

<p>ኢትዮጵያ ለጦርነት ተዘጋጅቻለሁ የምትለው ከአሜሪካ ይሁንታን ስላገኘች እንደሆነ አህመድ አዌይስ ሲናገሩ፤ ውጥረቱን ለማለዘብ ይሞክራሉ የሚባሉ ሌሎች የቡድኑ አባላት በበኩላቸው የአሜሪካ ልዑክ ሶማሊያን እንዲጎበኝ መጠየቃቸውን አጃንስ ፍራንስ ፕሬስ ገልጿል።</p>

<p>ኤርትራን፤ ኢራንን፤ ሶሪያን፤ ግብፅን፤ ሊቢያንና ሳውዲ አረቢያን ጨምሮ ከ8 መንግስታት አክራሪው ቡድን ድጋፍ እያገኘ እንደሆነ በተባበሩት መንግስታት ድርጅት ሪፖርት የተገለፀ ሲሆን፤ በኢትዮጵያ ላይ የጅሃድ ጦርነት ከማወጅም አልፎ በታጣቂዎች ጥቃት እየፈፀሙ ነው ያሉት ጠ/ሚ መለስ ዜናዊ፤ ኦጋዴንን ከኢትዮጵያ ገንጥሎ ለመውሰድም እንደዛተ ለፓርላማ ገልፀዋል።</p>

<p>ኢትዮጵያ ከአሜሪካ ፍቃድ ካላገኘች በቀር ወታደራዊ እርምጃ አትወስድም ብሎ አክራሪው ቡድን እንደሚያምን አቶ መለስ ጠቅሰው፤ አገራችንን ከጥቃት ለመከላከል ከማንም አካል ፍቃድ እንደማያስፈልገን መታወቅ አለበት ብለዋል። አክራሪው ቡድን በኢትዮጵያ ላይ የሚያውጀውን ጦርነትና ጥቃት በሰላማዊ መንገድ ካላቆመ ወታደራዊ እርምጃ እንዲወሰድበት የሚያሳስብ የውሳኔ ሃሳብ በፓርላማ ውይይት ከተደረገ በኋላ፤ ሼክ አህመድ አዌይስ፤ ቁጣቸውን በመግለፅ እንደገና የጦርነት ጥሪ አስተላልፈዋል።</p>

<p>ኢትዮጵያ ለጦርነት ተዘጋጅቻለሁ ማለቷ ከአሜሪካ ይሁንታን እንዳገኘች ያመለክታል ያሉት ሼክ አህመድ አዌይስ፤ ተጨማሪ የኢትዮጵያ ወታደሮች ወደ ሶማሊያ መግባታቸውን ተናግረዋል።</p>

<p>የኤርትራ መንግስት ከጦር መሳሪያ እርዳታ በተጨማሪ 2ሺ ወታደሮችን ለአክራሪው ቡድን እንደላከና ከመካከለኛው ምስራቅ በሽብር ድርጊት ልምድ ያላቸው 1ሺ ታጣቂዎችም እንደተቀላቀሉት በተመድ ሪፖርት የተገለፀ ሲሆን፤ ኢትዮጵያም አቅመቢስ የሆነውን የሶማሊያ ሽግግር መንግስትን ለመርዳት ከ5ሺ በላይ ወታደሮችን እንደላከች ተጠቅሷል።</p>

<p>ሐሙስ ዕለት በ138 መኪኖች ተጨማሪ የኢትዮጵያ ወታድሮች ወደ አገሪቱ መግባታቸውን በመጥቀስ፤ ከጠላት አገር የመጡ ወታድሮችን ተቀብሎ የሚያስተናግድ የሽግግር መንግስት ከሃዲ ነው በማለት ነው ሼክ አህመድ አዌይስ የጦርነት ጥሪ ያስተላለፉት። በሌላ በኩል ሁኔታውን ለማለዘብ ይሞክራሉ የተባሉ የቡድኑ አብላት፤ የአሜሪካ ልዑክ ሶማሊያን እንዲጎበኝ የጠየቁ ሲሆን፤ ቡድኑ ውስጥ ተሰሚነታቸው ዝቅተኛ እንደሆነና ቡድኑን የሚቆጣጠሩት የአልኢትሃድ መሪ የነበሩት አህመድ አዌይስና ሌሎች አክራሪዎች እንደሆኑ የሚገልፀው የአሜሪካ መንግስት፤ አህመድ አዌይስና ሌሎች የቡድኑ መሪዎች የአልቃይዳ ተባባሪ አሸባሪዎች ናቸው ይላል።</p>

<p>አንድ ስማቸውን ያልገለፁ የአሜሪካ ባለስልጣን፤ ኢትዮጵያ ከአክራሪው ቡድን ጋር እንዳትዋጋ ተፅእኖ እያሳደርን ነው፤ ነገር ግን የኢትዮጵያ መንግስት በኛ ተፅእኖ ምክንያት ዝም የሚል አይመስለንም ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 16 ቀን 1999</a></p>

</body>
</html>	
