<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ገዢው ፓርቲ ተቃዋሚዎችን እንዲሰማ ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ገዢው ፓርቲ ተቃዋሚዎችን እንዲሰማ ተጠየቀ</h2>


<p>በሶማሊያ አክራሪ ቡድን በኩል የተፈጠረውን የጦርነት ስጋት በተመለከተ ጠቅላይ ሚኒስትር መለስ ዜናዊ የተቃዋሚ ፓርቲዎችን ሀሳብ ለመስማትና በጋራ የውሳኔ ሃሳብ ለማርቀቅ ፈቃደኛ መሆናቸው እንደሚያበረታታ የገለፁ የተቃዋሚ ፓርቲ መሪዎች፤ ገዢው ፓርቲ ተመካክሮ የመወሰን አሰራርን መቀበል ያለበት አጣብቂኝ ውስጥ ሲገባ ብቻ መሆን የለበትም አሉ።</p>

<p>የሶማሊያ አክራሪ ቡድን በኢትዮጵያ ላይ ጦርነት እንዳወጀና ጥቃት እየፈፅመ እንደሆነ አቶ መለስ ለፓርላማው ማብራሪያ ካሰሙ በኋላ፤ መንግስት አስፈላጊ ሆኖ ሲያገኘው ወታደራዊ እርምጃ እንዲወስድ በቀረበው የውሳኔ ሃሳብ ላይ የተደረገው ውይይት ከወትሮው የተለየ እንደነበር ተገልጿል።</p>

<p>አገርን ከጥቃት ለመከላከል የሚያስችል ውሳኔ አስፈላጊ ቢሆንም ለውይይት የቀረበው የውሳኔ ሃሳብ ተጨማሪ ውይይትና ምክክር ተደርጎበት መስተካከል አለበት በሚል ከተቃዋሚ ፓርቲዎች የቀረበው መፍትሄ ጠቅላይ ሚኒስትሩ እንደሚደግፉት የገለፁ ሲሆን ከሞላ ጎደል አብዛኛዎቹ ፓርቲዎችም ተስማምተውበታል።</p>

<p>ከቅንጅት አቶ ተመስገን ዘውዴ በሰጡት አስተያየት፤ ሐሙስ ዕለት በተደረገው ስብሰባ ጠቅላይ ሚኒስትሩ ላይ ያየነው ያልተለመደና ለብቻው ጐልቶ የወጣ ፀባይ ነው፤ ተመካክሮ የመስራት አሰራር ስለሆነም አበረታች ነው ብለዋል። ገዢው ፓርቲ እንዲህ አይነቱን አሰራር መከተል ያለበት አጣብቂኝ ውስጥ ሲገባ ብቻ ሳይሆን እንደባህርይ ሊቀጥልበት የሚገባ ነው ያሉት አቶ ተመስገን፤ ጠቅላላ የፓርላማ አሰራር በዚህ ቢስተካከል ጥሩ ነው ብለዋል።</p>

<p>ፓርላማ ውስጥ ተመካክሮ የመወሰን አሰራር ጠቃሚ መሆኑን የተናገሩት ፕሮፌሰር በየነ ጴጥሮስ በበኩላቸው፤ ጠቅላይ ሚኒስትሩ ሲመቻቸው የተቃዋሚዎችን ሃሳብ ይቀበላሉ፤ ሳይመቻቸው አይቀበሉም በዚህ ላይ ምን ማለት ይቻላል? ብለዋል።</p>

<p>የገዢው ፓርቲ አባላት ሐሙስ ዕለት ከታየው ውይይት መማር አለባቸው ያሉት አቶ ልደቱ አያሌው፤ ባለፈው ሐሙስ ጠቅላይ ሚኒስትሩ ከተቃዋሚ ፓርቲዎች የተሰነዘረውን ሃሳብ ባይቀበሉ ኖሮ የገዢው ፓርቲ አባላት በዚያው መንገድ ነበር የሚገፉበት፤ የሚያሳስብ ጉዳይ ሲገጥም የኢሕአዴግ አባላት የመጠየቅና ነገሩን የመመርመር ተግባር መልመድ አለባቸው፤ ይህ ተጠናክሮ መቀጠል አለበት ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 16 ቀን 1999</a></p>

</body>
</html>	
