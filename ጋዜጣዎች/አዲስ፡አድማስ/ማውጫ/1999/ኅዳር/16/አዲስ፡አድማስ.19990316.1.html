<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>6 ፖሊሶች በቅንጅት ተከሳሾች ላይ መስከሩ </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


 <h2 class="align-center">6 ፖሊሶች በቅንጅት ተከሳሾች ላይ መስከሩ</h2>


<p>የቅንጅት ተከሳሾችን ጉዳይ እየተመለከተ ያለው የፌዴራል ከፍተኛ ፍርድ ቤት 2ኛ ወንጀል ችሎት፤ ከሚቀጥለው ሳምንት ጀምሮ አቃቤ ሕግ በየቀጠሮው 15 ምስክሮችን እንዲያቀርብ ያዘዘ ሲሆን፤ ባለፈው ሐሙስ በዋለው ችሎት የስድስት ፖሊሶች ምስክርነት አዳመጠ።</p>

<p>ችሎቱ፤ የስድስቱን ቃል ብቻ ያዳመጠው፤ አቃቤ ሕግ ለዕለቱ ካዘጋጃቸው 10 የአዲስ አበባና የፌዴራል ፖሊስ አባላት ውስጥ ሦስቱ ባለመቅረባቸው ሲሆን፤ 68ኛ ሆነው የተመዘገቡት አንድ ምስክር ደግሞ ካሁን ቀደም በምስክርነት ቀርበዋል የሚል ተቃውሞ ከተከሳሽ በመስንዘሩ ነው።</p>

<p>68ኛ ምስክር ቀደም ሲል በምስክርነት መጥተው ቃለ መሃላ እንደፈፀሙና በወቅቱ ከነበሩት ምስክሮች የተለየ ነገር ስለማይጨምሩ ምስክርነታቸው ይቅር ተብለው በአቃቤ ሕግ ተሰናብተዋል በማለት የተቃወሙት ተከሳሽ፤ ምስክሩ ዳግመኛ መቅረብ የለባቸውም ብለዋል።</p>

<p>የፍርድ ሂደቱ በካሴት የሚቀረፅ ስለሆነ ጉዳዩ እንደሚጣራና፤ ምስክሩ በሚቀጥለው ሰኞ እንዲመጡ ፍርድ ቤቱ አዟል።</p>

<p>አቃቤ ሕግ በዕለቱ ያቀረባቸው ምስክሮች ቅንጅት በቀሰቅሳቸውና በመራቸው ሁከቶች፤ በአዲስ አበባ ፀጥታ በማስከበር ላይ የነበሩ ፖሊሶች እንደሆኑ ገልፆ፤ ያዩትንና በረብሻው የደረሰባቸውን ጉዳት እንደሚያስረዱለት ገልጿል።</p>

<p>ሰኔ 97 ዓ.ም እና ጥቅምት 98 ዓ.ም በተከሰቱት ሁከቶች የተሳተፉ በርካታ ወጣቶች የቅንጅት አርማ የሆነውን ሁለት ጣት እያሳዩ "ኢሕአዴግ ሌባ፤ ሥልጣን ለቃችሁ ለተመረጠው አስረክቡ፤ በ200 ብር የምትገዙ ሆዳሞች" በማለት እንደሰደቧቸው የገለፁት ምስክሮች፤ ድንጋይና ቦንብ ጭምር እንደወረወሩባቸው፤ በርካታ ፖሊሶች እንደተጎዱና የሞቱም እንዳሉ ለፍርድ ቤቱ ተናግረዋል።</p>

<p>አርማ የሌለው የኢትዮጵያ ባንዲራ የያዙት ረብሸኞች፤ መንገድ በድንጋይና በግንድ እንደዘጉ፤ ጎማ እንዳቃጠሉ ምስክሮች ጠቅሰው በሃይላንድ ውሃ መያዣ ጋዝ እየተሞላ በረብሸኞች ተወርውሮብናል፤ ንብረትና ተቋማት ለማውደም ሞክረው በብርቱ ጥረት የታሰበው ያህል ጉዳት እንዳይደርስ አድርገናል ብለዋል።</p>

<p>ጥቅምት 23 ቀን 1998 ረብሻ ለመከላከል አየር ጤና አካባቢ የጋንታ መሪ ሆነው ሲሰሩ እንደነበር የተናገሩት 13ኛ ምስክር፤ ከረብሸኞች በተወረወረ ድንጋይ ሰባት ፖሊሶች መጎዳታቸውንና አንድ የቴሌ ፒክ አፕ መኪና መቃጠሏን ገልፀዋል። 15 አውቶቡሶች ለመሰባበር፤ የነዳጅ ማደያ ለማቃጠልና የአየር ጤና የፖሊስ ማዘዣ ጣቢያን ከብበው እስረኛ ለማስወጣት እንዲሁም መሳሪያና ንብረት ለመዝረፍ ሙከራ እንደተደረገ የጠቀሱት ምስክር፤ ፖሊሶች ባደረጉት ብርቱ መከላከል ሙከራው ከሽፏል ብለዋል።</p>

<p>በዕለቱ ቄራ አካባቢ የኃይል መሪ እንደነበሩ የገለፁ 24ኛ ምስክር፤ ባንዲራ የያዙ በርካታ ወጣቶች፤ "አትነሳም ወይ?፤ አትነሳም ወይ ይህ ባንዲራ የአንተ አይደለም ወይ? የታሰሩት የቅንጅት አባላት ይፈቱ" ይሉ እንደነበር ተናግረዋል። አንድ ፖሊስ በድንጋይ ተመቶ በመጎዳቱ ወደ ሆስፒታል መወሰዱንና ሌሎች 5 ፖሊሶች በድንጋይ መመታታቸውን እንዲሁም 2 አውቶቡሶች፤ አንድ ሚኒባስና አንድ ኒሳን መመታታቸውን ምስክሩ ጠቁመው፤ ዋና ኢንስፔክተር ያረጀ ቦንብ መኪናቸው ላይ እንደተወረወረ ሪፖርት ሲያደርጉ መስማታቸውን፤ መሳሪያ የያዙ 2 ፖሊሶች ወደ ላይ በመተኮስ ረብሻውን ለማቆም መጣራቸውን አስረድተዋል።</p>

<p>ሽሮሜዳ አካባቢ ሥራ ላይ እንዳሉ፤ አድመኞች በወረዳ 11 የቀበሌ 18 ፅ/ቤትን ሊያቃጥሉ ነው የሚል ወሬ ሰምተው ወደ ስፍራው ሲጓዙ ቦንብ እንደተወረወረባቸው የተናገሩት 28ኛ ምስክር፤ በፍንዳታው 6 ፖሊሶች ተጎድተው አንዱ ወደ ሆስፒታል ከተወሰደ በኋላ ህይወቱ እንዳለፈ ገልፀዋል።</p>

<p>ረብሸኞች ፈረንሳይ በሚባለው አካባቢ በወረወሩት ቦንብ አሸናፊ የተባለ ፖሊስ አባል ሲገድሉ፤ ሌሎች ስድስት ቆስለዋል ያሉት 41ኛ የአቃቤ ሕግ ምስክሮች፤ ሌሎች 3 ቦንቦች መፈንዳታቸውንና አንድ ቦንብ ደግሞ ሳይፈነዳ መገኘቱን፤ አውቶቡሶች መመታታቸውን ተናግረዋል።</p>

<p>ፈረንሳይ አካባቢ ቦንብ ተወርውሮባቸው አንድ ፖሊስ መሞቱንና ከ11 ፖሊሶች ጋር እንደቆሰሉ የተናገሩት 34ኛ ምስክር፤ ከጉልበታቸው በታች የመታቸው ፍንጣሪ በሕክምና ሲወጣ፤ ከጉልበታቸው በላይ ያለው እስካሁን እንዳልወጣ አብራርተዋል።</p>

<p>ከተከሳሾች በኩል መስቀለኛ ጥያቄ ያልቀረበባቸው የአቃቤ ሕግ ምስክሮች፤ ከፍርድ ቤቱ ለተሰነዘሩ የማጣሪያ ጥያቄዎች መልስ የሰጡ ሲሆን፤ ለኅዳር 19 ተለዋጭ ቀጠሮ በመያዝ የ ዕለቱ ችሎት አብቅቷል። በሳምንት ለሁለት ቀናት ይሰየም የነበረው ችሎት አንድ ቀን እንደሚጨምር የሚጠበቅ ሲሆን፤ በእያንዳንዱ የቀጠሮ ቀን አቃቤ ሕግ የሚያቀርባቸው ምስክሮች ከ10 ወደ 15 እንዲጨምር ፍርድ ቤቱ ትዕዛዝ ሰጥቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 16 ቀን 1999</a></p>

</body>
</html>	
