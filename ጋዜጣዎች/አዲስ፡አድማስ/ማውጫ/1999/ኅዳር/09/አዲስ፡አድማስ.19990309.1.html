<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በቅንጅት ተከሳሾች ላይ የ6 ምስክሮች ቃል ተደመጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቅንጅት ተከሳሾች ላይ የ6 ምስክሮች ቃል ተደመጠ</h2>


<p>አቃቤ ሕግ በእነ ኢንጂነር ኃይሉ ሻውል መዝገብ በከሰሳቸው የቅንጅት አመራሮችና አባላት፤ የሲቪል ማህበር ድርጅት አባላትና ጋዜጠኞች ላይ እንዲመስክሩለት ካዘጋጃቸው ምስክሮች መካከል የ6ቱ ባለፈው ሃሙስ እለት ቃል ተደመጠ።</p>

<p>በእለቱ አቃቤ ህግ ለፌደራል ከፍተኛ ፍርድ ቤት 2ኛ ወንጀል ችሎት 10 ምስክሮችን ለማቅረብ በተያዘው ፕሮግራም ውስጥ ስድስቱ ቃላቸውን የሰጡ ሲሆን፤ ሦስቱ ባልታወቀ ምክንያት፤ አንዱ ደግሞ በሕመም አልቀረቡም። አቃቤ ሕግ የቀሪዎቹ አራት ምስክሮች ቃል፤ በእለቱ ቀርበው ከመሰከሩት ጋር ተመሳሳይ በመሆኑ ይበቃኛል ሲል ለፍርድ ቤቱ ገልጿል።</p>

<p>ተከሳሾች፤ በጥቅምት ወር 1998 በአዲስ አበባ የተለያዩ ቦታዎች የወንጀል ድርጊት አነሳስተው በመምራት በቀጥታ ተሳትፈዋል የሚለው አቃቤ ህግ፤ በዚሁ ሳቢያ የአካልና የኅሊና ጉዳት የደረሰባቸው 80ኛና 81ኛ ምስክሮች ክሴን ያስረዱልኛል ብሏል።</p>

<p>በገዢ ፓርቲ ደጋፊነትና በብሄር ብሄረሰብ ተወላጅነት የተፈረጁ ሰዎች ላይ እንዲፈፀም ተከሳሾች በመሩት ወንጀል ጉዳት መድረሱንም ምስክሮቹ ያስረዳሉ በማለት አቃቤ ህግ ተናግሯል።</p>

<p>መሪዎች፤ የኢሕአዴግ አባል የሆኑ ሰዎችን አግልሉ፤ አትገናኙ በማለት መመሪያ እንደሰጡ የተናገሩት የአቃቤ ህግ 70ኛ ምስክር፤ ጥቅምት 23 ቀን 1998 በአዲሱ ገበያ ጉለሌ አካባቢ በተፈጠረው ሁከት፤ በርካታ ወጣቶች በዱላና በጠርሙስ እንደደበደቧቸው፤ ለፍርድ ቤቱ ተናግረዋል።</p>

<p>አቃቤ ሕግ ላቀረበላቸው ጥያቄ ምስክሩ ሲመልሱ፤ በግምት 50 ያህል ወጣቶች መንገድ ላይ ድንጋይ እየኮለኮሉና ጐማ እያቃጠሉ እንደነበር ጠቅሰው፤ በዚያ ሲያልፉ ኢሕአዴግ ስለሆንክ ስማችንን ለፖሊስ ልትጠቁም ነው በማለት እንደደበደቧቸው ገልፀዋል።</p>

<p>የአካል ጉዳት በድረሰባቸው ወቅትና በቤተሰባቸው ላይ በተለይም በ25 ዓመቱ ወጣት ልጃቸው ላይ ማስፈራሪያ ሲፈፀምበት ማንም ስላልደረሰላቸው ከድርጅት አባልነት ራሳቸውን ማግለላቸውን ምስክሩ አስረድተዋል።</p>

<p>ምስክሩ ከተከሳሾች መስቀለኛ ጥያቄ ያልቀረበላቸው ሲሆን የደረሰብህ ጉዳት ምንድነው? በማለት ፍርድ ቤቱ ላቀረበላቸው የማጣሪያ ጥያቄ፤ መፈንከታቸውን፤ የመተንፈሻ ችግር እንዳጋጠማቸውና ኩላሊታቸው ላይ በእርግጫ የተመቱት እስካሁንም ድርስ እንደሚያማቸው ተናግረዋል።</p>

<p>73ኛው የአቃቤ ሕግ ምስክር፤ ምርጫ 97ን ተከትሎ በጥቅምት ወር 1998 ጉለሌ አካባቢ በተፈጠረው ረብሻ፤ የኢሕአዴግ አባል ሆነው ለ8 ዓመታት በቀበሌ አስተዳደር ውስጥ ስለሰሩ 4ሺህ ብር ግምት ያለው የሸቀጣሸቀጥና የባልትና ሱቅ እንደወደመባቸው ለፍርድ ቤቱ አስረድተዋል።</p>

<p>ምስክሩ መስቀለኛ ጥያቄ ያልቀረበላቸው ሲሆን፤ ፍርድ ቤቱ እርስዎ ሱቅ አጠገብ ሌላ ሱቅ ነበር? በማለት ላቀረበላቸው የማጣሪያ ጥያቄ ሌላ ሱቅ እንደነበርና እንዳልተቃጠለ፤ ሌላ ትንሽ ራቅ ብሎ የነበረ ሌላ ሱቅ ባለቤቱ የኢሕአዴግ አባል ስለነበር ስለነበር መቃጠሉን፤ ወጣቶቹ ከምስክሩ ሱቅ ውስጥ ቆርቆሮና ሌሎች ሸቀጣ ሸቀጦች እያወጡ መንገድ ላይ ማቃጠላቸውን አስረድተዋል።</p>

<p>የአቃቤ ሕግ 81ኛ ምስክር፤ መቶ አለቃ ግርማ የተባሉትን ተከሳሽ በ1997 ተሽከርካሪ ላይ ሆነው ለቅንጅት ቅስቀሳ ሲያደርጉ እንደሚያውቋቸው ጠቅሰው፤ ቅንጅት ነሐሴ 22 ቀን 1997 ቅንጅት ፓርላማ በመግባትና ባለመግባት ዙሪያ ሕዝቡ ሀሳብ እንዲሰጠው ሀሳብ ለማሰባሰብ በቂርቆስ በጠራው ስብሰባ፤ መቶ አለቃው እጃቸውን አውጥተው፤ ፓርላማ መግባት የለብንም፤ የኢሕአዴግ አሻንጉሊት መሆንና የኅሊና ተጠያቂነት አንድ ነው ማለታቸውን ተናግረዋል።</p>

<p>መቶ አለቃ ግርማ፤ ስብሰባው እንዳበቃ፤ በርካታ ወጣቶችን አስከትለው እየሄዱ፤ እንደ ጆርጂያና ዩክሬን እኛም ብርቱካናማ አብዮት በማካሄድ ድምፃችንን ለዓለም ሕዝብ ማሰማት አለብን በማለት ሲናገሩ እንደሰሟቸው፤ ከዚያ በኋላ በጥቅምት ወር መሿለኪያ አካባቢ በተፈጠረው ረብሻ ወጣቶች ፖሊስ ላይ ድንጋይ ሲወረውሩ መቶ አለቃ ግርማ ወጣቶቹን ሲያናግሩ ማየታቸውን አስረድተዋል።</p>

<p>መቶ አለቃ ግርማ ወጣቶቹን ካነጋገሩ በኋላ ወደ ሪቼ አካባቢ እንደሄዱ፤ ሞባይል ከያዙ 3 ውጣቶች ጋር በሞባይላቸው ይነጋገሩ እንደነበር፤ ወጣቶቹም፤ ሰላማዊ የአመፅ ትግል እናካሂዳለን፤ ኢሕአዴግ በሰኔ ወር ያወጣው የፓርላማ ሕግ ተቃዋሚ ፓርቲዎችን ለመጉዳት ስለሆነ ይህን መቃወም አለብን ሲሉ እንደነበርና ወጣቶቹ ድንጋይ በየአቅጣጫቸው ይወረውሩ ስለነበር በመሸሻቸው መቶ አለቃው የሚሉትን እንዳልሰሙ ገልፀዋል።</p>

<p>እኚህም ምስክር መስቀለኛ ጥያቄ አልቀረበላቸውም። ፍርድ ቤቱ፤ ወጣቶቹ መሿለኪያ አካባቢ ድንጋይ ሲወረውሩ እሳቸው እንዴት በሥፍራው ተገኙ? መቶ አለቃውስ ወጣቶቹን ምን እያሉ ነበር ሲያነጋግሩ የነበረው? ተዉ ነው? ወይስ ቀጥሉ ይሉ ነበር? በማለት ላቀረበላቸው የማጣሪያ ጥያቄ፤ የጭቃ መኖሪያ ቤታቸውን ለማደስ ጭድ ፍለጋ እንደሄዱ ወጣቶቹና መቶአለቃው ከነበሩበት ስፍራ ርቀት ስለነበር ምን ይሉ እንደነበር እንዳልሰሙ አብራርተዋል።</p>

<p>ሽሮሜዳ አካባቢ በብሔር ብሔረሰብ ተወላጅነትና በገዢው ፓርቲ አባልነት የተፈረጁ ሰው ተደብድበው ሞቱ የሚል ጥቆማ ሲደርሳቸው ፖሊስ ይዘው መሄዳቸውን ለፍርድ ቤቱ የገለፁት የአቃቤ ሕግ 361ኛና 365ኛ ምስክሮች፤ በቦታው ሲደርሱ ሰውዬው ከፍተኛ ጉዳት ስለደረሰበት ሰውነቱ ሁሉ በደም ርሶ ወድቆ ማየታቸውንና ሽጉጣቸው እንድወሰደባቸው ሲጠይቋቸው፤ በጣር ድምፅ እነ መላኩ ወንጫ በማለት መናገራቸውንና በአንቡላንስ ወደ ሐኪም ቤት መውሰዳቸውን አስረድተዋል።</p>

<p>ለሁለቱም ምስክሮችም መስቀለኛ ጥያቄ ያልቀረበላቸው ሲሆን፤ ፍርድ ቤቱ ለ361ኛ ምስክር፤ ላቀረበላቸው የማጣሪያ ጥያቄ፤ ተጎጂው ግለሰብ የተመቱት በድንጋይና በገጀራ እንደነበር፤ እነማን እንደመቷቸው ሲጠይቋቸው፤ እነ ፍቃዱ፤ ቻይናና መላኩ ማለታቸውን ገልፀዋል።</p>

<p>ፍርድ ቤቱ ለ365ኛ ምስክር፤ ተደብዳቢው የመላኩን አባት ጠቅሰውላቸው እንደሆነ ላቀረበላቸው የማጣሪያ ጥያቄ፤ እንዳልገለፀላቸው ተናግረዋል።</p>

<p>ቤታቸው በከፍተኛ ሁኔታ በድንጋይ ይደበደብ እንደነበር፤ ፖሊሶች እየተኮሱ ሚስትና ልጆቻቸውን ማውጣት እንደቻሉ የተናገሩት ምስክር፤ አንድ ፖሊስ የ2 ዓመት ልጃቸውን በድንጋይ መከላከያ ከልሎ አቅፎ እንዳወጣላቸው፤ ወደ አንድ ፖሊስ ካምፕ እንደወሰዳቸውና ለ21 ቀናት እዚያ እንደቆዩ አስረድተዋል።</p>

<p>162ኛ የአቃቤ ሕግ ምስክር፤ አቶ መላኩ መታሰራቸውን ሰምተው በምን ምክኒያት እንደታሰሩ ለመጠየቅ ወደ ቤታቸው እንደሄዱ፤ አቶ መላኩ በፖሊሶች ታጅቦ መጥቶ ከሶፋው ስፖንጅ ስር ሽጉጥ አውጥቶ ለፖሊሶች ሲሰጥ ማየታቸውን፤ ሽጉጡን ከማን እንዳገኘው ሲጠየቅ፤ የማያስታውሱትን ስም እንደጠራ ገልፀዋል።</p>

<p>ፍርድ ቤቱ ለኅዳር 12 ጠዋት ለያዘው ቀጣይ ቀጠሮ አቃቤ 10 ምስክሮች እንዲያቀርብ አዟል።</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 9 ቀን 1999</a></p>

</body>
</html>	
