<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ መለስ በአውሮፓ ኮሚሽን መጋበዛቸውን የአውሮፓ ፓርላማ ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>

<body>


<h2 class="align-center">ጠ/ሚ መለስ በአውሮፓ ኮሚሽን መጋበዛቸውን የአውሮፓ ፓርላማ ተቃወመ</h2>


<p>የአውሮፓ ፓርላማ በኢትዮጵያ፤ በኢራን እና በባንግላዴሽ አሳሳቢ የሰብአዊ መብት ጥሰት ይታያል በማለት ሰሞኑን ውሳኔ ያሳለፈ ሲሆን፤ ጠቅላይ ሚኒስተር መለስ ዜናዊ ንግግር እንዲያደርጉ በአውሮፓ ኮሚሽን መጋበዛቸውን ተቃወመ። የተቃውሞውን ውሳኔ ካረቀቁት ከፍተኛ የፓርላማ አባላት መካከል፤ አና ጎሜዝ አንዷ ናቸው።</p>

<p>ከምርጫ 97 በኋላ መንግስት ሰብአዊ መብቶችን ክፉኛ ጥሷል የሚል መግለጫ በወቅቱ ማውጣቱን የአውሮፓ ፓርላማ አስታውሶ፤ አሁንም ተቃዋሚዎችን፤ የሲቪል ማህበራት መሪዎችንና ተማሪዎችን የማሰርና የማዋከብ ድርጊቶች አለመቆማቸውን የሚገልፁ ሪፖርቶች አሉ ብሏል።</p>

<p>111 የተቃዋሚ ፓርቲ መሪዎች፤ ጋዜጠኞችና የሲቪል ማህበራት ሃላፊዎች ህገመንግስት ለማፍረስ ሞክራችኋል በሚል ክስ መታሰራቸውን የጠቀሰው የአውሮፓ ፓርላማ፤ ከምርጫው በኋላ የተከሰቱትን ግድያዎች እንዲያጣራ የተቋቋመው ኮሚሽን የምርመራ ውጤቱን እንዲቀይር በመንግስት ተገዷል ሲል አትቷል።</p>

<p>የአጣሪ ኮሚሽኑ ሰብሳቢና ምክትል ሰብሳቢ እጅ የሚገኘው የምርመራ ውጤት መንግስትን በእጅጉ የሚኮንን ነው የሚለው የአውሮፓ ህብረት፤ የምርመራው ውጤት ይፋ እንዲሆን መንግስትን አሳስቧል።</p>

<p>የፖለቲካ እስረኞች በአፋጣኝ እንዲለቀቁና የእስረኞች ቁጥር በትክክል እንዲገለፅ ጥሪ በማቅረብም፤ በተቃዋሚዎች ላይ የእስርና የወከባ እርምጃ መቆም አለበት ብሏል - የአውሮፓ ህብረት።</p>

<p>የአውሮፓ የልማት ቀናት በሚል ሰሞኑን ለ5 ቀናት በብራስልስ በሚከናወኑ ዝግጅቶች ንግግር እንዲያደርጉ በአውሮፓ ኮሚሽን ከተጋበዙት የአፍሪካ መሪዎች መካከል ጠ/ሚ መለስ አንዱ መሆናቸው አሳዛኝ ነው በማለትም ፓርላማው ተቃውሟል።</p>

<p>ከፍተኛ የሰብአዊ መብት ጥሰት የሚካሄድበት አገር የሚመሩ ጠቅላይ ሚኒስትር ስለመልካም አስተዳደር ንግግር እንዲያደርጉ መጋበዝ አልነበረባቸውም የሚለው የአውሮፓ ህብረት፤ ለኢትዮጵያ የሚሰጥ እርዳታ ከሰብአዊ መብት አያያዝ ጋር እየተገናዘበ መሆን አለበት በማለት ለአውሮፓ ኮሚሽን ጥያቄ አቅርቧል።</p>




<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 9 ቀን 1999</a></p>

</body>
</html>	
