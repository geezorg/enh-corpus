<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅንጅት ተመራጮች እየተወዛገቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅንጅት ተመራጮች እየተወዛገቡ ነው</h2>


<p>በአቶ ተመስገን ዘውዴ የሚመራው የቅንጅት ቡድን ቋሚ መሪዎችን ለመምረጥ ለነገ እሁድ ጠቅላላ ጉባኤ የጠራ ሲሆን፤ በአቶ አየለ ጫሚሶ የሚመራው ሌላው ቡድን ጉባኤው ህገወጥ ድርጊት ነው አለ። በኢንጂነር ኃይሉ ሻውል የምንመራ ነን የሚሉ 6 የፓርላማ አባላት በበኩላቸው የሁለቱንም ቡድኖች እንቅስቃሴ ክህደት ነው በማለት ተቃውመዋል።</p>

<p>በአቶ አየለ የሚመራው ቡድን ባለፈው ወር በምርጫ ቦርድ ጽ/ቤት አዳራሽ ጠቅላላ ጉባኤ በማካሄድ መሪዎችን ቢመርጥም ህጋዊ አካሄድን ያሟላ አይደለም የተባለ ሲሆን፤ በአቶ ተመስገን የሚመራው ቡድን ለነገ በምርጫ ቦርድ አዳራሽ የጠራው ጠቅላላ ጉባኤም ከሌላኛው ቡድን ተቃውሞ ገጥሞታል።</p>

<p>የነገው ጠቅላላ ጉባኤ በፓርቲው መተዳደሪያ ደንብ መሰረት የሚካሄድ ስለሆነ ለሁሉም አባል አስታውቀናል ብለዋል - የጊዜያዊ አስተባባሪ ዋና ፀሐፊ አቶ መሃመድ አሊ። አቶ አየለ ጫሚሶ በበኩላቸው፤ የመስራች አባላቱ ጠቅላላ ጉባኤ አድርገን አመራሩን መርጠን ጨርሰናል፤ ስለዚህ ምርጫ ቦርዱ በፓርቲዎች መተዳደሪያ ደንብ ውስጥ ጣልቃ መግባትና ያካሄደውን ጉባኤ ውድቅ ማድረግ አይችልም፤ ይሁንና ፋይል ከፍተን ምርጫ ቦርዱን እየከሰስን ነው ብለዋል።</p>

<p>ነገ የሚደረገው ጉባኤ እኛን የማይወክልና ህገወጥ እንቅስቃሴ ነው ያሉት አቶ አየለ፤ ጉባኤው የሚካሄደው በመስራች አባላት ሳይሆን ፓርቲው እንድህጋዊነት ሲመሰረት ለማደናቀፍ የተንቀሳቀሱና በዚህ አገር ሰላም እንዳይፈጠር በሚጥሩ ወገኖች ነው ብለዋል። ይሁንና የመስራች አባላት ዝርዝር በእኛ እጅና በምርጫ ቦርድ ውስጥ ይገኛል፤ የፓርላማ ተመራጭ ነን የሚሉ አስር ሰዎች ለጉባኤው የሚያደርጉት እንቅስቃሴ ህገወጥ ነው ብለዋል - አቶ አየለ። በሌላ በኩል በፓርላማ የሚገኙ በርካታ የቅንጅት አባላት በአቶ አየለ ለሚመራው ቡድን እውቅና እንዳልሰጡ በመናገር አስተያየት የሰጡ ተመራጮች፤ የነገው ጉባኤ ህጋዊ ነው ብለዋል።</p>

<p>በኢንጂነር ኃይሉ ሻውል ለሚመራው ቅንጅት ታማኝ ነኝ በማለት ከሁለቱ ቡድኖች ራሳቸውን ያገለሉ 6 የፓርላማ አባላት በበኩላቸው፤ ጠቅላላ ጉባኤ እየተባለ የሚደረገው የሁለቱ ቡድኖች እንቅስቃሴ ክህደት ነው በማለት ተቃውመዋል።</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 9 ቀን 1999</a></p>

</body>
</html>	
