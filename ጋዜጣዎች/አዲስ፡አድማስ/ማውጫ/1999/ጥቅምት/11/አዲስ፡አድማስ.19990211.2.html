<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአውሮፓ ኅብረት ሠራተኞቹ ከኢትዮጵያ እንዲለቁ መወሰኑን ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአውሮፓ ኅብረት ሠራተኞቹ ከኢትዮጵያ እንዲለቁ መወሰኑን ተቃወመ</h2>


<p>የአውሮፓ ኅብረት ሠራተኞች ሁለት በወንጀል የሚፈለጉ ኢትዮጵያውያንን በዲፕሎማቲክ ተሽከርካሪ ደብቀው በሞያሌ በኩል ሊያስመልጡ ሲሉ በቁጥጥር ሥር መዋላቸውን ከትናንት በስቲያ የኢምግሬሽንና ስደተኞች መሥሪያ ቤት የገለፀ ሲሆን የአውሮፓ ኅብረት ተቀባይነት የለውም አለ።</p>

<p>የዲፕሎማቲክ መብታቸውን ተጠቅመው ሁለቱን ተፈላጊ ኢትዮጵያውያን ወደ ኬንያ ሊያስወጡ ሲሞክሩ የተያዙት የአውሮፓ ኅብረት ሁለት ሠራተኞች በ24 ሰዓት ከኢትዮጵያ ለቀው እንዲወጡ የተላለፈባቸውን ውሳኔ እንደሚቃወም ኅብረቱ ከብራስልስ ገልጿል።</p>

<p>የአውሮፓ ኅብረት የልማት ኮሚሽነር ልዊ ሚሸል ኢትዮጵያውያኑን ለማስወጣት ሞክረዋል የተባሉትን የአውሮፓ ኅብረት ሠራተኞች ስም ባይጠቅሱም የስዊድንና የጣሊያን ዜጎች እንደሆኑ መናገራቸውን የጠቆመው ቢቢሲ፤ ጉዳዩ መዘዝ የሚያስከትል ነው ማለታቸውን ዘግቧል።</p>

<p>በተፈጠረው ሁኔታ ላይ ከኢትዮጵያ ልዑክ ማብራሪያ እንዲቀርብላቸው ማድረጋቸውን የተናገሩት ልዊ ሚሸል፤ ጠ/ሚ መለስን አግኝቼ ለማነጋገር ያደረግኩት ሙከራ አልተሳካልኝም ማለታቸውን ያመለከተው ዘገባ፤ በኢትዮጵያ ውስጥ የሚንቀሳቀስ ማንኛውም ዓለም አቀፍ ድርጅት የአገሪቱን ሕግ ከጣሰ በሕጉ መሠረት እንደሚቀጣ ከአገር ውስጥ ጉዳይ ሚ/ር መገለጹንም ጠቅሷል።</p>

<p>በሞያሌ በኩል ደንበር አቋርጠው ሊወጡ ሲሉ ከተያዙት ሁለት ኢትዮጵያውያን አንዷ በአውሮፓ ኅብረት የምትሠራው የዓለምዘውድ በቀለ መሆኗንና የሌላውን ኢትዮጵያዊ ማንነት ማወቅ እንዳልቻለ በመግለጫው የጠቀሰው አምነስቲ ኢንተርናሽናል፤ በቁጥጥር ሥር የዋሉት ኢትዮጵያውያን የቅንጅትን የቀን መቁጠሪያ አሠራጭተዋል በሚል እንደተያዙ ከገለፀ በኋላ ድብደባ እንዳይፈፀምባቸው መስጋቱን ትናንት አስታውቋል። በተያያዘም የፋንቱ ሱፐር ማርኬት ባለቤት የሆኑት አቶ አለማየሁ ፋንቱ የቅንጅት መሪዎችን ምስል የያዘ የአዲስ ዓመት ቀን መቁጠሪያ አሠራጭተዋል በሚል ተይዘው በፖሊስ ድብደባ ተፈፅሞባቸዋል ሲል አምነስቲ ባወጣው መግለጫ አውግዟል።</p>

<p>በጥቅምት ወር መጀመሪያ ፖሊስ አቶ አለማየሁን ከያዘ በኋላ በወረዳ 8 ፖሊስ ጣቢያ በመውሰድ ድብደባ ተፈፅሞባቸዋል ያለው አምነስቲ ከፍርድ ቤት ትዕዛዝ ውጪ ተይዘው ከታሠሩ በኋላ ፍርድ ቤት ሲቀርቡ መራመድ ተስኗቸው ነበር ሲል አምነስቲ በሪፖርቱ ጠቅሷል።</p>

<p>አቶ አለማየሁ ከቤተሰቦቻቸው ምግብ ቢላክላቸውም እንዲጠይቋቸው አልተፈቀደላቸውም፤ ከሕግ አማካሪ ጋር እንዲገናኙ አልተደረገም ያለው መግለጫ፤ ይህንኑ የቀን መቁጠሪያ አሰራጭታችኋል በሚል ሌሎች ሶስት ሰዎችም ተይዘው ድብደባ ተፈፅሞባቸዋል ያለው አምነስቲ የተያዙት ሰዎች ሰብዓዊ መብታቸው እንዲጠበቅ ለከፍተኛ ባለሥልጣናት ጥሪ አድርጓል።</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 11 ቀን 1999</a></p>

</body>
</html>	
