<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአጣሪ ኮሚሽኑ ም/ሊቀመንበር ከምርጫው በኋላ 193 ሰዎች ተገድለዋል አሉ </title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአጣሪ ኮሚሽኑ ም/ሊቀመንበር ከምርጫው በኋላ 193 ሰዎች ተገድለዋል አሉ</h2>


<p>በግንቦት 97 የተካሄደውን ምርጫ ተከትሎ ለተቃውሞ በወጡ ሰዎች ላይ የመንግሥት የፀጥታ ኃይሎች ከመጠን በላይ ኃይል ተጠቅመው እንደሆነ ለማጣራት በፓርላማው የተቋቋመው ኮሚሽን በሪፖርቱ 193 ሰዎችመገደላቸውን እንደደረሰበት ም/ሊቀመንበሩ ባለፈው ረቡዕ መናገራቸውን የተለያዩ ዘገቦች አመለከቱ።</p>

<p>በግርግሩ 7 ፖሊሶችን ጨምሮ 58 ሰዎች መገደላቸው በመንግሥት በኩል መገለፁ ቢታወስም ከአገር የወጡት የአጣሪ ኮሚሽኑ ም/ሊቀመንበር አቶ ወልደሚካኤል መሸሻ ግን የተለያዩ የማጣራት ምርመራ ካደረግን በኋላ ባወጣነው ሪፖርት 193ሰዎች ተገድለዋል፡ ከተገደሉት መካከል 40 ወጣቶችና ሰባት ፖሊስች ይገኙበታል፡763 ሰዎች ደግሞ ቆስለዋል - ሲሉ ከቢቢሲ ጋር ባደረጉት ቃለምልልስ ተናግረዋል።</p>

<p>ከሞቱት ብዙዎቹ በጥይት የተገደሉ ናቸው፡ ፖሊስ ከመጠን በላይ ኃይል ስለመጠቀሙ ምንም ጥርጥር የለንም ያሉት የሕግ ባለሙያው አቶ ወልደሚካኤል መሸሻ፡ የአጣሪ ኮሚሽኑ የመጨረሻ ሪፖርት ይፋ ቢደረግ ለህይወትህ ያሰጋሃል የሚል ማስጠንቀቂያ ስለደረሰኝ ወደአውሮፓ ለመሰደድ ተገድጃለሁ ሲሉ ለቢ.ቢ.ሲ ገልፀዋል።</p>

<p>አጣሪ ኮሚሽኑ ባለፉት ስድስትወራት ከ600 ሰዎች በላይ ቃለ-መጠይቅ ማድረጉን የጠቀሱት አቶ ወልደ ሚካኤል፡ በቃለ-መጠይቁ ጠ/ሚ መለስን ጨምሮ የፖሊስ መኮንኖች፤ የአይን ምስክሮችና የመንግሥት ባለሥልጣናት ተካተውበታል ብለዋል። የአጣሪ ኮሚሽኑ ባለፈው ሐምሌ ሪፖርቱን ከማጠናቀቁ በፊት የአጣሪ ኮሚሽኑ ስምንት አባላት የፀጥታ ኃይሎች ከመጠን በላይ ኃይል ተጠቅመዋል ወይስ አልተጠቀሙም? በሚለው ላይ በተሰጠው የድምፅ ውሳኔ ስድስቱ ተጠቅመዋል ሁለቱ ደግሞ አልተጠቀሙም ስላሉ በአብላጫ ውሳኔ ሪፖርቱ እንዳለፈና በቪዲዮም እንደተቀረፀ አቶ ወልደሚካኤል ለአሶሽየትድ ፕሬስ ተናግረዋል። የጠቅላይ ፍርድ ቤት ዳኛና የአጣሪ ኮሚሽኑ ሊቀመንበር ወ/ሮ ፍሬህይወት ሳሙኤል ከአገር ተሰደዋል ተብሎ እንደሚታመን የጠቀሰው አሶሽየትድ ፕሬስ፤ በርካታ ሰዎች ኃይል በተሞላበት መንገድ ተገድለዋል ሲሉ በቪዲዮ ካሴቱ መናገራቸውን ዘገባው አመልክቷል።</p>

<p>ከአጣሪ ኮሚሽኑ አባላት አንዱ የሆኑት የእስልምና ጠቅላይ ምክር ቤት ም/ፕሬዘዳንት ሼክ ኤልያስ ሬድማን በተነሳው ተቃውሞ መንግሥትን ከሥልጣን ለመገልበጥ እንቅስቃሴ መደረጉን ተገንዝቤያለሁ፤ በፖሊስ የተወሰደውን እርምጃ ሙሉ በሙሉ ደግፌያለሁ - ሲሉ በቪዲዮ ካሴቱ ተናግረዋል ብሏል - ዘገባው።</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 11 ቀን 1999</a></p>

</body>
</html>	
