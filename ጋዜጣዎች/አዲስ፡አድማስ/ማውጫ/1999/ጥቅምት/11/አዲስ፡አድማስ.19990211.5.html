<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሞቃዲሾ ሃይሎች ሁለት ኢትዮጵያውያንን ሊገድሉ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሞቃዲሾ ሃይሎች ሁለት ኢትዮጵያውያንን ሊገድሉ ነው</h2>


<p>በአልኢትሃድ መሪነት "የእስላማዊ ፍ/ቤቶች ህብረት" በሚል ስያሜ የሚንቀሳቀሰው አክራሪ ቡድን፤ ባለፈው ወር በሞቃዲሾ የያዛቸውን ሁለት ኢትዮጵያውያን "ሰላዮች ናቸው" በማለት እንደሚገድላቸው ገለፀ። የአክራሪው ቡድን ቃል አቀባይ አብዱራሂም አሊ ሙዲ ለሮይተርስ በሰጡት መግለጫ ሁለት ኢትዮጵያውያን በእስር ላይ እንደሚገኙና፤ ሞታቸውን እየተጠባበቁ እንደሆኑ ተናግረዋል።</p>

<p>ኢትዮጵያውያኑ በቅርቡ ወደ ፍ/ቤት ይቀርባሉ ያሉት ኢብራሂም አሊ ሙዲ፤ ግን መገደላቸው አይቀርም ብለዋል።</p>

<p>በሻሪያ ህግ መሰረት ሰላዮች መገደል አለባቸው፤ ስለዚህ ፍ/ቤቱ የሚወስነው የአገዳደሉን ሁኔታ ነው ሲሉ ኢብራሂም አሊ ሙዲ ገልፀው፤ በሰይፍ እንዲገደሉ ቢወሰን ችግር የለውም፤በጥይት እንዲገደሉ ከተወሰነም ችግር የለውም ዞሮ ዞሮ ሁለቱ ኢትዮጵያውያን ሞት ብቻ ነው የሚጠብቃቸው ብለዋል።</p>

<p>ሮይተርስ ሌላ የአክራሪውን ቡድን መሪ በመጥቀስ እንደዘገበው፤ ኢትዮጵያውያኑ ከመገደላቸው በፊት ጎዳና ለጎዳና እየተጎተቱ እንዲታዩ ለማድረግ ታስቧል።</p>

<p>ከሞቃዲሾ ተነስቶ አብዛኛውን የሶማሊያ ክፍል የተቆጣጠረው አክራሪ ቡድን የኢትዮጵያ ጦር የአገሪቱን የሽግግር መንግስት ለማገዝ ወደ ሶማሊያ ገብቷል በማለት ኢትዮጵያ ላይ የጅሃድ ጦርነት በተደጋጋሚ ማወጁ የሚታወቅ ሲሆን፤ በቅርቡ ከኢትዮጵያ ብ20 ኪሎ ሜትር ርቀት ወታደራዊ ሃይል እያከማቸ መሆኑ ተገልጿል።</p>

<p>ለሶማሊያ የሽግግር መንግስት ወታደሮችን ለማሰልጠን ከተላኩ ባለሙያዎች በስተቀር የኢትዮጵያ ጦር ወደ ሶማሊያ አልገባም ሲሉ የተናገሩት ጠ/ሚ መለስ ዜናዊ፤ በአክራሪው ቡድን ጦርነት ቢታወጅብንም እስካሁን ስላልተተኮሰብን በትዕግስት አሳልፈናል፤ አክራሪው ቡድን በድንበር አቅራቢያ ወታደራዊ ሃይል በማከማቸት የአገራችንን ደህንነት ለአደጋ ወደማጋለጥ ከተሸጋገረ ግን በመከላከያ ሃይላችን መመከት መብታችንም ግዴታችንም ነው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 11 ቀን 1999</a></p>

</body>
</html>	
