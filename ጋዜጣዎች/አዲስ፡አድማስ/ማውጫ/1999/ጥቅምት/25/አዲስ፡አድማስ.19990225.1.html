<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ትናንት በቅንጅት ተከሳሾች ላይ ሦስት የሰው ምስክሮች ቃል ተደመጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ትናንት በቅንጅት ተከሳሾች ላይ ሦስት የሰው ምስክሮች ቃል ተደመጠ</h2>


<p>አቃቤ ሕግ በእነ ኢንጂነር ኃይሉ ሻውል መዝገብ በከሰሳቸው የቅንጅት አመራሮች፤ የሲቪል ማኅበረሰብ አባላትና ጋዜጠኞች ላይ ማቅረብ የጀመረው የሰው ምስክርነት ቀጥሎ ትናንት የሦስት ምስክሮች ቃል ተደምጧል።</p>

<p>አቃቤ ሕግ፤ ብ1ኛው ክስ በተመለከተው አኳኋን አቶ ዳንኤል በቀለና አቶ ነፃነት ደምሴ የሲቪክ ማኅበራትን የወንጀል አድማቸው ዓላማ ማስፈፀሚያ ለማድረግ ባዘጋጁት ስብሰባና ስልጠና እንዲሁም ሰኔ 1 ቀን 1997 እና ጥቅምት 1998 ዓ.ም ባስነሱት ሁከት ውስጥ የነበራቸውን ሚና ያስረዱልኛልካላቸው10 ምስክሮች ውስጥ ዘጠኙ የቀረቡ ቢሆንም በጊዜ እጥረት ምስክርነታቸውን የሰጡት ሦስት ብቻ ናቸው።</p>

<p>የአ.አ ሴቶች ማኅበር አባል እንደሆኑ የገለፁት 92ኛ ምስክር፤ አቶ ዳንኤል በቀለና አቶ ነፃነት ደምሴ ለሲቪክ ማኅበረሰብ ተንቀሳቃሽ የምርጫ ታዛቢ ቡድን ግንቦት 2 እና 3 ቀን 1997 በግሎባል ሆቴል ባዘጋጁት ስብሰባ ላይ ተሳታፊ እንደነበሩ ጠቅሰው፤ አዘጋጆቹ ሲቪክ ማኅበረሰቡ ነፃ ነው ይበሉ እንጂ፤ ኢሕአዴግ ያጭበረብራል ተጠንቀቁ፤ ማታ ቆጠራው ሲጀመር መብራት ሊያጠፋ ስለሚችል ባትሪ እንሰጣችኋለን፤ ወዘተ እያሉ ሲቀሰቅሱ ተቃዋሚ ፓርቲ ይመስሉ ነበር በማለት ለፍ/ቤቱ ገልፀዋል።</p>

<p>ለአጠቃላዩ የሲቪክ ማኅበረሰብ ተንቀሳቃሽ ታዛቢዎች ገለጻ ለማድረግ በክርስቲያን በጐ አድራጐት ድርጅት ያደረጉትም ስብሰባ ትክክል አይደለም፤ ደስ አይልም፤ የመደቡኝ እኔ መታዘብ የማልፈልግበት ቦታ ነው ብለዋል።</p>

<p>አቃቤ ሕግ፤ ባትሪው ተሰጣችሁ ወይ? በማለት ላቀረበላቸው ጥያቄ ሲመልሱ፤ አዎ ተሰጥቷል፤ የሰጡት ግን ለእኛ ሳይሆን ለሚፈልጉት ነው ሲሉ አስረድተዋል።</p>

<p>የአቶ ዳንኤልና የአቶ ነጻነት ጠበቃ ኮሎኔል መንግስቱ ኃይለ ማርያም አርአያ ወደ ሥልጠናው ቦታ የሄዱት ተገደው ነው ወይስ ወደው? ምን ለማድረግ ነው የሄዱት? የሥነ - ምግባር ደንብና መመሪያስ አልተሰጣችሁም ወይ? በማለት ለምስክሯ ላቀረቡት መስቀለኛ ጥያቄ ሲመልሱ፤ ወደስፍራው የሄዱት ማኅበራቸውን ወክለውና ወደው የታዛቢነት ሥልጠና ለመውሰድ እንደሆነ ጠቁመው፤ የሥነ-ምግባር ደንብና መመሪያም መሰጠቱን ተናግረዋል ምስክሯ።</p>

<p>ጠበቃው አያይዘውም፤ የተቃዋሚ ፓርቲ ይመስላሉ ብለዋል በምን አረጋገጡ? ባትሪው የተሰጠው ለእናንተ ብቻ ነው ወይስ ለሁሉም? በማለት ላቀረቡት ጥያቄ ሲመልሱ፤ የተቃዋሚ ፓርቲ ይመስላሉ ያሉት ከአነጋገራቸውና ከሁኔታቸው በመነሳት እንደሆነ ጠቅሰው፤ ባትሪው የተሰጠው ለሁሉም መሆኑን ተናግረዋል።</p>

<p>ባትሪው የተሰጠው መብራት ቢጠፋ ቆጠራው እንዳይሰናከል አይደለም ወይ? በማለት ጠበቃው ላቀረቡት ጥያቄ፤ አዎ በማለት መልሰዋል። ለትዝብት የምትወጡት በተናጥል ነው? ወይስ በቡድን?የሲቪክ ማኅበረሰብ አንዱን ወገን ደግፎ ሰልፍ መውጣት ይችላል? በማለት ለቀረበላቸው ጥያቄ አይችልም ያሉት ምስክሯ፤ በዚሁ ጉዳይ ላይ ከአቶ ዳንኤል ጋር ከስብሰባው ውጭ መነጋገራቸውን ገልፀዋል።</p>

<p>ፍ/ቤቱ፤ የየትኛው ፓርቲ ስም ይጠቀስ እንደነበር ላቀረበው የማጣሪያ ጥያቄ፤ ተቃዋሚ ፓርቲ ይባል እንደነበር እንጂ ስም እንደማይጠቀስ ገልፀዋል። ማነሳሳት ሲሉ ምን ማለትዎ ነው? ለተባለውም፤ ቶሎ አንድ ነገር እንድናደርግ ያጣድፉን ነበር ብለዋል።</p>

<p>አቶ ነፃነትን ከልጅነቴ ጀምሮ አውቀዋለሁ ያሉት 89ኛ የአቃቤ ሕግ ምስክር፤ ከምርጫ 97 በፊት አቶ ነፃነት፤ ኢሕአዴግ የአንድ ጎሳ መንግሥት ነው፤ ብዙ ሰዎችን ከሥራ አፈናቅሏል እያለ ይነግራቸው ስለነበር፤ ወጣቱና የተለያየ የኅብረተሰብ ክፍል ድምፁን ለቅንጅት እንዲሰጥ ማስተባበራቸውን ገልፀዋል።</p>

<p>ከምርጫ 97 በኋላ፤ አቶ ነፃነት፤ ኢሕአዴግ የሰረቀውን ድምፅ ማስመለስ የምንችለው በአመፅና በሁከት ብቻ ነው እያለ ይነግራቸው ስለነበር፤ አዲሱ ገበያ አካባቢ የማያውቋቸውን ሰዎች አስተባብረው ኢንቨስተሮች ያጠሩትን አጥር መንቀላቸውን፤ መንገድ ላይ ጎማ ማቃጠላቸውን፤ ተከሳሹ የሰጧቸውን 4 በራሪ ወረቀቶች በ5 ኮፒ አባዝተው ማከፋፈላቸውን፤ ለዚህ ሥራቸውም ቅንጅት ሥልጣን ሲይዝ ሥራ እንደሚሰጣቸውና በተለያዩ ጊዜያት ከ30-50 ብር ይሰጣቸው እንደነበር አስረድተዋል።</p>

<p>ተከሳሾችና ጠበቃቸው፤ በ89 ዓ.ም የቀበሌ ሊቀመንበር አልነበሩም ወይ? የኢሕአዴግ የንብ አርማ ያለበት ት-ሸርት ለብሰው ይቀሰቅሱ አልነበረም ወይ? በማለት ላቀረቡላቸው መስቀለኛ ጥያቄ ሲመልሱ፤ከቀበሌ ሊቀመንበርነታቸው በተባለው ዓ.ም መልቀቃቸውን፤ የንብ አርማ ያለበት ቲ-ሸርት የለበሱት ከአቶ ነፃነት ባገኙት ምክር እንደሆነና ለኢሕአዴግ እንዳልቀሰቀሱ፤ ኮተቤ አካባቢም በፍተሻ እንዳልተሰማሩ አስረድተዋል - ምስክሩ።ፍ/ቤቱም ለጥቅምት26 ቀን 1999 ጧት ቀጠሮ በመያዝ ችሎቱ አብቅቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 25 ቀን 1999</a></p>

</body>
</html>	
