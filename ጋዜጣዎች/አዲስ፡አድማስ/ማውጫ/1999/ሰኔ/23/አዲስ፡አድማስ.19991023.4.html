<?xml version="1.0" encoding="UTF-8"?>

<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ለ«ምናለሽ» ተራ ልማት 91ሚ. ብር ይፈለጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለ«ምናለሽ» ተራ ልማት 91ሚ. ብር ይፈለጋል</h2>


<p>«ምናለሽ» ተራ የሚባለው የመርካቶ አካባቢ ሰፊ ነው - ወደ 20ሺ የሚሆኑ ሰዎች በተለያየ የንግድ ስራ የሚተዳደሩበት። የጅምላና የችርቻሮ ንግድን ጨምሮ በአብዛኛው ያገለገሉ እቃዎች የሚሸጡበት ፤ 5ሺ የሚገመቱ ሰዎች በተለምዶ «ቆራሌ» ተብሎ የሚታወቅ የአሮጌ እቃ ንግድ የሚያካሄዱበት ነው - የምግብ ሸቀጦች ይቸረችሩበታል።</p>

<p>ነገር ግን ሰሞኑን ይፋ የሆነው ጥናት እንደገለፀው ፤ የምናለሽ ተራ ከ40 አመት በፊት የደረቅ ቆሻሻ መጣያ በመሆኑና አካባቢውን አቋርጦ የሚያልፈው ወንዝ በቆሻሻ ደለል በመሞላቱ የብክለት መጠኑ አሳሳቢ ሆኖ ቆይቷል። 20ሺ ነጋዴዎች የሚተዳደሩበት አካባቢ 4 ሱቆች ብቻ ናቸው መፀዳጃ ቤት ያላቸው። ሦስት አራተኛው የኤሌክትሪክ አገልግሎት የለውም ፤ 94% የሚሆኑት ሱቆች የወላለቁ ናቸው... በአካባቢው ነጋዴዎች ፤ በአዲስ አበባ ንግድ ምክር ቤትና በመንግስት አካላት ትብብር የተካሄደው ጥናት ይፋ ሲደረግ የተገለፁት መረጃዎች አስደንጋጭ መሆናቸውን ለመግለፅ ሌላ ተጨማሪ መረጃም ተጠቅሷል - በዚያ አካባቢ የሚታይ አረንጓዴ ነገር ቢኖር አንድ ባህር ዛፍ ብቻ ነው። ይህንን ለመለወጥ ነው ጥናት የተካሄደው ብለዋል - የስብሰባ አዘጋጆቹ። በሥራ ላይ ያሉ ነጋዴዎች ሳይፈናቀሉ አካባቢውን ለማልማት ያስችላል የተባለው ጥናት በመጠናቀቁ በከተማዋ አስተዳደር ድጋፍ ካገኘ በአካባቢው ተደራጅተው የሚገኙ 16 የንግድ አክሲዮን ማህበራት አካባቢያቸውን ለማልማት መዘጋጀት ይኖርባቸዋል ተብሏል። የምናለሽ ተራ ልማት ለረዥም ጊዜ እየታሰበበትና እየታቀደበት ቢቆይም እስካሁን ሳይሳካ ቆይቷል።</p>

<p>ከአሁን ቀደም ሁለት ጥናቶች ተጀምረው ሳይጠናቀቁ ነው የተቋረጡት። ሦስተኛው ጥናት ግን በጀርመን መንግስት እገዛ ንግድ ምክር ቤት ፤ የንግዱ ሕብረተሰብና የመንግሥት አካላት ተሳትፈውበት ተጠናቅቋል። በንግድ ፤ አገልግሎት በመስጠትና በተለያዩ የእጅ ሥራ ሙያ ላይ ተሰማርተው የሚገኙ እስከ 20ሺህ የሚደርሱ ሰዎች ሳይፈናቀሉ አካባቢውን ለማልማት ነጋዴዎቹ የከተማ መስተዳድር የሚጠይቃቸውን ትንሹን መስፈርት ለማሟላት ዝግጁ እንዲሆኑና አደረጃጀታቸውን ከአዲሱ ጥናት ጋር እንዲያስተካክሉ ለአክሲዮን ማህበሩ አመራር አባላቱ ተገልጿል።</p>

<p>አካባቢውን ለማፅዳት ከባለ አንድ ፎቅ እስከ ባለ 3 ፎቅ የንግድ ቦታዎችን ለመስራት ፤ አረንጓዴ ስፍራዎችንና የመኪና ማቆሚያ ለማዘጋጀት 91 ሚሊዮን ብር እንደሚያስፈልግ የተጠቀሰ ሲሆን የአክሲዮን ማህበራት በጠቅላላ እስካሁን ያሰባሰቡት ገንዘብ 14 ሚሊዮን ገደማ ነው ተብሏል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሰኔ 23 ቀን 1999</a></p>

</body>
</html>	
