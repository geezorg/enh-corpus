<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት ሚዲያ ቦርድ ውስጥ፣ 
ባለሥልጣናት መመደባቸው ተተቸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንግሥት ሚዲያ ቦርድ ውስጥ 
ባለሥልጣኖች መመደባቸው ተተቸ</h2>


<p>ነፃ ፕሬስ ከመንግስትም ሆነ ከተለያዩ 
ወገኖች ፈታኝ ተፅዕኖ እንደሚደርስበትና 
ከምርጫ 97 ወዲህ የጋዜጦች ቁጥር በግማሽ 
እንደቀነሰ ሰሞኑን ይፋ የሆነ ጥናት ሲጠቁም፣ 
ከፍተኛ ባለሥልጣናት የመንግስት ሚዲያዎችን 
እንዲመሩ በቦርድ አባልነት መመደባቸው ለስራ 
እንደማይመች የኢትዮጵያ የቴሌቪዥንና የሬዲዮ 
ስራ አስኪያጅ የነበሩት ሰሎሜ ታደሰ 
ተናገሩ።</p>

<p>ወደ ዲሞክራሲ ሽግግር በሚቀረው አገር 
ስላለው የሚዲያዎች ሁኔታ ባለፈው ቅዳሜ ራዕይ 
ኢትዮጵያ የተሰኘ ተቋም በአዲስ አበባ 
ባዘጋጀው ስብሰባ፣ ምሁራን ባለሙያዎች 
የመንግስትና የተቃዋሚ ፓርቲ ተወካዮች 
ተገኝተው ውይይት አካሂደዋል።</p>

<p>የመንግስት ሚዲያዎች የገዢውን ፓርቲ ፍላጐት 
እንጂ የተቃዋሚ ፓርቲዎችን ሃሳብ 
አያስተናግዱም፣ እንዲያውም ተቃዋሚ 
ፓርቲዎችን ይዘልፋሉ በማለት የቅንጅት ተወካይ 
አስተያየታቸውን ሰጥተዋል።</p>

<p>የመንግሥት ተወካይ በሰጡት ምላሽ፣ መንግስት 
"ትችቶች ሊሰነዘሩብኝ አይገባም" ማለት 
የለበትም እንደሚባለው ሁሉ ተቃዋሚ ፓርቲዎችም 
ትችትን አንስማ ማለት የለባቸውም ብለዋል። 
የመንግሥት ሚዲያዎች በፖለቲካና በኢኮኖሚ 
ጉዳዮች ላይ የሚያቀርቧቸው ዜናዎች ወይም 
ዘገቦች በብዙዎች ዘንድ ተአማኒነት 
እንደሌላቸው በተነሳው ሃሳብም ውይይት 
ተደርጓል።</p>

<p>የኢትዮጵያ ቴሌቪዥንና ሬዲዮ ድርጅት 
እንዲሁም ዜና አገልግሎትና የፕሬስ ድርጅት 
የተሰኙት የመንግስት ሚዲያዎችን ለመምራት 
በፓርላማ በሚመደቡ የቦርድ አባላት ከሃይማኖት 
ተቋማት፣ ከታዋቂ ሰዎችና አንድ ከተቃዋሚ 
ፓርቲ የተውጣጡ ሰዎች የሚካተቱ ቢሆኑም፣ 
የቦርዶቹ ሰብሳቢዎችና ተጨማሪ አባላት ከፍተኛ 
ባለሥልጣናት መሆናቸው ምቾት አይሰጥም። 
የሚዲያዎች ተኣማኒነትን ማጣት ደግሞ በይበልጥ 
መንግስትን ይጐዳል ብለዋል ሰሎሜ ታደስ።</p>

<p>የቴሌቭዥንና የሬዲዮ ድርጅት ስራ አስኪያጅ 
የነበሩት ሰሎሜ ታደሰ፣ የመንግስት ሚዲያዎች 
ተኣማኒነት ላይ ከሦስት መቶ ከማይበልጡ ሰዎች 
መረጃ እንዳሰባሰቡ ገልፀው በማህበራዊ ጉዳዮች 
ላይ የሚዲያዎቹ ተአማኒነት የተሻለ እንደሆነ 
በፖለቲካና በኢኮኖሚ ጉዳዮች ግን 
ተአማኒነታቸው ዝቅተኛ እንደሆነ ያገኙት ውጤት 
እንደሚያስረዳ ገልፀዋል።</p>

<p>ከምርጫ 97 ወዲህ በነፃ ፕሬስ ላይ 
ስለተከሰተው ችግርም የውይይት መነሻ የሆነ 
ጥናት ከአዲስ አበባ ዩኒቨርስቲ አቶ መኩሪያ 
መካሻ የጥናት ጽሑፍ አቅርበዋል። ከምርጫ 97 
በኋላ በፖለቲካ፣ ኢኮኖሚና ማህበራዊ ጉዳዮች 
ላይ የሚያተኩሩ ጋዜጦች በ55 በመቶ መቀነሳቸውን 
ጥናቱ ገልፆ ሌሎች የጋዜጣ አይነቶችን 
በማካተት በጥቅሉ ሲታይ ደግሞ የጋዜጦች ቁጥር 
በ35 በመቶ እንደቀነሰና የመፅሔቶች ቁጥር በ25 
በመቶ ዝቅ እንዳለ አመልክቷል።</p>

<p>ጋዜጦች ከመንግስትም ሆነ ከሌሎች አካላት 
መረጃ ሲጠይቁ አወንታዊ ምላሽ አለማግኘታቸው 
ጋዜጦችን እንደሚጐዳ በጥናታቸው የገለፁት አቶ 
መኩሪያ የመንግሥት ባለስልጣናት ከፕሬስ ጋር 
የመተባበር እና መረጃ የመስጠት በህግ 
የተደነገገ ግዴታቸውን አለማክበራቸው፣ 
የጋዜጦችና የመንግስት አሉታዊ ግንኙነትን 
ይበልጥ እንዳሻከረው ጠቁመዋል።</p>

<p>ገና ወደ ዲሞክራሲ ሽግግር ላይ በሚገኙ 
አገሮች ሚዲያዎች በራሳቸው አሰራር ድክመት 
እንዳለባቸው እንዲሁም ከመንግስትና ከተለያዩ 
ተቃራኒ ወገኖች ፈተና እንደሚደርስባቸው 
የሚገልፅ ጥናታዊ ጽሑፍ ያቀረቡት ደግሞ 
ከደቡብ አፍሪካ የመጡ የሚዲያ ምሁር ፍራንዝ 
ክሩገር ናቸው። እውነታ ከሁሉም ሃሰተኛ ወሬ 
የተሻለ ነው የሚሉት ፍራንዝ ክሩገር፣ የሚዲያ 
የመጀመሪያው ሃላፊነት እውነተኛ ዜናን 
መዘገብና ተአማኒነትን ማግኘት ነው፣ ለዚህም 
ጋዜጠኞች የስነምግባር ፅናት ያስፈልጋቸዋል። 
መንግሥትም ነፃነትን ማክበር አለበት ብለዋል። 
በሚዲያ የጥላቻ ፕሮፓጋንዳ በማሰራጨት ግጭትን 
መቀስቀስ በህግ ሊከለከል የሚገባ ተግባር 
ነው፣ ከዚህ ውጭ ግን መንግስት የፕሬስ 
ነፃነትን የሚገድብ ህግ በማውጣት ጋዜጦችን 
መጨቆን እንደሌለበት የጠቆሙት ክሩገር፣ 
ጋዜጠኞችም ለተቃራኒ ወገኖች የውይይት መድረክ 
ከመሆን አልፈው፣ በተቃራኒ ወገኖች 
ላለመጠለፍና ወገን ወደመለየት ላለመግባት 
በመጠንቀቅ በሚዛናዊነት መስራት ይገባቸዋል፣ 
ጋዜጦች እርስ በርስ የጥራት ቁጥጥር 
የሚያደርጉበት አሰራር በመፍጠር 
ሃላፊነታቸውን ይወጡ ብለዋል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ የካቲት 3 ቀን 1999</a></p>

</body>
</html>
