<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የደርግ ባለስልጣናት የከፍተኛ ፍ/ቤት 
ውሎ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የደርግ ባለስልጣናት የከፍተኛ 
ፍ/ቤት ውሎ</h2>


<p>በእስር 16ኛ አመታቸውን የያዙት የደርግ 
ባለስልጣናት ሐሙስ እለት ከጠዋቱ 3፡45 
በከፍተኛ ፍ/ቤት አንደኛ የወንጀል ችሎት ፊት 
የቀረቡት የመጨረሻ የፍርድ ውሳኔ ለመስማት 
ነበር። አዲስ አበባ ስድስት ኪሎ አካባቢ 
የሚገኘው የችሎቱ አዳራሽ ውስጥ ተከሳሾችና 
ቤተሰቦች፣ በደርግ ዘመን ጉዳት የደረሰባቸው 
ሰዎችና ቤተሰቦች እንዲሁም ጋዜጠኞች ናቸው 
በቅድሚያ ቦታ ቦታቸውን የያዙት። አሁን 
የኢኮኖሚና የልማት ትብብር ሚኒስቴር መስሪያ 
ቤት እንዲሆን በተደረገው ጊቢ፣ በደርግ ዘመን 
የአብዮታዊ ዘመቻ መምሪያ እንደነበረ ታሪክ 
ብቻ ሳይሆን የችሎቱ አዳራሽም ይመሰክራል። 
አዳራሹ ውስጥ ወደ ላይ ቀና ብሎ ረዥሙን ጣሪያ 
የሚመለከት ሰው ጓድ ሊቀመንበር መንግስቱ 
ሃይለማርያም ተብሎ በዘመኑ የሰፈረ ጉልህ 
ፅሁፍ ከነመፈክሩና ከነአርማው ያያል።</p>

<p>"አድሃሪያንን ብቻ ሳይሆን ተፈጥሮንም 
በቁጥጥራችን ስር እናውላለን" ይላል-መፈክሩ። 
ከ15 አመት በላይ በቁጥጥር ሥር የሚገኙት 
ባለስልጣናት አድሃሪያን በሚል የጅምላ ፍረጃ 
በሺ የሚቆጠሩ ሰዎችን በመግደል የዘር ማጥፋት 
ወንጀል ፈጽመዋል፣ የአፄ ሀይለስላሴ ዘመን 
የነበሩ ባለስልጣናትን ያለፍርድ ገድለዋል 
የሚል ክስ ቀርቦባቸው ሲከራከሩ ቆይተዋል። 
በቀረበባቸው ክስ ጥፋተኛ ናቸው ብሎ ብይን 
የሰጠው ፍ/ቤት ለሐሙስ ቀጠሮ የያዘው የቅጣት 
ፍርድ ለመወሰን ነበር። 59 ተከሳሾች ላይ 
የሚተላለፈውን ውሳኔ ለመስማት 33 ተከሳሾች 
በችሎቱ የተገኙ ሲሆን ኮሎኔል መንግስቱ 
ሃይለማርያምና ቀሪዎቹ ተከሳሾች ግን በሌሉበት 
ነው ፍርድ የተሰጠው።</p>

<p>ውሳኔውን ለመቀበል ሰላሳ ሶስቱም ተከሳሾች 
ቆመው የነበረ ሲሆን የክርክር መድረኩ ዛሬ 
ይቋጫል ያሉት የመሀል ዳኛው መቆም የማይችል 
ተከሳሽ ተቀምጦ የቅጣት ውሳኔውን መቀበል 
እንደሚችል ጠቁመዋል።</p>

<p>የቀድሞ ጠቅላይ ሚኒስትር ፍቅረ ሰላሴ 
ወግደረስንና የቀድሞ ምክትል ፕሬዚዳንት ፍስሃ 
ደስታን ጨምሮ 33ቱ ተከሳሾች የቅጣት ውሳኔ 
ከመገለፁ በፊት በገፅታቸው የሚነበብባቸው 
ስሜት የተለያየ ነበር። ተከሳሾቹ ወንጀል 
በመፈፀም ጥፋተኛ ናቸው በማለት ከሳምንት 
በፊት የወሰነው ፍ/ቤት የቅጣት ውሳኔ 
ከማስተላለፉ አስቀድሞ ከተከሳሾችና ከአቃቤ 
ህግ የቀረቡ መከራከሪያዎችን እንደሰማ 
አስታውሷል። ተከሳሾች ቅጣት ይቃለልልን 
በማለት ምክንያቶችን ሲዘረዝሩ አቃቤ ህግ 
በበኩሉ ተከሳሾች ከእድሜ ልክ እስር እስከ ሞት 
ድረስ የሚያስቀጣ ወንጀል ፈጽመዋል በማለት 
ምክንያቶችን አቅርቧል። ፍ/ቤት የሁለቱን 
ወገኖች ሃሳብ እንዳገናዘበ የገለፁት የመሃል 
ዳኛ፣ ኮሎኔል መንግስቱ፣ ሻምበል ፍቅረስላሴ 
ወግደረስ፣ ሌ/ኮሎኔል ፍስሃ ደስታን ጨምሮ 53 
ተከሳሾች እንደየጥፋታቸው በእድሜ ልክ እና በ23 
አመት እስር እንዲቀጡ ተወስኗል በማለት 
በንባብ አሰምተዋል። ሻለቃ መላኩ ተፈራን 
ጨምሮ 5 ተከሳሾች ላይ በሌላ ፍ/ቤት የሞት ቅጣት 
እንደተወሰነባቸው በመጥቀስም ችሎቱ በዚሁ 
ተቀብሎ እንዳስተላለፈው ተጠቁሟል።</p>

<p>በደርግ ዘመን ቤተሰቦቻቸውን በሞትና 
በእንግልት ያጡ ሰዎች የፍርድ ውሳኔው 
ተከሳሾች ከፈፀሙት ጥፋት በታች ነው በማለት 
ማዘናቸውን ለጋዜጠኞች ተናግረዋል። የፍርድ 
ውሳኔው የተጐጂዎችን እንባ የሚያብስ አይደለም 
ሲሉም ቅሬታቸውን ገልፀዋል። አቃቤ ሕግ 
በበኩሉ በእቅድ በሺ የሚቆጠሩ ሰዎችን የገደሉ 
ተከሳሾች ላይ የፍርድ ማቃለያ ተቀባይነት 
ሊኖረው አይገባም በማለት ለጠቅላይ ፍ/ቤት 
የይግባኝ አቤቱታ እንደሚያቀርብ 
አስታውቋል።</p>

<p>የፍርድ ውሳኔ የተላለፈው በድምፅ ብልጫ 
መሆኑን ፍ/ቤቱ ገልጿል። ተከሳሾቹ ያቀረቡትን 
የቅጣት ማቅለያ ሀሳብ ሁለት ዳኞች ሲቀበሉት 
የመሃል ዳኛው ሙሉ በሙሉ አልተስማሙበትም። 
ተከሳሾች ለፍ/ቤቱ ባቀረቡት የቅጣት ማቃለያ 
ሃሳብ በጥፋታቸው እንደተፀፀቱ ጠቅሰው 
እድሜያቸው መግፋቱን፣ ቤተሰቦቻቸው 
መበታተናቸውን፣ በህመምና በስቃይም 
መንገላታታቸውን አመልክተው "ጥፋት 
በተፈፀመበት ዘመን ሰፊ የህግ እውቀት 
ያልያዝን ተራ መኮንኖችና ወታደሮች ነበርን። 
በሙያችንም አገራችንን አገልግለናል" በማለት 
ፍ/ቤቱ ቅጣት እንዲያቀልላቸው ተናግረዋል።

<p>የፍርዱ ውሳኔም የሞት ቅጣት እንደሌለበት 
ሲገለፅ፣ ከተከሳሾችም ሆነ ከቤተሰቦቻቸው 
የእፎይታና የፈገግታ ስሜት ታይቷል። ከችሎቱ 
በኋላ ያነጋገርኳቸው ተከሳሾችም እግዚአብሔር 
ይመስገን በሚል ደስታቸውን ገልፀዋል።</p>

<p>ተከሳሽ ለገሠ አስፋው በሃውዜን ጉዳይ አቃቤ 
ህግ ባቀረበባቸው ሌላ ክስ ክርክራቸውን 
እንደሚቀጥሉ ተጠቁሟል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 5 ቀን 1999</a></p>

</body>
</html>
