<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የወፍ ጉንፋን ተመልሶ አፍሪካ ገብቷል
እንደአምናው ፋሲካን ጠብቆ የዶሮ ገበያን 
ይረብሽ ይሆን?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የወፍ ጉንፋን ተመልሶ አፍሪካ 
ገብቷል
እንደአምናው ፋሲካን ጠብቆ የዶሮ ገበያን 
ይረብሽ ይሆን?</h2>


<p>በሰሜናዊ ንፍቀ ክበብ የክረምት ወቅት ሲመጣ 
የዓለም የጤና ሃላፊዎች ብርክ ብርክ ይላቸዋል - 
የወፍ ጉንፋን በሽታ የሚከሰትበት ወቅት 
በመሆኑ። በቅርብ ሳምንታት ዘጠኝ አገሮች 
በሽታው መከሰቱን ይፋ አድርገዋል። የቅዝቃዜው 
መጠን እየወረደ ሲመጣ ስደተኛ ወፎች ቫይረሱን 
ተሸክመው ከአገር አገር ስለሚሄዱ በሽታው 
በከፍተኛ መጠን እንደሚጨምር ይጠበቃል። 
ባለፈው ዓመት 80 ሰዎችን የገደለው እና ወደ 
መካከለኛው ምስራቅ እና አፍሪካ የተሰራጨው 
"H5NI" የተሰኘ ገዳይ የወፍ በሽታ ቫይረስ ተመልሶ 
እየመጣ ነው። አሳሳቢው ሁኔታ ደግሞ ቫይረሱ 
ባህርይውን በመለዋወጥ በቀላሉ ወደ ሰዎች 
መተላለፍ መቻሉ ነው - ይኼ ደግሞ በዓለም ላይ 
በከፍተኛ ሁኔታ እንዲስፋፋ ያደርገዋል።</p>

<p>በሽታው እንዳለፈው ዓመት እንደሚሰራጭ 
ያሰጋቸው የዓለም ጤና ድርጅት ቃል አቀባይ 
ፒተር ኮርዲባሌይ፣ በዚህ ዓመት ከአምናው 
የባሰ በጣም አስቸጋሪ ሊሆን ይችላል 
ብለዋል።</p>

<p>በጥር ወር መጀመሪያ ላይ ብቻ በታይላንድ 
ሰሜናዊ ግዛት በቫይረሱ የተያዙ ከ100 በላይ 
ዳክዬዎች በአንድ ቀን ሞተው ተገኝተዋል።</p>

<p>በአገሪቱ ደቡባዊ ግዛትም፣ ባለፈው ታህሳስ 
ወር በርካታ የዱር አዕዋፋት በበሽታው 
አልቀዋል። ከዚህም በተጨማሪ ከፍተኛ የዶሮ 
ምርት ወደ ውጭ አገር የምትልከው ታይላንድ 
ዋነኛ የቫይረሱ መገኛ ቦታ መሆኗ ብዙዎችን 
ያሳስባል፣ በ2003 እ.ኤ.አ 17 የታይላንድ ዜጎች 
በበሽታው ሞተዋል ይላል - ታይም መጽሔት።</p>

<p>በሽታው እንደአምናው ቬትናምን ክፉኛ ማጥቃቱ 
አልቀረም። ከ64ቱ የቬትናም ግዛቶች በሰባቱ 
የአዕዋፍ ጉንፋን መከሰቱ የታወቀ ሲሆን 
ካለፈው ታህሳስ ወር ጀምሮ 30ሺ ወፎች 
ተቃጥለዋል። ባለፉት አራት ዓመታት 42 
ቬትናምያውያን በወፍ ጉንፋን ሞተዋል።</p>

<p>እ.ኤ.አ በ1997 በወፍ ጉንፋን ሰው እንደሞተባት 
ሪፖርት ያደረገችው ሆንግኮንግም አሁን ቫይረሱ 
እንደገባባት ነው የተነገረው። ባለፈው 
የፈረንጆች ዓመት ዋዜማ በአንድ የተጨናነቀ 
የገበያ አካባቢ ሁለት የአዕዋፍ ዘሮች ሞተው 
የተገኙ ሲሆን ሁለቱም ተመርምረው H5N1 ቫይረስ 
እንደገደላቸው ተረጋግጧል።</p>

<p>በቅርቡ የተሰበሰቡ መረጃዎች 
እንደሚያመለክቱት ግን ዶሮዎችና ሰዎች በጣም 
ተቀራርበው የሚኖሩባት ኢንዶኔዥያ የወፍ 
ጉንፋን ቀዳሚ ተጠቂ እየሆነች ነው። በበሽታው 
የሞቱት ኢንዶኔዥያውያን ቁጥር አገሪቱን 
በዓለም ግንባር ቀደም አድርጓታል - 57 ሰዎች 
ሞተዋል። ከጥር መጀመረያ ጀምሮ 4 ተጨማሪ ሰዎች 
ሲሞቱ በርካቶች ሆስፒታል ገብተዋል። ከዶሮና 
ከወፍ አጠገብ ያልደረሰ አንድ የ8 ዓመት 
ኢንዶኔዥያዊ ታምሞ ሲመረመር ቫይረሱ 
እንዳለበት ከታወቀ በኋላ በአገሪቱ ፍርሃት 
ነግሷል - ቫይረሱ ከሰው ወደ ሰው መተላለፍ 
ጀምሯል በሚል ስጋት።</p>

<p>ወደ አፍሪካ ስንመጣ በግብጽ በታህሳስ ወር 
መጨረሻ ላይ ሶሰት የቤተሰብ አባላት በቫይረሱ 
መሞታቸው ተዘግቧል። በሽታው የያዛቸው ቤታቸው 
ካሉ ዶሮዎች ሊሆን እንደሚችል ነው 
የተገመተው። ናይጄሪያም እንደአምናው በሽታው 
ገብቶባታል። በሁለት የዶሮ ማርቢያ ጣቢያዎች 
ውስጥ የበሽታው መከሰት ከተሰማ በኋላ 
ናይጄሪያ ባለፈው ጥር ወር መጀመሪያ ላይ 20ሺ 
የአዕዋፍ ዘሮችን አቃጥላለች - እንደታይም 
ዘገባ።</p>

<p>እስካሁን ከአገራችን የጤና ጥበቃ 
ባለስልጣናት የሰማነው ነገር የለም። ነገር 
ግን ቫይረሱ ዘንድሮም በተለያዩ የአለም 
ክፍሎችና እዚሁ አፍሪካ ውስጥ አጠገባችን 
ወደሚገኙ ጐረቤት አገራት ተመልሶ መምጣቱን 
ብናውቅ ይጠቅመን እንደሆን እንጂ አይጐዳንም። 
የሚመለከታቸው ወገኖች እንዳለፈው ጊዜ 
ሳይዘገዩ በዚህ ዙሪያ መረጃዎችን ለህብረተሰቡ 
ቢያስታውቁ ከከፋ አደጋ ለመዳንና ለጥንቃቄ 
ይበጃል እንላለን።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 26 ቀን 1999</a></p>

</body>
</html>
