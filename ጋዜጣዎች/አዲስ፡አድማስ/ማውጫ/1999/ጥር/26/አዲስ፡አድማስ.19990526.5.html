<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአፍሪካ ህብረት እንዴት አለፈ?
ከመግቢያ ባጅ እስከ መሪ ጠባቂዎች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአፍሪካ ህብረት እንዴት አለፈ?
ከመግቢያ ባጅ እስከ መሪ ጠባቂዎች</h2>


<p>ኢትዮጵያ የአፍሪካ ህብረት መቀመጫ ወይም 
የአፍሪካ መዲና በመሆኗ ምክንያት በአመት 
ከአንድ ጊዜ በላይ የተለያዩ ስብሰባዎች 
የሚካሄድባትና በርካታ እንግዶች 
የምታስተናግድ አገር ሆናለች። የአፍሪካ 
ኢኮኖሚ ኮሚሽን እና የተለያዩ አለምአቀፍ 
ድርጅቶች መኖራቸውም በመዲናችን የሚካሄዱትን 
ስብሰባዎች ቁጥር ከፍ አድርጎታል።</p>

<p>ሰሞኑን በተካሄደው ስምንተኛው የአፍሪካ 
መሪዎች ጉባኤ ልዩ ትኩረት ተሰጥቶት በሚገባ 
የተሠራ ስራ የሚመስለው የፀጥታ ጉዳይ ብቻ 
ነው። አሽከርካሪዎችና እግረኞች ቢጉላሉም 
የፀጥታና ደህንነት ሥራው በተሳካ ሁኔታ 
ተፈፅሟል።</p>

<p>ጋዜጠኞች ጉባኤውን ለመከታተል ይችሉ ዘንድ 
የመግቢያ ባጅ መውሰድ ነበረባቸው። ይኼ ባጅ 
ግን በቀላሉ የሚገኝ አልነበረም፣ በሂደቱ 
እጅግ ፈታኝ ነገሮችን ማለፍ የግድ ይላል። ባጅ 
የሚሰጠው በጊዮን ሆቴል ነው ተባለ እንጂ ከዚህ 
ያለፈ ዝርዝር መረጃ ከቶም ማግኘት 
አልተቻለም። ጊዮን ከደረሱ በኋላ ጉባኤውን 
ለመከታተል የተፈቀደልዎት ለመሆኑ ከውጪ ጉዳይ 
ሚ/ር የሚላክ ማረጋገጫ አለ። እዚያ ስምዎ 
ከተገኘ ፎርም ሞልተው ፎቶ ይነሳሉ፣ ካልተገኘ 
ግን ማረጋገጫው እንዴት እንደሚገኝ እርግጠኛ 
መረጃ ማግኘት አይቻልም - ግራ በመጋባት 
ከመዋለል በቀር።</p>

<p>የጊዮንን ባጅ ሲወስዱ ምንም አይነት ተጨማሪ 
መረጃ አይሰጥዎትም። በዚህ ተዘናግተው ከሄዱ 
ጉባኤውን መከታተል አይችሉም፣ ለምን ቢባል 
ከአፍሪካ ህብረት የሚሠጥ ሌላ ባጅ መውሰድ 
ስላለብዎ። ይህን መረጃ የሚያገኙት በትክክል 
ከሚመለከተው አካል ሳይሆን በስማ በለው 
ነው።</p>

<p>ጉባኤው የተጀመረ እለት መሪዎችን አጅበው 
የሚመጡ ጠባቂዎች ጉባዔው አዳራሽ መግቢያ ጋ 
የሚፈጥሩት አምባ ጓሮ እና ወከባ የሚያስገርም 
ራሱን የቻለ ሌላው ትዕይንት ነበር።</p>

<p>ምንም እንኳን መሪዎች ከአራት እና ከአምስት 
ካልበለጡ ጠባቂዎቻቸው ጋር እንዲመጡ ቢጠየቁም 
የእያንዳንዱ አገር መሪ ጠባቂዎች ለብቻቸው 
ትልቅ አዳራሽ የሚሞሉ ያህል ሆነው ነው 
የመጡት። መሪያቸውን ተከትለው አዳራሽ 
ለመግባት እንዲሁም መሪዎቻቸው ሲወጡ ለማጀብ 
ሲታገሉ ማየት ትንግርት ነው።</p>

<p>በስብሰባው ር ዕሰ ብሄሮች ንግግር 
አድርገዋል፣ አዲሱ የተባበሩት መንግስታት 
ድርጅት ዋና ፀሐፊ ባንኪሙን፣ የቱርክ እና 
የጣሊያን ጠቅላይ ሚኒስትሮች፣ የፍልስጤም መሪ 
መሀመድ አባስ፣ የአረብ ሊግ ዋና ጸሐፊ አሚር 
ሙሳ እና የአፍሪካ አንድነት ድርጅት ዋና ፀሐፊ 
እና ሊቀመንበር ንግግሮች ሲደረግ የተናጠል 
ውይይቶች ጦፈው ነበር። በመሀል ወጣ ገባ የሚሉ 
መሪዎችም አልጠፉም።</p>

<p>አጀብ የሚያበዙት የሊቢያው መሪ ሙአመር 
ጋዳፊ የመጀመሪያው ንግግር ከመጀመሩ አዳራሹን 
ለቀው የወጡ ሲሆን በጉባኤው ብዙ ትችት 
ያስተናገዱት የሱዳኑ ሀሰን አልበሽር ስለ 
ዳርፉር በተነሳ ቁጥር ስሜታቸውን ለመቆጣጠር 
ፊትለፊታቸው የተቀመጡትን ብርጭቆ እና 
ወረቀቶች ሲነካኩ፣ እጃቸውን ሲያፍተለትሉ 
ታይተዋል። የወደፊት ዕጣዋ ያልለየላት 
የሶማሊያ የሽግግር መንግስት ፕሬዚዳንት 
አብዱላሂ ዩሱፍ የተለያዩ አገራት መንግስታት 
መሪዎችንና ተወካዮችን በመተዋወቅ ተጠምደው 
እንደነበር ተስተውሏል። የተባበሩት 
መንግስታት ድርጅት ዋና ፀሐፊ ባንኪሙን 
ባለፈው ዓመት በሞት የተለየን ሎሬት ባለቅኔ 
የፃፈውን የአፍሪካን አንድነት የሚያንፀባርቅ 
የአፍሪካ መዝሙር በማስታወስ ገጣሚ ፀጋዬ 
ገ/መድህንን ያሞገሱ ሲሆን አፍሪካ ለአንድነት 
መዘጋጀት እንዳለባት አሳስበዋል።</p>

<p>የሊቢያው መሪ ሙአመር ጋዳፊ ሴት ጠባቂዎች 
የብዙዎችን ትኩረት ስበው ነበር። አብዛኞቹ 
የመሪዎች ጠባቂዎች መሪዎቻቸው በዝግ ስብሰባ 
ላይ በሚሆኑ ጊዜ ባገኙት መቀመጫ 
እንቅልፋቸውን ይለጥጡ ነበር - ሥራ 
ሳይበዛባቸው አልቀሩም።</p>

<p>ከ350 በላይ የሚሆኑ የሊቢያው መሪ ጠባቂዎች 
የመግቢያ ባጅ የወሰዱ ሲሆን ወደ ስብሰባ 
አዳራሽም ሆነ ጊቢ የማይገቡ ወደ 300 የሚጠጉ 
ጠባቂዎቻቸውን አስከትለው ነው የመጡት።</p>

<p>ከዚህ ሌላ ጋዳፊ መኪናዎቻቸውን ጭነው የመጡ 
ሲሆን ጉባ ኤው ተጠናቆ እስከሄዱበት ቀን ድረስ 
በቦሌ አውሮፕላን ማረፊያ አምስት 
አውሮፕላኖቻቸው ነበሩ። በወቅቱ ለተለያዩ 
ጉዳዮች ከአዲስ አበባ ትሪፖሊ ይመላለሱ 
የነበሩ አውሮፕላኖቻቸው ሲደመሩ ቁጥሩን 
ከአስር በላይ ያደርጉታል።</p>

<p>ጋዳፊ ለመሪዎች በስጦታነት ይዘውት የመጡት 
ወርቅ ቦሌ ጉምሩክ ተይዞባቸው የነበረ ሲሆን 
በኋላ እንደተለቀቀላቸው ታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 26 ቀን 1999</a></p>

</body>
</html>
