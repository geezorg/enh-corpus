<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሰብዓዊ መብት እንዲከበር የሃያላን 
አገራት ተፅእኖ መቀነሱ ኢትዮጵያውያንን 
ያሰጋል ተባለ
ኢትዮጵያ በኢኮኖሚ እድገት ጥሩ ከሚባሉት 
ተመደበች።</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሰብዓዊ መብት እንዲከበር የሃያላን 
አገራት ተፅእኖ መቀነሱ ኢትዮጵያውያንን 
ያሰጋል ተባለ</h2>


<p>በኢትዮጵያ ጋዜጦች በመንግስት ላይ ትችት 
ለመሰንዘር የሚሰጉበት ሁኔታ መባባሱና ሃያላን 
አገራት ሰብአዊ መብት እንዲከበር የሚያደርጉት 
ተፅዕኖ መቀነሱ የተዘገበ ሲሆን ባለፉት 10 
አመታት ጥሩ የኢኮኖሚ እድገት አስመዝግበዋል 
ከሚባሉት 12 የአፍሪካ አገራት ኢትዮጵያ አንዷ 
መሆኗን የአለም ባንክ ሃሙስ እለት ባወጣው 
ሪፖርት ጠቆመ።</p>

<p>በአውሮፓና በአሜሪካ "ተስፋ የሚጣልበት 
መንግሥት" ተብሎ ይቆጠር የነበረው የኢትዮጵያ 
መንግስት ከምርጫ 97 በኋላ በተከሰቱት የፖለቲካ 
ቀውሶች የከረሩ ወቀሳዎች እንደደረሱበት 
የዘገበው ማክላቺ ኒውስ ሰርቪስ የተሰኘ ሚዲያ 
አሁን ግን በሃያላኑ አገራት ተፅእኖ የሰብአዊ 
መብቶች አከባበር ይሻሻላል የሚል ተስፋ ትንሽ 
ከመሆኑ ጋር የአፈና መባባስ ያሳስባል 
ብሏል።</p>

<p>በአመፅ መንግስት ለመገልበጥ ሞክረዋል በሚል 
ከታሰሩት የተቃዋሚ ፓርቲ መሪዎች ጋር 
ከደርዘን በላይ ግጋጠኞች መታሰራቸውን 
በመጥቀስ፣ ሌሎች ጋዜጦች በመንግስት ላይ 
ትችት ለመሰንዘር የሚቸገሩበትና የሚሰጉበት 
ሁኔታ መባባሱን ጠቁሟል - ሚዲያው።</p>

<p>በምርጫው ቀውስ ማግስት የአውሮፓ አገራትና 
አለም አቀፍ የገንዘብ ተቋማት ለኢትዮጵያ 
የሚሰጡትን እርዳታ ለማዘግየትና የእርዳታውን 
አይነት ለመቀየር ወስነው እንደነበር ሚዲያው 
አስታውሶ፣ ኢትዮጵያ እስረኞችን በመፍታት 
የሰብአዊ መብትና የፖለቲካ ሁኔታዎች 
እንድታሻሽል ለመገፋፋት ወይም እርዳታ 
ለመቀነስ ለአሜሪካ ኮንግሬስ የህግ ረቂቅ 
ቀርቦ ነበር ብሏል።</p>

<p>የአውሮፓ አገራት ከኢትዮጵያ ጋር 
እንደቀድሞው አይነት ግንኙነት መቀጠላቸውና 
ለአሜሪካ ኮንግረስ የቀረበው ረቂቅ ህግ 
በእንጥልጥል ወደ ጎን ገሸሽ መደረጉ ውሎ አድሮ 
የሃያላኑ አገራት ተፅዕኖ መቀነሱን 
እንደሚያሳይ ሚዲያው ለዚህም አንዱ ምክንያት 
የኢትዮጵያ መንግስት በፀረ ሽብር ዘመቻ ላይ 
የሚያደርገው እንቅስቃሴ መሆኑን ገልጿል። 
የቀድሞ የአሜሪካ አምባሳደር ዴቪድ ሺን 
እንደሚሉት በሶማሊያ በተካሄደው ዘመቻ 
የኢትዮጵያ አቋም ተጠናክሯል በዚህም ምክንያት 
አሜሪካ ስለ ሰብአዊ መብት አከባበር ተፅዕኖ 
የማሳደር አቅሟ ተለሳልሶ ይሆናል። በቅርቡ 
የአሜሪካ አምባሳደር ሆነው የተሾሙት ዶናልድ 
ያማማቶ በበኩላቸው የፀረ ሽብር ዘመቻ ትብብር 
ሰብአዊ መብትን ችላ እንድንል አያደርገንም 
ይላሉ።</p>

<p>በኢትዮጵያ ስላለው የፖለቲካ ሂደት ሲናገሩም 
ሁሉም ነገር በምንፈልገው ፍጥነት እየሄደ 
ላይሆን ይችላል ግን ቢያንስ ወደፊት 
እየተራመድን ነው ብለዋል።</p>

<p>ይህ በእንዲህ እንዳለ የአለም ባንክ ሃሙስ 
እለት ባወጣው ሪፖርት የአፍሪካ ኢኮኖሚ 
እየተሻሻለ መምጣቱን በመጠቆም ጠቅላላ እድገቱ 
ከአስር አመት በፊት ከነበረው ጋር ሲነፃፀር 
በእጥፍ ይበልጣል ብሏል።</p>

<p>ባለፉት 10 ዓመታት በአማካይ ተከታታይ የ5 
በመቶ ወይም ከዚያ በላይ የኢኮኖሚ እድገት 
ያስመዘገቡ አገራት 12 መሆናቸውን ከነሱም አራቱ 
ነዳጅ አምራች መሆናቸውን ገልጿል።</p>

<p>ከሁሉም በላቀ የ20 በመቶ እድገት 
ያስመዘገበችው አገር ነዳጅ አምራቿ ኢኳቶሪያል 
ጊኒ መሆኗንና ኢኮኖሚ በየአራት አመቱ በእጥፍ 
እንደሚያድግ ሪፖርቱ ጠቅሶ ሞዛምቢክ፣ 
አንጎላ፣ ቻድ እና ሩዋንዳ 7 በመቶ እድገት 
ሲያገኙ ቆይተዋል ብሏል።</p>

<p>ኢትዮጵያን ጨምሮ ሌሎች ሰባት አገራት ደግሞ 
በአማካይ ከ5 በመቶ በላይ የኢኮኖሚ እድገት 
አስመዝግበዋል የሚለው የአለም ባንክ ሪፖርት 
ከፍተኛ ውድቀት ካጋጠማቸው 13 የአፍሪካ አገራት 
ደግሞ ግንባር ቀደምዋ ዚምባብዌ መሆኗንና 
ኮንጎ፣ ሴራሊዮን፣ ኮትዲቯር፣ ኤርትራና 
ሲዋዚላንድ በዚሁ ምድብ እንደሚገኙ 
ጠቁሟል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 2 ቀን 1999</a></p>

</body>
</html>
