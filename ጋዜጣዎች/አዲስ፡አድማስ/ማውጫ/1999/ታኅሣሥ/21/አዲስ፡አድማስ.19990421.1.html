<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" 
"http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሊያ የአስቸኳይ ጊዜ አዋጅ ሊወጣ 
ነው
የፈጣኑ ጦርነት መጨረሻ አልታወቀም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሊያ የአስቸኳይ ጊዜ አዋጅ 
ሊወጣ ነው
የፈጣኑ ጦርነት መጨረሻ አልታወቀም</h2>


<p>ትናንት አርብ ከባድ መሳሪያ በተጠመደባቸውና 
ወታደሮችን በያዙ 22 መኪኖች ታጅበው ሞቃዲሾ 
የገቡት የሽግግር መንግስት ጠቅላይ ሚኒስትር 
ብጥብጥ እንዳይፈጠር የአስቸኳይ ጊዜ አዋጅ 
እንደሚያስፈልግ ሲገልፁ "አክራሪውን ቡድን 
አሳድደን ስንጨርስና ሞቃዲሾ ስትረጋጋ 
ከሶማሊያ እንወጣለን" ሲል የኢትዮጵያ 
መንግስት አስታወቀ።</p>

<p>የሶማሊያ እስላማዊ ፍ/ቤቶች ህብረት (እፍህ) 
በሚል ስያሜ ሞቃዲሾንና ሰፊ የሶማሊያ 
አካባቢዎችን የተቆጣጠረው አክራሪ ቡድን 
የኤርትራ ወታደሮችንና ከተለያዩ አገራት የመጡ 
ተዋጊዎችን ጭምር በማሰለፍ ጠንካራ ወታደራዊ 
ሃይል እንደገነባ ሲነገርለት ከከረመ በኋላ 
አሁን በፍጥነት መሸነፉ ከብዙዎች ግምት ውጭ 
ነው ብሏል - ቢቢሲ</p>

<p>የሞቃዲሾ ነዋሪዎች ፍርሃትና ግራ የመጋባት 
ስሜት ተፈጥሮባቸዋል በማለት ለቢቢሲ 
አስተያየት የሰጠ አንድ የከተማዋ ነዋሪ በጐሳ 
መሪዎችና በጦር አበጋዞች መካከል ብጥብጥ 
እንዳይስፋፋ ፍርሃት አድሮብናል፣ የተራዘመ 
እንደሚሆን የጠበቅነው ጦርነት በፍጥነት 
ሞቃዲሾ መድረሱ ደግሞ ግራ ሆኖብናል ብሏል።</p>

<p>እርስበርስ እየተጋጩ ሶማሊያን ያስቸገሩ 
የጦር አበጋዞችን አሸንፎ ሰፊ የሶማሊያ 
አካባቢን የተቆጣጠረው አክራሪ ቡድን በመጠኑ 
ሰላም አስፍኗል በሚል ድጋፎችን አግኝቶ 
እንደነበር የዘገበው ዘ ኢንዲፐንደንት ይሁንና 
ቡድኑ ውስጥ ሃይለኛ አክራሪዎች የበላይነት 
እየያዙ ስለመጡ ድጋፍ እያጣ ነበር ብሏል።</p>

<p>ቴሌቪዥንና ሲኒማን መመልከት እንዲሁም ዘፈን 
መስማት ከመከልከሉም በተጨማሪ በቀን ለ5 ጊዜ 
ያልሰገደ ሰው ይገደላል በማለት ሃይማኖት 
የጉልበት ጉዳይ አድርጐታል በሚል የብዙዎች 
ቅሬታ ጨምሯል ብሏል።</p>

<p>አብዛኞቹ ሶማሊያውያን ከሬዲዮ፣ ከቲቪና 
ከኢንተርኔት በሚያገኙት መረጃ መወያየት ልዩ 
ባህላቸው ነው የሚለው ዘኢንዲፐንደንት 
አክራሪው ቡድን ማንም ሰው ፖለቲካ እንዳያወራ 
ሲከለክል ጥላቻን አትርፏል በማለት ከጊዜ ወደ 
ጊዜ እየተዳከመ መምጣቱን ይገልፃል። በጦርነት 
ሲሸነፍ በብዙ አካባቢዎች ደስታ የታየውም 
ከዚሁ ጋር የተያያዘ እንደሆነ ተጠቁሟል - 
በተለይ ታግደው የነበሩ የሬዲዮ ጣቢያዎች 
ሲሊንዲዮንን የመሳሰሉ ታዋቂ የአለም ዘፋኞች 
ያቀነቀናቸው ሙዚቃዎችን ማሰራጨት የጀመሩት 
ወዲያውኑ ነበር።</p>

<p>አክራሪው ቡድን ለወራት በኢትዮጵያ ላይ 
በተደጋጋሚ ጦርነት ሲያውጅ ቢቆይም አዋጁን 
ተግባራዊ ማድረግ የጀመረው ባለፈው ሳምንት 
ነው። የሽግግር መንግስትን የሚደግፉ 
የኢትዮጵያ ወታደሮች ከሶማሊያ ካልወጡ ጦርነት 
እከፍታለሁ በማለት ያስተላለፈው የ7 ቀን የጊዜ 
ገደብ ባለፈው ሳምንት ማክሰኞ እለት 
እንዳበቃና በማግስቱ ጦርነት እንደተጀመረ 
የዘገበው አሶሼትድ ፕሬስ፣ የከባድ መሳሪያ 
ተኩስ ልውውጥ ያመዘነበት ውጊያ ወደ ጦርነት 
የተለወጠው ግን እሁድ እለት እንደሆነ 
ጠቁሟል።</p>

<p>የሽግግር መንግስት ወታደሮች በታንክና በጦር 
አውሮፕላን ታጅቦ ከዘመተው የኢትዮጵያ ጦር 
ጋር በመሆን ጥቃታቸውን ሲጀምሩ ለሁለት ቀናት 
ከባድ ጦርነት መካሄዱም ተገልጿል። በሁለቱ 
ቀናት ጦርነት ከአክራሪው ቡድን በኩል ከ2ሺ 
በላይ ተዋጊዎች እንደሞቱና ከ4ሺ በላይ 
እንደቆሰሉ የገለፀው የኢትዮጵያ መንግስት 
ስለተማረኩ ተዋጊዎች ከመጥቀስ ተቆጥቧል።</p>

<p>ስልታዊ ማፈግፈግ አድርገናል በማለት 
በሞቃዲሾ መሽጐ እንደሚዋጋ ሲገልጽ የነበረው 
አክራሪ ቡድን ከሁለቱ ቀናት ጦርነት በኋላ 
ብዙም ሳይዋጋ በመጀመሪያ ጀዋሃድን ከዚያም 
ሞቃዲሾን በመልቀቅ ተበታትኗል። የእርዳታ 
ደርጅት ሰራተኞች እንደሚሉት የአክራሪው ቡድን 
ተዋጊዎች አዲስ ምልምል ስለሆኑ በጦርነቱ 
ተደናግጠው ነው የተበታተኑት።</p>

<p>አሶሼትድ ፕሬስ ያነጋገራቸው የሞቃዲሾ 
አካባቢ የጐሳ መሪዎች ግን በርካታ ተዋጊዎች 
አክራሪውን ቡድን ጥለው እንዲወጡ ያደረግነው 
እኛ ነን በማለት ገልፀዋል። በሁለት ቀናት 
የደረሰው እልቂት እንዳሳሰባቸው የተናገሩት 
አንድ የጐሳ መሪ ልጆቻችን ላይ ተጨማሪ ጉዳት 
ከመድረሱ በፊት ጦርነቱን ጥለው ወደ ትውልድ 
ቦታቸው እንዲመለሱ አዘናቸዋል ብለዋል።</p>

<p>በሺ የሚቆጠሩ የአክራሪው ቡድን አባላት 
እስከ ሃሙስ ድረስ ዩኒፎርማቸውንና ትጥቃቸውን 
እያወለቁ የሲቪል ኑሮ ሲቀላቀሉ ታይተዋል። 
የጐሳ መሪያችን ባዘዙን መሰረት ወደ ትውልድ 
ቦታዬ ተመልሻለሁ ሲል ለኤፒ የገለፀ አንድ 
ወጣት የአክራሪውን ቡድን መሪዎች ተከትለው 
ከሞቃዲሾ የሸሹ ተዋጊዎች ከ3ሺ አይበልጡም 
ብሏል።</p>

<p>የቡድኑ መሪዎችና ተከታዮች ከሞቃዲሾ 
በበርካታ ፒክ አፕ መኪኖች ተሳፍረው ኪስማዬ 
ወደምትባል የወደብ ከተማ አካባቢ የሸሹት ሮብ 
ማታና ሃሙስ ጥዋት ሲሆን ሞቃዲሾን የለቀቅነው 
በጦርነት ሲቪሎች ላይ እልቂት እንዳይፈጠር 
ነው ብለዋል።</p>

<p>ከሶማሊያ ለቅቀን አንወጣም ጦርነቱ ገና 
ካሁን በኋላ ነው የሚጀመረው ያሉት የቡድኑ ቃል 
አቀባይ በኪስማዩ አካባቢ እስከመጨረሻው 
የሽምቅ ውጊያ እናካሂዳለን ብለዋል። የሽግግር 
መንግስትና የኢትዮጵያ ጦር በሞቃዲሾ ላይ 
በማተኮራቸው ወደ ኪስማዩ አካባቢ እስከ 
ትናንት ድረስ ከባድ ግጭት ባይፈጠርም 
በኪስማዩ አቅጣጫም ጥቃታቸንን ስለቀጠልን 
አክራሪው ቡድን ያልቅለታል ሲሉ የሽግግር 
መንግስቱ ተወካይ ተናግረዋል።</p>

<p>የኤርትራ ወታደሮችን እና ከተለያዩ አገራት 
የመጡ ተዋጊዎችን ያካተተ ነው የሚባለው 
የአክራሪው ቡድን ቀሪ ሃይል በሽምቅ ውጊያ 
ጦርነቱን ሊያራዝም ይችላል የሚሉት ተንታኞች 
እንዳሉ ቢቢሲ ገልፆ ይሁንና የሽምቅ ውጊያ 
እድል ጠባብ ነው ብሏል።</p>

<p>ቡድኑ ሞቃዲሾና ሰፊ የሶማሊያ አካባቢዎችን 
የተቆጣጠረው 6 ወራትን በፈጀ ዘመቻ ነው አሁን 
በጦርነት አካባቢዎቹን ሁሉ የለቀቀው በ6 ቀናት 
ብቻ ነው በማለትም የኢትዮጵያ ጦር 
የበላይነቱን አሳይቷል ይላል - ቢቢሲ።</p>

<p>የኢንተርናሽናል ክራይሲስ የሩፕ አማካሪ ማት 
ብራይደን ለቢቢሲ በሰጡት አስተያየት ኢትዮጵያ 
በሃይለኛ ፍጥነት አላማዋን አሳክታለች፣ 
አስቸጋሪው ጥያቄ የሶማሊያ የወደፊት እጣ 
ፈንታ ነው ብለዋል።</p>

<p>የኢትዮጵያ ጦር አክራሪው ቡድን ተበታትኖ 
እንዲዳከም አድርጓል ያሉት ብራይደን ኤርትራ 
በሶማሊያ በኩል ጦር በመላክ የከፈተችው የጦር 
ግንባርም አልቆለታል ብለዋል።</p>

<p>ይሁንና ከ እንግዲህ የኢትዮጵያ ወታደሮች 
በሶማሊያ መቆየት ምንም እንደማይፈይድላቸው 
ስለሚያውቁ ለቀው ለመውጣት ከወሰኑ የሽግግር 
መንግስቱ አቅም አጥቶ ሊፈረካከስ ይችላል ካሉ 
በኋላ፣ ሶማሊያ በጐሳ መሪዎችና በጦር 
አበጋዞች ተሰነጣጥቃ ብጥብጥ ውስጥ እንዳትገባ 
የኢትዮጵያ ወታደሮች እዚያው መቆየት 
አለባቸው፣ ከመነሻው ወደ ሶማሊያ መግባታቸው 
ግን ስህተት ነው ብለዋል።</p>

<p>ከአለም ማህበረሰብ በኢትዮጵያ ላይ ያን 
ያህል ብርቱ ተቃውሞ ባይታይም ወታደሮችዋን 
ሳትዘገይ እንድታስወጣ የአፍሪካ ህብረትና 
ሌሎች ተቋማት ጠይቀዋል። በሶማሊያ ለመቆየት 
ፍላጐት የለንም የሚለው የኢትዮጵያ መንግስት 
በሽሽት ላይ ያሉ የአክራሪው ቡድን ቀሪ አባላት 
መጨረሻ ካየን በኋላ በቀናት ውስጥ እንወጣለን 
ብሏል። ሶማሊያን ማረጋጋትና መምራት 
የሶማሊያውያን ፋንታ ነው፣ ሞቃዲሾ ወደ 
ብጥብጥ እንዳትገባ ግን የሽግግር መንግስትን 
እናግዛለን ብሏል-የኢትዮጵያ መንግስት። ፈጣን 
ነው በተባለው ጦርነት የኢትዮጵያ ወታደሮች 
ወደ ከተሞች እንዳልገቡ የተገለፀ ሲሆን 
የሽግግር መንግስት ወታደሮች በአብዛኞቹ 
ከተሞች ደማቅ አቀባበል እንደተደረገላቸው 
ተዘግቧል። በሞቃዲሾ ከተማ ግን ከደማቅ 
አቀባበል ጐን ከከተማዋ ዳርቻ ኢትዮጵያን 
የሚቃወሙ በርካታ ሰዎች ሰልፍ ማካሄዳቸው 
ተነግሯል።</p>

<p>አክራሪው ቡድን ሞቃዲሾን እንደለቀቀ ዝርፊያ 
መታየቱን የዘገበው ሮይተርስ፣ የጐሳ መሪዎችና 
የጦር አበጋዞች የተለያዩ ቦታዎችን 
የመቆጣጠርና የድሮውን ተቀናቃኝነት የመፍጠር 
ዝንባሌ ተስተውሎባቸዋል ይላል። ትናንት አርብ 
ከተማዋ ተረጋግታ የዋለች ሲሆን የሽግግር 
መንግስት ጠቅላይ ሚኒስትር ከጐሳ መሪዎችና 
ከጦር አበጋዞች ጋር ሐሙስ እለት ከተወያዩ 
በኋላ ትናንት በወታደራዊ አጀብ ሞቃዲሾ 
ገብተዋል።</p>

<p>ሶማሊያ ወደ ብጥብጥ እንድትመለስ ፈጽሞ 
አንፈቅድም ያሉት የሽግግር መንግስት ጠቅላይ 
ሚኒስትር ለበርካታ አመታት ስርዓት 
አልበኝነትና ብጥብጥ ሰፍኖባት በነበረችው 
አገር ህግና ስርዓት ለማስፈን የአስቸኳይ ጊዜ 
አዋጅ ያስፈልጋል ብለዋል። ለ3 ወራት ስራ ላይ 
ይውላል ተብሎ የሚጠበቀው የአስቸኳይ ጊዜ 
አዋጅ ምን እንደሆነ ባይገለጽም የተቃውሞ 
ሰልፍን፣ ቅስቀሳን፣ የጦር መሳሪያ 
ባለቤትነትን የሚከለክል ሊሆን ይችላል ተብሎ 
ይጠበቃል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 21 ቀን 1999</a></p>

</body>
</html>
