<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ህፃናቱን እንቅልፍ የነሳቸው ምንድነው?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ህፃናቱን እንቅልፍ የነሳቸው ምንድነው?</h2>


<p>ማለዳ ከቤት ስንወጣ እናያቸዋለን - ማታም ጐናችንን ለማሳፈር ወደ መኖሪያችን ስናመራ እናያቸዋለን። መዋያ ማደሪያቸው የአዲስ አበባ ጐዳንዎች ናቸው። እነዚህ የጐዳና ህፃናት ከየት መጡ? ምን በልተውና ጠጥተው ያድራሉ ይውላሉ? እነዚህን ጥያቄዎች መመለስ የሚችሉት እነሱ ራሳቸው ብቻ ናቸው። ኢትዮጵያ ሆቴል አካባቢ የትራፊክ መብራት ተሽከርካሪዎችን ሲያስቆማቸው ፤ ሦስት አራት የሚሆኑ እድሜያቸው ከ9-14 የሚገመቱ ታዳጊዎች ወደ መኪኖቹ እየተሽቀዳደሙ ይከንፋሉ - ሳንቲም ለመለመን። መኪኖቹን መብራት ሲለቃቸው ደግሞ እየተሽለኮለኩ ከዋናው መንገድ ወደ ዳር ይወጣሉ። ሌሎች መኪኖችን በተራቸው እስኪያቆሟቸው እየተላፉ ፤ አንዳንዴም የሲጋራ ቁሩ እየተወጋጉ ይቆማሉ። ከሁሉም ትንሽ የሚመስለው የጐዳና ተዳዳሪ እጅ ላይ ያየሁት ብልቃጥ ግን ተለየብኝ። በተደጋጋሚ ወደ አፍንጫው እያስጠጋ ይምገዋል። ሌሎቹም እየመጡ ከብልቃጡ ይምጋሉ። ብልቃጧ ውስጥ ያለው ምን ይሆን?</p>

<p>ከፍቼ አካባቢ እንደመጣ የሚናገረው የዘጠኝ አመቱ ታዳጊ ፤ አይኖቹ እንቅልፍ እንዳልጠገቡ ያስታውቃሉ። ቡትቶ ነው የለበሰው። ለእግሩ መጫሚያ የለውም ፤ ባዶ እግሩን ነው። ጥፍሮቹ ቆሻሻ ተሰግስጐባቸው ጥቁረታቸው ያስፈራል።</p>

<p>የብልቃጧን ምስጢር ለማወቅ ልጁን ስጠጋው ፤ ልመናውን በሚያሳዝን ቅላፄ ጀመረ። «ምንድነው የያዝከው?» አልኩት። «ኢነርጂ ነው» «ምን? ኢነርጂ?» «እኛ ጋቢና ብርድ ልብስ ወይም ፍራሽ የለንም ፤ ሙቀት የሚሰጠን ይሄ ነው» አለኝ። «እስቲ ልየው?» አልኩት። ሳያቅማማ በፈቃደኝነት ብልቃጡን ሰጠኝ። ገና ወደ አፍንጫዬ ሳስጠጋው ሽታው ራሴን መታኝ ፤ ክፉኛ ይሰነፍጣል። ፊቴን አጭፍግጌ እየመለስኩለት ፣ «ምንድነው ... በጣም ሃይለኛ ነው» አልኩት። «አዎ ኢነርጂያችን ነው ... እሱን ከተሞላን አዲስ ኢንጂን እንደተገጠመለት መኪና ስንበር እናድራለን»።</p>

<p>«ወዴት?» ግራ ቢገባኝ ነው የጠየኩት። «ሌሉቱን አገሩን ስንዞር ነው የምናድረው?» የልጁ ትንሽነትና ንግግሩ አልተጣጣመልኝም። «አትተኙም እንዴ?» «ትቀልጃለሽ ... ጎረምሶቹ መች ያስተኛሉ?» «ማለት? ይደበድቧችኋል?» «መደብደብ ብቻ ቢሆን ጥሩ» ብልቃጧን ወድ አፍንጫው አስጠግቶ ማግ ማግ ካደረገ በኋላ ፤ «ምን እንደሆነ ታውቂያለሽ?» አለኝ ብልቃጡን እያሳየኝ። አንገቴን ነቀነቅኩ - አላውቅም ለማለት። «የጫማ ክሬም ነው» አለኝ ፈገግ እያለ። «ክሬም?» ድምፄን በመገረም ተሞልቷል። ገና ከመገረሜ ሳልገታ ፤ «ባክሽ እንደ ቤንዚን አይሆንም» አለኝ - ለዚህ ነው የገረመሽ በሚል ድምፅት። ይሄ ህፃን መላኩ ይባላል - የጎዳና ተዳዳሪ ጓደኞቹ ግን «ማፍያው» ይሉታል። አማና እናቱን በሞት ሲያጣ ነው ወደ አዲስ አበባ በጭነት መኪና ተደብቆ የመጣው። «እናቴ እንደ ሞተች አባቴ ከት/ቤት አስወጣኝ» የሚለው መለኩ ፤ አባቱ ወዲያው ሚስት እንዳገቡና እንጀራ እናቱ እየደበደበች ታስቸግረው እንደ ነበር ነግሮኛል። አባቱ ላምባ ይሸጡ እንደ ነበርና እንጀራ እናቱ ዶሮ እንደምታረባ የነገረኝ «ማፍያው» ፤ ከትምህርት ቤት ሲያስወጡኝ ተናድጄ ትቼአቸው መጣሁ ያላል።</p>

<p>«ትማር ነበራ?» ጠየኩት። «አዎ አሁን አባትና እናት ያላቸ ልጆች በመኪና ት/ቤት ሲሄዱ ሳይ እቀናለሁ» አለኝ ቅናቱ ዓይኖቹ ውስጥ እየታዩኝ። «ልጅ አለሽ?» ሲለኝ ፤ ደንግጬ «አዎ» አልኩት። «እንዳተመቺው እሺ!» ኮስተር ብሎ ነው የነገረኝ - እንደ ትዕዛዝ። «እሺ» አልኩት - እንደ ልጅ ። ለካስ ሳላውቀው ማልቀስ ጀምሬያለሁ። ከቦርሳዬ ውስጥ ናፕኪን አውጥቼ አይኔን ስጠራርግ አየኝና «ባክሽ አሁንማ እኔም ጨካኝ ሆኛለሁ» አለኝ። ማፍያው የተናገረው ነገር በቅጡ አልገባኝም። «እንዴት?» አልኩት። «ትላልቆቹን ጐረምሶች አልቻልኳቸውም እንጂ ...» ቅድም ድንገት ወዳቋረጠው ጉዳይ በመመለሱ ደስ አለኝ። ይሄ ህፃን ትልቅ ፍርሃትና ስጋት በውስጡ እንዳለ የፊቱ ገፅታ በግልፅ ይመሰክራል። ምንም ባላደግለትም ስጋቱን መጋራት ፈልጌያለሁ። «ምነው ጐረምሶቹ ምግብህን ይቀሙሃል?» «አይደለም ባክሽ?» አለኝ - አንቺ ነገሩ አልገባሽም በሚል ቅላፄ። «ታዲያ ምንድነው?» «ሼም ነው ባክሽ» አለኝ - ፊቱን አጨፍግጎ። አሁንም ነገሩ አልገባኝም። «ሼም! ምንድነው ሼም?» «ጎረምሾቹ አደገኞች ናቸው ባክሽ ... ወንድ አይሉ ሴት ... ጨረሱን እኮ» አነጋገሩ ፤ ከድሜው በላይ መከራ መሸከሙን ይገልፃል። «ማለት?» አልኩት - የበለጠ ማብራሪያ ፈልጌ። «እንትን ሰፈር ትናንትና ጂክሳውን ደም በደም ነው ያደረጉት!» «ፍነከቱት? ወጉት?» አከታትዬ ጠየኩት። «እሱማ ውንድነት ነበር... አበላሹት እንጂ» አሁን ገና ነው የባነንኩት። «ለመሆኑ ስንት አመቱ ነው ጂክሳው?» ስል ጠየቅኩት። «እኔን 3 አመት ነው የሚበልጠኝ።» ስሜቴን መቆጣጠር አቅቶኝ እንባዬ ተዘረገፈ። ለአፍታ ራሴን ለማረጋጋት ከሞከርኩ በኋላ «አሁን የት ነው ያለው?» አልኩት።</p>

<p>«ማን! ጂክሳው? ተኝቷል ከፈለግሽ ላሳይሽ» «ሆስቲታል ወሰዳችሁት?» ጭንቅላቱን ወደ ጎን በመነቅነቅ እንዳልወሰዱት ነገረኝ። «ሰገራ እንቢ ስላለውና ምግብ መባላት ስላቃተው እያዋጣን ተልባ እናጠጣዋለን» አለኝ። ራሱ ማፍያውም ከተመሳሳይ የወሲብ ጥቃት ለትንሽ መትረፉን ነገረኝ - የዛሬ 2 ወር ገደማ አንዱ የጐዳና ተዳዳሪ ጐረምሳ ሊያበላሸው ሲል አምልጦ። «እንደ ሳሙና ተሙለጭልጬ ነው የሸወድኩት ... ተብልቼ ነበር» አለኝ። አሁን ወደ አፍንጫው የሚስበው ነገር ሥራውን ሰርቷል መስለኝ ፤ ማፍያው አይኑ ቀልቶ ፊቱ የሰከረ መስሏል። «ግን ሴቶቹስ?» ጠየኩት «ሴቶቹማ ያሳዝኑሻል ... ለሁለት ለሦስት ነው ጉድ የሚያደርጓቸው» አለኝ። አሁን ሁለመናዬ ተብረከረከ ፤ ከዚህ በላይ መከራ የመስማት አቅም ያለኝ አልመሰለኝም። ትንሽ ሃይል ለመሰብሰብ ዝምታ ውስጥ ገብቼ ሳለሁ፤ «ነፍሷ ወሬዬ ተመቸሽ አይደል? ይሄን ሁሉ ነግሬሽ ስንት ልትበጥሺልኝ ነው?» ስንት እንደምሰጠው እያሰብኩ ወደ ቦርዳዬ ስገባ ፤ «እኔ እንዲህ ያሳዘንኩሽ ቢሹ ብትነግርሽ ምን ልትይ ነው።»</p>

<p>ይኼ ልጅ የመከራ ቋት ነው እንዴ አልኩኝና፤ «ቢሹ ደግሞ ማናት?» ስል ጠየኩት። «ጐረምሶቹ ደጋግመው ያሰቃዩዋት ነች፤ አሁን ታማለች» ለማፍያው ጥቂት ብሮች ጠቅልዬ ስሰጠው ያየኝ ሌላ የጐዳና ተዳዳሪ ታዳጊ ፤ ከነበረበት ተስፈንጥሮ መጣና «ኧለ ነፍሷ ለኔም በጥሺልኝ» አለኝ፤ ቦርሳዬ ውስጥ ያገኘሁትን ሳንቲም ሰጠሁት። ምንም እንኳ የሰማሁት አሰቃቂ የህፃናት ሰቆቃ ልቤ ከሚችለው በላይ ቢሆንም ጥቃቱ ደርሶባቸዋል የተባሉትን ህፃናት ለማየት ፈለኩ።</p>

<p>«እነ ጂክሳው የት ነው ያሉት?» አልኩት። ቢሹ እዛው አካባቢ እንዳለች ነግሮኝ እየሮጠ ሄዶ ይዟች መጣ። ቢሹ እውነትም ክፉኛ ታማለች። ዕድሜዋ በግምት ከ16 አይዘልም። ሳል በጣም ያሰቃያታል። «ምንሽን ነው የሚያምሽ?» አልኳት፤ ጂክሳው አለ ወደተባለበት ለገሃር በእግር እየሄድን። «የማታ ቅዝቃዜ ነው ያባሰባት» አለኝ - መላኩ። «ግን ለምንድነው ሰው የማይወደን?» የሚል ያልጠበኩት ጥያቄ ጠየቀችኝ - ቢሹ። «ኧረ ይወዷችጓል!» አልኳት የምለው ጠፍቶኝ። «አይወዱንም አይወዱንም» አለች ቢሹ - በየመሃሉ ሳል እያቋረጣት።</p>

<p>«እንዴት አወቅሽ» ጠየኳት። «ማንም ሲጫወትብን ማን ዞር ብሎ አየን?» የቢሹ ንግግር ውስጥ የሃዘን ጽምፀት ጎልቶ ይሰማል። ህፃናቱ እውነት አላቸው። ቢሹ ከ7 ጊዜ በላይ ተደፍራለች። ኤች አይ ቪ እንደ ያዛትም ነገረችኝ። የዕድሜ ማራዘሚያ መድሃኒት ከNGOብታገኚም መድሃኒቱ ያለ ምግብ ጉዳት ስላለው ተቸግሬአለሁ የምትለው ቢሹ ፤ NGOዎቹ በኛ ስም ብር እየበሉ በደንብ አይረዱንም ስትል በምሬት ነገረችኝ።</p>

<p>ከተደፈረች በኋላ ሌሊት ሌሊት ማደሪያዋን እንደምትቀያይርና ስትዞር እንደምታድር የገለፀችልኝ ቢሹ አሁን ዋና ስጋቷ እንዳታረግዝ ነው። ከአሰላ መምጣቷን የምትናገረው ቢሹ አንድ ወንድሜንና እህቴን ሳላያቸው እሞታለሁ ብላ ትፈራለች። አሰላ ያለው ወንድሟ ... ሸንኮራ ይሸጣል። ትንሿ ሴት እህቷ በየቤቱ እየዞረች የምትበላውን ትፈልጋለች። «ሴቷ እንኳን እስካሁን ያለች አይመስለኝም» አለችኝ - ቢሹ። «ምነው ታማ ነበር?» ጠየኳት። «አዎ...ኤች አይ ቪ አለባት» «እንዴት? እህትሽም?» «አዎ እናትና አባታችን የሞቱት በኤች አይ ቪ/ኤድስ በሽታ ነው። ...እንዴት ወንድምሽስ... አላውቅም እሱ ደህና ነው ለዘር ይትረፍ እንጂ አለችኝ በምፀት ንግግር» ወደ ለገሃር ስንቃረብ ፤ «ጂክሳውን የምትጠይቂው ባዶ እጅሽን ነው?» አለኝ - ማፍያው። ደንገጥ አልኩና ፤ «ምን ልግዛለት.. ተልባ?» አልኩት፤ አንገቱን ነቀነቀ። «ብርቱካንስ?» «አይ.. ሴሽ ይሻለዋል» - ሲጋራ መልቱ ነው። «ሴሽ ምን ይሰራለታል?» አልኩና ከሱቅ ብስኩቶችና የታሸገ ጭማቂ ገዛሁለት።</p>

<p>ጂክሳው ባስ ስቴሽን ውስጥ ተኝቶ አገኘነው። ፊቱ ተቦጫጭሯል። ጆሮውም ቆስሏል። ደረቱና አንገቱ አካባቢ በእድፍ ጠቁሯል። ቅስሙ ተሰብሮ ስሜት ይነካል። «እንዴት ነህ?» አለኩት ደህና መሆኑን በምልክት ሊነግረኝ ሞከረ - ደህና እንዳልሆነ ግን ሁኔታው ይናገራል። «አልጮህክም? ሰው አልደረሰልህም?» ስል ጠየኩት። «ሃገር ሙሉ ፖሊስ ነው፤ የደረሰልኝ ግን የለም።» አለኝ - በቁጭት ተሞልቶ። ህፃናቱ አገር ሙሉ መከራና ስቃይ ከድርሻቸው በላይ የተሸከሙ ይመስላሉ። ማን ከዚህ መከራ ይገላግላቸዋል? ማን ከፍራቻና ስጋታቸው ያድናቸዋል? ማን የሰላም እንቅልፍ እንዲያገኙ ይታደጋቸዋል? ማን ከጎዳና ላይ ይሰበስባቸዋል? እነዚህ ከባድ ጥያቄዎች ወደ ሁላችንም ተሰንዝረዋል። ኢትዮጵያ ሙሉ የምትሆነው ከነጎዳና ልጆቿ ነውና ሁላችንም ለመድህናቸው እንትጋ!!</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መስከረም 24 ቀን 2001</a></p>

</body>
</html>	
