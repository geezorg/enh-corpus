<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሶማሊያ ዳግም በአክራሪዎች እንዳትያዝ ተሰግቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሶማሊያ ዳግም በአክራሪዎች እንዳትያዝ ተሰግቷል</h2>


<p>የሶማሊያ የእስልምና አክራሪ ቡድኖች ከሞቃዲሾ ተጠራርገው ከተባረሩ ከሁለት ዓመት በኋላ እንደገና ተጠናክረው ደቡብ ሶማሊያን እንደያዙ የዘገበው ሮይተርስ ሞቃዲሾን እንደገና ይቆጣጠሯታል የሚል ስጋት እንዳረበበ አመልክቷል።</p>

<p>አልሻባብ የተባለው አክራሪ ቡድኑ እያሸነፈና ለሶማሊያ የሽግግር መንግሥት ድጋፍ የሚያደርጉትን ሁሉ ከጨዋታ ውጪ እያደረገ ነው ሲሉ አንድ ነባር ሶማሊያዊ የክልሉ ተንታኝ ለሮይተርስ ተናግረዋል።</p>

<p>በፊት ቡድኑ ሽምቅ ውጊያ ብቻ ያካሂድ እንደነበረ የገለፁት እኚውሁ ተንታኝ አሁን ግና «ከዚህ ንቅንቅ አንልም» እያለ እንደሆነ ገልፀዋል።</p>

<p>አልሻባብ በከፍተኛ ሁኔታ መጠናከሩንም ሲገልፁ ፤ ቡድኑ በውጭ ደጋፊዎቹ በገንዘብ ተጥለቅልቋል ብለዋል።</p>

<p>ምዕራባውያን ፤ ሶማሊያ የአክራሪዎች ምሽግ ትሆናለች የሚል ከፍተኛ ስጋት እንዳላቸው የጠቆመው ሮይተርስ ፤ አልሸባብ በዋሺንግተን የሽብርተኞች ዝርዝር ውስጥ መካተቱን አውስቷል።</p>

<p>አክራሪ ቡድኑ ሞቃዲሾ አየርማረፊያ ለማረፍ የሚሞክሩ አውሮፕላኖች ላይ ጥቃት እሰንዝራለሁ በማለቱ የሞቃዲሾ አየር ማረፊያ እንቅስቃሴን ያሽመደመደ ሲሆን ፤ በቅርቡ ደግሞ የአፍሪካ ህብረት ሰላም አስከባሪ ሃይልን ኢላማው እንዳደረገ ሮይተርስ ዘግቧል።</p>

<p>«አሁን ብቸኛው ጥያቄ ከዚህ ቀጥሎስ?» የሚለው ነው የሚሉት ዲፕሎማቶች ፤ ቡድኑ የሞቃዲሾን ወደብ ሊዘጋና የሽግግር መንግሥቱ ፓርላማ መቀመጫ የሆነችውን የባይደዋ ከተማ ሊይዝ ይችላል የሚል ስጋት አላቸው። የፖለቲካ ተንታኞች እንደሚሉት የእስልምና ቡድኑ ከሞቃዲሾ ፤ ባይዶዋና ባላድዋይኔ በስተቀር አብዛኛውን የደቡብ ሶማሊያ ክፍል ተቆጣጥሮታል። የሶማሊያ ሽግግር መንግስቱን የሚቃወሙ የእስልምና አክራሪ ቡድኖች ብዙ ቦታ እንደተከፋፈሉ የሚናገሩ ተንታኞች ፤ አልሻባብም ቢሆን ከኢትዮጵያ ወታደሮች ጋር ያለቀለት ፍልሚያ ላይፈልግ እንደሚችል ጠቁመው የኢትዮጵያ ወታደሮች ሞቃዲሾን ለቀው እስኪወጡ መጠበቅ ይመርጡ ይሆናል ብለዋል። «የኢትዮጵያ ሠራዊት የበለጠ ኃይልና መሳሪያ ስላላቸው ለእስላማዊ ፅንፈኞቹ የማይቻሉና የማይመቹ ሆነዋል» ብለዋል መቀመጫቸውን ናይሮቢ ያደረጉት የሶማሊያ ጉዳይ ተንታኝ የሆኑት ዳውድ አዌይ።</p>

<p>በሞቃዲሾ የሚገኙትን ሰላም አስከባሪ ወታደሮች በሶማሊያውያን ዘንድ እንደ ወራሪ ኃይል ከመታየታቸውም በላይ አንዳንድ ሶማሌያውያን የጦርነቱ አባባሽ አድርገው ነው የሚመለከቷቸው - ብሏል የኤፒ ዘገባ። የኢትዮጵያ መንግሥት የዛሬ ሁለት ዓመት በሶማሊያ የጀመረው ወታደራዊ እንቅስቃሴ ባስከተለበት ሰብዓዊ ፤ ፖለቲካዊ እና የገንዘብ ወጪ ተሰላችቷል ያለው ሮይተርስ ፤ ሆኖም ግን ከሶማሊያ መውጣት የሞቃዲሾን ውድቀት እንደሚያፋጥነው ያውቃል ብሏል።</p>

<p>ተቃዋሚ ኃይሎች ወደሞቃዲሾ ገፍቶ ለመግባት ጊዜው አሁን ነው አይደለም በሚለው ጉዳይ ላይ ውስጥ ለውስጥ እየተከራከሩ እንደሆነ ሮይተርስ ዘግቧል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መስከረም 17 ቀን 2001</a></p>

</body>
</html>	
