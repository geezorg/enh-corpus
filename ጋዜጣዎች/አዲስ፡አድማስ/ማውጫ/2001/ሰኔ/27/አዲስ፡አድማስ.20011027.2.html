<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀረ ሽብርተኝነት አዋጅ ሰብዓዊ መብቶችን ይጥሳል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፀረ ሽብርተኝነት አዋጅ ሰብዓዊ መብቶችን ይጥሳል</h2>


<p>«የኢትዮጵያ የፀረ ሽብርተኝነት ረቂቅ አዋጅ በሀገሪቱ ህገመንግሥትና በዓለም አቀፍ ሕግ የተረጋገጡ የሰብዓዊ መብቶችን በእጅጉ የሚጥስ ድንጋጌዎችን የያዘ ነው» ሲል አንድ ዓለም አቀፍ የሰብአዊ መብት ተሟጋች ገለፀ።</p>

<p>መቀመጫውን ኒውዮክ ያደረገው «ሂዩማን ራይትስ ዎች» በያዝነው ሣምንት ባወጣው የግምገማ ሪፖርት፣ በቅርቡ ለፓርላማ በቀረበው የፀረ-ሽብርተኝነት ረቂቅ አዋጅ ላይ ሰፊ ትንተና ያደረገ ሲሆን፣ የአዋጁ ድንጋጌዎች ከዓለም አቀፍ የሰብዓዊ መብት ድንጋጌዎች ጋር ምን ያህል የተጣጣሙ እንደሆኑ ገምግሞ አስተያየቱን አቅርቧል።</p>

<p>የሚኒስትሮች ምክር ቤት ለፓርላማ ያቀረበው ይህ ሪቂቅ አዋጅ፣ የዚህ ዓመት የፓርላማ የሥራ ዘመን ከመጠናቀቁ በፊት፣ አዋጅ ሆኖ የወጣ ይሆናል ያለው «ሂዩማን ራይትስ ዎች» በተለያየ ጊዜ ከእጁ የገቡና ኦፊሴላዊ ያልሆኑ ሁለት ቅጂዎችን መመልከቱን ገልጿል።</p>

<p>አያይዞም፣ የረቂቅ አዋጁ በኢትዮጵያ ሕገ መንግሥት እና በዓለም አቀፍ ሕግ የተረጋገጡ የሰብዓዊ መብቶችን በመሠረታዊ አኳኋን የሚጥሱ በርካታ ድንጋጌዎችን የያዘ ነው - ብሏል፣ ሰኔ 23/2001 ዓ.ም ባወጣው የግምገማ ሪፖርት። በዚህ ዓመት ጥር ወር ያገኘውን ኦፊሴላዊ ያልሆነ የረቂቅ አዋጅ ቅጂ፣፤ ከኋለኛው ጋር በማስተያየት ግምገማውን ያቀረበው ይኸው ድርጅት፣ የከፋ የሰብዓዊ መብት ጥሰት የሚያስከትሉት በርካታ ድንጋጌዎችን ከያዘው የመጀመሪያ ቅጅ፣ በኋለኛው ከፍተኛ መሻሻል የተደረገው በአንድ አንቀጽ ላይ ብቻ መሆኑን «ይህም፣ ረቂቅ አዋጁ እጅግ አደገኛ አሻሚነት ያለውና መሠረታዊ የሰብአዊ መብቶችን የሚፃረር አዋጅ መሆኑን አልቀየረውም» ብሏል።</p>

<p>«ረቂቅ አዋጁ፣ አለመጠን ሰፊና አሻሚ የሆነ የሽብር ተግባር ትርጓሜ ላይ የተመሰረተ አዋጅ በመሆኑ፣ መንግሥት ዓለም አቀፍ ጥበቃ ያላቸውን በርካታ መብቶችን ለማፈን ቀዳዳ እንዲያገኝ እና ነፃና ገለልተኛ ዳኝነት የማግኘት መብቶችን የሚሸረሽሩ ድንጋጌዎችን የያዘ ነው» ሲል ተችቷል።</p>

<p>በዚህ ረቂቅ አዋጅ ይዘት ላይ ለውጥ ሳይደረግበት ፀድቆ ተፈፃሚ መሆን ከጀመረ፣ «የኢትዮጵያ መንግሥት፣ መሳሪያ ላነሱ ተቃዋሚ ኃይሎች እንቅስቃሴ ድጋፍ ያደርጋል በሚላቸው ሰላማዊ የሆኑ የፖለቲካ ተቃውሞ ሰልፎችን፣ በመንግሥት ፖሊሲ ላይ የሚቀርቡ ይፋ ትችቶችን፣ እንዲሁም የተለየ የፖለቲካ አመለካከት የሚያራምዱ ቡድኖችን በጥብቅ ለመቆጣጠር የሚያስችል መሣሪያ እንዲያገኝ ያደርገዋል» ብሏል።</p>

<p>«ተቀባይነት ባለው የሽብርተኝነት ትርጓሜ ሊካተቱ በማይችሉ «ወንጀሎች» የሞት ቅጣት ውሳኔ ለማሳለፍ እና በረጅም ዘመን እስር ለመቅጣት የሚያስችል ረቂቅ ሕግ ነው» ያለው ይኸው ሪፖርት «...በአንዳንድ ሁኔታዎች፣ የተከሳሾች ንፁህ ተብሎ የመገመት መብት እና ተከሳሾች በድብደባ ወይም በቶርቸር ከሚገኝ ማስረጃ የመጠበቅ መብታቸውን ይጋፋል» ብሏል። አያይዞም፤ «ረቂቅ አዋጁ ከፖለቲካ አፈና፣ ሀሳብን በነፃ የመግለፅ መብትን ከመገደብ፣ ነፃ የሲቪል ማህበረሰብ ከመፍጠር አንፃር ሲታይ፣ እንዲሁም የፀጥታ ሀይሎች በጥፋታቸው እንዳይጠየቁ ከለላ የሚሰጥ መሆኑ ሲጤን ረቂቅ አዋጁ ይበልጥ አስፈሪ ይሆናል» ብሏል።</p>

<p>ይህም አዋጅ ገዢው ፓርቲ «በሚቀጥለው ዓመት በሚካሄደው ብሔራዊ ምርጫ ተጠናክሮ እንዲወጣ የሚያደርገው ይሆናል» ሲል ረቂቅ አዋጁን የተቸው የሂዩማን ራይትስ ዎች ሪፖርት፣ አሁን በኢትዮጵያ በሚሰራበት የወንጀለኛ ሕግ ውስጥ ያሉ ክፍተቶች ለመሙላት፣ የፀረ ሽብር ሕግ ማውጣት አስፈላጊ ነው - አይደለም በሚለው ጉዳይ ድርጅቱ አቋም አለመያዙንም ገልጿል። አክሎም፣ «...በወንጀለኛ ህጉ ያሉ ክፍተቶችን ለመሙላት አስፈላጊ የሆነ ሕግ ነው ቢባል እንኳን፣ ረቂቅ አዋጁ መሠረታዊና መጠነ ሰፊ ሊባል የሚችል ላቅ ያለ ማሻሻያ የሚያስፈልገው ሕግ ነው» ብሏል።</p>

<p>«የረቂቅ አዋጁ ድንጋጌዎች ሲታዩ፣ በገፅታቸው ብቻ፣ የግለሰቦችን ነፃና ገለልተኛ ዳኝነት የማግኘት መብት የሚጥሰና በሕግ የተከበሩ የኢትዮጵያውያን ዜጐች መሠረታዊ መብቶችን ሕጋዊ ባልሆነ መንገድ የሚገድብ ሪቂቅ ሕግ በመሆኑ፣ ለሰብዓዊ መብት ጥበቃ ማድረግ፣ የማያጠራጥሩ የሽብር ተግባራትን ሕግ ፊት ለማቅረብ የሚያግዝና እጅግ አስፈላጊ ጉዳይ እንጂ እንቅፋት አለመሆኑን አርቃቂው አካል ተገንዝቦ ሕጉን እንደገና ሊከልሰው ይገባል» ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሰኔ 27 ቀን 2001</a></p>

</body>
</html>	
