<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአዴግ የቆረጣ ስልት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢህአዴግ የቆረጣ ስልት</h2>


<p>ጠቅላይ ሚኒስትር መለስ ዜናዊ ሌሎቹ ነባሩ የኢህአዴግ መሪዎች፣ በጅምላ ከስልጣናቸው ይወርዳሉ የሚለው ወሬ፣ አጠራጣሪነቱ ገና ጨርሶ ባይጠፋም ቁርጥ ነገር እየሆነ ይመስላል። ግን ደግሞ እየቆያችሁ ስታስቡት ለካ ከኢህአዴግ ባህሪ ጋር ይጣጣማል። ኢህአዴግ በጣም ከሚወዳቸው ነገሮች አንዱ «ዘመቻ» ነው። ችግሮች ተደራርበው ገደል አፋፍ ላይ እስከያደርሱን ድረስ ወይም አደጋዎች አፍጥጠው ደጅ አፋፍ እስኪጋረጡብን ድረስ ቁጭ ብሎ መጠበቅ የተለመደ የአገራችን ባህል አይደል? ያኔ «በርበሬ ቀንጥሱ» ይባላል። ወይም በዘመናዊ አጠራር «ዘመቻ» ልንለው እንችላለን። ታዝባችሁ ከሆነ የኢህአዴግ ስራዎችም በአብዛኛው «ዘመቻ» ናቸው።</p>

<p>ዘመነኛው የኢህአዴግ ዘመቻ «ነባር መሪዎችን ከስልጣን ማወርድና በአዲስ ትውልድ መተካት» የሚል ሆኗል። ምናልባትም ስም አውጥተውለት ይሆናል «ዘመቻ ሚሌኒየም» ወይም ሌላ። እንግዲህ ዘመቻው አይቀሬ ከሆነ ከወዲሁ ስለዘመቻው ትርጉም ስለመንስኤውና ስለውጤቱ ብንነጋገር ይሻላል።</p>

<p>ዘመቻ ሚሌኒየም በእርግጥ ጠ/ሚ መለስ ረቡዕ እለት በሰጡት መግለጫ ነገሩ ዘመቻ እንዳልህነ ለማስረዳት ሞክረዋል። ነባር የኢህአዴግ መሪዎችንና ባለስልጣናትን በአዲስ ትውልድ ለመተካት ባለውፉት አመታት በእቅድ ስንሰራ ቆይተናል የሚሉት አቶ መለስ በአስር ሺ የሚቆጠሩ ወጣቶች ስልጠና ወስደው የአመራር ልምድ እንዲያዳብሩ አድረገናል ብለዋል። በረዥም ጊዜ እቅድና በመደበኛ አሰራር በኩል የሚካሄድ እንጂ ዘመቻ አይደለም ለማለት ይመስላል።</p>

<p>ነገር ግን ዘመቻነቱን ራሳቸው አቶ መለስም አይክዱትም። የእሳካሁኑ ስራ በቂ ሆኖ እንዳልተገኘ ጠቁመው ነባሩን አመራር በአዲስ ትውልድ ለመተካት የተጀመረውን ሂደት ማፋጠን አስፈላጊ እንደሆነ አምነንበታል ብለዋል። ለአፍሪካ ኮንፊደንሻል በሰጡት ቃለምልልስ፣ የኢህአዴግን አመራር በአዲስ ትውልድ ለመቀየር እየተወያየንበት ነው ብለው ነበር አቶ መለስ። በዚህ ሳምን አቶ መለስ ለፋይናሻል ታይምስ በሰጡት ቃለምልልስ ደግሞ የኢህአዴግ አመራር አባላት በጉዳዩ ላይ እንደተወያዩበት ጠቅሰው የአፈፃፀሙ መንገድና የአተገባበር ዘዴ ብቻ እንደሚቀረው ገልፀዋል። «ነባሩን አመራር ቀስ በቀስ በአዳዲስ መተካት ሳይሆን በአንዴ በጅምላ መቀየር..» ሌላ ስም የለውም - ዘመቻ ነው።</p>

<p>ዘመቻው የተጀመረውም፣ የምርጫ 97 ቀውስ አገሪቱን እያናጠ በነበረበት ወቅት ነው - በሚቀጥለው ምርጫ ስልጣን ለመልቀቅ እንደሚፈልጉ ጠ/ሚ መለስ ለታይም መፅሄት የተናገሩ ጊዜ። ከዚያ ወዲህ የአገር ውስጥና አለማቀፍ ሚዲያዎች እየተቀባበልት ጠ/ሚኒትሩም በየሄዱበት ሁሉ በተደጋጋሚ ሲጠየቁ ቆይተዋል - አሁንም ጥያቄው ስለቸኝ «መረረኝ» እስከሚሉ ድረስ ማለት ነው።</p>

<p>ምናልባት አቶ መለስ ስለ ስልጣን መልቀቅ የተናገሩት ያኔ የ97 የምርጫ ቀውስንና አለማቀፍ ግፊትን ለማርገብ ሊረዳ እንደሚችል በማሰብ ይሆናል። በእርግጥም አለማቀፍ ግፊቶችን ለማብረድ ሳይረዳ የቀረ አይመስለኝም። የአለማቀፍ ሚድያዎችን ትኩረት ምን ያህል እንደሳበ ማየት ይቻላል። ነገር ግን አልጠፋም። አንዱና ትልቁ ጥያቄ «የ2002 ምርጫ ካለፈው የ97 ምርጫ ጋር ሲነፃፀር ምን አይነት ይሆናል?» የሚል ነው።</p>

<p>ኢህአዴግ ቀጣዩ ምርጫ እንደ ባለፈው ጊዜ ፉክክር ያለበት እንዲሆን አይፈልግም። ተቃዋሚዎች ደግሞ «ይሄው አፈና በዛ የፖለቲካ ምህዳር ጠበበ» በማለት ኢህ አዴግን ማሳጣት ይፈልጋሉ - ቀጣዩን ምርጫ መነሻ በማድረግ። ምርጫው የአለም አቀፍ አካላትን ትኩረት መሳቡም አይቀርም። የአሜሪካ አምባሳደር ዶናልድ ያማማቶ ለክፉም ለደጉም የ2002 ምርጫ የአገሪቱን የወደፊት አቅጣጫ የሚያመላክት ይሆናል ብለዋል። የተቃዋሚ ፓርቲዎች ወቀሳ እንዲሁም አለማቀፍ ትኩረት ተደማምሮ፣ «ኢህአዴግ በብቸኝነት ስልጣን ተቆጣጥሮ፣ ተቃዋሚዎች ከስልጣን እንደራቁ ያለ ለውጥ እየቀጠለ ነው» በሚለው ዘገባ እየታጀበ የ2002 ምርጫ ለኢህአዴግ በጣም ፈጣኝ ይሆናል - ከምርጫ 97 ጋር እየተነፃፀረ። ኢህአዴግስ? መረጃዎች እንደሚጠቀሙበት ኢህአዴግ ከዚህ ፈታኝ ግፊት ለአማምለጥ፣ «ቆረጣ» እያሉ የሚጠሩትን ስልት የመረጠ ይመስላል።</p>

<p>«ቆረጣ 2002» ኢህአዴግ በበረሃ በነበረበት ጊዜ፤ ከሚጠቀምባቸው ዘዴዎች መካከል አንዱና ዝነኛው «ቆረጣ» የሚባለው ዘመቻ ነው ሲባል ሰምታችሁ ይሆናል። ኢህአዴግ በውጊያ ወቅት «በቆረጣ ስልት እንዲህ አደርገ እንዲያ አደረገ» ይባል የለ? እንዳነበብኩት ከሆነ የጥቃት ግፊት ሲበረታባት ነው «ቆረጣ» የሚባለውን ነገር የጀመረው።</p>

<p>ከባድ የጥቃት ግፊትና ጠንካራ ጦር በመስመር እየተመመ ሲመጣበት ፊት ለፊት አይጋፈጥም። ከጎን በኩል «ቆረጣ» ይገባል - በጎን በኩል መስመሩን ሰብሮ አንድ ቦታ ላይ ማጥቃት። ያኔ እየተመመ የነበረው ጦር ሳያስበው ትኩረቱ ይረበሻል። የፊት ለፊት ጉዞውንና የፊት ለፊት ኢላማውን ትቶ ትኩረቱ ወደ ሌላ አቅጣጫ እንዲያዞር ይገደዳል - ከጎን በኩል በተፈጠረው አዲስ ግርግር ላይ ያተኩራል እናም በዚያው ተጠምዶ ይቀራል መጀመሪያውም አላማውንና ጉዞውን ረስቶ። እየተመመ ከሚመጣ ጦር ቢያንስ እንዲህ ለማምለጥ ኢህአዴግ ይህንን «የቆረጣ ስልትን» ሲጠቀምበት እንደነበር ይነገርለታል። አሁንም ከምርጫ 97 መዘዝ ጋር ተያይዞ ከሚመጣበት የምርጫ 2002 ፈታኝ ግፊት ለማምለጥ ተመሳሳይ ስልት እየተጠቀመ ይመስላል።</p>

<p>ምርጫ 2002 ሲቃረብ፣ በአገር ውስጥ ምን አይነት አስተያየቶች እንደሚሰነዘሩና አለማቀፍ ሚዲያዎች ዘገባ ምን አይነት ሊሆን እንደሚችል አስቡት። አሳሳቢ የሆኑ የኢኮኖሚ ችግሮችን ትተን የምርጫ ሂደት ላይ ብቻ እንኳ ብናተኩር ለኢህአዴግ ፈተናው ከባድ ነው። የምርጫ 97 አይነት ጠንካራ ፉክክር የሌለበት ምራጫ 2002 ተካሂዶ ኢህአዴግ ስልጣኑን ይዞ ሲቀጥል... ተቃዋሚ ፓርቲዎች የሚንቀሳቀሱበት «የፖለቲካ ምህዳር» ጠበበ ይባላል። «ለውጥ የለም የለውጥ ተስፋ ጠፋ» የሚል ስሜት ይበረታል። «እንዲያውም አገሪቷ በየጊዜው ከመሻሻል ይልቅ እየተበላሸች ነው በምርጫ 97 የነበረው መጠነኛ ነፃነት ፉክክር ደበዘዘ» የሚል ትችት ይበራከታል።</p>

<p>በእነዚህ የምርጫ 2002 ዋነኛ ትኩረቶች ሳቢያ የሚፈጠረው ግፊት ከባድ እንደሚሆን በማሰብ «ኢህአዴግ ጉዱ ፈላ» ተብሎ በአገር ውስጥና በአለማቀፍ ደረጃ ቢጠበቅ አይገርምም። ኢህአዴግ በበኩሉ ይህንን የምርጫ 2002 ፈተና እንደማንኛውም የፖለቲካ ውጣውረድ ከማየት ይልቅ «በኔ ላይ የተነጣጠረ የጥቃት ዘመቻ ነው» ብሎ ቢያስብ አይደንቅም። ከሁሉም በፊት የሚመጣለት የመፍትሄ ሃሳብ የድሮው «የቆረጣ ስልት» ቢሆንስ ምን ይገርማል? እየተሳካለትም ይመስላል።</p>

<p>«ስልጣን በቃኝ» የ2002 ምርጫ የፓርቲዎች ፉክክር ምን አይነት እንደሚሆንና የለውጥ ተስፋ ይኖር እንደሆነ ለማወቅ የአገሪቱ የፓለቲካ ነፃነት እየተስፋፋ ይሁን እየጠበበ ለመመልከት ከባድ ፉክርክር እንደማይኖርና እንደሚኖር ለማየት ክርክሮች ሲካሄዱ ይህም ኢህአዴግ ላይ ጠንካራ ግፊት እንደሚፈጥርበት ሲጠበቅ... በጎን በኩል ኢህአዴግ ቆረጣ ገባና ዋነኛ ርእስ ጉዳያችን ተቀየረ። ኢትዮጵያን በሚመለከት የአገር ውስጥና የአለማቀፍ ሚዲያዎች ወሬ «የአቶ መለስ ከስልጣን የመልቀቅ እቅድ» ላይ አተኮረ። ሃይለኛ «ቆረጣ» ነው።</p>

<p>የምርጫ 97 ቀውስንና ግፊትን ለማርገብ የተጀመረው ይሄው የቆረጣ ዘመቻ፣ አራት አመት ቢያስቆጥርም አሁንም ገና አልተጠናቀቀም። በእንጥልጥል ላይ ነው። እስከ መጭው አመት ምርጫ ድረስ ይቀጥላል። ግን እንዲህ ለአመታት፣ የፖለቲካ ርእሳችን በአንድ ጉዳይ ላይ ብቻ እንዲያተኩር ማድረግ ይቻላል» የኢህአዴግ የቆረኣ ስልት ምን ያህል ውጤታማ እንደሆነ ይሄው እያየን ነው። የአቶ መለስ ከስልጣን የመልቀቅ እቅድ ፣ ባለፉት አራት አመታት በየጊዜው እንደአዲስ ርእስ እየተነሳ፣ ዋነኛ ወሬ እየሆነ አይደል? ወደፊትም የሚበርድ አይመስልም። እንዲህ ስኬታማ የሆነው በሁለት ምክንያቶች ነው።</p>

<p>አዲስ ታሪክ የአገራችን፣ መሪዎች «ስልጣን በቃኝ» ብለው የወረዱበት ታሪክ ቢያንስ ባለፉት ሺ አመታት ታይቶ አይታወቅም። ምናልባት ምእተ አመታትን ወደኋላ ተጉዘን፣ የአፄ ሱሱንዮስን ከነጉስነት መውረድ መጥቀስ ይቻል ይሆናል። ግን ያም ቢሆን በሰላም ጊዜ የተፈፀመ ሳይሆን በአጥፊ የእርስ በርስ ጦርነት ድባብ ውስጥ የተከሰተ ነው። ከዚህ ውጭ የአገራችን መሪዎች ሲቀያየሩ የነበሩት፣ በተለይ ባለፉት 300 ዓመታት በጦርነት፣ በግድያ፣ በሴራ፣ በፍንቀላ ነው። እናም አቶ መለስ «ስልጣን በቃኝ» ብልው ለመውረድ ማቀዳቸውን ሲናገሩ እንግዳ ነገር ሆኖብን ብንነጋገርበት ለማመን አየቸገረን ወሬውን በየጊዜው እንደ አዲስ እያነሳን አመታትን ብናስቆጥር አይገርምም። ስለዚህ ኢህአዴግ በቆረጣ ለመግባት በጣም ሁነኛ ርእስ ጉዳይ መርጧል ማልት ይቻላል። የአገር ውስጥንና የአለማቀፍ አካላትን ትኩረት ለረዥም ጊዜ ያስቀየረ ርእስ ጉዳይ ነውና።</p>

<p>ግን ይህም በቂ አይደለም። ነገርዬው ከአመት አመት ሲደጋገም አሰልቺ እንዳይሆን ኢህአዴግ በጥንቃቄ ያስበበት ይመስላል። ጠ/ሚ መለስ ከስልጣን ለመልቀቅ ማቀዳቸውን ተወርቶ ከተሰቸ ከዚያም «የአቶ መለስ ከስልጣን መልቀቅ የሚያመጣው ለውጥ የለም» የሚል ስሜት ከተፈጠረ የቆረጣ ስልቱ ዋጋ ያጣል። ትኩረት የሚስብ መሆኑ ይቀራል። ስለዚህ የቆረጣ ዘመቻው በስኬት እስከ መጭው አመት እንዲዘልቅ የሚረዱ መሳሪያዎችን መጠቀም ያስፈልጋል። ለምሳሌ...</p>

<p>ጠ/ሚ መለስ ከስልጣን ለመልቀቅ እንዳቀዱ በተደጋጋሚ ቢናገሩም ውሳኔ ላይ ደረሻለሁ ብለው ቁርጡን አልገለፁም። ከስልጣን መውረድ እፈልጋለሁ የመጨረሻው ውሳኔ ግን በፓርቲው የሚወስን ነው ይላሉ - በተጠየቁ ቁጥር። በዚህ አነጋገራቸው የተነሳ «በእርግጥ ከስልጣን ይወርዳሉ ወይስ አይወድርዱም?» የሚል ክርክር ሁሉ ሲነሳ ቆይቷል። ለነገሩ አሁንም በእርግጠኝነት መናገር አይቻልም። ጉዳዩ እንዲህ በእንጥልጥል ሲቆይ አሰልቺነቱ አይቀንስም? ትኩረት የሚስብ ሆኖ እንዲቀጥል ይረዳል። ይህም ግን በቂ አይድለም። ተጨማሪ ሃይል ያስፈልገዋል። አንዴ ፈንድቶ ብን ብሎ የሚጠፋ ሳይሆን ቀስ በቀስ እየጨመረ የሚሄድ ሃይል።</p>

<p>ከጠ/ሚሩ በተጨማሪ አንጋፋዎቹም የጠ/ሚኒስትሩ ከስልጣን የመልቀቅ እቅድ ለብቻው ለሶስት አመት አነጋጋሪ ሆኖ ከቆዩ በኋላ የአቅም ግንባታ ሚኒስትር አቶ ተፈራ ዋልዋ በ2001 አንድ ተጨማሪ ነገር አከሉበት። የአመቱ መግቢያ ገደማ በአዋሳ በተካሄደው የኢህአዴግ ጉባኤ ላይ ለጋዜጠኞች በሰጡት ቃል በፓርቲ አመራርነትም ሆነ በመንግሥት ባለስልጣንነት የያዝነውን ቦታ ለአዲሱ ትውልድ መልቀቅ አለብን ሲሉ ተናግረዋል - አቶ ተፈራ። ጠ/ሚ መለስ ከስልጣን እወርዳለሁ ማለታቸውን በምሳሌነ የጠቀሱት አቶ ተፈራ ሌሎቻችንም መልቀቅ ይኖርብናል ብለዋል።</p>

<p>ከ6 ወር በኋላ እደግሞ የስራና ከተማ ልማት ሚኒስትር ዴኤታ አቶ አርከበ እቁባይ ነገሩን ትንሽ ሰፋ በማድረግ ጨመሩበት። ከዘመኑ ጋር የሚጣጣሙ አዳዲስ ሃሳቦችን የያዙ የአዲስ ትውልድ አመራሮች ነባሮቹን መሪዎች መተካት አለባቸው ብለዋል አቶ አርከበ። እንደገና ከወራት በኋላ ነው ጠ/ሚ ጉዳዩን ይበልጥ አፅንኦት ሰጥተው ሲናገሩ የሰማነው በወዲያኛው ሳምንት በአፍሪካ ኮንፌዴሬሽን በሰጡት ቃለ ምልልስ።</p>

<p>ኢህአዴግ ለሚቀጥሉት ሃያና ሰላሳ አመታት በስልጣን መቆየት እንዳለበት ካሁን በፊት ሲጠቁሙ የነበሩት አቶ መለስ ኢህአዴግ ለበርካታ አመታት በስልጣን ላይ መቆየቱ ጥንካሬ እንጂ ድክመት አይደለም ይላሉ። ከዚያ ይልቅ መሪዎች ለበርካታ አመታት በስልጣን ላይ መቆየታቸው የኢህአዴግ ድክመት ነው ይላሉ አቶ መለስ የድርጅቱን አመራር በአዲስ ሊለወጥ ይገባል ብለን እየተነጋገርንበት ነው ብለዋል። ሰሞኑን ለፋይናንሻል ታይምስ በሰጡት ቃለምልልስ ደግሞ ተጨማሪ መረጃ አክለውበታል።</p>

<p>ከስልጣን የሚወርዱት የአመራር አባላት ከትጥቅ ትግል ጊዜ ጀምረው በመሪነት ላይ የነበሩ መሆናቸውን አቶ መለስ ጠቅሰው በትጥቅ ትግሉ ወቅት ያልነበሩ የአመራር አባላት ተተኪ እንደሚሆኑ አመልክተዋል። የኢህአዴግ መሪዎች እንደተስማሙበት የገለፁት አቶ መለስ አተገባበሩና አፈፃፀሙ ላይ ግን ገና ውይይት እየተካሄደበት እንደሆነ ተናገርዋል። ይሄ ምን ማልት ነው? መጨረሻው ምን ሊሆን ይችላል? እነማን ወርደው እነማን በመሪነት ይሾማሉ? ነገሮቹ መሪዎች ከስልጣን ከወረዱ በፓርቲውና በመንግሥት ስራዎች ላይ ምን አይነት ተፅእኖ ይኖራቸዋል?</p>

<p>ማን ጠ/ሚ ይሆናል? እነማን በሚኒስትርነት ክፍተኛ ቦታ ይገኛሉ? በኢህአዴግ ድርጅቶች መካከል ሊኖር የሚችለው የስልጣን ሽኩቻስ? በእርግጥስ ይሄ የአገራችን ተሞክሮ የማይታውቅ ነገር የእውን ይፈፀማል? እነዚህና በየጊዜው የሚጨመሩ ተመሳሳይ ትያቄዎች ከአንድ ዓመት በላይ የሚፈጁ የቤት ስራዎች ሊሆኑብን ይችላሉ። ከምርጫ 2002 ጋር በማያያዝ እንዲነሱ የሚጠበቁት ዋነኛ የትኩረት ጥያቄዎች እንዲሁም ኢህአዴግ ላይ ይፈጠራሉ ተብለው የሚገመቱት ከባባድ ግፊቶች ምን ነበሩ? ተረሱ?</p>

<p>እንዲህ ለአመታት የአገር ውስጥንና የአለማቀፍ አካላትን ትኩረት የሚያስቀይር የቆረጣ ስልት በእረግጥም ስኬታማ ነው። ለነገሩ የቆረጣ ስልት ይሁን አይሁን ብዙም ለውጥ የለውም። በአገራችን ስልጣንን በሰላም የመልቀቅ ታሪክ ስላልነበረ ትልቅ ቁም ነገርና አዲስ ታሪክ ቢሆንም እንደ «ትልቅ ህዳዴ» መቆጠር የለበትም። ኢህአዴጎች ይህንን እርምጃ እንደ ህዳሴና እንደ አብዮት ሊቆጥሩት ይችላሉ። ነገር ግን ህዳሴ እና አብዮት ማለት ስር ነቀል የአስተሳሰብ ለውጥ ናቸው። ዋናው ጥያቄም «በትክክለኛ አቅጣጫ የአስተሳሰብ ለውጥ ይኖራል ወይ?» የሚል መሆን አለበት።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሰኔ 20 ቀን 2001</a></p>

</body>
</html>	
