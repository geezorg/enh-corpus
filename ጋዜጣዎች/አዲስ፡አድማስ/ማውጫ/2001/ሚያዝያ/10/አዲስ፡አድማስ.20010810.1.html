<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ለተቃውሞ የወጣው ሰልፍ፤ በጠ/ሚ ጽ/ቤት ምላሽ በሃዘን ተመለሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለተቃውሞ የወጣው ሰልፍ፤ በጠ/ሚ ጽ/ቤት ምላሽ በሃዘን ተመለሰ</h2>


<p>በአዲስ አበባ ከአራት አመታት በኋላ ለመጀመሪያ ጊዜ የተደረገው የተቃውሞ ሰልፍ መነሻው በተለምዶ ባምቢስ ድልድይ እየተባለ ከሚጠራው የአንድነት ፓርቲ ጽ/ቤት ነበር። ወደ 250 የሚጠጉ የፓርቲው አመራሮችና አባላት፣ የፓርቲው ሊቀመንበር ወ/ት ብርቱካን ሚደቅሳ እንዲፈቱ የሚጠይቅ መፈክር እያሰሙ ወደ ፕሬዚዳንት ግርማ ወልደ ጊዮርጊስ ቢሮ ነበር ያመሩት። ሲያመሩም እያጀቡ የሚከተሏቸው ደጋፊዎች ወደ ሰልፉ እንዳይቀላቀሉ፣ በአስተባባሪዎች አማካኝነት ወደ ኋላ እየመለሱ ጉዞአቸውን ቀጠሉ።</p>

<p>«ቃሌ» ከሚለው የወ/ት ብርቱካን ፅሁፍ የተወሰደና «እኔ ሁሌም የምኖርለት፣ የምቆምለት፣ አንዳንዴም የምታሰርለት፣ የምፈታለት ታላቅ ቁም ነገር ነው - የሕግ የበላይነት ወይም ሕገ መንግሥታዊነት» የሚል ጥቅስና ፎቶ የሚታይበት ትልቅ ፖስተር ይዘው ሰልፈኞቹ ከቤተመንግሥት ፊትለፊት ቆሙ - አመራሮቹ ከፕሬዝዳንቱ ቢሮ መልስ ይዘው እስኪወጡ ለመጠበቅ።</p>

<p>የፓርቲው አመራሮች እንደሚሉት፣ ፕ/ር ግርማ በቀጥታም ሆነ በወኪል አላነጋገሯቸውም። «ሳታሳውቁን ነው የመጣችሁት፣ ምላሽ ልንሰጣችሁ አንችልም» በሚል ምክንያት ምላሽ እንዳልተሰጣቸው አመራሮቹ ጠቅሰው፣ አዝነናል በማለት ወደ ጠ/ሚኒስትር ቢሮ አምርተዋል - ደብዳቤ በመያዝ። ወ/ት ብርቱካን ከሌሎች የቅንጅት አመራሮች ጋር ከእስር የተፈቱት በክቡር ፕሬዚዳንቱ በተሰጣቸ ይቅርታ መሆኑ ይታወቃል የሚለው ይሄው ደብዳቤ፣ መንግሥት ይቅርታውን የሰጠው 18 ወራት በፈጀ ሽማግሌዎች ጥረት እንደሆነ ከሽማግሌዎች ማረጋገጥ ይቻላል ይላል። የአገር ሽማግሌዎቹ ያኔ ባወጡት መግለጫ፣ «መንግሥት በሰጠን ቀና ምላሽና ለተከሳሾች ለተደረገው ምህረት ከፍተኛ ምሥጋናችንን እናቀርባለን። እስረኞቹም የቀረበውን ሃሳብ ተቀብለው ጥረታቸን ውጤታማ ይሆን ዘንድ ለሰጡን በጎ ምላሽና ላሳዩን ትብብር በፈጣሪ ስም እናመሰግናቸዋለን» እንዳሉ ደብዳቤው ጠቅሶ፣ ይህ አነጋገር የይቅርታው ሂደት የተከናወነው በሽማግሌዎች አማካኝነት መሆኑን በማያወላውል ሁኔታ ያረጋግጣል ብሏል።</p>

<p>ወ/ት ብርቱካን እንደገና የታሰሩት፣ «የህገሪቱ ሕግ በሚያዘው መሠረት ደብዳቤ ጽፌ የጠየኩት ይቅርታ የለም» ብላሻል ተብለው እንደሆነና ይህም ይቅርታ መጠየቃቸውን እንደካዱ ተቆጥሮ ማስተባበያ እንዲሰጡበት መንግሥት መጠየቁን ደብዳቤው ያወሳል። ደብዳቤው እንዲህ ይቀጥላል። «ወ/ት ብርቱካንም ለቀረበላቸው ጥያቄ፣ መንግሥስትም ሕዝብም እንዲያውቀው «ቃሌ» በሚል የጋዜጣ መልገጫ.. በሽማግሌዎች አማካኝነት መንግሥትንና ሕዝብን ይቀርታ ጠይቄአለሁ። ይህን ሐቅ በምንም ዓይነት ሁኔታ ልለውጠውም ሆነ ልክደው አልችልም በማለት በማያሻማ ሁኔታ አረጋግጠዋል።</p>

<p>ወ/ት ብርቱካን ይቅርታ መጠየቃቸውንና መፈረማቸውን እያመኑ፣ ይቅርታ ተነስቶ የእድሜ ልክ እስራቱ ተፈፃሚ እንዲሆን ታህሳስ 20 ቀን 2001 ዓ.ም ወደ ማረሚያ ቤት ተላኩ። የፍትሕ ሚኒስቴር ስለ ይቅርታው መሰረዝ ባወጣው የመጀመሪያ መግለጫው የጠቀሰው የአዋጅ ቁጥር 395/1996 አንቀጽ 16/2/ እና /3/ እንደሆነ ገልጿል።</p>

<p>የአዋጁ አንቀፆች ሲታዩ የወ/ት ብርቱካንን ይቅርታ ለማንሳት በምንም ሁኔታ አግባብነት የሌለቸው ሆነው አግኝተናቸዋል። ምክንያቱም ወ/ት ብርቱካን ይቅርታውን ያገኙት በማጭበርበር ወይም በማታለል ነው የሚያሰኝ ማስረጃም ሆነ የተፈፀመ ተግባር አልነበረምና ነው።</p>

<p>ይቅርታ መጠየቃቸው ደብዳቤ የተዘጋጀውና ወደሚመለከተው አካል የደረሰው የረዥም ጊዜ ጥረት ባደረጉት ሽማግሌዎች አማካኝነት እንደመሆኑ መጠን፣ የማጭበርበር ወይም የማታለል ተግባር ላለመኖሩ አስታራቂ ሽማግሌዎች የሚያረጋግጡት ነው።</p>

<p>ወ/ት ብርቱካን ይቅርታው የተከናወነው በሽማግሌዎች የእርቅ ማግባቢያ መንገድ ነው በማለታቸው የሂደቱን ሐቅ ከማረጋገጥ ሌላ የትኛውንም ቅድመ ሁኔታ የሚጥስ አይደለም። የፍትሕ ሚኒስቴር የጠቀሰው አንቀፅ ጉልህ ስህተት መሆኑን በመረዳቱ ይመስላል 48 ሰዓት ባልሞላ ጊዜ ውስጥ ከመጀመሪያው መግለጫ የተቃረነ ሌላ መግለጫ አወጣ። ፍትሕ ሚኒስትር... ይቅርታ ለማንሳት ለውሳኔው መሰረት የሆኑት የአዋጁ አንቀፅ 4/3/ እና 10/2/ እንደሆኑ ገለፀ። ከእነዚህ አንቀፆች አኳያም ቢሆን የተጣለ ነገር እንደሌለ ግልፅ ነው። ፓርቲያችን ለወ/ት ብርቱካን የተሰጠው ይቅርታ የተሰረዘው ከሕግም ከሐቅም ውጭ ነው።</p>

<p>ወ/ት ብርቱካን ይቅርታ ጠይቄአለሁ፣ ይቅርታ መጠየቄን አልካድኩም፣ ልክድም አልችልም በማለት «ቃሌ» በሚል የጋዜጣ መግለጫቸው እያረጋገጡ፣ ሕዝቡን ለማሳመን ክደዋል እየተባለ በፌዲዮ፣ በቴሌቭዥንና በመንግሥት ጋዜጣ ላይ አለአግባብ ተገልጿል። አንድነት ለወ/ት ብርቱካን የተሰጠው ይቅርታ ከተነሳና እሳቸው ከታሰሩ በኋላ ሕዝብ በጉዳዩ ላያ አስተያየት እንዲሰጥበት በየመሥሪያቤቱና በየቀበሌው ነዋሪ ህዝብ ዘንድ የመወያያ ርእስ ሆኖ መቅረቡ፣ በአንድ በኩል የተፈፀመን የሕግ ጥሰት ለመሸፈን በሌላ በኩል፣ የሌለን ጥፋት በሕዝብ አዕምሮ ውስጥ እንዲፈጠር ለማድረግ የተወሰደ የፖለቲካ ርምጃ ነው የሚል እምነት አለው። የዚህ አይነት አካሄድ የታየውን በጎ የሽምግልና ጥረት እንዲሁም መልካም ውጤት ዋጋ ቢስ እንዲሆን ያደርጋል ብለን እንሰጋለን።</p>

<p>ስለዚህ የተዛባ የሕግ ሂደት እንዲስተካከልና በሀገራችን የፖለቲካ መቻቻልና ብሔራዊ የእርቀሰላም መንፈስ እንዲጠናገር፣ ለወ/ት ብርቱካን የተሰተው ይቅርታ እንዲፀና እና ሊቀመንበራችን ከእስር እንዲለቀቁ በታላቅ አክብሮች እንጠይቃለን።»</p>

<p>ይህን ደብዳቤ ተቀብለው ምላሽ የሰጡት የጠ/ሚኒስትሩ ተወካይ ናቸው - በፅሁፍ። ጽሑፉ እንዲህ ይላል።</p>

<p>«የወ/ሪት ብርቱካን ይቅርታ መነሳትና መታሰር በሚመለከት በሰላማዊ ሰልፍ... ሕጋዊውን ሥርዓት ተከትላችሁ ጥያቄ ማቅረብ መብታችሁ መሆኑን መንግሥት ይቀበላል። በአገራችን ያለው የፖለቲካ ምህዳር ሕጋዊ የትግል መድረኮችን የሚያበረታታ መሆኑን ተገንዝባችሁ በዚህ መንገድ ላቀረባችሁት ጥያቄ መንግሥት ያለው ምላሽ ከዚህ የሚከተለው ነው።</p>

<p>«እንደሚታወቀው በምርጫ 97 ወቅት ሕገመንግሥታዊ ሥርዓቱን በአመፅ ለመናድ የተነሳሳው፣ በውቅቱ «ቅንጅት» ተብሎ የሚጠራው ድርጅት ባደረገው ሕገ ወጥ ድርጊት፣ በፍርድ ቤት ተከሶ፣ በሕግ አግባብ የእሥራት ቅጣት የተላለፈባቸው ሃይሎች ሕገ ወጥ ተጋባራቸውን በማመንና ወደፊት በዚህ አይነት ተግባር እንደማይሰማሩና ሕግ መንግሥታዊ ሥርዓቱን አክብረው እንደሚንቀሳቀሱ በጽሁፍ አረጋግጠው ባቀረቡት ጥያቄ መሰረት ይቅርታ ተሰጥቷቸው ከእሥር የተፈቱ መሆናቸው ይታወቃል።</p>

<p>«በዚህ መሠረት ከተፈቱት ሰዎች መካከል ወ/ሪት ብርቱካን ሚደቅሳ፣ ይቅርታ አልጠየኩም በማለት በአደባባይ ተደጋጋሚ መግለጫ በመስጠታቸው መንግሥት ይህንን እንዲያስተካክሉ በተደጋጋሚ ቢጠይቃቸውም ግለሰቧ ፈቃደኛ ባለመሆናቸው የተሰጠው ይቅርታ በማጭበርበር የተገኘ በመሆኑ የፍርድ ቤቱን ውሳኔ ለማስከበር ተገዷል። በመሆኑም የእሳቸው ፍርድ እንዲፈፀም ከማድረግ ውጭ መንግሥት ምንም አማራጭ አይኖረውም። ይህ የመንግሥት የፀና አቋም መሆኑን እናስታውቃለን» በማለት ጠቅላይ ሚኒስትሩ ከጽህፈት ቤታቸው በወጣ ደብዳቤ ምላሽ ሰጥተዋል - ያላል ጽሑፉ።</p>

<p>ሰልፈኞቹን ተከትለው በጠ/ሚኒስትሩ ጽ/ቤት የተገኙት የወ/ት ብርቱካን እናት ወ/ሮ አልማዝ ገ/እግዚአብሔር፣ «ጧሪ ቀባሪዬን አንድ ልጄን በፈቱልኝ» አሉ እንባቸውን በመሀረባቸው እየጠራረጉ። «ዛሬስ ደስ ብሎኛል። ለፋሲካ የምትወጣ ይመስለኛል፣ ለቤቷና ለልጇ ያብቃት» ብለው ወ/ሮ አልማዝ የተናገሩት ከጠ/ሚሩ ቢሮ የሚመጣውን ምላሽ በተስፋ እየተጠባበቁ ነው። በጽሑፍ የመጣው ምላሽ ለሰልፈኞቹ ከተነበበ በኋላ ግን፣ የመሞት ያህል ነው የተሰማኝ። እኔ ስለ ልጄ፣ ስለ እግዚአብሔር እያልኩ መንግሥትን ለምኛለሁ፣ እሲቲ ደግሞ አሁን የእግዚአብሔርን እጠብቃለሁ» ብለዋል ወ/ሮ አልማዝ።</p>

<p>«እኛ የሚሊዮኖች ተምሳሌት ነን»፣ «ለአፍሪካ ሁለተኛ የሆነችው የፖለቲካ መሪ ትፈታ»፣ «ወ/ት ብርቱካን ወንጀለኛ ሳትሆን የነፃነት ታጋይ ነች»፣ «ሊቀመንበራችን የህሊና እስረኛ እንጂ ወንጀለኛ አይደለችም»፣ «ወ/ት ብርቱካን ዛሬውኑ ትፈታ»፣ «ፍርሐትን በዜጎች ህሊና ውስጥ ማስፈን ወንጀል ነው»፣«ብርቱካንን በማሰር አንድነትን ማዳከም አይቻልም» የሚሉና ሌሎች መፈክሮችን እያሰሙ አመራሮቹና አባላቱ አካሂደዋል። ፕሬዚዳንት ግርማ ወ/ጊዮርጊስ የህዝብን ጥያቄ ተቀብለው ባለማስተናገዳቸው ፓርቲው ማዘኑን ዶ/ር ሃይሉ አርአያ ገልፀው፣ ጠቅላይ ሚኒስትር መለስ ዜናዊ ጥያቄያችንን ተቀብለው በወኪላቸው አማካኝነት ስላስተናገዱን እናመሰግናለል፣ የተሰጠን ምላሽ ላነሳነው ጥያቄ የሚሆን ባለመሆኑ ጥያቄያችንን ማሳማት እንቀጥላለን ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 10 ቀን 2001</a></p>

</body>
</html>	
