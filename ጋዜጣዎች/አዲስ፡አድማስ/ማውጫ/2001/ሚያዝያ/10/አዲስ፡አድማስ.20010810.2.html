<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወ/ት ብርቱካን በወዳጅ ዘመድ እንዲጠየቁ ተወሰነላቸው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወ/ት ብርቱካን በወዳጅ ዘመድ እንዲጠየቁ ተወሰነላቸው</h2>


<p>በእስር ላይ የሚገኙት የአንድነት ለዴሞክራሲና ለፍትህ ፓርቲ መሪ ወ/ት ብርቱካን ሚዴቅሳ በቅርብ በዘመዶቻቸው በጓደኞቻቸው፣ በጠበቃቸው፣ በሃይማኖት አባታቸው ለመጐብኘት እንዳይችሉ የተደረገባቸው ክልከላ እንዲነሳ፣ ፍርድ ቤት ሲወስንላቸው ለብቻቸው መታሰራቸውን በሚመለከት ላቀረቡት ክስ ግን ማረሚያ ቤቱ ከሌሎች እስረኞች ጋር እንዳይገናኙ አድርጐ ብቻቸውን የማሰር ስልጣን አለው ሲል ፈርዶባቸዋል።</p>

<p>የፌዴራል የመጀመሪያ ደረጃ ፍርድ ቤት ዘጠነኛ ፍትሐብሔር ችሎት፣ ወ/ት ብርቱካን ሚዴቅሳ በጠበቃቸው አማካኝነት ላቀረቡት ክስ ተከሳሽ የፌደራል ማረሚያ ቤቶች አስተዳደር የሰጠውን አምስት መቃወሚያ ሚያዝያ 7 ቀን 2001 ዓ.ም ውስቅ አድርጐ በፍሬ ነገሩ ላይ ውሳኔ ሰጥቷል።</p>

<p>ፍርድ ቤቱ በሰጠው ትንተኔ፣ ማረሚያ ቤቶች በመቃወሚያው የወ/ት ብርቱካን ፣ ሚደቅሳ ጠበቃ ውክልና ስለሌላቸው ክሱን ማቅረብ አይችሉም ብሎ የተከራከረ ቢሆንም ጠበቃው ውክልናቸውን ያቀረቡ በመሆኑ ክሱን ማቅረብ ይችላሉ በሚል ውድቅ አድርጐታል። ማረሚያ ቤቶች አስተዳደር በሁለተኛው መቃወሚያ የእሥረኞችን አያያዝ አስመልክቶ የመጨረሻ ውሣኔ የሚሠጠው ተከሳሽ ነው። ተከሳሽ በፍ/ቤት አይከሰስም ፍ/ቤቶችም ጉዳዩን ካዩት ለተከሳሽ በሕግ የተሰጠ ስልጣን ውስጥ ጣልቃ እንደገቡ ይቆጠራል፣ ስለሆነም ክሱ ውድቅ ሊደረግ ይገባል የሚል ነው።</p>

<p>የከሳሽ ጠበቃ በዚህ የተከሳሽ መቃወሚያ ላይ በቃል ለችሎቱ በሰጡት አስተያየት መቃወሚያው በመንግሥት አካላት መሀል ያለውን የስልጣን ክፍፍል ጽንሰ ሀሳብ የሚጥስ ስለሆነ ውድቅ ይደረግልኝ ብለዋል።</p>

<p>ውሳኔውን የሰጡት 2ኛ ታገል ጌታሁ ይህን መቃወሚያ ውድቅ ከማድረጋቸው በፊት ሰፊ ማብራሪያ ሰጥተው፣</p>

<p>ሥልጣኑ የፍ/ቤቶች አይደለም ተብሎ በልዩ ሕጐች ለሌላ የዳኝነት አካል እስካልተሰጠ ድረስ እንድተከሣሽ ያሉት የሕግ አስፈፃሚ አካላት ሲከሰሱ ጉዳዩ በፍ/ቤት መታየት ይችላል። ይህ ፍ/ቤት የንብረት መብቶችን ለማስከበር በመንግሥት አካላት ላይ ክስ ሲቀርብ እንደሚመለከተው ሁሉ ከሣሽ ያቀረቡትን ከንብረት መብት የተሻለ ዋጋ ያለውን ሰብአዊ መብት ለማስከበር የሚቀርብ ክስን ማየት መቻል ይኖርበታል።</p>

<p>ተከሳሽ የሕግ አስፈፃሚው አካል እንደመሆኑ በሕግ የተሰጡትን ሥልጣንና ኃላፊነት ያለምንም ጣልቃገብ ሊሰራ ይገባል። ተከሣሽ በፍርድ ቤቱ ሥራ ውስጥ ጣልቃ እንደሚገባው ሁሉ ፍ/ቤቱም በተከሣሽ የውስጥ ሥራ ውስጥ ጣልቃ መግባት ይችላል። ተከሳሽ ባቀረበው መቃወሚያ ላይ ፍ/ቤት በእኔ ሥልጣን ውስጥ ጣልቃ መግባት አይችልም ብሏል። ጣልቅ መግባት ከቃሉ እንደምንረዳው አንድ አካል በሌላ አካል ስራ ውስጥ ገብቶ ሲገኝ የሚሰጥ ሥያሜ ነው ፍ/ቤቱ በዚህ መዝገብ ውስጥ እየሰራ ያለው ግን በሕግ መንግሥቱ የተሰጠውን የዳኝነት ሥራ ነው። ፍ/ቤቱ ይህንን ተግባሩን ሲወጣ ለተከሣሽ የተተወ በፍ/ቤት መታየት የማይችሉ (non justicable) ጉዳዮችን ማየት ይችላል ማለት አይደለም። ይህንን በምሣሌ ለማስረዳት ያህል ከሳሽ ያቀረቡት ክስ ተከሳሽ በየእለቱ የሚቀርቡ ምግቦችን ምንነት መወሰን ያለበት ተከሳሹ ስለሆነ ጉዳዩ በፍ/ቤት መታየት የሚችል አይሆንም። ነገር ግን ክሱ ተከሳሽ በሕግ ላይ ምግብ የማቅረብ ግዴታ ተጥሎበት ሳለ ሙሉ ለሙሉ ምግብ ከለከለኝ የሚል ቢሆን ተከሳሽ ምግብ ለእስረኞች የማርቅረብ ግዴታ በሕጉ ላይ ስለተጣለበት ጉዳዩ በፍ/ቤት መታየት የሚችል (justicabel matter) ይሆናል።</p>

<p>ከዚህ አንፃር ከሳሽ በዚህ መዝገብ ያቀረቡትን ክስ ስናየው የሰብአዊ ክብሬ ተጣሰ የመጐብኘት መብቴ ተነካ የሚል ስለሆነና እነዚህ መብቶች ደግሞ በሕገመንግሥቱ እና በሚኒትስቶች ምክር ቤት ደንቡ ላይ ስለተቀመጡ የከሳሽ ክስ በፍ/ቤት መታየት የሚችል (justicabel matter) ይሆናል። በመሆኑም ለፍ/ቤቱ ያቀረበለት ክስ (justicabel matter) በመሆኑ ይህንን ለመመልከት የሕገመንግሥቱ አንቀጽ 37 ስለሚፈቅድለት ፍ/ቤቱ በተከሳሽ ሥራ ውስጥ ጣልቃ ገብቷል ሊባል አይችልም።</p>

<p>አዋጅ ቁጥር 365/95 እና በደንብ ቁጥር 138/99 ላይ ተከሳሽ ስለ እስረኞች አስተዳደር መመሪያ ማውጣት እንደሚችል ተደንግጓል። በዚህ መሠረት ተከሳሽ ያወጣቸው መመሪያዎች ካሉት እነዚህን መመሪያዎች አክብሮ ስራውን እየሰራ መሆኑን ፍ/ቤቱ መቆጣጠር ይችላል። ይህም ብቻ ሳይሆን ይህ መመሪያ ከእናት አዋጁና ደንቡ ጋር የሚቃረን መሆን አይችልም የሚቃረን ከሆነ የበላይነት ያለው አዋጁና ደንቡ ስለሆነ መመሪያውን ፍ/ቤቱ ሥራ ላይ ላያውለው ይችላል። በመሆኑም ተከሳሽ ፍ/ቤቱ የእስረኞችን አያያዝ የሚመለከት ክስ የማየት ሥልጣን የለውም ብሎ ያቀረበው መቃወሚያ ከላይ ባብራራነው ምክንያት መሠረት ውድቅ ተደርጓል።</p>

<p>ተከሳሽ ያቀረበው ሦሥተኛ መቃወሚያ ክሱ የአስተዳደር ውሳኔ ክለሳን የሚመለከት እንደመሆኑ ከሳሽ ወድ ፍ/ቤት ክስ ከማቅረባቸው በፊት ከፍ/ቤት ውጪ ያሉትን ቅሬታ ማቅረቢያ መንገዶች ተጠቅመው ጉዳዩን ማየት አይችልም። የሚል ነው ለዚህ መቃወሚያ የከሣሽ ጠበቃ በሰጡት አስተያየት ከሣሽ የሚገኙት በቃሊቲ ማረሚያ ቤት ውስጥ ነው ይህ ማረሚያ ቤት በተከሣሽ ስር የሚተዳደር ተቋም ነው። ከሣሽ ላይ የእስር ቤቱ የፈፀመባት ክልከላና የመብት ጥሰት በተመከከተ ሀላፊነቱ የእስር ቤቱ የበላይ ተከሣሽ ነው ስለሆነም ቃሊቲ ያለው እስር ቤት የራሱ የሕግ ሰውነት ስለሌለው የሚከሰሰው ተከሣሽ ነው በሕግ የተቀመጠ የቅሬታ ማቅረቢያ መድረክ በተከሣሽ መስሪያቤት የራሱ የሕግ ሰውነት ስለሌለው የሚከሰሰው ተከሳሽ ነው በሕግ የቀረበው የቅሬታ ማቅረቢያ መድረክ በተከሣሽ መስሪያ ቤተ ውስጥ ስለሌለ በቀጥታ ተከሣሽን በፍ/ቤት መክሰስ እንችላለን ተከሣሽም ቢሆን በከሣሽ ላይ የሰብአዊ መብት በደል የተፈፀመ መሆኑን ክሱን ከመጥሪያ ጋር ስለሰጠው አውቋል። ክሱ ከደረሰው ጊዜ ጀምሮ 14 ቀን አልፈዋል በመሆኑን በዚህ ጊዜ ውስጥ ተገቢውን ማጣራት አድርጐ ስለጉዳዩ ተገቢውን ነገር ማድረግ ይችል ነብር ይህንን አላደረገውም ስለሆነም ክርክሩ ሊቀጥል ይገባል ብለዋል። የተከሣሽ ወኪል በዚህ ላይ አስተያየት እንዲሰጡ ተጠይቀው ማረሚያ ቤትን ጠይቀን ምላሽ አልሰጠንም ብለዋል።</p>

<p>በከሣሽ የቀርበው ክስ የተከሣሽ አስተዳደራዊ ውሣኔ እንዲከለስ የሚጠይቅ ነው። የአስተዳደራዊ ውሣኔ ክለሣ (administrative review) ክስ መቅረብ የሚችለው ከፍ/ቤቱ ውጪ ያሉ የቅሬታ ማቅረቢያ እድሎችን ከሣሽ አሟጦ ከተጠቀመ በኋላ ነው በሀገራችን ሕጐች ውስጥ እንደ እስረኛ ተፈፀመብኝ የሚለውን በደል ማቅረብ የሚችልበት ከፍ/ቤት ውጪ ያለ የዳኝነት ሰጪ አካል የለም። ተከሳሽን ባቋቋመው አ/ቁ365/95 ላይም እስረኞች ቅሬታ የሚያቀርቡለት ልዩ የዳኝነት አካል የለም። ይህ ፍ/ቤት የሚቀርቡለትን ክሶች በሌላ አካል መታየት ያለባቸው ናቸው ብሎ መመለስ የሚችለው በሕግ ለሌለ የዳኝነት አካል የተሰጠን ጉዳይ ነው። ከሣሽ ያቀረቡትን ክስ ለማየት የተቋቋመ የዳኝነት አካል የለም። እንዲሁም የተከሣሽ ወኪል በችሎት ቀርበው ስለጉዳዩ አናውቅም ነበር። ቢሉም ክሱ ድረሷቸው መልስ እስኪሰጡ ድረስ 14 ቀናት ጊዜ ነበራቸው ይህ ጊዜ ደግሞ ቃሊቲ ማረሚያ ቤት የሚገኙትን የከሣሽን የአስተሳሰር ሁኔታ ለማጣራትና የመጨረሻ ውሣኔ ለመስጠት በቂ ጊዜ ነው። ተከሣሽ ግን እነዚህ 14 ቀናት በዝምታ እንደሰጠ ያስቆጥረዋል። በመሆኑም ከላይ በተብራሩት ምክንያቶች ተከሣሽ ያቀረበውን መቃወሚያ ፍ/ቤቱ ውድቅ አድጐታል።</p>

<p>ተከሣሽ ያቀረበው አራተኛ መቃወሚያ ክሱ በተፋጠነ ስነስርዓት መታየት አይችልም ከሣሽ በፍ/ብ/ስ/ስህ/ቁ 302 መሠረት ቃለመሀላ አላቀረቡም የሚል ነው።</p>

<p>ከሣሽ በፍ/ብ/ሥ/ሥ/ህ/ቁ 314 መሠረት በተፋጠነ ስነስርዓት እንዲታዩ የሚቀርቡት ጉዳዮች የመንግሥት አካላት ክልከላ የሚፈጽሙባቸው ጉዳዮች ናቸው። በዚህ አንቀጽ ላይ ከተዘረዘሩት ክልከላዎች ውስጥ ጋብቻ ከማድረግ መከልከል አንዱ ነው። ይህ አንቀጽ የክልከላ አይነቶችን ዘርዝሮ ጨርሶ አይዘጋም (open ended) ነው። ጋብቻን ከማድረግ አንድን ሰው ሲከላከል የሚነካበት ጋብቻን የመፈፀም የተፈጥሮ መብት ነው። በመሆኑም በዚህ አንቀጽ መሠረት መብቶች ላይ የሚፈፀሙ ክልከላዎች ይቀርባሉ ማለት ነው። ከሣሽ ያቀረቡት ክስም ከመብት ጋር በተያያዘ ክልከላ ተፈፀመብኝ የሚል ነው። መብት ላይ የተደረገ ክልከላ ከሆነ ደግሞ በፍ/ብ/ሥ/ሥ/ህ/ቁ 314 መሠረት በተፋጠነ ስነስርዓት መቅረብ ስለሚችል የተከሥሽ መቃወሚያ ውድቅ ተደርጓል። ተከሣሽ ያቀረበው የመጨረሻ መቃወሚያ ክሱ ክልከላ ተፈፀመ ከተባለበት እለት 15 ቀን በኋላ ስላቀረበ ክስ ማቅረቢያው ጊዜ አልፏል የሚል ነው።</p>

<p>ከሳሽ ክልከላ ተፈፀመብኝ ካሉት ቀን በኋላ ባሉት 15 ቀናት ውስጥ ክሱን ስላቀረቡ 15 ቀናት አልፈዋል ብሎ ተከሣሽ ያቀረበውን መቃወሚያ ውድቅ አድርጐታል። ፍርድ ቤቱ የተከሳሹን የፌደራል ማረሚያ ቤቶች አስተዳደር መቃወሚያዎች በሙሉ ውድቅ አድርጐ በሰጠው ፍርድ፣ ተከሳሽ በክሱ ላይ የተዘረዘሩትን ድርጊት አልፈፀምኩም ብሎ አልካደም። በፍ/ብ/ሥ/ሥ/ህ/ቁ 234 መሠረት ተከሳሽ መልስ ሲሠጥ በግልጽ ካልካደ በክሱ ላይ የተዘረዘረውን ነገር እንዳመነ ያስቆጥርበታል። ተከሣሽ በሠጠው መልስ ከሣሽ ከእናቷና ልጇ ውጪ ባሉ ዘመዶቿና ጓደኞቿ ለምን መጐብኘት እንደሌለባት ምክንያቱን አቅርቦም አልተከራከረም። እስረኞች ምንም እንኳ በፍርድ የተመሠከረላቸው የህዝቡ ጠላቶች (judicially cerified enemies of the public) ቢሆኑም የመሠረታዊ መብቶች ባለቤቶች ናቸው። የሕገመንግሥቱ አንቀጽ 21 እና የሚኒስትሮች ምክር ቤት ደንብ ቁጥር 138/99 አነቀጽ 13 እስረኞች በቅርብ ዘመዶቻቸውና ጓደኞቻቸው እንዲሁም ሀኪም፣ የሕግ ባለሙያና የሀይማኖት አባት የመጐብኘት እንዲሁም ከሌሎች እስረኞች ጋር በእኩል የመታየት መብት እንዳላቸው ይደነግጋሉ። ይህ የሆነው የእስር ቅጣት አላማ እስረኛውን ማረም ማነጽ በመሆኑ ነው። ከሳሽ በክሳቸው ላይ እንደገለፁት ከእናታቸውና ልጃቸው ውጪ ሌላ ሰው እንዳይጐበኛቸው ክልከላ ተደርጐባቸው። ተከሳሽም ይህንን ክዶ ባለመከራከሩ የክሱ ይዘት እውነት እንደሆነ ፍ/ቤቱ ግንዛቤ ወስዷል። ተከሳሽ ከከሳሽ በቅርብ ዘመዶቻቸውና ጓደኞቻቸው የማይጐበኙበት ምክንያት መኖሩን ተከሳሽ ስላልተከራከረ እና ከሳሽ በነዚህ ሰዎች የመጐብኘት መብት ስላላቸው ተከሳሽ በከሳሽ የመጐብኘት መብት ላይ የጣለውን ክልከላ ሊያነሳ ይገባል።</p>

<p>በሌላ በኩል ከሳሽ ለብቻዬ መታሰሬ ሰብአዊ ክብሬን ይነካል ከሌሎች እስረኞች ጋር አብሬ እድታሰር ይደረግልኝ ብለው የጠየቁ ቢሆንም አንድ እስረኛ ከሌሎች እስረኞች ጋር ተቀላቅሎ የመታሰር መብት በሕግ አልተረጋገጠለትም።</p>

<p>ተከሳሽ እስረኞችን ሲያስተዳድር የተጣለበትን አንዱ ግዴታ እስረኞችን እንዳያመልጡ መጠበቅ ነው። ተከሳሽ ከስሽን ለብቻዋ ማሰሬ ለጥበቃ ያስፈልገኛል ብሎ ካመነ ይህንን ከማድረግ የሚከለክለው ነገር ስለሌለ ከሳሽ ብቻዬን በመታሰሬ ሰብአዊ ክብሬ ተነካ ብለው ያቀረቡት ጥያቄ ፍ/ቤቱ ውድቅ አድርጐታል። ስለዚህም ተከሳሽ ከሳሽን ከሌሎች እስረኞች ጋር እንዳይገናኙ አድርጐ ብቻቸውን የማሰር ስልጣን አለው ከሳሽ ብቻዬን በመታሰሬ የሰብአዊ ክብሬ ተነክቷል ብለው ያቀረቡትን ጥያቄ ፍ/ቤቱ ውድቅ አድርጐ ወ/ት ብርቱካን በቅርብ ጓደኞቻቸውና ዘመዶቻቸው፣ በሀኪም፣ የሕግ ባለሙያና በሀይማኖት አባት የመጐብኘት መብት ባለቤት መሆናቸው በኢ.ፌ.ድ.ሪ ሕገመንግሥት አነቀጽ 21 እና በሚኒስትሮች ምክር ቤት ደንብ ቁጥር 138/99 አንቀጽ 13 ላይ ስለተረጋገጠ ተከሳሽ ለሌሎች እስረኞች ይህንን በሚያከብርላቸው መልክ ተከሳሽንም እነዚህ መብቶችን እንዲያከብር እና በከሳሽ ላይ የጣለው ክልከላ እንዲነሳ ወስኗል። ውሳኔውም በ30 ደቂቃ ውስጥ ለከሳሽና ለተከሳሽ ይድረሳቸው ሲል አዟል - ፍ/ቤቱ። በዚህ መሠረት ከዛሬ ጀምሮ ወ/ት ብርቱካን በወዳጅ ዘመድ የመጎብኘት መብቷ ተፈጻሚ እንደሚሆን ይጠበቃል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 10 ቀን 2001</a></p>

</body>
</html>	
