<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በቴዲ አፍሮ ላይ የስድስት ዓመት እስር እንዲፀናበት ዐቃቤ ሕግ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በቴዲ አፍሮ ላይ የስድስት ዓመት እስር እንዲፀናበት ዐቃቤ ሕግ ጠየቀ</h2>


<p>የፌደራል ጠቅላይ ፍርድ ቤት የሰበር ቅሬታ ሰሚ ችሎት በሦስት ዳኞች ተሰይሞ የፌደራል ዓቃቤ ሕግንና የአርቲስት ቴዎድሮስ ካሳሁንን የሰበር ቅሬታ ካደመጠ በኋላ «መዝገቡ ለሰበር ሰሚ ችሎት መቅረብ ይችላል? አይችልም?» በሚል ትዕዛዝ ለመስጠት ለአንድ ወር ቀጠሮ ሰጠ። ዐቃቤ ሕግ የፌደራል ከፍተኛ ፍርድ ቤት ተከሳሹ በስድስት ዓመት እስር እንዲቀጣ የወሰነው እንዲፀናበት ጠይቋል።</p>

<p>ባለፈው ሚያዝያ 14 ችሎቱ በመሐል ዳኛ መስፍን ዕቁበ ዮናስ፣ በቀኝ ዳኛ ተሻገር ገ/ሥላሴ እና በግራ ዳኛ አብዱራሂም አህመድ ከተሰየመ በኋላ የሌሎች ባለጉዳዮችን ቅሬታ ሲያደምጥ የቆየ ቢሆንም፣ ከቀኑ ዘጠኝ ሰዓት አካባቢ የቴዲ ጠበቆች አቶ ሚሊዮን አሰፋና አቶ አምሃ በድሉ እንዲሁም አቃቤ ሕግ ፍቃዱ ጸጋ መቅረባቸውን አረጋግጦ ሥራውን ጀምሯል። እንደ አቤቱታ አቀራረባቸው ቅደም ተከተልም አቃቤ ሕግ ቅሬታውን ቀድሞ እንዲያቀርብ ተፈቅዶለታል።</p>

<p>ዐቃቤ ሕግ፣ የፌደራል ጠቅላይ ፍርድ ቤት የወንጀል ይግባኝ ሰሚ ችሎት በሰጠው ውሳኔ ላይ ያለውን ቅሬታ ሲያቀርብ፣ በከፍተኛ ፍርድ ቤት ጥፋተኝነቱ ተረጋግጦ በስድስት ዓመት ጽኑ እስራት እና በ18 ሺሕ ብር የተቀጣው ተከሳሹ ቴዎድሮስ ካሳሁን ለፌደራል ጠቅላይ ፍርድ ቤት ያቀረበው ይግባኝ «ጥፋተኛ ልባል አይገባም» እንጂ «የተሰጠው ቅጣት ይቅለልልኝ» የሚል አይደለም። ይህ ባልሆነበት ሁኔታ ፍርድ ቤቱ በራሱ የቅጣት ማቅለያ አቅርቦ በራሱ ቅጣቱን ሊያቀልለት አይገባም የሚል ነው። ቅጣቱን ሲያቀልለት የጠቀሰው የቅጣት ማቅለያ ሃሳብም «ሟች መጀመሪያውኑ መሃል መንገድ ላይ ወድቆ ለግጭቱ አስተዋጽኦ አድርጓል» የሚል ነው፣ ይህ ደግሞ የክሱ ዋና ጭብጥ በመሆኑ እንደ ቅጣት ማቅለያ ሊታይ አይገባም ብሏል።</p>

<p>ይህ እንደምክናያት ቢወሰድ እንኳን ሟች የወደቀው ከካሳንችስ ወደ አራት ኪሎ የሚወስደው መንገድ ላይ ሲሆን፣ ተከሳሽ ሟቹን የገጨው ደግሞ ከአራት ኪሎ ውደ ካሳንቺስ በሚወስደው መንገድ ከዋናው መንገድ ወደ ውስጥ ገባ ብሎ ነው። ክሳችን የሚለውም ሆነ በማስረጃ ያስረዳነው፣ ተከሳሽ መኪና ለማሽከርከር የሚያስችል መንጃ ፍቃድና ሞያ ሳይኖረው መኪና በማሽከርከር ሰው ከገጨ በኋላ፣ የገጨውን ሰው ሳይረዳና በመጨለሙ ምክንያት ሌላ ሰው ሊረዳው እንደማይችል እያወቀ የጭካኔ ተግባር ፈጽሟል የሚል ነው። ይህን በቸልተኝነት የተፈጸመ ተግባር ፍርድ ቤቱ እንደ ቅጣት ማቅለያ ሊያየው አይገባም ሲል አቃቤ ሕግ ተከራክሯል።</p>

<p>አያይዞም ፍርድ ቤቱ ይግባኝ ባልተጠየቀበት ሁኔታ መዝገቡን ሲመረምር የቅጣት ማቅለያ ባገኘ ግዜም ሊመረመር የሚገባው የቅጣት ማቅለያውንም ማክበጃውንም ሲሆን ይህን ግን አላደረገም፣ ይልቁንም የፍትሕ ሥርዓቱን ተገማች ሊያደርግ፣ በሚችል ሁኔታ ከዚህ ቀደም በተመሳሳይ ክስና የድርጊት አፈጻጸም፣ የሥር ፍርድ ቤቱ ሰባት ዓመት የወሰነውን ስድስት ዓመት በመወሰን ቅጣት አቅልሏል። በዚህ መዝገብ ግን በተለየ ሁኔታ የጥፋተኝነት ውሳኔውን አጽንቶ፣ ቅጣቱን ግን ከስደስት ዓመት ወደ ሁለት ዓመት ቀንሶ ከፍተኛ የሕግ ስህተት ፈጽሟል። ቅጣት እንዲቀል ባልተጠየቀበት ሁኔታ ቅጣቱን ማቅለል ቢፈልግ እንኳን፣ ለሁለቱም ተከራካሪ ወገኖች በሚጠቅም መልኩ መጀመሪያ ቅጣቱን አክብዶ፣ ከዚያ ወደ ማቅለል ይሄዳል እንጂ ከቅጣት መነሻው ዝቅ ብሎ ሊወስን አይገባም ነበር። ስለዚህም የፌደራል ጠቅላይ ፍርድ ቤት ቅጣቱን የቀነስው አላግባብ ነው ተብሎ ቅጣቱ ከፍተኛው ፍርድ ቤት በወሰነው መሠረት በስድስት ዓመት እስርና በ18 ሺ ብር እንዲፀና ጠይቋል።</p>

<p>ቀጣዩን የሰበር ቅሬታ ያቀረበው የአርቲስት የቴዎድሮስ ካሳሁን ጠበቃ አቶ ሚሊዮን አሰፋ ሲሆን፣ የፌደራል ጠቅላይ ፍርድ ቤት ይግባኝ ሰሚ ችሎት የካቲት 11 ቀን 2001 ዓ.ም በሰጠው ውሳኔ ፈጽሟል ያላቸውን የሕግ ስህተቶች በዝርዝር አቅርበዋል።</p>

<p>ለፌደራል ፍርድ ቤት ያቀረብነውን 13 የይግባኝ ቅሬታ ነጥቦች በዝምታ በማለፍ፣ የድጋሚ ዳኝነት (re-trial) አቤቱታን ተቀብሎ እንዲመለከት ወይም እንደመጀመሪያ ፍርድ ቤት በመሆን የሰጠው የጥፋተኝነት ውሳኔ የሕገመንግስቱን አንቀጽ 20/6፣የወ/መ/ሕ/ሥ/ሥ/ቁ 181፣185፣እና 195 ድንጋጌዎች በግልጽ የሚቃረን መሠረታዊ የህግ ስህተት ተፈጽሞብናል ሲሉ የመጀምሪያውን ቅሬታ አቅርቧል።</p>

<p>ሁለተኛው የቅሬታ ምክንያት፣ የሥር ፍርድ ቤት የመጀመሪያው ፍርድ ቤት ሟች የሞተበት ቀን በ23/2/99 ዓ.ም በማለት የደረሰበትን መደምደሚያ የፍርድ ቤት ማስረጃ እንዲሆን ብይን ያልተሰጠበትን ቁጥር 4777/44/2000 በሆነው ማስረጃ ላይ ተመስርቶ፣ ሕጋዊውና በ/መሕ/ሥ/ሥ/ቁ 124 እና 142 መሠረት የቀረበውን ቁጥር 856/44/99 የሐኪም ማስረጃ እንዳልቀረበ በማለፍ ለሃኪም ማስረጃው ሁለት መለኪያ (double standard) ተጠቅሞብናል የሚል ነው። ከዚሁ ጋር አያይዞ የአመልካች የመከላከያ ምስክር ቀርበው ቁጥር 4777/44/2000 የሆነውን ማስረጃ የተሳሳተ ማስረጃ መሆኑንና «ማንኛውም ሰው የሞተበትን ቀን እና ለሞት ያበቃውን ምክንያት በሳይንሳዊ ትንተና ላይ በተመሰረተ የአስከሬን ያልመረመረ ባለሙያ ሟች የሞተበትን ቀንም ሆነ ለሞት ያበቃውን ምክንያት በተመለከተ የሙያ ምስክርነት መስጠት አይቻልም» በማለት የሰጡትን የሙያ ምስክርነት በማለፍ የሐኪም ማስረጃ ላይ የተገለጸው ሟች ህይወቱ ያለፈበት ቀን 22/2/99 ዓ.ም ነው የሚለው ምስክርነት የሐኪም ማስረጃውን የሰጠው ሆስፒታል የአስከሬን ምርመራ ዋና መዝገብ ትክክለኛ ግልባጭ መሆኑን የሚያረጋግጠው ግዙፍ የሰነድ ማስረጃ በማለፍ፣ በሐኪም ማስረጃው በግልጽና በማያሻማ አኳኋን የተገለጸውን «ሟች የሞተበት ቀን» የሚለውን ፍሬ ነገር፣ «የሟች አስከሬን ወደ ሆስፒታል የመጣበት ቀን» ወደሚል በሐኪም ማስረጃው ላይ የትም ቦታ ወዳልተገደለ ፍፌነገር በመቀየር እና አመልካች ባቀረባቸው በዚህ የይግባኝ የቅሬታ ነጥቦች ላይ የይግባኝ ሰሚ ዳኝት ሳይሰጥ ጉዳዩን በመጀመሪያ የዳኝነት ስልጣን ተመልክቶ «ሟች ደጉ ይበልጣል ህይወቱ ያለፈው በ23/2/99 ዓ.ም ነው» በማለት የሕገመንግሥቱን ድንጋጌዎች በግልጽ የሚቃረን መሠረታዊ የሕግ ስህተት ተፈጽሞብናል ሲል አቶ ሚሊዮን ቅሬታውን አቅርበዋል።</p>

<p>አቃቤ ሕግ ባቀረበው የሰንድም ሆነ የሰው ምስክር ተከሳሹን ቴዎድሮስ ካሳሁንን መኪናውን እያሽከረከረ ሲገጭ አየነው ተብሎ ባልተመሰከረበት ሁኔታ፣ «በአደጋው ጊዜ ሌላ ሰው ያሽከረክር እንደነበር አቅርቦ ያልተከላከለ በመሆኑ አደጋውን ያደረሰው እሱ ነው «በማለት የልተመስከረበትን ፍሬ ነገር አልተከራከረም ብሎ አደጋውን ያደረሰው እሱ ነው ብሎ መወሰን፣ በወንጀል ፍትህ ስርዓት ጸንቶ የቆየውን «ተከሳሾች ከሳሻቸው በማስረጃ ያላረጋገጠባቸውን ፍሬ ነገር የመከላከል ግዴታ የለባቸውም የሚለውን መርህ እና የሕግመንግሥቱን አንቀጽ 20/3 ድንጋጌን በግልጽ የሚቃረን መሰረታዊ የሕግ ስህተት አለበት ብሏል። አያይዞም ሦስተኛው የቅሬታ አቤቱታ፣ ምናልባትም በኢትዮጵያ የፍትሕ ሥርዓት ውስጥ ታይቶ የማይታወቅ እና ውሳኝ የሆነ የመብት መዛባት የፈጠረ ውሳኔ ነው ብሎታል።</p>

<p>አራተኛው ቅሬታም፣ ዓቃቤ ሕግ ፍርድ ቤት አቅርቦ ያስመሰከራቸው ሁለት ፖሊሶችም ሆነ በጣቢያ የሰጠው ነው ተብሎ ከመዝገቡ ጋር የተያያዘው የአንድ ፖሊስ ምስክርነት ቃል የሚለው፣ አደጋውን ያደረሰውን መኪና ታርጋ ማየታቸው ሲሆን ራሱ ፖሊስ ቴዎድሮስ ካሳሁንን ባሰረበት ወቅት በ24/2/99 ለፍርድ ቤት ያቀረበው የጊዜ መጠየቂያ ፖሊሶቹ የአደጋ አድራሹን መኪና ሰሌዳ ቁጥር ያላዩና እንድ ታክሲ ተከታትሎ ሰሌዳ ቁጥሩን አይቶ እንዲያመጣላቸው የጠየቁበትን የሰንድ ማስረጃ ፍርድ ቤቱ ያለአንዳች ምክንያት ውድቅ ማድረጉ መሠረታዊ የሕግ ስህተት ነው ብለው እንደሚያምኑ ዘርዝሯል።</p>

<p>የአደጋውን አፈጻጸም ቦታም በተመለከተ ከአቃቤ ሕግ ምስክሮች አንደኛው፣ ሟች በወደቀበት መኪናው በእግሩ ላይ ሄደበት ሲል፣ አንደኛው ደግሞ ሟች ከጓደኛው ጋር እየተጓተቱ ዲሄዱ ወደቀና የመኪናው አፍንጫ መታው የሚሉ እርስ በርሳቸው የሚጋጩ ምስክርነቶች ተቀባይነት ማግኘታቸው አግባብ አለመሆኑን ለጠቅላይ ፍርድ ቤት ስናቀርብ ጥያቄው በማለፍ የሕግ ስህተት ተሰርቷል እንደሚሉ በመግለጽ ፍርድ ቤቱ እነኚህን ሁሉ መከራከሪያዎች ተመልክቶ፣ አርቲስት ቴዎድሮስ ካሳሁንን በነፃ እንዲያሰናብትላቸው ይህ ቢታለፍ ደግሞ ፍርድ በቱ ያሉትን የቅጣት ማቅለያ ተጠቅሞ እስካሁን የታሰረው በቂ ነው ብሎ እንዲያሰናበተው ጠይቋል።</p>

<p>ፍርድ ቤቱም ለሁለቱም ተከራካሪ ወገኖች የማጣሪያ ጥያቄ ካቀረበ በኋላ «መዝገቡ ለሰበር ሰሚ ችሎት ያስቀርባል ወይም አያስቀርብም» በሚለው ላይ ትዕዛዝ ለመስጠት ለግንቦት 14 ቀን ቀጠሮ ሰጥቷል።</p>

<p>የሰበር ቅሬታ ሰሚ ችሎት ያስቀርባል ካለ፣ በቀጣይ በሚሰጠው ቀጠሮ ሁለቱም ወገኖች አምስት ዳኞች በሚሰየሙበት ሰበር ችሎት ቀርበው ይከራከሩና ውሳኔ ይሰጣል። አያቀርብም ከተባለ ግን ከዚህ በኋላ ያለ ምንም የይግባኝ ማመልከቻ ጠቅላይ ፍርድ ቤት የሰጠው ውሳኔ ጸንቶ ቴዎድሮስ ካሳሁን (ቴዲ አፍሮ) በአመክሮ ከአራት ወራት በኋላ ይፈታል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 17 ቀን 2001</a></p>

</body>
</html>	
