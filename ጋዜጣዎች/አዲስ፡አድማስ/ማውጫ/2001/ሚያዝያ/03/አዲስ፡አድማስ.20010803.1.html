<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢህአዴግ የተቃዋሚ ፓርቲዎችን እንቅስቃሴ እያጠበበ ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢህአዴግ የተቃዋሚ ፓርቲዎችን እንቅስቃሴ እያጠበበ ነው»</h2>


<p>የኢትዮጵያ ህዝቦች አብዮታዊ ዴሞክራሲያዊ ግንባር (ኢህአዴግ) በመጪው ምርጫ አብላጫ ወንበር በማግኘት ለማሸነፍ በሚያስችሉት ግቦችና ስትራቴጂዎች ላይ ዛሬ እንደሚመከር አስታወቀ። ኢህአዴግ በፓርቲነት ምርጫውን ለማሸነፍ ጠንክሮ ቢሰራም እንደ መንግስትነቱ ሌሎች ፓርቲዎች ጠንክረው እንዲሰሩና እንዲንቀሳቀሱ የሚያስችላቸው መንገዶች በሙሉ እያጠበበ ነው ሲሉ ተቃዋሚዎች ወቅሰውታል።</p>

<p>የኢህአዴግን ጽ/ቤት ኃላፊና በጠቅላይ ሚኒስትሩ ጽ/ቤት የህዝብ አደረጃጀት ተሳትፎ አማካሪ ሚኒስትር አቶ ሙክታር ከድር በትናንትናው ዕለት ለጋዜጠኞች በሰጡት መግለጫ፣ የኢህአዴግ ሥራ አስፈፃሚ ኮሚቴ ዛሬና ነገ መደበኛ ስብሰባውን እንደሚያካሄድ እና አራተኛው አገራዊና ክልላዊ ምርጫ የመወያያ አጀንዳ እንደሆነ ተናግረዋል።</p>

<p>በኢትዮጵያ ነፃና ዲሞክራሲያዊ ምርጫ ለማካሄድ እንዲሁም ምርጫው ሰላማዊና ተአማኒነት ያለው እንዲሆን ኢህአዴግ በቂ ዝግጅት እያደረገ መሆኑን ኃላፊው ገልፀዋል።</p>

<p>ምርጫውን ዲሞክራሲያዊ፣ ነፃና ተአማኒነት ያለው በማድረግ በምርጫው አባላጫ ወንበር አግኝቶ ለማሸነፍ በሚያስችሉት ግቦቹና ስትራቴጂዎች ላይ እንደሚመክር የገለፁት አቶ ሙክራር፣ ግቦቹና ስትራቴጂዎቹ በመጪው ክረምት ለኢህአዴግ ምክር ቤት ቀርበው ውሳኔ እንደሚያገኙም አስታውቀዋል።</p>

<p>የአረና ትግራይ ሊቀመነብር አቶ ገብሩ አስራት በበኩላቸው፣ ኢህአዴግ መድበለ ፓርቲና መድበለ ሃሳብ እንዳይኖር እያደረገ መሆኑን ገልፀው፣ ባለፈው ጊዜ ያወጣቸው አዋጆች በሙሉ በሚቀጥለው ምርጫ ብቻውን ሮጦ፣ ብቻውን እንደሚያሸንፍ የሚያደርጉት እንጂ የሚቀጥለው ምርጫ ነፃና ፍትሃዊ እንዲሆን የሚያደርግ አይድለም ብለዋል። ምርጫውን ነፃና ፍትሃዊ ለማድረግ፣ ከተቃዋሚ ፓርቲዎች ጋር ተደረድሮና ተወያይቶ መስተካከል የሚገባቸውን ነገሮች በሙሉ ማስተካከል የሚገባቸውን ነገሮች ማስተካከል እንደሚጠበቅበት በመጥቀስ ይህ ካልሆነ ግን ምርጫው ነፃና ፍትሃዊ ይሆናል ብሎ መጠበቅ ዋጋ እንደሌለው አስረድተዋል - አቶ ገብሩ።</p>

<p>የኢዴአፓ - መድህን ሊቀመንበር አቶ ልደቱ አያለው የኢህአዴግ መግለጫ አስመልክተው፣ ኢህአዴግ እንደ ድርጅት ለቀጣዩ ምርጫ ቀን ከለሊት በመስራት ዝግጅት ማድረጉ መብት መሆኑን ገልፀው፣ ነገር ግን እንደ መንግስትነቱ ምርጫውን ነፃና ዲሞክራሲያዊ ለማደግ በቂ ዝግጅት እያደረገ አይድለም፣ ምርጫውን ነፃና ዲሞክራሲያዊ ለማድረግ አስፈላጊውን ሁሉ ማድረግ አለበት ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሚያዝያ 3 ቀን 2001</a></p>

</body>
</html>	
