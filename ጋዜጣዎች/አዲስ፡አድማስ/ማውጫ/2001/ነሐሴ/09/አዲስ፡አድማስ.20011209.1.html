<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴዲ ስለ እስር ቤት ቆይታው ይናገራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴዲ ስለ እስር ቤት ቆይታው ይናገራል</h2>


<p>የልደታ የፌደራል ከፍተኛ የመጀመሪያ ፍርድ ቤት ግቢ ውስጥ መደበኛ ፍርድ ቤት የሚዘጉበት ወቅት በመሆኑ ፀጥታ ነግሷል። በከፍተኛው ፍርድ ቤት አስራ ስድስት የወንጀልና ዐስር የፍትሐብሔር መደበኛ ችሎት ሲኖሩ፣ ከሦስቱ መደበኛ የወንጀልና ተረኛ ችሎቶች በስተቀር የሁሉም ብረት በር ክርችም ተደረገው ተዘግተዋል።</p>

<p>የመደበኛ ችሎት ዳኞች ለነሐሴ የቀጠሩትን መዝገብ ለማጠናቀቅ ካልሆነ በስተቀር በችሎት አይሰየሙም፣ እነሱም ቢሆኑ ጠዋት እንጂ ከሰአት በኋላ እምብዛም አይገኙም። መግቢያው በር ላይ ባሉት አግዳሚዎች አለፍ አለፍ ብለው ከተቀመጡት ጥቂት ባለጉዳዮች በስተቀር ማንም በግቢው የለም - ሐሙስ ነሐሴ 7 ቀን 2001 ዓ.ም ከሰዓት በኋላ።</p>

<p>ከቀኑ ስምንት ሰዓት ተኩል አካባቢ ማንም ያላስተዋላት አንዲት ቶዮታ ፒካአፕ የፖሊስ መኪና ወደ ፍርድ ቤቱ ግቢ ሰተት ብላ ገባች። በመኪና ተጨንው ከመጡት የማረሚያ ቤት ፖሊሶች ውስጥ አንድ ኃላፊ በእጁ ወረቀት ይዞ፣ በጓሮ በኩል ወዳለው የዳኞች ቢሮ አዘገመና የስምንተኛ ወንጀል ችሎት ጽ/ቤትን በር አንኳኩቶ ገባ። ከደቂቃዎች በኋላ ባዶ እጁን እየተቻኮለ ወደ መኪናዋ አመራ።</p>

<p>አስራ አምስት ደቂቃ ባልሞላ ጊዜ ውስጥ አንድ መዝገብ ከመዝገብ ቤቱ በሬጅስትራሩ አማካኝነት ወደ ችሎት ተላከ፣ የችሎቱ ፖሊስ ችሎቱን እንዲያሰይም ተጠራ። ወደ ሚኪናው የሄደው የአዲስ አበባ ማረሚያ ቤት ፖሊስና የሥራ ኃላፊ በመኪና ይዘውት የመጡትን እስረኛ በፖሊስ አሳጅቦ ወድ ችሎቱ አስገባ።</p>

<p>ችሎት ባዶና ፀጥታ የሰፈነበት ነበር። ድምፅ ቀራጩ ሳጥኑ ውስጥ ቁጭ ብሎ ካሴቱን ያስተካክላል። ሁለት የችሎት ፖሊሶች ችሎቱን ለማሰየም በተጠንቀቅ ይጠበቃቀላሉ። ከማረሚያ ቤት እስረኛውን አጅበው የመጡት አራት ፖሊሶችም እንዲሁ በማመልከቻ ጽፈው ያቀረቡት ጉዳይ ላይ ዳኛው የሚሰጡትን ውሳኔ በመጠባበቅ ላይ ናቸው። የችሎቱ ተከታታይ አግዳሚ ወንበሮች ግን ባዷቸውን ነበሩ።</p>

<p>አንድ ዓመት ከአራት ወራት በቃሊቲ ማረሚያ ቤት ሲታሰር ከ20 ጊዜ በላይ ፍርድ ቤት ተመላልሷል። በዚህ ጊዜ ውስጥ ለመጀመሪያ ጊዜ ፍርድ ቤት ከቀረበበት ቀን አንስቶ እስከ መጨረሻ የሰበር ውሳኔ ድረስ ችሎቱ በሰዎች ሳይጨናነቅ ጉዳዩ ታይቶ አያውቅም። ያለ ጠበቃም በዳኛ ፊት ቀርቦ አያውቅም - አርቲስት ቴዎድሮስ ካሳሁን (ቴዲ አፍሮ)</p>

<p>ከቀኑ ዘጠኝ ሰዓት ሲሆን፣ ዳኛው ረጋ ባለ መንፈስ ወደ መቀመጫቸው አምርተው ተሰየሙ። ያላመንጃ ፍቃድ በማሽከርከር፣ ሰው በመግጨት እርዳታ ሳያደርግ በማምለጥ ለሞት መዳረግ በሚል የቀረበበት ክስ ለመጀመሪያ ጊዜ ባነበቡለትና፣ በተከሰሰበት ወንጀልም የመጀመሪያውን የጥፋተኝነት ውሳኔ፣ የስድስት ዓመት እስርና የ18 ሺ ብር የገንዘብ ቅጣት በሰጡት ዳኛ ልዑል ገማሪያም ፊት አርቲስት ቴዎድሮስ ካሳሁንም ከተቀመጡበት አግዳሚ ወንበር ላይ ተነስቶ ተከሳሽ ሳጥን ውስጥ ቆመ። ከዳኛውና ድምጽ ቀረጩ በስተቀር አርቲስት ቴዎድሮስ ካሳሁን፣ ችሎት አስተባባሪውና ስድስት ፖሊሶች ብቻ በባዶው ችሎት ውስጥ ቆመው ውሳኔውን በፀጥታ መጠባበቅ ጀመሩ።</p>

<p>ዳኛ ልዑል ቀጠሉ፣ «ቴዎድሮስ ካሳሁን ለማረሚያ ቤት የጻፍካቸው ሁለት ደብዳቤዎች ደርሰውናል። በማረሚያ ቤት በነበረህ ቆይታ መልካም ፀባይ እንዳሳየህ የሚያረጋግጠው የማረሚያ ቤቱ ፎርምም ደርሶናል» ካሉ በኋላ በማረሚያ ቤቱ ምን ትምህርት እንዳገኘ ላቀረቡለት ጥያቄም፣ አርቲስት ቴዎድሮስ በእስር ቤት በነበረው ቆይታው የሕግን የበላይነት አውቆ መረዳቱን አረጋገጠላቸው። ለማረሚያ ቤቱ በጻፈው ደብዳቤም፣ አመልካቹ ቴዎድሮስ ካሳሁን ግርማሞ፣ ጉዳዩ በአመክሮ የምፈታበት ጊዜ ስለደረሰ እንድገመገም ስለመጠየቅ ይሆናል።</p>

<p>ይኸውም በተከሰስኩበት የወንጀል ክስ ክርክር ሲደረግበት ቆይቶ የፌ/ከ/ፍ/ቤት 8ኛ ወንጀል ችሎት ጥፋተኛ አድርጐኝ የ6 አመትና የ18ሺህ (አስራ ስምንት ሺህ ብር) መቀጮ መወሰኑ ይታወቃል። ሆኖም የፌ/ጠ/ፍ/ቤት ደግሞ ይህንን የቅጣት ውሳኔ በማሻሻል፣ ውሳኔውን በመቀነስ በ2 ዓመት እስራት እንድቀጣ ውሳኔውን በማሻሻል ትእዛዝ ያስተላለፈልኝ ሲሆን፣ እኔም በአ/አበባ ማረሚያ ቤት ሆኜ ሁለት ሦስተኛውን በመታሰሬ፣ የሕግ የበላይነትን የተማርኩኝ፣ የወንጀልን አስከፊነት የተረዳሁኝ ሲሆን፣ ከማረሚያ ቤቱ የምፈታበት ጊዜ ከህብረተሰቡ ጋር ሰላማዊ ኑሮዬን የምቀጥል ሲሆን፣ ማረሚያ ቤቱ አመክሮ እንዲሰጠኝና ከእስር እንድፈታ ስል በማክበር አመለክታለሁ።» በማለት ማረጋገጡን አስታውሰው፣ «ማንም ዜጋ የሀገሪቱን ሕግ አክብሮ መኖር አለበት፣ አንተም ከዚህ በኋላ የሀገሪቱን ሕግ አክብረህ መንቀሳቀስ ይጠበቅብሃል» ሲሉ ምክር ለግሰውታል።</p>

<p>አርቲስት ቴዎድሮስ ካሳሁን፣ ለማረሚያ ቤቱ ከፃፈው ደብዳቤና ማረሚያ ቤቱ ለፍርድ ቤቱ ካቀረበው ማመልከቻ መረዳት እንደሚቻለው በእስር ቆይታው መልካም ፀባይ በማሳየቱና ከስህተቱ መታረሙን የገለፀ በመሆኑ በሕጉ ላይ፣ አንድ አስረኛ ከተፈረደበት የእስራት ዘመን ውስጥ ቢያንስ ሁለት ሦስተኛውን እስር ቤት ካሳለፈ በኋላ አመክሮ ሊያሰጡት የሚችልባቸውን ቅድመ ሁኔታዎች ማሟላቱ ተረጋግጦ ከእስር ሊለቀቅ ይችላል በሚል በተቀመጠው ሕግ መሰረት፣ ከሁለት አመት የእስራት ቅጣት አንድ ዓመት ከአራት ወራት በመታሰሩ የስምንት ወራት አመክሮው ፀንቶለት፣ በሁለት ዓመት ገደብ እንዲፈታ ወስነውለታል።</p>

<p>ዳኛው አያይዘው፣ ጥፋት ትፈፅማለህ ብለን ባንገምትም፣ አያድርገውና በዚህ በሁለት ዓመት ጊዜ ውስጥ አንድ ጥፋት ፈፅመህ ብትገኝ፣ በአመክሮ የተሰጠህ የስምንት ወራት የእስራት ቅጣቱ መብት ተነስቶ፣ እስራቱ ተፈፃሚ እንደሚሆን በመግለፅ ጥንቃቄ እንዲያደርግ መክረው ከሐሙስ ነሐሴ 8 ቀን 2001 ዓ.ም ጀምሮም ከእስር እንዲለቀቅ መፍቻ ለማረሚያ ቤቱ ይፃፍ የሚል ትእዛዝ ካስተላለፉ በኋላ «መልካም እድል ይግጠምህ» ሲሉ መልካሙን ተመኝተው አሰናብተውታል።</p>

<p>አርቲስት ቴዎድሮስ ካሳሁን በዛች ሰዓት ፍርድ ቤት ስለመቅረቡ አንድም የሚያውቅ ሰው ባለመኖሩ፣ ሁሌም ከችሎት ሲወጣ የለመደው የአድናቂዎቹ መልካም ምኞትና የፍርድ ቤት ግርግር አልገጠመውም። በግቢው ውስጥ ዘና ብሎ በመቆም የማረሚያ ቤት ፖሊሶች፣ የዳኛውን ትእዛዝ አስጨረሰው እስኪመጡ ከጥቂት አጃቢዎቹ ጋር መጠባበቅ ጀመረ።</p>

<p>ከእስር እስከ አስራ አምስት ደቂቃ ባልበለጠ ጊዜ ውስጥ መፈቻው በመጠናቀቁ ፒካፕዋ መኪና ይዛው ወደ ቃሊቲ ማረሚያ ቤት ተፈተለከች።</p>

<p>በማረሚያ ቤት ግቢ የማረሚያ ቤት ምንጮቻችን እንደጠቆሙት፣ አርቲስቱ በዚህ ሳምንት ውስጥ እንደሚፈታ አስቀድሞ ግምቱ ስለነበረው እቃዎችን ወደ ቤተሰቦቹ አስቀድሞ ልኳል። በእስር ቤት ውስጥ ይጠቀምባቸው የነበሩ ቁሳቁሶችንም ለእስረኞች አከፋፍሏል። ከቤተሰቦቹና ከወዳጆች ዘመዶቹ ይገቡለት የነበሩትን በርካታ መጽሐፍት ለማረሚያ ቤቱ መፅሐፍት ቤት በስጦታ አበርክቷል። የቀሩትን ጥቂት እቃዎች በእለቱ በአንድ ጓደኛው ልኳል። ማረሚያ ቤት ደርሶ የፍቺውን ሂደት ከተጠናቀቀ በኋላ ሰማያዊ የስፖርት ቱታ በቀይ ቲሸርት ለብሶና የስፖርት ጫማ ተጫምቶ እስረኞቹን መሰነባበት ጀመረ።</p>

<p>የማረሚያ ቤት ምንጫችን ሁኔታውን ሲገልፁልን፣ «ቴዲ በእስረኞቹ ዘንድ የተወደደ ነው። እሱም ለሰው ከፍተኛ ፍቅር አለው፣ በተለይ በእስር በነበረው ቆይታው ለፋሲካና ለዘመን መለወጫ ባሉት በአላት ለእስረኞች ሰንጋ አርዶ እስከማብላት የደረሰ የማይረሱ ውለታዎችን ውሏል። በዚህና በሌሎች ባሳለፋቸው ጥሩ ጊዜያቶች የተነሳ በደስታ ስሜት ነበር እስረኞቹ የሸኙት» ብለውናል።</p>

<p>በቃሊቲ ማረሚያ ቤት መግቢያ በር ላይ አነስተኛ ቁጥር ያላቸው አድናቂዎቹ መፈታቱን ለመመልከት በር ላይ ሆነው መጠባበቅ የጀመሩት ረቡዕ እለት ጀምሮ ቢሆንም ሐሙስ ከቀኑ አስራ አንድ ሰዓት ከ45 ደቂቃ አካባቢ አንድ ሰው ከግቢው ይዛ የወጣችውን ሚኒባስ የተመለከቷት አይመስሉም።</p>

<p>ሚኒባሷ በቃሊቲ «ሃያ ሁለት» እየተባለ በሚጠራው ሰፈር መንገዷን ቀጠለች። እኛም ተከተልን። በኋላ ለመረዳት እንደቻልነው የቴዲ አፍሮ ወላጅ እናት መኖሪያ ቤቷን የቀየረችው እርሱ እስር ቤት ከገባ በኋላ በመሆኑ፣ የእናቱ ቤት የት እንደሚገኝ አያውቅም ነበር። በዚህም ምክንያት ነው መኪናዋ እዛው «ሃያ ሁለት» እናቱ ቤት አቅራቢያ ወደ ሚገኘው የአክስቱ ቤት ያመራችው። ቴዲ ከመኪናው ሳይወርድ የእናቱን ቤት የሚያሳይ ሰው በመኪናው ላይ ተጭኖ ወደ እናቱ ቤት ተወሰደ።</p>

<p>ቴዲ ከመኪናው ወርዶ ወደ ግቢው ሲገባ ቤተሰቦቹ እጅግ ተደናገጠው ነበር። እናቱ ጥላዬ አራጌ (ራዬ) አንገቱ ላይ ተጠምጥማ በሳግ ማንባት ጀመረች። ድንጋጤው ይመስላል ከደስታ ጩኸትና እልልታ ይልቅ ግቢው በፀጥታ ተዋጠ። አንዲት ድንክ ውሻ ግን እየጮኸች ቴዲ ላይ ተንጠለጠለች - ውሻዋ ከስምንት ዓመት በፊት ቴዲ ከጓደኛው ወስዶ ያሳደጋት ስትሆን አንድ ዓመት ከአራት ወራት ተለያይተው መገናኘታቸው ነው - ቴዲና ውሻዋ።</p>

<p>ቤተሰቡ ከድንጋጤ ተላቆ ደስታውን ለመግለፅ ከ10 ደቂቃ በላይ ወስዶበታል። ቤቱን ከጐበኘና ከመታጠቢያ ቤት ከወጣ በኋላ ቤቱ መፈታቱን በሰሙ ጓደኞቹና ወዳጅ ዘመዶቹ ተሞላ። ሻምፓኝ ከፍቶ ከእናቱ ጋር ብርጭቆውን በማጋጨት ደስታውን ገለፀ። ወዳጅ ዘመዶቹን በመቀበል ተቃቅፎ ሲሳሳም አመሸ። ከየአቅጣጫው የሚደወለውን ስልክ ማስተናገድም ሌላው የቴዲ ስራ ነበር። እንዳዴም በሁለት ጆሮዎቹ ተንቀሳቃሽ ስልኮችን ለማስተናገድ ተገዶ ነበር።</p>

<p>ቴዲ በዚህ ሁሉ ግርግር መካከልም «ግቡ ራት ብሉ፣ የሚጠጣ ነገር ስጧቸው ቁጭ በሉ» እያለ እንግዶቹን ማስተናገድ አልዘነጋም። እስከ ምሽቱ ስድስት ሰዓት ድረስም ደስታውን ለመግለፅ የሚመጣው ሰው ቁጥር አልቀነሰም። አንዳንድ አድናቂዎቹ ጉንጩን ስመው ደስታቸውን ከመግለፅ ይልቅ እያለቀሱ እግሩ ላይ ሲደፉ ታይተዋል።</p>

<p>ከአጥሩ ውጪ ያለው አካባቢ በመኪና ተጨናንቋል። ከመኪናው እየወረደ ወደ ግቢው የሚገባው ሰውም በፊቱ ላይ አለማመን ስሜት ይነበብበታል።</p>

<p>ከቅርብ ቤተሰብ ውጭ ያለው፣ ጓደኛና ወዳጅ ዘመድ፣ ግቢውን ለቆ የወጣው ከእኩለ ሌሊት በኋላ ነበር። ቴዲም ከቤተሰቦቹ ጋር ሲጫወት አምሽቶ ሲነጋጋ ጋደም ማለቱን በተናንትናው እለት ለቃለ መልልሱ ስናገኘው አጫውቶናል።</p>

<p>የቅዳሜና እሁድ ጠያቂዎቹ የቴዲን መታሰር ዜና የሰሙ ወጣቶች ከያሉበት ወደ ፍርድ ቤት ማምራታ የጀመሩት ከአንድ ዓመት ከአራት ወር በፊት ነበር። ፍርድ ቤት መሄድ ብቻ እርካታን አልሰጥ ሲላቸው ወደ እስር ቤት ማምራት ጀመሩ። የቴዲ የመጀመሪያዎቹ የእስር ወራት ጉብኝት የሚፈቀደው ቅዳሜና እሁድ ከስድስት እስከ ሰባት ሰዓት ብቻ በምዝገባ በመሆኑ ማረሚያ ቤቱ እንዲገቡ በሚፈቅደው የጠያቂዎች ቁጥር መሰረት፣ ስርአት ባለው መልኩ ጠያቂዎች እንዲስተናገዱ ከምዝገባ ጀምሮ ቤተሰቡን መርዳት ጀመሩ። ከዚያም የቴዲ ቋሚ ጠያቂ በመሆን ማፅናናታቸውን ቀጠሉ። የእነዚህ ወጣቶች ቁጥር ወደ ሃያ የሚጠጋ ቢሆንም ቋሚ ጠያቂዎቹ ከሰባት የሚበልጡ አልነበሩም።</p>

<p>የቴዲ መጠየቂያ ሰዓት በመደበኛው ዘወትር ቅዳሜና እሁድ ጠዋትና ከሰዓት ሲደረግ የቴዲ ጠያቂዎች ቴዲን ብቻ ብለው የሚመጡ አልነበሩም። ሌላ እስረኛ ለመጠየቅ የሚመጡ በርካታ ጠያቂዎች ቴዲ ወደ ታሰረበት በመሄድ ለመጨበጥ ይሰለፉ ነበር። ይህ ሁኔታ ግርግር እንዳይፈጥር በመከታተልና ሰዎች ረጋ ብለው እንዲሄዱ ሳይታክቱ ጥበቃ በማድረግ የአድናቆታቸውን አጋርነት አሳይተውታል።</p>

<p>የ27 ዓመቱ የኤሮቢክስ እንቅስቃሴ አሰልጣን ወጣት ሄኖክ ብርሃኑ፣ ከወጣቶቹ አንዱ ነው። ቴዲ ከመታሰሩ በፊት አንድ ቀን ቤተክርስቲያን ውስጥ አግኝቶት ከመጨበጥ ውጭ በአካል አይቶት አያውቅም፣ መታሰሩን ከሰማበት ጊዜ ጀምሮ እከሚፈታበት የመጨረሻዋ ሰዓት ድረስ ቋሚ ጠያቂው ሆነ፣ «ሰው ከተዋደደ ጓደኝነት መመስረት ይችላል፣ እሱን ብለን ስንሄድና ተደጋጋሚ ጊዜ ስንተያይ ጓደኝነት መሰረትን። የተገኘነው የቴዲ አዳንቂ በመሆናችንና እሱን የመጠየቅ፣ የማበረታታትና የማፅናናት አላማ ስለነበረ እስኪፈታ ድረስ ሄደን እንጠይቀው ነበር። መፈታቱን ማመን አልቻልም፣ እስካሁን ደስታው አልወጣልንም» ብሎናል። ፍሬህይወት ይልማ፣ ጥላሁን አበበ፣ ሳሙኤል ሙሉጌታ፣ መለሰ መኮንን፣ አቤል ዘነበ፣ ተስፋዬ እሸቱ እና ሌሎች እድሚያቸው ከ25 እስከ 35 የሚደርስና በተለያየ ሙያ ላይ የተሰማሩት የቴዲ አድናቂ መደበኛ ጠያቂዎች «የቅዳሜና እሁድ» ጠያቂ የሚል ስም ወጥቶላቸው ነበር። ቴዲ ስለነዚህ ጠያቂዎች ሲነሳም፣ «ቅዳሜና እሁድን ጠዋትም ከሰአትም ያለመታከት ተመላልሰው ይጠይቁኝ ነበር። እነሱን ሳስብ ልክ አብረውኝ እደታሰሩ ያህል እጨነቅ ነበር። ለነዚህ ወጣቶች እግዚአብሔር ብድራቸውን ይክፈላቸው» ብሎናል።</p>

<p>ወይዘሮ ጥላዬ አራጌ (ራዬ) ልጇ ቴዎድሮስ ካሳሁን ከታሰረ ጀምሮ ያሉትን ጊዜያት ሁሌም ጤናዋ ይታወክ ነበር። በተለይ በመጨረሻዎቹ የቴዲ የፍርድ ቤት ውሳኔ ቀጠሮ አካባቢ ከፊቷ ጀምሮ ተጐሳቁላ ነበር። በትናንትናው እለት ግን ፊቷ ፈክቷል። የለበሰችው ነጩ የአበሻ የሀገር ባህል ልብስ ውበቷን አጉልቶታል።</p>

<p>«ደስታ ውበት ነው። ዛሬ እኔም ከቴዲዬ ጋር አብሬ ተፈትቻለሁ። እግዚአብሔር ይመስገን፣ ከምንም በላይ ደግሞ መላው የኢትዮጵያ ሕዝብ የአለም ብድር ይግባው። የኔ ልጅ ብቻ አይደለም፣ የሁሉ፣ ልጅ ነው፣ እንኳን ደስ ያላችሁ በይልኝ» ብላናለች።</p>

<p>«ቴዲዬ ግቢዬ ድረስ ነብር የመጣልኝ ሳገኘው ሰውነቴ ሁሉ ራደ፣ እየቆየሁ ስሄድ ነው እውነት መሆኑ የገባኝ። በዚህ አጋጣሚ የማረሚያ ቤቱ ሰራተኞች ከአስተዳደር ጀምሮ እስከታች ድረስ ላሉት ሰራተኞች እግዚአብሔር ይስጣችሁ። ዋጋ ከእግዚአብሔር ይከፈላችሁ። ቴዲ የናንተም ልጅ ነው» ስትል መልእክቷን አስተላልፋለች።</p>

<p>የ70 ዓመት እድሜ ያላቸው የእናቱ እናት አያቱ ወ/ሮ አስናቀች ታፈሰ በእድሜ ብዛት ተዳክመዋል፣ ነገር ግን ዱላቸውን ተመርኩዘው ደስታቸውን ወዲያና ወዲህ እያሉ ይገልፃሉ፣ መታሰሩን ስሰማ የተሰማኝን ሀዘን እንዲህ ነው ብዬ ለመግለፅ አቅም የለኝም። ነገር ግን ሁሌም በፀሎት ፈጣሪዪን ስለማመን ቆይቻለሁ። እዚች ቤት መታሰሩን እንደሰማሁ እዚችው መፈታቱን ስሰማም ደስታዬን የምገልፅበት ቋንቋ አጥሮኞል። በዚህ አጋጣሚም ከቤተሰቡ እኩል ሲጨነቅለት የነበረው መላው የኢትዮጵያ ሕዝብ ደስታውም የሱ ነውና እንኳን ደስ ያላችሁ እላለሁ» በማለት ምስጋናቸውንም ጨምረው ገልፀዋል።</p>

<p>አርቲስ አዳነች ወ/ገብርኤል ፤ ለአርቲስት ቴዎድሮስ ካሳሁን ጅምሮ የመጀመሪያ አጋር መሆኗ ይነገርላታል። በፍርድ በት ቀጠሮዎቹን በአንድ ዓመት ከአራት ወር የእስር ቆይታው እንዲት ቅዳሜን ከእስር ቤት ቀርታ አታውቅም። የመፈታቱን ዜና በተሰማበት በዚያች ሰዓት ግን በሀገር ፍቅር ትያትር ቤት አዳራሽ ለተገነው ተመልካች «ሩብ ጉዳይ» የተሰኘውን ትያትር ለማሳየት ከመድረኩ ጀርባ ትጠባበቃለች።</p>

<p>«ከጠዋት ጀምሮ እስከ ቀኑ ሰባት ሰዓት ከቤቴ ሳልወጣ የቴዲን መፈታት ስጠብቅ ነበር። ከሰዓት ወደትያትር ቤት ሄጄ ከጓደኞቼ ጋር ስደዋወል ፍርድ ቤት መፈቻ እንደፃፈለት ሰምቼ ፈነደኩ። ትያትሩን ለመጀመር 15 ደቂቃዎች ያህል ሲቀሩኝ ደግሞ የመፈታቱን ዜና በስልክ ሰማሁ። ደስታዬን መግለጽ አቃተኝ። ከመድረኩ ጀርባ በደስታ ቀለጠ። ከዛ በኋላ ትያትሩን በጥሩ ሁኔታ አጠናቀቅኩ። አብረውኝ የሚሰሩ በሙሉ እንዲህ እንድትሰሪ ሁሌም ስለ ቴዲ ጥሩ ዜና መስማት አለብሽ ማለት ነው? ሲሉም ቀለዱብኝ።» ብላለች።</p>

<p>በርካታ ውዳጅ ዘመዶቹና አድናቂዎቹ ደስታቸውን የገለፁ ሲሆን፣ ቤተሰቦቹና አርቲስት ቴዎድሮስ ካሳሁን ጉዳዩን ጉዳዩ አድርጐ ሲጨነቅ ለነበረው መላው የኢትዮጵያ ህዝብ «እንኳን ደስ አላችሁ እግዚአብሔር ብድራችሁን ይክፈላችሁ» የሚል መልእክት እንድናስተላልፍላቸው ወትውትውናል።</p>

<p>በሌላም በኩል የአርቲስት ቴዎድሮስ ካሳሁንን መፈታት የሰሙ በወህኒ ቤት ያሳለፈውን ጊዜ የተመለከተ ዘፈን ያወጣል ብለውም ይጠብቃሉ። ለአድናቂዎቹ ኮንሰርት ቢያዘጋጅና ካሴት ቢያሳትም ጥሩ ይመስለኛል» ያለው የቴዲ አድናቂ ሉሊያን አሰግድ፣ እስር ቤት ቆይቶ መውጣቱና የዕድሜ ጉዳይ ድምፁ ላይ ችግር ያመጣበት ይሆን በሚል ለቀረበለት ጥያቄ «እስር ቤት ስለቆይና ከዕድሜ ጋር በተያያዘ የቴዲ ድምፅ ትንሽ ሊለወጥ ቢችልም አስከፊ ደረጃ ላይ ሊደርስ እንደማይችል አስተያየቱን ስንዝሯል - ከእስር በመፈታቱ ደስታውን በመግለፅ። ቅዱስ ታረቀኝ የተባለ ሌላ አስተያየት ሰጪ በበኩሉ፣ «ተአምረኛ ስለሆነ የሚያነሳቸው ሃሳቦች ብቻ በቂ ናቸው፣ የድምፁ ጉዳይ አያሳስበኝም» ብሏል።</p>

<p>የእስር ቤት ህይወትን ያካተተ ካሴት ቢያወጣም አሪፍ ነው ያለ አስተያየት ሰጪ ደግሞ «እስር ቤት እያለ ይለማመዳቸው እንደነበር ሰምቻለሁ፣ ብዙ ግጥሞች እንደሚፅፍ እርግጠኛ ነኝ» ብሏል። ሌላ አስተያየት ሰጪ ደግሞ ጥሩ ሥራ እንዲያወጣ እረፍትና ልምምድ ያስፈልገዋል ሲል ተናግሯል።</p>

<p>አዲየም ሰለሞን የተባለ የቴዲ አድናቂ በበኩሉ «ድምፁ አይበላሽም፣ የቴዲ ድምፅ ከተበላሸ ኢትዮጵያ ውስጥ ዘፋኝ የለም ማለት ነው» ብሏል። ሌላው አድናቂ ታደሰ በሪሁን ደግሞ ወደፊት የሚያወጣቸው ሥራዎች በደንብ እንደሚደመጡ ጥርጥር የለኝም ብሏል። ወጣቱ ከቴዲ ቆራጥነትና፣ የሀገር ፍቅርን እንዲሁም የአላማ ፅናትን ይማራል» ሲል አክሏል - ታደሰ። ሌላ አስተያየት ሰጪ «እዚህ በነፃነት የሚሰራ አይመስለኝም፣ ወጣ ብሎ መስራት ይኖርበታል፣ ሆኖም እስር ቤት ውስጥ ያሳለፈውን ነገር ረስቶ ጥሩ ሥራ ያቀርባል» የሚል ግምት እንዳለው ተናግሯል።</p>

<p>ሳምሶም ሽፈራው የተባለ አስተያየት ሰጪ በበኩሉ ድምፃዊው ከእስር በመፈታቱ የተሰማውን ደስታ ገልፆ ስለችሎታው ሲናገር፣ «እንኳን ዘፍኖ እያለቀሰ ካሴት ቢያወጣ ራሱ እንደ ጉድ ነው የሚደመጥለት» ብሏል።</p>

<p>በዚህ በኩል ድምፄ ችግር ተፈጥሮበታል በሚል ሰግተህ ታውቃለህ? አንደውም በቂ እረፍት ስላደረኩ ስይብስበት አይቀርም። በእስር ቤት ቆይታህ በርካታ ግጥሞች ጽፈሃል። ምን አይነት ግጥም ነው የፃፍከው? የጻፍኳቸው የዘፈን ግጥሞች አይደለሉም። ለመጽሐፍ የሚሆኑ ናቸው - እንደ እግዚአብሔር ፈቃድ ወደፊት ይታተማሉ።</p>

<p>ምን ያህል ይሆናሉ? በጣም ብዙ ናቸው። የዘፈን ግጥሞች አልሰራህም? አብዛኛውን ጊዜ የዘፈን ግጥም ስሰራ፣ ከዜማ ጋር አብሬ ሥለምሰራ እዛ ደግሞ ከዜማ ጋር አብሬ ለመሥራት መቅጃ መሳሪያው ስለሌለ አስቸጋሪ ነው። ብሠራ ስለሚጠፋኝ ድካም ነው የሚሆነው በሚል ብዙም አልሰራውም። እኔም ደግሞ ከዘፈን ውጪ የሆኑ ግጥሞችን አቁሜ ስለነበረ፣ ያንን ለመጻፍ ጥሩ አጋጣሚ ሆነልኝ፣ ብዙ ግጥም ለመጻፍ ቻልኩ።</p>

<p>ግጥሞችህ ነቃ ነቃ ያሉ ናቸው ወይስ ጭለማ ያጠላባቸው? አንድ የጥበብ ሰው አፍንጫው ስር ያለውን ብቻ አይደለም ማየት ያለበት። ሁልጊዜ አሻግሮ ማየት አለበት። ብርሃን አይቶ ብርሃን ነው ማሳየት ያለበት። ሰውም አሻግሮ እንዲመለከት ምክንያት መሆን አለበት። ስለዚህ ምንም ጭለማ የለም፣ ሁሉም ነገር ብርሃን ነው። ልክ እንደ «ላምባዲና»</p>

<p>የማትረሳቸው እስረኞች አሉ? ብዙ አይነት ሰዎች አሉ። አንድ ግን አባተካ የሚባሉ በጣሊያን ጊዜ የነበሩ ሰው አሉ። እሳቸውን ምንግዜም አልረሳቸውም። ምናቸውን ነው የማትረሳው በማንኛውም ሰዓት ተነስተው ቀረርቶ ያሰማሉ፣ «ጣሊያን ምን አባቱ ቢሰፋ ደረቱ ቢደነድን ባቱ እንመልሰዋለን በገዛ ጥይቱ።» በማለት ቀረርቶ ያሰማሉ። የራሳቸው ብዙ የሚሰቡ ባህሪ ስለነበራቸው ደስ ይሉኝ ነበር።</p>

<p>ሰዎች ከእስር ቤት ሲወጡ ሃይማኖታቸውን ይቀይራሉ ይባላል አንተ እንዴት ነህ? እሱ እንደሰው አይነት ይለያያል። በሰው ስሜት መግባትም አይቻልም። ነገር ግን እኔ በግሌ ቀደም ሲልም የኢትዮጵያ ኦርቶዶክስ ተዋህዶ ዕመንት ተከታይ ነኝ። አሁንም በዛ እምነት ውስጥ ነው ያለሁት። ሰው የአስተሳሰብ ለውጥ ነው የሚያስፈልገው ብዬ አምናለሁ እንጂ በዛ አይነት መንገድ አላምንም። ነገር ግን የሰውን ስሜት አከብራለሁ።</p>

<p>«የሙዚቃ ገበያ ለመዳከሙ ምክንያቱ የቴዲ መታሰር ነው» የሚሉ በርካታ አስተያየት ሰጪዎች አሉ። ይህን ለመቀየር እስር ቤትም ኾነህ ለመሥራት ያሰብከው ሥራ አለ? እውነቱን ለመናገር አሁን ሰፋ የለ የእረፍት ጊዜ መወሰድ እፈልጋለሁ። ከዛ በተረፈ የሙዚቃውን ገበያ ቴዲ ወጥቶ ያነቃቃዋል እስከሚለው ድረስ ራሴን ክቤ ለመናገር አልቀብጥም።</p>

<p>እስር ቤት ምን መመገብ ያስደስትህ ነበር? ከታሰርኩበት ጊዜ እስክፈታ ድረስ በየቀኑ ከቤተሰቦቼ ምግብ ይመጣልኝ ነበር። ነገር ግን የእስር ቤቱ ሽሮ ትኩስ ሆኖ ሲመጣ ስለሚያምረኝ የራሴን ምግብ ለሰው ሰጥቼ እሱን እበላ ነበር።</p>

<p>እንቅልፍ ትተኛ ነበር? ምንም የእንቅልፍ ችግር አልነበረብኝም። አብዛኛውን ጊዜ በእንቅልፍ ነበር የማሳልፈው።</p>

<p>ክቡር ዶ/ር አርቲስት ጥላሁን ገሰሰ እስር ቤት ሆነህ ነው ህይወቱ ያለፈው። ዜናውን ስትሰማ ምን ተሰማህ? ዜናው ያልተጠበቀና አስደንጋንጭ ነበር የሆነብኝ። ሀዘኔን በማልቀስ ነበር የገለጽኩት። ጋሽ ጥላሁን በህይወት እያለ እስር ቤት በነበርኩበት ጊዜ ከቤተሰብ ጋር ይገናኝ ነበር። ስልክም እቤት እየደወለ ስለኔ ያለቅስ እንደነበር መልዕክት ይደርሰኝ ነበር። አንድ ግዜ ባየው ደስ ይለኝ ነበር። እግዚአብሔር አልፈቀደም። ነገር ግን በአቀባበሩ ሥነስርዓት ሐዘኑን ከማሰረሳቱ በላይ ኩራት ተሰምቶኛል። መላውን አርቲስት ያኮራ የቀብር ሥነስርዓት ነበር። ህዝቡም የሚገባውን አክብሮት ስለሰጠው በጣም ማመስገን እወዳለሁ። ወደ መጨረሻው ህይወቱ ላይ በጣም መቀራረብ ጀምረን ነበር። ብዙም እንገናኝ ነበር። ከእስር ስለቀቅ አጣኋቸው ብዬ ከማስበው ሰው አንዱ ነው። እግዚአብሔር ነፍሱን በገነት ያኑረው። በበለጠ ደግሞ በሱ ጉዳይ ላይ እንጫወታለን።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ነሐሴ 9 ቀን 2001</a></p>

</body>
</html>	
