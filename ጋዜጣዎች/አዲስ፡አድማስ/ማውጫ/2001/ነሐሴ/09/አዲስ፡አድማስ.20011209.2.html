<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ ለአሜሪካ፤ ትጎዳለች እንጂ አትጠቅምም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ኢትዮጵያ ለአሜሪካ፤ ትጎዳለች እንጂ አትጠቅምም»</h2>


<p>- የኢቶጵያና የአሜሪካ ግንኙነት እንቅፋቶች ከኢትዮጵያ ጋር መወዳጀት ከሶማሊያውያን ጋር መጣላት ነው መንግሥት ወደ ዲሞክራሲ ካልተሻሻለ ግንኙነታችን አይቀጥልም ኢትዮጵያ ባድመን በሚመለከት የድንበር ኮሚሽን ውሳኔ ማክበር አለባት</p>

<p>- አሜሪካ በኢትዮጵያ ላይ ጫናና የእርዳታ ቅነሳ እንዳታደርግ የሚያግዱ ነጥቦች እንኳን ግልፅ ጫና ይቅርና ይፋዊ ትችትም የኢትዮጵያ መንግሥትን ሊያናጋ ይችላል እርዳታ መቀነስ፣ እርጋታ የሚታይበት ብቸኛ አገር እንዳትቃወስ ያሰጋል አካባቢው በሽብር ስጋት በተቃወሰበት ወቅት፣ ከአጋር ጋር መቃቃር አያስፈልግም በአገር ውስጥ የአሜሪካን የዲሞክራሲ ጫና የሚደግፍ ሲቪል ማህበረሰብ የለም የአውሮፓ አገራት በኢትዮጵያ መንግሥት ላይ ጫና ማሳረፍ አይፈልጉም</p>

<p>- የአሜሪካ የውጭ ግንኙነት ም/ቤት መፍትሄዎች የመንግሥት ተቀጥላ ለሆኑ «መንግሥታዊ ያልሆኑ ድርጅቶች» እርዳታ አለመስጠት የብዙሃን ፓርቲ ዲሞክራሲ እንዲስፋፋ ጫና ለማድረግ የእርዳታ ቅነሳን መጠቀም አሜሪካ እርዳታ ስትቀንስ ኢትዮጵያ እንዳትናጋ ከአውሮፓ እርዳታ ማስጨመር ሶማሊያን በሚመለከት፣ ከኢትዮጵያ ጋር ከማበርና ከመቆራኘት መሳቀቅ ከኤርትራ ጋር ውይይትን ማጠናከርና ኢትዮጵያ በሶማሊያ ጣልቃ እንዳትገባ ማገድ</p>

<p>አሜሪካ ከሌሎች አገራት ጋር በሚኖራት ግንኙነት ዙሪያ፣ ከፍተኛ ተደማጭነት ከያዙት ተቋማት መካከል አንዱ የሆነው «የውጭ ግንኙነት ምክር ቤት» አሜሪካ በኢትዮጵያ መንግሥት ላይ ጫና የሚያሳድር የፖሊሲ ለውጥ ያስፈልጋል የሚል ፅሁፍ ሰሞኑን አስራጨ።</p>

<p>በአፍሪካ ቀንድ አካባቢ የአሜሪካ ዋነኛ አላማ፣ ሶማሊያ የአሸባሪዎች መናኸሪያ እንዳትሆን መከላከል እንደሆነ ፅሁፉ ገለፆ፣ በዚህ ረገድ ኢትዮጵያ ጉዳት እንጂ ጥቅም የምትሰጥ አልሆነችም ይላል። ኢትዮጵያ ጠቃሚ የምትሆነው፣ በአገር ውስጥ ዲሞክራሲን ስታስፋፋ፣ በሶማሊያ ጣልቃ ከመግባት ስትቆጠብና የድንበር ኮሚሽንን ውሳኔ በመተግበር ከኤርትራ ጋር ሰላም ስትፈጥር ነው፣ በማለት ያትታል - የአሜሪካ የውጭ ግንኙነት ም/ቤት ያሰራጨው የፖሊሲ ፅሁፍ።</p>

<p>የምክር ቤቱን ፅሁፍ ያዘጋጁት ብሮንዊን ብሩቶን፣ አሜሪካ ኢትዮጵያን በሚመለከት የፖሊሲ ለውጥ እንዳታደርግ የሚገድቡ ፈተናዎች እንዳሉ ጠቅሰው፣ ፈተናዎቹ ከባድ ቢሆኑም በዝምታ መቀጠል ደግሞ ይበልጥ ከባባድ ችግሮችን ያስከትላል ብለዋል። ሶማሊያ የአሸባሪዎች መናኸሪያ እንዳትሆን መከላከል የአሜሪካ ዋነኛ አላማ መሆኑን በመጥቀስ የሚጀምረው ይሄው ፅሁፍ፣ ሶማሊያ ውስጥ የአክራሪዎች የበላይነት መጠናከሩ ለኢትዮጵያም አደጋ ሆኖባታል፣ ኦጋዴንን ገንጥሎ የመውሰድ ጥያቄ እንዳይበረታባቸው እንዲሁም አክራሪነት እንዳይዛመትባቸው ይሰጋሉ ሲል ያስረዳል። በዚህም ምክንያት፣ አሜሪካና ኢትዮጵያ የጋራ አላማ አግኝተዋል፣ በሶማሊያ አክራሪነትና አሸባሪነት እንዳይጠናከር መከላከል ይፈልጋሉ ይላል ፅሁፉ - የሁለቱን መንግሥታት አጋርነት ከየት እንደመጣ ሲያብራራ።</p>

<p>ይሁንና፣ የኢትዮጵያ መንግሥት በአገር ውስጥና በጎረቤት አገራት የፈፀማቸው የቅርብ ጊዜ ድርጊቶች፣ ለአሜሪካ የረዥም ጊዜ ግብ ከፍተኛ እንቅፋት ደንቅረዋል ይላል። የምክር ቤቱ ጽሁፍ በመቀጠል፣ የአገር ውስጥ ተቃውሞን እና ከውጭ የሚነሳ የሽብር ጥቃትን በሚመለከት፣ የኢትዮጵያ መግንሥት የሚከተለውን የኃይል /ጡንቸኛ/ አካሄድ ካልቀየረ፣ አሜሪካ ግንኙነቷን ለማቋረጥ ማሰብ አለባት ብሏል።</p>

<p>«የ1997 ዓ.ም ምርጫ በአብዛኛው ነፃና ሚዛናዊ ነበር። ከድምፅ መስጫ ዕለት በፊት ተቃዋሚ ፓርቲዎች ሰልፍ ማካሄድና መቀስቀስ የሚችሉበት አዲስ የፖለቲካ ነፃነት ተከፍቶ ነበር። ፕሬሶች እና መንግሥታዊ ያልሆኑ ድርጅቶችም የእንቅስቃሴ ነፃነት አግኝተው ነበር» የሚለው ይሄው የፖሊሲ ፅሁፍ፣ የፖለቲካ ነፃነትን የማስፋት ጊዜያዊ ሙከራው በመጨረሻ ውጤቱ አላማረም ያላል።</p>

<p>በድምፅ ቆጠራው ላይ በርካታ የተዛቡ አሰራሮች ከተገኙ በኋላ፣ ተቃዋሚ ፓርቲዎች የምርጫውን ውጤት እንደተቃወሙ አስታውሶ፣ በርካታዎቹ የተቃውሞ ሰልፎች ሰላማዊ ነበሩ ማለ ይቻላል፣ ሆኖም መንግሥት የአስቸኳይ ጊዜ አዋጅ ደንግጎ በጭካኔ ምላሽ ሰጥቷል፣ ብዙ ሺ ደጋፊዎችንና በመቶ የሚቆጠሩ የተቃዋሚ ፓርቲ መሪዎችን አስሮ ነበር፣ አከራካሪ ቢሆኑም «ፖለቲካዊ አይደሉም» ሊባሉ የሚችሉ ጋዜጠኞችንና የሲቪል ማህበር አባላትንም አስሯል፣ እነዚህን የአፈና እርምጃዎች ተቋማዊ የሚያደርጉ ሕጎችም ከዚያ ወዲህ ተደንግገዋል ብሏል።</p>

<p>የሚቀጥለው ዓመት ምርጫ ካለፈው ምርጫ ጋር ሲነፃፀር የፖለቲካ ነፃነት የጠበበ እንደሚሆን የም.ቤቱ ፅሁፍ ጠቁሞ፣ ይህን የጎሳ ግጭትንና የአመፅ ቀውስን ሊያራግብ ይችላል በማለት ለአሜሪካ አላማ እንቅፋት እንደሆነ ይገልፃል። ፅሁፉ ሰፊ ቦታ በመስጠት ያተኮረበት ጉዳይ ግን፣ ኢትዮጵያ ከጎረቤት አገራት ጋር ያላትን ግንኙነት ነው።</p>

<p>ኢትዮጵያ፣ ከሶማሊያና ከኤርትራ እንዲሁም ኦጋዴንን መገንጠል ከሚፈልጉ አማፂያን ጋር የምታካሂደው ግጭት፣ አክራሪነትንና አሸባሪነትን ያስፋፋል ሲል ፅሁፉ ተችቶ፣ ከኢትዮጵያ ጋር አጋር መሆን ለጊዜው ጠቃሚ ቢመስልም፣ የአሜሪካን ዘላቂ አላማዎች የሚያሰናክል ነው ይላል። በሶማሊያ የሚገኙ አክራሪዎችና አሸባሪዎች፣ «አሜሪካ የኢትዮጵያ ወዳጅ ነች» በማለት ሰፊ ድጋፍ ለማግኘት እየቀሰቀሱ ተጠናክረዋል፣ ከተለያዩ አገራት፣ አለማቀፍ አሸባሪዎች ተሰባስበው አለማቀፍ አደጋ ለመፍጠር እየተንቀሳቀሱ ነው ብሏል፣ ይሄው የፖሊሲ ጽሁፍ።</p>

<p>በሶማሊያ ፀረ አሜሪካ ስሜት ተስፋፍቷል፣ የዚህ ስሜት ዋነኛ መነሻም «አሜሪካ የኢትዮጵያ ደጋፊ ነች» የሚል ቅስቀሳ እንደሆነ ፅሁፉ በመጥቀስ ኢትዮጵያን ተጠያቂ ያደርጋል። ኤርትራ የሶማሊያ አክራሪዎችን የምታስታጥቀው፣ ከኢትዮጵያ ጋር ባላት የድንበር ውዝግብ ሳቢያ እንደሆነም ጽሁፉ ይገልፃል፡ በዚህም ምክንያት፣ አሜሪካ ኢትዮጵያን በሚመለከት የምትከተለው ፖሊሲ መቀየር አለባት በማለት፣ ሊያጋጥሙ የሚችሉ ችግሮችንና መፍትሄዎችን ይጠቁማል።</p>

<p>እንዲሁም ከሶስት አመት በፊት፣ ለምክር ቤቱ ተመሳሳይ የፖሊሲ ጥናት አዘጋጅተው የነበሩት ፕሮፌሰር ትረንት ልዩንስ እንደሚሉት በአፍሪካ ቀንድ አካባቢ የአሜሪካ ዋንኛ አላማ፣ አሸባሪነት በሶማሊያ ተስፋፍቶ አህጉር ተሻጋሪ አደጋ እንዳይሆን መከላከል ነው። አሜሪካ በሶማሊያ ጉዳይ ከኢትዮጵያ ጎን ቆማ ላለመታየት መጣር እንዳለባትና በኢትዮጵያ ዲሞክራሲ እንዲስፋፋ ጥረት ማድረግ እንደሚገባ ፕሮፌሰሩ ገልፀው፣ አሜሪካ የፀረሽብር አላማዋን ለማሳካት የሚያስችላት ዋነኛው ቁልፍ ተግባር ግን፣ የኢትዮጵያንና የኤርትራን ፀብ መፍታት እንደሆነ ይናገራሉ።</p>

<p>ሰሞኑን ም/ቤቱ ያሰራጨው አዲስ የፖሊሲ ፅሁፍ፣ የዛሬ ሶስት ዓመት በፊት ከነበረው የፖሊሲ ጥናት ብዙም እንደማይለይና ተጨማሪ ቅጥያ መሆኑን የገለፁ አንድ ምሁር፣ በኢትዮጵያ ዲሞክራሲ እንዲስፋፋ በመንግሥት ላይ ጫና ማድረግ እንደሚያስፈልግ የምክር ቤቱ ፅሁፍ መጥቀሱ ጥሩ ነው። ነገር ግን በአጠቃለይ ኢትዮጵያን እንደ እንቅፋት እንድትታይ የሚገፋፋ ፖሊሲ ስለሆነ ያሰጋል ብለዋል። «ሶማሊያ ውስጥ ፀረ አሜሪካ ስሜት የተስፋፋው፣ አሜሪካ የኢትዮጵያ ወዳጅ መስላ ስለምትታያቸው ነው። ስለዚህ ከኢትዮጵያ ጋር ወዳጅ መሆን ይጎዳል» የሚል መንፈስ በፅሁፉ ውስጥ እንደሚስተዋል ምሁሩ ገልፀው፣ በሶማሊያ ዘመቻ ምክንያት ምእራባውያን አገራት በኢትዮጵያ ላይ ከመጠን በላይ ውግዘት እንዲሰነዝሩ ያደርጋቸው አንዱ መነሻ ጉዳይ፣ የኢትዮጵያ ወዳጅ መስሎ ያለመታየት ፍላጎት ነው ብለዋል።</p>

<p>«የኤርትራ መንግሥት የሶማሊያ አሸባሪዎችን የሚያስታጥቃቸው ኢትዮጵያን ለማጥቃትና፣ አሜሪካ ለኢትዮጵያ ትወግናለች ብሎ ስለሚያስብ ነው። በዚህም የሶማሊያ አሸባሪዎች ተጠናክረዋል፣ ስለዚህ ኢትዮጵያ ለአሜሪካ እየጠቀመች አይደለችም» የሚል ስሜት በጽሁፉ ውስጥ መታዘባቸውን የጠቀሱት ምሁሩ፣ በኢትዮጵያ ዲሞክራሲ እንዲስፋፋ ከማተኮር ይልቅ፣ ከኢትዮጵያ ለመራቅ የመፈለግ አዝማሚያ ያመዝነበታል ብለዋል።</p>

<p>የአሜሪካ የውጭ ግንኙነት ምክር ቤት ያሰራጨው የፖሊሲ ሀሳብ፣ በከፊል ተግባራዊ ሲሆን መቆየቱን ምሁሩ ገልጸው፣ የአሜሪካ ፀረሽብር ሃይሎች ከኢትዮጵያ እንዲወጡ ለኢትዮጵያ የምትሰጠው ዲፕሎማሲያዊ ድጋፍ ከተቋረጠ ቆይቷል ሲሉ ያስረዳሉ። ነገር ንግ ከሶማሊያና ከኤርትራ በተያያዘ ምክንያት፣ ኢትዮጵያን እንደ ዋነኛ እንቅፋት እንድትታይ የሚያደርግ ፖሊሲ ከተተገበረ፣ ለአገሪቱ ከፍተኛ ጉዳት ነው ያሉት እኒኹ ምሁር፣ ሰሞኑን የአሜሪካ የውጭ ጉዳይ ሚኒስቴር ሂላሪ ክሊንተን በኤርትራ መንግሥ ላይ የሰነዘነሩት ማስጠንቀቂያ ግን ፣ የአሜሪካ ፖሊሲ በአጭር ጊዜ ውስጥ ላይቀየር እንደሚችል የሚጠቁም ነው ብለውል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ነሐሴ 9 ቀን 2001</a></p>

</body>
</html>	
