<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከኢትዮጵያ የሚባረሩ አሜሪካዊያን ተበራክተዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከኢትዮጵያ የሚባረሩ አሜሪካዊያን ተበራክተዋል</h2>


<p>የዋሽንግተን ፖስት ጋዜጠኛ ለስራ ተመድባ ወደ አዲስ አበባ የመጣችው ባለፈው እሁድ ነበር። ቦሌ ኤርፖርት ስትደርስ ግን ችግር ገጠማት። ፈቃድ ሳታገኚ ለስራ መግባት አትችይም እንደተባለች የዘገቡ ምንጮች በኤርፖርቱ ውስጥ ለ13 ሰአታት እንደቆየች ይገልፃሉ። ዘገባዎቹ እንደሚገልፁት ጋዜጠኛዋ የኮሙኑኬሽን ፅ/ቤትን በማነጋገር ፈቃድ ካገኘች በኋላ ግነ ገብታ መስራት የቻለችው። ከተለያዩ የአሜሪካ ዩኒቨርሲቲዎ የመጡ 15 ወጣቶች ግን ከዚህ የባሰ እጣ ነው የደረሰባቸው - በአንድ ጊዜ ከተለያዩ የኢትዮጵያ አካባቢዎች ተለቅመው በአንዴ ከአገር እንዲባረሩ መደረጉን ተማሪዎቹ ይናገራሉ።</p>

<p>በአሜሪካ «ለርኒንግ ኢንተርፕራይዝ» በተሰኘ የዩኒቨርሲቲ ተማሪዎች ማህበር አማካኝነት ወደ ኢትዮጵያ የመጡት 15ቱ ታማሪዎች ለሁለት ወራት የእንግሊዚኛ ትምህርት ለመስጠት መምጣታቸውን ማህበሩ ይገልፃል። የሁለተኛ አመት ተማሪ የሆነችው ሮሪ ሊኔን በሃረማያ አካባቢ ተመድባ እንደነበርና ባለፈው ሃምሌ ወር መግቢያ ላይ የታጠቁ ፖሊሶች ድንገት መጥተው እንዳያዟት ተናግራለች። ፖሊሶቹ ወደ ጣቢያ እንሂድ ሲሉኝ «ለምን?» ብዬ የጠየቅኳቸው እንደ አሜሪካ መብት ይከበራል በሚል ቢሆንም ምላሽ አልሰጡኝም የምትለው ሮሪ አብረዋት የነበሩት ሁለት አሜሪካዊያን ተማሪዎችም መኪና ውስጥ እንዲገቡ መታዘዛቸውን ትገልፃለች።</p>

<p>መኪና ውስጥ አንገባም ብለው እንደጮኹ እና እንደተፍጨረጨሩ ሮሪ ጠቅሳ ፖሊሶቹ በግድ መኪና ውስጥ አስገብተው ወሰዱን በኋላ እንደተረዳሁት የደህነትና የስለላ ድርጅት አባላት ናቸው ብላለች። ምንም ጥፋት አልሰራሁም ብዬ ብከራከርም ነገሩ እኔን ብቻ የሚመለከት ሳይሆን የሁላችንም ጉዳይ አልነበረም ሌሎቹ አብረውን ወደ ኢትዮጵያ የሄዱ ተማሪዎችም ካያሉበት ተይዘው እየተወሰዱ ነበር ብላለች - ሮኒ። አብዛኞቹ ተማሪዎች ከኢትዮጵያ ስለተባረሩበት ሁኔታ ብዙም ባይናገሩም በፖሊስ ጣቢያ እያንዳንዱ ተማሪ በመርማሪዎች እንደተጠየቀ ሌላው ተማሪ ብሬት ኸርበርት ገልጿል።</p>

<p>ለምን እንደታሰርን በፖሊሶቹ የተነገረን ምክንያት የተለያየ ነው የምትለው ሮሪ «ልጆችን አላስፈላጊ ከአቅም ያለፈ ነገር ታስተምራላችሁ» የሚል ምክንያት እንደሚገኝበት ጠቅሳላች። በኢትዮጵያ ስለ ፖለቲካ መናገር ከባድ እንደሆነ ለማውቀው በተደጋጋሚ ለመናገር ስሞክር ሰዎች ዝም እንድል ስለሚገፋፉኝ ነው የምትለው ሮሪ የኢትዮጵያውያን የፍርሃት ኑሮ በኔም ላይ ደረሰ የአገሬው መንግሥት ሞኝ ነው በነፃ ለማስተማር የመጣነውን አባረረን ብላለች።</p>

<p>በፖሊስ ጣቢያዎች ትንሽ ከቆዩ በኋላ ወደ አዲስ አበባ እንወስዳችኋለን እንደተባሉ ሮሪ ጠቅሳ ሻንጣችንን ይዘን ለሰአታት ስንጓዝ ስለራበን ምሳ እንዲሰጡን ስንጠይቃቸው ምላሽ አልሰጡንም መንገድ ላይ እንዳይገድሉን ፈርቼ ነበር። እንደገና ለእራት ስንጠይቃቸው ደግሞ አንዱ ፖሊስ ከመኪና ወርዶ ብስኩት ብቻ ገዝቶ አከፋፈለን ስትል ታማርራለች። በማግስቱ አዲስ አበባ ሲደርሱ ወደ አሜሪካን ኤምባሲ የሚወሰዱ መስሏቸው እንደነበርና ወደ ኢሚግሬሽን እንደተወሰዱ የማህበሩ መገለጫ ያወሳል። ኢሚግሬሽን ውስጥ እንደገና እያንዳንዱ ተማሪ ለየብቻ በመርማሪዎች እንደተጠየቀና የታሰሩበት ምክንያት ያለ ትክክለኛ ቪዛ በመግባታቸው መሆኑን እንደተነገራቸው ትገልፃለች ሮሪ።</p>

<p>ለማስተማር ከሆነ የመጣችሁት የቱሪስት ቪዛ ሳይሆን የስራ ቪዛ መጠየቅ ነበረባችሁ እንደተባሉ ሮሪ ጠቅሳ የአውሮፕላን ጉዞ ትኬታቸውን አስቀይረው በዚያው እለት አገሪቱን ለቅቀው እንዲወጡ እንደተነገራቸውና አለበዚያ እስር ቤት እንደሚያድሩ እንደተገለፀላቸው ተርካለች። የአውሮፕላን ቲኬት ለማስቀየር በቂ ገንዘብ አልነበረንም እናም የመንግሥት ሆቴል ውስጥ እንድናድር ከተደረገ በኋላ በማግሥቱ ወደ ኤርፖርት ተወሰደን የማቆያ ክፍል ውስጥ ተዘጋብን የምትለው ሮሪ ከሰዓታት በኋላ በሩ ተክፍሮ የአሜሪካ ኤምባሲ ሰዎች አነጋገሩን ብላለች።</p>

<p>የኤምባሲው ሃላፊ ስለ ተማሪዎቹ መታሰር ለውጭ ጉዳይ ሚኒስትር ሂላሪ ክሊንተንና ለፕሬዚዳንት ባራክ ኦባማ እንዳሳወቁ ነግረውናል የምትለው ሮሪ በሚቀጥለው አመት በኢትዮጵያ ምርጫ ስለሚካሄድ መንግሥት ማንኛውንም ነገር የማይታገስ መሆኑንም የኤምባሲው ሃላፊ ገልፀውልናል ብላለች - አሜሪካ ከገባች በኋላ በጋዜጣ በፃፈችው ትረካ። የአሜሪካ መንግሥትም ሆነ ኤምባሲው በጉዳዩ ላይ አስተያየትም ሆነ መግለጫ ባይሰጡም የተወሰኑ አንባቢዎች ለሮሪ ፅሁፍ ምላሽ ሰጥተዋል።</p>

<p>ሁለት ኢትዮጵያውያን መንግሥትን በመውቀስና በማውገዝ ሮሪን ያፅናኑ ሲሆን አንድ ሌላ ኢትዮጵያው «እኛም ትክክለኛ ቪዛ ሳይኖረን ወደ አሜሪካ ለመግባት ብንሞክር ታስረን እንባረራለን» ብለዋል። አንድ አሜሪካዊ አተያየት ሰጪ ሮሪን ተወቃሽ አድርገዋል - ኢትዮጵያን እረዳለሁ ብለሽ ሄደሽ አሁን የአገሪቱን ስም እያጠፋች ነው በማለት። ድሮ በፒስ ኮር ኢትዮጵያ መጥተው የነበሩ እኚሁ አሜሪካዊ «የሌላ አገር ሰው ወደ አሜሪካ ሲገባ ይፈተሻልል አሻራ ይነሳል ቪዛ ከሌለው ይታሰራል ህግ ስለሆነ ይከበራል ድሃ አገራት እንመፀውታለን እያሉ የራሳቸውን የፖለቲካ አጀንዳ በሚያስፈፅሙ የረድኤት ድርጅቶች ተጥለቅልቀዋል» ሲሉ ተችተዋል። መንግሥትን ተወቃሽ ያደረጉ ሌላ አሜሪካዊ በበኩላቸው ወጣቶች ድሃ አገራትን ለመረዳት ከመሄዳቸው በፊት ስለ አገራቱና ስለ መንግሥታቱ ሁኔታ ማጥናት ይገባቸዋል ሲሉ መክረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ነሐሴ 30 ቀን 2001</a></p>

</body>
</html>	
