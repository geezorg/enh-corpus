<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«በኮፐንሃገኑ ድርድር አንለማመጥም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በኮፐንሃገኑ ድርድር አንለማመጥም»</h2>


<p>ከትናንት በስቲያ ሀሙስ «አሪካዊ የአገርነት መድረክ» (African partnership forum) በአየር ንብረት ለውጥ ላይ አትኩሮ ባካሄደው ልዩ ስብሰባ ላይ ጠ/ሚኒስትር መለስ ዜናዊ ተገኝተው «...በኮፐንሀገን ድርድር የምንሳተፈው የሌሎችን አቋም ለመደገፍ፣ ወንበር ለማሞቅ፣ የወግ ንግግርና የአቋም መግለጫ ለማቅረብ፣ በተጋባዥነት ተገኝተን ለመማፀን፣ ኃያላን ለሚያደርጉት ስምምነት ማህተም ለመሆን» አይደለም ሲሉ ጠንከራ ቋንቋና ጠንካራ አቋም የሚያንፀባርቅ ንግግር አድርገዋል።</p>

<p>ኢህአዴግ በእነዲህ ያለ የጠነከረ አገላለጽና የቋንቋ አጠቃቀም የሚታወቅ ሲሆን አሁን በጠ/ሚኒስትር አንደበት የተገለፀው የአፍሪካ አቋም፣ በሚመሩት ድርጅት አመል የተቀረፀ መስሏል።</p>

<p>ከዓመት በፊት ከአንድ ምዕራባዊ ጋዜጠኛ ጋር ቃለምልልስ ያደረጉት አቶ መለስ ከጋዜጠኛው «እርስዎ አቀራረብዎ ትንሽ ከረር ያለ (confrontationl) ይመስላል?» የሚል ጥያቄ ቀርቦላቸው ነበር።</p>

<p>እርሳቸውም ጥያቄውን ብዙም ከቁብ ሳይጥፉት «ነው እንዴ? አይመስለኝም» ዓይነት መልስ ሰጥተው ነበር። በመሬት ዙሪያ ለሚነሳ ጥያቄ «በኢህአዴግ መቃብር ላይ ካልሆነ በቀር የማይለወጥ ፅኑ አቋም ነው» በሚል የሚሰጡትን ምላሽ በመንተራስ አንዳንድ የዜና ተቋማትና ሌሎች ወገኖች ይተቹት እንደነበርም አይዘነጋም። ታዲያ እንዲህ ያለውን አቋም በአሉታ የሚያነሱ ወገኖች የመኖራቸውን ያህል በአዎንታም የሚጠቅሱት አሉ።</p>

<p>«ኡጋንዳ ዝለይ ሲሏት ስንት ሜትር ትላለች። ኢትዮጵያ ደግሞ ለምን? የሚል ጥያቄ ታነሳለች» የሚልና በቀልድ መልክ የሚቀርብን ቃል አንድ ምዕራባዊ ኢኮኖሚስት ስለመናገራቸው ሲጠቀስም እንሰማለን «ግትር የሚሰኘውን» የኢህአዴግ አቋም ጤናማነት ለመግለጽ።</p>

<p>በአንድ ወቅት የአሜሪካ መንግሥት የኢኮኖሚ ካውንስል ሊቀመንበርና በኋላም የዓለም ባንክ ፕሬዚደንት የነበሩት ጆሴፍ ስቲልጊትዝ "Globalization and it's discontent" በሚል ርዕስ በፃፉት አንድ መጽሐፍ የአብዮታዊ ዲሞክራቶችን ከረር ያለ አቋም በአዎንታዊ ጠቅሰው አስተያየት አስፍረዋል።</p>

<p>«...የባንኩ ፕሬዚዳንት ሆኜ ከተሾምኩ በኋላ ወደ ኢትዮጵያ ሄጄ ነበር። እኔ ኢትዮጵያ በገባው ጊዘ IMF እና የኢትዮጵያ መንግሥት ኃይለኛ ሙግት ገጥመው ነበር» የሚሉት ስቲልጊትዝ «አቶ መለስም እኔ 17 ዓመታት የታገልኩት ለማንም ዓለም አቀፍ ቢሮክራት ለመታዘዝ አይደለም ብለው እቅጩን ተናግረው አቋማቸውን ገልፀዋል» ሲሉ ጽፈዋል።</p>

<p>በስልጣን ላይ ያለው የኢትዮጵያ መንግሥት ቦይንግ አውሮፕላን በብድር ዋስትና መልክ በማስያዝ ከ "City Ban" (የአመሪካ የግል ባንክ) ብድር መውሰዱንና በስምምነቱ ከተገለፀው ከቀነ - ገደቡ አስተቀድሞ የወሰደውን ብድር እንደመለሰ የገለፁት እኒሁ ምሁር በዚህ ጉዳይ ላይ IMF ያነሳውን ውዝግብ በመኰነን ጽፈዋል። አክለውም «IMF ያነሳው ሙግት ከራሱ ከድርጅቱ የአሠራር መመሪያ ጋር የሚቃረን አቋም ነው» ሲሉም የገንዘብ ድርጅቱን ይተቻሉ።</p>

<p>እንዲህ ያለውን የአቋም መግለጫ በአሉታ የሚጠቅሰው የአሜሪካ የውጭ ጉዳይ ምክር ቤት ሪፖርት «የኢትዮጵያ መንግሥት ቶሎ ቱግ የሚልና አሜሪካ በሰብዓዊ መብትና በመልካም አስተዳደር ላይ የምትሰጠውን ትችት በይፋ ከመቃወም ወደ ኋላ የማይል ነው» ሲል ገልጿል።</p>

<p>ኢትዮጵያ የአፍርካ ህብረት አባል ሀገራትን አቋም እንዲይዙበት ያቀረበችው የአየር ንብረት ለውጥና የልማት ዕርዳታ አሰጣጥ ዘይቤ ጋር የተያያዘውን አጀንዳ የዘገቡ ምዕራባዊ የዜና ተቋማት «በአየር ንብረት ለውጥ ጉዳይ ፈራ ተባ ሳይሉ አቋምን አመለካከታቸውን አክርረው ወይም አጉልተው በመናገር ለአፍሪካ ጥቅም መከበር ተሟጋች እየሆኑ የመጡት» ወይም በእንግሊዝኛው «Meles who has become Africans most outspoke advocate on climat change» የሚል ገላጭ እያከሉ የገለጿቸው ጠ/ሚኒስትር መለስ ዜናዊ በዚህ ሳምንት ሐሙስ አዲስ አበባ ላይ በተካሄደው «የአፍሪካ አጋሮች መድረክ» ስብሰባ ላይ ተገኝተው ባደረጉት ንግግር «...አህጉራችንን ለዳግመኛ የሃይል ጥቃት የሚያጋልጣት ማናቸውም ስምምነት ካጋጠመን ጉባኤውን ለቀን እንወጣለን» ብለዋል። በዚህ ዓመት የካቲት ወር አዲስ አበባ ተካሂዶ በነበረው በየአየር ንብረት ለውጥ ጉዳይ አፍሪካውያን የተባበረ አቋም እንዲይዙ ጥሪ ባቀረቡበት መድረክ «ከተመድ አባላት አንድ አራተኛ ድርሻ ያለን እኛ አሪካውያን የተባበረ አቋም ብንይዝ የኛን ድጋፍ ያላገኘ ውሳኔ ሆኖ ሊተላለፍ አይችልም ነበር» በሚል አፍሪካውያን የአካባቢን ጉዳይ አቅለው እንዳይመለከቱት አሳስበው ነበር።</p>

<p>በዚሁ ንግግራቸው «አፍሪካዊያን አንድ ለውጥ ካላደረጉ እንደ ሶማሊያ (failed state) የመሆን ዕጣ የሚገጥማቸው መሆኑን የአሜሪካ የኢንተለጀንስ ኤጀንሲ መግለፁን ጠቁመው በዚህ ላይ አሁን የተከሰተው ዓለም አቀፍ ኢኮኖሚያዊ ቀውስ ሲታከልበት አፍሪካ እጅግ አደገኛ ችግር እንደምትጋፈጥ በማውሳት ጥሪ አድርገው ነበር።»</p>

<p>የመሪዎች ጉባኤም የጠ/ሚኒስትር መለስን ሀሳብ ተቀብሎ አፀደቀው። በያዝነው ሣምንትም በሊቢያ ትሪፖሊ በኮፐንህገን በሚደረገው የተመድ የድርድር ጉባዔ ላይ አፍሪካ ይዛ የምትቀርበውን የጋራ አቋም የሚያቀርብ ከፍተኛ የልዑካን ቡድን እንዲቋቋም ወስኗል። ጠ/ሚንስትር መለስንም የኮሚቴው ሊቀመንበር አድርጐ ሾሟል።</p>

<p>ይህን ውሳኔ ተከትሎም በዚሁ ሳምንት ሀሙስ አዲስ አበባ በተካሄደው አፍሪካዊ የአጋርነት ፎረም በመገኘት አቶ መለስ ንግግር አድርገዋል - በዚህ ፎረም ላይ አፍሪካ በኮፐንሀገን መድረክ ይዛ የምትቀርበውን አቋም አጠቃላይ መንፈስ የሚጠቁም ንግግር ያደረጉ ሲሆን ንግግራቸው እንደ ከዚህ በፊቱ ጠንከር ያለ አቋምን የሚገልጽ ነበር።</p>

<p>የምዕራባዊ የመገናኛ ብዙሃን ዘገባም አጉልቶ ለማሳየት የሚሞክረው የጠ/ሚኒስትር መለስን ከረር ያለ አቋም ነው።</p>

<p>ከ12ኛው የአፍሪካ ርዕሰ - ብሔርና መንግሥታት መደበኛ ስብሰባ በፊት በተካሄደና በዓለም የኢኮኖሚ ቀውስ ላይ አትኩሮ የካቲት ወር ላይ ውይይት ባደረገው አንድ ልዩ ጉባዔ ላይ «አሁን የተከሰተው የኢኮኖሚ ቀውስ ከፈጣን የኢንዱስትሪ ልማትና በዚሁ ሳቢያ በተፈጠረ የኢኮኖሚ መዋቅር ሚዛን መዛነፍ የተፈጠረ ቀውስ ነው» ያሉት አቶ መለስ የምዕራባዊያኑ የኢንዱስትሪ ልማት የካርቦን ልቀትን በሚጨምር የኃይል ምንጮች ላይ የተመሰረተ እንደሆነም ገልፀው ነበር። በማደግ ላይ ያለ ኢኮኖሚ ያላቸው ሀገራት የምዕራባውያኑን ፈለግ የተከተለ ፈጣን የኢንዱስትሪ ልማት አቅጣጫ ይዘው እየተጓዙ መሆኑን የተናገሩት አቶ መለስ ከምዕራብ ሀገራት አራት እጥፍ የሚበልጥ የህዝብ ቁጥር ያላቸው ህንድና ቻይና የካርቦን ልቀትን በሚጨምር የኃይል ምንጭና የአጠቃቀም ዘዬ፣ በአካባቢ ላይ ከፍተኛ ተፅዕኖ ሊፈጠር እንደሚችል አመልክተው የአካባቢን ጉዳይ ትተን የእስካሁኑን የኃይል ምንጭ አጠቃቀም ይዘን እንቀጥል ብንልም እማይቻል ነው ብለዋል።</p>

<p>«ይህ መንገድ የተዘጋ ወይም (ሙት) መንገድ ነው» ሲሉ የተናገሩት አቶ መለስ የነዳጅ ሀብት ተሟጥጦ ሊያልቅ የሚችል ውስን ሀብት መህኑ እንዳይዘነጋ አሳስበው ነበር። አማራጩም «የካርቦን ልቀቱ ዝቅተኛ የሆነና ነዳጅን በእጅጉ የማይጠቀም የኢዱስትሪ ልማት አቅጣጫን መከተል ብቻ ነው» ብለው ነበር። የዓለም ኢኮኖሚ ፈጣን መዋቅራዊ ለውጥ እንደሚፈልገው አበክረው የተናገሩት ጠ/ሚኒስትሩ ሆኖም አፍሪካውያን ይህን ለውጥ ለመፍጠርና ተፅኖውንም ለመቋቋም የሚያስችል የፋይናንስና የቴክኖሎጂ ሀብት እንደሌላቸው በማውሳት የኢኮኖሚ ቀውሱና የዓለም ሙቀት መጨመር ሲደራረቡ አፍሪካውያን ከፍተኛ ችግር ውስጥ በመግለጽ «ከፊታችን ያለው አስርት ዓመታት ለአፍሪካ የከበደ ወይም ጨላማ ዘመን እንደሚሆን መናገራቸው አይዘነጋም።</p>

<p>«ከመርፈዱ በፊት አንድ ነገር እናድርግ» ሲሉ የአፍሪካ መንግሥታት ያስጠነቀቁት አቶ መለስ በዚያው ሰሞን ታቅዶ በነበረው የ «ጂ - 20» ጉባኤ ላይ በመገኘት ለችግራችን መፍትሔ ለመሻት ልንሰራ ይገባል» የሚል ሀሳብ አቅርበው አፍሪካን በመወከል በጣሊያን በተካሄደው የ«ጂ-20» ስብሰባ ተገኝተው ነበር። አቶ መለስ ጥሩ ስኬት ተገኝቶበታል ባሉት የጣሊያኑ ስብሰባ የ50 ቢሊዮን ዶላር የልማት ዕርዳታ ለመስጠት ባለፀጋ ሀገራቱ ቃል መግባታቸው ተዘግቧል። አሁን ደግሞ ኮፐንሀገን ድርድር እየተዘጋጁ ነው።</p>

<p>በያዝነው ሳምንት ነሐሴ 28፣ 2001 ዓ.ም አዲስ አበባ በተካሄደው «አፍሪካዊ የአጋርነት ፎረም» የአፍሪካ ህብረት አባል ሀገራትን የመወከል ሥልጣን የተሰጠው አንድ ተደራዳሪ ቡድን «በአፍሪካ በታሪኳ ለመጀመሪያ ጊዘ መቋቋሙን» የገለፁት ጠ/ሚኒስትሩ በዚሁ ንግግራቸው «እኛ አፍሪካውያን በፍጥነት አረንጓዴ ተክኖሎጂን ተግባራዊ ለማድረግ የምንሻው ከሌሎች ምክንያቶች በተጨማሪ በቆሻሻው ቴክኖሎጂ ለመጠቀም የሚጠይቀንን እጅግ ክፍተኛ ኢንቨስተመንት የማውጣት አቅም ስለሌለን ነው» ብለዋል።</p>

<p>የኮፐንሀገኑ ድርድር እንደ «ጂ-20» ጉባኤ ጥያቄያችን አጀንዳችን ተቀባይነት እንዲያገኝ የምንማፀንበት እንደ ተጋባዥ እንግዳ የምቆጠርበት ሳይሆን እንደ ሙሉ ተደራዳሪ አካል የምንሳተፍበት ነው። ጥቅምና አመለካከታችንን ለመስከበር የምንቆምበት ይህንም ለማሳካት የተደራጀ አህጉራዊ አቋም የምናራምድበት መድረክ ነው ሲሉም ተናግረዋል።</p>

<p>በአየር ንብረት ለውጥ ላይ በመነጋገር አዲስ ድርድር ይካሄድበታል በተባለው የኮፐንሀገን ጉባኤ «…የፍላጎታችንን የመጨረሻ ድንበር እንኳን ማስከበር የማንችልበት ሁኔታ ከገጠመን ጉባኤውን ለቅቀን እንወጣለን» ብለዋል። በሌላ በኩል ከዚህ ጉባኤ ኢትዮጵያ በተለይ የምታገኘው ነገር እንደሌለ የገለፁት የውጭ ጉዳይ ሚኒስቴር ዲኤታ ዶ/ር ተቀዳ ዓለሙ አፍሪካን በመወከል ጥቅማችንን ለማስከብርና እንደ አንድ የአህጉሪቱ አባል ተጠቃሚ የምንሆንበት ነው ሲሉ መናገራቸው ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ነሐሴ 30 ቀን 2001</a></p>

</body>
</html>	
