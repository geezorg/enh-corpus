<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የፓትርያርኩ የቅርብ ረዳት 3 ቀን ታስረው ተፈቱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፓትርያርኩ የቅርብ ረዳት 3 ቀን ታስረው ተፈቱ</h2>


<p>የኢትዮጵያ ኦርቶዶክስ ተዋህዶ ቤተክርስቲያን ቅዱስ ሲኖዶስ አባላት የሆኑ ጳጳሳት በመበረ ፓትርያርኩ ግቢ በሚገኘው ማረፊያ ቤታቸው ከደረሰባቸው የድብደባ ሙከራ ጋር በተያያዘ የአቡነ ጳውሎስ መቋሚያ ያዥ አቡነቀሲስ አባ ዕቁባህሪ ሦስት ቀናት ታስረው በዋስ ተፈቱ። ሦስት የጥበቃ ሰራተኞችና አንድ ሌላ ግለሰብ ቃላቸውን ሰጥተዋል።</p>

<p>የቤተክርስቲያኒትው ሕገ ደንብ ተጥሶ ከቅዱስ ሲኖዶሱ ውሳኔ ውጪ ሲኖዶሱ የሾማቸውን ጳጳስና ሥራ አስፈፃሚ ኮሚቴ ፓትርያርኩ አግደዋል በሚል፣ የሲዶስ አባላት ክርክር ሲያደርጉ በከረሙበት ሳምንት፣ ሐምሌ 13 ቀን 2001 ዓ.ም መንበረ ፓትርያርኩ ግቢ በሚገኘው ማደሪያቸው የሲኖዶሱ ጳጳሳት የድብደባና የመግደል ሙከራ እንደተደረገባቸው መግለፃቸው ይታወሳል። ጳጳሳቱ በወቅቱ ለፖሊስ ሪፖርት ያቀረቡ ሲሆን፣ ሐምሌ 20 ቀን 2001 ዓ.ም የአቡነ ጳውሎስ መቋሚያ ያዥ ፓትርያርኩን በቅርብ ሆነው የሚያገለግሉ፣ እንግዳ የሚቀበሉ፣ ቀጠሮ የሚይዙ በአጠቃልይ የፓትርያርኩ ቀኝ እጅ ማለት ነው አቡነቀሲስ አባ ዕቁባህሪ ተጠርጥረው በአዲስ አበባ ፓሊስ በቁጥጥር ስር ውለዋል። ሜክሲኮ በሚገኘው የፌደራል የመጀመሪያ ደረጃ ፍርድ ቤት ችሎት ከቀረቡ በኋላ ዋስትና ተከልክለው ለነሐሴ 4 ቀን 2001 ዓ.ም ቀጠሮ ተሰጥቷቸው እንደነበር ታውቋል።</p>

<p>ነገር ግን ከሦስት ቀናት እስር በኋላ በአራተኛው ቀን ማግስት ሐሙስ ሐምሌ 24 ቀን 2001 ዓ.ም በዋስ የተለቀቁ ሲሆን ምንጮች እንደጠቆሙት፣ ከሳቸው አስቀድሞ ቃላቸውን የሰጡት ሦስት የጥበቃ አባላት የጳጳሳቱ በር በተደበደበ ዕለት ድርጊቱን የፈፀሙት ግለሰቦች ወደ ግቢው እንዲገቡ የፈቀዱላቸው አባዕቁ ባህሪ ናቸው የሚል ጥቆማ በመስጠታቸው ነው ተብሏል።</p>

<p>በሌላ በኩል ቅዱስ ፓትርያርክ አቡነ ጳውሎስ በትናንትናው ዕለት የቤተክርስቲያኒቱ ክርስቲያናዊ ተራዶኦ ኮሚሽን፣ ኤች አይቪ ኤድስን በመከላከልና በመቆጣጠር እና በልማት ረገድ በ2001 ዓ.ም የበጀት ዓመት ያከናወኗቸውን ተግባራት በ2002 የበጀት ዓመት ለማከናወን ያቀደቻቸውን ተግባራት አስመልክተው በትናንትናው እለት መግለጫ በሰጡበት ወቅት፣ በጳጳሳቱ ላይ ስለተደረገው የድብደባ ሙከራ በሚመለከት ጥያቄ ተነስቶላቸው ነበር።</p>

<p>በመንበረ ፓትርያሪኩ ግቢ ለመጀመሪያ ጊዜ በጳጳሳት ላይ እንዲህ አይነት የድብደባ ሙከራ ሲደረግ የመደፈር ስሜት አልተስማዎትም? በሚል ለቀረበላቸው ጥያቄ፤ «ማንም ሰው አላግባብ ሲደፍሩት ሐዘን ይሰማዋል። ነገር ግን በዓለም ላይ እንዲህ ያሉ ነገሮች ይከሰታሉ። መንፈሳዊ ስሜቱ ካልተከላከለ በስተቀር ሌማ መከላከያ በሌለው በኛ በመነኮሳት ቤት ቀርቶ፣ ብዙ አጥርን መከላከያ ያለበትም ቤት ክፉ አድራጊዎች ጥሰው ይገባሉ። በቤተክርስቲያናችን እንዲህ ያለ ነገር መፈፀሙ እኔንም፣ ወንድሞቼን ሁላችንንም አሳዝኖናል። ከማዘም አልፈን ለመንግስት አቤቱታ አቅርበን ከነሱ የሚሰጠውን ውጤት በመጠባበቅ ላይ ነን» ብለዋል።</p>

<p>በድርጊቱ ረዳታቸው ተጠርጥረው መታሰራቸውን በሚመለከት ላቀረብንላቸው ጥያቄ «እሱን እሳቸውን ጠይቋቸው» ብለዋል።</p>

<p>ቅዱስ ሲኖዶሱ በመበረ ፓትርያርኩ ሙስና ተስፋፍቷል፣ መልካም አስተዳደር የለም፣ አስተዳደሩ በቤተሰብ ተከቧል፣ ጠቅላይ ቤተክህነት ካሏት ወደ 15 የሚደረሱ መምሪያ ኃላፊዎች አብዛኞቹ የአቡኑ ቤተሰቦች ናቸው በሚል በሰፊው የሚናፈሱትን ወቀሳዎች ትክክለኛነት ወይም ሃስተኛነት አጣርቶ ለግንቦቱ የሲኖዶሱ ስብሰባ የሚያቀርብ አንድ ገለልተኛ ኮሚቴ ተቋቁሟል።</p>

<p>ይህ ኮሚቴ ለሲኖዶሱ አጣርቶ የሚያቀርበው ሪፓርት እንደተጠበቀው ሆኖ፣ በሳቸው ዙሪያ ለሚቀርቡ ወቀሳዎች ምን ምላሽ እንዳላቸው ሌላው ከጋዜጠኞች የቀረበላቸው ጥያቄ ነበር፣ በሰጡት ምላሽም፣ «በቤተክርስቲያን ውስጥ ያለውን የተለያየ የተበላሸ አሠራር ለማጣራት በምልዐተ ጉባኤ ሰዎች ተመርጠዋል። ስለጉዳዩም መናገር የሚችሉት እነሱ ናቸው። አጣርተው ሲጨርሱም የተባለው ትክክልም ነው? ወይስ ሀሰት ነው የሚል ሪፖርት ማቅረብ ያላበቸው እነሱ ናቸው። በበኩሌ እነስ ሥራቸውን እንዲሰሩ፣ ቢሮ በመስጠት፣ የሚያስፈልጋቸውን ቁሳቁስ በማሟላት ትዕዛዝ አስተላልፌ ሽኝትቻለሁ» ብለዋል።</p>

<p>አቡነ ጳውሎስ ሐምሌ 18 ቀን 2001 ዓ.ም ቤተክርስቲያኒቱ የምትተዳደርበት ሕገ ቤተክርስቲያን የሚያጠና ኮሚቴ መሰየማቸው ይታወሳል። ይህን በማስመለከት የሲኖዶሱ አባል የሆኑ አንድ ጳጳስ ለአዲስ አድማስ ሲገለፁ «በ1991 ዓ.ም የወጣውና በሥራ ላይ የሚገኘው «ሕገ ቤተክርስቲያን» የቤተክርስቲያኒቱ ሕገ መንግሥት ማለት ነው። በሕገ ቤተክርስቲያኑ መጨረሻ ክፍል ሕገ ቤተክርሲያኑን አብዛኛው የቅዱስ ሲኖዶሱ አባላት እንዲሻሻል ሲጠይቁና ነጥቦቻቸውም በቅዱስ ሲኖዶሱ አሳማኝ ሆነው ሲገኙ ብቻ ሊሻሻሉ እንደሚችሉ በግልጽ ተደንግጓል።» ያላሉ።</p>

<p>ቅዱስ ፓትርያርኩ በራሳቸው ስልጣን እንኳን ሕገ ቤተክርሲቲያንን አጥንተው የማሻሻል ሀሳብ ሊያቀርቡ ይቅርና በሲኖዶሱ የፀደቁትን የቤተክርስቲያኒቱ ድርጅታዊ አስተዳደሮች የሚመሩበት ልዩ ልዩ መመሪያዎችና ደንቦች እንኳን ሲኖዶሱ መሻሻሉን ካላመነበት ሊሻሻል እንደማይችል ገልፀውልናል።</p>

<p>ይህን በሚመለከት ጥያቄ የቀረበላቸው አቡነ ጳውሎስ «ሕገ - ቤተክርሲትያንን አስጠንቶ ማቅረብ የፓትርያርኩ ሥራ ነው። የሚያፀድቀውና በሥራ ላይ የሚያውለው ምልዐተ ጉባኤው ነው። በሕገ ቤተክርስቲያን ዙሪያ ሮሮ ስለተሰማ ሊቃውንተ ቤተክርስቲያን ሕገ ቤተክርስቲያኑ እንዴት እንደሆነ እንዲያጠኑት ታዘዋል» በማለት ምላሽ ሰጥተዋል። በዕለቱ አቡነ ጳውሎስ በሰጡት መግለጫም ቤተክርስቲያኒቱ የኤችአይቪ ኤድስ ስርጭትን መከላከልና ድጋፍና እንክብካቤን በመስጠት በርካታ ሥራዎችን ማከናወኗንና ለዚህም ወደ 40 ሚሊዮን የሚጠጋ ገንዘብ ወጪ ማድረጓን በተፈጥሮ ሀብት ጥበቃ፣ በመጠጥ ውሃ ጉዳጓድ ቁፋሮና በሌሎች የልማት ሥራዎች ላይ በመሳተፍ አስተዋጽኦ ማበርከቷን ገልፀው እነዚህን የልማት ተጋባራት በአዲሱ በጀት ዓመትም በቀጣይ ለማከናወን 104 ሚሊዮን ብር በጀት መያዙን አረጋግጠዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ነሐሴ 2 ቀን 2001</a></p>

</body>
</html>	
