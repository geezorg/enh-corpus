<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ችሎ አዳሪ» ህዝብ፤ «ቱግ ባይ» መንግሥት እና የአለም ባንክ ጥናት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ችሎ አዳሪ» ህዝብ፤ «ቱግ ባይ» መንግሥት እና የአለም ባንክ ጥናት</h2>


<p>ባለፉት አመታት የኢትዮጵያ የቢዝነስ አሰራር ተሻሽሎ ኢኮኖሚው ቢያድግም፣ የመሬትና የብድር እጦት እንዲሁም የፖሊሲ ችግሮች እንቅፋት መሆናቸውን የገለፀው የአለም ባንክ በዚህም ምክንያት የቢዝነስ ድርጅቶች እድገት 40 በመቶ ያህል እንደሚባክን አስታወቀ። እውን ሳይሆኑ የሚቀሩ የስራ እድሎችን የዚያን ያህሉ ብቻ ናቸው ብሏል ባንኩ።</p>

<p>የኢትዮጵያ ኢኮኖሚ ከባባድ ፈተናዎች እንዳሉበት ባንኩ ገልፆ ቢሆንም በአወንታዊ እይታ ስኬቶች ላይ በማተኮር የመመልከት አዝማሚያን እከተለላሁ በማለት የጥናቱ መንፈስ በአብዛኛው መንግሥትን ሊያበረታታ እንደሚችል ይጠቁማል። «ብርጭቆው ትንሽ ነው ግማሽ ጎደሎ ነው» ከማለት ይልቅ «ብርጭቆው ግማሽ ሙሉ ነው» በሚል አወንታዊ እይታ እንደተመራ ባንኩ ቢገልፅም የመንግሥት ባለስልጣናት በበኩላቸው «ጥናቱ በመረጃ ያልተደገፉ ስሜታዊ ድምዳሜዎችን ይዟል» በማለት ተችተዋል።</p>

<p>የአገሪቱ የኢኮኖሚ ፖሊሲና የቢዝነስ ስርአት ከምርትና ከንግድ ድርጅቶች ሰፊ ጥናት አካሂዶ እንደነበር የአለም ባንክ አስታውሶ ከአመታት በኋላ የተደረገ ሁለተኛውን ጥናት እንዳጠናቀቀ በመግለፅ ባለፈው ረቡዕ ባለ140 ገፅ ሪፖርት አቅርቧል።</p>

<p>በ94 ዓ.ም ከቢዝነስ ድርጅቶች መካከል 70 በመቶዎቹ ያህል ግብርና 60 በመቶ ያህሉ ደግሞ የግብር አከፋፈል ስርአቱን ይወቅሱ እንደነበር ባንኩ ጠቅሶ አሁን ግን ቅሬታው ወደ አርባ እና ሰላሳ በመቶ እንደቀነሰ ይገልፃል። አሁን አብዛኞቹ የቢዝነስ ድርጅቶች በእቅፋትነት የሚጠቅሱት ዋነኛው ችግር መደበኛ ያልሆነ የመንገድ ላይ ንግድን ነው የሚለው የአለም ባንክ 50 በመቶ ያህል የቢዝነስ ድርጅቶችን ሲያማርር የነበረው የመሬት እጦትና የብድር እጥረት እንኳ አሁን ወደ 40 በመቶ ገደማ ቀንሷል ሲል ዘርዝሯል። ቅሬታው የቀነሰው አለምክንያት አይደለም የሚለው የአለም ባንክ መንግሥት የተገበራቸው የማሻሻያ እርምጃዎች የአገሪቱን የቢዝነስ አሰራር አሻሽለዋል ብሏል። የታክስ አከፋፈል ስርአት መፋጠኑን ጠቅሶ፣ የመሬት አቅርቦትም ቢሆን በተወሰነ ደርጃ ተሻሽሏል፣ በኢንዱስትሪ ዞን ለኢትቨስተሮች መሬት ተዘጋጅቶዋል፣ በተመረጡ የቢዝነስ መስኮችም የባንክ ብድር ተመቻችቷል ብሏል።</p>

<p>የቢዝነስ ስርአት በመሻሻሉ ከኤክስፖርት ጋር በተያያዘ ምርት ላይ የተሰማሩ ድርጅቶች ከ5 በመቶ ወደ አስር በመቶ ጨምረዋል። የውጭ ኢንቨስትመትንት ተሳትፎም ከአምስት በመቶ ወደ ሰባት በመቶ አድጓል በማለት በአገሪቱ ምርታማነት መሻሻሉን ይጠቅሳል ባንኩ። ይሁንና በኤክስፖርት ገበያ የሚካፈሉ ድርጅቶችና የውጭ ኢንቨስትመንት ተሳትፎ አሁን ዝቅተኛ ነው በአብዛኞቹ ድሃ አገራት ውስጥ በኤክስፖርት ገበያ የሚካፈሉ ድርጅቶች ወደ 25 በመቶ ያህል እንደሆኑ ባንኩ ገልፆ በኬንያም ከ30 በመቶ በላይ ነው ይላል። በኢትዮጵያ የውጭ ኢንቨስትመንት ተሳትፎ ከአፍሪካ አማካይ ጋር ሲነፃፀር ከግማሽ በታች እንደሆነ የሚናገረው የአለም ባንክ የኤክስፖርት ገበያን የውጭ ኢንቨስትመንት ተሳትፎ የምርታማነት ምልክቶች መሆናቸውን የኢትዮጵያ የቢዝነስ ምርታማነት በጣም ዝቅተኛ መሆኑን እንደሚያሳዩ አስታውቋል። የቢዝነስ አሰራር እንዲሻሻል ያደረጉ የመንግሥት የማሻሻያ እርምጃዎች ባለፉት ሰባት አመታት እንደተዳከሙና ተቋርጠዋል ማለት እንዳሚቻል ባንኩ ገልፆ በመንግሥት ይዞታ የሚገኙ የንግድ ድርጅቶችም በተለይ እንደ ቴሌ፣ ንግድ ባንክ፣ ኤልፓ የመሳሰሉ ዋና ዋና ድርጅቶች ወደ ግል አልተዛወሩም። አንዳንድ ጥቃቅን ድርጅቶች ወደ ግል ይዞታ ቢዛወሩም በምትካቸው ሌሎች የመንግሥት ንግዶች እየተቋቋሙ ተበራክተዋል ሲል ይተቻል። ቴሌን እና የልማት ባንክን በመጥቀስ የመንግሥት የንግድ ድርጅቶች ውጤታማ እንዳልሆኑ የሚናገረው የአለም ባንክ የቢዝነስ ድርጅቶች ምርታማነት እንዲቀንስ ያደርጋሉ ብሏል - ፓርቲ ቀመስ የሆኑ የ«ኢንዶውመንት» ድርጅቶችንም በተመሳሳይ ምክንያት ተጠቃሽ ሆነዋል።</p>

<p>የመሬት አቅርቦት በኢንዱስትሪ ዞን እንዲሁም፣ ለጨርቃጨርቅ፣ ለአበባ፣ ለቆዳና ለመሳሰሉ የምርት መስኮች የብድር አቅርቦች በልማት ባንክ በኩል ቢመቻችም፤ አዳዲስና ትናንሽ የቢዝነስ ድርጅቶችን አግልሎ የሚጎዳ ከመሆኑም በተጨማሪ የመሬት እጥረትና የብድር እጦት የብዙዎቹን ምርታማነት እየጎዳ ነው ይላል - ባንኩ። በእርግጥ ከ94 ዓ.ም በፊት ከነበረው ጋር ሲነፃፀር ተሻሽሏል፣ የቢዝነስ ድርጅቶችም ይህንን አይተው አልካዱም፣ ቅሬታቸው ቀንሷል። ነገር ግን አሁንም ችግር አለ፣ አሁንም ቅሬታ አለ። እንዲያውም የኢትዮጵያ የቢዝነስ ድርጅቶች፤ ብዙ ችግሮችን ያሚጋፈጡ ቢሆኑም ያን ያህል አያማርሩም «ችሎ አዳሪነት» ይበረታባቸዋል። ለምሳሌ ባለፉት 5 ዓመታት ለመንግሥት ድርጅቶች የሚሰጥ ብድር ሲጨምር የግል የቢዝነስ ድርጅቶች የብድር ድርሻ ግን ቀንሷል። ብድር ለማግኘት ባንኮች የማስያዣ ዋስትና መጠየቃቸው በሁሉም አገሮች የተለመደ ቢሆንም በኢትዮጵያ ግን ከብዙዎቹ የከፋ ነው። በንፅፅር ከቀረቡት አገራት መካከል ኢትዮጵያ በሁለተኛነት የምትጠቀስ ሆናለች። ይህም እየከፋ የመጣው ባለፉት አምስት ዓመታት እንደሆነ የዓለም ባንክ ይጠቁማል። እንዲህም ሆኖ በሌሎች አገራት የሚታየው አይነት ምሬት፣ በኢትዮጵያ የቢዝነስ ድርጅቶች ውስጥ አይታይም። አስተያየታቸውን ከተጠየቁ የቢዝነስ ድርጅቶች መካከል ግማሾቹ «ደህና ነው» ብለው መልስ ሰጥተዋል። የ«ችሎ አዳሪነት» ባህርያቸው ግን በመንግሥት ላይ ብቻ አይደለም።</p>

<p>በጥሬ እቃ አቅራቢነት በአምራችነት ወይም አከፋፋይነት እርስ በርስ በሚያደርጉት የደንበኝነት ግንኙነት ከሞላ ጎደል ሁሉም አንዱ በአንዱ ላይ ውል አፍርሷል - ዱቤ ባለመክፈል በተባለው ጊዜ ወይም ጥራት ባላማቅረብ እገዛለሁ ወይም እሸጣለሁ ያለውን ባለመተግበር። በውጭው ዓለም እንዲህ ውል የሚያፈርስ ደንበኛ በቸልታ አይታለፍም። ሁለቱ ዋነኛ መከላከያ ዘዴዎችም ፍርድ ቤት እና የጥቁር መዝገብ ናቸው። ድርጅቶች ገንዘባቸውን በፍቤት ያስመልሳሉ። ከዚህም በተጨማሪ ውል ያፈረሰ ሰው በመዝገብ ጥቁር ነጥብ ስለሚያዝበት የቢዝነስ ድርጅቶችም ይህንን መርጃ ስለሚያውቁ ተቀብለው አያስተናግዱትም። እንዲህ አይነቱ እጣ ፈንታ አደገኛ በመሆኑ ውል የሚያፈርሱ ሰዎች ጥቂት ናቸው። የኢትዮጵያ የቢዝነስ ድርጅቶች ግን የፍ.ቤትንም ሆነ የጥቁር መዝገብ ዘዴዎችን እንደማይጠቀሙ ነው የዓለም ባንክ የገለፀው - አስገራሚነቱን በመጥቀስ። የቢዝነስ ድርጅቶቾች በአብዛኛው፤ ውል ያፈረሱ ደንበኞችንም ተቀብለው እንደሚያስተናግዱ ገልፀዋል። «ችሎ አዳሪነት» ይመስላል። እና እንዴት ራሳቸውን ከአደጋ ይጠብቃሉ? በዱቤ ባለመሸጥ ፣ ከአዲስ ደንበኛ ጋር ባለመዋዋል፣ በዘመድና በትውውቅ ብቻ በመስራት ነው ራሳቸውን ከአደጋ ለመጠበቅ የሚሞክሩት። እንዲህ አይነቱ ችሎ አዳሪነት ምርታማነታቸውን በእጅጉ እንደሚቀንሰው ባንኩ ይገልፃል።</p>

<p>በተቃራኒው መንግሥት ግልፍተኛና አኩራፊ ይመስላል። የዓለም ባንክ «ብርጭቆው ግማሽ ሙሉ ነው» በሚል እይታ በርካታ የመንግሥት እርምጃዎችን ቢያደንቅም አንዳንድ ትችቶችን መሰንዘሩ የመንግሥት ባለስልጣናትን ቅር አሰኝቷል። የመሬትና የባንኩን ጥናት ተችተዋል - «በመረጃ ያልተደገፈ በስሜት ላይ የተመሰረተ» በማለት። አኩራፊነትና ግልፍተኝነት ካልሆነ በቀር በዓለም ባንክ የተጠቀሰው የመሬትና የብድር አቅርቦት ችግር በእርግጥ እንዳለ ራሱ መንግሥትና ገዢው ፓርቲ ኢህአዴግም በተደጋጋሚ ተናግረዋል። እንዲያውም ባለፈው ቅዳሜ የኢህአዴግ ስራ አስፈፃሚ ኮሚቴ ተሰብስቦ የመሬት አስተዳደር ስርአት ላይ ስር ነቀል ለውጥ መካሄድ እንዳለበት ወስኗል የሚል ዜና የመንግሥት ሚዲያዎች አስራጭተዋል። በምርታማነት ሳይሆን በኪራይ ሰብሳቢነት የመክበር አስተሳሰብ ዋነኛ የአገራችን አደጋ ነው የሚለው ኢህአዴግ የብድር አቅርቦትም የዚህ ችግር አካል ስለሆነ ለምርታምዎች ብድር የማመቻቸት እቅድ ያስፈልጋል ሲል ሰንዶችን አትሟል። የመሬትና የብድር አቅርቦት ችግር እንዳለ ራሱ መንግሥት አምኖ የሚናገር ከሆነ የአለም ባንክ ተመሳሳይ ነገር ቢናገር «በመረጃ ሳይሆን በስሜት ላይ የተመሰረተ ነው» ተብሎ የሚወቀሰው በግልፍተኝነት መሆን አለበት።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ነሐሴ 16 ቀን 2001</a></p>

</body>
</html>	
