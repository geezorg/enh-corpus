<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴዲ 6 ዓመት ተወሰነበት 18ሺህ ብር ተቀጣ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴዲ 6 ዓመት ተወሰነበት 18ሺህ ብር ተቀጣ</h2>


<p>በተሽከርካሪ ሰው ገጭቶ ማምለጥን ጨምሮ በሌሎች ሶስት ወንጀሎች በዐቃቤ ሕግ ተከሶ በእስር ላይ የሚገኘው ታዊቂ ድምፃዊ ቴዎድሮስ ካሳሁን (ቴዲ አፍሮ) በስድስት ዓመት ጽኑ እስራትና በ18 ሺህ ብር የገንዘብ መቀጮ እንዲቀጣ ተወሰነ።</p>

<p>የፌዴራል ከፍተኛው ፍርድ ቤት 8ኛ ወንጀል ችሎት ትናንት በዋለው ችሎት በተከሳሹ ላይ ቅጣቱን የወሰነው ክስ ከቀረበባቸው ወንጀሎች በሁለቱ ነው። ፍ/ቤቱ በሰጠው የቅጣት ውሣኔ ላይ እንደገለፀው ፣ ተከሳሹ በቀረበበት በ1ኛው ክስ ማለትም በተሽከርካሪ ሰው ገጭቶ ማምለጥ ወንጀል በ5 ዓመት ጽኑ እስታትና በአስራ ሶስት ሺህ ብር የገንዘብ ቅጣት እንዲቀጣ የወሰነበት ሲሆን ፤ አደጋ ላይ ያለን ሰው ሳይረዳ ጥሎ በመሄድ በሚለው በሁለተኛው ክስ 1 ዓመት ጽኑ እስራትና በአምስት ሺህ ብር የገንዘብ ቅጣት እንዲቀጣ ተወስኗል።</p>

<p>እጅግ ከፍተኛ ጥበቃና ቁጥጥር የታየበት የትናንትነው የቴዱ ችሎት የተጀመረው ዘግየት ብሎ ነበር። ለዘጠኝ ሰዓት ሃያ ጉዳይ ላይ የተሰየመው ችሎት የቅጣት ውሣኔውን በንባብ ከማሰማቱ በፊት በዳኛው በአቶ ልዑል ገ/ማርያም ለተከሳሹ (ለቴዲ) ማስጠንቀቂያ ተነገረ።</p>

<p>ዳኛው መዝገቡ የተቀጠረው የቅጣት ውሣኔ ለመስጠት መሆኑን ከገለፁ በኋላ ከዛ በፊት ግን መናገር የሚፈልጉት ነገር እንዳለ ተናገሩ። «አስትዳደሩ ለዚህ ጉዳይ የተለየ ችሎት ያዘጋጀው በተለያዩ ምክንያቶች ችሎቱን የሚከታተሉ የህብረተሰብ ክፍሎችና የሚዲያ ሰዎች አመቺ ሁኔታን ለመፍጠር ነው። በጠባብ ችሎት ቦታ አይበቃም ብሎ ከመመለስ ሰፊ ችሎት በማዘጋጀት ሁሉም እንዲከታተል ዕድል ለመስጠት ነው። ከዚህ ውጪ ላንተ የተለየ ክብር ለመስጠት አይደለም። ይህ ችሎት እንደልብ የሚፈነጭበት አይደለም። አንተ ከሥነሥርዓት ውጪ እየሆንክ ነው። ባለፈው ያታገስንህ ሆን ብለን ነው። ጥፋተኛ አለመሆን የሚገለፀው በጩኸት አይደለም ተራ ወንጀል ነው። አንድ ድሃ ዜጋ እንዳይኖር በማድረግህ የተፈጠር ተራ ወንጀል ነው ፤ ስለዚህ ለምን ተከሰስኩ ለምን ተጠየኩ ማለት አትችልም። ሕግ ዜጐችን ሁሉ በእኩል ዓይን ያያል እናም ሥርዓት ብትይዝ ጥሩ ነው» ዳኛው ንግግራቸውን እንዳበቁ ቴዲ ጥያቄ መጠየቅ ይችል እንደሆነ ፍ/ቤቱን ጠየቀ። ዳኛ ልዑል እጅግ በተቆጣ ስሜት «አትችልም» ካሉ በኋላ ወደ ችሎቱ ፖሊሶች በመዞር «እንደባለፈው ጊዜ የሚረብሽ ከሆነ አቆዩት በሌላ ፋይል ጉዳዩ ይታያል። ሌሎችም ሰዎች ከረበሹ አቆዩዋቸው» የሚል ትዕዛዛቸውን ከሰጡ በኋላ መዝገቡን መርምረን የሚከተለውን ወስነናል አሉ።</p>

<p>ተከሳሽ የተከሰሰባቸው ጥፋትኛነቱ የተረጋገጠባቸው ሁለት ክሶች የወ.መ.ህ ቁጥር 543 ንዑስ ቁጥር 3 ከአምስት ዓመት እስከ አስራ አምስት ዓመት ለመድረስ በሚችል ጽኑ የእስራት ቅጣትና ከ10-15 ዓመት በሚደረስ እስራት ሊያስቀጣ ይችላል። ሁለተኛው ክስም በወ.መ.ህ ቁ 575 ንዑስ ቁጥር 2 ሀ ከአንድ ወር እስከ ሁለት ዓመት በሚደርስ ቀላል እስራትና ከአስር ብር እክሰ አስር ሺህ ብር ሊደርስ በሚችል ጽኑ እስራት ያስቀጣል።» ያለው ፍርድ ቤቱ የወንጀል ሕጉ የሚደነግገውን ከወንጀል አድራጊው የበፊት ታሪክ ጋር በማመዛዘን ቅጣቱን መወሰኑን ገልጿል። በተከሳሹ ላይ የቀደመ የወንጀል ቅጣት ሪፖርት ያልቀርበበት በመሆኑ የዘወትር ፀባዩ መልካም እንደነበር ያስገምታል ያለው ፍ/ቤቱ ሆኖም ዐቃቤ ሕጉ በሰጠው የቅጣት ማክበጃ አስተያየት ተከሳሹ የፈፀመው ወንጀል ተደራራቢ ነው ብሏል። «በሌላ በኩል ተከሳሹ የቅጣት ማቅለያ ተጠይቆ ጠበቆቹ ወንጀሉን አልፈፀምንም ብለን ስለተከራከርን ፍ/ቤቱ የፈለገውን ቅጣት ይወስን ብለዋል። ስለዚህ የዐቃቤ ሕጉን የቅጣት ማክበጃ አስተያየት ከግምት ውስጥ በማስገባትና የወንጀል ሕጉን በመመርመር የሚከተለውን ወስነናል» ያሉት ዳኛው ፤ በተከሳሽ ላይ የሚከተለውን የቅጣት ውሣኔ መወሰኑን በናባብ አሰሙ።</p>

<p>«ተከሳሹ በሚያሽከረክረው መኪና ሰው ገጭቶ ምንም ሳይረዳው በመሄዱ ነውረኛነቱን ያሳያል። ስለዚህም ቅጣቱን ከባድ ያደርገዋል። ይሁን እንጂ የወንጀል ቅጣት ዓላማ ለማስተማሪያ በመሆኑ ቅጣቱ ቀሎ ቢወሰን ተከሳሹን ለማረም ይቻላል። ስለዚህም ተከሳሹን ያርማል ያስተምራል ሌሎችንም ያስጠነቅቃል ያለውን በ1ኛው ክስ - 5 ዓመት ፅኑ እስራትና 13ሺህ ብር ቅጣት በ2ኛው ክስ - በወ.ህ.አ 184 መሠረት በአንድ ዓመት እስራትና በብር 5ሺህ ብር በአጠቃላይ በ6 ዓመት እስራትና በብር 18ሺህ ብር መቀጫ እንዲቀጣ ወስነናል - ለግራቀኙ የይግባኝ መብት ጠብቀናል ፤ ሐምሌ 13/2000 የተሰጠው የይከላከል ብይን ከዚህ ውሣኔ ጋር ተያይዞ ለሚፈልግ ወገን ይሰጥ።» ዳኛው ውሣኔውን አንብበው ሲያጠናቅቁ ችሎቱ ውስጥ የታፈነው ስቅስቅታ ይሰማ ጀመር። የችሎቱን መጠናቀቅ በመግለጽም ዳኛው ሲነሱ ሰዓቱ 8፡55 ሆኖ ነበር። ቴዲ በፖሊሶች ታጅቦ ወደ መኪናው ሲሄድም «እግዚአብሔር ሃያል ነው» እያለ ነበር።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 27 ቀን 2001</a></p>

</body>
</html>	
