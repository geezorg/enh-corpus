<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ የሰላም ተስፋ እየፈራረሰ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሊያ የሰላም ተስፋ እየፈራረሰ ነው</h2>


<p>የሶማሊያ የሽግግር መንግሥትና ለዘብተኛ የሚባለው ታጣቂ ቡድን ባለፈው ጥቅምት የሰላም ስምምነት ቢፈራረሙም ፤ የአገሪቱ ግጭት እየተባበሰና የአክራሪ ቡድን ኃይል እየተጠናከረ ብዙ አካባቢዎችን ተቆጣጥሮ ሞቃዲሾን ለየመያዝ ተጠግቷል። በስምምነቱ መሰረት የኢትዮጵያ ወታደሮች ከሞቃዲሾ መውጣት እንደጀመሩ የተባበሩት መንግሥታት የገለፀ ሲሆን ፤ ሞቃዲሾን ለማረጋጋት ይሰማራል ተብሎ ለታሰበው ወታደራዊ ኃይል ጦር ለማዋጣት ፍቃደኛ የሆነ አገር አልተገኘም።</p>

<p>አሁን ባለው የሶማሊያ ሁኔታ ውስጥ የተባበሩት መንግሥታት ሰላም አስከባሪ ኃይል ውጤታማ እንደማይሆንና ፀጥታ ለመቆጣጠር አቅም እንደሌለው የገለፁት የድርጅቱ ዋና ፀሐፊ ባንኪ ሙን ፤ በቅድሚያ ሞቃዲሾን ለማረጋጋት ጠንካራ ወታደራዊ አቋም የያዙና ከባድ የጦር መሳሪያ የታጠቁ ሁለት አለማቀፍ ብርጌዶች ያስፈልጋሉ ብለዋል። አለማቀፍ ብርጌዶቹ እንዲዘጋጁ ውሳኔ ከተላለፈ ወዲህ አቅም ያላቸው 50 አገራት ተመርጠው ጥያቄ ንደቀረበላቸው ባንኪ ሙን ጠቅሰው ፤ እስካሁን ወታደር ለማዋጣት ፍቃደኛ የሆነ አገር የለም ብለዋል። ብርጌዶቹን ለማቋቋም በቂ ወታደራዊ ኃይል እንዲሰባሰብ የተባበሩት መንግሥታት የፀጥታ ምክርቤት የሁለት ወራት ገደብ ከሰጠ ወዲህ ከወር በላይ አልፏል። ነገር ግን ሁሉም አገራት በጊዜ ገደቡ ውስጥ መልስ ለመስጠት እንደማይችሉና በጥንቃቄ ለማሰብ ጊዜ እንደሚያስፈልጋቸው ገልፀዋል።</p>

<p>በሰላም ስምምነቱ መሰረት የኢትዮጵያ ጦር በዚህ ሳምንት ከሞቃዲሾ መልቀቅ እንደጀመረ ተመድ ያረጋገጠ ሲሆን ፤ እንደታሰበው ሰላም የሚያስገኝ ሆኖ አልተገኘም ፤ ትናንት በሞቃዲሾ የአክራሪ ቡድን አባላትና አንድ የመንግሥት ባለስልጣንን ለመግደል ጥቃት ማድረሳቸውና ከተማዋ በተኩስ መናወጧን ቢቢሲ ዘግቧል። 15 ሰዎች በሞቱበት በዚሁ ውጊያ የበርካቶቹ አስከሬን በመገድ ላይ ወድቆ ማየታቸውን ነዋሪዎች ተናግረዋል። አክራሪው ቡድን በሶማሊያ ማእከላዊና ደቡባዊ ክፍል እየተጠናከረ ሰፊ አካባቢዎችን እየተቆጠጠረ እንደሆነ የገለፀው ተመድ ፤ ለዚህም አንዱ ምክንያት የሽግግር መንግስቱ ፕሬዚዳናንት በጠ/ሚንስትሩ ቡድኖች መካከል የተፈጠረው ቁርሾ ነው ብሏል። ብዙዎቹ የፓርላማ አባላትም ከሶማሊያ ለቅቀው ወደ ኬንያ ሄደዋል። ኢትዮጵያ የምትመራው የምስራቅ አፍሪካ አገራት ድርጅት ኢጋድ.. የሶማሊያ ሽግግር መንግሥት ባለስልጣናት ልዩነትና ቁርሾ ትተው ለአገሪቱ ሰላም እንዲስሩ ሰሞኑን ባስተላለፈው ማሳሰቢያ ፤ ካልሆነ ግን የኢጋድ አገራት ድጋፋቸውን እንደሚቀንሱ አመልክቷል። ተመሳሳይ ማሳሰቢያ ያቀረበው ተመድ ግን ፤ የአገሪቱ ባለስልጣናት ሽኩቻቸውን ይፈታሉ የሚል ተስፋ እንደማይታይ ጠቁመዋል።</p>

<p>የኢትዮጵያ ጦር ከሞቃዲሾ እየወጣ የአክራሪው ቡድን በአካባቢው እየተጠናከረ ፤ የሽግግር መንግሥት ባለስልጣናት እርስበርስ እየተሻኮቱ ፤ የባህር ላይ ዘራፊዎች መርከቦችን እያገቱ ባሉበት ባሁኑ ወቅት የሶማሊያ ጉዳይ አሳሳቢ ነው ቢባልም ፤ የተመድ የፀጥታ ምክር ቤት ከትናንት በስትያ ተሰብስቦ ቁርጥ ያለ የመፍትሄ ውሳኔ አላስተላለፈም። በቅድሚያ ሞቃዲሾን የሚያረጋጋ ጠንካራ ወታደራዊ ኃይል ለማስገባት ፤ ከዚያም የሰላም አስከባሪ ኃይል ለማሰማራት ከወር በፊት ለወጣው እቅድ ፍቃደኛ የሚሆን አገር እንዳልተገኘ በሪፖርት ለምክር ቤቱ ቀርቧል። ይሁን እንጂ ፤ የእሳካሁኑ ጥረት እንዲቀጥል ከመወሰን ያለፍ ሌላ ለውጥ አልተገኘም። ሶማሊያን ለማረጋጋት ወታደር የሚያሰማራ አገር መጥፋቱን ያወገዙት የደቡብ አፍሪካ የቡርኪና ፋሶ ተወካዮች ፤ በዚሁ ከቀጠለ ሶማሊያ ወደ ባሰ ቀውስ እንደምትገባ ስጋታቸውን በመግለፅ የፀጥታው ምክር ቤት አማራጭ መፍትሄዎችን መፈለግ ነበረበት ፤ ሃላፊነቱን እየተወጣ አይደለም ብልዋል።</p>

<p>ከሶማሊያ ቀውስና ብጥብጥ ይልቅ ፤ ሃያላኑ አገራት የሚያሳስባቸው የባህር ላይ ዘረፋ ሆኗል ሲሉ ወቀሳ የሰነዘሩት የደቡብ አፍሪካው ተወካይ ፤ በሶማሊያ አቅራቢያ የባህር ላይ ዘረፋ የተስፋፋው በአገሪቱ አለመረጋጋትና ግጭት የተነሳ ነው ፤ ስለዚህ አገሪቱ እንድትረጋጋ ካላደረግን የባህር ላይ ዘረፋውን መከላከል አይቻልም ብለዋል።</p>

<p>በአንድ ዓመት ውስጥ ብቻ በሶማሊያ አቅራቢያ ከ120 በላይ በሚሆኑ መርከቦች የዘረፍና የእገታ ጥቃት እንደተሰነዘሩ የገለፀው የአለማቀፍ ማሪታይም ድርጅት ሃላፊ ፣ 600 ባህርተኞች ተጠልፈዋል ብለዋል። ውንብድና የተበራከተበት ይሄው አካባቢ ፣ ለዓለም ኢኮኖሚ በጣም ወሳኝ እንደሆነ ሲገልፁም ፣ በባህር ከሚጓጓዘው ጠቅላላ ነዳጅ ውስጥ 12 በመቶ ያህሉ በዚሁ አካባቢ የሚተላለፍ ነው ብለዋል። የባህር ላይ ዘረፋውን ለመከላከል ፤ ኔቶ ፣ ፈረሳይ ፣ የአውሮፓ ህብረት ፣ ራሺያ ፣ ህንድና ሌሎች አገራት ወታደራዊ ኃይል ለማሰማራት ፈቃደኛ ሆነው ተግባራዊ እያደረጉ ነው ተብሏል። የባህር ላይ ውንብድናን ለመከላከል ኃያላን አገራት ወታደራዊ ኃይል እንዳሰማሩት ሁሉ ሶማሊያን ለማረጋጋት የወታደርም ሆነ የቁሳቁስ መዋጮ ለማድረግ አለመፍቀዳቸው ያሳዝናል ብለዋል የቡርኪናፋሶው ተወካይ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 13 ቀን 2001</a></p>

</body>
</html>	
