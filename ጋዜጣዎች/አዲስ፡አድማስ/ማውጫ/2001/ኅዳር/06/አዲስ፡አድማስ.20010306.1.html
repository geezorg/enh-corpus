<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የሶማሊያ አክራሪ ቡድን ወደ ሞቃዲሾ ተጠግቷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሶማሊያ አክራሪ ቡድን ወደ ሞቃዲሾ ተጠግቷል</h2>


<p>የሶማሊያ የእስልምና አክራሪ ቡድን እንደሆነ የሚነገርለት አልሻባብ ፣ በትላንትናው ዕለት የኢትዮጵያ ወታደሮች ወደሰፈሩበትና ከመዲናው ሞቃዲሾ ወጣ ብላ ወደምትገኘው ትንሽ ከተማ የተንቀሳቀሰ ሲሆን በነዋሪዎች ዘንድ ዳግም ውጊያ ይፈጠራል በሚል ስጋት እንዳረበበ ሮይተርስ ዘገበ። አል ሸባብ የተባለው አማፂ ቡድን ውደ ሞቃዲሾ የሚያደረው ግስጋሴ በአገሪቱ ለ17 ዓመት የዘለቀውን ግጭት ለማስቆም በተባበሩት መንግሥታት አደራዳሪነት የተጀመረውን የሰላም ስምምነት ሂደት ሊያስተጓጉለው ይችላል ተብሏል።</p>

<p>ዋሺንግተን በአሸባሪዎች ቡድን ዝርዝር ውስጥ የመዘገበችው አል ሻባብ ፣ የኢትዮጵያ ወታደሮች ከሰፈሩበት ሲነካድሒር ከተማ በ2 ኪ.ሜ ርቀት ላይ የምትገኘውን ኤላሻ ከተማን ባለፈው ሐሙስ ለአጭር ሰዓት ተቆጣጥረዋት እንደነበር ሮይተርስ ዘግቧል።</p>

<p>ሲንካድሒር ከደቡብ ምዕራብ ሞቃዲሾ 15 ኪ.ሜ ርቀት ላይ ነው የምትገኘው። «ሰላም ለማግኘት ስንታገል ቆይተናል። ህዝቡንና ኤላሻ ከተማን በአቅራቢያዋ ካሉ ዘራፊዎች ወይም ኢትዮጵያውያን እንከላከላለን» - ብለዋል የእስልምና ፍ/ቤት ህብረት ቃል አቀባይ የሆኑት ሼክ አብዱራሂም ኢሴ አዶው።</p>

<p>ባለፈው ሳምንት አል ሸባብ በደቡባዊ ሶማሊያ ክልል ድል ማግኘቱን የዘገበው ሮይተርስ ፣ 3 ከተሞችን ለአጭር ጊዜ ይዞ እንደነበር አመልክቷል። ረቡዕ ዕለት ቡድኑ ከሞቃዲሾ 90 ኪ.ሜ ርቀት ላይ የምትገኘውን መርካ የተባለች ስትራቴጂካዊ የወደብ ከተማ እንደያዘ ያመለከተው ሮይተርስ ፣ ከተማዋን የተባበሩት መንግሥታት የዓለም የምግብ ፕሮግራም የእርዳታ ምግብ ለማቅረብ የሚጠቀምባት እንደሆነ ገልጿል።</p>

<p>አል ሻባብ የተባበሩት መንግሥታት በሶማሊያ መንግሥትና በለዘብተኛ ተቃዋሚዎች መካከል የስልጣን መጋራት ስምምነት እንዲደረግ ያቀረበውን የሰላም ዕቅድና የተኩስ አቁም ስምምነት እንደማይቀበል መግለፁ ተዘግቧል።</p>

<p>የአላሽ ከተማ በርካታ ነዋሪዎች የሞቃዲሾን ውጊያ ሸሽተው እየወጡ ሲሆን ዳግም ውጊያ ተከስቶ የምግብ እርዳታው እንዳይቋረጥ ክፉኛ ሰግተዋል።</p>

<p>«ውጊያ ዳግም ከተከሰተ ወዴት እንደምንሸሽ አናውቅም ፣ የእርዳታ ምግብ የማግኘት ተስፋም የለንም» ያለቸው የ4 ልጆች እናት የሆነችው አሌሺ ጂምኬል ፤ ሞቃዲሾ ተመልሰን የምንሄድባት ከተማ አይደለችም - ብላለች ለሮይተርስ።</p>

<p>የኢትዮጵያ ወታደሮች ከሞቃዲሾና ከሌሎች ከተሞች በያዝነው ወር መጨረሻ ላይ መውጣት እንደሚጀምሩ ታቅዶ እንደነበር ያወሳው ሮይተርስ ፣ የአክራሪ ቡድኑ ግስጋሴ ዕቅዱን ሊያስተጓጉለው እንደሚችል አመልክቷል።</p>

<p>የአልሸባብ ቡድን ባለፈው ረቡዕ ከሞቃዲሾ 100 ኪ.ሜ ርቀት ላይ የምትገኘውን የመረካ ወደብን ከያዘ ከአንድ ቀን በኋላ በከተማው የሸሪያ ሕግ የደነገገ ሲሆን ፤ የአገሪቱ ፖሊስ ቃል አቀባይ አብዱላሂ ሃሰን ግን ቡድኑ ላይ መልሶ ጥቃት እንደሚፈፅሙ አስታውቀዋል።</p>

<p>«በመንግሥትና በተቃዋሚ አጋሮች የተፈረመውን የሰላም ስምምነት ለማደናቀፍ ከሚፈልጉ አደገኛ ሰዎች ከተማዋን ነፃ ለማውጣት የመንግሥት ሃይል እንልካለን» ብለዋል - ፖሊስ ቃል አቀባዩ። ቡድኑ ወደቧን ያለምን ተቀናቃኝ መያዙን ያመለከተው ሮይተርስ ፣ በጎሳ ሚሊሻዎች አገዛዝ በሰፈነው ሙስናና ሥርዓት አልበኝነት የተሰላቹ በርካታ ነዋሪዎች አክራሪውን ቡድን ተቀብለውታል ብሏል። የአልሸባብ ቡድን አዛዥ የሆኑት ሞሃመድ ሼክ አብዲ ሙሴ ለተሰበሰቡ የወደቧ ነዋሪዎች ባደረጉት ንግግር «ዓላማችን በክልሉ የሸርያ ሕግ ለመተግበር ነው ፤ እናም ሁላችንም እኩል እንደሆንን ሁሉም ማወቅ አለበት» እንዳሉ የዘገበው ሮይተርስ ፤ በሶላት ሰዓት ሁሉም የንግድ ተቋማት እንዲዘጉ ትዕዛዝ አስተላልፈዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ኅዳር 6 ቀን 2001</a></p>

</body>
</html>	
