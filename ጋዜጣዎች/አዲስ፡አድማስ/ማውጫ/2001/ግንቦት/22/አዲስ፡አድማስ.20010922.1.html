<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በወ/ት ብርቱካን ጉዳይ ለማረሚያ ቤቶች ጥብቅ ትዕዛዝ ተላለፈለት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በወ/ት ብርቱካን ጉዳይ ለማረሚያ ቤቶች ጥብቅ ትዕዛዝ ተላለፈለት</h2>


<p>በእስር ላይ የሚገኙት የአንድነት ለዲሞክራሲና ለፍትህ ሊቀመንበር ወ/ት ብርቱካን ሚዴቅሳ፣ በቅርብ ዘመዶቻቸው፣ ጓደኞቻቸው፣ በጠበቆቻቸው፣ በኃይማኖት አባታቸው እንዲጎበኙ በፍርድ ቤት የተወወሰነላቸው ውሳኔ እንዲፈፅም ለማረሚያ ቤቶች ኮሚሽን ጥብቅ ትዕዛዝ ተላለፈለት። ወ/ት ብርቱካን የታሰሩበትን አምስተኛ ወር ፓርቲው በ«ቃሌ» ምሽት አስቦት ውሏል።</p>

<p>የፌደራል የመጀመሪያ ደረጃ ፍርድ ቤት ዘጠነኛ ፍትሐብሔር ችሎት፣ ወ/ት ብርቱካን ሚዴቅሳ በሚገኙበት እስር ቤት የተደረገባቸው ክልከላ አግባብ አለመሆኑን በመግለፅ በዘመድ ወዳጆቻቸው እንዲጠየቁ መወሰኑ ይታወሳል። ይህ ውሳኔ እንዲፈፀም በስምንተኛው ችሎት በጠበቆቻቸው አማካኝነት አቤቱታ አስገብተው፣ ኮሚሽኑ ትዕዛዙን ያስፈፀመበትን ምክንያት እንዲያቀርብ ለግንቦት 18 ቀን 2001 ዓ.ም ቀጠሮ ተለጥቶት እንደነበር የሚታወስ ነው።</p>

<p>በትዕዛዙ መሰረት ችሎቱ የቀረቡት የፌደራል ማረሚያ ቤቶች ኮሚሽን ረዳት ኦፊሰር ዘውዱ ንጉሴ፣ ማረሚያ ቤቱ ክልከላ አለማድረጉን፣ ከዘመዶቿ እናቷና ልጇ፣ ሁለት ጓደኞቿ እንዲሁም ጠበቃዋ ገብተው እየጠየቋት መሆኑን በመግለፅ፣ እስረኛዋ እንዲጠይቋት የምትፈልገውን ሰዎች ዝርዝር እንድትሰጥ በተጠየቀችው መሰረት የምትፈልጋቸው ሰዎች ገብተው እየጠየቋት እንደሆነ ለችሎቱ አስረድተዋል። የወ/ት ብርቱካን ጠበቃ አቶ ተስፋዬ ደረሰ በበኩላቸው፣ ፍርድ ቤቱ በውሳኔው አራት ሰው እንዲጠይቃት የሚል የቁጥር ገደብ አላስቀመጠም፣ ውሳኔው በቤተሰቦቿ፣ በዘመዶቿ፣ በጓደኞቿ በኃይማኖት አባቷ፣ በጠበቃዋና በሃኪሟ ትጎብኝ የሚል ነው። ማረሚያ ቤቱ ክልከላ እያደረገ ያለው በእነዚህ መብቶች ላይ በመሆኑ ፍርድ ቤቱ ጥብቅ ትዕዛዝ እንዲሰጥላቸው ጠይቀዋል።</p>

<p>የማረሚያ ቤት ረዳት ኦፊሰር በበኩላቸው፣ በእስረኛዋ ላይ ምንም አይነት ክልከላ አለመደረጉንና እንደውም ክሱ ተቋሙ የዕለት ተዕለት ሥራውን እንዳያከናውን የሚፈታተን ተግባር እንደሆነ በመግለፅ ኮንነውታል። የአፈፃፀም ችሎቱ በበኩሉ፣ ማረሚያ ቤቱ እስረኛዋ የሚጠየቁበትን ጊዜና ቦታ መወሰን ይችል እንደሆነ እንጂ «ይህን ያህል» ሰው በማለት በቁጥር መወሰን አይችልም ብሏል።</p>

<p>እስረኛዋ በማንኛውም ሰው እንዲጎበኙ በፍርድ ቤት የተሰጠውን ውሳኔ ፈፅሞ እንዲገኝ ሲልም ጥብቅ ትዕዛዝ አስተላልፏል።</p>

<p>በዚህ ትዕዛዝ መሠረት ወ/ት ብርቱካን ሚዴቅሳ በዛሬው ዕለት በዘመድ ወዳጆቻቸውና በጓደኞቻቸው ይጎበኛሉ ተብሎ ይጠበቃል። በተያያዘውም በትናንትናው ዕለት ወ/ት ብርቱካን ሚዴቅሳ የታሰሩበት አምስተኛ ወር፣ «ቃሌ» በተሰኘው የሻማ ምሽት ታስቦ የዋለ ሲሆን፣ ፕሮፌሰር መስፍን ወ/ማርያም «ሰላማዊ ትግል በኢትዮጵያ» በሚል ርዕስ ንግግር አድረገዋል። በዚሁ ዝግጅት ላይም የመ.ኢ.አ.ድ ሊቀመንበር ኢ/ር ኃይሉ ሻውል ተገኝተው ንግግር አድርገዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 22 ቀን 2001</a></p>

</body>
</html>	
