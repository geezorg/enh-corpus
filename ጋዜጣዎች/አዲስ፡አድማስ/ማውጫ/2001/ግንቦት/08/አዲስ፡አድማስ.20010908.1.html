<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የወርቅ ማጭበረበር ተከሳሾች ንብረት በሃራጅ ሊሸጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የወርቅ ማጭበርበር ተከሳሾች ንብረት በሃራጅ ሊሸጥ ነው</h2>


<p>በብሔራዊ ባንክ ላይ ከተፈፀሙት የወርቅ ማጭበርበር ወንጀል ጋር በተያያዘ ተጠርጣሪው በእስር ላይ የሚገኙት ታዋቂ ነጋዴዎች ንብረት በሃራጅ ሊሸጡ ነው።</p>

<p>የፌደራሉ ከፍተኛ ፍ/ቤት፣ 1ኛ ወንጀል ችሎት፣ ቀደም ሲል በሰጠው ትዕዛዝ መሠረት ታግደው የነበሩት ንብረቶች ከፌደራል ሥነምግባርና ፀረሙስና ኮሚሽን ዐቃቤ ህግ፣ ከፌደራል ፖሊስ፣ ከፌደራል ክፍተኛው ፍርድ ቤትና ከፍርድ አፈፃፀም መምሪያ በተውጣጡ የኮሚቴ አባላቶች ተቆጥሮ ግምቱ የወጣለት ንብረት የፊታችን ግንቦት 21/2001 በጨረታ ሊሸጥ መሆኑ ታውቋል።</p>

<p>በአዲስ አበባ ከተማ ውስጥ የሚገኙት የእነዚሁ ተከሳሾች ንብረቶች ተቆጥረውና ግምት ተሰርቶባቸው እንዲሸጡ ፍ/ቤቱ በሰጠው ትዕዛዝ መሠረት፣ ባለፈው መጋቢት ወር የተቆጠሩት ንብረቶቹ ለብልሽት ከመዳረጋቸው በፊት በሐራጅ እንዲሸጡ መወሰኑ የሚታወስ ነው።</p>

<p>ይህ በእንዲህ እንዳለ የተለያዩ ቁርጥራጭ ብረታብረቶችና ጣውላዎችን ወርቅ እያስመሰሉ በመሸጥ፣ ብሔራዊ ባንክን ወደ 200 ሚሊዮን ብር የሚጠጋ ገንዘብ አጭበርብረዋል በሚል ወንጀል ተከሰው በእስር ላይ ከሚገኙት ተጠርጣሪዎች መካከል የአንደኛውን ጉዳይ የካናዳ ኤምባሲ መከታተል ጀመረ። በእነሰይፉ ደስታ መዝግብ ክሱ ከቀረበባቸው 21 ተከሳሾች መካከል አንዱ የሆነው አብዱልሽኩር መሃመድ (ፉአድ መሐመድ)፣ ካናዳዊ ዜግነት ያለው በመሆኑ ኤምባሲው ጉዳዩን እየተከታተለው እንደሆነ ታውቋል።</p>

<p>ባለፈው ሐሙስ ግንቦት 6/2001 ዓ.ም በፌደራሉ ከፍተኛ ፍርድ ቤት 1ኛ ወንጀል ችሎት ለብይን ተቀጥሮ በነበረው መዝገብ፣ የኤምባሲው ተወካዮች በችሎት ተገኝተው ጉዳዩን የተከታተሉ ሲሆን፣ በዕለቱ ብይኑን ለማሰማት የመሃል ዳኛው አቶ መኮንን ገብረሕይወት ባለመገኘታቸው ብይኑ ሳይሰማ ቀርቷል። ተከሳሾቹ የቀረበባቸውን ክስ ይከላከሉ ወይስ ሳይከላከሉ በነፃ ይሰናበቱ በሚለው ጉዳይ ላይ ብይን ለመስጠትም ጉዳዩ ለሰኔ 8 ቀን 2001 ዓ.ም ተቀጥሯል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 8 ቀን 2001</a></p>

</body>
</html>	
