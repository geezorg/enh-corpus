<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የክልሎች የበጀት ማከፋፈያ ቀመር ዘንድሮም አወዛገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የክልሎች የበጀት ማከፋፈያ ቀመር ዘንድሮም አወዛገበ</h2>


<p>ፌደራል መንግሥት ለክልሎች የሚመድበው ጠቅላላ የድጐማ ገንዘብ ገና ባይታወቅም፣ ክልሎች በመቶኛ ስሌት የሚኖራቸው የድርሻ መጠን እንዳለፉት አመታት አወዛጋቢ ሆኖ ትናንት ፀደቀ።</p>

<p>እያንዳንዱ ክልል የሚደረሰው የድጐማ ገንዘብ በጥቅሉ ከአምናው የሚበልጥ ሊሆን ቢችልም፣ የመቶኛ ስሌት ድረሻ ላይ ግን የኦሮሚያ፣ የአማራ፣ የደቡብ፣ የትግራይ፣ የሃረሪና የድሬዳዋ ድርሻ ከአምናው ያነሰ እንደሚሆን ትናንት በፌደሬሽን ም/ቤት የፀደቀው ቀመር ይገልፃል።</p>

<p>የኦሮሚያ፣ የአማራና የትግራይ ክልሎች የድጐማ ድርሻ አምና ከነበራቸው ድርሻ ሲነፃፀር በአንድ መቶኛ ያህል ቀንሷል፣ የደቡብ ክልል ደግሞ በግማሽ መቶኛ።</p>

<p>ለምሳሌ የአማራ ክልል የአምና ድረሻ 23.57 በመቶ ሲሆን ዘንድሮ 23.33 በመቶ ሆኗል። የአፋር፣ የሶማሌ፣ የጋምቤላ፣ የቤንሻንጉል ጉሙዝ ክልሎች ድርሻ ዘንድሮ ጨምሯል - ከሶስት አመት በፊት ድረሻቸው ተቀንሶ ቢቆይም፣ የድጎማ በጀት ማከፋፈያ ቀመር ለማስላት ግምት ውስጥ ከሚገቡት ጉዳዮች መካከል የህዝብ ብዛት አንዱ ሲሆን፣ አዲሱ ቀመር በ1999ኙ የህዝብና ቤቶች ቆጠራ ላይ የተመሰረተ መሆኑ በአማራ ክልል ላይ አሉታዊ ተፅዕኖ ሊኖረው ይችላል ተብሏል።</p>

<p>የአማራ ክልል የቤቶችና የህዝብ ቆጠራ ከተካሄደበት ወቅት ቀደም ብሎ የከተማ ደረጃ ከተሰጣቸው ስፍራዎች መካከል በአንዳንዶቹ የተሟላ ቆጠራ አለመካሄዱን ውጤቱ እንደሚጠቁም የተናገሩት የም/ቤቱ አባል፣ የተሟላ ቆጠራ ሳይካሄድባቸው የተዘለሉ ቦታዎች ከበጀት ድርድሩ ጋር እንዴት ይታያሉ የሚል ጥያቄ አቅርበዋል።</p>

<p>የበጀት ድጐማ ድልድል ቋሚ ኮሚቴ ሰብሳቢ እና የአማራ ክልል ርዕሰ መስተዳድር አቶ አያሌው ጎበዜ የህዝብ ቆጠራ ላይ ስህተት መሰራት አለመሰራቱ እየተጣራ ነው ብለዋል።</p>

<p>የቆጠራው ውጤት በአገር አቀፍ ደረጃ ከተጠበቀው በታች መሆኑ የሚታወስ ሲሆን፣ ከተጠበቀው በታች የጐላ ልዩነት የታየው በአማራ ክልል በመሆኑ አስፈላጊው መጣራ እንዲደረግ ፓርላማው ወስኗል ያሉት አቶ አያሌው፣ በሚመለከታቸው አካላት የማጣራት ስራ እየተሰራ ነው ብለዋል።</p>

<p>የማጣሪያ ጥናት የሚቀጥለው በጀት ዓመት ከመጀመሩ በፊት ከተጠናቀቀ፣ የህዝብ ቆጠራ ውጤቱ የሚጨምርም ሆነ የሚቀንስ ልዩነቱን አይተን ስሌቱን እናስተካክላለን፣ እስከዚያው ግን በፓርላማ የፀደቀውን የቆጠራ ውጤት መሰረት በማድረግ ለመጀት ማከፋፈያ ስሌት ተጠቅመንበታል ብለዋል። ድጎማው በክልሎች ላይ ምን እንደምታ እንደሚኖረው ለቀረበው ጥያቄም የደቡብ ክልል ርዕሰ መስተዳድር አቶ ሽፈራው ሽጉጤ በሰጡት ምላሽ፣ የድጐማ በጀቱ የደሞዝ ጭማሪን ሊሸፍን ይችላል እንጂ በተለይ በትልልቆቹ ክልሎች ልማትን የሚያሠራ አይደለም፣ አንዲት የልማት ስራ ያሰራል የሚል እመንት የለኝም ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 8 ቀን 2001</a></p>

</body>
</html>	
