<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢህአዴግ አመራሮች በአዲስ እንደሚተኩ ጠ/ሚኒስትሩ ተናገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢህአዴግ አመራሮች በአዲስ እንደሚተኩ ጠ/ሚኒስትሩ ተናገሩ</h2>


<p>ኢህአዴግ ለ18 ዓመት የመንግሥት ሥልጣን ላይ መቆየቱና አንድ አይነት የአመራር ቡድን የፓርቲውን አመራር ለረጅም ጊዜ መያዙ የፓርቲውን ጥንካሬና የተቃዋሚ ፓርቲዎች ድክመት ነፀብራቅ መሆኑን ጠ/ሚኒስትር መለስ ዜናዊ አስታወቁ። ጠ/ሚኒስትር ከ«አፍሪካ ኮንፊዴንሻል» ጋር ባደረጉት ቃለምልልስ «ኢህአዴግ ለረጅም ዘመን የመንግሥት ስልጣን ይዞ መቆየቱ ያን ያህል እንደ መጥፎ ሊታይ የሚችል አይደለም» በማለት፣ በኢትዮጵያ እኔን ጨምሮ ተመሳሳይ ሰዎች በሥልጣ ላይ ለረዥም ዓመት ሊቆዩ የቻሉት እንደዚሁ ከኢህአዴግ ጥንካሬና ድክመት ጋር ይቆራኛል - ብለዋል ጠ/ሚኒስትሩ።</p>

<p>ከ1930ዎቹ ጀምሮ በስዊድን ለረጅም ዘመን ስልጣን ይዞ የቆየውን «የስዊድን» የሶሻል ዲሞክራቲክ ፓርቲ» እንደምሳሌ ጠቅሰዋል።</p>

<p>አያይዘውም የስዊድን የሌበር ፓርቲ ከሁለተኛው የዓለም ጦርነት መጨረሻ ጀምሮ እስከዛሬ ሥልጣን ይዞ መቆየቱን የጠቀሱት ጠ/ሚኒስትሩ፣ ምናልባት ይበልጥ አሳሳቢ የሚሆነው ነገር፣ በአንድ ፓርቲ የተወሰኑ ተመሳሳይ ሰዎች ለረዥም ጊዜ የአመራሩን ቦታ ይዘው መቆየታቸው ነው ብለዋል። «እርሳቸውን ጨምሮ አንድ የአመራር ቡድን የኢህአዴግ የአመራር ኃላፊነትን ይዞ መቆየቱን ያወሱት አቶ መለስ፣ «ይህ ሁኔታ ሊወገድ የሚገባው ነው። ኢህአዴግ ይህን ጉዳይ እንደተገነዘበውም እርግጠኛ ነኝ። መፍትሔ ለመሻትም እየመከረ ነው» ሲሉ ተናገረዋል።</p>

<p>«ለረጅም ዘመን ስልጣን ላይ ቆይቷል ሲሉ ንግግርዎት በተለይ ማንን የሚመለከት ነው?» የሚል ጥያቄ የቀረበላቸው አቶ መለስ፣ እሳቸውን ጨምሮ ከትጥቅ ትግሉ ጊዜ ጀምሮ እስካሁን ድረስ ማለታቸው እንደሆነ ገልፀዋል።</p>

<p>አንድ አይነት የአመራር ቡድን ለብዙ ዓመት ሥልጣን ይዞ መቆየቱ፣ «በተወሰነ ደረጃ የጥንካሬ ምልክት ሲሆን፣ በሌላ በኩል መፍትሔ የሚሻ የድክመት ምልክትም ነው» ካሉ በኋላ፣ ጉዳዩ ከአቶ ሀ፣ ለ፣ ሐ ጋር የሚያያዝ ሳይሆን አጠቃላይ ከፍተኛ አመራር የሚመለከት መሆኑን ገልፀዋል።</p>

<p>ይህ ከፍተኛ የአመራር ቡድን ትንሽ ረዘም ላለ ጊዜ የቆየው ለፓርቲው ጤንነት ሲባል ነው ብለዋል። አጠቃላይ የከፍተኛ አመራር ለውጥ ለማድረግ ነው የታሰበው? በሚል ለቀረበላቸው ጥያቄ ሲመልሱም፣ አዎ፣ ቀጣዩ አስፈላጊ የመፍትሔ እርምጃ መውሰድ ይገባዋል ብዬ አስባለሁ» ብለዋል። የውጭ ምንዛሬ እጥረት ቁልፍ የኢትዮጵያ ኢኮኖሚ ችግር መሆኑን የገለፁት አቶ መለስ፣ የኢኮኖሚያዊ ሁኔታው ስኬታማና ሰላማዊ ምርጫ ለማካሄድ የሚፈቅድ ይሆናል የሚል ተስፋና ግምት አለን ብልዋል።</p>

<p>በቅርቡ ከግንቦት 7 ጋር ያሉ ቡድኖች ምን ያህል ችግር ሊፈጥሩ ይችላሉ ተብለው «በአሁኑ ደረጃ ጠንከር ያለ የመቆጥቆጥ ስሜት የሚፈጥሩ እንጂ ከዛ ባለፈ መጠን ችግር አይሆኑም የሚል ግምት ነው ያለው ሲሉ ተናገረዋል።</p>

<p>የተፈጠረው ሁኔታ ከሽብርተኝነት ይልቅ የመፈንቅለ መንግሥት ሙከራ አይሆንም ወይ በሚል ለቀረበላቸው ጥያቄም ጠ/ሚኒስትሩ ምላሽ ሰጥተዋል። መከላከያን ጨምሮ የተለያዩ መንግሥት አካላትን ሁሉ ያካተተ ተቋማዊ የአሰራር ማሻሻያ ፕሮግራም አንድ አካል ሆኖ ለምናስበው ዓላማ መሳካት በአንድ ወይም በሌላ ምክንያት፣ አካላዊ የሆነ ብቃት ወይም የቁርጠኝነት ወዘተ ችግር ያለባቸው ሰዎች በራሳቸው ፈቃድ ሠራዊቱን እንዲለቁ ወይም ደረጃቸውን ዝቅ ብሎ እንዲሰሩ ተደረገዋል።</p>

<p>እንደሚገመተው እነዚህ ወገኖች በለውጡ ደስተኛ እንደማይሆኑ ግልፅ ነው። አስገራሚው ጉዳይ እንዚህ ወገኖች አለመደሰታቸውን መቆጣጠር አቅቶአቸው የለውጥ ፕሮግራሙን የሚያስፈፅሙ የመከላከያ ዘርፍ አባላትና ከፍተኛ የመንግሥት ባለስልጣናትን በመግደል መንገድ ስሜታቸው ለመግለጽ መሞከራቸው ነው።</p>

<p>የሆነው ሆኖ ግን እነዚሁ ወገኖች በጣም አነስተኛ ቡድን ሲሆኑ ምን ቢሞክሩ እንደሚሳካና እንደማይሳካ ጠንቅቀው የሚያውቁ ናቸው። በመሆኑም እንዚህ ወገኖች መፈንቅለ መንግሥት (ኩዴታ) ለማካሄድ እንኳ አልሞከሩም። እነርሱ ለማደራጀት የሞከሩት ተከታታይነት ያለው የግድያ እርምጃ በመውሰድ መንግሥትን አለመረጋጋት ውስጥ መክተትን ያለመ ቡድን ነው።</p>

<p>በአገሪቱ የተከሰተው የዋጋ ግሽበት በመጪው ዓመት በሚካሄደው ምርጫ ላይ ችግር ይፈጥራል የሚል ስጋት አለዎት? በሚል ተጠይቀውም፣ «ባለፉት አምስት ዓመታት ያስመዘገብነው ፈጣን የኢኮኖሚ ዕድገት በዓለም ላይ የተከሰተውን የኢኮኖሚ ቀውስ ተቋቁሞ መቀጠል ችሏል። ይኼ ነው ቁልፍ ጉዳይ» ያሉት ጠ/ሚኒስትሩ፣ አሁን ያለው አዝማሚያ እንደሚጠቁመው፣ የሚታየው የዋጋ ግሽበት ከምርጫው ወቅት በፊት ወደ አንድ አኃዝ ዝቅ ይላል የሚል ተስፋ አለን ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 15 ቀን 2001</a></p>

</body>
</html>	
