<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የቴዲ አፍሮ ቅጣት መቅለል አከራካሪ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቴዲ አፍሮ ቅጣ መቅለል አከራካሪ ሆነ</h2>


<p>በትላንትናው ዕለት ከሰዓት በኋላ የተሰየመው የፌደራል ጠቅላይ ፍርድ ቤት የሰበር ቅሬታ ሰሚ ችሎት፣ አርቲስት ቴዎድሮስ ካሳሁን (ቴዲ አፍሮ) በጠበቆቹ አማካኝነት እና የፌደራል ዐቃቤ ሕግ ያቀረቡትን የስበር አቤቱታ መርምሮ፣ የቴዲ አፍሮን አቤቱታ ሙሉ በሙሉ እና የዓቃቤ ሕግን አምስት የአቤቱታ ነጥቦች «መሰረታዊ የሕግ ስህተት የለበትም» ብሎ ውድቅ አደረገው። ነገር ግን ዓቃቤ ሕግ ካቀረበው አቤቱታ ውስጥ አንዷን ነጥብ ነጥሎ «ውንጀሉ ተደራራቢ በሆነ ጊዜ በሕግ ከተቀመጠው የመነሻ ቅጣት ቀልሎ ሲወሰን አይገባም የሚለው መሰረታዊ የሕግ ስህተት ስላገኘንበት ለሰበር ሰሚ ችሎት መርተነዋል» ሲል ትዕዛዝ ሰጥቷል።</p>

<p>አርቲስት ቴዎድሮስ ካሳሁን፣ መኪና ለማሽከርከር የሚያስችለው የመንጃ ፈቃድ ሳይኖረው፣ ሰው ገጭቶ በመግደልና እርዳታ ሳያደርግ በማምለጥ ወንጀል ተከሶ ጥፋተኛ ከተባለ በኋላ፣ በተከሰሰበት የፌደራል ከፍተኛ ፍርድ ቤት ስድስት ዓመት እስርና 18ሺህ ብር ቅጣት የተወሰነበት በመሆኑ ውሳኔውን ተቃውሞ ለፌደራል ጠቅላይ ፍ/ቤት ይግባኝ በማለቱ፣ የጥፋተኝነት ውሳኔው ሲፀናበት ቅጣቱ ግን ከስድስት አመት ወደ ሁለት ዓመት ከ18 ሺህ ብር ደግሞ ወደ 11ሺህ ብር ዝቅ ብሎ እንደተወሰነበት ይታወሳል።</p>

<p>ይህን ውሳኔ የተቃወመው ዓቃቤ ሕግ በበኩሉ፣ ለፌደራል ጠቅላይ ፍርድ ቤት «ቅጣቱ ሊቀልለት አይገባም፣ የስድስት አመቱ እስር ተፈፃሚ መሆን አለበት» ሲል ለሰበር ሰሚ አቤቱታ ሲያቀርብ፣ አርቲስት ቴዎድሮስ ካሳሁንም በጠበቆቹ አማካኝነት ጥፋተኛ ሊባል እንደማይገባና በነፃ እንዲሰናበት ወይም እስካሁን የታሰረው ይበቃዋል ተብሎ እንዲለቀቅ ለስበር አቤቱታ አቅርበዋል።</p>

<p>አቤቱታው፣ አምስት ዳኞች የሚሰየሙበት ሰበር ሰሚ ችሎት ከመቅረቡ በፊት ሰበር የሚቀርቡ ጉዳዮችን አጣርቶ የሚያየው ሦስት ዳኞች ወደሚሰየሙበት የሰበር ቅሬታ ሰሚ ችሎት» ተመርቶ፣ «አቤቱታው ለስበር ሰሚ ችሎት ቀርቦ ያከራከራል አያከራክርም፣ የሥር ፍርድ ቤቱ(ጠቅላይ ፍርድ ቤት) መሰረታዊ የሆነ ስህተት ፈጽሟል? አልፈፀመም?» የሚለው ታይቷል።</p>

<p>በትናንትናው ዕለት በመሐል ዳኛ መስፍን ዕቁበ ዮናስ፣ በቀኝ ዳኛ ተሻገር ገ/ሥላሴ እና በግራ ዳኛ አብዱራሂም አህመድ ከቀኑ ዘጠኝ ሰዓት የተሰየመው ችልት፣ የቴዲ አፍሮ ጠበቆች አቶ ሚሊዮን አሰፋና አቶ አምሀ በድሉ እንዲሁም ዓቃቤ ሕግ ፍቃዱ ፀጋ መቅረባቸውን አረጋጦ በአቤቱታዎቹ ላይ ድምዳሜውን በችሎት አሰምቷል።</p>

<p>በዓቃቤ ሕግ አቤቱታ ላይ አንደኛ - ዓቃቤ ሕግ ካቀረበው አቤቱታ ውስጥ «ይግባኝ ባይ የቅጣት ማቅለያ ባልጠየቀበት ሁኔታ ይግባኝ ሰሚ ችሎቱ ራሱ አቅርቦ ራሱ አቅልሎለታል» የሚል ነው። የሰበር ቅሬታ ሰሚውም፣ ይግባኝ ባይ ቴዎድሮስ ካሳሁን ይግባኝ ያለበትን ማመልከቻ መመልከቱንና ይግባኝ ያለውን ከፍተኛ ፍርድ ቤት በጥፋተኝነቱና በቅጣት ላይ የሰጠውን ውሳኔ ተቃውሞ መሆኑን በመግለፅ፣ የዓቃቤ ሕግን አቤቱታ ሳይቀበለው ቀርቷል።</p>

<p>ሁለተኛ ፍርድ ቤቱ በራሱ የቅጣት ማቅለያ ምክንያት አቅርቦ፣ በራሱ ቅጣቱን አቅሎለታል ለሚለው የዓቃቤ ሕግ አቤቱታ፣ ፍርድ ቤት ሁለት ተከራካሪ ወገኖች ቀርበው የሁለቱንም ጉዳይ አዳምጦ ፍትህ የሚሰጥ አካል በመሆኑ፣ በክርክር ወቅት አጣርቶ በሚያገኘው እውነት ላይ ተመስርቶ ማንኛውንም ውሳኔ ሊሰጥ እንደሚችል በመግለፅ አቤቱታውን ውድቅ አድርጎታል።</p>

<p>ሦስተኛ ተከሳሽ መንጃ ፈቃድና ሞያ ሳይኖረው መኪና በማሽከርከር፣ ከዋናው መንገድ ወጥቶ በጨካኝነት ሰው ገድሎ አምልጧል የሚለውን ዓቃቤ ሕግ ለክሱ ምክንያት የሆነውን ዋና ፍሬ ጉዳይ ጠቅላይ ፍርድ ቤት ለቅጣት ማቅለያነት መጠቀሙ፣ መሰረታዊ የሕግ ስህተት አለው ለሚለው የዓቃቤ ሕግ አቤቱታ፣ ጠቅላይ ፍርድ ቤት ለቅጣት ማቅለያነት የተጠቀመው ምክንያት ሟች አስቀድሞ ከመኪና መንገዱ ውስጥ ገብቶ ተኝቶ የነበረ በመሆኑ አደጋው የደረሰበት ሰዓትና ምንም ነገር ሊታይበት የማችልበት ሟች ስለነበር ለመሞቱ አስተዋጽዖ ማድረጉን በማየት እንጂ ከውናው ፍሬነገር ጋር የተገናኘ አለመሆኑን በተጨማሪውም ሞያ የሌለው ሰው ቅጣት ይከብድበታል፣ ሞያ ያለው ይቀልለታል የሚል ነገር አለመኖሩን ገልፆ ይህንን አቤቱታ ሳይቀበለው ቀርቷል።</p>

<p>አራተኛ የዓቃቤ ሕግ አቤቱታ ከፍተኛ ፍርድ ቤት ቅጣቱን አቅሎ በሕጉ ላይ ከተደነገገው መነሻ ቅጣት ሲወስን የተጠቀመውን የቅጣት ማቅለያ ጠቅላይ ፍርድ ቤቱም መልሶ ተጠቅሞበታል የሚል ሲሆን፣ ቅሬታ ሰሚ ችሎቱም በወቅቱ ጥፋተኛ የተባለው ቴዎድሮስ ካሳሁን የቅጣት ማቅለያ ሃሳብ እንዲያቀርብ ሲጠየቅ፣ በጠበቃው አማካኝነት ጥፋተኛ ነኝ ብሎ ስለማያምን የቅጣት ማቅለያ ሃሳብ እንደሌለው መግለፁንና፣ ፍርድ ቤቱ በራሱ የተጠቀመው የቅጣ ማቅለያ፣ ዓቃቤ ሕግ በተከሳሽ ላይ ምንም አይነት የወንጀል ሪኮርድ ስላላቀረበበት ቀደም ሲል የነበረውን መልካም ፀባይ ያሳያል በሚል እንጂ ጠቅላይ ፍርድ ቤቱ የተጠቀመውን የቅጣት ማቅለያ አለመሆኑን አስረድቶ አቤቱታውን ውድቅ አድርጓል።</p>

<p>አምስተኛ በሌላ ጉዳይ በተመሳሳይ ክስና ቅጣት፣ ይግባኝ የቀረበለት ጠቅላይ ፍርድ ቤት፣ ቅጣቱን ከሰባት አመት ወደ ስድስት አመት ሲያቀል፣ በቴዎድሮስ ካሳሁን ላይ ግን ከስድስት ዓመት ወደ ሁለት ዓመት ዝቅ ማድረጉ አግባብ አይደለም ለሚለው የአቃቤ ሕግ አቤቱታ፣ ፍርድ ቤቶች እሳክሁን ባላቸው አሰራር እያንዳንዱን ችሎት የሚያስችለው ዳኛ ጉዳዩን የሚያየው በህጉና ለህጉ በሚሰጠው ትርጓሜ እንጂ አንድ አይነት የቅጣት አወሳሰን መመሪያ ኖሮ ያንን መመሪያ ተከትሎ አለመሆኑን ጠቅሶ፣ በርግጥ እንዲህ አይነት መመሪያ ቢኖር የሚል ሃሳብ ቀርቦ ውይይት አልተደረገበት እንደሆነም ጠቁሟል። ላሁኑ ግን «በዚህኛው ጉዳይ እንዲህ ብሎ ተወስኗልና በዚህም እንዲህ ብሎ መወሰን አለበት» የሚል አሰራር ባለመኖሩ፣ የዓቃቤ ሕግን አቤቱታ አለመቀበሉን በመግለጽ የቴዲ አፍሮን አቤቱታዎች ተመልክቷል።</p>

<p>ቴዎድሮስ ካሳሁን በጠበቃ አማካኝነት ያቀረበው አቤቱታ ሰፋ ያለ በመሆኑ በሦስት ነጥቦች ጨምቆ መመልከቱን የሰበር ቅሬታ ሰሚ ችሎት አስረድቷል።</p>

<p>አንደኛ በዋነኛነት መከራከሪያ አድርጎ የተነሳው የዳግማዊ ምንሊክ ሆስፒታል ሰነድ፣ ሟች የሞተበት ቀን በ22/02/99 የሚለው በ23/02/99 በሚል ተቀይሯል የሚል ሲሆን፣ የሰበር ቅሬታ ሰሚው ይህ ስነድ ሆን ብሎ የተቀየረ አለመሆኑንና መጀመሪያ በስህተት የተበላሸን ሰንድ ማስተካከያ መስጠቱን፣ ይህንንም የተከሳሽ መከላከያ ምስክር ሆነው የቀረቡት የዳግማዊ ምኒልክ ሆስፒታል ሰራተኞች ሌላም ጊዜ እንዲህ ያለ ስህተት ሲያጋጥም ማስተካከያ እንደሚሰጠ በማረጋገጣቸው አቤቱታውን ችሎቱ አለመቀበሉን ገልፀዋል።</p>

<p>ሁለተኛ ውሳኔው ሲሰጥ አደጋው የደረሰበት ጊዜና ቦታ፣ የተሽከርካሪው ሰሌዳ ቁጥራና የአሽከራካሪው ማንነት ባልተለየበት ሁኔታ ነው ለሚለው የቴዎድሮስ ካሳሁን አቤቱታ፣ ውስጥ መዝገቡን ስንመረምር አቃቤ ሕግ ያቀረባቸው ሦስት የአይን ምስክሮች አደጋው የደረሰበትን ጊዜና ቦታ፣ የተሽከርካሪውን ሰሌዳ ቁጥርና የመኪናውን አይነት መመስከራቸውን፣ ተከሳሹም ይህንንም ምስክርነት በመከላከያ ማስረጃ ሳያስተባብሉ መቅረታቸውን ቅሬታ ሰሚ ችሎቱ ገልፆ አቤቱታውን ውድቅ አድርጎታል።</p>

<p>ሦስተኛ የፌደራል ጠቅላይ ፍርድ ቤት የመከራከር መብታችንን አጣቦብናል የሚለው አቤቱታ ላይ ቅሬታ ሰሚው፣ አቤቱታ አቅራቢዎቹ ጠቅላይ ፍርድ ቤቱ የመከራከር መብታችንን አጣቦብናል ሲሉ ያቀረቡትን አቤቱታ ከዚህ ችሎታ ስልጣን ውጪ ማስረጃ ምዘና ውስጥ የሚያስገባ ቢሆንም የጠቅላይ ፍርድ ቤቱን መዝገብ ስናየው 13 ነጥቦችን አቅርበው የተከራከሩበትን የሚያሳይ ስለሆነ፣ አቤቱታው ከእውነት የራቀ ነው ሲሉ ውድቅ አድርገውታል።</p>

<p>በመጨረሻም፣ የሰበር ቅሬታ ሰሚው በመደምደሚያው ላይ ዓቃቤ ሕግ ካቀረበው አቤቱታ ላይ ውስጥ ውድቅ ባልተደረገው አንድ ነጥብ ላይ ውሳኔ ሰጥቷል።</p>

<p>ዓቃቤ ሕግ ያቀረበው አቤቱታ፣ አርቲስት ቴዎድሮስ ካሳሁን ጥፋተኛ የተባለበት ወንጀል ተደራራቢ ነው። ተደራራቢ ሲባልም፣ ያለመንጃ ፍቃድ በማሽከርከር፣ ሰው ገጭቶ በመግለደልና እርዳታ ሳያደርግ ማምለጥ የሚል ነው። በዝህ ሦስት ተደራራቢ ወንጀል ጥፋተኛ የተባለ ሰው፣ ጥፋተኛ የተባለበት የወንጀል ሕግ አንቀፅ ከሚያስቀምጠው የቅጣት መነሻ ዝቅ ተደርጎ ሊወሰንለት አይገባም የሚል ነው። ይህ አቤቱታ ሲያከራከራቸው መቆየቱን ገልፀው፣ ተደራራቢ ወንጀል ለፈፀመ ሰው ቅጣቱ ዝቅ ብሎ መወሰኑ መሠረታዊ ሕግ ስህተት ያለብት ሆኖ ስላገኙት በዚህ ጉዳይ ላይ ብቻ ክርክር እንዲያደርጉ አምስት ዳኞች ለሚሰየሙበት ዋናው ሰበር ሰሚ ችሎት መርተውታል። ሰኔ 4 ቀን 2001 ዓ.ም በክርከር እንዲቀርቡ ትዕዛዝ ሰጥቷል።</p>

<p>በአምስት ዳኞች የሚሰየመው ሰበር ሰሚ ችሎት፣ ቀጠሮ በተሰጠበት ቀን ከርክሩን የሚያደምጥ ሲሆን፣ ተደራራቢ ወንጀል የፈፀመው ሰው ቅጣቱ ከመንሻው ዝቅ ሊል ይችላል ብሎ ከወሰነ፣ የቴዲ አፍሮ የሁለት አመት የጠቅላይ ፍርድ ቤት እስር ፀንቶ በመጭው ነሐሴ ወር በአመክሮ ከእስር የሚለቀቅ ሲሆን፣ ተደራራቢ ወንጀል የፈፀመ ሰው ቅጣቱ ከመነሻው ዝቅ ብሎ ሊወሰን አይገባም ካለ፣ ከፍተኛው ፍርድ ቤት የሰጠው የስድስት ዓመት እስራት ሊፀናበት ይችላል። በፌደራል ጠቅላይ ፍርድ ቤት በአምስት ዳኞች የሚሰየመው የመጨረሻው ስበር ሰሚ ችሎት የሚወስናቸው ውሳኔዎች፣ ከዛ በኋላ ለሚሰጡ ውሳኔዎች ገዢ ሆነው የሚያገለግሉ በመሆኑ፣ ሰበር ሰሚው ተደራራቢ ወንጀል የፈፀመ ቅጣቱ ከመነሻው ቀልሎ ሊወሰንበት ይችላል ብሎ ከወሰነ፣ ከዚህ በኋላ በተመሳሳይ ጉዳይ ለሚሰጡ ውሳኔዎች እንደ ገዢ ሆኖ ያገለግላል ማለት ነው። በአንፃሩ ተደራራቢ ጥፋት የፈፀመ ቅጣቱ ቀልሎ ሊወስንለት አይገባም ካለም በተመሳሳይ ለሌሎች ጉዳዮች ገዢ ይሆናል ማለት ነው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ግንቦት 15 ቀን 2001</a></p>

</body>
</html>	
