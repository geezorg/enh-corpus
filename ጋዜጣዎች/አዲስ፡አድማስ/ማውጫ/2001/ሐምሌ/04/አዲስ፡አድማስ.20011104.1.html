<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ከፍተኛ የመንግሥት ባለሥልጣናት ሲኖዶሱን አረጋጉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከፍተኛ የመንግሥት ባለሥልጣናት ሲኖዶሱን አረጋጉ</h2>


<p>በብፁዕ ወቅዱስ አቡነ ጳውሎስ እና ሲኖዶስ ባቋቋመው ሥር አስፈፃሚ ኮሚቴ መካከል የተፈጠረውን አለመግባባት ለማብረድ በኢህአዴግ ከፍተኛ ባለሥልጣን አባይ ፀሀዬ የተመራ ቡድን ሁሉ ለሕገ ቤተክርስቲያን እና ለሲኖዶሱ ውሳኔ ተገዢ እንዲሆኑ በመወሰን ሙሉ ሲኖዶሱ ሰኞ ዕለት በተረጋጋ መንፈስ ተሰብስቦ ውሳኔ እንዲሰጥ ጠየቀ።</p>

<p>ካለፈው ግንቦት 6 እስከ 13 ቀን 2001 ዓ.ም ተሰብስቦ የነበረው የኢትዮጵያ ኦርቶዶክስ ተዋህዶ ቤተክርስቲያን ቅዱስ ሲኖዶስ የቤተክርሲቲያኒቱ አሰራርና የፓርትርያርኩ አስተዳደራዊ አመራር ለሙስና የተጋለጠ ችግር ያለበት በመሆኑ ማንኛውንም አስተዳደራዊ ሥራዎች የሚሰራ ሰባት ጳጳሳት ያሉበት ኮሚቴ አቋቁሞ መሰየሙ ይታወሳል።</p>

<p>ኮሚቴውን የመንፈሳዊ ኮሌጁ ዲን ብፁዕ አቡነ ጢሞቲዎስ በበላይነት እንዲመሩት፣ የአዲስ አበባ ሀገረ ስብከት ሊቀጳጳስ ቡፁእ አቡነ ሳሙኤል በፀሃፊነት እንዲሁም፣ የሐዋሳ ሀገረስብከት ብፁዕ አቡነ ፋኑኤል፣ የጂማ ሀገረ ስብከት ብፁዕ አቡነ እስጢፋኖስ፣ የአዳማ ሀገረ ስብከት ብፁዕ አቡነ ጎርጎሪዮስ፣ የደሴ ሀገረ ስብከት ብፁዕ አቡኔ አትናቴዎስ እና የከንባታና ሃዲያ ሀገረ ስብከት ብፁዕ አቡነ መልከጸዴቅ የኮሚቴው አባል ሆነዋል።</p>

<p>ኮሚቴው በሲኖዶሱ ተሹሞ ሥራውን ከጀመረ በኋላ፣ ፓትርያርኩ ከተወሰኑ ቡድኖች ጋር ጣሊያን ስላደረጉት ጉዞ ለኮሚቴው ማብራሪያ እንዲሰጡ ጥያቄ በማቅረቡና ፓትሪያርኩም በኮሚቴው አሰራር በመናደዳቸው በተፈጠረው አለመግባባት አቡነ ሳሙኤል ከአዲስ አበባ ሀገር ስብከት ጵጵስናቸውና ኮሚቴው ከስራው እንዲታገድ የፃፉት ደብዳቤ ሲኖዶሱን አስቸኳይ ስብሰባ ማስጠራቱ ይታወሳል።</p>

<p>የቅርብ ምንጮች ለአዲስ አድማስ እንደጠቆሙት፣ በአስቸኳይ የተጠራው ሲኖዶስ ባለፈው ማክሰኞ ሰኔ 30 ቀን 2001 ዓ.ም በቤተክህነት ቅጥር ግቢ ተሰብስቦ ውዝግቡ ተካሮ ውሏል።</p>

<p>ዕረቡ ዕለት ከአህጉረ ስብከት የተውጣጡ 51 ጳጳሳት የሚገኙበት ሙሉ ሲኖዶስ በዕለቱ ተሰባስቦ፣ ፓትርያርኩ ያሳለፉት የእግድ ውሳኔ ሕገ ቤተክርስቲያንን ያልተከተለ መሆኑን በመጥቀስ የአንድ ሀገረ ስብከት ጳጳስ መሾምም ሆነ መሻር የሚችለው ቅዱስ ሲኖዶሱ ያቋቋመው ኮሚቴ መፈረስ ካለበት የሚያፈርሰው ሲኖዶሱ ብቻ መሆኑን በመግለፅ በፓትርያርኩ ላይ ወቀሳ ሰንዝረዋል።</p>

<p>ወቀሳውን ያልተቀበሉት ፓትርያርክ በእንዲህ ያለ ሁኔታ የሲኖዶሱን ስብሰባ መምራት እንደማይችሉ ሲገልፁ መምራት ካልቻሉ ስበባውን ለቀው እንዲወጡ እና ሲኖዶሱ እንዲቀጥል ቢጠየቁም ፈቃደኛ ባለመሆናቸው ከ40 በላይ የሚሆኑ ጳጳሳት ስብሰባውን ጥለው ሲወጡ የተቀሩት ከፓትርያርኩ ጋር እዛው ቀርተው እንደነበር ምንጮች ጠቁመዋል።</p>

<p>አዳራሹን ለቆ የወጣው ሲኖዶስ በሌላ አዳራሽ ተሰባስቦ፣ ፓትርያርኩ ሕገ ቤተክርስቲያንን ባለማክበር የቅዱስ ሲኖዶሱን ውሳኔ ሽረው፣ የአዲስ አበባ ሀገረ ስብከት ጳጳስ ብፁዕ አቡነ ሳሙኤልንም ሆነ ኮሚቴውን ማገድ እንደማይችሉ ከስምምነት ላይ የደረሱ ሲሆን በተደጋጋሚ ፓትርያርኩ ቤተክርስቲያኒቱን ለማስተዳደር ከሚመለከተው ሲኖዶስ ውጭ ካሉ የቤተክርሲቲያን ሹማምንት ጋር መማከራቸውን ከፍተኛ የአስተዳደር ብልሹነት መሆኑን በመጥቀስ የአስተዳደሩ ሥር በሙሉ እንደራሴ ተሾሞ ሊሰራ ይገባል የሚል ውሳኔ አስተላልፏል። ውሳኔውን በፊርማ ለማፅደቅ ለሀሙስ ሐምሌ 2 ቀን 2001 ዓ.ም ቀጠሮ በመያዝ ተበትኗል።</p>

<p>ሐሙስ ጠዋት የአዲስ አበባ ሀገረ ስብከት ጳጳስ አቡነ ሳሙኤልን ወደ ስብሰባው አዳራሽ ለመውሰድ አራት ኪሎ በሚገኘው መንፈሳዊ ኮሌጅ ግቢ ውስጥ ባለው መኖሪያ ቤታቸው የተገኙትን ሹፌራቸውን ያላሰቡት ነገር ይገጥማቸዋል። ሦስት ሲቪል የለበሱ ሰዎች ከሹፌሩ ላይ የመኪና ቁልፍ በመንጠቅ፣ ግቢውን ለቆ እንዲወጣ ያዘዙት ሲሆን፣ ከዛን ሰዓት ጀምሮ ማንም ሰው ወደ ግቢው እንዳይገባ አቡነ ሳሙኤልም ከቤት እንዳይወጡ ትዕዛዝ በመስጠት ታግተው ውለዋል። ፓትርያርኩም ተመሳሳይ እገታ አይፈፀምባቸው እንጂ ወደ ሲኖዶስ ስብሰባ እንዳይገቡ ተከልክለው ውለዋል።</p>

<p>በትናንትናው ዕለት ከጠዋቱ አንድ ሰዓት አካባቢ የአቡነ ሳሙኤል እገታ ተነስቶ ፓትርያርኩም ስብሰባ እንዲገቡ የተፈቀደ ሲሆን፤ ነገር ግን የሲኖዶሱ ሰብሰባ የተመራው በከፍተኛ የመንግሥት ባለስልጣን አባይ ፀሃዬ፣ የፌደራ ፖሊስ ኮሚሽን ኮሚሽነር ወርቅነህ ገበየሁና ሌሎች ሁለት የመንግሥት ባለስልጣናት በተገኙበት ነው።</p>

<p>መንግሥት በቤትክርስቲያ ስራ ጣልቃ እንደማይገባ፣ ነገር ግን እየተባባሰ የመጣው ሁኔታ የቤተክርስቲያኒቱን ሰላም የሚያፈርስ ሆኖ በመገኘቱ፣ ችግሩን ተገንዝቦ መፍትሄ ለማፈላለግ መሆኑን በመጥቀስ ሰብሰባውን መጀመራቸውን ምንጮቻችን ተናግረዋል።</p>

<p>የሲኖዶሱ ጳጳሳትም፣ አቡነ ጳውሎስ ቤተክርስቲያኒቱ የምትመራበትን ሕገ ቤተክርስቲያን በመጣስና የቅዱስ ሲኖዶስ አባቶችን ትተው ጉዳዩ ከማይመለከታቸውና ከቤተክርስቲያን ሹማምንት ጋር በመመካከር እየሰሩ ያሉት አስተዳደራዊ ሥራ አግባብ እንዳልሆነ በመግለፅ ግልፅ ወቀሳን ሰንዝረዋል።</p>

<p>ሕገ ቤተክርስቲያን የሚያከብሩ ከሆነ አብረው ለመስራት ፈቃደኛ መሆናቸውን በመግለፅ፣ ያዲስ አበባ ሀገረ ስብከትን ጳጳስ አቡነ ሳሙኤልንና ሲኖዶሱ የሰየመውን ኮሚቴ ማገዳቸውን፣ የሀገረ ስብከቱን ሥራ አስኪያጅና ሰራተኞች እንዲነሱ ውሳኔ ማስተላለፋቸው ከሲኖዶሱ እውቅና ውጪ መሆኑን ተናግረዋል።</p>

<p>ይህ በእንዲህ እንዳለ የአባ ሳሙኤልን ቆብ በማውለቅ ጽጌረዳ አበባ ይዘው የሚያሳይ ፎቶ በመስራት ስማቸውን የሚያጎድፍ መፅሀፍ ተፅፎ ሲበተን ተይዟል ያሉት ጳጳሳቱ፣ የመጽሃፉ ፀሃፊም ሆነ አሰራጭ በሕግ እንዲጠየቅ ጠይቀዋል።</p>

<p>እንደምንጮቻችን ገለፃ፣ አብዛኛውን ስብሰባ የመሩት አባይ ፀሃዬ፣ ከውይይት በኋላ በማጠቃለያ በሰጡት ውሳኔ ቤተክርስቲያኒቱ በራሷ ሕገ ቤተክርሲያን አማካኝነት በሲኖዶሱ ውሳኔ እንድትመራ እና ነገሮች ወደነበረበት ተመልሰው፣ በአቡነ ሳሙኤልም ሆነ በኮሚቴው ላይ የተሰጠውን እግድ እንዲነሳ፣ ለአዲስ አበባ ሀገር ስብከት ሥራ አስኪያጅነትም ሲኖዶሱ ይመጥናል ያለውን እንዲሾም፣ ይነሱ የተባሉ ሰራተኞችም ባሉበት እንዲቀጥሉ በማለት በተረጋጋና ሰላማዊ በሆነ መንፈስ ሲኖዶሱ ሰኞ ዕለት ተሰብስቦ የራሱን ውሳኔ እንዲያሳልፍ ብለዋል። በሕገ ቤተከርስቲያን እና በሲኖዶስ ውሳኔ ባለመመራት የቤተክርስቲያኒቱን ሠላም የሚያፈርስ ካለ መንግሥት የራሱን እርምጃ እንደሚወስድ በመግለጽ፤ የአቡነ ሳሙኤልን ስም ለማጉደፍ በተጠቀሰው መሉ መጽሐፍ ጽፈው በማሳተም ለማሰራጨት የሞከሩ በሙሉ ለፍርድ እንደሚቀርቡ ቃል በመግባት ውሳኔ ሰጥተዋል።</p>

<p>ጳጳሳቱም፤ መንግሥት ለየትኛውም ወገን ሳይወግን በሕገ ቤተክርስቲያንና በሲኖዶሱ ውሳኔ መሰረት እንዲሰራ ለማድረግ የሄደበትን ሰላማዊ አካሄድ አድንቀው፤ ፓትርያርክ ሕገ ቤተክርስቲያንን እስካከበሩና የዲኖዶሱ ጳጳሳት እሳቸውን ለማገልገል ሳይሆን ቤተክርስቲያኒቱን ለማገለገል መሰባሰባቸውን አምነው በመቀበል የሚጓዙ ከሆነ ነገሮች በሰላማዊ መንገድ እንደሚከናወኑ በማረጋገጥ ሰኞ ሐምሌ 6 ቀን 2001 ዓ.ም ለሲኖዶስ ስብሰባ ተቀጥሮ ስብሰባው ተበትኗል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 4 ቀን 2001</a></p>

</body>
</html>	
