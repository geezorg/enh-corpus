<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የወርቅ ማጭበርበር ተከሳሾች ንብረት እንዲሸጥ ታዘዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የወርቅ ማጭበርበር ተከሳሾች ንብረት እንዲሸጥ ታዘዘ</h2>


<p>በብሔራዊ ባንክ ላይ ከተፈፀመው የወርቅ ማጭበርበር ወንጀል ጋር በተያያዘ ክስ ቀርቦባቸው፣ ጉዳያቸው በፍ/ቤት እየታየ ባለው በእነ ሙደሲር መሃመድ ላይ የከፍተኛው ፍርድ ቤት አንደኛ ወንጀል ችሎት የሰጠው የንብረት ሽያጭ ትእዛዝ እንዲቀጥል ፍርድ ቤቱ ተጨማሪ ትእዛዝ ሰጠ።</p>

<p>«ሩህ ኢንተርናሽናል ትሬዲንግ ኃላፊነቱ የተወሰነ የግል ማህበር» በሚል ስያሜ በሚታወቀውና የተጠርጣሪዎች ንብረት በሆነው ድርጅት ስር የሚገኙት ንብረቶች እንዲቆጠሩና እንዲታሸጉ ተደርገው፣ ሰኔ 9 እና 10 ቀን 2001 ዓ.ም በጨረታ እንዲሸጡ ትዕዛዝ ተሰጥቶ ነበር። በዚሁ ትእዛዝ መሰረትም የታሸጉት ንብረቶች እንዲሸጡ በተወሰነበት ቀን፣ የፍርድ ቤቱ ሬጅስትራር ንብረቶቹ ታሽገዋል በተባሉበት ቦታ ሊገኝ ባለመቻሉ ሽያጩ ሳይካሄድ ቀርቷል። የከፍተኛው ፍርድ ቤት አንደኛ ወንጀል ችሎት፣ ሰኔ 22 ቀን 2001 ዓ.ም ከፌደራል ስነምግባርና ፀረ ሙስና ኮሚሽን ዐቃቤ ሕግ የቀረበውን ማመልከቻና የፌደራሉ ከፍተኛ ፍርድ ቤት ሬጅስትራር፣ ያስመዘገበውን ምላሽ መርምሮ የንብረት ሽያጩ እንዲቀጥል ትእዛዝ ሰጥቷል።</p>

<p>ቀደም ሲል በተሰጠው ትእዛዝ መሰረት፣ የፍ/ቤት ርጅስትራሩ በቦታው ያልተገኘው ባለበት ተደራራቢ የሥራ ጫና ምክንያት ነው ያለው ፍ/ቤቱ፤ በቀጣዩ ቀጠሮ ከአሻጊ ቡድኑ፤ ከፍርድ አፈፃፀም መምሪያና ከሚመለከተው የኮሚሽኑ ሰራተኛ ጋር በመተባበር ትእዛዙን በትጋት እንዲፈፅም ፍ/ቤቱ ማሳሰቢያ ሰጥቷል።</p>

<p>«ሩህ ኢንተርናሽናል ትሬዲንግ ኃላፊነቱ የተወሰነ የግል ማህበር» የቫት ተመዝጋቢ መሆኑን በመጥቀስ ደረሰኞቹን አውጥቶ ግብር መክፈል እንዲችል እሽጉ እንዲከፈትለት ተከሳሾች ያቀረቡት አቤቱታ ፍ/ቤቱ ውድቅ አድርጐታል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 4 ቀን 2001</a></p>

</body>
</html>	
