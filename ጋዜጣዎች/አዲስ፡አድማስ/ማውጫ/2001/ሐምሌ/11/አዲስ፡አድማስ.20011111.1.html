<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሲኖዶሱ እንዴት ሰነበተ?</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሲኖዶሱ እንዴት ሰነበተ?</h2>


<p>በዕለቱ አምስት ኪሎ የመብራት ተረኛ ነበር። አካባቢው በጭለማ ተውጧል። ለወትሮው ድምፁ የሚያስተጋባው በቤተክህነት ግቢ ውስጥ የሚገኘው ጄነሬተር ባልታወቀ ምክንያት ፀጥ ብሏል፣ ግቢውም በጨለማ ተውጧል።</p>

<p>የሀገረ ስብከት ጳጳሳት ከየደብሮቻቸው ለተለያዩ ጉዳዮች ሆነ ለቅዱስ ሲኖዶስ ስብሰባ አዲስ አበባ በሚመጡ ጊዜ የሚያርፉበት የየራሳቸው ቤት አላቸው በዚህ አምስት ኪሎ በሚገኘው የቤተክህነት ግቢ ውስጥ።</p>

<p>ባለፈው ረቡዕ ምሽት ግን ጳጳሳቱ በሰላም እንዲያድሩ ያልፈልጉ ማንነታቸው ያልታወቁ ግለሰቦች ማረፊያቸው ወደሚገኝበት ህንፃ መግባታቸውን ጳጳሳቱ ተናገረዋል።</p>

<p>የመብራት መጥፋቱና የጄነረተሩ መቋረጥ በህንፃና በቤቶቹ ውስጥ ጭለማን የፈጠረ ሲሆን፣ ለረጅም ዓመታት በኃይማኖታቸው የዘለቁ፣ በዕድሜ የበሰሉ በዘመናዊና በኃይማኖታዊ ትምህርት የታነፁ አባቶች ቀኑን ሙሉ ከዋሉበት አድካሚው የሲኖዶሱ ስብሰባ አረፍ ብለው ለማደር ዝግጅት ላይ ነበሩ። ግን ፈፅሞ ያላሰብት ነገር እንደተከሰት የጉጂ ቦረና ሀገር ስብከት ሊቀ ጳጳስ ብፁዕ አቡነ ሳዊሮስ ይናገራሉ።</p>

<p>«ከምሽቱ አራት ሰዓት አካባቢ ነው። የቤቱ በር በጣም ተንኳኳ። የማንኳኳቱ ሁኔታ አላምር ስላለኝ ማነው? ብዬ ጠየቅኩ፡ «ፖሊሶች ነን ክፈት» አሉኝ። ፖሊሶች ብትሆኑም አልከፍትም፣ ሰዓት እላፊ ነው ጉዳይ ካላችሁ በቀን መነጋገር እንችላለን የሚል መልስ ሰጠሁ፤ ድብደባው ሲያይልብኝ በር ላይ ላሉት ጥበቃዎች ደውዬ የድረሱልኝ ጥሪ አሰማሁ። መጣን ይሉኛል ግን ድብደባው እንደቀጠለ ነው አንድም የመጣ የጥበቃ ሰራተኛ የለም። ለፖሊስ ደወልኩ። እነሱም አልመጡም፣ ጠዋት እንደሰማሁት ከሆነ ፖሊሶቹ ሲመጡ በር ላይ ያሉት ጥበቃዎች ምንም ችግር እንደሌለና ሰላም መሆኑን ነገረው መልሰዋቸዋል፡ ሁለተኛውን የሳሎን በር ቆለፍኩና የመጣው ይምጣ ብዬ ጭለማ ውስጥ ቁጭ አልኩ። በህንፃው ላይ ካሉት በራቸው ከሚደበደበውም ከማይደበደበውም ጳጳሳት ጋር እየተደዋወልን ከመንጋገር በቀር ወደ ውጭ ለማውጣት የደፈረ አልነበረም። በመጨረሻም የላካቸው አካል እንዲተዉ ነገሯቸው ነው መስለኝ ማንኳኳቱን ትተው ሄዱ።» ሲሉ የገጠማቸውን ሊቀ ጳጳስ ብፁዕ አቡነ ሳዊሮስ ይናገራሉ።</p>

<p>በራቸው የተደበደበው ግን የአቡነ ሳዊሮስ ብቻ አልነበረም፣ የምዕራብ ሰቲት ሀገረስብከት ሊቀጳጳስ አቡነ ኤጲፋንዮስ የቅድስት ሰላሴ መንፈሳዊ ኮሌጅ የበላይ ኃላፊ ብፁዕ አቡነ ጢሞቲዮስ፣ በትግራይ ክልል የምዕራብ ሰቲት ሐመር ሊቀጳጳስ ብፁዕ አቡነ ሉቃስ በራቸው በኃይል ሲደበደብ ማምሸቱ ታውቋል።</p>

<p>የሰሜን ወሎ ሀገረ ስብከት ሊቀጳጳስ ብፁዕ አቡነ ቄርሎስ ማረፊያ ቤት ደግሞ ከሌሎቹ የተለየ ነገር ተከስቷል። «ከምሽቱ አራት ሰዓት ተኩል አካባቢ በሩ በኃይል መንኳኳት ጀመረ ለመክፈት ፈቃደኛ ባለመሆኔ ዘለፋ ይሰማኝ ነበር። ሕንፃው በጭለማ ተውጧል፣ ከውጩ የሚሰማው ድምፅ ከፍ ቢልም ማንም ሊደርስልኝ አልቻለም። ነገሩ እንደማያዋጣኝ ሳውቅ ወደ መኝታ ቤት ገባሁ። የተፈራው አልቀረም። በሩን ሰብረው ወደ ውስጥ ዘለቁ። እኔ ግን መኝታ ቤቱ ውስጥ ቆልፌ ነበር። እሱንም እንድከፍት ተጠይቄ ይደበደብ ነበር። በመጨረሻ ትተው ሄዱ» ሲሉ አቡነ ቴርሎስ ሁኔታውን ያስረዳሉ።</p>

<p>ጳጳሳቱ እንደሚሉት በቤተክህነት ግቢ ውስጥ ያውም በጳጳሳት መኖሪያ እንዲህ ያለ ነገር ሲፈፀም ሲያዩ የመጀመሪያቸው ነው። አደጋ ባይደርስባቸውና ህይወታቸው ባያልፍም ቤተክርስቲያኒቷን ያዋረደ የመግደል ሙከራ እንደተፈፀመባቸው በአንድ ላይ ይስማማሉ።</p>

<p>የዚያኑ ዕለት ከቤተክህነት ግቢ ውጪ ቃሊቲ በሚገኘው መኖሪያ ቤታቸው አዳራቸውን ያደረጉት የሐዋሳ ሀገር ስብከት ሊቀጳጳስ ብፁዕ አቡነ ፋኑኤል ለአዲስ አድማስ ሁኔታውን ሲያስረዱ፣ «ከምሽቱ አራት ሰዓት አካባቢ ነው፣ የውጭው አጥር በር ብረት ነው። በኃይል ተደበደበ፣ ሁኔታው ስላላማረኝ ማንም እንዳይከፍት አስጠነቀቅኩና ምን እንደፈለጉ ጠየቅን፣ የመንግሥት ሰዎች እንደሆኑና እኔን ማነጋገር እንደሚፈልጉ ገለፁ። ከመሸ በኋላ ማንንም እንደማናነጋግር ገልፀን ዝም አልን፣ ለ20 ደቂቃ ያህል ደብድበው ጥለው ሄድ በማግስቱ ሁኔታውን ለፖሊስ ሪፖርት አድርገናል።» ብለውናል።</p>

<p>የከንባታና ሀዲያ ሀገር ስብከት ጳጳስ ብፁዕ አቡነ መልከ ፀዴቅ በበኩላቸው ላፍቶ በሚገኘው ቤታቸው በምሽቱ የደረሰባቸውን ለአዲስ አድማስ ሲያስረዱ፣ «ዕለቱን በነበረው ስብሰባ ተዳክመንና አንድ አጀንዳ ላይ ውሳኔ አሳልፈን ጨረሰን፣ ለሌላኛው አጀንዳ በማግስቱ ቀጠሮ ይዘን ተለያየን። እኔም ወደ ማደሪያዬ አመራሁ። ከምሽቱ አራት ሰዓት አካባቢ የውጭው በር በኃይል ተንኳኳ፣ ማን እንደሆኑ ስንጠይቅ የመንግሥት ሰዎች እንደሆኑ ተናገሩ። እቤት ውስጥ ያሉ ቤተሰቦቼ በሩን እንክፈት ወይ? ብለው ጠየቁኝ ክፈቱ አልኩና ተከፍቶላቸው ገቡ። አራት የሚሆኑ ሰዎች ናቸው። የመንግሥት ሰዎች መሆናቸው በመጥቀስ ይዘውኝ ሄደው ሊያነጋግሩኝ እንደሚፈልጉ ገለፁልኝ፣ ሰዓቱ ምሽት መሆኑን በመግለጽ ለመከራከር ብሞክርም መንግሥት ሰላም ለማስከበር 24 ሰዓት ይሰራል ብለው ይዘውኝ ሄዱ። ከምሽቱ አራት ሰዓት እስከ ሌሊቱ ሰባት ሰዓት ከሁለት ሰዎች ጋር ሰፊ ውይይት አድርጌ ወደቤት መለሱኝ» ያሉት ጳጳሱ፣ ከማን ጋር ምን እንደተነጋገሩ ግን ለማብራራት ፍቃደኛ አልነበሩም።</p>

<p>የጳጳሳቱ በር ድብደባ መንስኤ ባለፈው አርብ የመንግሥት ባለስልጣናት በተገኙበት የተደረገው የሲኖዶሱ ስብሰባ፣ ሰኞ ሐምሌ 6 ቀን 2001 ዓ.ም በተረጋጋ መንፈስ ስብሰባውን እንደሚያካሂዱ ተስፋ ጥሎባቸው ያለፈለት እንደነብር ጳጳሳቱ ይናገራሉ።</p>

<p>ሰኞ ዕለት ስብሰባው በብፁ ዐአቡነ ጳውሎስ መሪነት ሲጀመር ግን ከሳምንቱ የተሻለ ስብሰባ እንደልገጠማቸው ያስታውሳሉ። የሰኞውን ስብሰባ አጀንዳ ሲያስረዱ፣ የኢትዮጵያ ኦርቶዶክስ ተዋህዶ ቤተክርስቲያን እየተዳደረችበት ያለው አስተዳደራዊ ስርዓት መልካም አስተዳደር የጐደለው፣ በሙስና የተበከለ እና በቤተሰብ እና ሹማምንቱ ጥቅማ ጥቅም የታሰር መሆኑን የጠቀሱት ጳጳሳቱ፣ ይህንን አሠራር አጥርቶ ቤተክርስቲያኒቱ ወደተሻለ አቅጣጫ እንድትሄድ የሚያስችላትን መንገድ የሚዋዋል ሰባት ሊቀጳጳሳት ያሉበት ኮሚቴ እንዲቋቋም ሲኖዶሱ የወሰነውን ውሳኔ ፓትርያርኩ ማገዳቸው አግባብ ባለመሆኑ እገዳውን እንዲያነሱ የሚጠይቅ ነበር ብለዋል።</p>

<p>በዚህ ስብሰባ ላይ ፓትርያርኩ እገዳውን ለማንሳት ፈቃደኛ ባለመሆናቸው እና የቅዱስ ሲኖዶስ አሰራር በሙሉ ሐሳብ መስማማት እንጂ በድምጽ ብልጫ መሸናነፍ ባለመህኑ ምንም ስምምነት ላይ ሳይደርሱ ስብሰባው መበተኑን የኃይማኖት አባቶች ይገልፃሉ።</p>

<p>በማግስቱ ማክሰኞ ምንም የተለወጠ ነገር ባለመኖሩ፣ ሲኖዶሱ የመንግሥት ተወካይ ባለበት ውይይቱን ለማድረግ ጥሪ በማስተላለፋቸው፣ ከፌደራል ጉዳዮች ሚኒስትር የመንግሥት ተወካይ ተገኝቶ ስብሰባው ተካሂዷል።</p>

<p>በዚህ ስብሰባም ጠቅላላው የሲኖዶሱ አባላት፣ ፓትርያርኩ ለሕገ ቤተክርስቲያን ተገዢ እንዲሆኑ በቁጣ፣ በልመናና፣ በማግባባት መንፈስ ቢጠይቋቸውም «እንደውም ሕገ ቤተክርስቲያን አላውቅም» በማለት አሻፈረኝ ማለታቸውን ይገልፃሉ።</p>

<p>ይኼኔ ማምሻውን በራቸው ከተደበደበባቸው ጳጳሳት አንዱ ሲኖዶሱን ያስደነገጠ ነገር ተናገሩ። «አባታችን እየሆኑ ያሉት ነገር አላማረኝም፣ ጉዳዩ ሕገ ቤተክርስቲያን የመቀበልና ያለመቀበል አይመስለኝም፣ አሟቸው ከሆነ ሆስፒታል እንውሰዳቸው እና ህክምና ያግኙ» በማለት በቁጣ ሲናገሩ በሲኖዶሱ ውስጥ ፀጥታ ነገሰ ይላሉ - የሲኖዶሱ አባላት።</p>

<p>ሌሎች አባቶችም ሕገ ቤተክርስቲያንን የማይቀበሉ ከሆነ መንበረ ፓትርያርክነትዎን ይልቀቁ የሚል ከባድ ጫና ስላሳደሩባቸውና የመንግሥት ተወካዮችም ፓትርያርኩ ለሕገ ቤተክርስቲያኑ እንዲገዙ ጫና ስላሳደሩባቸው «በመጨረሻ ሕገ ቤተክርስቲያኑን እቀበላለሁ፣ እግዱን አንስቻለሁ» በማለታቸው ረቡዕ ዕለት በተደረገ ስብሰባ የሥራ አስፈፃሚው ኮሚቴ እግድ መነሳቱን ጳጳሳቱ ገልፀዋል።</p>

<p>በማግስቱም፣ የአዲስ አበባ ሀገረ ስብከት ሊቀጳጳስ ብፁዕ አቡነ ሳሙኤልን እግድ በተመለከተ ውይይት እንዲደረግ አጀንዳ ተይዞ ቢለያዩም፣ ማምሻውን በደረሰባቸው አደጋ ለደህንነታችንና ለህይወታችን እንሰጋለን በማለታቸው ሐሙስ ዕለት ሲኖዶሱ ሳይሰበሰብ ውሏል።</p>

<p>ማምሻውን አንድ የመግሥት ከፍተኛ ባለስልጣን የተወሰኑ ጳጳሳትን ሰብስቦ ለደህንነታችው ስጋት እንዳይገባቸው መንግሥት ጥበቃ እንደሚያደርግላቸው ቃል የተገባላቸው ሲሆን እነሱም ቃል ጉባኤ ይዘው መንግሥት ጥበቃ እንዲያደርግላቸው ደብዳቤ በመፃፍ ለሚመለከተው አካል እንዳስገቡ ተናግረዋል።</p>

<p>በትናንትናው ዕለትም ሲኖዶሱ ተሰብስቦ፣ ጉዳዩ እንዲህ ያለ ደረጃ በደረሰበትና የጳጳሳት ሕይወት አደጋ ላይ በወደቀበት ሁኔታ፣ በአዳሪ በተቀመጠው አጃንዳ ላይ ውይይት መደረጉ የነፍስ ማጥፋት አደጋ ውስጥ ሊከት ስለሚችልና፤ አቡነ ሳሙኤልን በሚመለከት የቀረበው አጀንዳ ጊዜ ተወስዶበትና ጥናት ተደርጐበት በጥቅምት ወር በሚደረገው የሲኖዶሱ ስብሰባ ውሳኔ ይሰጥበት የሚል ውሳኔ አሳልፈዋል።</p>

<p>እስከዛው ግን ለቤተክርስቲያኒቱ ሰላም ሲባል፤ ለአዲስ አበባ ሀገረ ስብከት ሥራ አስኪያጅነት ከፓትርያርኩ ተሹሞ የነበረው አዲስ ሥራ አስኪያጅ ታግዶ ሲኖዶሱ ይመጥናል ያለውን እንዲሾም፣ የሚሾመው ሥራ አስኪያጅም ተጠሪነቱ ለሲኖዶሱ እንዲሆን በማለት አቡነ ሳሙኤልም እስከዛው የሥራ አስፈፃሚው ኮሚቴ ፀሐፊ ሆነው እንዲቀጥሉ በመወሰን አጀንዳውን ለጥቅምት አስተላልፎታል።</p>

<p>ጳጳሳቱ እንደሚሉት የዛሬ 17 ዓመት ፓትርያርኩ ሲሾሙ፣ አገር በሙሉ በደስታ እንደተቀበላቸው፣ ነገር ግን ከዚህ ሁሉ አመት በኋላ የቤተክርስቲያኒቱ አካሄድ ወደ ተበላሸ አቅጣጫ ማምራቱን ጠቀሰው፣ አብዛኛው የሲኖዶሱ ጳጳሳት ጠቅሰው፣ አብዛኛው የሲኖዶሱ ጳጳሳት፣ ፓትርያርኩንም ሆነ አባ ሳሙኤልን እየደገፉ ወይም እየቦደኑ ሳይሆን፣ ሕገ ቤተክርስቲያን እንዲከበር የሚጠይቁ ናቸው፣ የአባ ሳሙኤል ጥያቄም ሕገ ቤተክርስቲያን እንዲከበር የሚል ነው ብለዋል።</p>

<p>ጳጳሳት የተሾሙት ሕገ ቤተክርስቲያኒቱን ለማገልግል እንጂ ፓትርያርኩን ለማገልገል እንዳልሆነ በመግለጽም፣ እሳቸው ያሉትን ያልተቀበለ ጳጳስን ፓትርያርኩ እንደ ሃይማኖት አባት ሳይሆን እንደ ጀኔራል የጦር መሪ ወታደር እየላኩ ማስጠንቀቂያ መስጠት አግባብ አለመሆኑን፣ ይህንኑ ሃሳባቸውም በስብሰባቸው ላይ በግልጽ መናገራቸውን ገልፀውናል።</p>

<p>የአዲስ አበባ ሀገር ስብከት ጳጳስ አባ ሳሙኤል፣ አካሄዳቸው ትክክል ካልሆነ፣ አልመስማማት ካለ እና ጉዳዩን ቅዱስ ሲኖዶስ ካመነበት ወደ ሌላ ሀገረ ስብከት የማይዘዋወሩበት ምንም ምክንያት የለም። ነገር ግን በግልጽ እንደሚታወቀው እሳቸው ለፓትርያርኩና በዙሪያቸው ላሉ ሹማምትት፣ ሙስናዊ የሆነ አሰራር ስላልተመቹ ብቻ ሲኖዶሱ ሳያምንበት ማገድ አግባብ አለመሆኑን መናገራቸውን አብራርተውልናል።</p>

<p>በቤተክርስቲያኒቱ የተንሰራፋውን አስቸጋሪ አሰራር ተቋቁመው፣ የተሻለ ነገር በማሳየት እየተንቀሳቀሱ ያሉት አቡነ ሳሙኤል በመሆናቸውና ሲኖዶሱ እሳቸውን ማጣት ስለማይፈልግ፣ እንዲሁም ውሳኔውን ሲያሳልፍ በትክክልኛና በጠራ መረጃ ላይ ተመስርቶ እንዲወስና ጊዜ ስለሚያስፈልግ ለጥቅምት ወር መተላለፉ የግድ መሆኑን ያነጋገርናቸው ጳጳሳት ይስማሙበታል። ይህ ሁሉ ፍጭት ቤተክርስቲያኒቱ የተሰተካከለ መስመር እንድትይዝ ለማድረግ መሆኑን የገለፁት ጳጳሳቱ፣ በዚህ የማደረስበቱ አጃነዳውን ወደ አንድ አቅጣጫ በመቀየር የቤተክርስቲያኒቱ ልማት እንዲደበዝዝ የሚደረገውን አካሄድ ሲኖዶሱ እንደማይቀበልው አመልክተው፣ በቀጣይ ትክክለኛ ውሳኔ ለማሳልፍ እንደሚንቀሳቀስ ተናግረዋል።</p>

<p>የሲዳማ ሀገረ ስብከት ሊቀጳጳስ አቡነ ፋኑኤል በመጨረሻ በሰጡት ማብራሪያ፣ ቤተክርስቲያኒቱ ወደተስተካከለ አቅጣጫ እንድትመጣ ከቅዱስነታቸው ፓትርያርክ ጀምሮ ሁላችንም ወደ ቀና ሃሳብ በመምጣት ቤተክርስቲያኒቱ የምታድግበት እንጂ የግል ጥቅምና ቤተሰብን መርዳት ላይ ማተኮር የለብንም ይላሉ። ቤተክርስቲያኒቱ ላይ ለውጥ ልናመጣ ያልቻልነው ሥራችን ላይ ግልፀኝነትና ተጠያቂነት ባለመኖሩ ነው ብለዋል - ጳጳሱ።</p>

<p>ይህ የቆየና ጽዋው ሲሞላ የመጣ ችግር ነው፤ ችግሩም ዘርፈ ሰፊ ነው ያሉት ጳጳሱ፣ መልካም አስተዳደር ያስፈልጋል፣ ከሙስናና ከጐጠኝነት በመፅዳት ቤተክርስቲያኒቱ በልማት የምታድግበት መንገድ መፈለግ መቀየስ አለብን፣ ሁልጊዜ ቤተክርስቲያናችንን በሙዳይ ምጽዋ በሚገኝ ገንዘብ ማንቀሳቀስ ተገቢ አይደለም። ቤተክርስቲያን በእርሻውና በኢንዱስትሪው ብትሰማራ ከራሷ አልፍ ለድሀ ትተርፍ ነበር ብለዋል።</p>

<p>«አቡነ ሳሙኤልም ሆኑ ሌሎች የሲኖዶሱ ጳጳሳት ለአቡነ ጳውሎስ ልጆቻቸው ነን፣ አለመግባባት በማንም ላይ ይፈጠራል፣ ሕገ ቤተክርስቲያንን አክብረንና በሱ መሠረት ከተንቀሳቀስን በበጐ ሀሳብና በቀናነት የማይለወጥ ነገር የለም። በዚህ መንገድ ከሄድን ቤተክርስቲያኒቱን እናሳድጋለን» በማለት በዚህ ሀሳብ መንግሥትም ሲኖዶሱን እንዲተባበር ጳጳሳቱ ጠይቀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 11 ቀን 2001</a></p>

</body>
</html>	
