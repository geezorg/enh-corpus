<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴዲ አፍሮ ከ27 ቀናት በኋላ ይፈታል ችሎቱ በዕልልታ ተናወጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴዲ አፍሮ ከ27 ቀናት በኋላ ይፈታል ችሎቱ በዕልልታ ተናወጠ</h2>


<p>ስድስት ኪሎ የሚገኘው የፌደራል ጠቅላይ ፍርድ ቤት የወንጀል ይግባኝ ሰሚ ሰበር ችሎት አዳራሽ በሰዎች ተጨናንቋል። አዳራሹን የሞሉት ሰዎች ግን መደበኛ የሰበር ባለጉዳቦች አልነበሩም። ሆኖም ለአንድ ሰዓት ከ37 ደቂቃ እርስበርስ እየተጫወቱ፣ ከፊት ለፊት ባለው አነስተኛ መድረክ በተደረደሩት አምስቱ ወንበሮች ላይ የሚሰየሙትን ዳኞች ሲጠባበቁ ነበር።</p>

<p>ከጠዋቱ 4 ሰዓት ከ17 ደቂቃ ሲሆን የኋላ በኩል ያለው የዳኞች መግቢያ በር ተከፈተ፣ ወዲያው «ተነሱ» የሚል ትዕዛዝ ከፖሊስ ተሰጠ። በአገሪቱ የመጨረሻውን የፍርድ ውሳኔ የሚሠጠው ሰበር ሰሚ ችሎ፣ በመሐል ዳኛ አብዱልቃድር መሐመድ፣ በቀኝ ዳኞች ታፈሰ ይርጋና አላማው ወሌ፤ በግራ ዳኞች አቶ ፀጋዬ አስማማውና አሊ መሐመድ ተሰየመ።</p>

<p>በመሐል ዳኛው አብዱልቃድር መሐመድ «የሰበር ባለጉዳዮች እንደምን አደራችሁ?» በሚለው ትህትና አዘል ሰላምታቸው የተጀመረው ችሎት፣ ችሎቱ ለዕለቱ በቀጠሮ የያዛቸው በርካታ መዝገቦች እንዳሉበት በመግለጽ፣ ነገር ግን አብዛኛው የችሎቱ ታዳሚ የተገኘው በአቶ ቴዎድሮስ ካሳሁን እና በዓቃቤ ሕግ መካከል በተከፈተው መዝገብ ላይ ውሳኔውን ለመስማት በመሆኑ መዝገቡን የመጀመሪያ አድርገው እንደሚያዩት ገለፁ። ዐቃቤ ሕግ ፍቃዱ ፀጋ፣ የይግባኝ መልስ ሰጪ ቴዎድሮስ ካሳሁን እና ጠበቆቹን አቶ ሚሊዮን አሰፋ እና አምሃ በድሉን መቅረብ ካረጋገጠ በኋላ ዳኛ አልማው ወሌ ውሳኔውን በንባብ ማሰማት ጀመሩ።</p>

<p>ቴዎድሮስ ካሳሁን፣ በዓቃቤ ሕግ የቀረቡትን ሁለት ክሶች እንደሚያስረዱት፣ መኪና ለማሽከርከር የሚያስችል መንጃ ፍቃድ ሳይኖረው በማሽከርከር፣ ሰው ገጭቶ በመግለደልና እርዳታ ሳያደርግ በማምለጥ ወንጀል ተከሶ በፌደራል ከፍተኛ ፍርድ ቤት ጥፋተኛ በመባሉ፣ ሰው ገጭቶ እርዳታ ሳያደርግ በማምለጥ አምስት ዓመት፣ መንጃ ፈቃድ ሳይኖረው በማሽከርከር ደግሞ አንድ ዓመት በድምሩ ስድስት ዓመትና የ18 ሺህ የገንዘብ መቀጮ ህዳር 26 ቀን 2001 ዓ.ም ተወስኖበታል።</p>

<p>ቴዲ ውሳኔውን በመቃወም ለፌደራል ጠቅላይ ፍርድ ቤት ይግባኛ በማቅረቡ ፍርድ ቤቱ ጥፋተኛነቱን አረጋግጦ ቅጣቱን በሚመለከት፣ ለድርጊጉ አፈፃፀም ሟች በመሐል መንገድ ላይ በምሽት ተኝቶ መገኘቱ ትልቅ አስተዋጽዖ አበርክቷል በማለት፣ የእስራት ቅጣቱን በሁለት ዓመት፣ የገንዘብ መቀጮውን ደግሞ በ13 ሺህ ብር በመቀነስ የካቲት 11 ቀን 2001 ዓ.ም የሰጡት ውሳኔ በማስታወስ ወደ ዝርዝሩ ገብተዋል።</p>

<p>የፌደራል ዓቃቤ ሕግ፣ ጠቅላይ ፍርድ ቤቱ ቅጣቱን ቀንሶ የሰጠውን ውሳኔ በመቃወም፣ ለሰበር ሰሚ ችሎቱ ይግባኝ ማቅረቡን በመጥቀስ፣ ስለ ቅጣት አወሳሰን መርህና የዳኞችን ቅጣት የመወሰን ስልጣን ህጉን በማጣቀስ ሰፊ ትንታኔ ሰጥተዋል።</p>

<p>ዓቃቤ ሕግ ይግባኝ ሲያቀርብ የቅጣት ይቀነስልኝ ውሳኔ ባልተጠየበት ሁኔታ ጠቅላል ፍርድ ቤቱ ቅጣት ቀንሷል፣ የሚለውን ዓቃቤ ሕግን መከላከያ፣ ይግባኙ ሲቀርብ ግና ከመግቢያው የፌደራል ከፍተኛ ፍርድ ቤት ሲቀርብ ገና ከመግቢያው የፌደራል ከፍተኛ ፍርድ ቤት የሰጠውን የጥፋተኝነትና የቅጣት ውሳኔ በመቃወም መሆኑ በግልጽ የተቀመጠ ስለሆነ ሰበር ሰሚው ቅረታውን ውድቅ አድርጐታል።</p>

<p>ተደራራቢ ወንጀል በተገኘ ጊዜ ቅጣት ከመነሻው ዝቅ ተደርጐ አይወሰንም በሚል የቀረበው መከራከሪያም ቢሆን በሕጉ ላይ የተቀመጠው፣ ፍርድ ቤቱ ተደራራቢ ጥፋት ባገኘ ጊዜ ዳኞች ባላቸው ቅጣትን አመዛዝኖ የመወሰን ስልጣንና ኃላፊነት መሰረት የተሰጠ ውሳኔ በመሆኑ፣ ውሳኔው መሠረታዊ የሕግ ስህተት የተፈፀመበት ሆኖ እንዳላገኙት በመግለጽ ይግባኙን ውድቅ አድርገውታል።</p>

<p>በተመሳሳይ ጉዳይ ላይ ፍፁም የተራራቀ ቅጣት መወሰኑ፣ ፍርድ ቤቱን ተገማች ያደርገዋል በሚል የቀረበውን የዓቃቤ ሕግ ቅሬታ፣ ተገማችነት የሚለው ሁሉም ዳኞች ተመሳሳይ ግን የተለያዩ ጉዳዮች ላይ አንድ አይነት ወይም ተቀራራቢ ውሳኔ እንዲሰጡ የሚያችል አሰራርም ሆነ መመሪያ የለም። ፍርድ ቤቶች ቅጣት የሚወስኑበት በክርክሩ ሂደት የተረጋገጡትን ፍሬ ነገሮች ከህጉ ጋር በማገናዘብ መሆኑን ዳኛው ጠቅሰውታል።</p>

<p>በቅጣት አወሳሰን ረገድ «ተገማችነት» የሚለው ጥፋተኛ ለተባሉ ሰዎች ጭምር መሆኑን በመተንተን በዚህ በኩል የቀረበውን የዓቃቤ ሕግ ቅሬታ ውድቅ አድርገውታል።</p>

<p>የሰበር ቅሬታ ሰሚ ችሎቱ «አያስቀርብም» በሚል ውድቅ አድርጐት የነበረውን በአርቲስት ቴዎድሮስ ካሳሁን ጠበቆች የቀረበውን፣ ጠቅላይ ፍርድ ቤቱ ሁለቱ የወንጀል ድርጊቶች ዝርዝር ቅጣት ሳያስቀምጥ «ሁለት አመት» በማለት በድፍኑ የወሰነውን ቅጣት ነጣጥሎ በመወሰን፣ ቅጣቱን ወደ 1 ዓመት ከ14 ቀን ዝቅ እንዲያደርግላቸው አሊያም እሳካሁን የታሰረው በቂ ነው ተብሎ በነፃ እንዲሰናበትላቸው ያቀረቡትን ይግባኝ ሳይቀበለው ቀርቷል።</p>

<p>በተጨማሪ ዓቃቤ ሕግ፣ ከፍተኛ ፍርድ ቤት 18 ሺህ ብር የወሰነውን መቀጮ ወደ 13 ሺህ ብር ሲያወርድ ቅጣቱን የቀነስበት ምንም ምክንያት አለማስቀመጡን በመጥቀስ ያቀረበውን ቅሬታ በሚመለከት የገንዘብ መቀጮ የሚወስነው ጥፋተኛ ከተባለው ሰው አቅም፣ የቤተሰብ፣ የሥራ የገቢ ምንጭ እና የመሳሰሉት ሁኔታዎች ታይተው መሆኑን በመጥቀስ ይግባኝ ሰሚ ችሎቱ፣ በዚህ በኩል የቀረበውን የዓቃቤ ሕግን ቅሬታ በመቀበል ቅጣትን በሚመለከት ከፍተኛ ፍርድ ቤቱ የሰጠውን የ18ሺህ ብር ቅጣት አጽንቶታል።</p>

<p>በመጨረሻም የዓቃቤ ሕግ ይግባኝ ውድቅ በመደረጉ፣ በቴዎድሮስ ካሳሁን ላይ የፌደራል ጠቅላይ ፍርድ ቤት የሰጠው የሁለት ዓመት እስር ፀንቶ እንዲቆይ ውሳኔ አስተላልፎ፣ ውሳኔው በቁጥጥር ስር ከዋለበት ዕለት ጀምሮ ተፈጻሚ እንዲሆን ለማረሚያ ቤት እንዲፃፍ ሲገልፅ።</p>

<p>ችሎቱ በ እልልታ በጩኸት ተናወጠ። ቴዲ አፍሮ የቀመጠበት ወንበር አካባቢ ያሉ አድናቂዎቹ እላዩ ላይ ተረባረቡ። እጁን በመወዝወዝና፣ በመሳም። በጥበቃ ላይ የነበሩት የቃሊቲ ማረሚያ ቤት ፖሊሶች ግራ ተጋቡ። እስኪረጋጋ ብለው እዛው አቆዩት ይዘውት ሊወጡ ሲሉ እንደገና አድናቂዎች ቴዲ ላይ ተጠምጠሙ። በፖሊስ ዱላቸው ሰውን እየተከላከሉና እየገፈታተሩ እንደምንም መኪና ውስጥ አስገቡት። ይህ ሁሉ ሲሆን ዳኞቹ «ችሎት በመርበሽ» በሚለው ደንብ ለመቅጣት የሚያስችላቸውን ሥልጣን የመጠቀም ፍላጐት አላሳዩም። ነገሩን በትዕግስትና በግርምት ማለፍን መርጠዋል።</p>

<p>የአድናቂው ደስታና ፈንጠዝያ ቴዲ አፍሮ የሚሄድበትን መኪና ከቦ በመጨፈር ቀጠለ፣ ከጭፈራና ከደስታ ባለፈ አንዳችም ረብሻ ሳይፈጠር ቴዲና የፈደራል ፖሊሶቹን የያዙት ሁለት መኪኖች ተከታትለው ግቢውን ለቀው ወጡ። ደስታውም ከወጣቶች ጭፈራ ጋር በዋናው መንገድ እሰከአራት ኪሎ ዘለቀ።</p>

<p>በውሳኔው አቶ አምሀ በድሉ ያቀረብነው ቴዎድሮስ ካሳሁን ጠበቃ አቶ አምሀ በድሉ ያቀረበው ጥያቄ ነበር፣ «የመጨረሻው ቀጠሮ ዓቃቤ ሕግ በቅጣት ላይ ላቀረበው ይግባኝ የሚሰጠውን ውሳኔ ለመጠባበቅ ነበር። ይህን ይግባኝ ደግሞ ውድቅ ይደረግ በማለት ስንቃወመው ቆይተናል። ስለዚህ ውድቅ በመደረጉ ደስተኞች ነን» ብለዋል።</p>

<p>በቁጥጥር ስር ከዋለ 15 ወራት ያስቆጠረ መሆኑን ያስታወሱት ጠበቃ፣ ውሳኔው የሁለት ዓመት እስር የሚያስቀጣ በመሆን የአመክሮ መብቱ ተፈፃሚ ሲሆን ነሐሴ 8 ቀን 2001 ዓ.ም ከእስር ይፈታል ብለዋል።</p>

<p>የፌደራል ዓቃቤ ሕግ ፍቃዱ ፀጋ፣ ለአዲስ አድማስ ውሳኔውን አስመልክተው አስተያየታቸውን ሲሰጡ፣ «የሀገሪቱ የመጨረሻ ፍርድ ቤት የሰጠው ውሳኔ ስለሆነ ከመቀበል ውጪ ሌላ አማራጭ የለኝም። ምናልባት ከዚህ በኋላ ሊሆን የሚችለው ለትምህርት ሊጠቅም በሚችል መልኩ ውሳኔውን መተቸት ብቻ ነው። የእኛ ዋና ሥራ የነበረው በወጀሉ ጥፋተኝነቱን ማረጋገጥ ነበር፣ ያንን ደግሞ በከፍተኛ፣ በጠቅልይ እና ሰበር ሰሚ ፍርድቤቶች አስወስናል። ቅጣቱን በተመለከተም ቴዎድሮስ ሁለት ዓመት ከመታሰሩ ጋር አይደለም ችግራችን። እሱ የሚታረም ከሆነ ስድስት ወርም ይበቃዋል። ቅጣቱን በተመለከተ የመወሰን ስልጣኑ የፍርድ ቤት ነው።» ብለዋል።</p>

<p>ቴዲ አፍሮ ተወዳጅና ታዋቂ ድምፃዊ በመሆኑ በውሳኔው አድናቂዎቹ ደስታቸውን ሲገልፁ ሲመለከቱ በግልዎ «ቅጣቱ እንኳን ቀለለት» የሚል ስሜት አላደረብዎትም? በሚል ላቀረብንላቸው ጥያቄ «ዘፈንን የሚያደምጥ ሰው ቴዎድሮስ ካሳሁንን ያደንቃል። እኔም ዘፈን አደምጣለሁ። ነገር ግን ውሳኔውን እንደ ግለሰብ አላስደሰተኝም። ፈፅሞ የምቀበለውም አይድለም። መፈታቱ ጥሩ ቢሆንም፣ ይግባዋል ብዬ የማጨበጭብለት አይደለም። የሚገባውን ያህል አልተቀጣም። ነገር ግን እንዳልኩት ውሳኔው የመጨረሻ በመሆኑ ውሳኔውን ከማክበር ውጪ አማራጭ የለኝም» ብለዋል።</p>

<p>የአርቲስት ቴዎድሮስ ካሳሁን እናት ወ/ሮ ጥላዬ አራጌ በበኩላቸው፣ ለአንድ ዓመት ከአምስት ወር የልጃቸውን ውሳኔ ለመስማት በተለያዩ ቀጠሮች ላይ ፍርድ ቤት ተገኝተዋል።</p>

<p>እስከመጨረሻዎቹ ወራት ሁሉም ችሎቶች የተፈጠሩትን የተለያዩ ሁኔታዎች እንደየአመጣጡ በተስፋ ሲጠባበቁ መቆየታቸውን ይገልፃሉ።</p>

<p>«የመጀመሪያዎቹ የክርክር አጀንዳዎች እየተደረጉ መጥተው፣ ነገሮች እየጠበቡ ሲመጡ እንዲሁም ወደ ሰበር ሰሚ መጥፎ ውሳኔ ሲወሰንና አቤት የማይባልበት ጊዜ ላይ ሲደረስ ከአቅሜ በላይ ሆነብኝ።</p>

<p>ችሎት ብገባም ራሴን መቆጣጠር እያቃትኝ መጣ። በዕለቱ ሰው ወደ ችሎት ሲገባ እኔ እመቤታችን ምስል ስር ተንበርክኬ የልጄን ነገር ስማፀናት ቆየሁ። ውሳኔው በስልክ ሲነገረኝ ግን ሐዘኑን ረስቼ ደስታውም ከአቅሜ በላይ ሆነብኝ» ብለዋል።</p>

<p>አያይዘውም «ባገኘነው ፍትህ ተደስቻለሁ። ቴዲ የመላው ኢትዮጵያ ህዝብ ልጅ ነው። ከታሰረበት ዕለት ጀምሮ ከጐናችን ላልተለዩንና ጉዳዩን ጉዳያቸው አድርገው ሲጨነቁ ለነበሩ በመላው ዓለም የሚግኙ ኢትዮጵያውያን እንዲሁም ለአንድ ዓመት ከአምስት ወር የተንከባከቡት፣ ቤተሰቦቹምን ሳይጉላሉ ያስተናገዱትን የቃሊቲ ፖሊሶች ብድር ይግባቸው። ይህ ከውስጤ ያመጣሁት ምስጋናዬ ነው። በተረፈ ደግሞ ልጄም ለቤቱ አብቅቶት ብድር ከፋይ ያድረገው» ብለውናል።</p>

<p>ታዋቂው ድምፃዊ ቴዎድሮስ ካሳሁን ሰው ገጭቶ በመግደልና በማምለጥ ክስ ተመስርቶበት በቁጥጥር ስር የዋለው ሚያዚያ 8 ቀን 2001 ዓ.ም ሲሆን ጥፋተኛ ተብሎ በሁለት ዓመት እስር እንዲቀጣ የተወሰነበት ደግሞ ሐምሌ 9 ቀን 2001 ዓ.ም ነው።</p>

<p>በ1996 ዓ.ም በወጣው የወንጀል ሕግ አንድ ታራሚ ከተወሰነበት የእስራት ቅጣት ሁለት ሦስተኛውን ከፈፀመ በኋላ፣ በአመክሮ ሊለቅ የሚችለውም ፍርዱን ከፈፀመ በኋላ፣ በአመክሮ ሊለቅ የሚችለውም ፍርዱን ከፈፀመ በኋላ በራሱ በታራሚው ወይም በሌላ አካል አማካኝነት በአመክሮ እንዲፈታ ሲጠየቅ ነው።</p>

<p>የአመክሮ መብቱ ሊሰጠው የሚችለውም የእስራኛው ፀባይ መሻሻሉ ታይቶ፣ በፍርድ ውሳኔው ውስጥ የካሳ ጥያቄ ካለበት እሱን መክፈሉ ግንዛቤ ውስጥ ገብቶ፣ ከወጣም በኋላ ተመሳሳይ ጥፋት ሊፈጽም እንደሚችል ተረጋግጦ ሲሆን እነኚህ ሁኔታዎች ተሟልተው ቢግኙም አመክሮው ተፈፃሚ ሆኖ የማይገኝበት አንድ ምክንያት እስረኛው ተደጋጋሚ ሆኖ የማይገኝበት አንድ ምክንያት እስረኛው ተደጋጋሚ ጥፋተኛ ከሆነ ብቻ ነው።</p>

<p>መግለጫውን ለመስጠት ስልጣን ስለሌለኝ ስሜ አይጠቀስ ያሉ በአዲስ አበባ ማረሚያ ቤት ያገኘናቸው የሥራ ኃላፊ፣ የአመክሮ አሠጣጥ አሠራራችን የአመክሮ መብት አለኝ ብሎ የሚያምን ታራሚ ዘወትር ሐሙስ ባለው የማመልከቻ ማቅረቢያ ዕድል ተጠቅሞ ያቀርባል። «አመክሮውን ለመስጠት በህጉ ላይ የተቀሱትን ነገሮች ያሟላል? አያሟላም» በሚል ታይቶ አመክሮውን ሊያስከለል የሚችል ምክንያት ከሌለ ይለቀቃል። እኔ እስከማውቀው ቴዎድሮስ ካሳሁን በማረሚያ ቤቱ ባለው ቆይታ በመልካም ፀባዩ ላይ ምንም እንከን አይወጣለትም። የአመክሮ መብቱን ሊያስከለክልበት ወይም ሊያራዝምበት የሚችል አንድም ነገር ይኖራል ብዬ አልገምትም - ብለዋል። በዚህም መሠረት ቴዲ አፍሮ፣ ሰበር ሰሚ ችሎቱ የጠቅላይ ፍርድ ቤቱን ውሳኔ ባፀናለት መሠረት፣ ከታሰረበት ጊዜ ጀምሮ የአመክሮ መብቱ ሲታከልበት ከ27 ቀናት በኋላ ነሐሴ 8 ቀን 2001 ዓ.ም ከእስር ይፈታል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 11 ቀን 2001</a></p>

</body>
</html>	
