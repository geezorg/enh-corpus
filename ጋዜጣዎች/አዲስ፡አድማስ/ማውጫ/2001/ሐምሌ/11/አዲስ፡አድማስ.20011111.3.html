<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>የአንድነት የሥራ አስፈፃሚ ውስጥ አብዮታዊ ጡንቻ ነግሷል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአንድነት የሥራ አስፈፃሚ ውስጥ አብዮታዊ ጡንቻ ነግሷል</h2>


<p>የአንድነት አባሎች የተበተነው ፅሁፍ ባለፉት ስድስት ወራት፣ ሊቀመንበርዋ ወይዘሮ ብርቱካን በቃሊቲ ከታሰረች ጀምሮ የተከሰቱትን ችግሮች በመዘርዘር የተሰናዳ ነው፣ ችግሮቹን በውይይት ለመፍታት በብዙ መንገዶች ተሞክሮ ነበር፣ በግልጥም፣ በመዋቅሩም በተደጋጋሚና በትዕግስት ለወራት ብርቱ ጥረት ተደርጓል። ሆኖም የሥራ አስፈፃሚውን ይበልጥ እንዲታበይና በጉልበትና በገንዘብ እንዲተማመን በማድረጉ ጥፋቶቹ እየጨመሩ ሄዱ፣ የሰብዓዊ መብቶችን እናስከብራልን ተብሎ የተቋቋመ ፓርቲ ሰብዓዊ መብቶችን ሲረግ፣ ለሕጋዊ ሥርዓት የቆመ ፓርቲ ውስጥ አብዮታዊ ጡንቻ ሲነግስ፣ የፓርቲው ገንዘብ ለመደለያ ወይም ለማስፈራሪያ ሲውል፣ የሥራ አስፈፃሚው በጥቅም በተሳሰሩ ስዎች አንድ አካል፣ አንድ አምሳል፣ አንድ ባሕርይ ሆኖ የተለየ አስተሳሰብ ያላቸውን ሁሉ እየመነጠረ ለማስወጣት፣ ካልሆነለትም ተስፋ ለማስቆረጥ ታጥቆ የተነሳ ሲሆን፣ የሥራ አስፈፃሚው ፅህፈት ቤቱንና አሰራሩን በሙሉ እንደተቆጣጠረው ብሔራዊ ምክር ቤቱንም በመዳፉ ስር አስገብቶ፣ የአንድ አካል አንድ አምሳል ተቀጢላ አድርጎ ለመቆጣጠር ሲነደረደርና በዓለም የታወቁ የስብሰባ ስርዓትና ደንብን እየጣሰ በድምፅ ብልጫ ብቻውን የዴሞክራሲ መገለጫ ይመስላቸዋል፣ በዚህ አመለካከት የአፍሪካ አገሮች ሁሉ ዴሞክራሲያዊ ሥርዓት አላቸው ማለት ነው፣ በሙሉ ነፃነት ያልተገኘ ድምፅ ዴሞክራሲን አያመለክትም።</p>

<p>የሥራ አስፈፃሚው የባሕርይ ሆኖበት ፅሁፍ በተሰራጨ ማግስት ቢያንስ ሶስት ሰዎችን አገደ፣ ከዚያም በላይ ለብዙ ወራት ስነከታተለው የቆየነውን ሥርዓት-አልባ ተግባር በሁለት ሰዎች ላይ ፈፅመዋል፣ እየጠሩ «የፈረምነው ተሳስተን ነው በሉና ይቅርታ ይደረግላችኋል» ብለዋቸዋል። የጡንቻ አሰራራቸውን በመቀጠል ሀያ አንድ ሰዎችን አግደናል ሌሎችንም እናግዳለን ብለው በጋዜጣ ማስፈራሪያ አወጡ። ይህ ሁሉ ከሆነ በኋላ የሥራ አስፈፃሚው፣ አንድ አካል አንድ አምሳል ሆኖ ቅጥ አማባሩ የጠፋ መግለጫ አወጣ፣ ይህ መግለጫ ከሁሉ በላይ የዚህን ቡድን ልክ ደህና አድርጉ ያመለክታል፣ ለእውነት ክብር የማይሰጥ፣ አሮጌ የካድሬ ወይም የሎሌ አብዮታዊ ርዝራዥ የተጣበቀበት ቀፎ የተሸከመ መግለጫ ነው ይሄን የሚፅፉ ደግሞ በደመ ነፍስና በጡንቻ የሚተማመኑ ናቸው።</p>

<p>ካድሬ ማለት የራሱን አእምሮና ኅሊና አስተኝቶ ወደ ድምፅ መቅረጫ መሣሪያ ተለውጦ የተነገረውን በስሜት የሚያስተላልፍ ሎሌ ማለት ነው፣ ያልተሞላበት ጉዳይ ሲያጋጥመው እንደተሰበረ የግራማፎን ሸክላ «መድረክ! መድረክ!» እያለ የተሞላውን ይጮሃል፣ ምንጩ አንድ ስለሆነ አንዱ ካድሬ የተናገረውን ከሌላው አይለይም፣ ለዚህ ነው የተለየ ሀሳብን እንደ ጦር የሚፈሩት፣ ያለኛ ፈቃድ ተሰብስቦ መነጋገር አይቻልም፣ ያለኛ ፈአድ በተለዩ ጉዳዮች ላይ መከራከር አይቻልም፣ እርስበርሳችን ለመማማር የልምድ ሀሳቦችን እንዳንለዋለወጥ እንቅፋት ሲፈጥሩ የሚውሉት፣ በዚሁ በካድሬነት (ሎሌ የአማሪኛውን ቃል ከጠሉት) የተጠረገ መንገዳቸውን እንዳይስቱ ፈርተው ነው፣ እነሱ ከተናገሩት ውጭ የመጣ ሀሳብ ሁሉ ምስጢር ማውጣት ነው፣ ሌላው አባል በቅን መንፈስ ለፓርቲው በትጋት ሲሰራ ምስጢር አወጣህ እያሉ የደብተራ ስጋታቸውን የፓርቲው ችግር አስመስለው ያግዱታል፤ ይህንን ሁኑ ቅሬት ትተው ስለምድረክ ይጮሀሉ።</p>

<p>ሐሰትን በጣም ይደፍራሉ፣ ለምሳሌ «የውሳኔ አቅራቢ ኮሚቴ ተቋቁሞ በቀረቡት የመፍትሔ ሀሳቦች መሠረት በአብላጫ ድምፅ ውሳኔዎችን አስተላልፎአል።» ይላል ይህ ፍፁም ሐሰት ነው። ሁለተኛው ሐሰት «የተሰጣቸውን ምክርና ማስጠንቀቂያ የማይቀበሉ» ይላል፣ ማን ነው ለማን ምክርና ማስጠንቀቂያ ያሰጠው? ደንብንና ሥነስርዓትን በስምምነት ይጥሳሉ፣ ጥፋቶቻቸው እንዳይታረሙ በስምምነት ታፍኖ እንዲቀር ያደረጋሉ፣ ጥቂት ፓርላማ ያሉት እዚያው ለመቀጠል ያላቸው ምኞች ለመግባት ከሚፈልጉት ምኞት ጋር ተገጣጥሞ የአንድነት ፓርቲን መሰረታዊ የትግል ዓላማ ለመስማት የማይፈልጉ ሰዎች ናቸው፣ መሠረታዊ ልዩነታችን ይህ ነው፣ ሌላው ሁሉ ጭፍጫፊ ነው።</p>

<p>መንፈሳዊ ወኔው ካላቸው የአንድነት አባሎችና ጋዜጠኞች፣ ሌሎችም ታዛቢዎች በሚገኙበት ስለተነሱት ጉዳዮች ተነጋግረን እውነቱን አደባባይ እናውጣው፣ የአንነት ፓርቲ ጉዳይ የሕዝብ ጉዳይ ነው፤ የኢትዮጵያ ሕዝብ ለምርጫ የሚቀርቡለትን ሰዎች ማንነት የማወቅ መብት አለው፤ ከአሁን ወዲያ በሽፍንፍን የሚሆን ነገር የለም፤ ብርሃን የሚያፈራ ጨለማ ብቻ ነው፣ እኔ እንደማውቀው አንድነት ምንም ምሥጢር የለውም፣ የነሱ ምሥጢር ምንድነው?</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 11 ቀን 2001</a></p>

</body>
</html>	
