<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ለኢህአዲግ አባልነት የመመዝገብ ድራማ - በዩኒቨርስቲ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለኢህአዲግ አባልነት የመመዝገብ ድራማ - በዩኒቨርስቲ</h2>


<p>ቀደም ሲል የዩኒቨርሲቲ ተማሪዎች የኢህአዲግ አባል እንዲሆኑ ተደጋጋሚ ልመና እየቀረበላቸው ከወከባ ባልተናነሰ ውትወታ ይቸገሩ እንደነበር የገለፁ የዩኒቨርሲቲ መምህራንና ተማሪዎች፣ ዘንድሮ ግን በተቃራኒው በርካታ ተማሪዎች በተለይም ተመራቂዎች ለኢህአዲግ አባልነት ለመመዝገብ ሲማፀኑ ማየት የተለመደ መሆኑን ገለፁ።</p>

<p>አምና እንኳ ተማሪዎች ጥያቄ እየቀረበላቸው በኢህአዴግ አባልነት ሲመዘገቡ እንደነበር አስታውሳለሁ የሚለው የሃዋሳ የሶስተኛ ዓመት ተማሪ፣ እኔም ተጠይቄ ነበር ይላል። አልተመዘገበም። ዘንድሮ ግን መመዝገብ ፍለገ። ስራ ለማግኘት የፓርቲ አባል መሆን እንደሚፈልግ ሲነገር ስለሰማ፣ ለማንኛውም ልመዝገብ ብሎ እንዳሰበ ተማሪው ገለፆ፣ ግን አባል ሁን ብሎ ጥያቄ የሚያቀርብለት ሰው ባለማግኘቱ ራሱ አባል ልሁን ብሎ እንደጠየቀ ይናገራል። ለቀናትና ሳምንታት ቢያመላልሱኝም፣ አልተሳካልኝም ብሏል ተማሪው። በአባልነት ለመመዝገብ ጠይቀው ያልተሳካላቸው ተማሪዎች በርካታ ናቸው።</p>

<p>ማን የኢህአዴግ አባል እንደሆነና እንዳልሆነ ብዙም አላውቅም ነበር የሚለው የአዲስ አበባ ዩኒቨርሲቲ ተመራቂ ተማሪ እበኩሉ፣ አንድ የ«ዶርማችን» ልጅ የኢህአዴግ አባል መሆኑን ሳውቅ። ምንም ችግር እንደሌለ ነው የተገለፀለት። ሁለት ሶስት ቀን በአባልነት ስብሰባ ላይ መካፈልና ለመታወቂያ ጉርድ ፎቶግራፍ ማዘጋጀት ብቻ እንደሚጠበቅበት ተነገረው። ፎቶግራፍ ማዘጋጀት አልከበደው። በኢህአዲግ አባላት ስብሰባ ላይ መሳተፍ ግን እንዳሳቀቀው ተማሪው ሲገልፅ፣ ከጓደኞቼ ጋር ስለፖለቲካ ፓርቲ አባልነት አውርተን አናውቅም ነበር፣ ወደ ስብሰባ ስገባ ቢያዩኝ ምን ሊሉኝ እንደሚችሉ ሳስበው ከበደኝ ይላል።</p>

<p>በመጀመሪያው እለት ወደ ስብሰባ ሲሄድ፣ ሰው እንዳያየው በጃኬቱ ኮሌታና በኮፊያ ራሱን ለመከለል ምክሯል። የአባልነት ስብሰባ የሚካሄደው በቡድን በቡድን መሆኑን ያወቅኩት ያን እለት ነው፣ በጥግ በኩል ወደ ስብሰባው ገብቼ ከኋላ እንደተቀመጥኩ ግን ነገሩ ሁሉ ያልጠበቀኩት ሆኖ አገኘሁት ይላል ተማሪው። አብዛኞቹ የክፍላችን ተማሪዎች እዚያው ውስጥ ሳያቸው ዘና አልኩኝ፣ ምናልባት አራት ወይም አምስት ተማሪዎች ይሆናሉ የቀሩት እንጂ ሁሉም እዚያው ነበሩ ብሏል።</p>

<p>ከዚያ እለት በኋላም በተደጋጋሚ በስብሰባዎች ላይ እንደተገኘ ተማሪው ገልፆ፣ ለባልነት ምዝገባ ፎርም ሞልቶ ከፎቶ ጋር አስገብቶ እንደነበር ይናጋራል። ከሳምንት በኋላ ያገኘው ምላሽ ግን፣ ለአባልነት ያቀረብከው ጥያቄ ተቀባይነት አላገኘም የሚል ነው። ምክንያቱን በግልፅ የነገረኝ የለም ግን በስብሰባው በኩል ብዙ አባላትን ስላወቅኩ ጠየቅዃቸው፣ «ተመራቂ እስክትሆን ድረስ መጠበቅ አልነበረብህ፣ አሁን መመዝገብ የፈለግከው ስራ ለማግኘት አስበህ እንደሆነ ስለሚገምቱ አይመዘግቡህም» ብለው አስረዱኝ የሚለው ይሄው ተማሪ ከበላይ አካል የመጣ መመሪያ እንደሆነ ነግረውኛል ብሏል።</p>

<p>አንዳንዶቹ ተማሪዎች በፓርቲው አምነውበት ተመዝግበው ይሆናል፣ ከብዙዎቹ እንደሰማሁት ግን፣ ከምረቃ በኋላ ስራ ለማግኘት የፓርቲ አባልነት ይጠቅማል በሚል ሃሳብ ነው ብሏል። እናም አብዛኞቹ ተመዝግበው እሱ ባለመመዝገቡ ይቆጨዋል።</p>

<p>ሰሞኑን ያነጋገርነው የሀሮማያ ዩኒቨርሲቲ ተመራቂ ተማሪም ተመሳሳይ አስተያየት ነው የሰጠን። «ከክፍላችን ተማሪዎች መካከል በአባልነት ያልተመዘገበ... ማን አለ?» ብሎ ለማስታወስ ከሞከረ በኋላ፣ «አባል ያልሆነ አላውቅም፣ ሁላችንም አባል ነን» ብሏል። በሌሎች ዲፓርትመንቶች ግን በአባልነት ያልተመዘገቡ ልጆች፣ ዘንድሮ ለመመዝገብ ጠይቀው ስለተከለከሉ ሲያማርሩ ነበር የሚለው ይሄው ተማሪ፣ አሁን ከመመረቃችን በፊትም የግል ስራ እንደምጀምር ነበር የማስበው፣ ግን ምናልባት የመንግሥት ስራ ለመቀጠር ብፈልግ የፓርቲ አባልነት ይጠቅማል ብዬ ነው የተመዘገብኩት። የአብዛኛው ተማሪ ሃሳብም እንደኔ ይመስለኛል ብሏል።</p>

<p>በአጠቃላይ በገጠርና በከተማ ከ5 ሚሊዮን በላይ አባላትን እንዳሰባስብ የሚገልፀው ኢህአዴግ፣ በከተሞች ለአባላት ምልመላ ካተኮረባቸው ሶስት ተቋማት መካከል አንዱ ዩኒቨርሲቲ ነው። ሌሎች ደግሞ የመንግሥት መ/ቤቶችና የጥቃቅን ተቋማት ናቸው። ከዩኒቨርሲቲ ተማሪዎች መካከል 80 በመቶ ያህል ተማሪዎች፣ በድርጅቱ አላማ ያምናሉ ማለት እንደማይችልና ጥለውት እንደሚሄዱ ተቃዋሚ ፓርቲዎች በተደጋጋሚ ተችተዋል።</p>

<p>በዩኒቨርሲቲዎች ውስጥ የአባልነት ምልመላ፣ በቁጥር በክል እንደተሳካላት የሚገልፅ አንድ የኢህአዴግ ሰነድ፣ በአባላት ጥራትና ጥንካሬ በኩል ግን ድክመት ይታያል ይላል። ድክመት እንዳለ የሚያምነው ይሄው ሰነድ፣ በዩኒቨርሲቲዎች የሚካሄደው ድርጅታዊ ስራ ከእንግዲህ የአባላትን ቁጥር ማብዛት ላይ ከሚያተኩር ይልቅ፣ የአባላት ጥራትና ጥምካሬ ላይ እንዲያተክር መወሰኑን ይገልፃል። በርካታ ተመራቂ ተማሪዎች በአባልነት እንዳይመዘገቡ የተከለከሉትም በዚሁ «ከበላይ አካል» በተላለፈ መመሪያ እንደሆነ ያመለክታል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ሐምሌ 18 ቀን 2001</a></p>

</body>
</html>	
