<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች የለውጥ ቁልፍ አገኙ ኢህአዴግን የሚያስገድድ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች የለውጥ ቁልፍ አገኙ ኢህአዴግን የሚያስገድድ</h2>


<p>ባለፈው ሀሙስ ከፓርላማ ሰዎች ያየነውና የሰማነው ነገር ፤ ብዙዎቻችንን በጣም አስገርሞናል። ግን «የሳምንቱ አስገራሚ ገጠመኝ» ተብሎ የሚታለፍ አይደለም። ታሪከኛ ነገር ነው - የኢትዮጵያን የጉዞ አቅጣጫ ሊለውጥ የሚችል።</p>

<p>በተቃዋሚ ፓርቲዎች በኩል የቀረቡ የውሳኔ ረቂቆች ላይ ነበር ውይይት የተካሄደው። የኑሮ ውድነትን ፤ ረሃብን፤ የህዝብ ብዛትን፤ ሶማሊያን፤ የሽብር ፍንዳታዎችን በሚመለከት ለቀረቡት ውሳኔዎች ምላሽ ለመስጠት በፓርላማ የተገኙት ጠ/ሚ መለስ ዜናዊ ናቸው። አፈግባኤው ቁጣ ቁጣ ብሏቸዋል በማለት ቅሬታቸውን የገለፁ ነዋሪዎች ፤ የጠ/ሚ መለስ ንግግር ግን ከሌላው ጊዜም የተሻለ ነው ሲሉ ሰምቻለሁ። ለምን?</p>

<p>በተቃዋሚ ፓርቲ በኩል የቀረቡትን ውሳኔዎች በየተራ እየጠቀሱ የተናገሩት አቶ መለስ፤ ሁለት ነገር አድርገዋል። አንደኛ፤ እንደወትሮው፤ ከተቃዋሚ ፓርቲዎች በኩል የቀረቡትን ውሳኔዎች ኢህአዴግ እንደማይቀበላቸው ገልፀዋል። ሁለተኛ፤ ያለወትሮአቸው፤ ተቃዋሚ ፓርቲዎችን ከማጥላላትና ከማጣጣል ተቆጥበዋል። ከተቃዋሚ ፓርቲዎች በኩል የቀረቡትን ውሳኔዎች ባንቀበላቸውም፤ ሃሳቦቹ በጥቅሉ ትክክለኛ ናቸው ሲሉ ተናግረዋል አቶ መለስ - ለብዙዎች እንግዳ በሆነ መንገድ።</p>

<p>እንዲያውም፤ እዚያው ፓርላማ ውስጥ የኢህአዴግ አባላትንም ሳያስገርም የቀረ አይመስለኝም። ትንሽ የተረጋጉት ፤ ... ያው በተቃዋሚ ፓርቲ የቀረቡ የውሳኔ ረቂቆች በመሰረተ ሃሳብ ደረጃ ብንስማማባቸውም ተቀባይነት የላቸውም በማለት አቶ መለስ በመናገራቸው ይመስለኛል። ከዚያ በኋላ፤ በምን ያህል ፍጥነት ውሳኔዎቹ ድምፅ እየተሰጠባቸው፤ በምን ያህል ችኮላ ውድቅ እንደተደረጉ አይተናል።</p>

<p>ቢሆንም፤ አስደናቂው ገጠመኝ በዚሁ ምክንያት ደብዝዞ አልጠፋም። አቶ መለስ ሌላ ሃሳብ አቀረቡ። በተቃዋሚዎች የቀረቡ ውሳኔዎች በተለያዩ የአሰራር ድንቦች ምክንያት ውድቅ ቢደረጉም፤ በመሰረተ ሃሳብ ደረጃ ትክክል እንደሆኑ ለመግለፅ ፓርላማው አንድ የስምምነት ውሳኔ ቢያስተላልፍ ጥሩ ነው አሉ - አቶ መለስ። እናም ጠ/ሚኒስትሩ፤ ከተቃዋሚ ፓርቲዎች በኩል በቀረቡ ሃሳቦች ኢህአዴግ እንደሚስማማ በመዘርዘር የውሳኔ ሃሳብ አቀረቡና ፓርላማው አፀደቀው። አይደንቅም?</p>

<p>የምር ነው ወይስ የማስመሰል ድራማ? ተቃዋሚዎች ጥሩ ሃሳብ አቅርበዋል ብሎ መናገርም ራሱ ... ለኢህአዴግ አዲስ ታሪክ ነው። ግን ከዚያም አልፎ፤ ኢህአዴግ በተቃዋሚዎች ሃሳብ እንደሚስማማ የሚገልፅ ውሳኔ በፓርላማ እንዲተላለፍ መጣጣር ምን አመጣው? የተቃዋሚዎችን ሃሳብ ማዳመጥና ማስተናገድ እንደሚያስፈልግ ተገንዝቦ ይሆን? ብዙዎቹ ተቃዋሚ ፓርቲዎች፤ በዚህ ጥያቄ ላይ ጥርጣሬ እንዳላቸው ገልፀዋል - ባለፈው ሳምንት ለአዲስ አድማስ በሰጡት አስተያየት። የኢህአዴግ ሙከራ፤ «የተቃዋሚዎች ሃስብ በአግባቡ የሚደመጥበት መብት እየተከበረ ነው» የሚል ስሜት እንዲፈጠር ብቻ እንጂ ከምር የመከባበርና የመደማመጥ መንፈስ ለማስፈን የተደረገ ላይሆን ይችላል ብለዋል ተቃዋሚዎች።</p>

<p>የተቃዋሚዎች ጥርጣሬ፤ ተጨባጭ መነሻ አለው። ስር በሰደደ ኋላ ቀር ባህል የተተበተበው የኢትዮጵያ ፖለቲካ፤ በአብዛኛው... ከመከባበርና ከመደማመጥ ባህል የራቀ ነው - በዚህም በዚያም ተሟሙቶ ተቀናቃኝን ለማጣጣልና ለማንቋቋሸሽ ማድፈጥ የበዛበት። ተቃዋሚ ፓርቲዎች የሚያቀርቡት ሃሳብ ትክክልም ይሁን ስህተት፤ ጥሩም ይሁን መጥፎ... በቃ ገዢው ፓርቲ ሰበብ ፈልጎም ቢሆን ለማጣጣል መከራውን ያያል። ገዢው ፓርቲ ጥሩም ይሁን መጥፎ ሲሰራም፤ በተመሳሳይ ሁኔታ የተቃዋሚ ፓርቲዎች ማጣጣያ አያጣውም።</p>

<p>አንዱ ሌላውን እንደምንም ብሎ ለመወንጀል እንቅልፍ አጥቶ ያድራል - ብዙዎችን የተፀናወተው መጥፎ ባህል። ለዚህም ነው፤ ጠ/ሚ መለስ በተቃዋሚዎች ሃሳብ በጥቅሉ እንስማማለን ብለው ሲናገሩ፤ የኢህአዴግ የፓርላማ አባላትም ጭምር ሳይገረሙና ግራ ሳይጋቡ እንዳልቀሩ የገለፅኩት። በቃ፤ ያልተለመደና የማይጠበቅ ነገር ነው። ታዲያ ተቃዋሚ ፓርቲዎችስ፤ ነገሩ ለማመን አስቸጋሪ ቢሆንባቸውና ቢጠራጠሩ ምኑ ይደንቃል? ግን ደግሞ... አዎ በሆነ መልኩ ሊያስደንቅ ይችላል። ምክንያቱም፤ በተቃዋሚ ፓርቲዎች አማካኝነት ነው፤ ያ ያልተለመደና የማይጠበቅ አጋጣሚ የተፈጠረው። በተቃዋሚዎች አስተዋይነት የተገነ የስኬት ውጤት ነው። እናም ስኬታቸውን እየተጠራጠሩ መሆናቸው ሊያስገርም ይችላል። እንዴት የተቃዋሚዎች ስኬት?</p>

<p>የውድቀት አዙሪትን ለመስበር የሚርዳ ሁለት የሩጫ ተፎካካሪዎችን አስቡ፤ አንዱ ሌላውን ለመተናኮልና ለማሰናከል፤ ለመግጨትና ጠልፎ ለመጣል ያሴራል ብልው እርስ በርስ ይጠራጠራሉ። አንዱ ወገን ለተንኮል ሰበብ አያጣም - «እኔ ላይ የሰራውን ተንኮል አታስታውሱም?» ብሎ ተቀናቃኙን ይወነጅላል። የዚህኛው ድርጊት ደግሞ፤ ለሁለተኛው ወገን ሰበብ ይሆናል - «ጠልፎ ሊጥለኝ ሲሞክር ተመልከቱ» በማለት ለተንኮል ይተጋል። የተቀናቃኛቸው ባህሪ እንዲሻሻል አይፈልጉም። በቃ ሁልጊዜ፤ የተቀናቃኛቸው ክፋትና መጥፎነት እየጨመር ጎልቶ እንዲታይ ይመኛሉ። ይበልጥ ክፉ ለመሆን ሰበብ ያገኙበታል። በኋላ ቀር ባህል የተተበተበው የአገራችን ፖለቲካ ከዚህ ጋር ይመሳሰላል።</p>

<p>ኢህአዴግ በአመዛኙ፤ ተቃዋሚዎች ከስሜታዊነት ርቀው የሰከነአ የተረጋጋ ሃሳብ እንዲያቀርቡ የፈለገበት ጊዜ በጣም ጥቂት ሳይሆን አይቀርም። ጥሩ ስራ ሲያዩ የሚያደቁና መጥፎ ስራ ሲያዩ የሚተቹ ተቃዋሚዎችን ሳይሆን፤ ሁሉንም ነገር በጭፍን የሚያወግዙ ተቃዋሚዎችን የሚፈልግ ይመስላላ - ኢህአዴግ። «እዩዋቸው፤ በጭፍን ስሜታዊነት የሚነጉዱ ናቸው» ብሎ ለማጣጣል ማለት ነው። ኢህአዴግ ጥሩ ነገር ከሚሰራ ወይም ትክክለኛ ሃሳብ ከሚያቀርብ ይልቅ፤ በጥፋት ላይ ጥፋት፤ በስህተት ላይ ስህተት እያደራረበ አገሪቱን እንዲያበላሽ የሚመኙ ተቃዋሚዎች ደግሞ፤ ያኔ ኢህአዴግን በደንብ ለመወንጀል የሚያመቻቸው ይመስላቸዋል። ተቀናቃኞች እየተሻሻሉ የሚሄዱበት ሳይሆን፤ አንዱ የሌላው መጥፎነት እንዲጎላ የመመኘት የውድቀት አዙሪት ውስጥ ቆይቷል - የጋሪቱ ፖለቲካ።</p>

<p>ተቃዋሚ ፓርቲዎች ይህንን አዙሪት የሚሰብር ትልቅ ተግባር ፈፀመዋል - ባለፈው የፓርላማ ውይይት። «ኢህአዴግ እንደሚለው በጭፍን ስሜታዊነት እየተነዳን የምንጓዝ ሳይሆን፤ በአስተዋይነት ጥሩና መጥፎን፤ ትክክልና ስህተትን እየለየን፤ በሰከነ መንፈስ ጠቃሚ ሃሳቦችን ማቅረብ እንችላለን» የሚል ከባድ መልእክት ይዟል - የተቃዋሚዎች ድርጊት።</p>

<p>የነገሩ መነሻ፤ ፕሬዚዳንት ግርማ ወ/ጊዮርጊስ የዘንድሮ የመንግሥት እቅዶች ምን እንደሆኑ በመዘርዘር ያቀረቡት ንግግር ነው፤ በፓርላማ አመታዊ የመክፈቻ ስብሰባ ላይ። እንግዲህ በዚሁ የመንግሥት እቅድ ላይ ነው፤ የፓርላማ አባላት የድጋፍ፤ የማሻሻያ ወይም የማስተካከያ ተጨማሪ የውሳኔ ሃሳብ (ሞሽን) የሚያቀርቡት። ኢህአዴግ የድጋፍ ሞሽን ሲያዘጋጅ፤ በርካታ የማሻሻያና የማስተካከያ ሞሽኖችን አቅርበዋል።</p>

<p>በተቃዋሚ ፓርቲዎች የተዘጋጁት የውሳኔ ሃሳቦች፤ በፓርላማው ውስጣ አስደናቂ ለውጥ እንድናይ መነሻ ሆነዋል ብሎ አስባለሁ። የውሳኔ ሃሳቦቹ፤ ዋና አላማ ኢህአዴግን ማጣጣልና ማንቋሸሽ አልነበረም። በእርግጥ ኢህአዴግን የሚተቹ ናቸው፤ ዋና ፍሬ ነገራቸው ግን ሌላ ነው - ጠቃሚ የሚባሉ ሃሳቦችንና እቅዶችን ማንሳት።</p>

<p>ሚዛናዊነት ይሻላል ወይስ ስሜታዊነት የፓርላማ አሰራር ዲሞክራሲያዊ እንዲሆን ማድረግ አስፈላጊ መሆኑን የጠቀሱት ፕ/ት ግርማ ገዢው ፓርቲ በድምፅ ብልጫ ውሳኔዎችን የሚያስተላልፍበት፤ የተቃዋሚዎችም ሃሳብ በአግባቡ የሚደመጥበት ስርአት በፓርላማ እንደተጠናከረ ጠቁመዋል። ይህን በመቃወም የተናገሩት የህብረት ተወካይ አቶ ገብሩ ገብረማሪያም የማስተካከያ ሞሽን አቅርበዋል። በፓርላማ የተቃዋሚዎች ሃሳብ በአግባቡ የሚደመጥበት አሰራር ገና በጅምር እንደሆነ አቶ ገብሩ ጠቅሰው፤ ስለዚህ ወደፊት መጠናከር አለበት በሚል እንዲስተካከል ጠይቀዋል።</p>

<p>ተቃዋሚ ፓርቲዎች፤ ከዚህ አስተዋይነት የተላበሰ የማስተካከያ ሃሳብ ይልቅ፤ ሌላ መረር ያለ ስሜታዊ ሃሳብ ማቅረብ እንደማያቅታቸው አይታያችሁም? «በፓርላማ ሃሳባችንን የምንገልፅበት ቅንጣት እድል የለም፤ ድምፃችን ለሴኮንድ እንዳይሰማ በኢህአዴግ አማባገነንነት ታፍነናል። ብለው ሊከራከሩ ይችላሉ። ኢህአዴግ ደግሞ «በፓርላማ የተሟላ የዲሞክራሲ አሰራር ስፍኗል፤ ተቃዋሚዎች ግን ይህንን እድል የሚጠቀሙበት በስሜታዊነት ጭፍን ውንጀላ ለመስነዘር ነው» ብሎ ሊከራከር ይችላል። እናም አዙሪቱ ይቀጥላል።</p>

<p>አቶ ገብሩ ገብረማሪያም የውሳኔ ሃሳብ ይህንን አዙሪት የሚሰብር ነው። ተቃዋሚዎች ለሶስት ደቂቃም ትሁን ለአንዲት ደቂቃ፤ በሚያገኟት ጠባብ እድል ሃሳባቸውን ለመግለፅ እየሞከሩ ነው፤ ከዚህ ጅምር በመነሳት፤ የተቃዋሚዎች ሃሳብ በአግባቡ የሚደመጥበት አሰራር ሊጠናከር ይገባል። እንዲህ አይነቱ የሰከነ ሃሳብ ጥርት ብሎ ሲቀርብ፤ ብዙ ሰዎች ሚዛናዊነቱና ትክክለኛነቱን ወዲያውኑ ይገነዘቡታል። ምንም አሻሚ ነገር የለበትም። የኢህአዴግ ምላሽስ? «አይ የኛ የዲሞክራሲ አሠራር ገና ጅምር ሳይሆን፤ ግንባታው ያለቀለት እንከን አላባ ስለሆነ ሊጠናከር አይገባውም» ብሎ ቢመልስ አስቡት። አስቸጋሪ ነው አይደለም?</p>

<p>ወደ ሶማሊያ የዘመተው የኢትዮጵያ ጦር የአገራችንን ጥቅም በሚያስጠብቅ መንገድ በፍጥነት የሚመለስበት እቅድ ያስፈልጋል በማለት ግልፅና ሚዛናዊነቱ የጎላ የውሳኔ ሃሳብም ቀርቧል - በሌላ የተቃዋሚ ፓርቲ ተመራጭ። የተቃዋሚዎች ሃሳብ፤ «የሶማሊያ ዘመቻ ስህተት ነው፤ የኢትዮጵያ ጦር ጥፋት ሰርቷል፤ አላማ የለሽ ስለሆነ አሁኑኑ ይመለስ» የሚል ሃሳብ ቢሆን ኖሮ ደግሞ አነፃፅሩት። የኢህአዴግ መልስ፤ «አገራችን ጂሃድ ሲታወጅባት፤ ተቃዋሚዎች መንግሥትን በጭፍን ከማውገዝ ውጭ ስለ አገር ደህንነት ምንም አያስቡም» ብሎ በቀላሉ ማንቋሸሽ ይችላል። «የአገራችንን ጥቅም በሚያስጠብቅ መንገድ ጦራችን ተመልሶ ይውጣ» ለሚለው ሚዛናዊ ሃሳብ፤ ኢህአዴግ ተመሳሳይ ምላሽ ቢሰጥ አስቡት። የተቃዋሚዎች ሚዛናዊነትና የኢህአዴግ ጭፍንነት ጎልቶ ለብዙ ዜጎች በግልፅ የሚታይ ይሆናል - ለውጭ ታዛቢዎችና ዲፕሎማቶች ጭምር።</p>

<p>የውድቀት አዙሪት ወደ እድገት ኡደት ኢህአዴግ ከሁለት አማራጮች አንዱን መምረጥ ሊኖርበት ነው። አንድም፤ ዜጎችና የውጭ ታዛቢዎች እንደጭፍን ቢመለከቱኝም እንኳ፤ ተቃዋሚዎችን በማጣጣል ላይ ማተኮር አለብኝ፤ የመጣው ይምጣ ሊል ይችላል። አልያም ደግሞ፤ ተቃዋሚዎች በአስተዋይነት ሚዛናዊ ሆነው ሲቀርቡ፤ እኔም በዚያው መንገድ ምላሽ ብሰጥ ይሻላል ሊል ይችላል። ሁለተኛውን ሚዛናዊ መንገድ ለመምረጥ የተገደደው፤ በተቃዋሚዎች ሚዛናዊ የሃሳብ አቀራረብ እንደሆነ አምናለሁ። ለዚህም ነው፤ ትልቅ ስኬት መሆኑን የገለፅኩት - ገዢው ፓርቲ የተቃዋሚዎችን ሃሳብ እንዲያደምጥና እንዲያስተናግድ የሚያስገድድ ቁልፍ ተቃዋሚዎች አግኝተዋል። እስከዛሬ እንደ ሚስጥር ቁልፍ ተደብቆ መቆየቱ ግን ይገርማል።</p>

<p>በርግጥ ኢህአዴግ፤ ሚዛናዊ መንገድን ለመከተል ተገድዷል ስል እንዲሁ ለማጣጣል ወይም ጭፍንነትን እንዲመርጥ በመመኘት አይደለም። የመጣው ቢመጣ፤ ተቃዋሚዎችን ከማማጣል አለመለስም ብሎ የጭፍንነት መንገድ አለመምረጡ መልካም ነው።</p>

<p>ለማንኛውም... ተቃዋሚ ፓርቲዎች ሚዛናዊነትን አጉልተው ሲያሳዩ፤ ገዢው ፓርቲም ወደ ሚዛናዊነት ለማዘንበል እንደሚገደድ፤... ገዢው ፓርቲ ስከን ሲል ደግሞ፤ ተቃዋሚ ፓርቲዎች ይበልጥ የሚዛናዊነትና የስክነት ግፉት እንደሚያድርባቸው ግልፅ የሆነበትን ታሪካዊ አጋጣሚ አይተናል። የእድገት ሰናይ ኡደት ልንለው እንችላለን - ከውድቀት አዙሪት የተለየ።</p>

<p>አሁን ማንሳት ያለብን ጥያቄ፤ ፓርቲዎችም በዚሁ መንገድ ገፍተውበት ይህን አጋጣሚ የኢትዮጵያን ታሪክ ለመለወጥ ይጠቀሙበታል ወይ የሚል ነው። የአንዱ ወገን መሻሻል፤ ሌላውም ራሱን እንዲያሻሽል እያስገደደና እየገፋፋ በሰናይ የእድገት ኡደት የስልጣኔን ጉዞ እናፋጥናለን? ወይስ፤ አንዱ ወገን በክፋት መንገድ ለመቀጠል የሚያነሳሳ ሰበብ ለማግኘት ሲል ብቻ፤ ሌላው ወገን ክፉ እንዲሆን የሚመኝበት፤ የአንዱ ጥፋት ለሌላው ወገን ተጨማሪ ጥፋት የሚገፋፋበት፤ እስካሁንም ከኖርንበት መጥፎ የውድቀት አዙሪት ውስጥ መውጣት አቅቶን እንቀራለን? ብልጭ ያለችው ታሪካዊ እድል ትባክናለች ወይስ እንጠቀምባታለን? ሰናይ የእድገት ኡደትን ብንመርጥ ይሻላል፤ አይደለም?</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 15 ቀን 2001</a></p>

</body>
</html>	
