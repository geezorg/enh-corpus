<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴዲ ለሐሙስ ተቀጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴዲ ለሐሙስ ተቀጠረ</h2>


<p>ሐሙስ ከሰዓት በኋላ በከፍተኛው ፍ/ቤት የነበረው ግርግር ለጉድ ነበር። በርካታ ፖሊሶች በስፍራው ፈሰዋል። በአካባቢው ያገኙትን ሰው «እለፍ!» ወይም መንገድ ዳር ወዳሉት ሱቆችና ቤቶች «ግባ» እያሉ ይጮሃሉ።</p>

<p>ጧት በሁለቱም አቅጣጫ በፆታ ተሰልፎ የነበረው ሰው 2፡30 ሲሆን እየተፈተሸ ገባ። ወደ ውስጥ የገባው ሰው ፣ አዳራሹ ሞልቶ ሳይገባ እንዳይመለስ ከፊት ለመሰለፍ ሲሮጥ ፣ «ቀስ በሉ» ያለ ፖሊስ የለም ... አዳራሹ ፊት ለፊት ብዙ ሰው ተሰልፎ ይጠባበቅ ጀመር። «እንዴት ነው ዛሬ? ችሎት ምን ነካቸው? ችሎቱ ከሰዓት ሳይሆን አይቀርም ...» እያለ ሰው የመሰለውን ሐሳብ ሲሰጥና አንዳንድ ኢንፎርሜሽን ፍለጋ ስልክ ሲደዋውል ቆየ። አንዲት ሴት ሕፃን የያዘች ሴት ጋ ሄዳ ፣ «ነይ፣ ችሎቱ ከሰዓት በኋላ ሆኗል ፣ በፀሐይ አትቃጠይ» ብላ ጠራቻት። በዚህ ጊዜ ሰልፉ ፣ አንድ ፣ አንድ እያለ ተበተነ።</p>

<p>ከሰዓት በኋላ የነበረው ጥበቃ ያስፈራ ነበር። ፖሊሶች ሁሉ በተጠንቀቅ ናቸው። ልክ 7፡30 በሁለትም አቅጣጫ ተሰልፎ ሲጠባበቅ የነበረው ሰው እየተፈተሸ ወደ ግቢው ገብቶ አዳራሹ ፊት ለፊት ተሰለፈ። ተከሳሹ ቴዎድሮስ ካሳሁን (ቴዲ) 7፡ 40 ላይ ታጅቦ ፣ በነጭ ሚኒባስ ደረሰ። ይዞት የመጣው የወህኒ ቤት የሥራ ኃላፊ ፣ ቀድሞ ወርዶ ፣ አካባቢውን ከቃኘ በኋላ ፣ አጅበውት የመጡት ታጣቂዎች መሳሪያቸውን በተጠንቀቅ እንደያዙ ወረዱ። አስቀድሞ የወረድት ኃላፊ አዳራሹ አካባቢ ሄደው ካዩ በኋላ እስረኛው እንዲወርድ አዘዙና ቴዲ ወረደ። ቴዲ ፣ ጥቁር ሙሉ ልብስ ለብሶ ፣ ጥቁር ጫማና ጠቆር ያለ መነፅር አድርጓል።</p>

<p>7፡45 ሲሆን ሰልፈኛው ወደ አዳራሽ እንዲገባ ተፈቀደና እየተፈተሸን ገብተን ተቀመጥን ። ብዙ አልቆዩም 7፡50 ሲሆን የታመሙትን የቀድሞውን የ8ኛ ወንጀል ዳኛ ልዑል ገ/ማሪያምን የተኩት ዳኛ መሐመድ ዑመር ተሰይመው ችሎቱ ተጀመረ። ዳኛው የዕለቱ ችሎት የተከላካይን ምስክሮች ቃል መስማት እንደሆነ ጠቅሰው ፣ ምስክሮች መቅረባቸውን ጠየቁ። የተከሳሽ ጠበቃ ፣ ለ14ምስክሮች መጥሪያ አውጥተው ፣ ለ11ዱ አስፈርመው መስጠታቸውንና ሦስቱን በአድራሻቸው ማግኘት እንዳልቻሉ ፣ ስምንቱ መቅረባቸውንና ሦስት ምስክሮች የጥሪ ወረቀት ፈርመው ከተቀበሉ በኋላ እንዳልቀረቡ ገለፁ። ጠበቃው ፣ ምስክሮች ቃላቸውን ከመስጠታቸው በፊት ፣ ድንበኛቸው የተከስሽነት ቃሉን እንዲሰጥ ጠየቁ። ዳኛውም ፣ የቀርቡት ምስክሮች እንደየ ሃይማኖታቸው ቃለ-መሃላ እንዲፈፅሙ አዘዙ። ከዚያም ዳኛው ተከሳሽ መስተቀለኛ ጥያቄ የሌለው የተከሳሽነት ቃሉን እንዲሰጥ አዘዙ።</p>

<p>ቴዲ የተከሳሽነት ቃሉን ሲሰጥ ፣ ጥቅምት 23 ቀን 1999 ዓ.ም ጧት ከካናዳ አ.አ እንደገባ ፣ ከማናጀሩ ቀጥሎ ጉዳዮቹን የሚፈፅምለት ጓደኛው አቶ ምትኩ ግርማ ቦሌ አውሮፕላን ማረፊያ እንደተቀበለው ገልጿል። ልብስ መግዛት ፈልጎ ስለነበር ፣ ከምትኩ ጋር «ሚኪስ ፋሽን» ወደተባለ ቡቲክ እንደሄዱ ፣ ከዚያም ምሳ አብረው በልተው እንደተለያዩ ተናግሯል። ምሳ የበሉበት አካባቢ ሆኖ አቶ ያሲን የተባሉ ጓደኛው ጋር ደውሎላቸው መጥተው ፣ ኮልፌ ቀራንዮ ወደሚገኘው ቤታቸው ሄደው በግምት እስከ ምሽቱ 4 ሰዓት ድረስ እዚያ እንደቆዩ ፣ ወደ 5 ሰዓት አካባቢ መስቀል ፍላወር አካባቢ ወደሚገኘው መዝናኛ ቤት ሄደው ሳምሶን ለተባለ ጓደኛው ደውሎ እንደተቀላቀላቸው ፣ በመዝናኛ ቤቱ እስከ ሌሉቱ 9፡00 ድረስ ቆይተው እንደተለያዩ ፣ ከዚያም እሱ የማሲንቆ ጫወታ ስለሚወድ ካዛንቺስ ወደሚገኘው «ይወዳል» ቤት ለመሄድ አቅዶ ሃሳቡን ቀይሮ ሲ.ኤም.ሲ ወደሚገኘው ቤቱ እንደሄደ አስረድቷል።</p>

<p>ሲ.ኤም.ሲ ሲደርስ ፣ ከሰፈሩ ከተለየ ቆይቶ ስለነበር ሳያይ መንገድ ላይ ለግንባታ የተከመረ ነገር ላይ ወጥቶ ከግዑዝ ነገር ጋር እንደተጋጨ ተናግሯል። በጊዜው ብዙ ነገር እንደሚረዳው ለገለፀው ጓደኛው ምትኩ ጋር ደጋግሞ ቢደውልም ፣ ስልኩ ግን እንዳልተነሳ ገልጿል። መኪናው ውስጥ የነበሩትን ካሴቶችና ወረቀቶች ሰባስቦ በላስቲክ አድርጎ ወደ ቤቱ ሲሄድ ፣ ሰፈራቸው የሚኖር ሰው አግኝቶት በመኪናው ወደ ቤቱ እንዳደረሰው ገልጿል። ቴዲ ፣ በሰዓቱ ወደ ቤቱ ያልገባው ፣ ረዥም ርቀት ስለተጓዘና በመጣበትና በዚህ አገር መካከል የሰዓት ልዩነት ስላለው ፣ «ጄት ላግ» የተባለውን የእንቅልፍ ሰዓት መዘበራረቅ ለማስተካከል እንደነበር ተናግሯል።</p>

<p>በተከሳሽ በተከላካይ ምስክርነት የተጠሩት የአስከሬን ማስረጃ የሚሰጠው የዳግማዊ ሚኒልክ ሆስፒታል ኃላፊ ፣ የሬሳ ምርመራ ክፍል ኃላፊና የፋይናንስ አገልግሎት ኃላፊ ናቸው። የተቀሩት ምስክሮች ፣ በዕለቱ ከቴዲ ጋር እስከ 9 ሰዓት ድረስ አምሽተን ነበር ያሉት ጓደኞቹ ሲሆኑ ቴዲ ሰው ገጭቶ ሲአይመልጥ አይተናል በማለት ለአቃቤ ሕግ የመሰከሩት ሦስት ወታደሮችና የመኪና የቴክኒክ ምርመራ ያደረጉት ሁለት ሰዎችም ነበሩ።</p>

<p>የምኒልክ ሆስፒታል ሰራተኖች የምስክር ቃል ይዘት ፣ አቃቤ ሕግ የእንግሊዝኛው የአስከሬን ምርመራ ማስረጃ ጥቅምት 22 ቀን 1999 ሞቶ ፣ በ23 ተመረመረ የሚለው ስህተት ስለሆነ ጥቅምት 23 ሞቶ ገብቶ በ24 ተመረመረ ተብሎ ተስተካክሎ እንዲሰጠው በጠየቀው መሰረት ቀኑን ከዋናው መዝገብ አይተው ማስተካከላቸውን የሚገልፅ ነበር።</p>

<p>የተከሳሽ ጠበቃ ስህተቱ እንዴት ሊፈፀም ቻለ? በሚል ላቀረበላቸው ጥያቄ በሰጡት ምላሽ ፣ በወቅቱ የሬሳ ምርመራ ያደረገች ሴት ዶ/ር ሊዲያ የተባሉ ኩባዊ ሐኪም አሁን ወደ አገራቸው መመለሳቸውን ጠቅሰው። ሁኔታው የተፈፀመው ሐኪሟ ፣ ከዋናው መዝገብ ወደ ማስረጃው ሲገለብጡ በፈፀሙት የቀን አጻጻፍ ስህተት መሆኑን ገልፀዋል።</p>

<p>ጠበቃው በማያያዝ ፤ ስህተቱን በምን መረጃ ልታርሙት ቻላችሁ? በሚል ላቀረበው ጥያቄ ፣ ፖሊስ መጀመሪያ ከሬሳው ጋር ካቀረበው ስነድ አይተው መሆኑን ገልፀዋል። ያለ ፍ/ቤት ትዕዛዝ እንዴት ልታርሙ ቻላችሁ? ለሚለው የጠበቃው ጥያቄ ፣ የፍትህ አካላት የሆኑት ፖሊስም ሆነ አቃቤ ሕግ ፤ ስህተት እንዳለ ገልፀው እንዲታረም ሲጠይቋቸው መዛግብቶቻችንን አይተው ስህተቱ ትክክለኛ ከሆነ ፣ ፍ/ቤት ባያዝም እንደሚያርሙና ሲከተሉት የቆየ አሰራር እንደሆነ አስረድተዋል።</p>

<p>ለቃቤ ሕግ በሰጡት ማስረጃም ላይ የፈረሙት ፣ ወጪ ደብዳቤዎች የፕሮቶኮል ቁጥር ይዘው መውጣት ስላለባቸው ፣ የሬሳ ክፍል ሐኪሙ የፈረመበትን መዝገብ አይተው መሆኑን ገልፀዋል።</p>

<p>የተከሳሽ 12ኛ ምስከር ም/ኢንስፔክተር መሐመድ ገነሞ የመኪናዋን የቴክኒክ ምርመራ ያደረጉት ፣ ተከሳሽ በሌለበት በመሆኑ በምርጫው ስነድ ላይ እንዳላስፈረሙት ተናግረዋል።</p>

<p>ጠበቃው ፣ ተከሳሽ በስፍራው ከሌለ እንዴት ቴዎድሮስ ብላችሁ መረጃ ሰጣችሁ? በማለት ለተየቁት ሲመልሱ ፤ ፖሊስ በሰጣቸው ፍንጭ መሆኑን ፣ ፊት በር ሰው ገጭቷል ለሚለውም ቦታው ድረስ ሄደው እንዳላጣሩና ስራቸውም እንዳልሆነ ገልፀዋል።</p>

<p>መርማሪው ፣ መኪናው አካል ላይ ሰው ስለመግጨቱ ያገኙት ምልክት እንደሌለ ጠቅሰው ፣ ማስረጃው ላይ ሰው እንደገጨ የገለፁት ፣ መርማሪው በሰጣቸው ፍንጭ እንደሆነ አስረድተዋል።</p>

<p>ተከሳሹ በሌሉበት ምርመራ ያአክሄዱት አዛዣቸው ፣ ተከሳሹ ለመቅረብ ፈቃደኛ አልሆኑም ፣ ባይኖርም ፣ በሌለበት ምርመራው ይደረግ ብለው ስላዘዟቸው አደጋው ደረሰ ከተባለ 15 ቀን በኋላ ምርመራ ማድረጋቸውን ተናግረዋል። ዳኛው ለምን ለሁለት አደርጋችሁ? በማለት ላቀርቡላቸው የማጣሪያ ጥያቄ ፣ ተጠርጣሪው ስላልቀረቡ ተአማኒነት ለማግኘት ተብሎ ነው ሲሉ መልስ ሰጥተዋል። የተከሳሽ 1ኛ መከላከያ ምስክር አቶ ምትኩ ግርማ ፣ ጥቅምት 23 ቀን 1999 ከጧቱ 2፡30 ተከሳሽ ከካናዳ ሲመጣ ቦሌ አውሮፕላን ማረፊያ ተገኝተው እንደተቀበሉት ፣ ተከሳሽ ልብስ መግዛት ፈልጎ ስለነበር «ሚኪስ ፋሽን» ወደተባለ ቡቲክ አብረው ሄደው መግዛታቸውን ፣ ፀጉሩን መስተካከል ፈልጎ ስለነበር ፣ አብረው ሄደው እንደተስተካከለና አብረው ምሳ ከበሉ በኋላ ፣ ከአቶ ያሲን ጋር ተያይዘው ወደ እሳቸው ቤት ሲሄዱ እንደተለያዩ አስረድቷል።</p>

<p>በማግስቱ ጥቅምት 24 ቀን 1999 ፣ ከእንቅልፋቸው ሲነቁ ፣ ቴዲ ከሌሊቱ 9፡30 ጀምሮ ከ10 ጊዜ በላይ መደወሉን የሚገልጸ ጥሪ ስላገኙ ለቴዲ ሲደውሉለት ፤ ሌሊት ወደቤቱ ሲሄድ ሲ.ኤም.ሲ አካባቢ ተገልብጦ ከግዑዝ ነገር ጋር በመጋጨቱ መኪናው መንገድ እንዳይዘጋ እንዲያስነሳለት እንደነገራቸው ገልፀዋል።</p>

<p>መኪናውን አንስተው እያስጎተቱ ሲሄዱ ፤ የመኪናው ታርጋ ወድቆ ስለነበር ፤ ፖሊሶች አስቁመው ሲጠይቋቸው ፣ ቴዲ ታዋቂ ሰው በመሆኑ ስሙን ላለመግለፅ የወንድሜ ነው እንዳሏቸው ፣ ጣቢያ ሲደርሱ ግን የቴዲ መሆኑን መናገራቸው ገልፀዋል።</p>

<p>2ኛው የተከላካይ ምስክር አቶ ያሲን ከድር ፣ ቴዲ «ናፍቃችሁኛል» ብሎ ስለደወለላቸው 7፡00 ገደማ ኦሎምፒያ አካባቢ ተገናኝተው ኮልፌ ቀራንዮ ወደሚገኘው መኖሪያ ቤታቸው ሄደው እስከ ምሽቱ 4፡00 ገደማ እዚያው እንደቆዩ ፣ ከምሽቱ 5፡00 ገደማ መስቀል ፍላወር አካባቢ ሲዝናኑ ቆይተው ከሌሊቱ 9፡00 እንደተለያዩ መስክረዋል።</p>

<p>ሌሊት 9፡30 ገደማ ፣ ቴዲ ደውሎ መኪናው ስለተገለበጠ እንዲደርሱላቸ ሲነግራቸው መኪናቸውን አስነስተው መንገድ እንደጀመሩ ፣ ቴዲ እንደገና ደውሎ ፣ ፔፕሲ ኩባንያ የሚሰራ የሰፈራቸውን ሰው አግኝቶት ወደ ቤቱ እየወሰደው ስለሆነ ተመለስ ስላላቸው ፣ ወደቤታቸው መመለሳቸውን ገልፀዋል። 3ኛው የተከላከይ ምስክር አቶ ሳምሶን ፣ ከጓደኞቻቸው ጋር እራት እየበሉ ሳለ ፣ ቴዲ ከምሽቱ 4፡00 ስልክ ደውሎ እንደጠራቸው ፣ እሳቸው እራት እየበሉ እንደነበር እንደነገሩት ፣ ቴዲም ሺጨርሱ ፣ መስቀል ፍላወር አካባቢ እንደሆነና «ስትደርስ ደውልልኝና ቦታውን እነግርሃለሁ» እንዳላቸው ተናግረዋል።</p>

<p>እራታቸውን ጨርሰው ከጓደኞቻቸው ጋር ተለያይተው መስቀል ፍላወር አካባቢ ሲደርሱ ለቴዲ እንደደወሉለትና ከምሽቱ 5፡00 ቴዲን ከአቶ ያሲንና ከማያውቋቸው ሌሎች የአቶ ያሲን ጓደኞች ጋር እንዳገኘው ፣ እዚያ እስከ 9፡00 ቆይተው ፣ ቴዲና እሳቸውና በየመኪናቸው እየተከታተሉ እስከ ኦሎምፒያ እንደመጡ ፣ እሳቸው ወደቤታቸው ወደቦሌ ፣ ቴዲ ደግሞ ወደላይ ማምራታቸውን አስረድተዋል።</p>

<p>የቴዲ ጠበቃ አቃቤ ሕግ ፣ የቆጠራቸው 8ኛው ምስክር ኩባዊው የዳግማዊ ምኒልክ ሆስፒታል የሬሳ ክፍል ኃላፊን እንዲያስተረጉሙ ስለቀረቡት አስተርጓዎች በሰጡት አስተያየት ፣ ምንም በማያውቁት ቋንቋ ስለሚያስተረጉሙት ነገር ትክክለኛነት እርግጠኛ ሆኖ መቀጠል እንደሚከብዳቸው ለፍ/ቤቱ ገለፁ። ፍ/ቤቱም ፣ የአቃቤ ሕግን ጥያቄ ተገቢነት ተቀብለው ሐሙስ ጥቅምት 6 ቀን 2001 በሚውለው ተለዋጭ ቀጠሮ ፣ የኩባ ተማሪዎች ማኅበርና የኩባ ኤምባሲ ቋንቋውን የሚያስተርጉም ሰው እንዲመድቡላቸው ጠይቀዋል - የዕለቱ ችሎት 11፡00 ሲያበቃ ዳኛው ለቀጣዩ ሐሙስ ከሰዓት በኋላ ቀጠሮ ስጥተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥቅምት 1 ቀን 2001</a></p>

</body>
</html>	
