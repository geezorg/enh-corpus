<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴዲ ከ5 ወራት በኋላ ይፈታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴዲ ከ5 ወራት በኋላ ይፈታል</h2>


<p>በተሽከርካሪ ሰው ገጭቶ ገድሎ ማምለጥ ወንጀል፣ በፌደራል ዐቃቤ ሕግ ክስ ተመስርቶበት 8ኛ ወንጀል ችሎት የስድስት ዓመት እስርና የ18ሺህ ብር የገንዘብ ቅጣት ተወስኖበት በእስር ላይ የሚገኘውን የታዋቂው ድምፃዊ ቴዎድሮስ ካሳሁን (ቴዲ አፍሮ) የቅጣት ውሳኔውን ጠቅላይ ፍርድ ቤቱ በማሻሻል፣ በሁለት ዓመት እስራትና በ11ሺኅ ብር የገንዘብ ቅጣት እንዲቀጣ ውሳኔ ሰጠ። ጠቅላይ ፍርድ ቤቱ በሰጠው በዚሁ ውሳኔ መሠረትም ድምፃዊው በማረሚያ ቤት ውስጥ የሚያሳየው ባሕርይ አመክሮ የሚያሰጠው ሆኖ ከተገኘና አመክሮው ከታሰበለት በመጪው ነሐሴ ወር ከእስር ይፈታል።</p>

<p>የፌደራል ጠቅላይ ፍርድ ቤት የፍትህ ችሎት በበርካታ የችሎት ታዳሚዎቻና ጋዜጠኞች እስከአፉ ድረስ ሞልቷል - ባለፈው ረቡዕ ጠዋት 3 ሰዓት ከ15 ደቂቃ ሲሆን ሶስቱ ዳኞች ወደ አዳራሹ ገብተው ችሎቱ ተሰየመ። የተለመደው የችሎቱን ሥራ ሲያከናውን የቆየው ፍርድ ቤት ለ4 ሰዓት አምስት ጉዳይ ሲሆን ተራውን ለድምፃዊ ቴዎድሮስ ክሳሁን ሰጥቶ - ሶስቱ ዳኞች ማለትም ዳኛ አማረ አሞኜ፣ ዳኛ ዳኜ መላኩና ዳኛ ከድር አልይ በችሎት መሰየማቸውንና ይግባኝ ባይ ቴዎድሮስ ክሳሁን ከጠበቃቸው ሚሊዮን አሰፋና አምሃ በድሉ ጋር፣ እንዲሁም ዐቃቤ ሕጉ አቶ ፈቃዱ ፀጋ በችሎት መገኘታቸውን አረጋገጠ።</p>

<p>በመዝገቡ የተቀጠረው ተከሳሽ ባቀረበው ይግባኝ ላይ ውሳኔ ለመስጠት እንደነበር ያስታወሰው ፍርድ ቤቱ፣ መዝገቡን መርምሮ ውሳኔ መስጠቱን ገለፀ።</p>

<p>ጥቁር ሙሉ ልብሱን በጥቁር ቲሸርት ለብሶ፤ እጆቹን የኋሊት አጣምሮ፤ የዳኛውን ውሳኔ ይከታተል የነበረው ቴዲ በስተግራው ባለው የችሎት ታዳሚዎች ወንበር ላይ ተቀምጠው ችሎቱን ይከታተሉ ለነበሩት እናቱና ቤተሰቦቹ፣ በዐይኑ «አይዟችሁ» የሚል ምልክት ሰጣቸው። ዳኛው ውሣኔውን በንባብ ማሰማት ቀጥለዋል።</p>

<p>የፌደራሉ ዐቃቤ ሕግ በተከሳሹ ላይ ካቀረባቸው ክሶች መካከል፣ በቸልተኝነት በተሽከርካሪ ሰው ገጭቶ በመግደልና፣ ጉዳት የደረሰበትን ሰው ሣይረዱ ጥሎ በመሄድ ሁለት ክሶች ተከሳሹ ጥፋተኛ መሆኑን አረጋግጦ ተከሳሹ በወንጀል ሕግ አንቀፅ 543 ንዑስ ቁጥር 3 እና በወንጀል ሕግ አንቀፅ 575 ንዑስ ቁጥር 2 በመተላለፉ የስድስት ዓመት እስራትና የ18ሺህ ብር የገንዘብ ቅጣት ወስኖበታል። በዚህ ውሣኔም የተከሳሽ ጠበቃ ቅር ተሰኝተው ይግባኝ በማለታቸው ጉዳዩ - በዚህ ፍርድ ቤት ሊታይ ግድ ማለቱ በዳኛው ተገለፀ። ጠቅላይ ፍርድ ቤቱ፣ ጉዳዩን ለመመርመር እንዲያስችለውም በቅድሚያ ደጉ ይበልጣል የተባለው ሰው መሞቱንና የሞተበትን ሁኔታ ማወቅ እንዲሁም መቼና የት ሞተ የሚለውን ጉዳይ ማየት ተገቢ እንደሆነ ገለፁ። ፍ/ቤቱ ደጉ ይበልጣል ጥቅምት 23/99 ከሌሊቱ 7፡10 ላይ በዐቃቤ ሕጉ በተገለፀው ቦታ ላይ መሞቱን አረጋግጧል አሉ።</p>

<p>«የዐቃቤ ሕግ የዓይን ምስክሮች እንዳረጋገጡትም፣ ሟች በወደቀበት ቦታ ላይ የሰሌዳ ቁጥር 2.59869 አ.አ የሆነ አረንጓዴ ቀለም BMW መኪና ገጮቶት አልፏል። ይህንንም - ዐቃቤ ሕግ ያቀረባቸው አራት ምስክሮች ያረጋገጡ ሲሆን፣ ከነዚህ ምስክሮች ሁለቱ ሟች እንደሞተ - አሟሟቱን የተመለከቱ መሆናቸው ተገልጿል» ያለው ፍርድ ቤቱ፣ ይህንን ጉዳይ በጥልቀት ሲመረምረው ዐቃቤ ሕግ ወንጀሉ ሲፈፀም አይተዋል ብሎ ያቀረባቸው ሁለት ምስክሮች የህዝብን ሰላም ለማስከበርና ወንጀልን ለመከላከል የቆሙ ሕግ አስከባሪዎች እንጂ እግረመንገዳቸውን በሥፍራው ላይ የተገኙ ሰዎች ባለመሆናቸው፣ የሰጡት የምስክርነት ቃል ሀሰት ነው ለማለት የሚያስችል ምክንያት አለማግኘቱን ገልጿል።</p>

<p>በሥራ ፍርድ ቤት፣ ከፍተኛ ክርክር ያስነሳው ጉዳይ፣ ዐቃቤ ሕግ ሟች ህይወቱ አልፎ ለአስከሬን ምርመራ ዳግማዊ ሚኒሊክ ሆስፒታል ገባ በማለት ያቀረበው ማስረጃ እንደነበር ያስታወሰው ጠቅላይ ፍርድ ቤቱ፣ ይህንኑ ጉዳይ ለማጥራትና ማስረጃው ላይ የተገለፀውና ሟች የሞተበትን ትክክለኛ ቀን ለማጣራት ምርመራ ማካሄዱን ገልጿል። በዚሁ መሠረትም ሕግ አስከባሪዎችና የህዝብን ደህንነት ጠባቂዎች በተባሉ የፖሊስ አባላት ሟች ጥቅምት 23 ቀን 1999 ዓ.ም ህይወቱ ማለፉን ለፍርድ ቤቱ በሰጠው የምስክር ቃል በማረጋገጣቸውና ሆስፒታል ውስጥ የተሞላው ፎርም በራሱ ሟች ህይወቱ አልፎ ወደ ሆስፒታል የገባበት ቀን ጥቅምት 23 ቀን 1999 መሆኑን በማረጋገጡ የይግባኝ ባይ ጠበቃ በቀኑ ላይ ያቀረቡትን፣ የይግባኝ ባይ ጠበቃ እንድ የተፃፈውን ነገር ማስተካከል የሚችለው ጉዳዩን የፃፈው አካል አይደለም፣ ጽሑፉን ለማስተካከል የፍርድ ቤት ትዕዛዝ ሊኖር ይገባል በሚል ያቀረቡትን መከራከሪያ ፍርድ ቤቱ ውድቅ አድርጐታል።</p>

<p>የዐቃቤ ሕግ ዋነኛ ምስክሩ፣ በሥፍራው በሥራ ላይ ተሰማርቶ የነበረው ኮንስታብል ከበደ ወየሣ የተባለው ፖሊስ፣ ጉዳዩን በሚገባ የተከታተለና ወንጀሉ ሲፈፀም በቦታው ተገኝቶ ሟች ከየት ወዴት ይሄድ እንደነበር የተመለከተ መሆኑን፣ በሥራ ፍርድ ቤት በዝርዝር መግለፁን ፍርድ ቤቱ አስታውሷል። የዐቃቤ ሕግ አንደኛ ምስክሩ እንዳለው ሟች ደጉ ይበልጣል፣ ፊትበር ከተባለው አካባቢ፣ ከግራ ወደቀኝ መንገዱን ሲያቋርጥ የመጠጥ ኃይል ስለነበረው መሃል መንገዱ ላይ ወድቋል።</p>

<p>ከፊት ለፊት በከፍተኛ ፍጥነት ይሽከረከር የነበረውና በሁለት ላዳዎች መካከል የነበረው አረንጓዴ የቤት አውቶሞቢል መኪና፣ ሟች በወደቀበት ቦታ ላይ ጭፍልቆት በከፍትኛ ፍጥነት ሄደ። በዚህ ጊዜም መኪናውን ተከትሎ የሠሌዳ ቁጥሩ 2.59869 አ.አ መሆኑን አረጋገጠ - ያለው ጠቅላይ ፍርድ ቤቱ፣ የተከሳሽ ጠበቃ ክርክር መኪናው በከፍተኛ ፍጥነት ያሽከረክረ ከነበረ፣ ፖሊሱ የሠሌዳ ቁጥሩን ለመለየት አይችልም የሚል ነበር። ሆኖም አንድ መንጀልን ለመከላከልና የህብረተሰቡን ደህንነት ለመጠበቅ የቆመ ፖሊስ ቀርቶ ማንም ሰው በአምስት ሜትር ርቀት ላይ ሆኖ፣ የአንድን መኪና ሰሌዳ ቁጥር ለማየት አይችልም የሚል እምነት ስለሌለው፣ ፍርድ ቤቱ የተከሳሹን ጠበቃ አቤቱታ ውድቅ አድርጐበታል። ፖሊሱ የተጠቀሰውን መኪና ሰሌዳ ቁጥር፣ በወቅቱ አይቶ ባይመዘግብ ኖሮ፣ ከአገር መኪና መርጦ የተከሳሹ ንብረት የሆነውን መኪና ሠሌዳ አውቆ ባልሰጠም ነበር፣ በዚህም ምክንያት የሥራ ፍርድ ቤቱ በዚህ ጉዳይ ላይ የሰጠው ውሣኔ ግድፈት ያለበት ሆኖ አላገኘነውም ብሏል።</p>

<p>በዚህ ወቅት ራሱን መቆጣጠር ያልቻለው ቴዲ አንድ ነገር መናገር ይችል እንደሆነ ፍርድ ቤቱን ጠየቀ። በሁኔታው እጅግ የተቆጡት የመሃል ዳኛው ዳኜ መላኩ፣ «ምን እየሆንክ ነው እንዲህ አይነት ባህርይ ልታሳይ አይገባም። እያየን ያለነው የእናንተን ጉዳይ ነው ሥርዓት ያዝ» ሲሉ ገስፀውታል። የቴዲ ጠበቃ አቶ ሚሊዮንም ያለማወቅ ስህተት በመሆኑ ፍርድ በቱ በይቅርታ ይለፈን ሲሉ ጠየቁ። ዳኛው አቶ ዳኜም «ይሀ የብስለት ችግር ነው» ሲሉ ስህተቱን አልፈውታል።</p>

<p>የመኪናው ሰሌዳ ቁጥር ከተረጋገጠ፣ መኪናው የማነው በወቅቱስ መኪናውን ያሽከረክር የነበረው ሰው ማነው፣ የሚለውን ጉዳይ ማጥራቱ ተገቢ መሆኑን የጠቆመው ፍ/ቤቱ፣ ተከሳሹ በወቅቱ ቀርቦ በወ.መ.ሥ.ህ.ቁ 27 መሠረት የተከሳሽ ቃሉን መስጠቱንና በዚህም ወቅት መኪናው የራሱ መሆኑን፣ ሲሽከረከር የነበረውም በራሱ መሆኑን ማመኑን እንዲሁም ተከሳሽ - አደጋው በደረሰበት ዕለት መኪናዋን እያሽከረከረ እስጢፋኖስ፣ ባምቢስ፣ ሸራተን፣ ካዛንቺስ ቶታል አካባቢ ማለፉን ለፖሊስ በሰጠው ቃል ማረጋገጡን ፍ/ቤቱን ገልጿል። ስለዚህም በይግባኝ ባይ ጠበቃ፣ ቴዎድሮስ ካሳሁን በቂ ባልሆነ ማስረጃ እንደተከሰሰ ተደርጐ የቀረበውን የይግባኝ አቤቱታ አልተቀበልነውም። በእኛ በኩል የተጠቀሰውን አደጋ የፈፀመው ተከሳሹ እራሱ መሆኑን የሚያጠራጥር ነገር አላገኘንም ብለዋል።</p>

<p>የመንጃ ፈቃዱን በተመለከተም፣ መንጃ ፈቃድ ማለት የሚመለከተው አካል አሰልጥኖ፣ ፈትኖ በደረጃው የሚሰጠው የብቃት ማረጋገጫ ሆኖ ሳለ፣ ተከሳሽ አንዳች የመንጃ ፈቃድ ሣይኖረው በሰው ህይወት ላይ አደጋ ሊያደርስ መቻሉን ጠቁሟል።</p>

<p>ስለዚህም ጠቅላይ ፍርድ ቤቱ መንጃ ፈቃድ ሣይኖረው በከፍተኛ ፍጥነት እያሽከረከረ አደጋ በማድረሱ በ.ወ.ህ አንቀፅ 543 ንዑስ ቁጥር 3 መሠረት ጥፋተኛ ነው፣ እንዲሁም ተጐጂውን እዛው ጥሎ አንዳችም እርዳታ ሳያደርግለት በመሸሹ፣ በ.ወ.ህ አንቀፅ 575 ንዑስ ቁጥር 2 መሠረት ጥፋተኛ ነው ሲል የሥራ ፍርድ ቤት የሰጠውን ውሣኔ አጽድቋል። የቅጣት ውሣኔውን በተመለከተ፣ የሥራ ፍርድ ቤት በተከሳሽ ላይ የጣለውን ቅጣት፣ ጠቅላይ ፍርድ ቤቱ የመረመረው ሲሆን፣ ተከሳሽ ያቀረበው ምንም የቅጣት ማቅለያ አስተያየት ባይኖርም ፍ/ቤቱ አንዳንድ ሁኔታዎችን ከግንዛቤ ውስጥ በማስገባት የቅጣት መጠኑን ሊያቀልለት ይገባ ነበር ብሏል። በዚሁ መሠረትም ሟች ደጉ ይበልጣል በመጠጥ ኃይል ውስጥ ሆኖ በመሃል መንገድ ላይ ወድቆ ተከሳሹ በወደቀበት ቦታ ላይ በመኪናው ገጭቶት የሄደ በመሆኑ - ለአደጋው መፈጠር ሟች ከፍተኛ አስተዋጽኦ አድርጓል። በሥፍራው የነበሩ ፖሊሶችም፣ ቀድሞ ሟች በመሃል መንገድ ላይ ወድቆ ሲያዩት ሊያነሱትና ከመንገዱ ዳር ሊያወጡት ሲገባ ይህንን ሳያደርጉ በመቅረታቸው አደጋው ሊደረስ እንደቻለ ጠቁሟል። እነዚህን ጉዳዮችም ፍርድ ቤቱ በወ.መ.ህ.ቁ 86 መሠረት እንደ በቂ የቅጣት ማቅለያ ምክንያቶች ተቀብሎ፣ የሥራ ፍርድ ቤት የሰጠውን የ6 ዓመት እስራትና የ18ሺህ ብር ቅጣት በማቃለል፣ ተከሳሹ በሁለት ዓመት እስራትና በ11ሺህ ብር የገንዘብ መቆጮ እንዲቀጣ ውሣኔ ሰጥቷል።</p>

<p>የመሃል ዳኛው ውሣኔውን አንብበው ሲጨርሱ፣ የችሎት ታዳሚው ደስታውን በጩኸትና በጭብጨባ ሲገልጽ ተስተውሏል። የቴዲ እናት ወ/ሮ ጥላዬ አራጌ ራዬ፣ በከፍተኛ ጩኸትና ለቅሶ ችሎቱንና የጠቅላይ ፍርድ ቤቱን ቅጥር ግቢ አናውጠውታል። ከውጭ ኖኖ ፍርድ ቤት ውሣኔውን ሲጠባበቅ የነበረው በርካታ የቴዲ አድናቂ፣ የተሰጠው ውሣኔ እጅግ አስደሳች ሆኖ ሳለ፣ የቴዲ እናት ባሳዩት የሀዘን ስሜት ግራ ሲጋባ ታይቷል። በፊቱ ላይ የጐላ የደስታም ሆነ የሀዘን ስሜት ያልተነበበት ቴዲ - እንደ አመጣጡ ችሎቱን ለቆ ወደ ማረሚያ ቤት ሄዷል። አዲሱ የወንጀል ሕግ የአመክሮ መብትን ሲዘረዝር፣ አንድ ታራሚ ከተወሰነበት እስራት ጊዜ ውስጥ ሁለት ሦሰተኛውን ከጨረሰ በኋላ ወይም ደግሞ የእድሜ ልክ ፍርድኛ ከሆነ የ20 አመት እስራት ከፈፀመ በኋላ በራሱ በታራሚው ወይም በሌላ አካል አማካኝነት በአመክሮ እንዲፈታ ሊጠይቅ ይችላል።</p>

<p>የአመክሮ መብቱ ሊሰጠው የሚችለውም የእስረናው ፀባይ መሻሻሉ ታይቶ፣ በፍርድ ውሳኔው የካሳ ጥያቄ ካለበት እሱን መክፈሉ ግንዛቤ ውስጥ ገብቶ፣ ከወጣም በኋላ ተመሳሳይ ጥፋት ሊፈፅም እንደማይችል ተረጋግጦ ሲሆን እነኚህ ሁኔታዎች ተሟልተው ቢገኙም አመክሮው ተፈፃፊ ሆኖ የማይገኝበት አንድ ምክንያት፣ እስረኛው ተደጋጋሚ ጥፋተኛ ከሆነ ብቻ ነው።</p>

<p>በዝህም መብት መሰረት ቴዲ አፍሮ፣ ጠቅላይ ፍርድ ቤት በወሰነው የሁለት ዓመት እስር ላይ የአመክሮ መብት ሲታከልበት፣ ከታሰረ 11 ወራት ያስቆጠረ በመሆኑ የእስሩን ሁለት ሦስተኛ ሲጨርስ (ማለትም 16 ወራት ታስሮ) ከአምስት ወራት በኋላ ከእስር ይለቀቃል ተብሎ ይጠበቃል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ የካቲት 14 ቀን 2001</a></p>

</body>
</html>	
