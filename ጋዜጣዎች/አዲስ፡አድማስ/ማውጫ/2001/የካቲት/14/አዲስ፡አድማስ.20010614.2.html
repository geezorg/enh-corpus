<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎች ኢህአዴግ በአላማው አይተማመንም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎች ኢህአዴግ በአላማው አይተማመንም አሉ</h2>


<p>ኢህአዴግ በአላማው እንደማይተማመን የገለፁ ተቃዋሚ ፓርቲዎች፣ ልዩነታቸውን ወደ ጎን ትተው በሚያግባቧቸው ጉዳዮች ላይ ጥምረት ፈጥረው ከሰሩ፡ የኢትዮጵያ ህዝብን ለዲሞክራሲያዊ ስርዓት እንደሚያበቁት «መድረክ ለዲሞክራሲያዊ ምክክር በኢትዮጵያ» የተሰኘው የፓርቲዎቹ የጋራ ድርጅት አስታወቀ። «አንድነት» እና «ኢዴአን» ተቀላቅለውታል መድረኩን።</p>

<p>ስድስት የፖለቲካ ፓርቲዎች እና ሁለት ታዋቂ ግለሰቦችን ያቀፈው መድረኩ ከትናንት በስቲያ ለጋዜጠኞች በሰጠው መግለጫ ባለፉት ዓመታት ፓርቲዎች በጋራ ሲሰሩና ሲፋለሱ የቆዩ ቢሆንም፣ ከነዚህ ስብስቦች ጠቃሚ ልምዶችን በመቅሰም በተጠናከረ መልኩ ትግል ለማካሄድ መወሰናቸውን አስታውቀዋል።</p>

<p>መድረኩ በቀጣይ ሥራውን ለመስራት ከእያንዳንዱ ፓርቲ አንድ ሰው የተወከለበት ግብረኃይል ማቋቋሙን መሪዎቹ ገልፀው ግብረ ኃይሉ የሚያወጣቸው ሁሉንም ሊያግባቡ የሚችሉ አጀንዳዎች የጋራ እምነታቸውና አቋማቸው እንደሚሆን አስረድተዋል።</p>

<p>የቀድሞው የመከላከያ ሚኒስተር አቶ ስዪ አብርሃ ስለዚሁ «በሚያግባቡን ጉዳዮች ዙሪያ ተሰባስበን ጠንክረን ከሰራን የፈለገውን ጊዜ ይውሰድ እንጂ አንድ ቀን ህዝቡን ለዲሞክራሲያዊ ስርዓት እናበቃዋለን። ሁላችንም ለዚህ ማለም ይኖርብናል» ብለዋል። በመድረኩ የተሰባሰቡ አምስቱ ፓርቲዎች የብሔር ድርጅቶች ሲሆኑ ሕብረ ብሔራዊ የሆነው «አንድነት ለፍትህና ለዲሞክራሲ ፓርቲ» እንዴት አብሯቸው ሊሰራ ይችላል በሚል ለተነሳው ጥያቄ ሕብረብሔራዊም ሆነ የብሔር ድርጅቶች ሁሉም ኢትዮጵያዊያን ናቸው በየራሳቸው መንገድ የኢትዮጵያን ህዝብ ብሶት የሚያንፀባርቁ በመሆናቸው በጋራ የማይሰሩበት ምንም ምክንያት የለም ሲሉ መልስ ሰጥተዋል።</p>

<p>የአንድነት ፓርቲ ሊቀመንበር ወ/ት ብርቱካን ሚደቅሳ በድጋሚ መታሰር፣ በሽምግልና ተፈትቷል የተባለበትን ጉዳይ ወደ ኋላ የሚመልስ ሀሳብን በነፃ የመግለፅ መብትን የሚጥስ፣ ሕግንና ስርዓትን ያልተከተለ እርምጃ መሆኑን የመድረኩ መግለጫ ጠቅሶ የእስረኛዋ ቃል በታፈነበት ሁኔታ ግለሰቧን ጥፋተኛ ለማስመሰል እየተደረገ ያለውን ቅስቀሳ እንደሚያወግዝ አስታውቋል።</p>

<p>ከአንድነት የተወከሉት አቶ አስራት ጣሴም ወ/ት ብርቱካንን በሚመለከት ፓርቲያቸው የሚችለውን ጥረት እያደረገ እንደሆነና ሰላማዊ ሰልፍ እንደሚካሄድ ገልፀው የአገሪቱ ትልልቅ ጉዳዮች የሁሉም የመድረኩ አባላት የጋራ ጉዳይ ነው የሊቀመንበራችን እስርም አንዱ ትልቅ ጉዳይ በመሆኑ በጉዳዩ ላይ አመቺና ትክክለኛ በሆነ ስልት አብረው እንደሚሰሩ አስታውቀዋል።</p>

<p>የመድረኩ መግለጫ «ሰራዊታችን የሶማሊያን ምድር ለቆ ወደሃገሩ መመለሱን በደስታ ይቀበለዋል» የሚል ሲሆን መንግሥት ጦሩ ከሶማሊያ ለቆ መውጣቱን አስመልክቶ «አላማችንን በተሳካ ሁኔታ አጠናቀናል» ማለቱንና የሼክ ሸሪፍ ስልጣን ላይ መውጣታቸውንስ እንዴት ትቀበሉታላችሁ? በሚል ጥይቄ ቀርቧል። አቶ ስዬ ሲመልሱ «የአገራችን የመከላከያ ሰራዊት ወደ አገሩ መመለሱ በጎ ነገር ነው ተገቢ አከባበርና ክብር ሊሰጠው ይገባል። ነገር ግን ሰራዊታችን ወደ ሶማሊያ ገብቷል ተብሎ ከመታወጁ በፊት በሸርያ ፍርድ ቤት ሊቀመንበር የነበሩት ሼክ ሸሪፍ ያኔም ሞቃዲሾ ገብተው ነበር። የኛ ሰራዊት ከሶማሊያ ከወጣም በኋላ ያሉት እሳቸው ናቸው። ፕሬዚዳንትም ሆነዋል። ምንድነ ልዩነቱ? ሊሉ ተናግረዋል።</p>

<p>አያይዘውም «መጨረሻው ይሄ መሆኑ ካልቀረ የኢትዮጵያ ሰራዊት መግባት ነበረበት?» ያሉት አቶ ሰዬ «የኛ ሰራዊት ከመግባቱ አስቀድሞ የነበረው ሃይል መንግሥት ኃላፊነትን ሲቀበል ሥርዓት እንዲይዝ፣ ከጎረቤቶቹ ጋር ተስማምቶ እንዲኖርና አደብ እንዲገዛ ማድረግ ይቻል ነበር። አሁን ያተረፍነው ነገር ቢኖር ሁለት አመት ሙሉ ሰራዊታችን ተንከራቷል፣ የሰው ህይወት ጠፍቷል፣ ሃብት ባክኗል፣ የአገራችን ስም ጎድፏል፣ በአገራቸው የተፈናቀሉት ሶማሊያውያንም በርካታ ናቸው። ይህ ያላስፈላጊ ኪሳራ ነው» ብለዋል።</p>

<p>«ኢህአዴግ በሚሊዮን የሚቆጠሩ አባላትን በመያዝ የተጠናከረ ድርጅት ነው፣ ከሱ ጋር በምርጫ ተወዳድረን እናሸንፋለን ትላላችሁ?» በሚል ለቀረበው ጥያቄ የዓረናው አቶ ገብሩ አስራት ሲመልሱ፣ «ኢህአዴግ አባላቱን በየትኛው መርህ እንዳሰባሰበ ስንፈትሽ ተማሪው ተምሮ ሲጨርስ ሥታ ስለሚሰጠው፣ ገበሬው እርዳታና ብድር ለማግኘት፣ ሰራተኛው የሥራ ዋስትና ለማግኘት ሲሉ ይገባሉ። ስለዚህ አባላቱ ኢህአዴግን እንደ አማራጭ ትክክል ነው ብለው ሳይሆን ለመኖር አዳጋች ስለሆነባቸው ነው» ብለዋል።</p>

<p>«ኢህአዴግ አጠቃላይ የፖለቲካ መድረኩን እያጠበበ ያለው በዓላማው ስለማይተማመን ነው ሚሊዮኖቹ አባላቱ የሚፈጥሩለት ነገር ስለሌለ በብቸኝነት በተቆጣጠረው ሚዲያ፣ በደህንነቱና በፖሊሱ ነው የሚተማመነው። ይህን መዝጊያ ትንሽ ከፈት ቢያደረገው ምን ሊፈጠር እንደሚችል ስለሚያውቅ በተለያዩ ሕጎችና አሰራሮች ምህዳሩን እያጠበበ ነው» ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ የካቲት 14 ቀን 2001</a></p>

</body>
</html>	
