<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚዎችን ማዋከብ አይሏል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተቃዋሚዎችን ማዋከብ አይሏል</h2>


<p>የተቃዋሚ ፓርቲ መሪዎችን፣ አባላትንና ደጋፊዎችን ከማዋከብና ከማሰር በተጨማሪ፣ የሕገወጥ ግድያ፣ የግርፊያ እና ሌሎች የሰብአዊ መብት ጥሰቶች እንደተፈፀሙ የገለፀው የአሜሪካ አመታዊ ሪፖርት፣ መንግስት ጋዜጠኞችን በማሰርና በማንገላታት የፕሬስ ነፃነትን ይጥሳል ሲል ከሰሰ። ሕገወጥ ግድያ መቀነሱንና የሃይማኖት ነፃነት መከበሩን ይገልፃል ከትናንት በስቲያ ይፋ የሆነው አመታዊ የሰብአዊ መብት ሪፖርት። ሙስና በትራፊክ ፖሊስ እና በፍርድ ቤቶች ላይ ገኗል።</p>

<p>የአሜሪካን መንግሥት ከተለያዩ አገራት ለሚኖረው ግንኙነት እንደ አንድ መመዘኛ ያገለግላል የሚባለው አመታዊ የሰብአዊ መብት ሪፖርትር ሁሉንም አገራት የሚያካትት ሲሆን፣ ኢትዮጵያን በሚመለከት በ52 ገፅ የሰፈረ ትንተና አቅርቧል። የአፍሪካ አህጉርን አጠቃላይ ገፅታ በሚቃኘው የሪፖርቱ ክፍል ውስጥ፣ ሶማሊያ ኮትዲቯር፣ ዚምባብዌ፣ ኤርትራና ሱዳን የመሳሰሉ አገራት ጎልተው የተጠቀሱ ቢሆንም፣ የኢትዮጵያ ጉዳይ በጥሩም ሆነ መጥፎ መልኩ ሳይጠቀስ ታልፏል። በተናጠል ኢትዮጵያ ላይ በሚያተኩረው ሪፖርት ውስጥም፣ የአገሪቱ የሰብአዊ መብት ሁኔታ፣ ከአቻምናው እየተባባሰ ወይም እየተሻሻለ ስለመሄዱ አጠቃላይ መደምደሚያ አይሰጥም። በፖለቲካ መስክ ግን ነገሮች እንደተበላሹ ይጠቁማል ሪፖርቱ። ምርጫ 97 በርካታ ጉድለቶችና ችግሮች እንደነበሩበት ሪፖርቱ አስታውሶ፣ ይሁንና የምርጫው ውጤት የመራጮችን ድምፅ ያመላከተ እንደነበር ታዛቢዎች ይናገራሉ። በውጤቱም ከፓርላማ መቀመጫዎች መካከል ኢህአዴግና አጋሮቹ 372፣ ተቃዋሚዎች 172 አግኝተው ነበር ይላል። በ2000 ዓ.ም በተደረገው የማሟያና የአካባቢ ምርጫ ይታየው ውጤት ከምርጫ 97 በእጅጉ የተለየ ነው የሚለው ይሄው ሪፖርት፣ ከቀበሌ ምክር ቤት እስከ ፓርላማ መቀመጫ ድረስ ከሶስት ተኩል ሚሊዮን በላይ እጩዎች ተመርጠዋል፣ ከእነዚህም ውስጥ ሶስት ሰዎች ብቻ ናቸው የተቃዋሚ ፓርቲ አባላት። ምርጫው በሰላም የተካሄደ ቢሆንም፣ በተቃዋሚ ፓርቲ እጩዎችና ደጋፊዎች ላይ የዛቻ፣ የማዋከብ፣ የእስርና የግድያ ድርጊቶች እንደተፈፀሙ ሪፖርቶች ያመለክታሉ፣ እንዲሁም የምርጫ ቦርድ ሕጎችን በተሟላ ሁኔታ አለመከተሉ ተቃዋሚዎች ከምርጫው ራሳቸውን እንዲያገልሉ አድርጓቸዋል፣ በእርግጥ መንግሥትና የምርጫ ቦርድ እነዚህ ጥፋቶች እንዳልተፈፀሙ ያስተባብላሉ ይላል ሪፖርቱ። የተቃዋሚ ፓርቲ እጩ ተወዳዳሪዎች በምርጫ ቦርድ ለማስመዝገብ የስም ዝርዝር ሰነድ ይዞ ወደ አዲስ አበባ ይጓዝ የነበረ የተቃዋሚ ፓርቲ ተወካይ፣ መንገድ ላይ በወረዳ ፖሊስ ሃላፊ የታሰረበት አጋጣሚ እንደነበረ በምሳሌነት የሚጠቅሰው ይሄው ሪፖርት፣ አንዳንድ እጩ ተወዳዳሪዎችን በተደጋጋሚ አስረው የመፍታት፣ ደጋፊዎችን ደግሞ ማዳበሪያና ብድር አታገኙም ብሎ የማስፈራራት ድርጊቶች በተለያዩ ቦታዎች ታይተዋል ብሏል። ከዚህም በተጨማሪ፣ የአገሪቱ ፓርቲዎች በአብዛኛው በብሄር ብሄረሰብ የተደራዱ መሆናቸው ተቃዋሚዎች በቂ አቅም አለማዳበራቸውና መበታተናቸውን ዘርዝሯል ሪፖርቱ።</p>

<p>የመንግሥት የፀጥታ ሃይሎች ህገወጥ ግድያ እንደሚፈፀሙ የሚገልፀው ሪፖርት፣ በሶማሌ ክልል አማፂ ሃይሎችም ግድያ እንደፈፀሙ ይጠቅሳል። ሕገወጥ ግድያዎች እንደቀነሱ ሪፖርቱ አውስቶ አለማቀፍ የሰብአዊ መብት ተቋማት አሁንም ሕገወጥ ግድያዎች እንደሚፈፀሙ እንደሚገልፁና በቀጥተኛ መረጃ ለማረጋገጥ አለመቻሉን ያትታል። ከአመት በፊት ታህሳስ ወር ላይ በምእራብ ጎጃም ጫጫ ወረዳ የቀድሞ የቅንጅት ደጋፊ የነበረ ወለላ ሙጫ በሶስት የሚሊሻ አባላት ከቤቱ እንደተወሰደና፣ በአንድ ሚሊሻ እንደተገደለ ሪፖርቱ ገልፆ፣ በዚህ ድርጊት ተጠያቂ በወናጎ ከተማ የመኢአድ ደጋፊ አስቻለው ታየ በፖሊስ እንደተገደለና ተጠያቂ ነው የተባለው ፖሊስ እንደታሰረ ይገልፃል ሪፖርቱ። በአመቱ ውስጥ በአዲስ አበባ፤ በጂጂጋ፣ በሁመራ፣ በነገሌ ቦረና በደረሱ የቦምብ ጥቃቶች 31 ሰዎች ሞተዋል የሚለው ይሄው ሪፖርት፣ ከኤርትራ ጋር በነበረው ጦርነትና በኦጋዴን አካባቢ የተቀበሩ ሁለት ሚሊዮን ያህል ፈንጂዎችን ለማምከን ጥረት እየተደረገ ቢሆንም፣ 12 ነዋሪዎች በፈንጂ ምክንያት ሞተዋል ብሏል።</p>

<p>የተቃውሞ ሰልፍን ለመበተን ተብሎ በተወሰደ እርምጃ ባለፈው አመት የሰው ህይወት እንዳልጠፋ ወይም ከባድ ድብደባ እንዳልደረሰ ሪፖርቱ ጠቁሞ፣ ይሁንና ከምርጫ 97 ወዲህ ለተቃውሞ ሰልፍ ፈቃድ ተሰጥቶ አይታወቅም፣ የአደባባይ ሰልፍ ለማካሄድ የጠየቁ ተቃዋሚ ፓርቲዎችም ተከልክለዋል፣ አዳራሽ ውስጥ እንዲሰበሰቡ ነው የሚፈቀድላቸው ብሏውል ሪፖርቱ። አዳራሽ ውስጥ እንዳይሰበሰቡ የተከለከሉበት አጋጣሚዎችም እንደተከሰቱ ጠቅሶ፣ ተቃዋሚ ፓርቲዎች በክልሎች የሚከፍቷቸውን ቢሮዎች ለማዘጋት የቤት አከራዮችን የሚያስፈራሩ አስተዳዳሪዎች እንዳሉ እሪፖርቱ ይገልፃል።</p>

<p>ከአመት በፊት በኢትዮጵያ በሚገኙ በሕግ የታወቁ 120 እስር ቤቶችና በሌሎች ሕጋዊ ባልሆኑ እስር ቤቶች ውስጥ 52 ሺ እስረኞች እንደነበሩ ሪፖርቱ ጠቅሶ፣ አስር ሺ ያህሉ በምህረት ስለተለቀቁ ቁጥሩ ቀንሷል፣ ነገር ግን በጎሳ ግጭቶችና የአማፂ ሃይል ደጋፊዎች በሚል በተከሰተው የእስር እርምጃ ቁጥሩ እየጨመረ ነው ብሏል። ተጠርጣሪ እስረኞች ላይና የተቃዋሚ ፓርቲ አባላት ሲታሰሩ ድብደባ እንደሚፈፀምባቸው ለማሳየት በተለያዩ አካባቢዎች የተጎዱ ሰዎችን ጠቅሷል። አለማቀፍ ቀይ መስቀል 117 ያህሉን የክልል እስርቤቶችን መጎብኘትና እስረኞችን በግል ማነጋገር ቢፈቀድለትም 3 የፌደራል እስር ቤቶችን መጎብኘት አይችልም፣ ፕሪዝን ፌሎሽብ የተሰኘው ተቋም ግን ይጎበኛል ተብሏል ሪፖርቱ። ሁለት መቶ የሚጠጉ የተቃዋሚ ፓርቲ አባላት ወይም ደጋፊዎች ሕግን ባልተከተለ መንገድ ወይም ክስ ሳይመሰረተባቸው እንደታሰሩና ከፊሎቹ እንደተፈቱ ሪፖርቱ ገልፆ፣ የፖሊስ አባላት በአለማቀፍ የሰብአዊ አጠባበቅ መርሆዎች ላይ ስልጠና እንዲወስዱ እየሞከረ ነው ብሏል። የፖሊስ በተለይም የትራፊክ ፖሊስ ሙስና የጎላ ችግር እንደሆነና በፍርድ ቤቶችም የሙስና ችግር አለ ብሏል። 17 ዳኞች በሙስና ተጠርጥረው ሲከሰሱ 15ቱ ነፃ ወጥተዋል።</p>

<p>በኢትዮጵያ በመቶ የሚቆጠሩ የፖለቲካ እስረኞች እንዳሉና ፍርድ ቤቶች ድክመት እንዳለባቸው ሪፖርቱ ያተተ ሲሆን በዚህ እስር ስርም ቴዎድሮስ ካሳሁንና ወ/ሪት ብርቱካን ሚደቅሳን ጠቅሷቸዋል። የልምድ ብቃት ያካበቱ ዳኞችን ማጣት የፍርድ ቤቶች አንዱ ድክመት ነው የሚለው ሪፖርቱ፣ ፍርድ ቤቶች በተለይ የፍትሃ ብሄር ችሎቶች በአመዛኙ በነፃነት ይሰራሉ፣ የፓለቲካ ግፊት የሚኖረው በወንጀል ችሎቶች ላይ ነው ብሏል። ከፖለቲካ ጋር በተያያዘ ምክንያት በፀጥታ ሃይሎች የተሰሩ ሰዎች አንዳንዴ ያለ ክስ ለወራት የሚቆዩበት ጊዜ እንዳለ ሪፖርቱ ጠቅሶ፣ አንዳንዴ ፍርድ ቤቶች ታሳሪዎችን በነፃ ወይም በዋስ እንዲለቀቁ ትእዛዝ ያስተላልፋሉ ብሏል። የድምፃዊ ቴዎድሮስ ካሳሁን (ቴዲ አፍሮ) የፍርድ ሂደትን በተመለከተም፣ ከምርጫ 97 በኋላ የድምፃዊው ዘፈኖች እንደ ተቃውሞ ድምፅ እንደታዩ ይገለፃል። የፍርድ ውሳኔው ውስጥ ፖሊቲካዊ ግፊት ይኑርበት አይኑርበት በእርግጠኝነት ለመናገር አይቻልም፣ ይሁንና የክሱ ሂደት የተጀመረውና ድምፃዊው የታሰረው የትራፊክ አደጋው ከ18 ወራት በኋላ መሆኑ፣ የፖለቲካ ጣልቃ ገብነትንም የሚጠቁም ነው ብሏል ሪፖርቱ።</p>

<p>ወ/ሮ ብርቱካን ሚደቅሳ ከሌሎች የቅንጅት አመራሮች ጋር ከእስር የተፈቱት የይቅርታ ጥያቄ ሳያቀርቡ እንደሆነ ትክክለኛ ያልሆነ መረጃ ለአውሮፓ ሚዲያዎች ተናግረዋል ተብለው ታስረዋል ሲልም ፅፏል ሪፖርቱ። ፖሊስና ሌሎች የፀጥታ ሃይሎች ያለ ፍርድ ቤት ትእዛዛ ቢሮ እንደሚበረብሩና ንብረት እንደሚወስዱ የተናገሩ የተቃዋሚ ፓርቲዎች መሪዎች፣ የስልክ መስመሮቻችንም ይጠለፋሉ ብለው መንግስትን እንደሚወነጅሉ ይሄው ሪፖርት ገልፆ፣ መንግሥት መረጃ የሚያቀብሉ በርካታ ሰዎችን በክፍያ ያሰማራል ብሏል። መንግሥት የቪኦኤ እና በተቃዋሚዎች የሬዲዮ ስርጭት ላይ ሲያከናውነው የነበረው «ጃሚንግ» ካለፈው መጋቢት ወዲህ አቁሟል፣ ነገር ግን የተቃዋሚዎች የኢንተርኔት ዌብ ሳይቶች ኢትዮጵያ ውስጥ ማየት እንዳይቻል ማድረጉን ቀጥሎበታል ብሏል ሪፖርቱ። የኢትዮጵያ ሕገመንግሥት ለፕሬስ ነፃነት ዋስትና ቢሰጥም፣ መንግሥት በተግባር ይህንን ነፃነት አያከብርም ሲል ሪፖርቱ ጥፋቶችን ሲዘረዝር፣ ሃያ ያህል ብቻ የግል ጋዜጦች እንዳሉና በተለያዩ ጊዜያት ከ10 በላይ ጋዜጦች እስር ቤት እንዲያድሩ ወይም እንዲሰነብቱ በማድረግ ወከባ እንደደረሰባቸው ይገልፃል። አዲሱ የፕሬስ አዋጅና የአዲሱ የረድኤት ድርጅቶች አዋጅ፣ የፕሬስ ነፃነትንና የመደራጀት ነፃነትን የሚጎዱ አንቀፆችን የያዙ ናቸው ብሏል ሪፖርቱ።</p>

<p>በጦርነት ወይም በጎሳ ግጭት ምክናያት ኢትዮጵያ ውስጥ 200ሺ ያህል ተፈናቃዮች እንዳሉ ሪፖርቱ ገልፆ፣ በሕገወጥ መንገድ ሰዎችን በተለይም ህፃናትን የሚያዘዋውሩና ለዝሙት ወይም ለሌሎች ምዝበራዎች የሚዳርጉ የተደራጁ ወንጀለኖች ጉዳት አያደረሱ ነው ይላል - በአመት ከ30ሺ በላይ ሰዎች በሕገወጥ አዘዋዋሪዎች በኩል ከኢትዮጵያ ይወጣሉ። ህፃናት የዚህ ድርጊት ተጎጂዎች እንደሆኑ ሪፖርቱ ጠቅሶ፣ ከዚህም በተጨማሪ በኢትዮጵያ መንግሥት መረጃ መሰረት እስከ 200ሺ የሚደረሱ የጎዳና አድሪ ህፃናት አሉ፣ በዩኒሴፍ መረጃ ደግሞ የጎዳና አዳሪዎች ቁጥር ከግማሽ ሚሊዮን ይበልጣል ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ የካቲት 21 ቀን 2001</a></p>

</body>
</html>	
