<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ወ/ት ብርቱካን ትክክል ነች»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ወ/ት ብርቱካን ትክክል ነች»</h2>


<p>የአንድነት ለዲሞክራሲና ለፍትሕ ፓርቲ (አንድነት) ሊቀመነበር ወ/ት ብርቱካን ሚደቅሳ ባደረገችው ንግግርም ሆነ በሰጠችው ጋዜጣዊ መግለጫ ከእስር ስለተፈታችበት ሁኔታ የተናገረችው ትክክል ነው ሲሉ ዶ/ር ያቆብ አረጋገጡ። «የይቅርታ ጥያቄው አቀራረብ ግን እሷ ከኛ የተለየ ነው» ሲሉ እሷን ጨምሮ ሦስት ሰዎች የፈረሙበት የይቅርታ ደብዳቤ አድራሻው የተለያየ እንደሆነ ገልፀዋል።</p>

<p>ፓርቲው ከትናንት በስቲያ «መንግሥት ሕገ-መንግሥታዊ ድንጋጌዎችን እያከበረና እያስከበር አይደለም!» በሚል በሰጠው ጋዜጣዊ መግለጫ፣ ስለ ወ/ት ብርቱካን የእስር ሁኔታና ስለይቅርታ ሰነዱ ከጋዜጠኞች ለተሰነዘሩ ጥያቄዎች ምላሽ ሰጥቷል።</p>

<p>የፓርቲው ም/ሊቀመንበርና የውጭ ጉዳይ ኃላፊ ዶ/ር ያቆብ ኃ/ማርያም፣ ስለሊቀመንበራቸው የእስር ሁኔታ ሲያብራሩ፣ «ከሦስት ሰዎች በስተቀር» እሳቸውን የሚጨምረው ቡድን በቀጥታ ለጠቅላይ ሚኒስትር መለስ ዜናዊ የተፃፈ የይቅርታ ጥያቄ ማቅረባቸውን አምነው፣ ወ/ት ብርቱካን ሚደቅሳ፣ ዶ/ር ብርሃኑ ነጋና አርቲስት ደበበ እሸቱ ግን ጥያቄያቸውን ያቀረቡት ለአቃቤ ሕግ እንደሆነ ተናግረዋል።</p>

<p>በዚህ ሂደት መሰረትም፣ ወ/ት ብርቱካን ንግግር ባደረገችበት ግዜም ሆነ በሰጠችው መግለጫ የተናገረችው ትክክል እንደሆነ አረጋግጠዋል - ዶ/ር ያቆብ። አያይዘውም ለብቻ መታሰሯና ከእናቷና ከልጇ በስተቀ ጠያቂ መከልከሏ «አንድ ታሳሪ፣ ቤተሰቦቹ፣ ጠበቃው፣ የኃይማኖት መሪ፣ ጓደኞቹ ሊጠይቁት ይገባል» ሲል ሕገመንትሥቱ በአንቀፅ 21 የሚደነግገውንና ኢትዮጵያ የተፈራረመቻቸውን አለም አቀፍ ውሎችና ስምምነቶች የሚጥስ እንደሆነ አብራርተዋል።</p>

<p>የሕግ ጥሰት ጉዳይን በሚመለከት፣ ጠበቃ መቅጠራቸውን የተናገሩት ድ/ር ያቆብ፣ ጠበቃው አንድ ጊዜ እንዲገባ ከተፈቀደለት በኋላ መከልከሉን ጠቁመው፣ ነገር ግን በቀጣይነት ከሱን እንደሚያቀርብ ገልፀዋል። ይቅርታው የተሰረዘው በሕገወጥ መንገድ ነው? አይደለም? በሚለው ጉዳይ ላይ ክስ ለማቀረብ ግን ከራሷ ጋር መንጋገር እንደሚያስፈልግና ጠበቃው አጋጠሚውን እየጠበቀ እንደሆነ ተናግረዋል። የይቅርታ ጥያቄውን በሚመለከት ስማቸው የተነሳው አርቲስት ደበበ እሸቱ፣ «የኔን በተመለከተ እኔ ስጠየቅ እመልሳለሁ፣ እርሶ የራሶትን ይናገሩ» በማለት ዶክተሩን አቋርጠዋቸዋል። ዶ/ር ያቆብ በበኩላቸው፣ «በግል በተነጋገርንበት ጊዜ ይህን አረጋግጦልኝ ነበር፣ አሁን በምን እንደሸሸ አላውቅም፣ ለማኛውም መልሱ ይሄ ነው» ሲሉ በብስጭት መልስ ሰጥተዋል።</p>

<p>«በዚሁ ጉዳይ የምለው አለኝ» ያሉት የፓርቲው ዋና ፀሐፊ አቶ አስራት ጣሴ፣ ይቅርታ የተሰጠው ሰኔ 16 ቀን 1999 ዓ.ም ሲሆን፣ ፍርዱ ደግሞ በሐምሌ 9 ቀን 1999 ዓ.ም መሰጠቱን ገልፀው «እንደማውቀው ሆነ እንደሚገባኝ በይቅርታ አዋጁ መሠረት ከተሄደ ከፍርድ በፊት ይቅርታ የሚጠየቅ አይመስለኝም።» ብለዋል።</p>

<p>«ፓርቲው ሳይሆን ወ/ት ብርቱካን ናቸው የቀጠሩኝ» የሚሉት ጠበቃ አቶ ተስፋዬ ደረሰ በበኩላቸው የደረሱበትን ሁኔታ ለአዲስ አድማስ ሲያብራሩ፣ ደንበኛቸውን ባነጋገሩበት ዕለት ሁለት ጉዳዮችን ይዘው ወደ ፍርድ ቤት ለመቅረብ፣ ከወ/ት ብርቱካን በሃሳብ ቢስማሙም፣ በክርክር ጉዳዮች ላይ ለመነጋገር ሳይፈቀድላቸው ሁለት ክሶችን ይዘው ወደ ፍርድ ቤት እንደሚያመሩ አስረድተዋል።</p>

<p>አንደኛው ክስ፣ ወ/ት ብርቱካን ለአንድ እስረኛ ሊነፈጉ የማይገቡ መብቶችን ተነፍጋ፣ ከእናትና ከልጇ በስተቀር ማንም እንዳያያት መደረጉን በመቃወም ሲሆን፣ በዋነኛነት የሚያቀርቡት ክስ ግን፣ የይቅርታ ቦርዱ ከተሰጠው ስልጣን ውጭ ይቅርታውን ማንሳቱና አነሳሱ አግባብ አለመሆኑን በመግለጽ የሚያቀርቡት መከራከሪያ እንደሆነ አስረድተዋል። ፓርቲው አያይዞ በሰጠው መግለጫ፣ በተለያየ ደረጃ የሚገኙ አንዳንድ የክልል የመንግሥት ባለስልጣናት፣ ከምርጫ ቦርድ ለተሰጠው የምስክር ወረቀትም ሆነ ከፓርቲያቸው ለተፃፈው የትብብር ደብዳቤ ዋጋ ባለመስጠት፣ ቢሮዎቻቸውን በመዝጋት፣ አባሎቻቸውን በማሰርና በማስፈራራት፣ የጽሕፈት ቤቶቻቸውን ንብረቶች በማውደም፣ ለጽ/ቤቶቻቸው ቤቶች ያከራዩአቸውን ባለንብረቶች በማስፈራራትና ውሎቻቸውን እንዲያፈርሱ ተጽኖ በማድረግ፣ ወከባ እየተፈፀመባቸው መሆኑን ጠቁመው ለዚህም ምስክር ናቸው ያሏቸውን ከየክልሉ የመጡ አባላት እንዲናገሩ አድርገዋል።</p>

<p>በተያያዘም ፓርቲው፣ የወ/ት ብርቱካን የ2ኛ ወር እስር ምክንያት በማድረግ፣ በትናንትናው ዕለት የሻማ ማብራት ሥነሥርዓት ያካሄደ ሲሆን፣ የፊታችን ማክሰኛ ከምሽቱ 11 በፓርቲው ጽ/ቤት የሥነጥበብ ምሽት እንደሚያዘጋጅ አስታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ የካቲት 21 ቀን 2001</a></p>

</body>
</html>	
