<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ ቡና ላይ ጃፓን እገዳ መጣሏን መንግሥት አመነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ ቡና ላይ ጃፓን እገዳ መጣሏን መንግሥት አመነ</h2>


<p>ነጋዴዎች በመጋዘኖች ቡና አከምችተው ይዘዋል የሚለው መንግሥት፤ የተከማቸ ቡናውን በራሱ ለመሸጥ እርምጃ እንደሚወስድ የገለፀ ሲሆን ጃፓን የኢትዮጵያ ቡና ላይ እገዳ መጣሏን አመነ።</p>

<p>የኢትዮጵያን ቡና በመግዛት የምትታወቀው ጃፓን፣ በቡናው ላይ የኬሚካል ቅሪት ተገኝቷል በሚል ምክንያት እገዳ መጣሏን የገለፁት የግብርናና የገጠር ልማት ሚኒስትር አቶ ተፈራ ደርበው፤ ኬሚካል የተገኘው በቡናው ላይ ሳይሆን በማሸጊያው ጆንያ ላይ ነው ብለዋል ከትናንት በስቲያ ለጋዜጠኞች በሰጡት መግለጫ።</p>

<p>ለቡና ማሸጊያነት ከአምራቾች ጀምሮ እስከ ላኪ ነጋዴዎች ድረስ ተሰራጭተው የነበሩ ጆንያዎች ተሰብስበው እንዲቃጠሉ መደረጉን ሚኒስትሩ ገልፀው ከኬሚካል ነፃ የሆኑ ጆንያዎች የሚመረቱበት መንገድ ላይ አተኩራናል ብለዋል።</p>

<p>እገዳው እንዲነሳ መንግሥት እየጣረ ነው ያሉት አቶ ተፈራ፤ በእገዳው ምክንያት ምን ያህል የውጭ ምንዛሪ ኪሳራ እንደደረሰ ተጠይቀው «የቡና ገበያው የጃፓን ብቻ ባለመሆኑ ለሌሎች አገሮች እየተሸጠ ነው ብለዋል።</p>

<p>መንግሥት የነደፈውን ዘመናዊ የግብይት ሥርዓት ያልተቀበሉ ነጋዴዎች እህት ኩባንያ እያቋቋሙ ላኪም ተቀባይም በመሆን ገበያውን ተቆጣጥረው መጠቀም ይፈልጋሉ ሲሉ ወንጅለዋል። ነጋዴዎቹ በአዲስ የግብይት ስርዓትን ባለመቀበል በመጋዘን ያከማቹትን ቡና አውጥተው እንዲሸጡ ተደጋጋሚ መመሪያ ቢሰጣቸውም ተግባራዊ ባለማድረጋቸው መንግሥት በራሱ መንገድ ቡናውን ለመሸጥ እየተዘጋጀ ነው ብለዋል ሚኒስትሩ። በመጋዘን ቡና በማከማቸት የውጭ ምንዛሪ እንዳይገኝ ያደርጋል ያሉት አቶ ተፈራ፤ ነጋዴዎች ተደጋጋሚ ማስጠንቀቂያ ቢሰጣቸውም ፍቃደኛ ባለመሆናቸው መንግሥት የመጨረሻው እርምጃ ለመውሰድ እየተገደደ ነው። በቡና ንገድ ላይ የተሰማሩ በርካታ ነጋዴዎች፣ በተለያዩ ከተሞች ከሚገኙ መጋዘኖች ቡናውን አጓጉዞ ለመሸጥ በቂ ጊዜ አልተሰጠንም ማለታቸው የሚታወስ ሲሆን፣ የቡና ገበያ ዋጋም አሳሳቢ እንደሆነባቸው ይናገራሉ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መጋቢት 12 ቀን 2001</a></p>

</body>
</html>	
