<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወ/ት ብርቱካን በጉዳያቸው ምስክር ሆነው ይቀርባሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወ/ት ብርቱካን በጉዳያቸው ምስክር ሆነው ይቀርባሉ</h2>


<p>በእስር ላይ የሚገኙት የአንድነት ለዲሞክራሲና ለፍትሕ ፓርቲ ሊቀመነበር ወ/ት ብርቱካን ሚደቅሳ፣ ጠያቂዎችን እንዳላነጋግር የፌደራል ማረሚያ ቤቶች ኮሚሽን አግዶኛል በማለት ክስ ያቀረቡ ሲሆን፣ ፍርድ ቤት ጉዳዩን የማየት ስልጣን እንዳለው በመግለጽ ተከሳሽ መልስ እንዲሰጥበት ረቡእ እለት አዘዘ። የወ/ሪት ብርቱካንን ክስ ፍርድ ቤት የማየት ስልጣን እንዳለው በመግለጽ ተከሳሽ መልስ እንዲሰጥበት ረቡዕ እለት አዘዘ። ወ/ሪት ብርቱካን የመጀመሪያ ምስክር ሆነው ይቀርባሉ።</p>

<p>በወ/ት ብርቱካን ጠበቃ በአቶ ተስፋዬ ደረሰ በኩል የቀረበላትን ክስ በመመልከት ጉዳዩ በቂ የክስ ምክንያት እንደያዘ የገለፀው የፌደራል የመጀመሪያ ደረጃ ፍ/ቤት ተከሳሽ ለመጋቢት 21 ቀን ምላሽ ይሰጥበት ብሏል። በእስር ላይ የሚገኙ ሰዎች፣ በሰብዓዊ ክብራቸውን በሚጠብቅ ሁኔታ እንዲያዙ፣ በፖለቲካ አመለካከታቸው ምክንያት ልዩነት እንዳይደረግባቸው፣ ከቅርብ ዘመድ፣ ከጓደኛ፣ ከሃኪም፣ ከኃይማኖት አባት እና ከሕግ አማካሪ ጋር የመገናኘት መብታቸው እንዲከበር የአገሪቱ ሕገመንግሥት እንዲሁም የፌደራል ማረሚያ ቤቶች ኮሚሽን ማቋቋሚያ አዋጅ ይደነግጋሉ ይላል - የወይ/ሪት ብርቱካን ጠበቃ ያቀረቡት ክስ።</p>

<p>ይሁንና የፌደራል ማረሚያ ቤቶች በሕግ ከተጣለበት ኃላፊነት በተቃራኒ ወ/ሪት ብርቱካን ሰብዓዊ ክብራቸውን በሚነካ አኳኋን፣ አለበቂ ሕጋዊ ምክንያት ለብቻቸው እንዲታሰሩ አድርጓል የሚለው ይሄው ክስ፣ ከሌሎች ታሳሪዎች በተለየ ሁኔታ፣ ከልጅና እናት በስተቀር፣ እህታቸው፣ ወንድማቸው፣ ሌሎች የቅርብ ዘመዶቻቸው፣ ጓደኞቻቸው እና የሕግ አማካሪያቸው እንድይጎበኟቸው ከልክሏል ሲል የማረሚያ ቤቶች ኮሚሽንን ከስሷል።</p>

<p>ወ/ሪት ብርቱካን ከሌሎች የቅንጅት የቀድሞ አመራሮች ጋር የተሰጣቸው ይቅርታ እንዲሰረዝ ተደርጐ መታሰራቸው የሚታወስ ሲሆን፣ እርምጃው ሕጋዊነት ይጐድለዋል በማለት ለፍርድ ቤት አቤቱታ ለማቅረብ ቢያስቡም ከሕግ አማካሪያቸው ለመነጋገር እንዳልቻሉ የሚገልጽ ነው - ክሱ።</p>

<p>የፌደራል ማረሚያ ቤቶች ኮሚሽን ክልከላ ያደረገበትን ምክንያት በ15 ቀናት ውስጥ እንዲገልፅና ክልከላው በመሰረታዊ መብት ላይ የተቃጣ ስለሆነ እንዲወገድ የሚጠይቀው ይሄው ክስ፣ በፖለቲካ አመለካከት ምክንያት የሚደረግባቸው ልዩነት እንዲቆምና ሰብዓዊ ክብር በሚጠብቅ አኳኋን እንዲከበር ይወስንልን ይላል።</p>

<p>በክሱ የቀረበው ጭብጥ እውነት መሆኑን ለማስረዳት 16 ምስክሮች ይቀርባሉ ተብሎ ስማቸው የተዘረዘረ ሲሆን ፣ ወ/ሪት ብርቱካን የመጀመሪያዋ ምስክር ሆነው በመቅረብ ጉዳዩ ለፍርድ ቤት ያስረዳሉ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ መጋቢት 12 ቀን 2001</a></p>

</body>
</html>	
