<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ሶማሊያ በአክራሪዎች ስር እየወደቀች ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሶማሊያ በአክራሪዎች ስር እየወደቀች ነው</h2>


<p>የኢትዮጵያ ወታደሮች ከሶማሊያ ለመውጣት እየተዘጋጁ ሲሆን፣ ከሞቃዲሾ በስተቀር በአገሪቱ ደቡባዊ ክፍል የሚገኙ ከተሞችን የተቆጣጠሩ አክራሪ ቡድኖች ይበልጥ እየገነኑ ሽብርና አክራሪነት ወደ አካባቢው አገራት እንደሚስፋፉ ኢንተርናሽናል ክራይሲስ ግሩፕ የተሰኘው ተቋም አስጠነቀቀ።</p>

<p>የኢትዮጵያ ጦር ከሶማሊያ ሲወጣ ምን እንደሚከሰትና ምን መደረግ እንዳለበት ለመዘርዘር ተቋሙ ባወጣው ሰፊ ሪፖርት፤ የሶማሊያ ሁኔታ ብዙም ተስፋ እንደሌለውና በአክራሪዎች ስር መውደቋ እንደማይቀር ገልጿል።</p>

<p>ከሁለት ዓመት በፊት ኢትዮጵያ ላይ ጂሃድ ያወጁ አክራሪ ቡድኖች ደቡብ ሶማሊያን በመቆጣጠር ወደ ሰሜን ሲገሰግሱ በኢትዮጵያ ጦር እንደተበተኑ ተቋሙ አስታውሶ፣ አክራሪዎቹ እንደገና ተደራጅተው እንደያኔው ደቡብ ሶማሊያን ተቆጣጥረው ሞቃዲሾ ላይ አነጣጥረዋል ብሏል።</p>

<p>ተቀናቃኝ ወገኖችን በማደራደር በሶማሊያ ውስጥ የተረጋጋ አስተዳደር ለመመስረት ጥረት ከማድረግና ከመሞከር ውጭ ሌዳ እድል እንደሌለ ተቋሙ ጠቅሶ፣ ይሁንና በወታደራዊ ሃይል እየፈረጠሙ የመጡ አክራሪ ቡድኖች ለድረድር ቦታ መስጠታቸው አጠራጣሪ ነው ብሏል።</p>

<p>የአገሪቱ የወደፊት እጣ ፈንታ የጨለመ እንደሆነ በመግለፅም፣ በሞቃዲሾ የሰፈሩት 3400 የኡጋንዳና የቡሩንዲ ወታደሮች የአክራሪ ቡድኖችን ጥቃት መቋቋም ስለማይችሉ አገሪቱን ለቅቀው የሚወጡበት እቅድ መዘጋጀት አለበት ብሏል።</p>

<p>የኢትዮጵያ ጦር ለተወሰነ ጊዜ እገዛ ሊያደርግ ቢችልም፣ የኢትዮጵያ መንግሥት በሶማሊያ ሽግግር መንግሥት ባለስልጣናት ድክመትና በአለማቀፍ ህብረተሰብ ቸልተኝነት ስለተማረረ ወታደሮቹን ማስወጣቱ እንዳማይቀር ተቋሙ ገልጿል።</p>

<p>አለማቀፉ ማህበረሰብ በተለይም ሃያላን አገራት ሶማሊያ በአክራሪዎች ስር እንዳትወድቅና የሽብር መፈልፈያ እንዳትሆን ይፈልጋሉ፤ ነገር ግን ለኢትዮጵያ ምንም ድጋፍ ካለማድረጋቸውም በተጨማሪ ወታደሮች የሰብአዊ መብት ጥሰት ይፈፅማሉ በማለት በየጊዜው የሚያሰሙት ወቀሳ ኢትዮጵያን አናዷል ይላል - ተቋሙ።</p>

<p>የኢትዮጵያ ጦር ከሶማሊያ መውጣቱን በመደገፍ መግለጫ ያሰረጨው የተባበሩት መንግሥታት የፀጥታው ምክር ቤት፣ ሞቃዲሾን የሚያረጋጋ የሁለት ብርጌድ ጦር ለማደራጀት አቅም ያላቸው 50 አገራት ወታደሮችን እንዲያዋጡ ያቀረበው ጥያቄ ምላሽ አላገኘም፤ አንድም አገር ፍቃደኛ አልሆነም።</p>

<p>ሶማሊያ ውስጥ አክራሪ ቡድኖች መግነናቸው እንደማይቀር ተቋሙ ገልፆ፤ አለመረጋጋት፣ አክራሪነትና ሽብር ወደ አካባቢው አገራት እንዳይስፋፋ ለመከላከል እቅድ ማዘጋጀት ያስፈልጋል ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 25 ቀን 2001</a></p>

</body>
</html>	
