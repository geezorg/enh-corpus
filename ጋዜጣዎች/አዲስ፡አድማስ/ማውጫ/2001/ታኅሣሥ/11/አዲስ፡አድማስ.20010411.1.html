<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከሶማሊያ የምትለቅበትን ቀነገደብ አሳልፋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከሶማሊያ የምትለቅበትን ቀነገደብ አሳልፋለች</h2>


<p>በሶማሊያ የሽግግር መንግሥትና በተቃዋሚ ኃይሎች ህብረት መካከል በተደረገ የሰላም ስምምነት መሠረት ፣ የኢትዮጵያ ሠራዊት ከሶማሊያ የሚወጣበት ቀነ ገደብ ያለፈ ቢሆንም ጠቅላይ ሚኒስትሩ በታህሳስ ወር መጨረሻ እንወጣለን ብለዋል ፣ ሲል ቢቢሲ ዘገበ።</p>

<p>የሽግግር መንግሥቱና ተቃዋሚ እስላማዊ ቡድኖች በቅርቡ ጅቡቲ ውስጥ ባደረጉት ስምምነት መሠረት የኢትዮጵያ ሠራዊት ከሶማሊያ የሚወጣበት ቀነገደብ ትናንት አርብ ነበር ያለው ቢቢሲ ፣ የኢትዮጵያ ሠራቲት አሁንም ምሽግ እንደያዘ ይገኛል ሲል በመቋድሾ የሚገኝ አንድ የጣቢያው ዘጋቢ መናገሩን ዘግቧል።</p>

<p>በእንግሊዝ የኢትዮጵያ አምባሳደር «ሰራዊታችን ከሶማሊያ ሙሉ በሙሉ የሚወጣው በያዝነው ወር መጨረሻ መሆኑን ጠቅላይ ሚኒስትር መለስ በግልፅ ተናግረዋል» ሲሉ መናገራቸውንና ሠራዊቱ ከሁለት ዓመት በፊት ሶማሊያ የገባውም እስላማዊ ኃይሎችን ከመዲናዋ ለማስለቀቅና የሽግግር መንግሥቱን ለማገዝ እንደነበር ጠቅሷል።</p>

<p>ይሁንና ከቅርብ ወራት ወዲህ እስላማዊ ኃይሎቹ ይዞታቸውን እያጠናከሩ መምጣታቸውንና አብዛኛውን የደቡብ ሶማሊያ ግዛት መልሰው እንደተቆጣጠሩት ቢቢሲ አመልክቷል።</p>

<p>የቢቢሲ የመቋዲሾ ሪፖርተር መሀመድ አላድ ሀሳን ፣ መዲናዋንና ባይደዋን በሚያገናኘው «ታርማክ» የተባለ መንገድ ላይ በሚገኝ መንደሮች ውስጥ የኢትዮጵያ ሠራዊት ምሽግ እየገነባ መሆኑን መንደሮች በመግለጽ ፣ ሠራዊቱ ከሶማሊያ የሚወጣው በዚሁ መንገድ ሊሆን እንደሚችልም ግምቱን ገልጿል።</p>

<p>አነስተኛ ኃይል ያለው የአፍሪካ ህብረት የሶማሊያ የሰላም አስከባሪ ኃይልም ፣ በተጨማሪ ኃይል ካልተጠናከረ ከኢትዮጵያ ሠራዊት ጋር ሊወጣ ይችላል የሚል ፍንጭ መኖሩንም ዘገባው አመልክቷል። «የኢትዮጵያ ሠራዊት ሶማሊያ መቆየቱ ሶማሊያውያን ፖለቲካዊ ውይይት ለማድረግ የሚችሉበትን ዕድል ፈጥሯል። ሆኖም በፈጠርነው በዚህ ምቹ ሁኔታ ዓለም አቀፉ ማህበረሰብም ሆነ ሶማሊያውያን በአግባቡ አልተጠቀሙበትም» ሲሉ በእንግሊዝ የኢትዮጵያ አምባሳደር አቶ ብርሃኑ ከበደ ዘግቧል።</p>

<p>በእስካሁኑ ጦርነትና ግጭት አንድ ሚሊዮን የሚደርሱ ሶማሊያውያን መሰደዳቸውንና ከሀገሪቱ ህዝብ አንድ ሦስተኛው (3 ሚሊዮን ገደማ) የሚሆነው ህዝብ የምግብ ዕርዳታ ጠባቂ መሆኑንም አመልክቷል።</p>

<p>በሌላ በኩል ፤ ዘ ኢንዲፔንደንት የተሰኘው ጋዜጣ ፤ «ኢትዮጵያ፤ ኡጋንዳን የሶማሊያ አሮንቃ ውስጥ አስገብታት ልትሄድ ነው» በሚር ርዕስ ባለፈው ሀሙስ ባቀረበው አንድ ዘገባ ፤ ቀናት በቀሩት መጭው የፈረንጆች አዲስ ዓመት የሶማሊያ ተዋጊ አንጃዎች ሲመኙት የቆዩትን ነገር ሊያገኙ ይችላሉ ብሏል - የኢትዮጵያ ሠራዊት ከሀገራቸው መውጣቱን።</p>

<p>ሁሉም ነገር እንደታሰበው ከተፈፀመ የኢትዮጵያ ሠራዊት ሶማሊያን ለቅቆ በድንበሩ አካባቢ ይሰፍራል ያለው ይኸው ዘገባ፤ የኢትዮጵያ በሶማሊያ መቆየት ጉዳዩን እንደ ወረራ በሚመለከቱት ሶማሊያውያን ዘንድ የተጠላ ቢሆንም ሠራዊቱ በእስላማዊ ኃይሎች እጅ ሊወድቁ የሚችሉ አካባቢዎችን ተቆጣጥሮ ቆይቷል ብሏል። አክሎም የኢትዮጵያ ሠርዊት መውጣት፤ አማፂያኑ ሁከት በሌሎች የሀገሪቱ ግዛቶች እንዲስፋፋ ለማድረግ የሚችሉበትን ዕድል የሚፈጥር ክፍተት ያስከትላል ብሏል። እስላማዊ ኃይሎቹ ከወዲሁ አብዛኛውን የሶማሊያ ግዛት እንደተቆጣጠሩና በፕሬዚዳንት አብዱላሂ የሱፍ የሚመራው የሽግግር መንግሥት ከሞቃዲሾና ከባይደዋ ውጪ የተቆጠጠረው ቦታ እንደሌለም ገልፆ፣ በኢትዮጵያ መውጣት የሚፈጠረው ክፍተት ያለ ጥርጥር 1ሺ700 በሆኑ የብሩንዲ እና 1ሺ700 በሆኑ የኡጋንዳ ወታደሮች በተገነባው የሶማሊያ ሰላም አስከባሪ ኃይል ላይ ተፅዕኖ ያሳድራል ብሏል። የአፍሪካ ህብረት የሶማሊያ ልዑክ (አሚሶም) ቃል አቀባይ ሻለቃ ባራጌ ባሆኩ በበኩላቸው፤ የአፍሪካ ህብረት አባል ሀገራት ወደ ሶማሊያ ተጨማሪ ሰራዊት ለመላክ የገቡትን ቃል ይፈጽማሉ የሚል ተስፋ እንዳላቸው ለኢንዲፔንደንት ተናግረዋል።</p>

<p>«የኢትዮጵያ ሠራዊት መውጣት የሚወሰነው እነሱ ሲለቅቁ ሊፈጠር የሚችለውን ክፍተት የሚሞላ በቂ ኃይል መኖሩ ነው። ይህ ኃይል የአፍሪካ ህብረትም ሆነ የተመድ ሊሆን ይችላል። ይህ ጉዳይም በአፋጣኝ ሊፈፀም ይገባል» «እኛ አሁንም የኢትዮጵያ ሠራዊት በሚወጣበት ጊዜ ተጨማሪ ኃይል ወደ ሶማሊያ ይገባል የሚል ተስፋ ነው ያለን» ሲሉ ሻለቃው ተናግረዋል።</p>

<p>ሆኖም፤ በኡጋንዳ የማካረሬ ዩኒቨርሲቲ መምህር ዶ/ር ፓዲ ሙስና፤ የኢትዮጵያ መውጣት በአሚሶም ስር ያሉትን የኡጋንዳ ወታደሮች ለአደጋ ያጋልጣል የሚል እመንት እንደሌላቸው የገለፁ ሲሆን፣ የአፍሪካ ህብረት ኮሚሽን ሊቀመንበር ዶ/ር ዥያንግ ፒንግ በሽግግር መንግሥቱ ውስጥ ያለ ሽኩቻ በዚሁ ከቀጠለ የህብረቱ የሰላም አስከባሪ ኃይልም ሶማሊያን ለቅቆ ይወጣል ሲሉ ቀደም ሲል ማስጠንቀቃቸውንም ዘግቧል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 11 ቀን 2001</a></p>

</body>
</html>	
