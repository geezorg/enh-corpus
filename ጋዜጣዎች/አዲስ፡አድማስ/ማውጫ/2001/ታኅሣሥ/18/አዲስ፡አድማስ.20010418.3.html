<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ወንዟን ብታለማ ኬንያን አይጎዳም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ወንዟን ብታለማ ኬኒያን አይጎዳም</h2>


<p>ኢትዮጵያ በኦሞ ወንዝ ላይ የምታከናውነው ስራ። ኬንያ ውስጥ የቱርካናን ሀይቅ አደጋ ላይ ጥሏል በማለት የኬንያ መንግሥት ቅሬታ ያቀረበ ሲሆን፣ ጉዳዩ ኬንያን ሊያሳስባት አይገባም ሲሉ የኢትዮጵያ ውሃ ሃብት ሚኒስትር ምላሽ ስጡ።</p>

<p>የኬንያ መንግሥት አዲስ አበባ በሚገኘው ኤምባሲው በኩል ቅሬታውን ከማቅረቡም በተጨማሪ፣ በኬንያ ፓርላማ የመነጋገሪያ አጀንዳ ሆኗል።</p>

<p>ከኢትዮጵያ ድንበር ውስጥ ጀምሮ ከ200 ኪ.ሜ በላይ በሆነ ርዝመት ኬንያ ውስጥ የሚገኘው ቱርካና ሃይቅ የውሃ መጠኑ እንደቀነሰ የገለፁ አንድ የኬንያ የፓርላማ አባል፣ ወደ ሃይቁ የሚገባው የኦሞ ወንዝ ብቻ እንደሆነና በኢትዮጵያ ምክንያት ለአደጋ እንደተጋለጠ ተናግረዋል። የኬንያ ውሃ ሚኒስትር ከኢትዮጵያ ጋር ንግግር እንደተጀምረና በሦስት አመት ውስጥ ስምምነት ላይ እንደሚደረስ ተናግረዋል።</p>

<p>የፓርላማ አባሉ በበኩላቸው፣ ጉዳዩ እየተጓተተ መሆኑን ጠቁመው፣ እንደ ግብፅ ለምን ኢትዮጵያን በጦርነት አናስፈራራትም ብለዋል። የቱርካና ሀይቅ እየቀነሰ የመጣው በአየር ንብረት ለውጥና በአካባቢው መራቆት እንጂ ኢትዮጵያ የኦሞን ወንዝ ማልማት በመጀመሯ እንዳልሆነ የተናገሩት የኢትዮጵያ የውሃ ሃብት ሚኒስትር አስፋው ዲንጋሞ፣ ይህንኑም ለኬንያ መንግሥት ገልፀናል ብለዋል።</p>

<p>ሚኒስትሩ ሀሙስ እለት በፓርላማ ተገኝተው በሰጡት ማብራሪያ፣ በወንዙ 110ሺ ሄክታር ማልማት ቢቻልም እስከአሁን በመስኖ የለማው መሬት ከ11ሺህ ሄክታር እንደማይበልጥ ጠቅሰው፣ 110ሺውን መሬት ብናለማ እንኳ ሀይቁ ላይ ምንም አይነት ጉዳት እንደማይደረስ የኛ ጥናቶች ያሳያሉ» ብለዋል።</p>

<p>ከወር በፊትም በናይሮቢ ተገኝተው ማብራሪያ መስጠታቸውን ሚኒስትሩ ገልፀው፣ በጎርፍና በትነት ኪሚባክን ወንዙን በመንከባከብ መጠቀም በእጅጉ የተሻለ አማራጭ መሆኑን አስረድቻለሁ ብለዋል።</p>

<p>የኤሌክትሪክ ሀይል ማመንጫ ግንባታዎችንም በተመለከተ የተናገሩት አቶ አስፋው፣ ኢትዮጵያ ወደ ኦሞ የሚገቡትን የጊቤና የጎጀብ ወንዞች ተጠቅማ 5ሺህ ሜታ ዋት ኤሌክትሪክ ማመንጨት እንደምትችል ገልፀው፣ በግንባታ ላያ የሚገኙት የጊቤ 2 እና 3 ግድቦችም ወደ ቱርካና ሀይቅ የሚገባውን የውሃ መጠን እንደማይቀንሱ ተናግረዋል። ወደ ቱርካና ሀይቅ ከሚገባው ውሀ ውስጥ 80 ከመቶ የሚሆነው ውሃ ከኢትዮጵያ የሚሄድ ሲሆን፣ ግብጽና ሱዳን ለሁለት ለመቀራመት እ.ኤ.አ በ1959 ዓ.ም የተፈራረሙበት የናይል ወንዝ 85 በመቶ ውሀም መነሻው ኢትዮጵያ እንደሆነች ይታወቃል።</p>

<p>የናይል ወንዝ በፍትሀዊ መንገድ ለመጠቀም ያስችላል ተብሎ ከ10 አመት በፊት ናይል ቤዚን ኢኒሼቲቭ [ኤን.ቢ.አይ] የተባለ የትብብር መድረክ በተፋሰሱ ሀገራት በኢትዮጵያ፣ በግብፅ፣ ሱዳን፣ ኬኒያ፣ ኡጋንዳ፣ ታንዛኒያ፣ ደሞክራቲክ ሪፐብሊክ ኮንጎ፣ ሩዋንዳና ብሩንዲ መጀመራቸው ይታወቃል።</p>

<p>ይሁን እንጂ በሀገራቹ ሚኒስትሮች ደረጃ ሲደረግ የነበረው ድርድር የዛሬ አመት የተጠናቀቀ ሲሆን፣ የስምምንት ሰንዱን ሁሉም ሀገራት ሲፈርሙ ግብፅና ሱዳን ግን አሻፈረን በማለታቸው ጉዳዩ ወደ ተፋሰሱ ሀገራት መሪዎች ለውሳኔ መመራቱን ከናይል ቤዚህ ኢንሼቲቭ ያገኘነው መረጃ ያመለክታል።</p>

<p>ኡጋንዳና ኬንያም የግብፅን አቋም በመቃወም፣ ስለናይል ወንዝ የየራሳቸውን መረጃ ለግብፅ ማጋራት ለማቆም ወስነናል ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 18 ቀን 2001</a></p>

</body>
</html>	
