<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>ወ/ት ብርቱካን ለፖሊስ ምላሽ አልሰጡም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወ/ት ብርቱካን ለፖሊስ ምላሽ አልሰጡም</h2>


<p>የአንድነት ለለዲሞክራሲና ለፍትህ ፓርቲ ሊ/መንበር ወ/ት ብርቱካን ሚደቅሳ ፖሊስ እንዲያስተባብሉ በጠየቃቸው መሠረት ምላሽ አንዳልሰጡ ሲታወቅ በጉዳዩ ላይ ማብራሪያ በጽሑፍ ሰጥተዋል።</p>

<p>ምርጫ 97 ተክትሎ የተፈጠረውን ችግር በሽምግልና ለመፍታት የተደረገው ጥረት «በመንግሥት ፈቃደኝነት ብቻ ሣይሆን ተሳትፎም ጭምር» የተካሄደና በተለያየ ጊዜ የተለያየ ቅርጽ ይይዝ እንደነበር የገለፁት የአንድነት ለዲሞክራሲና ለፍትህ ሊቀመንበር ወ/ት ብርቱካን ሚደቅሳ፣ በመጨረሻ በሽማግሌዎች አማካኝነት ለጠቅላይ ሚኒስቱ በቀረበው ሰነድ ላይ ከሌሎች የፓርቲው መሪዎች ጋር ተስማምተው ሰኔ 11/1999 ዓ.ም በተፃፈው ሰንድ ላይ ይቅርታ ጠይቄያለሁ ብለዋል።</p>

<p>ወደ መጨረሻ «ታሪኩ በእኛ ስምምነት ሳይሆን በጠቅላይ ሚኒስትሩ ፈቃድ የተቃኘ ነው» ባሉት ሂደት የሀገሪቱ ፕሬዚዳንት ለታሳሪዎች በሰጡት ይቅርታ እኛ ከእስር በመፈታታችን ሂደቱ መቋጨቱን የገለፁት ወ/ሪት ብርቱካን፣ የይቅርታ ጥያቄው እንደ ህጉ በተከሳሽ፣ በጠበቃው ወይም በቤተዘመድ አማካኝነት ለይቅርታ ቦርድ የቀረበ ሳይሆን በጠቅላይ ሚኒስትሩ አማካኝነት የቀረበ ነው ማለት ይቻል ይሆናል ብለዋል።</p>

<p>ወደ ይቅርታ የተገባበት ሂደት የተዥጐረጐረና ውስብስብ መሆኑንና የሕግ የይቅርታ አቀራረብን ሥነ-ሥርዓትን ተከትሎ የቀረበና በዚሁ አግባብ የተደመደመ ጉዳይ ተደርጎ ሊታይ የሚችል አይደለም ያሉት ወ/ርቲ ብርቱካን፣ «ሆኖም ግና በመጨረሻ በፕሬዚዳንቱ በተሰጠው ይቅርታ መሠረት የአገር ሽማግሌዎች ለእርቅ ሲሉ አግባብተው ሰኔ 15 ቀን 1999 ዓ.ም ያስፈረሙንን ሰነድ ይዘት ሳይክዱ መናገር ወንጀሉ የቱ ላይ ነው» ሲሉ ጠይቀዋል።</p>

<p>በውጭ ሀገር የተናገሩት ይህንኑ የሚገልጽ ማብራሪያ እንጂ ሌላ ይዘት እንዳልነብረው ገልፀው፣ ይህ አነጋገሬ የተዛባ ነው ቢባል እንኳን ፖሊስ በሀገሪቱ ፕሬዚዳንት የተሰጠን ይቅርታ የሚያነሳበትና ማስጠንቀቂያ የሚሰጥበት ህጋዊ ስልጣን የለውም ብለዋል።</p>

<p>ወ/ት ብርቱካን ከፖሊስ ጋር ስለተፈጠረው ውዝግብ የፃፉትን ደብዳቤ ሙሉ ቃል በገጽ 5 ላይ አውጥተነዋል።</p>

<p>ቃሌ ታህሳስ 14 ቀን 2001 ዓ.ም ከሰዓት በኋላ በፌዴራል ፖሊስ ኮሚሽነሩ ጽ/ቤት ተገኝቴ ማስጠንቀቂያ ሲነገረኝ እና ያው መልእክት በኢትዮጵያ ቴሌቪዥን ሲተላለፍ ስመለከት ያደረብኝ ስሜት ለመግለጽ ያዳግተኛል።</p>

<p>ምንም እንኳን ይህን ሁኔታ ለመለወጥ፣ ከማውቀውና ከማንነው ነገር ውጭ የምናገረው ነገር ባይኖርም፣ ጉዳዩ በሕዝብ ዘንድ ጥያቄዎችን ማጫሩ አልቀረምና በጉዳዩ ላይ ግንዛቤን ለመፍጠር ይቺን ጽሑፍ ለመጻፍ ወስኛለሁ። ምን አልባትም የመጨረሻ ቃሌ ይሆናል።</p>

<p>በሽምግልናው ልጀምር። የሽምግልናው መሠረታዊ መንፈስ፣ ሁለቱንም የሚያግባቡ ስምምነት አምጥቶ እና የእርቅን መንፈስ ፈጥሮ የፖለቲካ ሂደቱን ማስቀጠል ነበር። ይህም በመሆኑ ነው፣ ሂደቱ በርካታ ወራትን ሊወስድ የቻለው። በዚህም ውስጥ ምርጫ 1997 ዓ.ም ተከትሎ የተፈጠረውን ችግር በተመለከተ፣ ያገር ሽማግሌዎቹ አንዱን አጥፊ አንዱን ንጹህ በማድረግ መንገድ ሳይሆን፣ እያንዳንዱ ወገን በወቅቱ ለተፈጠረው ችግር ሕዝቡን ይቅርታ ጠይቆ እና እርስ በርሱም ተጠያይቆ በመሰረታዊ ጉዳዮችም ያለውን የፖለቲካዊ አመለካከት ቁርጠኝነትን አረጋግጦ በእርቅ መንፈስ ወደፊት በጋራ ለመቀጠል በሚል አላማ ዙሪያ የሚያጠነጥኑ ናቸው ያሉዋቸውን ነጥቦች፣ ለሁሉቱም ወገኖች ሲያቀርቡ ሃሳባቸውን ሲያለዋውጡና በተቻለም መጠን ለማለዘብም ሲሞክሩ ቆይተዋል።</p>

<p>ከዚህም የተነሳ ይህ በመንግሥት ፈቃደኝነት ብቻ ሳይሆን ተሳትፎም ጭምር በሀገር ሽማግሌዎቹ ሲደረግ የነበረው ሽምግልና፣ ሁለቱን ወገኖች ሰጥተው እና ተቀብለው የሚያመጡት ማስማሚያ ሃሳብ /negotiated deal/ በመድረስ ላይ ያተኮረ ነበር። በሂደቱ መንግሥትም ለሕገ መንግሥታዊ ሥርዓቱ ያለውን ታማኝነት እንደገና እንደሚያረጋግጥ፣ እና በ1997 ዓ.ም ምርጫ ጋር በተያያዘ በተፈጠረው ችግር ጉዳት የደረሰባቸው ዜጎችን እና ቤተሰቦችን ለመካስ ተስማምቶ የነበረ ቢሆንም፣ ውይይቱ እየቀጠለ ሲሄድና የፍርድ ቤቱ ክርክር ወደ ብይን በሚቃረብበት ወቅት በሽማግሌዎቹ አስተባባሪ አማካይነት አንድ አሳዛኝ ሁኔታ ተነገረን።</p>

<p>ይኸውም ሌላኛው ወገን፣ እኛ ታሳሪዎቹ ከሕዝብ እና ከመንግሥት ይቅርታ ከምንጠይቅበት ነጥብ ውጭ በተለይም መንግሥትን የሚመለከቱ የውይይት ነጥቦች ላይ መስማማት አይፈልግም የሚል ነበር። ይህን እንጂ በዚህም ደረጃ የውይይቱ አቅጣጫ የተመሰረተበት የእርቅ መንፈስ አልተቀየረም ነበር። ስለሆነም ሽማግሌዎቹ፣ ሌሎች የመግባቢያ ሃሳቦች ወደኋላ የተተዉ ቢሆንም፣ በአገራችን ባህል ይቅር በመባባል መንፈስ የተቃኘውን ያንን ሰነድ ብንፈርም ጉዳዩ ባለበት ደረጃ እንደሚቆም ፋይሉንም እንደሚዘጋ ገልጠው ሽምግልናውን ገፉበት። ቃል በቃል በመግለጽም ጠቅላይ ሚኒስትሩ «ይህ ሰነድ ከተፈረመ የሥራ አስፈጻሚ ሥልጣኔን ተጠቅሜ ክሱ እንዲቋረጥ አደርጋለሁ» እንዳሉ አረጋገጡልን።</p>

<p>ከዚህ ጋር በተያያዘም «በአገሪቷ ውስጥ ከቅንጅት ጉዳይ ጋር በተያያዘ እስረኞች በሙሉ ያለምንም ቅድመ ሁኔታ እንደሚፈቱ እና በቀድሞው ቅንጅት መሪዎች መሃከልም የፖለቲካ ውይይት በቀጥታ እንደሚጀመር፣ የፓሪቲው መሪዎች ያለ ምንም ገደብ የፓርቲውን ሥራ እንደሚቀጥሉ» ስምምነት ላይ ተደርሶ ነበር። በተጨማሪም ይህ ሰነድ በማንኛውም መንገድ ለምንም አይነት የፕሮፓጋንዳ ጥቅም በሁለቱም ወገኖች እንደማይውል እና ሰንዱም የሚፈረመው ለሽማግሌዎች እንደሆነ፣ ሽማግሌዎችም በዚያ ላይ ተመስርተው የራሳቸውን ደብዳቤ ለጥቅላይ ሚኒስትሩ እንደሚፅፉ በሽማግሌዎች የተረጋገጠ መሆኑ ታሳቢ ሆኖ ሰነዱ ተፈርሟል። በርግጥ በዚህ ሰንድ ላይ እኔም እንደ አንድ ታሳሪ መፈረሜን ክጄ አላውቅም። በሽማግሌዎቹም የእርቅ ማግባቢያ መንፈስ መሰረት፣ በፖለቲካ የተቀሰቀሰውን ክስ ፖለቲካዊ እልባት ለመስጠት በማሰብ ለእርቅ ስል ከሌሎቹ የፓርቲው መሪዎች ጋር ተስማምቼ ሰኔ 11 ቀን 1999 ዓ.ም በተጻፈው ሰንድ በሽማግሌዎች አማካኝነት መንግሥትና ሕዝብን ይቅርታ ጠይቄአለሁ። ይህ ብፈልግም ልለውጠው የማልችለው ሀቅ ነው።</p>

<p>ከዚህ ስምምነት በኋላ ይጠበቅ የነበረው፣ ጠቅላይ ሚኒስትሩ ለሽማግሌዎቹ አረጋግጠው በሰጡት ቃል መስረት የክሱ መቋረጥ እና የፋይሉ መዘጋት ቢሆንም፣ ሂደቱ ሌላ አዲስ መልክ ያዘ። ጠቅላይ ሚኒስትሩ የሚመሩት የአቃቤ ሕግ መስሪያ ቤት ክሱን ሳያቋርጥ ቀረ። ይልቁንም ተከሳሾቹ እድሜ ልክ ቅጣታችንን ተቀበልን። ከዚህ በኋላ እንድግዲህ ታሪኩ በእኛ ስምምነት ሳይሆን በጠቅላይ ሚኒስትሩ ፈቃድ የተቃኘ ነው። ጉዳዩም ብሎ ብሎ የአገሪቱ ፕሬዚዳንት ለታሳሪዎቹ በሰጡት ይቅርታ እኛ ከእስር በመፈታታችን ተገባደደ።</p>

<p>እንግዲህ እንዲህ ያለ የተዥጎረጎረ መልክ ያለውን ውስብስብ ሂደት በመደበኛው የሕግ የይቅርታ አቀራረብ ሥነ ሥርዓት እንደቀረበ፣ በዛውም አግባብ እንደተደመደመ ጉዳይ ብቻ ለማየት መሞከር አንድም እራስን ማሞኘት ነው፣ ሌላም አለማወቅ።</p>

<p>አንድ ተከሳሽ በሕጉ መሠረት የይቅርታ ጥያቄ ማቅረብ ያለበት፣ በጠቅላይ ሚኒስትሩ ሳይሆን ለይቅርታ ቦርድ ነው። በእኛ ጉዳይ ለአገር ሽማግሌዎች የፈረምነውን ሰንድ፣ ለይቅርታ ቦርድ ያቀረቡት ጠቅላይ ሚኒስትሩ ናቸው። ይቅርታውንም የጠየቁት እርሳቸው ናቸው ብሎ መከራከርም ይቻል ይሆናል። ሆኖም ግን በሕጉ አግባብ የይቅርታ ጥያቄ ማቅረብ የሚችለው ባለጉዳዩ፣ ጠበቃው ወይም ቤተዘመድ እንጂ የአገሪቱ ጠቅላይ ሚኒስትር አይደለም። ጥያቄው መቅረብ የሚችለውም በጉዳዩ ፍርድ ቤት ፍርዱን እና ቅጣቱን አጠናቅቆ ከወሰነ በኋላ እንደሆነ በሕጉ ተመላክቷል። በእኛ ጉዳይ፣ ከመነሻው ጉዳዩን በይቅርታ /pardon/ የመጨረስ ስምምነት ስላልነበረን፣ ለሽማግሌዎቹ የተፈረመው ሰነድ የተፈረመው ፍርድ ቤት በጉዳዩ የቅጣት ውሳኔ፣ ከመስጠቱ በፊት ነው። ስለዚህ ከዚህ እውነታ በመነሳት በዚህ በሕግ በተሰመረ አግባብ የይቅርታ ጥያቄ አላቀረብኩም። ሆኖም ግን በመጨረሻ በፕሬዚዳኑት ለተሰጠው ይቅርታ መሠረት የሆነውን፣ የአገር ሽማግሌዎች ለእረቅ ሲሉ አግባብተው ሰኔ 15 ቀን 1999 ዓ.ም ያስፈረሙኝን ሰነድ ከነይዘቱ አልካድኩም ብሎ መናገሩ የቱ ላይ ነው ስህተቱ? የቱ ላይ ነው ወንጀሉ?</p>

<p>በውጭ አገር በጉዳዩ የተናገርኩትም ይህንኑ የሚገልጽ እና የሚያብራራ እንጂ ሌላ ምንም የተለየ ይዘት አልነበረውም። ምን አልባት የተናገርኩት አላግባብ ተተርጉሞ ሊሆን እንደሚችል እገምታለሁ።</p>

<p>ይህ የእኔ አነጋገር የተዛባ ነው ቢባልስ፣ ፖሊስ ጣቢያ በመጥሪያም ያለመጥሪያም ለመመላለስ ያበቃል? በፍጹም። ያስጠይቃል ቢባልም፣ በአገሪቱ ፕሬዚዳንት የተሰጠን ይቅርታ የሚያስነሳው እንዴት ይሆን? ይቅርታን የሚያስነሳስ ቢሆን፣ ፌዴራል ፖሊስ በየትኛው ሕጋዊ ስልጣኑ ነው በጉዳዩ ምርመራ የሚያደርገው? ማስጠንቀቂያስ የሚሰጠው?</p>

<p>ታህሳስ 1 ቀን 2001 ዓ.ም የፌዴራል ፖሊስ ኮሚሽነር፣ የወረዳ 12 ፖሊስ አባላት የሆኑ ሁለት ፖሊሶችን ቤቴ ድረስ በመላክ፣ ቢሯቸው ድረስ እንድመጣ ሲጠሩኝ ስለ ፓርቲያችን ስለ አንድነት ለመወያየት ሊሆን ይችላል በሚል በጽ/ቤታቸው ተገኝቼ፣ የተጠራሁት ከይቅርታው ጋር በተያያዘ መሆኑ ሲነገረኝ መጀመሪያ የጠየቅኩት ጥያቄ ፖሊስ በዚህ ጉዳይ ላይ ምን ስልጣን አለው የሚል ነበር። ምላሹ ግን በመደንቅ ፈገግታ የታጀበ፣ ይሄ እኮ የአካዳሚ ውይይት አይደለም፣ እንዲህ አይነት ጥያቄ ብተተይ ይሻላል የሚል ምላሽ ነበር። ለእነርሱ ያስፈገጋቸው፣ ያስገረማቸው ጉዳይ ግን፣ እኔን ሁሌም የምኖርለት፣ የምቆምለት፣ አንዳንዴም የምታሥርለት እና የምፈታበት ታላቅ ቁምነገር ነው - የሕግ የበላይነት ወይም ሕገ መንግሥታዊነት።</p>

<p>ሕገወጥነትን፣ ማን አለብኝነትን መቼም አልለምደውም፣ አልተባበረውም። ለዚህም ነው፣ ታህሳስ 15 ቀን 2001 ዓ.ም፣ ፖሊስ ኮኒሽነሩ በድጋሚ ያለ ሕጋዊ መጥሪያ በመልክተኛ ወደ ቢሯቸው ሲጠሩኝ፣ በወቅቱ ሳልሄድ የቀረሁት። በእለቱ ከሰዓት በኋላ፣ የሕግ መጥሪያ በደረሰኝ ጊዜ ግን ወደ ቢሯቸው ለመሄድ ደቂቃም አላጠፋሁም፣ በኮሚሽነሩ ቢሮ ስደርስ የጠበቀኝ እና መጥሪያው የሚገልጸው ለየቅል ቢሆንም። ኮሚሽነሩ በላኩልኝ መጥሪያ ላይ እንደተጠቀሰው ጥያቄ ሳይሆን ያቀረቡልኝ፣ መመሪያ ነክ ማስፈራሪያ ነበር፣ ስዊድን የሰጠሽውን ቃል በሦስት ቀን ውስጥ ካላስተባበልሽ መንግሥት ይቅርታውን አንስቶ እሥር ቤት ይከትሻል የሚል።</p>

<p>ይቅርታውን ማንሳት የሚችሉት እኮ የአገሪቱ ርእሰ ብሔር እንጂ እርስዎ መንግሥት የሚሉት የሥራ አስፈጻሚ አካል አይደለም፣ ለዛውም እርሱም ቢሆን ስርአት አለው። የ«ይቅርታ ይነሳ» አቤቱታ ቀርቦ። በ20 ቀናት ውስጥ ለባለጉዳዩ ደርሶ፣ ቦርዱ ካመነበት ጥያቄው ለፕሬዝዳንቱ ቀርቦ፣ ያኔ ይቅርታው ሊነሳ ይችላል... እያልኩ ለኮሚሽነሩ ላስረዳቸው አስቤ ነበር፣ አላደረኩትም። ንግግራቸውን መጨረሻቸውን አረጋግጬ ያለ ምንም ቃል ቢሯቸውን ጥዬ ወጣሁ።</p>

<p>በእኔ እምነት ይሄ ሁሉ ከሕግ የወጣ ዛቻ እና ማስፈራሪያ እያደረሰብኝ ያለው ስለ ቃላት ጨዋታ ወይም ስለ ተዛባ እውነት ወይም ስለ ተጣሰ ሕግ አይመስለኝም። መልእክቱ ግልጽ ነው፣ ለእኔ ብቻ ሳይሆን ለሁሉም ሰላማዊ ታጋዮች። በሰላማዊ እና ሕጋዊ ማእቀፍ ውስጥ፣ የፖለቲካ ትግል ማድረግ የሚቻለው በሕገ መንግሥቱ በተሰመረው መሥመር ሳይሆን ገዢው አካል ወይም ግለሰቦች በፈቀዱት ብቻ የሚል። ለዚህ ደግሞ እሺ ወይም አዎ ማለት ለእኔ እጅግ ከባድ ነው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ታኅሣሥ 18 ቀን 2001</a></p>

</body>
</html>	
