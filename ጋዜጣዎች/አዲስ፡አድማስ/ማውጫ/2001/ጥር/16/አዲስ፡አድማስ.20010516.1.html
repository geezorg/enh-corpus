<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>በመንግሥት የተቀጠረ ተቋም ያቀረበው ሪፖርት መንግሥትንና ተቃዋሚዎችን አላስደሰተም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በመንግሥት የተቀጠረ ተቋም ያቀረበው ሪፖርት መንግሥትንና ተቃዋሚዎችን አላስደሰተም</h2>


<p>በሪፖርቱ የቀረቡ ነጥቦች - የክልል መስተዳድሮች የጎሳ ግጭት አባብሰዋል - የፌዴራል ስርአት ግጭቶችን የሚፈታ ነው - የምርጫ ሕጉ አሁንም ያወዛግባል - ተቃዋሚዎች እንዳይንቀሳቀሱ ሁኔታዎች ጠበዋል - መንግሥት ለተቃውሞ ጆሮ መስጠት አለበት - የሕግ የበላይነት ከቀድሞ መንግሥታት ይሻላል - ከምርጫ 97 በኋላ በርካቶች ተገድለዋል - ኢኮኖሚው በአማካይ በ11 በመቶ እያደገ ነው - 40% የኑሮ ውድነት ትልቅ ጉድለት ነው - ቢፒአር ስለተንጓተተ ውጤታማነቱ አጠራጥሯል</p>

<p>ለአፍሪካ የእርስ በርስ ግምገማ ሪፖርት እንዲያዘጋጅ በመንግሥት የተቀጠረው የጥናት ተቋም ከ450 በላይ ገፆችን የያዘ ሪፖርት አቅርቦ ሰሞኑን ውይይት የተካሄደበት ሲሆን፣ መንግሥትና ተቃዋሚ ፓርቲዎች ቅሬታቸውን ሰንዝረውበታል። ለእርስ በርስ ግምገማ ፈቃደኛ የሆኑ አገራት፣ በቅድሚያ ራሳቸውን በመገምገም ሪፖርት ማቅረብ የሚጠበቅባቸው ሲሆን. ሰኞ የመጨረሻ ውይይት የሚካሄድበት የኢትዮጵያ ሪፖርት የተዘጋጀውም፣ ሰብአዊ መብትና የሕግ የበላይነትን፣ የፖለቲካ ፉክክርንና ነፃነትን ጨምሮ በኢኮኖሚና በማህበራዊ መስኮች የኢትዮጵያ ሁኔታውን ያሳያል ተብሎ ነው።</p>

<p>በፖለቲካ በኩል ከተዘረዘሩት ዋነኛ ችግሮች መካከል በቅድሚያ የተጠቀሱት በአገር ውስጥ የሚፈጠሩ ግጭቶች፣ የግጦሽና የውሃ እጥረት በመሳሰሉ የተፈጥሮ ሃብት ችግሮች ቢሆኑም፣ ለግጭቶች መባባስ የክልልና የወረዳ መስተዳድሮች ተጠያቂ መሆናቸውን ሪፖርቱ ይገልፃል።</p>

<p>ከአራት ዓመት በፊት ጀምሮ በኦሮሚያ ክልል የምስራቅ ወለጋ ዞን እና በቤንሻንጉል ጉሙዝ ክልል ካማሽ ዞን መካከል የድንበር መሬት ሰበብ ግጭቶች ሲከሰቱ እንድቆዩ ሪፖርቱ ጠቅሶ፣ ግጭት የቀሰቀሱና ወንጀል የፈፀሙ ሰዎች ለፍርድ ሳይቀርቡ ቆይተዋል ሲል ወቅሷል። ባለፈው ግንቦት ወር ከፍተኛ ግጭት የተቀሰቀሰው በቡና ቤት ውስጥ በተፈጠረ የጥቂት ሰዎች አምባጓሮ ነው። የአካባቢ አስተዳዳሪዎች ጥፋተኛ የሆኑ ሰዎችን ለፍርድ ለማቅረብ ከመጣር ይልቅ፣ በብሄር ብሄረሰብ ተወላጅነት የተቧደኑ ታጣቂዎችን በማሰማራት ግጭት እንዳባባሱ ይጠቀሳል፣ ብዙ ሰዎች መሞታቸውና በሺ የሚቆጠሩ ስዎች መፈናቀላቸውንም በመግለፅ።</p>

<p>ከብሄር ብሄረሰብ ተወላጆነትና ከስልጣን ጋር በተያያዘ ሁኔታ የሚፈጠሩ ግጭቶችንም ሲያወሳ፣ በደቡብ ክልል መስተዳድር ውስጥ «ወላይታ» እና «ሲዳማ» በሚል ተቀናቃኝነት ተፈጥሮ እንደነበር በምሳሌነት ያነሳል። በቤንሻንጉል እና በጋምቤላ ክልልም እንዲሁ ተመሳሳይ ተቀናቃኝነት እንዳለ ሪፖርቱ አመልክቶ፣ የግጭት መንስኤ ሆነዋል ብሏል።</p>

<p>የፌደራል ስርአት፣ በሶስት አላማዎች እንደሚጠቅም ሲገልፅ፣ አንዳኛ፣ ሁሉንም ብሄር ብሄረሰቦች በጋራ በአገሪቱ ፖለቲካ ውስጥ ለማስተፍ፣ ሁለተኛ ሁሉም ዜጎች በሁሉም ክልሎች መብታቸው የሚከበርበት ፖለቲካዊ አውድ ለመፍጠር፣ እንዲሁም ሶስተኛ ሁሉም ግለሰቦች በመላ አገሪቱ በነፃ የሚንቀሳቀሱበትና በብሄር ብሄረሰቦች መካከል ግንኙነትን በመፍጠር አገሪቱን በኢኮኖሚ ለማሳደግ እንዲሁም ለማዋሃድ ይጠቅማል ብሏል። ይህንና እነዚህ መርሆዎች በአንዳንድ የክልልና የአካባቢ መስተዳድር አካላት በቅጡ የታወቁ እንዳልሆነ በመጥቀስ፣ ዜጎች ከክልል ክልል በነፃነት የሚንቀሳቀሱበትና መልካም ግንኙነት የሚፈጠርበት ሁኔታ አላመቻቹም፣ ከዚህም በተጨማሪ ሃሳባቸው በጠባብ አካባቢ የታጠረና ግጭትን የሚተነኩስ ነው ብሏል። በዚህም ምክንያት፣ ግጭት በተፈጠረባቸው አካባቢዎች፣ መፍትሄ ይፈላልጋሉ ተብለው ከአጎራባች የክልልና የአካባቢ መስተዳድሮች ተውጣጥተው የሚቋቋሙ ኮሚቴዎች ግጭትን ከመፍታት ይልቅ ወደ ማባባስ ሲያመዝኑ መታየቱን ይገልፃል ሪፖርቱ። በአገሪቱ ውስጥ የሕግ የበላይነትን የማክበር ባህል አለመዳበሩን በተመለከተ፣ በጎሳ ግጭት ውስጥ ለወንጀል ተጠርጣሪዎች ሽፋን ወደ መስጠት የማዝመም ሁኔታ በክልልና በአካባቢ መስተዳድሮች ዘንድ ይታያል ብሏል።</p>

<p>የግጭቶቹ ደረጃ ሲታይ፣ መፍትሄያቸው ከአካባቢው ማህበረሰብ አቅም በላይ መህኑ ታይቷል የሚለው ይኼው ሪፖርት፣ ሕገወጥ የመሳሪያ ዝውውር ነገሩን ይበልጥ አሳሳቢ ያደርገዋል ብሏል። በየክልሉ ግጭትን የመፍታት አቅም ለማዳበር የፌደራል ጉዳዮች ሚኒስቴር የጀመራቸው ጥረቶች ቢኖሩም፣ ለዚህ አላማ የተሰማሩ ኤክስፐርቶች ብቃት ስለሚጎላቸው አጥጋቢ ውጤት እንዳላመጡ የክልል መስተዳድሮች ይናገራሉ። ሚኒስቴሩ ይበልጥ ጥረት ማጠናከር እንዳለበት ሪፖርቱ ጠቅሶ፣ በክልሎች መካከል ተቋማዊ ግንኙነት መፍጠር፣ የግጭት አፈታት ሕጋዊ መመሪያዎችን ማዘጋጀት፣ ባህላዊ የእርቅ አሰራሮችና የሰላም ኮንፈረንሶች ተግባራዊ ሲሆኑ ጥፋተኞች በሕግ እንዲጠየቁ በሚያደርግ ሁኔታ የሕግ የበላይነትን ያጠመሩ እንዲሆኑ ጠይቋል።</p>

<p>የኢኮኖሚ ሁኔታ መለያየት፣ የበጀት አመዳደብ፣ የሃይማኖት ልዩነት ለግጭቶች ሰበብ ሲሆኑም ታይተዋል ብሏል ሪፖርቱ።</p>

<p>የተደራጀ ወንጀል ብዙም የለም - በጁቡቲ መስመር፣ በድሬዳዎ አካባቢና በጠረፍ አቅራቢያ እንዲሁም በደምቢዶሎ አካባቢ በመጠኑ ከሚታዩ የታጣቂ ቡድኖች እንቅስቃሴ በቀር።</p>

<p>የፖለቲካ ውድድርንና የመብት አከባበርን በተመለከተ፣ ሪፖርቱ አወንታዊና አሉታዊ ክስተቶች ጠቅሷል። በ97 ዓ.ም በኢትዮጵያ ታሪክ ከፍተኛ ፉክክርና ተሳትፎ የታየበት ምርጫ መካሄዱን ሪፖርቱ ጠቅሶ፣ በሚዲያ በሚተላለፉ ክርክሮችና የምርጫ ዘመቻዎች አማካኝነት ፓርቲዎች ሃሳባቸውን ለህዝብ ለማቅረብ የቻሉበት ነበር ብሏል። የአገር ውስጥ ታዛቢዎችን እንዲሁም፣ ከውጭ የአፍሪካ ህብረት፣ የአሮፓ ህብረትና የካርተር ማእከል ታዛቢዎችን በመጥቀስ። ይሁንና ድምፅ ከተሰጠ በኋላ በተከሰተው ቀውስ ሂደቱ መበላሸቱን የገለፀው ይኼው ሪፖርት፣ የአፍሪካ ህብረቱአን የካርተር ማእከል በምርጫው ችግሮች እንደነበሩ አመልክተው ከሞላ ጎደል ትክክለኛ ምርጫ ነበር ሲሉ። የአውሮፓ ህብረት በበኩሉ በድምፅ ቆጠራ ወቅትና ከዚያ በኋላ ሰፊ የሰብአዊ መብት ጥሰት የታየበትና መመዘኛዎችን ያላሟላ ሆኗል ማለቱን ያስታውሳል። በምርጫው ማግስት ችግር የተፈጠረው ተቃዋሚዎች የምርጫውን ውጤት ባለመቀበል፣ አቤቱታቸውን በፍርድ ቤት ከመፍታት ይልቅ ወደ አመፅ ስለሄዱ ነው በማለት መንግሥት ይናገራል። ካለፉት መንግሥታት ጋር ሲነፃፀር አሁን የሕግ የበላይነት በጉልህ መሻሻሉን ሪፖርቱ ጠቅሶ፣ ይሁንና የሕግ የበላይነት የሚጥሱ ክስተቶች ታይተዋል በማለት የደርግ ባለስልጣናት ፍርድ ሳያገኙ 15 አመታት ያህል መታሰራቸውና በምርጫ 97 የፀጥታ ሃይሎች በደረዘን የሚቆጠሩ ተቃዋሚዎችን እንደገደሉ ይጠቅሳል። መንግሥት፣ ሕገመንግስታዊ ስርአቱን በሃይል ለመለወጥ የተካኼደ አመፅ ለማስቆም ተብሎ የተወሰደ ሕጋዊ እርምጃ እንደሆነ በመናገር፣ ተቃዋሚዎች በሕጋዊ መንገድ ተጠናከረው እንዲቀሳቀሱ እገዛ፣ እየሰጠሁ ነው ይላል። አመፅን ለመቆጣጠር ሞትን የማያስከትሉ ዘዴዎችን መጠቀም፣ ጦር ሰራዊትን ከማሰማራት መቆጠብ ቢያንስ የተጎጂዎችን ቁጥር ለመቀነስ ይረዳ ነበር የሚል ትችት እንደሚሰነዘርም ሪፖርቱ ገልጿል። የተቃዋሚ ፓርቲ መሪዎችና ደጋፊዎችን አስሮ ነበር፣ ተከሰው ከተፈረደባቸው በኋላ በምህረት ተለቅቀዋል፣ በሺ የሚቆጠሩ ሰዎችም ታስረው ነበር የሚለው ይሄው ሪፖርት፣ ከዚያ ወዲህ ተቃውሞ ለማሰማት መሰብሰብና ሰልፍ ማካሄድ አስቸጋሪ እንደሆነ ተቃዋሚ ፓርቲዎች ይናገራሉ ብሏል። መንግስት ተቃውሞን ለመስማት ጆሮውን መስጠት በዲሞክራሲ ስርአት ውስጥ ገገቢ መሆኑን ሪፖርቱ ጠቅሶ፣ ተቃዋሚዎች መንቀሳቀስ የሚችሉበት ሁኔታ መጥበቡ ፈታኝ እንደሆነና ይህንን ለማስተካከል መንግሥት ለተቃዋሚዎች ምቹ ሁኔታን መፍጠር እንዳለበት ይገልፃል። ለፓርቲዎች ከመንግሥት የገንዘብ ድጋፍ እንደሚመደብ በአዋጅ ቢወጣም እስካሁን ተግባራዊ አልሆነም ያለው ይኼው ሪፖርት፣ ፓርቲዎች በሁሉም አካባቢ በነፃነት እንዲንቀስቀሱ ማመቻቸት እንዲሁም የሚዲያ አጠቃቀም ቋሚ ሕግ ማውጣት ይኖርበታል ብሏል።</p>

<p>ፍርድ ቤትና የፍትህ አካላትን በተመለከተ፣ ፍ/ቤቶች ከቀድሞው ይልቅ ነፃ መሆናቸውን ጠቅሶ፣ ያነጋገርናቸው የከፍተኛ ፍ/ቤት ዳኞች ፖለቲካዊ ባልሆኑ ጉዳዮች ላይ ከመንግሥት ተፅዕኖ እንደማይደርስባቸውና፣ ፖለቲካዊ መንፈስ የሚታይልባቸው ጉዳዮች ሲመጡም በአብዛኛው ጉዳዮቹን ለተወሰኑ ዳኞች የመምራት አሰራር እንዳለ ገልፀዋል ይላል። ብዙዎቹ ዳኞች ወጣቶች መሆናቸውንና የፍርድ ቤት ነፃነት ይበልጥ ለማጠናከር በልምድም ሆነ በኑሮ ሁኔታ የተደላደለ ደረጃ መድረስ እንደሚኖርባቸው ይገልፃል። በፌደራል ደረጃ የጎላ የመንግሥት ጣልቃ ገብነት ባይታይም፣ በክልሎችና በወረዳ አስተዳደር ደረጃዎች ግን ስርአት በሌለው አሰራር ዳኞችን የማባረር ጥፋት ይታያል ብሏል ሪፖርቱ። ፍርድ ቤቶች ሙስና ይበዛባቸዋል ተብለው ከሚታሰብት መካከል እንደሚመደቡ የገለፀው ሪፖርት፣ በህዝብ አስተያየት መሰረት በሙስና ከፍተኛ ቦታ የያዙት፣ ማዘጋጃ ቤቶች፣ ግብር ሰብሳቢ መስረያ ቤቶች፣ ፍርድ ቤቶችና የቀበሌ አስተዳደሮች ከዚያም ፖሊስና የወረዳ አስተዳደር ናቸው ብሏል። በሙስና ብዙም ስማቸው የማይጠቀሱት ደግሞ የትምህርት ተቋማትና ፓርላማ ናቸው።</p>

<p>መስሪያ ቤቶች ለዜጎች የሚሰጡት አገልግሎት ከድሮው በተሻለ ቢሆንም ብዙ እንደሚቀረው ያወሳል ሪፖርቱ፣ በወረዳ አስተዳደሮች ስልጣን እንዲጨመርላቸው መደረጉና በሲቪል ሰርቪስ ማሻሻያ ፕሮግራም የተጀመረው የመሰረታዊ አሰራር ለውጥ (ቢፒአር) ደህና ለውጥ አምጥተዋል ብሏል። በማእከላዊ መንግሥት ላይ ተከማችቶ የነበረው ስልጣን ወደ ክልሎች ከዚያም ባለፊት አምስት አመታት ወደ ወረዳዎች እንዲሻጋገር መደረጉን ሪፖርቱ ጠቅሶ፣ ህዝቡ በአቅራቢያው ውጤታማ አገልግሎት እንዲያገኝና ተሳታፊ እንዲሆን መንገድ ከፍቷል ሲል ዘርዝሯል - የትምህርትና የጤና መስፋፋትን። ይሁንና የወርዳ አስተዳደር በብቃት ማነስና ግልፅነትን ባለመስፋፋት ምክንያት ብዙ ጉድለቶች አሉበት ብሏል።</p>

<p>ቢፒአር የመ/ቤቶችን አሰራር በመቀየር ፈጣን አገልግሎት ለመስጠት እንደሚረዳና በአንዳንድ ቦታዎች ለውጥ ማምጣቱ ይታወቃል። ነገር ግን አስተገባበሩ መንቀራፈሩና በአንዳንድ መ/ቤቶችም የፍቃደኝነት እጥረት መኖሩ ውጤታማነቱ አጠራጣሪ የሆነባቸው ወገኖች አሉ ብሏል ሪፖርቱ። ሲቪል ሰርቪሱን ለማሻሻል በመንግሥት የሚደረጉ ጥረቶችን የሚያመሰግኑ ብዙ ሰዎች፣ ብዙም ተግባራዊ ውጤት ባለማየታቸው ቅሬታ አላቸው። የመግሥት ሰራተኞች እድገትን በተመለከተ፣ በስርአት የተዘጋጀ መመሪያም የለም ብሏል ሪፖርቱ።</p>

<p>የአገሪቱ ኢኮኖሚ ባለፉት አምስት አመታት በሁሉም ዘርፎች እድገት ማሳየቱንና በአጠቃላይ በ11 በመቶ ማደጉን፣ መንገድና ውሃ የመሳሰሉ መሰረተ ልማቶች መስፋፋታቸውን ሪፖርቱ አውስቶ፣ ይሁንና የእርሻ ምርታማነት አልተሻሻለም፣ ከእርሻ ወደ ኢንዱስትሪ የመሸጋገር የጎላ እንቅስቃሴ አልታየም ብሏል። በተለይ ደግሞ የምርቶች ዋጋ ከአመት በፊት ጀምሮ እያሻቀበ፣ አመታዊው የኑሮ ውድነት 40 በመቶ መድረሱ አሳሳቢ ጉድለት እንደሆነ ጠቅሷል፣ የውጭ ምንዛሬ ክምችትም ከአመት ወዲህ በ40 በመቶ ያህል መቀነሱን ሪፖርቱ አመልክቷል።</p>

<p>የጥናት ተቋሙ ያዘጋጀው ሪፖርት፣ ለአፍሪካ አገራት የእርስ በርስ መገማገሚያ ሂደት ከመቅረቡ በፊት፣ ለዚሁ አላማ በተቋቋመው ብሄራዊ ኮሚቴ መፅደቅ ይኖርበታል። 21 አባላት ያሉትና በምክትል ጠ/ሚኒስትር የሚመራው ኮሚቴ፣ 7 አባላትን ከመንግሥት፣ 7አባላት ከቢዝነስ ማህበራት ያካትታል። ስሞኑን በአዲስ አበባ በተከሄዱ ውይይቶች ላይ በርካታ ሚኒስትሮችና የመቤት/ሃላፊዎች፣ በሪፖርቱ ላይ ስህተቶች መኖራቸውን በመጥቀስ እንዲያስተካከሉ በርካታ አስተያየቶችን ሰጥተዋል፣ ሪፖርቱ የመንግሥት ስህተቶችና ጥፋቶች ላይ የሚሰነዝራቸው ትችቶች ጠንካራ አይደሉም ብለዋል። የጥናት ተቋሙ በመግንሥት የተቀጠረ በመሆኑ ሙሉ ለሙሉ ሙያዊ ሪፖርት ማቅረቡ ሊያጠራጥር እንደሚችል የተናገሩት የኦፌዴን ሊቀመንበር አቶ ቡልቻ ደመቅሳ፣ በእርግጥ አንዳንድ ተገቢ ነጥቦች በሪፖርቱ ተካተዋል፣ ለምሳሌ ከምርጫ 97 በኋላ በግድያና በእስር የሰብ አዊ መብት ጥሰት እንደተፈፀመ በሪፖርቱ ተገልጿል፣ ነገር ግን አገላለፁ ጠካራ አይደለም፣ ስንት ሰዎች እንደተገደሉ እንኳ በቁጥር አልሰፈረም ብለዋል። የመንግሥት ተወካዮች በሪፖርቱ ላይ ቅሬታ የሚያቀርቡት ለማስመስለ ነው፣ በእርግጥ የክልልና የዞን መስተዳድሮች ለጎላ ግጭቶች መባባስ ተጠያቂ እንደሆኑ በሪፖርቱ መጠቀሱ ትክክል ነው ያሉት አቶ ቡልቻ፣ ነገር ግን የፌደራል መንግስት ዝም ቢላቸው ነው ጥፋት የሚሰሩት፣ ይሄ በሪፖርቱ አልተፃፈም ብለዋል።</p>

<p>የህብረት ሊቀመንበር ዶ/ር በየነ ጴጥሮስ በበኩላቸው፣ የወረዳ መስተዳድር እየተሻሻለ ህዝብን የሚያሳትፍ እየሆነ ነው ተብሎ በሪፖርት የቀረበው ሃሳብ ስህተት ነው በማለት በሪፖርቱ ላይ ቅሬታ እንዳላቸው ተናግረዋል። የወረዳ መስተዳድሮች እንኳን ህዝብን ሊያሳትፉ ቀርቶ፣ እኛ የፓርላማ አባላት ከመረጠን ህዝብ ጋር ለመገናኘት እንዳንችል እንቅፋት ይሆናሉ፣ በተደጋጋሚ አይተነዋል ብለዋል ፕ/ር በየነ ጴጥሮስ። በእርግጥ የጥናት ተቋሙ ውስጥ የሚገኙት ምሁራን ሳይንቲስቶች በሙያቸው የታወቁ ናቸው፣ እስከማውቀው ድረስም ተፅእኖ የደረሰባቸው አይመስለኝም ያሉት ፕ/ር በየነ ጴጥሮስ የመንግሥትን ስህተቶችና ጥፋቶችን የሚያሳዩ መረጃዎች ተካትተዋል፣ ለዚህም ነው የመግሥት ባለስልጣናት ብዙ ትችት ሲሰነዝሩ ያየነው። ነገር ግን በጣም በሪፖርቱ ውስጥ መካተት የነበረባቸው ጠንካራ ነጥቦች አልገቡም ብለዋል። ተቃዋሚ ፓርቲዎች መግለጫ ሲያዘጋጁ፣ በሚዲያ አይተላለፍም ብሎ አንድ የቲቪ ወይም የሬዲዮ ዜና አዘጋጅ ሲከለክላቸው በተደጋጋሚ አይተናል። ይህ በጣም ከፍተኛ ጥፋት ሆኖ ሳለ አልተካተተም ብለዋል ፕ/ር በየነ። ኢዴአፓ መድህን በበኩሉ ሪፖርቱ ሁሉንም የሚያስደስት አንዳልሆነ ጠቅሶ፣ በዚሁ መልኩ ቢፀድቅ እንደሚሻል ገልጿል።</p>

<p>የምርጫ ሕግ፤ ለነፃ ምርጫ የተዘጋጀ ነውን? (ኤክስፐርቶች)እስማማለልሁ 47% በከፊል 35% አልስማማም 18% በምርጫ97 ፓርቲዎች በእኩልነት ተሳትፈዋልን? (ነዋሪዎች) እስማማለሁ 71% አልስማማም 11% አላውቅም 18% በምርጫ 97 ፓርቲዎች የመቀስቀስ ነፃነት ነበራቸው? (ኤክስፐርቶች) እስማላለሁ 38% በከፊል 53% አልስማማም 9% ፓርቲዎች ሚዲያ የመጠቀም እኩል እድል አላቸው? (ኤክስፐርቶች) እስማማለሁ 30.5% በከፊል 43.1% አልስማማም 26.4% በምርጫ 97 የድምፅ ቆጠራ ግልፅ ነበር? (ነዎሪዎች) ነበር 57% አልነበረም 23% አላውቅም 20% በምርጫ 97 የድምፅ ቆጠራ ግልፅ ነበር? (ኤክስፐርቶች) እስማማለሁ 26% በከፊል 39% አልስማማም 35% የምርጫ ቦርድ ገልተኛ ነው? (ኤክስፐርቶች) ነው 23% በከፊል 38% አይደለም 39% የዳኞች ሹመትና እድገት፤ ብቃትን መሰረት ያደረገ ነውን? (ኤክስፐርቶች) እስማማለሁ 25% በከፊል 52% አልስማማም 23% ፍርድ ቤቶች ነፃ ናቸው? (የኤክስፐርቶች) እስማማለሁ 18% በከፊል 47% አልስማማም 35% መንግሥት ሕግ እንዳይጥስ ፍ/ቤቶች በብቃ ይከላከላሉ? (የኤክስፐሮቶች) እስማማለሁ 10% በከፊል 51% አልስማማም39%</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 16 ቀን 2001</a></p>

</body>
</html>	
