<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከአልሸባብ ጋር እየተዋጋ ያለውን አንጃ ኢትዮጵያ አልፈጠረችውም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከአልሸባብ ጋር እየተዋጋ ያለውን አንጃ ኢትዮጵያ አልፈጠረችውም»</h2>


<p>በአሁኑ ወቅት አልሸባብ ከተባለው የሶማሊያ እስላማዊ የአክራሪዎች ቡድን ጋር እየተዋጋ የሚገኘውን «አልሱና ወልጀመአ» የተባለ ቡድን ኢትዮጵያ እንዳላደራጀች ጠቅላይ ሚኒስትር መለስ ዜናዊ ገለፁ።</p>

<p>ከትናንት በስቲያ አዲስ አበባ በሚገኘው የተባበሩት መንግሥታት የአፍሪካ ኢኮኖሚ ኮሚሽን አዳራሽ ተገኝተው ብሔራዊ የአየር ንብረት ለውጥ ስብሰባን የከፈቱት አቶ መለስ ዜናዊ፣ እግረ መንገዳቸውን በስፍራው ለተገኙ የሀገር ውስጥና የውጭ አገር ጋዜጠኞች በሰጡት ጋዜጣዊ መግለጫ፣ ኢትዮጵያ ከአልሸባብ ጋር እየተዋጋ የሚገኘውን አንጃ ባትፈጥረውም የዚህ ቡድን መፈጠር እንደሚያስደስታቸው አልሸሸጉም።</p>

<p>«አልሱና ወልጀምአ» የሚል ቡድን ፈጥረው አልሸባብን እየወጉ የሚገኙት ወገኖች ከዚህ ቀደም ከአልሸባብ ጋር ግንኙነት የነበራቸውና በአልሸባብ ላይ ጥርጣሬ የገባቸው ወገኖች ሊሆኑ እንደሚችሉ የጠቀሱት ጠ/ሚኒስትሩ፣ «እነዚህ ሰዎች ተመልሰው አልሸባብን መዋጋት በመጀመራቸው እኛ ደስተኛ አይደለም ልላችሁ አልችልም» ብለዋል።</p>

<p>ስለ ሶማሊያ የወደፊት ሁኔታ ማንም በእርግጠኝነት መተንበይ አይችልም ያሉት አቶ መለስ፣ ከሶማሊያውያን በስተቀር ማንም በሶማሊያ ሰላምን ሊያስፍን እንደማይችል ጠቁመዋል። ባለፉት 2 ዓመታት የኢትዮጵያ ጦር በሶማሊያ ያደረገውን ቆይታ እንደ መልካም አጋጣሚ በመጠቀም፤ ሶማሊያውያን እና የአለም አቀፍ ማህበረሰብ በሶማሊያ ሰላም እንዲሰፍን ጥረት ቢያደርጉም ጥረቱ በቂ እንዳልነበረ አቶ መለስ ገልፀዋል። «ማንን ስለምንም ነገር እየኮነንን አይደለም» ያሉት ጠቅላይ ሚኒስትሩ፤ «የአለማቀፉ ማህበረሰብና ሶማሊያውያን ግና በሀገሪቱ ሰላም ለማምጣት የተሻለ ጥረት ማድረግ ይችሉ ነበር» ብለዋል። ኢትዮጵያ ከሁለት ዓመት በፊት እዳደረገችው ወደፊት ጦሯን ወደ ሶማሊያ የምታዘምት ይመስልዎታል? በማለት ለቀረበላቸው ጥያቄ አቶ መለስ ሲመልሱ፣ ኢትዮጵያ የሶማሊያን ሁኔታ ሁልጊዜም በንቃት የምትከታተለው መሆኑን ጠቅሰው፣ የኢትዮጵያ ብሔራዊ ደህንነት አደጋ ላይ የሚጥል ሁኔታ በተፈጠረ ጊዜ ኢትዮጵያ የዛሬ ሁለት ዓመት የወሰደችውን እርምጃ በተሻለ ሁኔታ እንደምትደግመው ተናግረዋል።</p>

<p>ከዚህ በተጨማሪ፣ ኤርትራ ስለ ኢትዮጵያ እያሰራጨችው ስላለው ፕሮፓጋንዳ፣ እንዲሁም በቅርቡ አንድ የኬንያ ፓርላማ አባል ኢትዮጵያ በኦሞ ወንዝ ላይ ግድብ በመስራቷ የቱርካና ሀይቅ ውሃ የቀነሰ በመሆኑ፣ እንደ ግብፅ ጦርነት እንከፍታብሻለን በማለት ለምን እናስፈራራትም ሲሉ ለኬንያ ፓርላማ ባቀረቡት ጥያቄ ላይ ጠቅላይ ሚንስትር መለስ መልስ ሰጥተዋል።</p>

<p>ግጭቶችና ጦርነቶች የማይረቡ ፖሊሲዎች ውጤት ናቸው ያሉት አቶ መለስ፣ አሁን በኢትዮጵያና በኤርትራ መካከል ያለው የመፋጠጥ (ጦርነትም ሰላምም የሌለበት) ሁኔታ ለኢትዮጵያ እንደተመቻት ገልፀው፣ ኤርትራ ግን በዚህ ሁኔታ ለረጅም ጊዜ መቀጠሏን እንደሚጠራጠሩ ተናግረዋል።</p>

<p>እንደ ኬንያው የፓርላማ አባል ሁሉ የሰዎች ሀሳብ ልብወለድን የተንተራሰ ቢሆንም ሰዎች አፍንጫችንን እስካልነኩ ድረስ አመለካከታቸውን እናከብራለን ያሉት አቶ መለስ፣ ኢትዮጵያ በኦሞ ወንዝ ላይ ግድብ መስራቷ የቱርካና ሀይቅን ውሃ ከመቀነስ ይልቅ ትነትን በመቀነስ የሀይቁን ውሀ ሊጨር እንዲሚያስችለው ተናግረዋል።</p>

<p>ጠቅላይ ሚኒስትሩ በዕለቱ በስብሰባ አዳራሽ ከተገኙት የአየር ንብረት ለውጥ ጋር በየተያያዘ ለቀረበላቸው ጥያቄ ሲመልሱ፣ ኢትዮጵያ ለካባቢው ጥበቃ ሲባል እንደ የድናጋይ ከሰል ያሉ አካባቢ የሚበክሉ የኃይል ምንጮችን ከመጠቀም ወደ ኋላ በማለት ሀገሪቱ የተያያዘችውን ልማት እንዳማታስተጓጉል ተናግረዋል። ኢትዮጵያ በአሁኑ ወቅት ያላትን ከፍተኛ የድናጋይ ከሰል ክምችት እንደ አማራጭ የኃይል ምንጭነት ለሲሚንቶ ፋብሪካዎች ማንቀሳቀሻነት መጠቀም እንደ ጀመረችና በዚሁ እንደምትቀጥል የተናገሩት አቶ መለስ፣ የድንጋይ ከሰል ወድ አካባቢው የሚለቀውን በካይ ንጥረ ነገር ችግር የመቋቋም ሥራ፤ አካባቢን በዕፅዋት ከማልበስ ስራ ጎን ለጎን እንደሚሠራ ገልፀዋል።</p>

<p>በብሔራዊ ያየር ንብረት ለውጥ ላይ ያተኮረውን ስብሰባ በከፈቱበት ንግግራቸው፣ የአደጉት ሀገራት ለ200 እና 300 አመታት በፈጠሩት ብክለት ሳቢያ በመጣው የአየር ንብረት ለውጥ ለብክለቱ አስተዋፅኦ የሌላቸው እንደ ኢትዮጵያ ያሉ ድሃ ሀገራት እጅግ ተጠቂ ናቸው ብለዋል። ምንም እንኳን የአካባቢ ብክለትን ለማስቆም ሁሉም የአለም ህብረተሰብ የጋራ ድርሻ ቢኖረውም፣ ያደጉት ሀገራት እንደ ኢትዮጵያ ያሉ ሀገራት ለሚያካሂዱት የአረግንጓዴ ልማት በቂ ገንዘብ ማቅረብ እንዳለባቸው ተናግረዋል። በአሁኑ ወቅት አዳጊ ሀገራት በአየር ውስጥ ያለውን ካርቦን ለመሰብሰብ ለሚያከናውኗቸው አካባቢን የማልማት ስራዎች በአመት 300 ሚሊዮን የአሜሪካ ዶላር ለመመደብ የታቀደ ሲሆን፣ ኢትዮጵያም ከዚህ የካርቦን ሽያጭ ተጠቃሚ ለመሆን እንቅስቃሴ እያደረገች መሆኗን ለመረዳት ተችሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ፡አድማስ ጥር 9 ቀን 2001</a></p>

</body>
</html>	
