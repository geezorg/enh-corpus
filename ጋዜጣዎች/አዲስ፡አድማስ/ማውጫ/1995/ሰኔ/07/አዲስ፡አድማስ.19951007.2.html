<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያውያን ዓመታዊ የነብስ ወከፍ ገቢ አሽቆለቆለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያውያን ዓመታዊ የነብስ ወከፍ ገቢ አሽቆለቆለ</h2>


<p>በአፍሪካ ልማት ባንክ አማካይነት የታተመወ "አፍሪካን ኢኮኖሚክ አውትሉክ" የተሰኘ ጥናት የኢትዮጵያ ዓመታዊ የነብስ ወከፍ ገቢ ወደ 97 ዶላር ማሽቆልቆሉን አመለከተ።</p>

<p>የዓለም አቀፉን የገንዘብ ተቋም (እምፍ) መረጃዎች ተንተርሶ የቀረበው ይኸው ጥናት፤ እስከ 1984 ዓ.ም የኢትዮጵያውያን ዓመታዊ የነብስ ወከፍ ገቢ 200 ዶላር እንደነበር ያሳይና ከዚያ በኋላ እየቀነሰ ሄዶ ከ1992 ዓ.ም ወዲህ ወደ 97 ዶላር እንዳሽቆለቆለ ጠቁሟል። ጥናቱ አክሎም የኢትዮጵያ መንግሥት የድህነት ቅነሳ ስትራቴጂን የእድገት ትልም በማዕከልነት ይዞ እየተንቀሳቀሰ መሆኑን አስገንዝቦ ዓመታዊ የነብስ ወከፍ ገቢ ግን እስከ መጪዎቹ ጥቂት ዓመታት እየቀነስ እንደሚሄድ አሳውቋል።</p>

<p>የኢትዮጵያ ዋነኛ ምርት የነበረው ቡና በዓለም ገበያ ዋጋ በማጣቱ ወደ ውጭ ከምትልካቸው ሸቀጦች ይልቅ ወደ አገር ውስጥ የምታስገባቸው እንደጨመረ ጥናቱ ገልጾ፣ ኢትዮጵያ ከፍተኛ ዕዳ ካለባቸው ድሃ አገሮች አንዷ በመሆኗ የዕዳ ማቃለያ ከተደረገላቸው አገሮች ውስጥ ተካታለች። ኢትዮጵያ የመንግሥት የንግድ ድርጅቶችን ወደ ግል የማዛወር ሂደት ብትጀምርም እስካሁን ወደ ግል ያልተዘዋወሩ በርካታ ድርጅቶች በመኖራቸው የተገመተውን ያህል ውጤት አለማምጣቱን ተመልክቷል። </p>

<p>እንደ ጥናቱ ከኢትዮ-ኤርትራ ጦርነት በኋላ የኢትዮጵያ የገንዘብ ፖሊሲ አንዳንድ መሻሻሎች ቢያሳይም አያያዙ የተገመተው ያህል ለውጥ ያላመጣው በደካማ ማናጅመንትና አጥጋቢ የኮምፒውተር ግንኙነት ሳይዘረጋ በክልሎች ያልተማከለ አሰራር በመጀመሩ ነው። የውጭ ምንዛሪ ገበያን አስመልክቶ ኢትዮጵያ ቀልጣፋ የገንዘብ ልውውጥ የታየባት ሲሆን በመጋቢት ከ1993 ዓ.ም ብሄራዊ ባንክ ለበዓል፣ ለጉዞና ለትምህርት የሚሆን የውጭ ምንዛሪ ግዢ ላይ የጣለውን ማዕቀብ ማንሳቱ አበራታች ነው ያለው ይኸው ጥናት፣ ከዶላር ጋር የብር ምንዛሪ ልውውጥ የተረጋጋ መሆኑን አብራርቷል።</p>

<p>የኢትዮጵያ የውጭ ንግድ ሕጋዊ ባልሆነ አሰራር የተቃወሰ ነው። የቁም ከብት፣ ቆዳና ሌጦ በሕገ ወጥ መንገድ ከድንበር ተሻግረው የሚወጡ በመሆኑ አገሪቷ በ1993 85 ሚሊዮን ዶላር አጥታለች። አጠቃላይ ወደ አገር ውስጥ የሚገባው ያለፉት ዓመታት ከ19980ዎቹ ጋር ሲነፃፀር በአሥር ሚሊዮን ብር ቀንሷል ሲል ተንትኗል ጥናቱ።</p>

<p>በጤናው ዘርፍ በኢትዮጵያ ለአንድ መቶ ሺ ሰው አራት የሕክምና ባለሙያ የሚደርስ ሲሆን የመጠጥ ውሃ የሚዳረሰው ከሕዝቡ 24 በመቶ ለሚሆኑት ነው። በቅርብ የተገመገመው የትምህርት ዘርፍ ፕሮግራም የአንደኛ ደረጃ ተማሪዎች ቁጥር ጨምሯል። ይሁንና የትምህርት ሥርዓቱ በጥራትም ሆነ በብዛትም እያደገ ቢሆንም የመማሪያ ክፍሎች፣ የመማሪያ መፅሐፍት፣ ያልተደራጀ የማስተማር ዘዴና የመህራን እጥረት በዋነኝነት ይጠቀሳሉ" እንደ አፍሪካን ኢኮኖሚክ አውትሉክ።</p>

<p>"ለወታደራዊ ወጪ የሚመደበው በጀት መቀነሱን ያተተው ጥናት የኢትዮጵያ የፖለቲካ ሁኔታ ሲቃኝ በአንፃራዊነት የተረጋጋ ከመምሰሉም በላይ መንግሥት ዲሞክራሲያዊ ተቋሞችን ለማጠናከር እየሞከረ መሆኑ ይታያል" ይላል። ኢትዮጵያ ከኤርትራ ጋር ያላት ግንኙነት የተረጋጋ እንደሚመስል አመልክቶ፣ በሁለቱ አገሮች መካከል አዋሳኝ ድንበር ያልተሰመረ በመሆኑ አንዳንድ ውጥረቶች ቢታዩም አካባቢው ሰላም የሰፈነበት እንደሆነም ዝርዝር ጥናቱ ያስገነዝባል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 7 ቀን 1995</a></p>

</body>
</html>	














