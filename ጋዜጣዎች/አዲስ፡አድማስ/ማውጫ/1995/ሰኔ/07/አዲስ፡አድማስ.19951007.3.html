<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የረሃብተኛው ቁጥር ከ15 ሚሊዮን በለጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የረሃብተኛው ቁጥር ከ15 ሚሊዮን በለጠ</h1>


<p>ቀደም ሲል ለከፍተኛ የረሃብ አደጋ መጋለጡ ከተገለፀው ከ143 ሚሊዮን ሕዝብ በተጨማሪ ሌሎች ከአንድ ሚሊዮን የሚበልጡ ሰዎች አፋጣኝ እርዳታ እንደሚፈልጉ የገንዘብና የኢኮኖሚ ልማት ሚኒስትር ገለፁ።</p>

<p>ሚኒስትሩ አቶ ሱፊያን አህመድ የመሥሪያ ቤታቸው የዘጠኝ ወር የሥራ አፈፃፀም ሪፖርት ለሕዝብ ተወካዮች ም/ቤት ባቀረቡበት ወቅት፣ መንግሥትና ለጋሾች በቅርቡ በጋራ ባደረጉት ግምገማ፣ ቀደም ሲል ከተገመተው ሌላ 1. ሚሊዮን ሕዝብ ለምግብ እጥረት እንደሚጋለጥ፣ ስምንት መቶ ሺህ ኩንታል ተጨማሪ የእህል እርዳታ እንደሚያስፈልግ መታወቁን ተናግረዋል።</p>

<p>መንግሥት የብድር ጫናን ለማቃለል ባደረገው እንቅስቃሴ ባለፉት ዘጠኝ ወራት ከአለም ባንክ፣ ከአፍሪካ ልማት ባንክ፣ ከእምፍ እና ከፓሪስ ክለብ አባል አገሮች የ500 ሚሊዮን ብር ገደማ የዕዳ ቅነሳ መገኘቱን አቶ ሱፊያን በሪፖርታቸው ገልጸዋል።</p>

<p>አቶ ሱፊያን፣ የኢኮኖሚ ማሻሻያ ፕሮግራም መተግበር ከጀመረበት ከ19985 ዓ.ም በኋላ ባሉት አምስት ዓመታት ጠቅላላ የሀገር ውስጥ ምርት በዓመት በአማካይ ከ6 ከመቶ የበለጠ እድገት ማስመዝገቡን ጠቅሰው፣ ከ1990 ዓ.ም ጀምሮ ጦርነትና የአየር ንብረት መዛባት ባደረሱት ተፅዕኖ አመታዊው እድገት 3. በመቶ መሆኑን ሲገልፁ በርካታ የፓርላማ አባላት "እድገት ተመዝግቧል" መባሉ አልተዋጠላቸውም።</p>

<p>መንግሥት የኢኮኖሚ እድገት ተመዝግቧል ቢልም ከተጨባጩ የሀገሪቷ ሁኔታ ጋር ሲነፃፀር እውነታው የተለየ መሆኑን የፓርላማ አባላቱ ገልፀው፣ ከ100 ኢትዮጵያውያን መካከል 45ቱ ከድህነት ወለል በታች መሆኑ እየተነገረ፣ በከተማም ሆነ በገጠር ያለው ሕዝብ በድህነትና በረሃብ ተተብትቦ እያየን እድገት ተመዝግቧል የምትሉን እንዴት ነው? እድገት ሲባል እኛ የማናውቀው ምስጢር ይኖረው ይሆን? ሲሉ ጠይቀዋል።</p>

<p>የእድገት መለኪያው ቀመር ከብዙ ዓመታት ጀምሮ ሲሰራበት የቆየ ሳይንሳዊ የስሌት ዘዴ እንደሆነና የራሱ የአሰራር ችግሮች እንዳሉበት አቶ ሱፊያን ጠቅሰው፣ "እድገት ሲባል አንፃራዊ ነው። ካለፈው ዓመት ጋር በማነፃፀር ኢኮኖሚያዊ እድገት ተመዝግቧል ብንልም የሕዝቡም ቁጥር በየአመቱ 3 በመቶ እየጨመረ ነው" በማለት ተናግረዋል።</p>

<p>በበርካታ የም/ቤት አባላት የተነሳው ሌላው ጥያቄ ፌደራል መንግስት ለክልሎች የሚሰጠው ድጐማ ምን ላይ እንደዋለ ሳይታይና ሳይታወቅ በወጪነት የመዝገቡ ጉዳይ ነው። "ለክልሎች የሚሰጠውን ድጐማ ለምን ተግባር ዋለ ብለን ለመጠየቅ ሕገ-መንግሥታዊ መብት የለንም የምትሉት እንዴት ነው? በማለት የጠየቁ የምክር ቤት አባላት "ለክልሎች የሚሰጠው ድጐማ በልጅ ልጆቻችን ላይ እዳ እየቆለልን ከሚገኝ ብድር ሆኖ ሳለ፣ በትክክል ለታቀደለት የልማት ተግባር መዋሉ ወይም በተለያዩ መንገዶች መባከኑ ሳይታወቅ የሚያቀርቡላችሁን ሪፖርት አሜን ብላችሁ ትመዘግባላችሁ" ሲል ቅሬታቸውን ገልፀዋል። "የተሰጣችሁን ገንዘብ በምን በምን ተግባር ላይ አዋላችሁት?" ብሎ ክልሎችን የመጠየቅ ተዘዋውሮም የማየት ህገ መንግሥታዊ መብት እንዳላቸው የተናገሩት አቶ ሱፊያን፣ "ክልሎች የራሳቸው የሆነ የበጀት አመዳደብና አያያዝ ሕገ-መንግሥታዊ መብት ስላላቸው የክልሉንና የፌዴራሉን የበጀት አያያዝ አንድ ላይ ቁጭ ብለን እንገምግም ማለት አንችልም" ብለዋል።</p>

<p>የም/ቤቱ አባላት ከአወቃቀሩ አንስቶ በችግር የተተበተበ ነው ያሉት የኪራይ ቤቶች አስተዳደር ድርጅት በገንዘብና የኢኮኖሚ ልማት ሚኒስትር ስር ለምን እንደሆነ ጠይቀዋል። "የኪራይ ቤቶች አስተዳደር ድርጅት ከአወቃቀሩ ጀምሮ በእርግማን የተመሰረተ ነው። ደርግ የህዝቡን ንብረት ቀምቶ፣ የስንቱን ቤት ዘግቶ፣ ስንቱን ለበረንዳ ሕይወት ዳርጐና አስለቅሶ አቋቋመው። ፕሬዚዳንቱና ባለሟሎቻቸው እንደልባቸው ሲዘርፉት ኖሩ። ኢሕአዴግ እንደገና 'ለካ ጉዳዩ እንዲህ ነው' ብሎ ቁልፎቹን ሁሉ ሰብስቦ ሚኒስትሮች ም/ቤት አስገባ። ሕዝቡን ሲያሰቃዩ፣ በሕዝብ ንብረት ሲነግዱና ሲያዋርዱ የቆዩ ኃላፊዎች አንዳች እርምጃ ሳይወሰድባቸው በእኩይ ተግባራቸው እንዲቀጥሉ ተደርገዋል። ኪራይ ቤቶች ሕግ የማይገዛው መ/ቤት ነው። እኛ እስከምናውቀው ድረስ ተጠሪነቱ ለአቅም ግንባታ ሚ/ር ነው። በእናንተ መ/ቤት ስር መሆኑን የሰማነው ይኸው ዛሬ ነው። ወድቆ አግኝታችሁት ነው ወይስ አረካከባቸሁ ሕጋዊ መሰረት አለው? ከተረከባችሁትስ በኋላ ገምግማችሁት ታውቃላችሁ?" የሚል አስተያየትና ጥያቄ ሰንዝረዋል። አቶ ሱፊያን ኪራይ ቤቶች አስተዳደር እሳቸው ወደሚመሩት መ/ቤት የመጣው በውክልና እንደሆነና እንደሚቻልም ጠቅሰው፣ እስካሁን ግን ተገምግሞ እንደማያውቅ ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 7 ቀን 1995</a></p>

</body>
</html>	














