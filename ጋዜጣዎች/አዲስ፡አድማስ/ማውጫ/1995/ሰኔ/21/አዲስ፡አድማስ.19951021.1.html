<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>1.5 ቢሊዮን ብር ተጨማሪ የታክስ ጫና በዜጐች ላይ ያርፋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">1. ቢሊዮን ብር ተጨማሪ የታክስ ጫና በዜጐች ላይ ያርፋል</h2>


<p>የገንዘብና የኢኮኖሚ ልማት ሚኒስቴር ለፓርላማ ያቀረበውን 19. ቢሊዮን ብር የፌዴራል መንግስት በጀት ለማሟላት ሲባል፤ በዜጐች ላይ የቀረጥና የግብር (የታክስ) ጫና እንደሚጨምር የታወቀ ሲሆን፤ ከውጭ አገር ከፍተኛ ብድርና እርዳታ ይገኛል በሚል ተስፋ በጀቱ እንደተዘጋጀ ተገለፀ።</p>

<p>በምን ስራ ላይ እንደሚውል በዝርዝር ያልተገለፀ 1 ቢሊዮን ብር "የምግብ ዋስትና" በሚል ርዕስ ስር በጀት ተይዟል በሰፈራ ፕሮግራም ከፍተኛ ገንዘብ ወጪ እንደሚሆን ይገመታል። በሚቀጥለው አመት ከዓለም ባንክ 2. ቢሊዮን ብር በእርዳታና በብድር ይገኛል ተብሎ በበጀት ዝርዝር ውስጥ የተጠቀሰ ቢሆንም፤ አንድ የአለም ባንክ ባለስልጣን ግን ገና ውይይት ያልተደረገበት ነው በማለት ተናግረዋል።</p>

<p>ለዩኒቨርሲቲዎችና ለከፍተኛ የትምህርት ተቋማት ከፍተኛ የበጀት ጭማሪ የተደረገ ሲሆን፤ የፓርላማ፣ የፌዴሬሽን ምክር ቤት፣ የጠቅላይ ሚኒስትር ጽ/ቤት፣ የፌዴራል ፍ/ቤቶች እና ሁሉም የሚኒስቴር ዋና መስሪያ ቤቶች የሰራተኛ ደመወዝና የስራ ማስኬጃ በጀታቸው ተቀንሷል።</p>

<p>ለዩኒቨርሲቲዎችና ለከፍተኛ የትምህርት ተቋማት በአጠቃላይ ወደ 850 ሚሊዮን ብር፤ ለእርሻና ለምግብ ነክ ጉዳዮች 3 ቢሊዮን ገደማ፣ ለመንገድ 2. ቢሊዮን፣ ለመከላከያ 3 ቢሊዮን፤ ለክልሎች 6 ቢሊዮን ገደማ፤ የአገር ውስጥና የውጭ ብድር ለመክፈል 2. ቢሊዮን ብር በጀት ተይዟል። ከዚህ ውጭ ላሉ ነገሮች በሙሉ ወደ 2 ቢሊዮን ብር የሚጠጋ በጀት ነው የተመደበው።</p>

<p>በአጠቃላይ 19. ቢሊዮን ብር የደረሰውን አመታዊ የፌዴራል መንግስት በጀት ለማሟላት መንግስት ከአገር ውስጥና ከውጪ ገቢ ለመሰብሰብ ማቀዱን ቢገልጽም ከፍተኛ ጉድለት ሊያጋጥም እንደሚችል ተገምቷል።</p>

<p>ዜጐች ዘንድሮ በግብር እና በቀረጥ መልክ ለፌዴራል መንግስት ከከፈሉት ታክስ በ1. ቢሊዮን ብር የሚበልጥ ከፍተኛ ታክስ በሚቀጥለው አመት እንዲከፍሉ ይደረጋል ተብሏል። እንዲህም ሆኖ በጀቱን ለማሟላት 7 ቢሊዮን ብር ከውጭ እርዳታና ብድር ይገኛል በሚል ተስፋ በጀቱ እንደተዘጋጀ ከገንዘብና ኢኮኖሚ ልማት ሚኒስቴር የተገኘ ሰነድ ያመለክታል። አብዛኛውን ብድርና እርዳታ ይሰጣል ከተባለው ከአለም ባንክ ጋር ገና ውይይት ያልተካሄደባቸው ጉዳዮች እንዳሉ የጠቀሱ አንድ የአለም ባንክ ባለስልጣን በበኩላቸው፤ ወደፊት የሚታይ ነው ሲሉ ተናግረዋል። የኢትዮጵያ መንግስት ከጊዜ ወደ ጊዜ ብድር እየበዛበት በመሄዱ ውይይት የተደረገባቸው የብድር ስምምነቶችን መተግበር የማይቻልበት ደረጃ ላይ መድረሱን የአለም ባንክ ባለሥልጣናት መግለፃቸው ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 21 ቀን 1995</a></p>

</body>
</html>	














