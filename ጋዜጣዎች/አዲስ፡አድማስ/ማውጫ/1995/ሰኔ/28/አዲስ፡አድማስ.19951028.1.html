<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮሚሽኑ ውሳኔ በመሬት ላይ እንዲመሳከር ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኮሚሽኑ ውሳኔ በመሬት ላይ እንዲመሳከር ተጠየቀ</h2>


<p>የኢትዮጵያና የኤርትራ የድንበር ኮሚሽን በካርታ ላይ ያሰፈረውን ውሳኔ እንዲያስተያይ በተጨባጭ ትርጉሙ ምን እንደሆነ ለማየት ህዝቡን እንዲጠይቅና ማስረጃዎቹን እንዲያመሳክር የኢትዮጵያ መንግሥት ጥያቄ ማቅረቡን የውጭ ጉዳይ ሚኒስትር አቶ ስዩም መስፍን ተናገሩ። በድንበር ኮሚሽን ላይ ባለን አቋም ከተባበሩት መንግሥታት ድርጅት ድጋፍ አግኝተናል ብለዋል - ሚኒስትሩ።</p>

<p>አቶ ስዩም፤ የመስሪያ ቤታቸውን አመታዊ ሪፖርት ለፓርላማ ሰሞኑን ሲያቀርቡ የድንበር ኮሚሽኑ ስለሰጠው ውሳኔ ከፓርላማ አባላት በርካታ ጥያቄዎችን የተሰነዘሩ ሲሆን፤ "የኮሚሽኑ ውሳኔ እርስ በርሱ የሚጋጭ ነው፤ ስለዚህ በካርታ ላይ ያሰፈሩትን ውሳኔ መሬት ላይ ወርደው ህዝቡን እንዲጠይቁ ማስረጃዎችንም በማየት የሚያመሳክሩበት ነገር ካለ እንዲያመሳክሩ ኢትዮጵያ ጥያቄ አቅርባለች" ብለዋል።</p>

<p>"ውሳኔው የመጨረሻ እንደሆነ ቢታወቅም የኢትዮጵያ ጥያቄ ከወደቁ በኋላ መንፈራገጥ እንደሚባለው አይነት አይደለም፤ ጥያቄያችንን ለማቅረብ ስነስርአቱ ይፈቅዳል፤ አንዳንድ እርምጃዎች ላይ በ48 ሰዓት በአንዳንዶቹ ላይ ደግሞ በአምስት ቀናት መልስ መስጠት ይኖርብናል፤ ይህንን እየተከተልን እንገኛለን ይላሉ - ሚኒስትር ስዩም። </p>

<p>"የፍርድ ቤቱ ውሳኔ የመጨረሻ ይሆናል፤ ሌላ አማራጭ የለውም፤ እኛ ግን ፍርደ ገምድል ሆኖ እንዳይሄድ እስከመጨረሻ መከራከር ይኖርብናል" ያሉት ሚ/ሩ "ኮሚሽኑ ሁለቱ አገሮች ካልተስማሙ ውሳኔውን አልለውጥም ማለቱን ኢትዮጵያና ኤርትራ ከመጀመሪያ የሚስማሙ ቢሆን ፍ/ቤት ለምን ተቋቋመ በቢሊዮኖች የሚቆጠር ብር በመክፈል እዳ ላይ ለመውደቅ እንጂ ሌላ ሊሆን አይችልም" ብለዋል።</p>

<p>"ኮሚሽኑ ባሰራጨው መረጃ ኢትዮጵያ ያቀረበችው ማስረጃ ለኤርትራ የሚጠቅም ነው ብሏል። በዚህ መልክ ደግሞ ኢትዮጵያና ኤርትራ ተከራክረዋል ማለት አይቻልም" በሚል ከፓርላማ አባል ጥያቄ የቀረበ ሲሆን፤</p>

<p>አቶ ስዩም በሰጡት መልስ "ለድንበር ኮሚሽኑ የቀረቡ ማስረጃዎችን በተመለከተ የተሟላ ሥራ ሰርተናል ብለን ስለምናስብ ለአንድአፍታም ቢሆን የህሊና ፀፀት የሚያሳድርብን ጉዳይ የለም፤ የእንግሊዝና የጣሊያን መንግሥት ይህንኑ ድንበር ለማካለል ሲፈልጉ ሮም ላይ በድብቅ የሰሩትን ካርታ ሳይቀር አቅርበናል" ሲሉ ተናግረዋል። "ከሱዳን ጋር ድንበር ለማካለል ጥረት ተጀምሯል፤ መነሻው ምንድን ነው?" ተብለው ተጠይቀውም፤ "አፍሪካውያን ከቅኝ ግዛት ውሎች የወረሷቸው ያላለቁ እዳዎች አሉ። ኢትዮጵያም አንዷ ናት፤ የድንበር ይገባኛል ጥያቄ ከሞላ ጐደል አልቋል ሊባል የሚችለው የኢትዮጵያና የጅቡቲ ብቻ ነው፤ ከሌሎቹ ጋር የቀረ ነገር አለ" ሲሉ ምላሽ ሰጥተዋል።</p>

<p>ሌላው ከምክር ቤት አባላት የቀረበው ጥያቄ የዲፕሎማቶችን በኮታ መመደብ፣ መመልመልና ከዚህ ጋር ተያይዞ ስለሚፈጠር የአቅምና የብቃት ችግር ሲሆን፤ 'አቅማቸውን ለመገንባት ጥረት እያደረግን ነው፤ ኮታ እናፍርስ የሚለውን ግን ቢያንስ ከዚህ ምክር ቤት እሰማለሁ ብዬ አልጠብቅም፤ እያንዳንዱ የፌዴራል መንግሥት ተቋም ህ/ሰቡን መምሰል አለበት፤ ስራው ለአንዳንዱ ብሄረሰብ ክፍት የሚሆንበት ለሌላው ብሄረሰብ ዝግ የሚሆንበት ጊዜ ምዕራፉ ተዘግቷል፤ በእኛ ቀርቶ በአሜሪካም ይሰራበታል" ብለዋል አቶ ስዩም።</p>

<p>"በአካሄዳችሁ ላይ የተዛባ ስራ ፈፅማችኋል?" የሚባል ከሆነ፣ አዎ በሁሉም የተቃና አካሄድ ሊኖር አይችልም ይሆናል። አቅም አላቸው ተብለው የትምህርት ደረጃቸውም ሲታይ በማስተርስና በዶክትሬት ዲግሪ ግሩም ሆኖ ከዚህ ምክር ቤትም ከሌላ ቦታም ሊመጥኑ ይችላሉ ተብለው ሰዎች ይወሰዳሉ፤ ተግባር ላይ ሲታዩ ግን ይወድቃሉ፤ ይህ ነው እየገጠመን ያለው" ብለዋል ሚ/ሩ።</p>

<p>የዲፕሎማቶችን አቅም ለማሳደግና ከስር የሚመጡትንም በብቃት ለመረከብ መስሪያ ቤቱ ሰፊ እንቅስቃሴ እንደጀመረ የተናገሩት ሚ/ሩ ኤምባሲያችን ሪሴፕሽን የሚያሳድድ ሳይሆን ኢንቨስተር የሚያፈላልግ መሆን አለበት ብለዋል።</p>

<p>ሪፖርቱን በተመለከተ ከፓርላማው የውጭ ጉዳይ፣ የመከላከያና የደህንነት ጉዳዮች ቋሚ ኮሚቴ አንድም ጥያቄ ያልቀረበ ሲሆን የውጭ ጉዳይ ሚ/ር ሪፖርቱን ከአምስት ቀን ቀደም ብሎ ለምክር ቤቱ አባላት መበተኑ አስመስግኖታል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 28 ቀን 1995</a></p>

</body>
</html>	














