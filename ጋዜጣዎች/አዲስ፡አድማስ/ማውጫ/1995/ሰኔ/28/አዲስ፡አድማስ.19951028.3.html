<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሔር ድርጅቶች የጠባብነት መፈልፈያ ሆነዋል በሚል እየተወገዙ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የብሔር ድርጅቶች የጠባብነት መፈልፈያ ሆነዋል በሚል እየተወገዙ ነው</h2>


<p>የኢህአዴግ ድርጅቶች በአመቱ መጨረሻ ላይ ለሚያደርጉት ድርጅታዊ ጉባኤ ዝግጅታቸውን የጀመሩ ሲሆን፤ የብሔር ብሔረሰቦች ድርጅቶች የጎሳ ግጭት መቀስቀሻ፣ የጥገኝነት መፈልፈያና መሸሸጊያ ዋሻዎች መሆናቸው በኢህአዴግ ልሣን ተወገዘ።</p>

<p>በመጪው ነሐሴ ለሚካሄደው የህወሓት ሰባተኛ መደበኛ ጉባኤ ኮሚቴ ተቋቁሞ ስራ የጀመረ መሆኑን የኮሚቴው ሰብሳቢ አቶ ጎበዛይ ወልደአረጋይ ገልፀው በመጪው ሐምሌ የተወካዮች ምርጫ እንደሚደረግና ለኩናማና ለኢሮብ ብሔረሰቦች እንዲሁም ለተለያዩ ማኅበራት ልዩ ትኩረት በመስጠት በአጠቃላይ 900 ተሳታፊዎች በጉባዔው እንደሚገኙ ተናግረዋል።</p>

<p>የኦህዴድ ሶስተኛ ድርጅታዊ ጉባኤ አደራጅ ኮሚቴ ሰብሳቢ አቶ ደግፌ ቡላ በበኩላቸው ጉባኤው በአመቱ መጨረሻ ይካሄዳል ተብሎ በሚጠበቀው የኦህዴድ ጉባኤ ላይ ከ800 በላይ አባላት እንደሚሳተፉ ገልፀዋል።</p>

<p>በድርጅቶቹ ጉባኤ የማዕከላዊ ኮሚቴ አባላት ይመረጣሉ ተብሏል። በሌላ በኩል "የደቡብ ክልል ችግር ዋነኛ መንስኤ" በሚል በአብዮታዊ ዲሞክራሲ ጋዜጣ ባቀረበው ሀተታ "ብሔረሰባዊ ድርጅቶች በሂደት የጠባብነት መናኸሪያ እየሆኑ መጥተዋል። ድርጅቶቹ የጥገኝነት መፈልፈያና መሸሸጊያ ዋሻ ሆነዋል" ብሏል።</p>

<p>"ድርጅቶቹ በሂደት እንታገልለታለን ከሚሉት የህዝብ ጥቅም እያፈረገጡ ከአብዮታዊ ዴሞክራሲ ጐራ እየወጡ ነው" ያለው ይኸው ሀተታ የብሔር ብሔረሰብ ድርጅቶች የጎሳ ግጭቶችን በመቀስቀስ ስልጣን ላይ ለመቆየትና ያለማንም ተጠያቂ ሙስና እየፈፀሙ ለመኖር አመቺ እንደሆኑ ያመለክታል። የብሔር ብሔረሰብ ድርጅቶችን ሲመሩ የነበሩ ጥገኛ መሪዎች፤ "የአንድ መቶ ሺ ብር መኪና በአንድ መቶ ሺህ ብር በራሱ ዋጋ የሚያስጠግኑና የቀን መቁጠሪያን በማዛባት የአንድ ወር 30 ቀናት አንሶአቸው በአንድ ወር የ40 እና የ46 ቀናት አበል የሚወስዱም ናቸው። አንዳንዴም ከመደበኛ የስራ ቦታቸው ሳይንቀሳቀሱ በጠራራ ፀሀይ የሚዘርፉበትን ክልል ፈጥረው ቆይተዋል" ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 28 ቀን 1995</a></p>

</body>
</html>	














