<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓ አማራጭ ፖሊሲዎችን ዛሬ ይፋ ያደርጋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓ አማራጭ ፖሊሲዎችን ዛሬ ይፋ ያደርጋል</h2>


<p>በኢዴፓ እና በኢዴህፓ ውህደት ባለፈው ሣምንት የተመሰረተው የኢትዮጵያ ዲሞክራሲያዊ አንድነት ፓርቲ (ኢዴአፓ)፣ የኢህአዴግን ፖሊሲዎች በመተቸት ለዲሞክራሲና ለኢኮኖሚ እድገት ይበጃሉ የሚላቸውን የፖሊሲ አማራጮች ዛሬ ቅዳሜ ይፋ እንደሚያደርግ ገለፀ።</p>

<p>የአገሪቱ ጠቅላይ ሚኒስትር የስልጣን ዘመን ገደብ እንዲኖረው፤ እንዲሁም ፓርላማና ፍርድ ቤቶች በጠቅላይ ሚኒስትሩ ከሚመራው አስፈፃሚ አካል ነፃ እንዲሆኑ የህገ መንግሥት ማሻሻያ መደረግ አለበት የሚለው ኢዴአፓ፣ ፌዴራላዊ የመንግሥት አወቃቀርን እንደሚደግፍ ገልፆ፣ በጐሳና በቋንቋ ላይ ብቻ ሳይሆን፤ ሰብአዊ መብት ላይ በተመሰረተና አንድነትን የሚያጠናክር ፌዴራሊዝም እንዲቋቋም እጥራለሁ ብሏል።</p>

<p>ግብርና መር የኢኮኖሚ ፖሊሲ የተሳሳተ ፖሊሲ መሆኑን ጠቅሶ፤ የገበሬዎች የመሬት ባለቤትነት መብት ተከብሮ፣ ኢንዱስትሪ ዋነኛ የኢኮኖሚ ሞተር መሆን ይኖርበታል ብሏል - ኢዴአፓ።</p>

<p>የፓርቲው ዋና ፀሐፊ አቶ ልደቱ አያሌው አማራጭ ፖሊሲዎችን ለማዘጋጀት አንድ አመት የፈጀ ጥረት ተደርጓል ሲሉ ተናግረዋል - ለአዲስ አድማስ። የአማራጭ ፖሊሲዎች ሰነድ የተፃፈው በፓርቲው አባላትና መሪዎች መሆኑን አቶ ልደቱ ገልፀው፤ የፓርቲ አባላት ያልሆኑ በተለያዩ ሙያዎች የተሰማሩ ምሁራን መረጃ በማቅረብና ሙያዊ አስተያየት በመስጠት መተባበራቸውን በመጥቀስ አመስግነዋል። </p>

<p>የፖሊሲ ሃሳቦች በሰፊ ውይይት ዳብረውና ተስተካክለው እንደተዘጋጁ የጠቆሙት አቶ ልደቱ፤ ይሁንና በየአካባቢው ከዜጐች ጋር በመወያየት የምናገኛቸውን ሃሳቦች ለማካተት አስበናል ብለዋል።</p>

<p>በኢዴአፓ የተዘጋጀው ወደ አምስት መቶ የሚጠጋ ገፅ ያለው ባለስድስት ክፍል የፖሊሲዎች ሰነድ፤ በዲሞክራሲ መርሆች፤ በፌዴራላዊ አደረጃጀት፣ በኢኮኖሚ ጉዳዮች፣ በምርጫ ስርዓቶችና ፓርቲው "መንግሥት ሊከተላቸው ይገባል" የሚላቸው በርካታ የፖሊሲ ርዕሶችን ያካተተ ነው።</p>

<p>ኢዴአፓ የግለሰብ መብቶችን መነሻ በማድረግ፤ ለመግባባትና ለድርድር ትኩረት የሚሰጥ የሊበራል ዴሞክራሲ መርህን እንደሚከተል ሰነዱ ጠቁሞ፤ ስልጣንን በጦርነትና በሃይል የመያዝ ታሪክ ማብቃት አለበት ብሏል።</p>

<p>አሁን ባለው የምርጫ ህግና የምርጫ አስፈፃሚ ቦርድ አማካኝነት ሙሉ ለሙሉ ነፃና ሚዛናዊ የሆነ ምርጫ ማካሄድ እንደማይቻል ያመለከተው ይኸው ሰነድ፤ የህግ ማሻሻያ ሀሳቦችን ያቀረበ ሲሆን፤ የምርጫ ቦርድ አባላት በጠቅላይ ሚኒስትር የሚመረጡ በመሆናቸው ገለልተኛነታቸው አስተማማኝ አይደለም ሲል ተችቷል።</p>

<p>ከዚህ በተጨማሪ የአገሪቱ ህገ መንግሥት፤ በጠቅላይ ሚኒስትር ለሚመራው የመንግሥት አስፈፃሚ አካል ከመጠን በላይ ስልጣን ስለሚሰጥ በፓርላማና በፍ/ቤት ተገቢ ቁጥጥር ሊደረግበት አልቻለም፤ በተፅዕኖው ስር አድርጓቸዋል ብሏል የኢዴአፓ ሰነድ።</p>

<p>ያን ያህል ስልጣን የሌለው የአገሪቱ ፕሬዚዳንት ከ12 ዓመት በላይ በስልጣን እንዳይቆይ ገደብ ሲደረግበት፣ ከፍተኛ ስልጣን ለተሰጠው ጠቅላይ ሚኒስትር የጊዜ ገደብ አለመደረጉ ስህተት እንደሆነ ኢዴአፓ ገልጾ የጠቅላይ ሚኒስትር የስልጣን ዘመን እንዲገደብ የህገ መንግሥት ማሻሻያ ያስፈልጋል ብሏል።</p>

<p>የፓርላማና የፍ/ቤት አካላት አስፈፃሚውን አካል ተገቢ ያልሆነ ተፅዕኖ ነፃ ሆነው በህግ መሰረት እርስ በርስ ሚዛናዊ ቁጥር እንዲኖርም የህገ መንግሥት ማሻሻያ ሀሳቦችን አቅርቧል ኢዴአፓ።</p>

<p>አሁን ያለው የክልሎች አደረጃጀትና የፌዴራሊዝም ስርዓት ጐሳንና ቋንቋን ብቻ መሰረት ያደረገ በመሆኑ መጨረሻው አዘቅት መውረድ ነው ያለው ኢዴአፓ፣ የኢህአዴግ ፌዴራሊዝም የግለሰብ ነፃነትን የረሳ ነው ብሏል።</p>

<p>ዜጐች ሰው በመሆናቸው ብቻ መብታቸው ሊጠበቅ ሲገባው፤ "መብት የምታገኘው የአንድ ብሔር ወይም የሌላው ብሔረሰብ አባል ስትሆን ነው" ተብሏል ሲል ኢህአዴግን የወቀሰው ኢዴአፓ፣ የቋንቋ ወይም የጐሳ ፌዴራሊዝም፤ ዜጐች መብታቸው እንዲረገጥ፣ ከራሳቸው ጐሳ የሚሾሙባቸውን ጨቋኞች ተሸክመው እንዲኖሩ ያደርጋል ይላል።</p>

<p>ከተለያየ ጐሳ መወለድና የተለያየ ቋንቋ መናገር የቅራኔ መነሻ ነው ብሎ ማሰብ ስህተት እንደሆነ ኢዴአፓ አመልክቶ፤ በዲሞክራሲ የሚያምኑ ሰዎች የአማርኛ፣ የኦሮምኛ ወይም የሲዳምኛ ተናጋሪ ቢሆኑም በዲሞክራሲያዊ አመለካከታቸው አካማኝነት ትስስርን ይፈጥራሉ ካለ በኋላ፤ በግለሰብ ነፃነት ላይ የተመሰረተ በኢትዮጵያውያን መካከል የተፈጠሩ መልካም ትስስሮችን ይበልጥ የሚያጠናክር ፌዴራላዊ አደረጃጀት መቋቋም ይኖርበታል ሲል አቋሙን ገልጿል።</p>

<p>ቋንቋንና ባህልን ብቻ ሳይሆን መልክአ ምድራዊ አቀማመጥን እንዲሁም ዜጐች ከአቅራቢያቸው ቀልጣፋ መንግሥታዊ አገልግሎት የሚያገኙበትን አሰራር ከግምት ያስገባ የክልሎች አደረጃጀት እንዲኖር አደርጋለሁ ብሏል - ኢዴአፓ። ዞን የሚባለው የመስተዳድር መዋቅር ፈርሶ ዜጐች ብዙ ርቀት ሳይጓዙ በቅርበት መንግሥታዊ አገልግሎት ማግኘት እንዲችሉ አነስ አነስ ያሉ በርካታ ክልሎች ቢቋቋሙ ይጠቅማሉ ሲልም አቋሙን ገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 28 ቀን 1995</a></p>

</body>
</html>	














