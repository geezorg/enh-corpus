<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ቱሪስቶች ወደ ኢትዮጵያ የማይመጡት ከፍተኛ ክፍያ ስለሚጠየቁ ነው" የቱሪዝም ኮሚሽን ኮሚሽነር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ቱሪስቶች ወደ ኢትዮጵያ የማይመጡት ከፍተኛ ክፍያ ስለሚጠየቁ ነው" የቱሪዝም ኮሚሽን ኮሚሽነር</h2>


<p>ኢትዮጵያ የበርካታ የቱሪዝም ሀብት ባለቤት ብትሆንም የቱሪዝም ዘርፍ አለመስፋፋት፣ አንዳንድ ምቹ ሁኔታዎች ያለመሟላትና በአገልግሎት ክፍያ መወደድ ሳቢያ የዘርፉ ተጠቃሚ እንዳልሆነች የቱሪዝም ኮሚሽነር ገለፁ።</p>

<p>ኮሚሽነር አብዱላሂ የሱፍ ቱሪዝም ለአገር ኢኮኖሚ ግንባታ ያለው ድርሻ የታወቀው ቀስ በቀስ እንደሆነ ጠቅሰው፤ በመንግሥት በኩል የሚሰጠው የበጀት ድጋፍ ተጠናክሮ ከቀጠለና ለአገር ውስጥና ለውጭ አገር ኢንቨስተሮች በቂ የኢንቨስትመንት ማበረታቻ ከተሰጠ በቱሪዝም እድገት እመርታ ማስመዝገብ እንደሚቻል አብራርተዋል።</p>

<p>"ኢትዮጵያ፣ እንደ ግብፅ፣ ኬንያ፣ ደቡብ አፍሪካ፣ ቱርክ ካሉ አገሮች ጋር ስትነፃፀር በጉዞና በጉብኝት ወጪ ረገድ ቱሪስቶች ከፍተኛ ዋጋ ስለሚጠየቁ የኢትዮጵያን ተፎካካሪነት አዳክሟል" ያሉት ኮሚሽነሩ፣ የአውሮፕላን ቲኬት የመደበኛ በረራ ዋጋ ውድ በመሆኑ፣ የቻርተር በረራ አለመጀመር፣ የመኪና ኪራይ ውድነት፣ ሆቴሎች የሚያስከፍሉት ዋጋ ከሚሰጡት አገልግሎት ጋር ሲነፃፀር (ከሸራተንና ሂልተን በስተቀር) ውድ መሆኑ የቱሪዝም ዕድገት እንቅፋቶች እንደሆኑ ያስረዳሉ።</p>

<p>"በጐረቤት አገሮች አንድ መኪና ለአንድ ቀን በ20 ዶላር መከራየት ይችላል። በኢትዮጵያ ግን አስጐብኚ ድርጅቶች ለተመሳሳይ ጊዜ የሚያስከፍሉት ዋጋ እጅግ ውድ ነው። መኪኖች ወደ አገር ውስጥ ሲገቡ የጉምሩክ ቀረጥ ከፍተኛ መሆንና የመንገዶች ምቹ አለመሆን፣ ቱሪዝም የተጠበቀን ያህል እንዳያድግ አድርጎታል" ይላሉ ኮሚሽነር አብዱላሂ።</p>

<p>ኢንተርናሽናል ሚዲያዎች ስለአገሪቷ ባላቸው የተሳሳተ ግንዛቤ የተነሳ የሚያቀርቧቸው ዘገባዎች በደካማ ጐን ላይ ያተኮሩ መሆኑን የተናገሩት ኮሚሽነሩ፣ ይህምም በመቋቋም ቱሪስቶች ቆይታቸውን እንዲያራዝሙ፣ የያዙትንም ገንዘብ እያወጡ ተጨማሪ እርካታ እንዲያገኙ የሚያደርጉ ዘዴዎችና እንቅስቃሴዎችን የሉም ማለት እንደሚቻል ገልፀዋል።</p>

<p>ኮሚሽነሩ፣ በጉምሩክ ፍተሻና በደህንነት ቁጥጥር፣ በባንክ አገልግሎትና የክሬድት ካርድ አጠቃቀም ያለመኖር፣ በፎቶግራፍ ማንሳት፣ ቱሪስቶችን መክበብ፣ ማዋከብ፣ ማንገላታት፣ ስርቆትና ዘረፋን በመከላከል ረገድ ያሉት ችግሮች አሳሳቢ እንደሆኑ አስገንዝበዋል።</p>

<p>አስጐብኚ ድርጅቶች የሚያስመጧቸው እንደ ተሽርርካሪ፣ ጀልባ የአደንና የሳፋሪ "መሳሪዎችና ዕቃዎች፣ የቢሮና የመገናኛ መሳሪያዎች ከቀረጥ ነፃ የሚገቡበት ሁኔታ ቢፈጠር፣ ለኢትዮጵያውያንና ለአገር ውስጥ ባለሀብቶች ብቻ የተከለለው የቱሪስት አስጐብኚነት የሥራ መስክ ለውጭ ኢንቨስተሮችም ክፍት ቢደረግ፣ ሴክተሩ ሊስፋፋ ይችላል፣ በተጓዳኝ የሚገኘው ኢኮኖሚያዊና ማኅበራዊ ጠቀሜታው ከፍተኛ ይሆናል" ሲሉ ያስረዳሉ - ኮሚሽነሩ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዚያ 18 ቀን 1995</a></p>

</body>
</html>	














