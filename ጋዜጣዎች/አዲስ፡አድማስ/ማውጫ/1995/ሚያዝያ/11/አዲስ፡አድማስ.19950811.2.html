<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤሌክትሪክ ታሪፍ ጭማሪ ተገልጋዩን አስመረረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤሌክትሪክ ታሪፍ ጭማሪ ተገልጋዩን አስመረረ</h1>


<p>የኢትዮጵያ ኤሌክትሪክ ሀይል ኮርፖሬሽን ባደረገው የታሪፍ ለውጥ የተነሳ በርካታ በአዲስ አበባ የሚኖሩ ቤተሰቦች በኤሌክትሪክ ምጣድ እንጀራ መጋገር እንዳቆሙ አንድ ጥናት አመለከተ።</p>

<p>ኮርፖሬሽኑ ወደፊት ከ35 በመቶ በላይ የታሪፍ ጭማሪ እንዲያደርግ የሚጠቁም ሃሳብ በአንድ የጥናት ቡድን ተመልክቷል።</p>

<p>ሰሞኑን በሒልተን ሆቴል የኮርፖሬሽኑ የታሪፍ ማሻሻያ ጥናት ሪፖርት ሲቀርብ በታሪፍ ጭማሪ ሳቢያ ክፍያው የተወደደባቸው ብዙ ቤተሰቦች እንጀራ ለመጋገር ኤሌክትሪክ ምጣድ መጠቀም አቁመው በእንጨትና በሌሎች ዘዴዎች መጋገር ጀምረዋል።</p>

<p>በሌላ በኩል በታሪፍ ጭማሪ ምክንያት ብዙ ቤተሰቦች የኤሌክትሪክ ምጣድን መጠቀም አቁመዋል መባሉን የተቃወሙ የኮርፖሬሽኑ ሀላፊዎች በጥናቱ የተካተቱት 818 ቤተሰቦች በቂ አይደሉም ከኤሌክትሪክ ምጣድ ይልቅ በእንጨት የተጋገረ እንጀራን የሚመርጡ ሰዎችም አሉ ብለዋል።</p>

<p>ሰዎች በኤሌክትሪክ ወይም በእንጨት ከተጋገረ እንጀራ የቱን እንደሚመርጡ ጠለቅ ብሎ ባላውቅም በጥናቱ ያካተትኳቸው የቤተሰቦች ብዛት ግን በቂ ነው ሲሉ ጥናት አቅራቢው ምላሽ ሰጥተዋል። በጥናት የተካተቱት ቤተሰቦች ከ818 በላይ በእጥፍ እንዲበዙ ቢደረግም የተለየ ውጤት አይገኝም ያሉት ጥናት አቅራቢ ካሁን በፊት በተደረገ የታሪፍ ጭማሪ አማካኝነት በርካታ ቤተሰቦች የኤሌክትሪክ ምጣድን መጠቀም ማቋረጣቸው ሊስተባበል እንደማይችል አመልክተዋል።</p>

<p>ከታሪፍ ጭማሪ ሌላ ኤሌክትሪክ ለማስገባት ኮርፖሬሽኑ የሚጠይቀው ክፍያ ከባድ በመሆኑ ብዙ ቤተሰቦች ከጎረቤት በመጥለፍ እንደሚጠቀሙ ተመልክቷል። ሌላ የጥናት ቡድን በበኩሉ ኮርፖሬሽኑ አሁን በሚከተለው አሰራር የሚቀጥል ከሆነ አሁን ያለውን ታሪፍ በ38 በመቶ ከፍ ማድረግ እንደሚጠበቅበት ጠቁሟል። በአማካኝ በወር 25 ብር የሚከፍል ቤተሰብ 10 ብር ገደማ ጭማሪ ይከፍላል ማለት ነው የኤሌክትሪክ ተጠቃሚዎች ይህንን ለመክፈል አቅም አላቸው ወይም ተብለው የተጠየቁት የኮርፖሬሽኑ ስራ አስኪያጅ አቶ ምህረት ደበበ የ38 በመቶ የታሪፍ ጭማሪ ገና መነሻ ሃሳብ እንጂ ያለቀለት ውሳኔ አይደለም በችኮላ የሚደረግ ነገር አይሆንም ብለዋል።</p>

<p>አቶ ምህረት ደበበ ባሰሙት ንግግር ኮርፖሬሽኑ የሚሰጠው አገልግሎትና የሚያስከፍለው ገንዘብ ተመጣጣኝ ስላልሆነ ኮርፖሬሽኑ የወደፊት እቅዶቹን ተግባራዊ ለማድረግና ተቋሙንም ወጪውን ለመሸፈን በጥናት የተደገፈ የታሪፍ ማሻሻያ ማድረግ የግድ ነው ብለዋል።</p>

<p>የታሪፍ ማሻሻያ ጥናት የምናደርግበት ዋና አላማ ታሪፍ ጭማሪ ሲባል ብቻ አይደለም ያሉት አቶ ምህረት፣ ሃይል የማመንጨትና የማስተላለፍ አቅማችንን ማሳደግ እንድንችል ከተገልጋዮች ምክንያታዊ የሆነ ክፍያ የምናግኝበትን አሰራር ለመፍጠር ነው ብለዋል።</p>

<p>ለማስገባት የሚፈልግ ሰው እስከ 1 ሺ ብር እንደሚጠየቅና ለአብዛኛው ሰው እንደሚከብድ የጠቆሙት አቶ ምህረት፤ ለዚህም የረጅም ጊዜ ክፍያ ስርዓት ለመዘርጋት በኮርፖሬሽኑ ሃሳብ መቅረቡና በመንግሥትም ተቀባይነት እንዳገኘ ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዚያ 11 ቀን 1995</a></p>

</body>
</html>	














