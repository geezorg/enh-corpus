<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የባድመ ነዋሪዎች መሬታችንን አንለቅም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የባድመ ነዋሪዎች መሬታችንን አንለቅም አሉ</h1>


<p>የድንበር ኮሚሽኑ ባድመን ለኤርትራ ለመስጠት ያሳለፈውን ውሳኔ ተቀባይነት እንደሌለው የተናገሩት የባድመ ነዋሪዎች፣ በምንም ሁኔታ ከመሬታችን እንደማንለቅ አለም ሁሉ ማወቅ አለበት ማለታቸው ተዘገበ።</p>

<p>ሰሞኑን ለህትመት በበቃው እንደ ሕወሓት ጋዜጣ አባባል፣ የባድመ ነዋሪዎች ስለድንበር ሲናገሩ - ማንኛውም አካል የፈለገውን ስህተት ሊፈፅም ይችላል። ሻዕቢያም ሆነ አለም አቀፉ ህብረተሰብ ሊያውቀው የሚገባ ጉዳይ ግን እኛ የባድመና የአካባቢዋ ነዋሪዎች ትናንት፣ ዛሬ፣ ይሁን ነገ በራሳችን መሬት እንደምኖር ነው" ብለዋል።ቀጥለውም "ማንኛውም ሃይል በፈለገው አቅጣጫ ቢመጣ ከመሬታችን ሊወጣ የሚችል ሬሳችን ብቻ ነው" ብለዋል።</p>

<p>"ሻዕቢያ ትናንት በጉልበቱ ሞክሮ ያቃተውን ጉዳይ ዛሬ በአሻጥር አገኛለሁ የሚል ህልም ከንቱ ነው" ያሉት የባድመ ነዋሪዎች "ይህ አልዋጥለት ብሎ ሌላ ነገር ከመሞከሩ በፊት ግን ትናንት የት አድርሰነው እንደተመለስን ያስታወስ" ሲሉ አስጠንቅቀዋል ብሏል ጋዜጣው።</p>

<p>ኢትዮጵያ በህጋዊ መድረክ እያካሄደች ያለችውን ሥራ በብስለት እስክትጨርስ ድረስ በአካባቢው የሚገኘው የተባበሩት መንግሥታት ድርጅት የሰላም አስከባሪ ሃይል ያለምንም ሸር ተልዕኮውን ብቻ መፈፀም ይገባዋል ሲሉ ነዋሪዎቹ መናገራቸውንም ጋዜጣው ዘግቧል።</p>

<p>የውጭ ጉዳይ ሚኒስቴር አቶ ስዩም መስፍን በጉዳዩ ላይ ለጋዜጠኞች በሰጡት መግለጫ የኢትዮጵያ መንግሥት በባድመ ላይ የተሰጠውን ውሳኔ አሜን ብሎ እንደማይቀበለው አመልክተው ጉዳዩ ወደ ሃይል እርምጃ እንደማያመራ ተናግረዋል።</p>

<p>የኢትዮጵያ መንግስት የድንበር ኮሚሽኑን ውሳኔ በተመለከተ ባድመና ኢሮብ ሙሉ ለሙሉ ለኢትዮጵያ መወሰናቸውን ሲናገር የከረመው ስህተት ሆኖ መገኘቱ መንግሥትን በጥርጣሬ እንዲያዩት እንዳስገደዳቸው የተናገሩ አስተያየት ሰጪዎች መንግስት ያኔ እውነቱን ቢነግረን ኖሮ ዛሬ በጭንቀት ባልተወጠረ ነበር ብለው እንደሚያምኑ ገልፀው፤ ብዙዎችን ለስሜታዊነት በሚዳርግ የባድመ እጣ ፈንታ ላይ የውጭ ጉዳይ ሚኒስትሩ ለመንግስትና ለግል ፕሬስ ጋዜጠኞች በጋራ መግለጫ መስጠታቸው ግን ጥሩ የዲሞክራሲ ጅምር ነው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዚያ 11 ቀን 1995</a></p>

</body>
</html>	














