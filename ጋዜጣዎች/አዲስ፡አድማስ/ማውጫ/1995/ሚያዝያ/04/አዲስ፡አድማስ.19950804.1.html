<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በኬሚካል ጦር መሣሪያ ተጠርጣሪ ናት ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ በኬሚካል ጦር መሣሪያ ተጠርጣሪ ናት ተባለ</h2>


<p>ኢትዮጵያ የኬሚካል ጦር መሳሪያዎች አላቸው ተብለው ከሚጠረጠሩ አገሮች መካከል እንደምትመደብ የጠቀሱ አንድ የንግድና ኢንዱስትሪ ሚኒስቴር ባለስልጣን፣ ጥርጣሬው ስህተት መሆኑን አሳውቀናል አሉ።</p>

<p>በአለም ደረጃ የኬሚካል ጦር መሳሪያዎችን ለመከልከል የወጣውን አለም አቀፍ ስምምነት ከፈረሙት አገሮች ውስጥ ኢትዮጵያ አንዷ ስትሆን፣ የንግድና ኢንዱስትሪ ሚኒስቴር ስምምነቱን ለማስፈፀም ረቂቅ አዋጅ አዘጋጅቶ ለፓርላማ የንግድና ኢንዱስትሪ ጉዳዮች ቋሚ ኮሚቴ ሰሞኑን መግለጫ አቅርቧል።</p>

<p>ጉዳዩን ለማብራራት ከሚኒስቴር መስሪያ ቤቱ የተወከሉት የኬሚካል ጦር መሳሪያ ስምምነት አስፈፃሚ መምሪያ ኃላፊ አቶ አለባቸው ሃይሌ እንደተናገሩት፣ ኢትዮጵያ የኬሚካል ጦር መሳሪያ ለማዘጋጀት ትፈልጋለች ተብላ የምትጠረጠረው ከደርግ ጊዜ ጀምሮ ነው።</p>

<p>"የኬሚካል ጦር መሳሪያዎችን የሚያመርቱት ያደጉ አገሮች እንጂ ኢትዮጵያ አቅሙ የላትም፤ በአሁኑ ወቅት ትኩረት የሚሻ ችግራችን ነው?" በሚል ከፓርላማ አባላት ጥያቄ ተሰንዝሯል። አቶ አለባቸው በሰጡት መልስ፣ የኬሚካል ጦር መሳሪያ በቤት ውስጥ ደረጃም ሊመረት ይችላል ካሉ በኋላ፣ ኢትዮጵያ በደርግ ዘመን ከሩሲያ ጋር በነበራት ግንኙነት የተነሳ የኬሚካል ጦር መሳሪያ አላት ተብሎ ይጠረጠራል ብለዋል።</p>

<p>ከመከላከያ ሚ/ር በተገኘ መረጃ መሰረት ኢትዮጵያ ያሏትን የኬሚካል አይነቶች ለአለም አቀፍ የኬሚካል ጦር መሳሪያዎች አስወጋጅ ድርጅት ማሳወቋን የተናገሩት ኃላፊው፣ በአፍሪካ ደረጃ በአፈፃፀም ሂደት ኢትዮጵያ በአንደኛ ደረጃ ላይ እንደምትገኝም ድርጅቱ በደብዳቤ ገልፆልናል ብለዋል።</p>

<p>ብዙ ጊዜ በአሜሪካ እየታተሙ በሚወጡ ጋዜጦች ኢትዮጵያ የኬሚካል ጦር መሳሪያ እንዳላ የሚያትቱ ዘገባዎች እንደሚያቀርቡ የተናገሩት ኃላፊው፤ ኢትዮጵያ ያሏትን የኬሚካል አይነቶ ዝርዝር በመላክ ጥርጣሬውን ስህተት መሆኑን ባሳወቀች ሰሞን፤ ዋሽንግተን ፖስት ጋዜጣ "ኢትዮጵያ የኬሚካል ጦር መስሪያ የለኝም አለች" ሲል አፊዟል ብለዋል።</p>

<p>ኢትዮጵያ በታሪኳ የሞሶሎኒን ወረራ ኃላፊው አስታውሰው፤ ይህንን ስምምነት መፈረም እና ማፅደቅ ጠቃሚ ነው ብለዋል።</p>

<p>ከወራት በፊት ዋሽንግተን ታይምስ የተባለ ጋዜጣ ኢራን፣ ኢራቅ፣ ሊቢያ፣ ሰሜን ኮሪያ፣ ሩሲያ እና ሶሪያ የኬሚካል ጦር መሳሪያ ያላቸው አገሮች ሲሆኑ ቻይና፣ ግብፅ፣ ኢትዮጵያ፣ እስራኤል፣ ማያንማር፣ ታይዋን፣ አልጄሪያ፣ ኩባ፣ ሱዳን እና ቪየትናም መሳሪያው ባይኖራቸውም ለማዘጋጀት በጥረት ላይ ያሉ አገሮች ናቸው ተብሎ እንደሚታመን በዘገባው አስፍሮ ነበር።</p>

<p>የኬሚካል ጦር መሳሪያዎችን ማዘጋጀት፣ ማምረትና ማከማቸትና በጥቅም ላይ ማዋል የተከለከለ እንደሆነና ለማውደም እ.ኤ.አ ጥር 13 ቀን 1993 በፓሪስ ከተማ አለም አቀፍ ስምምነት መደረሱ ይታወቃል፤ ኢትዮጵያም ይህን ስምምነት ከፈረሙት አገሮች አንዷ በመሆን በአዋጅ በ1988 ዓ.ም አፅድቃለች።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዚያ 4 ቀን 1995</a></p>

</body>
</html>	














