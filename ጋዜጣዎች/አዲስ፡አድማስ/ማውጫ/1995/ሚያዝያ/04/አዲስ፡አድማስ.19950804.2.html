<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአሜሪካ መንግሥት በኢትዮጵያ የሰብአዊ መብት ሁኔታ ላይ ሪፖርት አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአሜሪካ መንግሥት በኢትዮጵያ የሰብአዊ መብት ሁኔታ ላይ ሪፖርት አቀረበ</h2>


<p>የኢትዮጵያ መንግስት የሰብአዊ መብት አከባበር፤ ባለፈው አመት በአንዳንድ መስኮች ጥቂት የመሻሻል አዝማሚያ ቢያሳይም አሁንም ገና ዝቅተኛ ነው ሲል በአመታዊ ሪፖርት የገለፀው የአሜሪካ የውጭ ጉዳይ መስሪያ ቤት፤ በህገወጥ ግድያ፣ የፕሬስ ነፃነት በመገደብ፣ ለፓርቲ ኩባንያዎች በአድልዎ በመስጠት ሰብአዊ መብት ተጥሷል አለ።</p>

<p>ገና ብዙ የሚቀረው ቢሆንም ለግል ኢንቨስትመንት የሚያመች ሁኔታ ለመፍጠር መንግስት መሞከሩ ጥሩ መሆኑን ሪፖርቱ አመልክቶ፤ የፖለቲካ ምርጫዎች ላይ በአንዳንድ አካባቢዎች ከፍተኛ ችግሮች ቢታዩም በአብዛኛው ነፃና ሚዛናዊ ነበሩ ብሏል።</p>

<p>አሜሪካ ከእያንዳንዱ አገር ጋር ሊኖራት የሚገባ ግንኙነትና ትብብር ምን መሆን እንዳለበት ለመወሰን ይረዳል ተብሎ በየአመቱ የሚወጣው ይኸው ሪፖርት፤ ኢትዮጵያን በሚመለከትም ሰፊ ዘገባ ይዟል።</p>

<p>ባለፈው ዓመት የመንግስት የፀጥታ ሀይሎች ከአንድ ሺህ በላይ ሰዎችን በህገወጥ መንገድ ገድለዋል፤ ከፊሉም ከፖለቲካ ጋር የተያያዘ ግድያ እንደሆነ ይገመታል ያለው ሪፖርቱ፤ መንግስት ግድያዎቹን አላጣራም፤ ተጠያቂ የሆኑ ሰዎችንም ለፍርድ አላቀረበም ብሏል። ሰዎችን የመሰወር ድርጊት እንደታየና ከፖለቲካ ጋር የተያያዘ ስለመሆኑ ግን ማስረጃ እንደሌለ ያተተው ይኸው ሪፖርት፣ ፌዴራል መንግስት በክልሎች ሰብአዊ መብት እንዲከበር የማድረግ አቅሙ ውሱን ነው፤ ፖሊስና ፍርድ ቤት ደካማ ናቸው፤ ፍ/ቤቶች ደካማና በስራ ጫና የተጨናነቁ ቢሆኑም ውዝፍ ጉዳዮችን በማቃለል እድገት አሳይተዋል ብሏል።</p>

<p>የመንግስት ስልጣንን ወደ ክልልና ወረዳ ለማከፋፈል የተጀመረው እንቅስቃሴ ደህና ውጤት እያሳየ እንደሆነ ገልፆ፤ ነገር ግን አብዛኞቹ የፖለቲካ ፓርቲዎች ጎሳን (ብሔር- ብሔረሰብን) መሰረት ያደረጉ ናቸው፣ ባለፈው አመትም በጎሳ ግጭት ሳቢያ 900 ገደማ ሰዎች ህይወታቸውን አጥተዋል፤ ከ10 ሺህ በላይ የሚሆኑ ሰዎችም ከመኖሪያቸው ተፈናቅለዋል ሲል ሪፖርቱ አትቷል።</p>

<p>የፌዴራልና የክልል ምክር ቤቶች በገዢው ፓርቲ ኢህአዴግና በአጋሮቹ ቁጥጥር ስር መሆናቸውን የገለጸው ይኸው ሪፖርት፤ ባለፈው የፖለቲካ ምርጫ በደቡብ ክልል በተለይም በሃዲያ ከፍተኛ መሰናክሎች ቢታዩም በአጠቃላይ ሲታይ ሚዛናዊና ነጻ እንደነበረ ተዘግቧል ብሏል።</p>

<p>መንግስት የፕሬስ ነጻነት ይገድባል፤ የፕሬስ ሰዎችንም ያስራል፣ ጋዜጠኞች ራሳቸውን ሴንሰርሺፕ ያደርጋሉ በማለት ሪፖርቱ በመንግስት ላይ ወቀሳ ስንዝሮ፤ የአገሪቱ ህገመንግስት ለፕሬስ ነጻነት ዋስትና ቢሰጥም በተግባር ግን መንግስት ህጋዊና ሌሎች መንገዶችን በመጠቀም በነፃ የመናገር መብትንና የፕሬስ ነፃነትን ይገድባል ብሏል።</p>

<p>መንግስት አንዳንድ ጊዜ ተቃዋሚ ፓርቲዎች የሚጠሩትን ስብሰባ እንደሚያግድ ሪፖርቱ ጠቁሞ፤ በአብዛኛው ግን መንግስትን ክፉኛ የሚተቹ ፓርቲዎችና ማህበራት በነፃነት ለመወያየትና ጋዜጣዊ መግለጫ ለመስጠት ሲችሉ ታይተዋል ሲል አበረታቷል።</p>

<p>የግል ፕሬሶች የመንግሥት አካላት በሚያዘጋጇቸው ስብሰባዎችና ጋዜጣዊ መግለጫዎች ላይ እንዲገኙ እንዲሁም በተወሰነ ደረጃም ከመንግሥት ባለስልጣናት በቀጥታ መረጃ እንዲያገኙ እየተፈቀደ ነው፤ ነገር ግን በርካታ የመንግሥት ባለስልጣናትና የጠቅላይ ሚኒስትሩ ቢሮ ከግል ፕሬስ ለሚቀርቡት ጥያቄዎች በተደጋጋሚ መልስ አንሰጥም ይላሉ፤ በመንግሥት ባለስልጣናት የሚስተናገዱት መንግሥታዊው የኢትዮጵያ ዜና አገልግሎት፣ የገዢው ፓርቲ ዋልታ ኢንፍሮርሜሽን ማዕከልና የውጭ ሚዲያዎች ናቸው ይላል ሪፖርቱ።</p>

<p>የግል ጋዜጦች አመታዊ የፈቃድ እደሳ ለማግኘት 10 ሺህ ብር የባንክ ሂሳብ ለማስታወቂያ ሚኒስቴር እንዲያሳዩ ይገደዳሉ፤ ይህ ቀላል ያልሆነ ገንዘብ አነስተኛ ጋዜጦች ፈቃድ እንዳያገኙ ያደርጋል ሲል ሪፖርቱ ተችቷል።</p>

<p>የመታሰር አደጋ ቢኖርባቸውም፣ የግል ፕሬሶች በንቃት መስራታቸውን ቀጥለዋል፤ መንግስትን የሚተቹ ፅሁፎችና የሰብአዊ መብት ረገጣን የሚመለከቱ ዘገባዎችን ያቀርባሉ ያለው ሪፖርቱ፤ ብዙ የግል ፕሬሶች የጋዜጠኝነት ሙያ የሚያጥራቸው፤ የተዛቡ መረጃዎችንና ታሪኮችን እንዲሁም በመንግሥት ላይ ተጨባጭነት የሌላቸው ትችቶችን የሚያትሙ ናቸው በማለት ከወቀሰ በኋላ፤ አንዳንድ ጋዜጦች ከጊዜ ወደጊዜ የበለጠ ሃላፊነት የሚሰማቸው እየሆኑና እያደጉ ነው ሲል ፅፏል።</p>

<p>የግል ሬዲዮና ቴሌቪዝን ማቋቋም በህግ የተፈቀደ ቢሆንም፣ ሕጉ በስራ ላይ ባለመዋሉ ነጻ የሚባል ሬዲዮና ቴሌቪዥን የለም፤ መንግሥታዊ ያልሆኑ ሁለት ሬድዮዎች የኢህአዴግ ሬድዮ ፋና እና በመቀሌ ያለው የህወሓት ሬድዮ ናቸው ሲል የዘረዘረው ይኸው ሪፖርት አለም አቀፍ ስርጭቶች የተከለከሉ አይደሉም፣ ስርጭቶቹን ለመቀበል የሚያስችሉ የሳተላይት ዲሾች መግዛትም ይቻላል ሲል ዘግቧል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዚያ 4 ቀን 1995</a></p>

</body>
</html>	














