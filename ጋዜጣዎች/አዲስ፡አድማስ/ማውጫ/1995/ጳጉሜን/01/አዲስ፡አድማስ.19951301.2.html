<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ልጅ ሲወለድና ጋብቻ ሲፈፀም አለማስመዝገብ ሊያስቀጣ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ልጅ ሲወለድና ጋብቻ ሲፈፀም አለማስመዝገብ ሊያስቀጣ ነው</h2>


<p>ሕፃን እንደተወለደና ጋብቻ እንደተፈጸመ እንዲሁም አንድ ሰው መሞቱ ሲታወቅ ወዲያውኑ ለመንግስት አስታውቆ ያላስመዘገበ ሊቀጣ ነው ተባለ።</p>

<p>በፍትህና ሕግ ሥርዓት ምርምር ኢንስቲትዩት የተረቀቀ ህግ እንደሚያመለክተው፤ የልደት መዝገብ፣ ልጁ የተወለደበትን ቀን፣ ወርና ዓ.ም., የልጁን ፆታና ስም፣ የእናቱንና የአባቱን ሙሉ ስም፣ የትውልድ ቦታና ዜግነት የያዘ ይሆናል።</p>

<p>የውርስ፣ ሥራ የመሥራት፣ የመምረጥና የመመረጥ፣ ጋብቻ የመመሥረትና የመሳሰሉ መብቶችን ለማስጠበቅ የምዝገባ ህግ አስፈላጊ እንደሆነ ኢንስቲትዩቱ ገልፆ፤ ልጅ ከተወለደ በኋላ በአባቱ ወይም በእናቱ፤ ወላጆቹ ከሌሉም በአሳዳጊው ወይም ልጁ ወድቆ ከተገኘ ቀድሞ ባነሳው ሰው ስም ሊመዘገብ እንደሚገባ አስታውቋል።</p>

<p>የክብር መዝገብ ሹም በአካባቢው የተወለደ ልጅ እንዳለ ካወቀ በራሱ ሥልጣን ለመመዝገብ እንደሚችል የሚደነግገው ይኸው ህግ፣ ልጅ ለሚያዋልዱ የሕክምና ባለሙያዎችና የጤና ድርጅቶች፣ የምስክር ወረቀት የማዘጋጀትና የመስጠት ግዴታ ጥሎባቸዋል።</p>

<p>ሕፃኑ በተወለደ በ60 ቀናት ውስጥ ካልተመዘገበ ኃላፊነት ያለባቸው ወገኖች አግባብ ባለው የወንጀል ሕግ የሚቀጡ መሆኑን ህጉ አመልክቶ፣ ህፃኑ ሳይመዘገብ ጊዜው ቢያልፍም ምዝገባው አይቀርም ይላል።</p>

<p>ወላጆቹ ሳይታወቁ ወድቆ ለሚገኝ ህፃንም የተገኘበት ቀንና ስፍራ፣ እንዲሁም የግምት ዕድሜ፣ ፆታና ስያሜ በዝርዝር ሰፍሮ፤ በልደት መዝገቡ ጀርባ ልጁ ወድቆ የተገኘ መሆኑ መጠቀስ እንደሚኖርበት አመልክቷል - ህጉ።</p>

<p>ጋብቻ የተከበረ በመሆኑ በማንኛውም ዓይነት ሥርዓት ቢፈፀም ወዲያውኑ የጋብቻ ምዝገባ ሊከናወን ይገባል ያለው ይኸው ህግ፤ የባልና ሚስቱን ሙሉ ስም፣ የተወለዱበትን ዘመን፣ ቀንና ቦታ፣ ዜግነት፣ እንዲሁም የምስክሮችን ሙሉ ስም፣ ጋብቻው የተፈጸመበትን ቀንና ስርዓት መያዝ እንዳለበት አስታውቋል።</p>

<p>ጋብቻው መፈጸሙን ማስታወቅ የተጋቢዎቹና ጋብቻው ያስፈጸመው አካል ግዴታ ሲሆን፣ ጋብቻው በሃይማኖት ወይም በባህል ሥርዓት የተከናወነ ከሆነ፣ ሥነ-ሥርዓቱን ያስፈጸመው አካል በ60 ቀናት ውስጥ ለክብር መዝገብ ሹሙ ማስታወቅ አለበት - እንደ ህጉ አባባል።</p>

<p>የክብር መዝገብ ሹሙ በአካባቢው ጋብቻ መፈፀሙን የሚያውቅ ከሆነ በራሱ አነሳሽነት መመዝገብና የሚመለከታቸውን ሰዎች በመጥራት ማስፈረም እንዳለበት በህጉ የተካተተ ሲሆን በተወሰነው ጊዜ ጋብቻው ካልተመዘገበ ኃላፊነት ያለባቸው ወገኖች በወንጀል እንደሚቀጡ ገልጿል።</p>

<p>አንድ ሰው መሞቱ ሲታወቅ ወዲያው እንደሚመዘገብ ተጠቅሶ፣ መዝገቡ የሞተውን ሰው ሙሉ ስም፣ የተወለደበትን ዘመንና ቦታ፣ የሞተበትን ቀንና ቦታ እንዲሁም መሞቱን ያስታወቀውን ሰው ሙሉ ስምና አድራሻ እንደሚይዝ አስታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጳጉሜን 1 ቀን 1995</a></p>

</body>
</html>	














