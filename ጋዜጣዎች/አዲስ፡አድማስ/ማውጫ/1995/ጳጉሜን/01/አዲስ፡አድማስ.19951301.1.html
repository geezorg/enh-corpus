<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በጂቡቲ ስታዲየም የታጐሩት ስደተኞች ጥገኝነት እንዲያገኙ ሊመዘገቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በጂቡቲ ስታዲየም የታጐሩት ስደተኞች ጥገኝነት እንዲያገኙ ሊመዘገቡ ነው</h2>


<p>የተባበሩት መንግሥታት የስደተኞች ጉዳይ ኮሚሽን ከጂቡቲ እንዲወጡ የተወሰነባቸው በአሥር ሺ የሚቆጠሩ ስደተኞች በሌሎች አገሮች ጥገኝነት እንዲያገኙ ለማድረግ እየጣረ መሆኑን አስታወቀ።</p>

<p>በጂቡቲ መንግሥት ከአገሪቱ እንዲባረሩ የወሰነባቸው ስደተኞች ወደመጡበት አገር እስኪጓዙ ድረስ ከጂቡቲ ከተማ 120 ኪ.ሜ ርቀት ላይ በሚገነው አውር አውሳ ስታዲየም እንደታጐሩ የገለጸው የስደተኞች ጉዳይ ኮሚሽን፣ የቀሩ ስደተኞች ወደ ስታዲየሙ እንዲጓጓዙ የትራንስፖርት አቅርቦት እያዘጋጀ እንደሆነም አስታውቋል።</p>

<p>በኢኮኖሚና በፀጥታ አለመረጋጋት ከአገራቸው ወደ ጂቡቲ እንደተሰደዱ ከሚነገርላቸው ሰዎች መካከል ወደ አራት ሺ የሚጠጉ ስደተኞች በስታዲየሙ የተጠለሉ ሲሆን ተመዝግበው በሌላ አገር ጥገኝነት እንዲያገኙ በዚህ ሣምንት መጨረሻ ጥረት እንደሚደረግ የመንግሥታቱ ማኅበር የስደተኞች ጉዳይ ቃል አቀባይ ገልፀዋል። </p>

<p>ስደተኞቹ በስታዲየሙ በመጨናነቃቸው የምግብ አቅርቦትና ሌሎች ሰብዓዊ ተግባሮችን ለማከናወን አስቸጋሪ እንደሆነ የተናገረው የስደተኞች ጉዳይ ወኪል፣ በምዕራብ አገሮች ጥገኝነት ለማግኘት ሲሉ ጂቡቲያውያንም ወደ ስታዲየሙ ተጉዘው ከኢትዮጵያውያንና ሶማሊያውያን ስደተኞች ጋር ስለተቀላቀሉ የምዝገባውን ሂደት እንዳወሳሰቡት ተጠቅሷል።</p>

<p>እንዲባረሩ ከተወሰነባቸው ስደተኞች አብዛኞቹ ኢትዮጵያውያን ሲሆኑ እስከ ነሀሴ መጨረሻ ከጂቡቲ ጠቅልለው እንዲወጡ የጂቡቲ መንግሥት ማስጠንቀቂያ አስተላልፎ እንደነበር ይታወቃል። በተለያዩ ዓለም አቀፍ ግፊቶች የጊዜ ገደቡ እስከ መስከረም 5/1996 ዓ.ም ድረስ የተራዘመላቸው መሆኑን የጂቡቲ የአገር ውስጥ ጉዳይ ሚኒስትር አብዲቃዲር ዱዋሌ ዋአይስ መናገራቸው ተዘግቧል።</p>

<p>በተያያዘም በጂቡቲ ለዓመታት የኖሩት በመቶ ሺ የሚቆጠሩ ኢትዮጵያዊያን፣ ሶማሊያውያንና የመናውያን ስደተኞች ከጂቡቲ እንዲባረሩ አሜሪካ ግፊት አድርጋለች ተብሎ የተነገረውን የአሜሪካ ዲፕሎማት አስተባበሉ።</p>

<p>የጅቡቲ መንግሥት ስደተኞችን ለማባረር ከውሳኔ የደረሰው በጂቡቲ የሰፈሩ የአሜሪካ፣ የፈረንሣይ፣ የጀርመንና የስፔይን ጦር ሃይል አዛዥ ግፊት ነው የተባለው ትክክለኛ መረጃ አለመሆኑን አሜሪካዊው ዲፕሎማት ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጳጉሜን 1 ቀን 1995</a></p>

</body>
</html>	














