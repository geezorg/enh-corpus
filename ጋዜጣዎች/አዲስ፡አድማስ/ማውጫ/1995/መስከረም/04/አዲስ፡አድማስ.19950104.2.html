<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኤርትራ መንግስት ውንጀላ ሀሰት ነው"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የኤርትራ መንግስት ውንጀላ ሀሰት ነው"</h1>


<p>በአሜሪካ የተፈፀመውን የአሸባሪዎች ጥቃት ተከትሎ የኤርትራ መንግስት ተቃዋሚ ሀይሎችን በአሸባሪነት በመፈረጅ ለአሜሪካን ተደጋጋሚ ጥቆማ አድርጓል የሚለው ተቃዋሚ ድርጅቶች የተሰባሰቡት የኤርትራ ብሔራዊ ኃይሎች ጥምረት የተሰነዘረብን ክስ የሀሰት ውንጀላ በመሆኑ ከአሜሪካ ጋር ያለን ግንኙነት ሰላማዊ ነው አለ።</p>

<p>የኤርትራ ብሔራዊ ሀይሎች ጥምረት ሰሞኑን ለአዲስ አድማስ ጋዜጣ እንደገለፀው፤ ጥምረቱ በአስር ተቃዋሚ ድርጅቶች የተመሰረተ ሲሆን፣ ከአስሩ ድርጅቶች መሀል ሁለቱ በእስልምና ስም የሚንቀሳቀሱ ቢሆኑም ከአሸባሪነት ጋር የተያያዘ አንድም እንቅስቃሴ የላቸውም ብሏል፤ ሲል አምና መስከረም 1 በኒውዮርክና በዋሺንግተን አሸባሪዎች ጥቃት ከደረሰ በኋላ የኤርትራ መንግስት ጥቃቱን ለፖለቲካ ጥቅም ለማዋል ቢሞክርም አልተሳካለትም ብሏል- ጥምረቱ የኤርትራ መንግሥት ተቃዋሚ ሀይሎችን በአሸባሪነት እየፈረጀ ጥቆማዎችና ሪፖርቶችን ለአሜሪካ መንግስት ያቀረበ ቢሆንም ውንጀላው መሰረተ ቢስ በመሆኑ ከአሜሪካን መንግስት በኩል በዚህ ጉዳይ የቀረበልን ጥያቄ የለም የሚለው የኤርትራ ብሔራዊ ሀይሎች ጥምረት ከአሜሪካ መንግሥት ጋር ያለን ግንኙነታችንም ጥሩ ነው ብሏል።</p>

<p>ጥምረቱ አያይዞም፤ በስልጣን ላይ የሚገኘውን የኤርትራ መንግስት ከስልጣን ለማስወገድ የተቃዋሚ ሀይሎች ህብረት መጠናከር ወሳኝ ስለሆነ በቅርቡ በሚደረግ ስብሰባ ጥምረቱን ወደ ግንባር ለመቀየር ታስቧል ብሏል።</p>

<p>የኤርትራ መንግስት በበኩሉ ሰሞኑን ባወጣው መግለጫ በኤርትራ የሚንቀሳቀሱ እስላማዊ ተቃዋሚ ድርጅቶች ከአልቃይዳ ጋር ግንኙነት እንዳላቸው አመልክቶ፤ ከአሜሪካ ጋር በመተባበር እርምጃ እንደሚወሰድ ገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 4 ቀን 1995</a></p>

</body>
</html>	














