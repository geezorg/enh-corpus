<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የብሔራዊ ባንክ መመሪያ ተተቸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የብሔራዊ ባንክ መመሪያ ተተቸ</h1>


<p>ባንኮች ለደንበኞቻቸው ለሚሰጡት ብድር መጠባበቂያ እንዲይዙ የኢትዮጵያ ብሔራዊ ባንክ በቅርቡ፣ ያወጣው መመሪያ ባንኮችንና የአገሪቱን ኢኮኖሚ የሚጎዳ ነው ተባለ።</p>

<p>አቶ ለይኩን ብርሃኑ የአዋሽ ኢንተርናሽናል ባንክ ፕሬዚዳንት ከአዲስ አድማስ ለቀረበላቸው ጥያቄ በሰጡት ምላሽ ብሔራዊ ባንክ "መጠባበቂያ" መያዝን በተመለከተ በሚያዝያና በቅርቡ በነሐሴ መጨረሻ ሁለት መመሪያዎችን እንዳወጣ ገልፀው፤ የግል ባንኮች በመመሪያዎቹ ላይ ያላቸው አስተያየት ችላ መባሉን በቅሬታ ተናግረዋል። አንዳንድ ብድሮች ተመልሰው የሚከፈሉ መሆናቸው አጠራጣሪ ሲሆኑ ባንኮች መጠባበቂያ መያዝ አለባቸው" የሚለው ሀሳብ ትክክልና የሚያምኑበት መሆኑን አቶ ለይኩን ጠቅሰው፣ "ባንኮች ምንም ችግር ለሌለባቸው፤ በትክክል እየተመለሱና እየተከፈሉ ለሚገኙ ብድሮች መጠባበቂያ እንዲይዙ ከተገደዱ ግን ለኪሳራ ያዳረጋሉ ካሉ በኋላ መመሪያዎቹ ባንኮችን ከማክሰር አልፈው፣ መንግሥት 'አጠናክራቸዋል' የሚላቸውን የገንዘብ ተቋማትና የግሉን ዘርፍ ያዳክማሉ" ሲሉ ተችተዋል።</p>

<p>ብሔራዊ ባንክ ባለፈው ዓመት ሚያዝያ ወር "ባንኮች ችግር ላለባቸው አጠራጣሪ ለሆኑ ብድሮች መጠባበቂያ ይያዙ" የሚል መመሪያ ለማውጣት ሲዘጋጅ የግል ባንኮች አስተያየት እንዲሰጡበት የብሔራዊ ባንክ ባቀረበው ግብዣ መሰረት፣ የኢትዮጵያ ባንኮች ማኅበር የመመሪያውን ረቂቅ መርምሮ፣ በሰጠው አስተያየት ለአጠራጣሪ ብድሮች መጠባበቂያ የመያዝን ሀሳብ እንደሚስማማበትና ባንኮችም ሲሰሩበት እንደቆየ ገልፆ መንግስት ያወጣው መመሪያ ግን አሁን ካለው የአገሪቱ የኢኮኖሚ ደካማነት ጋር የማይጣጣምና ከሚገባው በላይ የከረረ ነው በማለት ቅሬታውን እንዳስታወቀ አቶ ለይኩን ተናግረዋል። የአገሪቷ ኢኮኖሚያዊ እንቅስቃሴ በመቀዝቀዙና ችግር ላይ በመውደቁ፣ የባንኮች ገቢ እየተመናመነ ባለበት ሁኔታ ያን መሰሉን ጠንካራ መመሪያ ማውጣት ተገቢና ወቅታዊ እንዳልሆነ የገለፀው የባንኮች ማህበር፤ መመሪያው ቢያንስ ኢኮኖሚው እስከሚያንሰራራ ድረስ እንዲቆይ ቢጠይቅም የባንኮቹ አስተያየት ሰሚ አጥቶ ረቂቁ በብሔራዊ ባንክ መጽደቁን አመልክተዋል። ብሔራዊ ባንክ ሐሳባቸውን የማይቀበል ከሆነ መጀመሪያውኑ ለምን አስተያየት እንዲሰጡ እንደተፈለገ እንዳልገባቸው ተናግረዋል- አቶ ለይኩን።</p>

<p>በቅርቡ ደግሞ ብሔራዊ ባንኩ በሚያዝያ ወር ካወጣው እጅግ የጠነከረ አዲስ መመሪያ ማውጣቱን የተናገሩት አቶ ለይኩን፤ መመሪያው ባንኮች የሚያገኙትን ትርፍ በሙሉ ምናልባትም ከሚያገኙት ትርፍ ሊበልጥ የሚችል ገንዘብ በመጠባበቂያነት እንዲይዙ፣ ገቢያቸው እንዲመነምን፣ ለባለ አክሲዮኖች የሚከፍሉት ድርሻ Dividend እንዲያንስና ለኪሳራም ሊዳርጋቸው እንደሚችል አስረድተዋል።</p>

<p>ባንኮች ለሚሰጡት ብድር ሁሉ መጠባበቂያ ይያዙ ከተባለ የበለጠ ገቢ የሚያገኙበትን መንገድ ለማመቻቸት ይገደዳሉ ያሉት አቶ ለይኩን፤ "በዚህም የተነሣ ገቢ የሚያገኙበትን የብድር ወለድ መጠን ከፍ ለማድረግ ይገደዳሉ። ይህ አሠራር ደግሞ ቀደም ሲል ከወጣው የብድር ወለድ አከፋፈል ፖሊሲ ይጋጫል። መመሪያው ይህን እንኳን ያላገናዘበ ነው" ሲሉ ተችተውታል።</p>

<p>መጠባበቂያ መያዝ ለባንኮች አዲስ እንዳልሆነ ጠቅሰው፣ ሁለቱም መመሪያዎች የወጡት ሁሉም የባንክ ከፍተኛ ኃላፊዎች በአገሪቷ ኢኮኖሚያዊ እንቅስቃሴ ላይ ከፍተኛ አደጋ እንደሚያስከትሉ እየተናገሩ መሆኑን ገልፀዋል። ብሔራዊ ባንክ ችግሩን ተገንዝቦ የማሻሻያ እርምጃ መውሰድ ያለበት አሁን እንደሆነ ጠቅሰው፣ "ይህ የባንኮች ስጋት የብሔራዊ ባንክ ሰዎች ስጋት አለመሆኑ ይገርመኛል። እኛ በግል ለባንካችን፣ በዜግነታችን ደግሞ ለኢኮኖሚያችን እናስባለን።'እነዚህ ዝም ብለው የሚጮኹ ናቸው። እኛ ነን ትክክል' እየተባለ ጠቃሚ አስተያየት ሁሉ ወደጎን የሚገፋ ከሆነ ጥሩ አይሆንም። በችግሮች ዙሪያ በጋራ ተወያይቶ የጋራ መፍትሔ መሻት ያስፈልጋል። በረቂቁ ላይ 'ሐሳብ ስጡበት' ስንባል፣ የጋራ መፍትሔ ይኖራል በሚል ተስፋ ነው አስተያየት የሰጠነው። አሁንም ተስፋ አልቆረጥንም። ውሎ ሲያድርና እኛ የጠቆምናቸውን ችግሮች በተግባር ሲያዩ፤ ያሻሽላሉ የሚል ተስፋ አለን" ብለዋል አቶ ለይኩን ብርሃኑ።</p>

<p>በዚህ ጉዳይ ላይ የአቢሲኒያ ባንክ አስተያየት ካለው ተጠይቆ፣ 'የመንግሥት መመሪያ ስለሆነ ተግባራዊ ከማድረግ በስተቀር ምንም አስተያየት የለንም' የሚል ምላሽ በሕዝብ ግንኙነት አገልግሎት በኩል ተሰጥቶናል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 4 ቀን 1995</a></p>

</body>
</html>	














