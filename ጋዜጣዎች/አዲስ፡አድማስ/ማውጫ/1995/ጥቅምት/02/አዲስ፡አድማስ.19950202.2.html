<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ ተቃዋሚዎች ከፍተኛ ድጋፍ አገኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ ተቃዋሚዎች ከፍተኛ ድጋፍ አገኙ</h1>


<p>የኤርትራ መንግስት ተቃዋሚዎች የኢሳያስን መንግስት ለመጣል ለሚያደርጉት ጥረት ጐረቤት አገሮች ድጋፋቸውን ለመስጠት መስማማታቸው ተጠቆመ።</p>

<p>ሰሞኑን ከአስር በላይ የሚሆኑ የኤርትራ መንግስት ተቃዋሚዎች አዲስ አበባ ውስጥ እያደረጉ ባሉት የመጀመሪያ አገራዊ ስብሰባ ላይ የአጐራባች ባለሥልጣናት ተገኝተዋል። ከኤርትራ መንግስት ጋር በተለያዩ ጊዜያት ወታደራዊ ፍጥጫና ጦርነት ውስጥ የገቡ የአራት አጐራባች አገሮች ከፍተኛ ባለሥልጣናት በስብሰባው ላይ፣ የኤርትራ ህዝብና ጐረቤት አገሮች ሰላም አግኝተው እንዲኖሩ በኤርትራ ያለው አምባገነንና ጠብ - አጫሪ ስርዓት መወገድ እንዳለበት ጠቅሰው፤ ለዚህም ተቃዋሚ ሀይሎች የሚያደርጉትን ትግል እንደሚደግፉ አስታውቀዋል።</p>

<p>ውይይቱን በዋነኛነት ይመሩታል የተባሉት ሦስቱ ታላላቅ ድርጅቶች በአቶ ህሩይ ተድላ በይሩ የሚመራው ኮኦፕሬሽን ፓርቲ፣ በአቶ ኡስማን አቡበከር የሚመራው አገራዊ ድርጅት፣ በአቶ ኢብራሂም ሀሩን የሚመራው የቀይ ባህር አፋር ድርጅት ሲሆኑ፤ እስከአሁን በተናጠል የሚካሄደውን የኤርትራ መንግሥት ተቃዋሚዎች እንቅስቃሴ አገራዊ መልክ ያስይዙታል ተብሎ ይጠበቃል።</p>

<p>በውይይቱ መጨረሻ የኢሳያስን መንግስት ለመጣል የሚያስችል መንገድ ከመንደፍ ባሻገር በኤርትራ የሽግግር መንግስት በማቋቋም ዲሞክራሲያዊ ስርዓት ለመመስረት የሚረዳ አገራዊ የመተዳደሪያ ደንብ ያፀድቃሉ ተብሎ ይጠበቃል።</p>

<p>በዚህ ውይይት ከጐረቤት አገሮች ከፍተኛ ባለሥልጣናት በተጨማሪ አምስት የሚሆኑ የአረብ አገራት ተወካዮች ተገኝተዋል።</p>

<p>በሌላ በኩል፤ የህብረቱ ዋና ፀሐፊ ሚስተር አማራ ኤሲ ሁለቱ እህትማማች አገሮች አሁን የተፈጠረውን ውጥረት በማርገብ የመልካም ጉርብትና መንፈስን እንዲያጎለብቱ ጠይቀዋል።</p>

<p>ዋና ፀሐፊው ከጊዜ ወደጊዜ እየተባባሰና እየተካረረ የሄደው የሁለቱ አገሮች ግንኙነት እንዳሳሰባቸውም ተናግረዋል።</p>

<p>የሱዳን ፕሬዚዳንት ሀሰን ኦማር አልበሽር ኤርትራ በምስራቃዊ የሱዳን ግዛት በኩል ወረራ መፈፀሟን ሲያስታውቁ፤ ኤርትራ በበኩሏ ወረራውን አልፈፀምኩም የሚል ማስተባበያ መስጠቷ ይታወሳል። ከዚህም ባሻገር የሱዳኑ ብሔራዊ ዲሞክራሲያዊ ጥምረት ለጥቃቱ ሀላፊነቱን እንደሚወስድ ቢያስታውቅም የሱዳን መንግስት የተፈፀመው ወረራ በኤርትራ መንግስት ድጋፍ ነው የሚል ፅኑ አቋም እንዳለው መግለጹ አይዘነጋም።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 2 ቀን 1995</a></p>

</body>
</html>	














