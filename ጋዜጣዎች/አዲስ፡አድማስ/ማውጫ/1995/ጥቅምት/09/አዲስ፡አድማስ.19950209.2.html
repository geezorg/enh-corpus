<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተመድ ልዑክ የዛላንበሳን አካባቢ ጎበኙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የተመድ ልዑክ የዛላንበሳን አካባቢ ጎበኙ</h1>


<p>የተባበሩት መንግሥታት ዋና ፀሐፊ የኮፊ አናን ልዩ ተወካይ ሌግዋይላ ጆሴፍ ሌግዋይላ ከሰላም አስከባሪው (አንሚ) የኃይል አዛዥ ጋር በመሆን፤ ዛላንበሳ አቅራቢያ ኢትዮጵያውያን ታጣቂዎች በአንሚ ወታደሮች ላይ ተኩስ ከፈቱ የተባለበትን የኢትዮ-ኤርትራ ድንበር መጎብኘታቸው ተገለፀ። ክላሺንኮቭ የታጠቁ ኢትዮጵያውያን ሚሊሺያዎች በአንሚ ቁጥጥር ስር ወደሚገኘው ጊዜያዊ የፀጥታ ቀጣና በመግባት ሰላም አስከባሪ ወታደሮችን በተኩስ አስፈራርተዋል በማለት አንሚ ክስ ሲሰነዝር፤ "አንሚ ችግሮችን በውይይት ከመፍታት ይልቅ ቅሬታውን ይፋ አድርጓል" በማለት የተቃወመው የኢትዮጵያ መንግስት በበኩሉ፤ በአካባቢው የሚኖሩ ኢትዮጵያውያን የዝርፊያና የትንኮሳ ጥቃት ሲፈፀምባቸው እንደከረመና አንሚ ጥቃቱን የመቆጣጠር ሀላፊነት እንዳለበት አሳስቧል።</p>

<p>በአንሚና በኢትዮጵያ መንግስት መካከል የተፈጠረውን አለመግባባት በተመለከተ ቀጥተኛ መረጃ ለማግኘት ጆሴፍ ሌግዋይላ ከትናንት በስቲያ ሃሙስ እለት አካባቢውን እንደጎበኙ ገልጿል-አንሚ።</p>

<p>በኢትዮጵያዊያን ታጣቂዎች ተተኩሶበታል የተባለው የአንሚ የህንድ ባታሊዮን ለጆሴፍ ሌግዋይላ ስለ ግጭቱ ማብራሪያ ሰጥቷል ተብሏል።</p>

<p>የሌግዋይላ ጉብኝት አላማ ከአካባቢው ሽማግሌዎችም ጋር በመወያየት ስለጊዜያዊው የፀጥታ ቀጣና ወቅታዊ መረጃ ማግኘት እንደሆነ አንሚ ገልጿል።</p>

<p>ይህ በእንዲህ እንዳለ አዲሱ የአንሚ የኃይል አዛዥ ሜጀር ጄኔራል ሮበርት ጎርደን ጥቅምት 18 ቀን 1995 እንደሚመጡና የስልጣና ርክክቡ አሥመራ በሚገኘው የአንሚ ዋና ጽ/ቤት ጥቅምት 21 ቀን እንደሚከናወን አንሚ ገልጿል።</p>

<p>በሌላ በኩል የኢትዮጵያና የኤርትራ የድንበር ማካለል ሥራ መቼ እንደሚጀመር የተጠየቁት የአንሚ ተወካይ በሰጡት ምላሽ፣ በዚህ ቀን ይጀመራል ብሎ መናገር እንደማይቻል ጠቅሰው፣ ከማካለሉ ሥራ በፊት ግን የካርታ ዝግጅቱ መጠናቀቅ እንዳለበት ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 9 ቀን 1995</a></p>

</body>
</html>	














