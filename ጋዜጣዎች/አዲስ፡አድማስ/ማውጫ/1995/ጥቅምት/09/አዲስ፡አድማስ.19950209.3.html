<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ፈጣን መፍትሔ የሚያሻው ሃይማኖታዊ ችግር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ፈጣን መፍትሔ የሚያሻው ሃይማኖታዊ ችግር</h1>


<p>በኢትዮጵያ ህገ-መንግሥት መሠረት መንግስት በሃይማኖቶች ውስጥ ጣልቃ እንደማይገባ የተደነገገ ቢሆንም፤ ከቅርብ ጊዜ ወዲህ በተለያዩ የአገሪቱ ክፍሎች ከሃያማኖት ጋር በተያያዘ፤ በአንድ በኩል አክራሪነት እየተጠናከረ፤ በሌላ በኩል አክራሪነትን ለመከላከል ሲባል የሰብአዊ መብት ረገጣ እየተባባሰ በመምጣቱ መንግስት ለሁለቱም ችግሮች ህገመንግስቱን የሚያስከብር መፍትሔ እንዲሰጥ ተጠየቀ።</p>

<p>"ውሃቢ" በመባል የሚታወቁት የእስልምና እምነት ተከታዮች ከእስልምና ጉዳዮች ጠቅላይ ምክር ቤት ጋር እንዲሁም ከሌላው የሃይማኖቱ አማኞች ጋር የሚፈጠሩ አለመግባባቶች መፍትሔ ባለማግኘታቸውም ባሻገር ከጊዜ ወደጊዜ እየተባባሱ ብዙዎችን የሚያሳስቡ ሆነዋል።</p>

<p>"የእስልምና ጉዳዮች ጠቅላይ ምክር ቤት ፈቅደን ስላልመረጥነው እኛን ሊወክለን አይችልም" የሚሉት 'ወሀቢዎች'; "ማናቸውም ሰው በሠላም የፈለገውን እምነት ማራመድ ይችላል የሚለው ህገ-መንግሥታዊ መብታችን፤ መርጠን ባልሾምነው አካል እየተገሰሰ ነው" በማለት በምክር ቤቱ ላይ ጣታቸውን ሲቀስሩ፤ ምክር ቤቱ በበኩሉ "ወሀቢዎች የእስልምና እምነትን ከማንቋሸሽ አልፈው መስጊዶችን እያቃጠሉና ሽብርተኝነትን እያስፋፋ ስለሆነ ተገቢው እርምጃ ሊወስድባቸው ይገባል" ሲል አቤቱታ እያሰማ ይገኛል።</p>

<p>"የሰላም ተከታዮች እንጂ የሽብር አራማጆች አይደለንም" የሚሉት 'ወሀቢዎች'; "በርካታ ህዝብ ወሀቢ እየሆነ በመምጣቱ ምክንያት ብቻ የእስልምና ጉዳዮች ምክር ቤት ንዴት አድሮበታል" ይላሉ። በመቀጠልም፤ "በተለይ ከመስከረም 11 በኋላ በአሜሪካ የተጀመረውን ፀረ-ሽብር ዘመቻ ተከትሎ እንዲሁም በአገር ውስጥ የተጀመረውን ፀረ-ኦነግና አል-ኢትሃድ እንቅስቃሴ ሽፋን በማድረግ ያለሥራችን ከአሸባሪዎች ጋር እንድንፈረጅ ም/ቤቱ ህገ-ወጥ የፕሮፖጋንዳ ዘመቻ ከፍቶብናል" የሚሉት "ወሃቢዎች" በመቀጠል፤ "ምክር ቤቱ በየክልሉ ወረዳዎችና ዞኖች የሚገኙ የመንግስት ባለስልጣናት በወሃቢዎች ላይ እስርና ወከባ እንዲፈጽሙ በመገፋፋት ሃይማኖትን በነፃነትና በሰላም የመከተል ህገመንግስታዊ መብታችን እንዲጣስ እያደረገ ነው" ሲሉ ያማርራሉ።</p>

<p>"ወሀቢዎችም ሆኑ የማናቸውም እምነት ተከታዮች በሽብርተኝነትም ሆነ በማናቸውም ህገ-ወጥ ተግባር ላይ ተሰማርተው ከተገኙ በህግ አይጠየቁም አንልም" የሚሉት የእምነቱ ተከታዮች ናቸው የሚለው የጅምላ ውንጀላ ግን አንድን እምነትና የእምነቱን ተከታዮች ለማጥፋት የተነጣጠረ ህገ መንግስትን የሚፃረር አቋም ነው" ብለዋል።</p>

<p>"በተለያዩ ክፍሎች በአገሪቱ የቆየውን የእሥልምና እምነት በማንቋሸሽ፣ መስጊዶችን በማቃጠልና የሽብር ድርጊት በመፈፀም ላይ የሚገኙት የወሀቢ እምነት ተከታዮች መሆናቸውን" እንደደረሰበት የሚናገረው የእስልምና ጠቅላይ ምክር ቤቱ በበኩሉ፤ አክራሪነትና አሸባሪነት በተቀናጀ ዘመቻ እልባት ካልተሰጠው መንግስት የጀመረውን ፀረ-ሽብር ዘመቻ በማደናቀፍ አገሪቱን የሽብርተኞች መናኸሪያ ያደርጋታል" ሲል ሥጋቱን ይገልፃል።</p>

<p>የሶማሊያው አንጃ መሪ ሁሴን አይዲድ በቅርቡ አዲስ አበባ ውስጥ በሰጡት ጋዜጣዊ መግለጫ የወሀቢ አስተምህሮ ሽብርተኝነትን እንደሚያስፋፋ መግለፃቸው አይዘነጋም። በአፍጋኒስታንና በመላው አለም ሽብር የሚፈፅሙ አክራሪዎች ወሃቢ መሆናቸውን የሚገልፁት ሁሴን አይዲድ አሸባሪዎች በአብዛኛው ከኩዌትና ከሳውዲ አረብያ በሚገኝ የገንዘብ ድጋፍ በፓኪስታን ውስጥ የተቋቋሙ የወሃቢ እምነት ማስፋፊያ ተቋማት ውስጥ ተምረው የወጡ ናቸው ይላሉ። አክራሪዎች በሶማሊያም የወሃቢ እምነት እያስፋፉ አገሪቷ በአሸባሪዎች ስር እንድትወድቅ እየተንቀሳቀሱ እንደሆነ ሁሴን አይዲድ ጠቅሰው፤ ችግሩ ከቁጥጥር ውጭ ከመሆኑ በፊት ኢትዮጵያና ሌሎቹ ጎረቤት አገራት ጠንካራ መፍትሔ መስጠት አለባቸው ብለዋል።</p>

<p>ይህ በእንዲህ እንዳለ፤ "አንድ ሰው በህግ ሊጠየቅ የሚገባው በእምነቱ ሳይሆን በድርጊቱ እስከሆነ ድረስ ይህ የተወሳሰበ ሁኔታ ለህገ መንግሥት መፋለስና ለሰብአዊ መብት መጣስ ክፍተት እንዳይፈጥር የመንግስትን ከፍተኛ ትኩረት ይጠይቃል" ሲሉ ገለልተኛ አካላት አስተያየት እየሰጡ ነው።</p>

<p>ሽብርተኝነት አደጋ በቀላሉ ሊታይ እንደማይገባ የሚያሳስቡት አስተያየት ሰጭዎቹ፤ መንግስት በማናቸውም ህገወጥ ድርጊት ተሰማርተው የተገኙትን አጣርቶ ተገቢውን ቅጣት በመስጠት አሸባሪነትን ሙሉ ለሙሉ ማጥፋት እንዳለበት ገልፀው፤ አክራሪነትን ግን የእምነቱ ተከታይ ሙስሊሞች ራሳቸው እንዲከላከሉት መንግስት ጣልቃ ባይገባ እንደሚመረጥ ይመክራሉ። መንግስት አሸባሪነት በጥብቅ ከመዋጋት በተጓዳኝም በዜጎች ላይ ያለጥፋታቸው በእምነታቸው ብቻ እርምጃ በመውሰድ ችግሩ በአስቸኳይ የሚገታበትን መንገድ እንዲያመቻች ጠይቀዋል።</p>

<p>በመንግሥት የሚወሰደውም እርምጃ ህገ-መንግስቱን መሠረት ያደረገ እንጂ የመንግስትን ፍላጎት ብቻ የሚያንፀባርቅ እንዳይሆን አስተያየት ሰጭዎቹ ያስጠነቅቃሉ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 9 ቀን 1995</a></p>

</body>
</html>	














