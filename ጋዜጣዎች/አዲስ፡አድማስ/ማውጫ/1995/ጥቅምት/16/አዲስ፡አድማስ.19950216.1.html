<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በነአቶ አሊ አብዶ ላይ የተሰጠው ውሳኔ ለኢህአዴግ ድርጅቶች ይቀርባል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በነአቶ አሊ አብዶ ላይ የተሰጠው ውሳኔ ለኢህአዴግ ድርጅቶች ይቀርባል</h1>


<p>የፌዴራል ጉዳዮች ሚኒስትር አቶ አባይ ፀሐዬ በሚመሩት ስብሰባ አማካኝነት በአዲስ አበባ መስተዳድር ኃላፊዎች ላይ የተላለፈው ውሳኔ ተግባራዊ የሚሆነው በኢህአዴግ አባል ድርጅቶች ተቀባይነት ሲያገኝ ነው ሲል የስብሰባው ቃል አቀባይ ገለፀ።</p>

<p>ሰሞኑን በተካሄደው በዚሁ ስብሰባ በ13 የአዲስ አበባ መስተዳድር የሥራ ኃላፊዎች ላይ የተለያየ ውሳኔ የተላለፈ ሲሆን፣ርዕሰ መስተዳድሩ አቶ አሊ አብዶን ጨምሮ ሰባት ኃላፊዎች ከነበሩበት ቦታ ዝቅ ብለው እንዲሠሩ፣ ሁለት ኃላፊዎች ከሥራቸው ታግደው በአባልነት ብቻ እንዲቀጥሉ እና ሌሎች ሁለት ኃላፊዎች ከአባልነት እንዲባረሩ፤ በሙስና ተጠርጥረዋል የተባሉ ሁለት የሥራ ኃላፊዎች ደግሞ ከአባልነት ተባርረው በህግ እንዲጠየቁ ተወስኗል።</p>

<p>ወይዘሮ ማሚት ገብረእግዚአብሔር፣ የአዲስ አበባ ችግር ከፌዴራል መንግስቱ ትኩረትና ክትትል ማነስ የተነሳ ነው በሚል አቋማቸው እንደፀኑ ምንጮቻችን ሲጠቅሱ የስብሰባው ቃል አቀባይ ግን፤ ወ/ሮ ማሚት የራሳቸውን ጥፋት ማየት ስላቻሉና ለማመን ፍቃደኛ ሆነው ስላልቀረቡ ከኃላፊነታቸው ተነስተው በአባልነት ብቻ እንዲቀጥሉ መወሰኑን አመልክቷል። ቀደም ሲል የፌዴራል ጉዳዮች ሚኒስትር አቶ አባይ ፀሐዬ ለጋዜጠኞች በሰጡት መግለጫ "አዲስ አበባ ውስጥ የተሀድሶ እንቅስቃሴ ግቡን ሊመታ ያልቻለው አዲስ አበባን የሚያስተዳድረው ኢህአዴግ ከተማዎችን በሚመለከት ሰፊ ጥናት የተደረገበት የፖሊሲ አቅጣጫ ባለመከተሉ ነው" ማለታቸው ይታወሳል።</p>

<p>ቃል አቀባዩ በመስተዳድሩ ኃላፊዎች ላይ የተሰጠው ውሳኔ ተግባራዊ የሚሆነው በኢህአዴግ አባል ድርጅቶች ተቀባይነት የሚሆነው በኢህአዴግ አባል ድርጅቶች ተቀባይነት ሲያገኝ ነው ቢልም፤ ዝቅ ብለው እንዲሠሩ የተወሰነባቸው ኃላፊዎች አዲሱ የሥራ ምድባቸው እንደተገለፀላቸው የጠቀሱ ምንጮች ሲናገሩ፣ "ውሳኔውን አስመልክቶ በአባል ድርጅቶቹ የሚደረገው ቀጣይ ስብሰባ የሥነ-ሥርዓት ማሟያ እንጂ፣ ለውጥ የሚያመጣ አይደለም" ብለዋል።</p>

<p>የአዲስ አበባ ፕሬዚዳንት የነበሩት አቶ አሊ አብዶ የኦሮሚያ ንግድና ኢንዱስትሪ ቢሮ ኃላፊ ሆነው እንዲሰሩ መወሰኑ ምንጮቻችን ገልፀው፤ "ይህም፣ በአባል ድርጅቶቹ በሚደረገው ስብሰባ ስለውሳኔው ምንም ዓይነት ተቃውሞ ቢነሳ ተቀባይነትም ሆነ መሻሻል እንደማይኖረው የሚያመላክት ነው" ብለዋል።</p>

<p>በሌላ በኩል ከሳምንት በፊት የተጀመረው ስብሰባ የመንግስት መስተዳድር ስብሰባ ይሁን የኢህአዴግ የፓርቲ ስብሰባ ለይቶ ለመናገር አስቸጋሪ መሆኑን ተናግረዋል -ምንጮቹ።</p>

<p>በስብሰባው የአዲስ አበባ መስተዳድር ውስጥ የሥራ ኃላፊነት የሌላቸው በርካታ የኢህአዴግ አባላት መካፈላቸውን የሚጠቅሱት እነዚሁ ምንጮች፤ የመስተዳድሩ ኃላፊዎች ከኢህአዴግ ድርጅት አባልነት እንዲባረሩ፤ በድርጅቱ ከነበራቸው ቦታ ዝቅ እንዲሉ የሚተላለፉ ውሳኔዎች ሲታዩ ስብሰባው የፓርቲ ስብሰባ ይመስላል ካሉ በኋላ፤ የፓርቲ ስብሰባ ነው እንዳይባል ደግሞ በአዲስ አበባ መስተዳድር ኃላፊዎች ላይና በመንግሥት ስራ ላይ ውሳኔዎች የሚሰጡበት ስብሰባ ሆኗል ብለዋል።</p>

<p>አዲሱ የከተማዋ መተዳደሪያ ቻርተር በፓርላማ ሳይፀድቅ፤ ከፓርላማ ፈቃድ ውጭ የሚሻርና የሚሾም የመስተዳድር ኃላፊ አይኖርም ሲባል መቆየቱ አሁን እየተከናወነ የሚገኘው ስራ የመንግሥት እንደሆነ ያሳያል የሚሉት ምንጮቹ፤ በስብሰባው የተወሰነው ሹም ሽር ለኢህአዴግ ድርጅቶች ቀርቦ ተቀባይነት ካገኘ በኋላ ተግባራዊ ይሆናል መባሉ ደግሞ ነገሩ የፓርቲ ጉዳይ ነው ያስብላል ካሉ በኋላ፤ እስከዛሬ እንደነበረው ህግን ችላ በማለት የፓርቲና የመንግሥት ስራ የተደበላለቀ ይመስላል ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 16 ቀን 1995</a></p>

</body>
</html>	

























