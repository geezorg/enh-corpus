<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ቴሌቪዥን የማስታወቂያ ድርጅቶችን ለማጥፋት አስቧል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ቴሌቪዥን የማስታወቂያ ድርጅቶችን ለማጥፋት አስቧል ተባለ</h1>


<p>የኢትዮጵያ ቴሌቪዥን የማስታወቂያ ድርጅቶችን ለማግለል እንዳሰበ ለአዲስ አድማስ ጋዜጣ የደረሱ ማስረጃዎች የሚያረጋግጡ ሲሆን የማስታወቂያ ስራን በሞኖፖል ለመቆጣጠር በኢቲቪ የተወጠነው ሃሳብ ነፃ ገበያን የሚያሰናክልና የህግ የበላይነትን የሚያፈርስ፣ የዜጎችን የመስራት መብት የሚጥስና ድርጅቱን የሙስና መናኸሪያ የሚያደርግ ነው የሚል ብርቱ ተቃውሞ ተሰነዘረ።</p>

<p>የማስታወቂያ ድርጅቶችን የሚያጠፋ ነው የተባለው የኢቲቪ እቅድ ከሚቀጥለው ሳምንት ጀምሮ በስራ ላይ እንደሚውል ቅርበት ያላቸው ምንጮች ሲጠቁሙ በሌላ በኩላ ስለ ጉዳዩ ጥያቄ የቀረላቸው የኢቲቪ ስራ አስኪያጅ አቶ አሰፋ በቀለ ገና ባልተወሰነ ጉዳይ ላይ አስተያየት መስጠት አልፈልግም ሲሉ መልሰዋል። ኢቲቪን በበላይነት የመምራትና ውሳኔዎችን የሚያሰልፍ ስልጣን ያለው የማስታወቂያ ሚኒስትር አቶ በረከት ስምዖን የሚመሩት የኤቲቪ ቦርድ ነው።</p>

<p>የኢቲቪ ቦርድ በቅርቡ ተሰብስቦ ውሳኔ ማስተላለፋንና አለማስተላለፉን ለማረጋገጥ ባይቻልም ቦርዱ የማስታወቂያ ድርጅቶችን ለማግለል እንደተነጋገረ ለአዲስ አድማስ የደረሰ ሰነድ ያሳያል። አንዳንድ የቦርዱ አባላትም መረጃው ትክክል እንደሆነ አረጋግጠዋል።</p>

<p>ሰነዱ ላይ የሰፈረ አንድ አስተያየት ኢቲቪ የማስታወቂያ ወኪሎችን(ድርጅቶችን) ማስተናገድ አያስፈልገውም ይላል።</p>

<p>ኢቲቪ ብቸኛ የቴሌቪዥን ጣቢያ ከመሆኑም በተጨማሪ ለመጪዎቹ ጥቂት አመታትም ማስታወቂያዎችን የሚሻሙ ተፎካካሪ የቴሌቪዥን ጣቢያዎች እንዳይመጡበት ስጋት የለውም የሚለው ይኸው ሰነድ ማስታወቂያን እያፈላለጉ ሰብስበው ለሚያመጡ የማስታወቂያ ድርጅቶች ኢቲቪ ኮሚሽን የሚከፍልበት ምክንያት የለውም ማስታወቂያ በራሱ ይመጣል ይላል።</p>

<p>አንድ የማስታወቂያ ድርጅት ባለቤት በሰጡት አስተያየት በሀገሪቱ የብሮድካስት ሕጉ ሌሎች የግል ሚዲያዎች ይቋቋማሉ እያለ የቴሌቪዥን ስርጭንት በሞኖፖል መያዝ አሳፋሪ ድርጊት ስለሆነ ሲያድበሰብሱትና ሊደብቁት ይሞክራሉ ብለን ነበር የምንጠብቀው አሁን ግን ጭራሽ እንደ ጀብድ ሲናገሩት ለማይት በቃን። ከዚህም አልፈው የማስታወቂያ ስራንም በሞኖፖል ለመያዝ እየዛቱ ነው ሲሉ በኢቲቪ ላይ ወቀሳ ሰንዝረዋል።</p>

<p>ኢቲቪ የማስታወቂያ ድርጅቶችን ለማግለል ማሰቡ በጣም አሳዛኝ ነው የምትለው ሙሉ አለም ታደሰ በበኩሏ ማስታወቂያ ማለት ምርት አቅራቢንና ምርት ተጠቃሚን የሚያቀራርብ መሆኑን ገልፃ ነጋዴዎች ያለ ማስታወቂያ መነገድ አንችልም ብለው አምነውበት የምርት ተጠቃሚውም ምጥን ሆኖ የተሰራ ማስታወቂያ ከምርቶች ጋር እንደሚያስተዋውቀው አምኖበት ሁለቱም ወገኖች ሲቀራረቡ ሁለቱም ይጠቀማሉ ያተርፋሉ ንግድ ተስፋፍቶ ኢኮኖሚ ያድጋል። ለዚህ ደግሞ የማስታወቂያ ድርጅቶች ትልቅ አስተዋጽዖ ያደርጋሉ ብላለች። ሙሉ አለም በማያያዝ በደርግ ጊዜ እንዲህ አይነት ነገር ተሰርቷል ቢባል አይገርመኝም ነበር አሁን ነፃ ኢኮኖሚ ይሰፍናል ነፃ ገበያ ይስፋፋል እየተባለ ኢቲቪ ሁሉንም ነገር ልውሰድ ማለቱ ግን የማይታመን ሆኖብኛል ብላለች። አቶ ኢያሱ በርሄ በበኩላቸው በአለም ለማናየው ብልጽግና መሰረት ከሆኑት ቁልፍ ነገሮች መካከል ዋናው ማስተዋወቅና ማሻሻጥ (ጵሮሞቲኦን)እንደሆነ ይታወቃል ከቅርብ ጊዜ ወዲህ በኢትዮጵያም ይህንን እውነት በመገንዘብ የግብይትና የፕሮሞሽን ስራ ካልተስፋፋ እድገት እንደማይመጣ ባለስልጣናት ሲናገሩ ሰምተናል።በዚህ መሃል ኢቲቪ ግብይትን የሚያስፋፋ ሳይሆን ጭራሽ የሚያዳክም ሃሳብ አምጥቷል። ሲሉ ተናግረዋል።</p>

<p>ከሙሉ አለም ታደሰና ከአቶ ኢያሱ በርሄ በተጨማሪ በርካታ በማስታወቂያ ስራ የተሰማሩ ባለሙያዎች የማስታወቂያ ድርጅቶችን ጠቀሜታ በመግለጽ የኢቲቪ ሃሳብ ግብይትን ማስታወቂያን ፕሮሞሽንን የሚያዳክ ነው ብለው ተቃውሞ ሰንዝረዋል።</p>

<p>ከኢቲቪ የቦርድ ስብሰባ የተገኘው ሰነድ ላይ የሰፈረው ፅሁፍ ደግሞ እንዲህ ይላል -አስተያየት "ባለፉት 10 አመታት ህብረተሰቡ የማስታወቂያን ጠቀሜታ የተረዳበት ሁኔታ ስላለ የማስታወቂያ ድርጅቶች ጉትጎታና ማግባባት የሚያስፈልግበት ጊዜ አይደለም" ይላል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 30 ቀን 1995</a></p>

</body>
</html>	














