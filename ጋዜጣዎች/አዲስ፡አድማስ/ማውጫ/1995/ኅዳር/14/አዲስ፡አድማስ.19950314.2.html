<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ምዕመናን በልደታ ቤተክርስቲያን አናስቀድስም አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ምዕመናን በልደታ ቤተክርስቲያን አናስቀድስም አሉ</h1>


<p>የልደታና የመድኃኒዓለም ቤተክርስቲያን ካህናት ጥያቄዎቻችን ምላሽ ካላገኙ በስተቀር በቤተ ክርስቲያኗ አገልግሎት ላለመስጠትና ላለማስቀደስ ከምዕመናን ጋር እንደወሰኑ ተናገሩ። ሰሞኑን ተፈጥሮ በነበረው ረብሻ ታስረው የነበሩት የቤተክርስቲያኗ አስተዳዳሪ አለቃ መላክ ስብሐትየማነ ብርሃንና ሌሎች 11 ሰዎች በዋስ ተለቀቁ።</p>

<p>ታስረው የነበሩት ሰዎች ሃሙስ ዕለት በዋስ ከተፈቱ በኋላ ለምዕመናን ለረብሻው መንስኤ የሆነውን የአስተዳደር ርክክብ በመቃወም ለምዕመናን ወደ ልደታ ቤተክርስቲያን ሳይገቡ ከግቢው ውጭ ፀሎት ለማድረስና ትምህርት ለመካፈል እንደወሰኑ ተገልጿል።</p>

<p>ከቤተክርስቲያኗ ውጭ ትምህርት ሲከታተሉ የጋዜጣው ሪፓርተር አግኝቶ ያነጋገራቸው አንዳንድ ሰዎች በሰጡት አስተያየት ከቤተ እግዚአብሔርም ሆነ ከቃሉ ጋር ጠብ የለንም ጥያቄዎቻችን ምላሽ ካላገኙ ግን ከአዲሶቹ ተሿሚዎች ጋር አናስቀድስም ብለዋል። ምዕመናን ካህናቱና የሰንበት ተማሪዎች ባለፈው አመት የካቲት 12 ቀን በጋራ የአቋም መግለጫ አውጥተን ነበር ያሉት አንድ አስተያየት ሰጪ መግለጫውም አባ ጳውሎስ የሀይማኖት ህፀፅ ስላለባቸው ፓትሪያርክ ሊሆኑ ስለማይገባ ከፍተኛውን የቤተክርስቲያን ስልጣን የያዘው ቅዱስ ሲኖዶስ ጳጳሱን ከስልጣናቸው ማውረድ ወይም ንስሐ ገብተው በቀኖና እንዲቀመጡ ማድረግ አለበት የሚል አቋም የያዘ ነበር ብለዋል።አስተያየት ሰጪው በመቀጠል በዚህ አቋማችን ምክንያት በቤተክርስቲያኗ ሲቀደስ ስማቸው አይጠራም ነበር ካሉ በኋላ አሁን ግን በምንወዳቸውና በምናከብራቸው አስተዳዳሪ ምትክ የራሳቸውን ታማኝ ሰው በመሾማቸው በቅዳሴ ወቅት ስማቸውን መጠራቱ ስለማይቀር በውሳኔያቸን ለመፅናት ወደ ቤተክርስቲያኗ ግቢ ገብተን ላለማስቀደስ ወስነናል ብለዋል።</p>

<p>በቤተክርስቲያኗ ሲፈፀም የነበረውን ምዝበራና ዘረኝነት እቃወማለሁ በማለት የጀመሩት ሌላው አስተያየት ሰጪ በበኩላቸው እማኝ ከጉሮሮና ከልጆቹ አፍ ነጥሎ የሚሰጠው ምፅዋት ለቤተክርስቲያኗ አገልግሎት መዋል ሲገባው እንደከዚህ ቀደሙ ሊመዘበር ስለሚችል እንዲሁም ለድብደባና ለአካል ጉዳት ስለዳረገን ሳንቲማችንን አንሰጥም ብለዋል። አያይዘውም መንግሥትም ሆነ የሃይማኖት አባቶች ውሳኔ እስኪሰጡን ድረስ ከቤተክርስቲያኗ ቅጥር ውጭ ሆነን እግዚኦታችንን ወደ እግዚአብሔር እናሰማለን ሲሉ ሃሳባቸውን ገልፀዋል።</p>

<p>የቤተክርሲቲያኗ አገልጋይ የሆነ አንድ ዲያቆንም ከቤተክርስቲያኗ ውጭ ለመቆየት የተወሰነው በምዕመናን ብቻ ሳይሆን በካህናቱም ጭምር ነው ሲል ተናግሯል። ለካህናቱ ወደ ስራችሁ ግቡ የሚል ማስታወቂያ ቢለጠፍም ለሥጋችን አድልተን የነፍሳችንን ጎዳን አንዘጋም። ለነፍሳችን ስንል እውነትን መስክረን ከነቤተሰቦቻችን እንራባለን በማለት ወደ ስራ አልገባንም ብሏል።</p>

<p>አንድ ምዕመንም የካህናቱ አቋም የእኛም በመሆኑ እንዳይራቡና እንዳይቸገሩ የሚደረግበትን መንገድ እናመቻቻለን በማለት ተናግረዋል።</p>

<p>በልደታ ቤተክርስቲያንና በአዲስ አበባ ሀገር ስብከት መካከል ለተፈጠረው ያለመግባባት መፍትሄው ምን መሆኑን እንዳለበት የተጠየቁት የሀገር ስብከቱ ዋና ፀሐፊ አፈ መምህር ገብረዩሐንስ ገ/ወልድ በስልክ በሰጡት አስተያየት መንግሥት ለረዥም ጊዜ የዘለቀውን ችግር የተፈጠረው ፍርድ ቤት አንዲት ቤተክርሲቲያን ብቻ ከሌሎች የተለየች ልትሆን አትችልም በማለት የሰጠውን ውሳኔ አናስፈፅምም ባሉት ወገኖች ነው ብለዋል።</p>

<p>ካህናቱ ጥያቄያችን ካልተመለሰ አገልግሎት አንሰጥም ምዕመናንም አናስቀድምም ማለታቸውን በመጥቀስ ስለ መፍትሄው ለቀረበላቸው ጥያቄ በሰጡት ምላሽ እኛ የካህናቱን መብት ለመጠበቅ ስራቸውን እንድቀጥሉ ተናግረናል አስተዳዳሪም ተሹሞላቸዋል። አናገለግልም የሚሉ ከሆነ በምትካቸው ሌሎችን እንመድባለን። ህዝቡንም ለአመፅ የሚያነሳሱት እነሱው ናቸው ብለዋል።</p>

<p>በተያያዘ ዜና ካለፈው ሰኞ ሕዳር 9 ቀን 1995 በልደታ ቤተክርስቲያን በተፈጠረው ረብሻ ታስረው የነበሩት አለቃ መላከ ስብሐት የማነብርሃን ስዩም ከሶስት ቀን ቆይታ በኋላ ሐሙስ እለት የአንድ ሺህ ብር ዋስ ጠርተው ተለቅቀዋል። </p>

<p>ፖሊስ የጊዜ ቀጠሮ ቢጠይቅም የልደታ ከፍተኛ ፍ/ቤት የጥያቄውን አግባብነት ከመረመረ በኋላ አስፈላጊ ሆኖ እንዳላገኘው በዋስ እንዲለቀቁ አዟል። ፍ/ቤቱ በተመሳሳይ ጉዳይ ታስረው የነበሩ 11 ሰዎችም የዋስትና መብታቸውን እንዲጠበቅ በመወሰኑ ከ300-500 ብር ዋስ በመጥራት ተረተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ኅዳር 14 ቀን 1995</a></p>

</body>
</html>	














