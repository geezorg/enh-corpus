<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴፓ ላቀደው ሕዝባዊ ስብሰባ የተቃዋሚ ፓርቲዎችን ድጋፍ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴፓ ላቀደው ሕዝባዊ ስብሰባ የተቃዋሚ ፓርቲዎችን ድጋፍ ጠየቀ</h2>


<p>የኢትዮጵያውያን ዴሞክራሲያዊ ፓርቲ (ኢዴፓ) ከሁለተኛ ሳምንት በኋላ ሕዳር 29 ቀን 1995 በመስቀል አደባባይ ለማካሄድ ያቀደውን ሕዝባዊ ስብሰባ በጋራ ለማዘጋጀት ለሦስት የፖለቲካ ድርጅቶች መልዕክት ማስተላለፉን አስታወቀ።</p>

<p>በገዢው ፓርቲ የማስተዳደር ብቃት ማነስ ሳቢያ አገሪቷ ከገባችበት ሁለንተናዊ ችግር ወጥታ የመልካም አስተዳደር ባለቤት ልትሆን የምትችለው ሁሉን አቀፍ የሆነ የብሔራዊ እርቀ ሰላም መድረክ ሲፈጠር ነው ያለው ኢዴፓ ሕዝቡ ይህንን ጥያቄ ለመንግሥት እንዲያቀርብ ከፍተኛ ሕዝባዊ ስብሰባ በማዘጋጅት ላይ መሆኑን አመልክቷል።</p>

<p>የብሔራዊ እርቀ ሰላም ጥያቄ የአንድ ፓርቲ ብቻ ሳይሆን የብዙዎቹ ተቃዋሚ ፓርቲዎችና በአጠቃላይም የሕዝብ ጥያቄ ነው የሚለው ኢዴፓ ይህን በመደግፍ የሚደረግ ስብሰባ ተቃዋሚ ፓርቲዎች በጋራ ቢያዘጋጁት የተሻለትርጉምና ውጤት እንደሚኖረው በመጥቀስ በመላው ኢትዮጵያ አንድነት ድርጅት(መኢአድ) ለኦሮሞ ብሔራዊ ኮንግረስ (አብኮ) እና ለአማራጭ ኃይሎች ም/ቤት መልዕክቱን አስተላልፏል።</p>

<p>በተያያዘ ዜና ኢዴፓ ይህንኑ ሕዝባዊ ስብሰባ ሕዳር 29 ቀን በመስቀል አደባባይ ለማካሄድ ማቀዱን የሚገልፅ ደብዳቤ ትናንት አርብ ለአዲስ አበባ መስተዳድር የሰላማዊ ሰልፍና የሕዝባዊ ስብሰባ ፈቃድ ክፍል እንደላከ ገልጿል።</p>

<p>የአዲስ አበባ መስተዳድር ኢዴፓ በእቅዱ መሰረት ህዳር 29 በመስቀል አደባባይ ስብሰባ እንዳያካሄድ የሚያደርግ በቂ ምክንያት አለኝ የሚል ከሆነ ፓርቲው የቅስቀሳ ፅሑፎችን አወደ ማተሚያ ቤት ከመላኩና ሌሎች ወጪዎችንም ከማውጣቱ በፊት ሕጉ በሚፈቅደው መሠረት በተገቢው ጊዜ እንዲገለፅለት ጠይቋል።</p>

<p>በሌላ በኩል ባለፈው አመት ሐምሌ ወር ከኢዴፓ እንዲታገዱ የተደረጉ 11 አባላት ኢዴፓ ከሌሎች ተቃዋሚዎች ጋር የመተባበር ልምድ የለውም ሲል ሰሞኑን ባወጡት መግለጫ ወቀሳ ሰንዘረዋል። ከፓርቲው የታገዱት ህግን በሚጥስ መንገድ ነው የሚሉት እነዚሁ አባላት ጉዳያችንን ወደ ፍ/ቤት መርተን እየተከራከሩ መሆናቸውን ከጠቀሱ በኋላ የኢዴፓ መሪዎች ስማችንን በማጥፋት ስራ ላይ ተሰማርተዋል ብለዋል።""ከፓርቲው የተባረርነው የመሪዎቹን ድክመት ስለምናውቅ ነው" ከኢዴፓ ማዕከላዊ ኮሚቴ አሁን የቀረው ሲሶው ቢሆን ፓርቲውም እመራበታለሁ የሚለው ፓሊስ የለውም ሲሉ ተችተዋል አስራ አንዱ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ኅዳር 14 ቀን 1995</a></p>

</body>
</html>	














