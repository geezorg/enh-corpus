<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተመድ፣ የኢትዮ-ኤርትራ ሰላም አደጋ ላይ ነው አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተመድ፣ የኢትዮ-ኤርትራ ሰላም አደጋ ላይ ነው አለ</h2>


<p>የኢትዮጵያና የኤርትራ መንግሥታት የተፈራረሙትን ስምምነት ለመጠበቅ በኤርትራ ድንበር ውስጥ ለሰፈረው የተመድ ሰላም አስከባሪ ሃይል (አንሚ)፣ እስካሁን ከ4 ቢሊዮን ብር በላይ ገንዘብ እንደወጣ የተገለፀ ሲሆን፣ ሁለቱ መንግሥታት ለየአገሮቻቸው ጥቅም ሲሉ መነጋገር ካልጀመሩ ሰላም የሚጠፋበት አደጋ ይፈጠራል ሲሉ የተመድ ባለሥልጣን አስጠነቀቁ።</p>

<p>የተመድ ዋና ፀሐፊ ኮፊ አናን ሁለቱ መንግሥታት ተገናኝተው እንዲነጋገሩ የሚያሳምን መካሪ ወገን ያስፈልጋል ብለዋል። የዋና ፀሐፊው ልዩ መልዕክተኛ ጆሴፍ ሌግዋይላ በበኩላቸው የኢትዮ-ኤርትራ ድንበርን ለማስመር የተያዘው ፕሮግራም ለሁለተኛ ጊዜ መራዘሙን ጠቅሰው፣ የድንበር ኮሚሽኑ በሚቀጥለው ጥቅምት ድንበሩን ማስመር ካልጀመረ የተመድ የፀጥታ ምክር ቤት ጥያቄዎችን ማንሳቱ አይቀርም ሲሉ ተናግረዋል።</p>

<p>የትግራይ ክልል ምክር ቤት አፈጉባኤ ዶ/ር ሰለሞን እንቋይ ግን፣ የድንበር ኮሚሽኑ አባላት ባድመ ለኤርትራ እንድትሆን ያሳለፉትን ውሳኔ ካላስተካከሉ ድንበር ለማስመር ሊመጡ አይችሉም ማለታቸው ተጠቁሟል። "ሊመጡ አይችሉም አንፈቅድላቸውም" ብለዋል። ዶ/ር ሰለሞን እንደ አሶሼትድ ፕሬስ ዘገባ።</p>

<p>ሌግዌይላ ሐሙስ እለት በሰጡት መግለጫ፣ የድንበር ኮሚሽኑ አምና በሚያዝያ ወር የድንበር ማካለያ ውሳኔ እንደሰጠ ወዲያውኑ ድንበሩን ማስመር ቢጀምር ኖሮ፣ ዛሬ የተመድ ሰላም አስከባሪ ሃይል አካባቢውን ለቅቆ ለመውጣት ሻንጣውን ያዘጋጅ ነበር ካሉ በኋላ፣ ሁለቱ ወገኖች ተቀራርበው ለመነጋገር እምቢተኛ መሆናቸው ሁኔታውን አወሳስቦታል ብለዋል።</p>

<p>"ድንበሩ ሳይሰመር ሰላም የለም" ያሉት ሌግዋይላ፣ "ድንበሩ ግን ገና ጨርሶ አልተሰመረም፤ በድንበር ኮሚሽኑ እና በአንደኛው ወገን መካከል አለመግባባት ስለተፈጠረ ብቻ ድንበሩ ሊሰመር አልቻለም" ሲሉ በደፈናው ቢናገሩም፤ ትንሽ ቆይተው አለመግባባት የተፈጠረው የኢትዮጵያ መንግሥት በድንበር ኮሚሽኑ ውሳኔ ደስተኛ ባለመሆኑ ነው ብለዋል።</p>

<p>የፀጥታው ምክር ቤት የሁለቱ አገሮች ድንበር ሳይሰመር ብዙ ጊዜ እንዲያልፍ ፍላጎት የለውም፤ ለውጥ ላይመጣ በየአመቱ ለሰላም አስከባሪ ሃይል ያን ሁሉ ገንዘብ የምናወጣው ለምንድነው ብሎ መጠየቅ ይጀምራል ብለዋል - ሌግዋይላ።</p>

<p>በአሰብ አቅጣጫ ለሁለት ዓመት ሳይቀበሩ የቆዩ 220 ወታደሮች አስክሬን ላይ የተከሰተው ውዝግብ ቅር እንዳሰኛቸው ሌግዋይላ ጠቅሰው፤ "ሟቾቹ በሰላም እንዲያርፉ እንፍቀድላቸው" ብለዋል።</p>

<p>የኢትዮጵያ መንግስት፤ ሟቾቹ የኤርትራ ወታደሮች ቢሆኑም ለሰብአዊነት ሲባል አስክሬኖቹን ተቀብሎ ለመቅበር ፍቃደኛ መሆኑን ሲገልፅ የኤርትራ መንግስትና አንሚ ተቃራኒ መግለጫዎችን እንዳወጡ ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 26 ቀን 1995</a></p>

</body>
</html>	














