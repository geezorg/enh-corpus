<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የእርዳታ እህል ቢገባም ሰዎች እየሞቱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የእርዳታ እህል ቢገባም ሰዎች እየሞቱ ነው</h2>


<p>በኢትዮጵያ የሚታየው ረሃብ፤ በዝናብ እጥረት የሚከሰት "አደጋ" ሳይሆን፤ ከፖለቲካና ከኢኮኖሚ ሂደቶች ጋር በተያያዙ ምክንያቶች የተፈጠረ የረዥም ጊዜ ቀውስ ነው ሲል በአሜሪካ መንግሥት ድጋፍ የተከናወነ ጥናት አመለከተ።</p>

<p>"ዘንድሮ ጥሩ ዝናብ ቢጥልና ከፍተኛ የእህል ምርት ቢገኝ እንኳ ወደ 8 ሚሊዮን የሚጠጉ ኢትዮጵያውያን የእርዳታ እህል ካልተሰጣቸው ይራባሉ" ብሏል ጥናቱ።</p>

<p>ከተለያዩ የአሜሪካ ዩኒቨርሲቲዎችና የምርምር ተቋማት በተውጣጡ ምሁራን ለሦስት ወራት የተካሄደው ይኸው ጥናት እንደሚያመለክተው፤ የኢትዮጵያ የእህል እርዳታ ጥሪ ከለጋሾች የተሟላ ምላሽ ቢያገኝም ሰዎች እየሞቱ ነው።</p>

<p>የኢትዮጵያ መንግሥት የለጋሾችን ትኩረት ለመሳብና እርዳታ ለማግኘት ባካሄደው ጥረት ከፍተኛ እልቂት እንዳይከሰት አድርጓል ብለዋል - አጥኚዎቹ ትናንት በኡጽኣእዽ ጽ/ቤት በሰጡት መግለጫ።</p>

<p>በሌሎች አገሮች የእህል እርዳታ ጥሪ ሲቀርብ ሙሉ ለሙሉ ምላሽ እንደማያገኝ የጠቀሱት የአጥኚው ቡድን ተወካይ ሱ ላውትዝ፤ "የአለም ማኅበረሰብብ ወደ አፍርጋኒስታንና ወደ ኢራቅ ባተኮረበት ወቅት የቀረበው የኢትዮጵያ የእርዳታ ጥሪ ከለጋሾች በተለይም ከአሜሪካ የተሟላ ምላሽ ማግኘቱ የሚያስደስት መሆኑን አመልክተዋል። የእህል እርዳታው ተለግሶ እያለ ሰዎች ሲራቡና ሲሞቱ መታየቱ ግን አሳሳቢ ነው፤ መንግሥትና ለጋሾች ሁኔታውን እንደገና ለመመርመር መነሳት አለባቸው" ብለዋል ሱ ላውትዝ።</p>

<p>የእርዳታ እህልን በማደል በኩል ችግር እንዳለ የጠቆሙት አንድ የኡጽኣእዽ ባልደረባ፣ የተራቡ ሰዎች እርዳታ የማያገኙበት አጋጣሚዎችን አይተናል ብለዋል። ችግሩ እርዳታን በአድልዎ ከማደል የተነሳ እንደሆነ ተጠይቀውም፤ አድልዎ ሳይሆን በተሳሳተ መረጃ አማካኝነት የእርዳታ ስርጭት ስለሚዛባ ነው ሲሉ መልሰዋል።</p>

<p>የጥናት ቡድን ተወካይ ሱ ላውትዝ በበኩላቸው የእህል እርዳታ ተሟልቶ እያለ ሰዎች ሲሞቱ የሚታየው "ረሃቡ በዝናብ እጥረት ብቻ የተከሰተ ነው" ከሚል የተሳሳተ አስተሳሰብ የጤና፣ የትራንስፖርትና የመሳሰሉ አገልግሎቶች እንዲሁም ስር የሰደደ የድህነት ኑሮ ትኩረት ስለማያገኙ ነው ብለዋል።</p>

<p>የእህል እርዳታ በቂ እንዳልሆነ ሲገልፁም፤ "የቤት እንሰሳት እየሞቱ ሰዎች ጥሪታቸውን አጥተዋል፤ ህፃናት ስላልተከተቡ ለጉዳትና ለሞት ይዳረጋሉ። ኢንቨስትመንት ስላልተስፋፋ ከገጠር የሚመጡ ሰዎች ስራ አያገኙም፤ ደህና ምርት በሚገኝበት አመትም አብዛኛው ሰው የመግዛት አቅም ስለሌለው ገበሬዎች ብድራቸውን መክፈል ያቅታቸዋል" ካሉ በኋላ፣ "ይሄ ሁሉ ችግር በዝናብ እጥረት ብቻ የመጣ አይደለም፤ በእህል እርዳታ ብቻም አይፈታም" ሲሉ ተናግረዋል።</p>

<p>"ረሃብን የመከላከል ዘዴዎችን በተመለከተ እንደ ኢትዮጵያ ጥናት የተካሄደበት አገር የለም፤ ግን ከእነዚህ ጥናቶች የተገኙ ውጤቶች በሌሎች አገሮች ተግባራዊ እየሆኑ ስኬት ሲያስገኙ በኢትዮጵያ ግን በተሟላ ሁኔታ ተግባራዊ አይሆኑም" ይላል ጥናቱ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 12 ቀን 1995</a></p>

</body>
</html>	














