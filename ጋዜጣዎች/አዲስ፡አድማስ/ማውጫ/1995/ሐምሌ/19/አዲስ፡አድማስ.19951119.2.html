<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለፍቺ ምክንያት አያስፈልገውም ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለፍቺ ምክንያት አያስፈልገውም ተባለ</h2>


<p>በቅርቡ በፀደቀው አዲስ የቤተሰብ ህግ፤ ተጋቢዎች ከሦስት ቤት የቀረበ ዝምድና ከሌላቸው ጋብቻቸው ህጋዊ እውቅና እንዲያገኝ መደረጉ ከክርስትና እምነት ተከታዮች ልምድ ጋር ይጋጫል ሲሉ፤ የኢትዮጵያ የህግ ባለሙያ ሴቶች ማህበር የድሬዳዋ ቅርንጫፍ ጽ/ቤት ባዘጋጀው አውደ ጥናት ላይ የተገኙ አንዳንድ ተሳታፊዎች ገለፁ። የማህበሩ ተወካይ በበኩላቸው ህጉ ከየትኛውም እምነት ጋር አይጋጭም፤ ሁሉም ሰው እንደ እምነቱና እንደ ፍላጎቱ ከሰባት ቤት በላይ ቆጥሮ ማግባት መብቱ ነው ብለዋል። በክርስትና እምነት ተከታዮች የሦስት ቤት ጋብቻ ያልተለመደ መሆኑን የገለፁት የአውደጥናቱ ተሳታፊዎች፣ የእስልምና እምነት ተከታዮችን ፍላጎት በሕጉ ለማካተት ሲባል በክርስትና እምነት ያልተለመደ ነገር በህግ እውቅና መስጠቱ ትክክል አይደለም ብለዋል።</p>

<p>በአዲሱ የቤተሰብ ሕግ መሰረት ለጋብቻ መፍረስ ምክንያት አይጠየቅም መባሉ የአውደ ጥናቱን ተሳታፊዎች ያከራከረ ሲሆን፤ አንዲት ሴት "የዓይኑ ቀለም አላማረኝም" ብላ ባሏን መፍታት ትችላለች በሚል ከአውደ ጥናቱ ከአስተባባሪዎች የተሰጠውን ሀሳብ የተቃወሙ ተሳታፊዎች፣ "ጋብቻ ሲፈርስ ምክንያት ሊኖረው ይገባል። 'የዓይንህ ቀለም አላማረኝም' በሚል ፍቺ የሚፈቀድ ከሆነ አሁንም የሚጎዱት ሴቶች ናቸው" ብለዋል።</p>

<p>የማህበሩ የድሬዳዋ ቅርንጫፍ ጽ/ቤት አስተባባሪ ወ/ሮ ፈትለወርቅ ከበደ ለአዲስ አድማስ በሰጡት አስተያየት፤ "ጋብቻ የግድ ከሰባት ቤት የራቀ መሆን አለበት የሚባለው ገደብ በተሻሻለው አዲስ የቤተሰብ ሕግ ቀርቷል፣ ህጉ ሁሉንም እምነቶች ክርስትያኑንም ሙስሊሙንም ማካተት ስላለበት፣ ሰባት ቤት ተብሎ ከተገደበ የሚጎዱ ሙስሊሞች ሊኖሩ ይችላሉ። ሦስት ቤት ተብሎ ከተፈቀደ ግን ለሁሉም ይመቻል። ከሰባት ቤት በላይ ለመሄድም የሚያግድ ነገር የለም። በቆየ ልማድና ባህል መቀጠል የሚፈልግ ሰው ማንም አያግደውም። ነገር ግን በሶስት ቤት ጋብቻ ቢኖር ሕጉ እውቅና ይሰጠዋል" ብለዋል።</p>

<p>ለፍቺ ምክንያት ያለመጠየቁ ሴቶችን ይጐዳል ለተባለውም አስተባባሪዎቹ በሰጡት ምላሽ "ሕጉ ሴቶችን ይጠቅማል፣ ባል ጋብቻውን ለማፍረስ ቢፈልግ ለሴቷ የልጆቿ ቀለብና የመኖር ዋስትና የመስጠት ግዴታ አለበት" ብለዋል።</p>

<p>የኢትዮጵያ ሴት የሕግ ባለሙያ ማህበር የድሬዳዋ ቅርንጫፍ በተለያዩ ጊዜያት ከሚቀርቡት አቤቱታዎች፣ የባልና የሚስት ጉዳይ ቀዳሚውን ስፍራ የያዘ መሆኑን የጠቀሱት አስተባባሪዋ፣ "ተገድዶ መድፈርና የአባትነት ጥያቄ በስፋት የሚታዩ ችግሮች ናቸው" ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 19 ቀን 1995</a></p>

</body>
</html>	














