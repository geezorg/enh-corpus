<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፌዴራሉን ስልጣን የሚያጠናክረው ህግ ተቃዋሚዎችን አሳሰበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፌዴራሉን ስልጣን የሚያጠናክረው ህግ ተቃዋሚዎችን አሳሰበ</h2>


<p>የአገሪቱን ህገ መንግሥት የሚፈታተን ወይም የሰብአዊ መብትን ረገጣ የሚያባብስ ሁኔታ በአንድ ክልል ውስጥ ሲፈጠር፣ የፌዴራል መንግሥት የክልሉን ምክር ቤት እስከማፍረስ የሚደርስ እርምጃ የሚወስድበትን አሰራር የሚዘረዝረው ህግ ተቃዋሚ ፓርቲዎችን እንዳሳሰበ ተገለጸ።</p>

<p>ህጉ በፓርላማ ሲፀድቅ "የፌዴራሊዝም አወቃቀርን የሚቃረን ነው" በሚል ትችት የሰነዘሩ አባላት የነበሩ ሲሆን "የፌዴራል መንግሥት፤ሰብአዊ መብቶችን ህገመንግስቱን የማስከበር ሃላፊነት ስላለበት ህጉ ተገቢ ነው" ሲሉ ተከራክረዋል - ሌሎች የፓርላማ አባላት።</p>

<p>ተቃዋሚ ፓርቲዎች አስተያየታቸውን ተጠይቀው "ህጉ ኢህአዴግ የፈለገውን እንዲያደርግ ምቹ ሁኔታን ይፈጥርለታል" ሲሉ ስጋታቸውን ገልፀዋል። መንግሥት በበኩሉ፤ አምና በደቡብ ክልል በቴፒ ከተማ ከመቶ በላይ ሰዎች ህይወታቸውን እንዲያጡ ያደረገ ወንጀል በክልሉ ባለሥልጣናት መፈፀሙን አስታውሶ፣ አሁን የወጣው ህግ እንዲህ አይነት ግዙፍ የሰብአዊ መብት ረገጣዎችን ለማስወገድ ይረዳል፤ ህጉ ጠቃሚ ነው በማለት ይከራከራል።</p>

<p>የአማራጭ ሃይሎች ሊቀመንበር የሆኑት የፓርላማ አባል ዶ/ር ጴጥሮስ በየነ ስለ ህጉ ሲናገሩ "በተዘዋዋሪ መንገድ የአገሪቱን ፌዴራላዊ ገፅታ የማፈራረስ ዘዴ ነው" ማለታቸውን ኢሪን ገልጿል። እንደ ኢሪን ዘገባ "ወደኋላ ብዙ እርምጃዎችን የሚመልስና ስልጣንን በአንድ ቦታ የሚያከማች ህግ ነው። አገሪቱ ያላትን ሃብት እንዲሁም ፖለቲካው በመንግሥት ቁጥጥር ውስጥ እንዲገባ ያደርጋል" ብለዋል ዶ/ር በየነ። የኢዴአፓ ምክትል ሊቀመንበር ዶ/ር ሃይሉ አርአያ በበኩላቸው፤ በአስቸኳይ የአደጋ ጊዜ ፌዴራል መንግሥት እርምጃ የሚወስድበት ህግ አላግባብ ጥቅም ላይ ሊውል ይችላል የሚል ስጋት እንዳላቸው ገልፀዋል - ለኢሪን። "ባለሥልጣናት ህጉን ሽፋን አድርገው በማያገባቸው ጉዳይ ሁሉ ሊገቡ ይችላሉ" ሲሉ ዶ/ር ሃይሉ አርአያ ተናግረዋል። "ህጉ የክልሎችን ስልጣን በማዳከም ስልጣን አንድ ቦታ ላይ እንዲከማች የማድረግ ዘዴ ነው" ሲሉ የተናገሩት የመኢአድ ፕሬዚዳንት ዶ/ር ሃይሉ ሻውል "ህጉ የሰብአዊ መብት ረገጣን ለመከላከል የወጣ ነው የሚለው መከራከሪያ የሚታመን አይደለም" ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 19 ቀን 1995</a></p>

</body>
</html>	














