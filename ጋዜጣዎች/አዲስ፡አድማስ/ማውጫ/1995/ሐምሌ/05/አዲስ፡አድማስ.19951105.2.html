<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"በአባይ ላይ የግብፅና የሱዳን ስምምነት አይለወጥም"</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"በአባይ ላይ የግብፅና የሱዳን ስምምነት አይለወጥም"</h2>


<p>ኢትዮጵያውያን በአባይ ውሀ ለመጠቀም ፕሮጀክቶችን ቢነድፉ የሱዳንን ጥቅም የማይነኩ ከሆነ ትብብር እንሰጣለን ሲሉ የሱዳን የመስኖና የውሃ ሀብት ሚኒስትር ገለፁ። ግብፅና ሱዳን የአባይን ውሃ በብቸኝነት የመጠቀም መብት እንዲኖራቸው የተፈራረሙት ውል ግን አይለወጥም ብለዋል - ሚኒስትሩ።</p>

<p>ለሚዛናዊ የውሃ ክፍፍል አዲስ ስምምነት ካልተፈረመ የግብጽና የሱዳን መንግስታት እንሰጣለን የሚሉት ትብብር የይስሙላ ሊሆን ይችላል ሲል የኢትዮጵያ መንግስት ተችቷል።</p>

<p>የሱዳን የመስኖንና የውሃ ሀብት ሚኒስትር ሰሞኑን ከአዲስ አድማስ ለቀረበላቸው ጥያቄ በሰጡት መልስ፤ ኢትዮጵያ በውሃው ለመጠቀም ፕሮጀክቶችን ስትቀርጽ የሱዳን ጥቅም በማይነካ መንገድ ከሆነ ተቀባይነት ይኖረዋል ብለዋል። ኢትዮጵያና ሌሎች አገሮች በአባይ ውሃ ለመጠቀም ሲያቅዱ ግብፅንና ሱዳንን በማይጎዳ መንገድ መሆን አለበት ያሉት ሚኒስትሩ፤ እኛም "የምስራቅ ናይል ተፋሰስ አገሮች ተነሳሽነት" በተሰኘ ፕሮግራም ትብብራችንን ለመስጠት ፍቃደኞች ነን ብለዋል። </p>

<p>ግብጽና ሱዳን ኢትዮጵያን ሳይጨምሩ እ.ኤ.አ በ1958 ውሀውን ለብቻቸው ለመጠቀም የተፈራረሙት ስምምነት ሳይሰረዝ፤ "የምስራቅ ናይል ተፋሰስ አገሮች ተነሳሽነት" የሚባለው ፕሮግራም እንዴት ተግባራዊ ሊሆን ይችላል በሚል ለሚኒስትሩ ጥያቄ ቀርቦላቸው፤ "ስምምነቱ ፕሮግራሙን አያደናቅፈውም የሚል እምነት አለኝ" ሲሉ መልሰዋል። አንዱ አገር የሌላውን አገር ጥቅም በማይነካ መልኩ ውሃውን ልንጠቀምበት እንችላለን፤ የሱዳንና የግብጽ ስምምነት ግን አይለውጥም፤ ስምምነቱ ይለወጥ ለማለት ጊዜው አይደለም" ብለዋል።</p>

<p>በግብፅ በሱዳንና በኢትዮጵያ መካከል የሚታየው የትብብር ጅምር አበረታች መሆኑን የጠቆሙት የውጭ ጉዳይ ሚኒስትር አቶ ስዩም መስፍን በበኩላቸው ትብብሩ የሚካሄደው ሚዛናዊ የውሃ ክፍፍል ስምምነት ስለሌለ ጥርጣሬና አለመተማመን መፈጠሩ የማይቀር ነው ሲሉ ተችተዋል።</p>

<p>በአባይ ውሃ ለመጠቀም ከኢትዮጵያውያን የሚቀርቡ ፕሮጀክቶች በግብፅና በሱዳን ላይ ጉዳት ያደርሳሉ ተብለው ሊቆጠሩ ይችላሉ፤ ከዚህም በመነሳት ፕሮጀክቶቹን ለመቆጣጠርና ለማሰናከል ወይም ትብብሩ የይስሙላ ብቻ ሆኖ እንዲቀር ለማድረግ የተለያየ ዘዴ ሊጠቀሙ እንደሚችሉ ግልጽ ነው ብለዋል - አቶ ስዩም።</p>

<p>የሀገሮቹ ትብብር የጥቅም ግጭቶችን ህጋዊና ፍትሃዊ በሆነ መንገድ በማርገብ የአገራችንን ብሔራዊ ጥቅም ለማረጋገጥ የሚያስችል መሆን ይገባዋል ያሉት አቶ ስዩም፣ ትብብሩ እየተጠናከረ ሊሄድ የሚችለው በሶስቱ አገሮች መካከል የጋራ መተማመን ሊያዳብሩ የሚችሉ ሁኔታዎች እየተጠናከሩ ሲሄዱ ነው ሲሉ ተናግረዋል።</p>

<p>ባለፉት ሶስት አመታት የምስራቅ ናይል ተፋሰስ አገሮች በአባይ ውሃ አጠቃቀም ላይ ተደጋጋሚ ድርድሮች ቢያካሂዱም የተፋሰሱን ሀገራት በሙሉ ያላሳተፉ ውሎች እንዲሰረዙ በሚቀርበው ጥያቄ ላይ ግብጽና ሱዳን ተቃውሞ ማሰማታቸውን የውሃ ሀብት ሚኒስትር አቶ ሽፈራው ጃርሶ ገልፀዋል። የአባይ ውሃ አጠቃቀምን በተመለከተ የተፈረሙ አለም አቀፍ ውሎች ግብጽን ብቻ የሚጠቅሙ ስለሆኑ ተቀባይነት ሊኖራቸው አይገባም ሲሉ የኡጋንዳና የኬኒያ ባለሥልጣናት እንደሚቃወሙ መዘገባችን ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 5 ቀን 1995</a></p>

</body>
</html>	














