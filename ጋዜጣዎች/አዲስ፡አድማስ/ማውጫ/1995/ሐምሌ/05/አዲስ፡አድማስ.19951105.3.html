<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድንበር አካባቢዎች ውጥረት አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በድንበር አካባቢዎች ውጥረት አለ</h2>


<p>በኢትዮ-ኤርትራ ድንበር በምዕራብ አቅጣጫ ውጥረት ስላለ የኢትዮጵያ ወታደሮች አጠራጣሪ ነገር ሲያጋጥማቸው ተኩስ የመክፈት ዝንባሌ ይታይባቸዋል በማለት በቅርቡ ኤርትራዊ ወጣት እንደተገደለ የተባበሩት መንግስታት ድርጅት ገለፀ።</p>

<p>የኤርትራ ወታደሮች በድንበር አካባቢ አራት ጣሊያናዊያን በጥይት አቁስለዋል። የተባበሩት መንግስታት ዋና ፀሐፊ የሆኑት ኮፊ አናን ኢትዮጵያንና ኤርትራን አስመልክቶ በቅርቡ ባቀረቡት ሪፖርት በሁመራ አካባቢ ከመጠን ያለፈ ሃይል የመጠቀም ዝንባሌ እንዳለ ይታያል ብለዋል።</p>

<p>የተመድ የሰላም አስከባሪ ግብረሃይል (አንሚ) አዛዥ የሆኑት ሜጀር ጄኔራል ጐርደን በቅርቡ ግመሎቹን ፍለጋ በድንበር አካባቢ ሲዘዋወር የነበር የ15 ዓመት ወጣት ኤርትራዊ በኢትዮጵያ ወታደሮች ተተኩሶበት እንደተገደለ ገልፀው፤ ከኢትዮጵያ የመከላከያ ሚኒስቴር ባለሥልጣናት ጋር በጉዳዩ ላይ እንደተነጋገሩና ባለሥልጣናቱ በአካባቢው በሚያደርጉት እንቅስቃሴ የበለጠ ጥንቃቄ እንደሚያደርጉ ቃል መግባታቸውን ተናግረዋል።የአንሚ ሀይልም በሁመራ አካባቢ ከበፊቱ የበለጠ በግልፅ የመንቀሳቀስ እርምጃ እንደሚወስድ አመልክተዋል - ጄኔራሉ።</p>

<p>በምዕራብ አቅጣጫ በሚገኝ ድንበር አንዳንዴም ከሱዳን በኩል ጥቃት የሚሰነዝሩ ሃይላት ስለሚታዩና ለኢትዮጵያውያኑ ውጥረት ስለሚፈጥርባቸው የሚሰነዝሩት የተኩስ አፀፋ ራሳቸውን ለመከላከልም ነው ብለዋል። ሆኖም በጄኔራሉ መግለጫ በአካባቢው የሱዳን መንግሥት ሃይሎች በተኩስ ልውውጡ ተሳታፊ ሆነዋል የሚለውን ሃሳብ ውድቅ አድርገውታል።</p>

<p>ባለፈው ወር በሁለቱ ሃገሮች ድንበር አካባቢ ይንቀሳቀሱ የነበሩ አምስት የጣሊያን ሚሲዮናውያን በኤርትራውያን ወታደሮች ተኩስ ተከፍቶባቸው አራቱ እንደቆሰሉ አንሚ አረጋግጧል። ኤርትራውያኑ በሚሲዮናውያኑ ላይ የተኮሱት ሀገር ጥለው የሚወጡ ዜጐቻቸው መስለዋቸው እንደነበር የተገለፀ ሲሆን የጣልያንና የኤርትራ ባለስልጣናት የተከሰተውን ሁኔታ በመመርመር ላይ መሆናቸውን ጄኔራሉ አመልክተዋል።</p>

<p>የሃይል አዛዙ አክለውም በዚህ ወር ይከናወናል ተብሎ እቅድ የተያዘለት የድንበር ማካለል ሂደት እንደታሰበው በወቅቱ የማይከናወን መሆኑን ገልፀው፤ ለወደፊት የሚከናወንበትን ጊዜ ማሳወቅ የድንበር ኮሚሽኑ ስራ መሆኑን ጠቁመዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 5 ቀን 1995</a></p>

</body>
</html>	














