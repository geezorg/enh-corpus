<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአየር ኃይሉ የመዋቅር ለውጥ መደረግ እንዳለበት ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአየር ኃይሉ የመዋቅር ለውጥ መደረግ እንዳለበት ተጠየቀ</h2>


<p>የኢትዮጵያ አየር ኃይልን የመለማመጃ ጀት አውሮፕላን ይዘው ወደ ኤርትራ የጠፉት አባላት፣ ከፍተኛ ምስጥር ስለሚያውቁ በአየር ሀይሉ ውስጥ አጠቃላይ የመዋቅር ለውጥ መደረግ አለበት የሚል ጥያቄ ሰሞኑን በተደረገ ስብሰባ ላይ መቅረቡን ምንጮች አመለከቱ።</p>

<p>ሻምበል ተሾመ ተንኮሉ እና የማስተማሪያ ጄት ይዘው የጠፉት ሻምበል ሳሙኤል ኃይለማሪያም ከአየር ኃይል አዛዦች ጋር በነበራቸው የቀረበ ግንኙነት ስለ አየር ኃይሉ ዝርዝር መረጃ የሚያውቁ ናቸው ብለዋል አንዳንድ የአየር ኃይሉ አባላት። ሁለቱ ሻምበሎች መረጃዎችን ለጠላት አሳልፈው ከሰጡ ለደህንነት አስጊ ስለሚሆን በአየር ኃይላችን ውስጥ የመዋቅር ማስተካከያ መደረግ አለበት ሲሉም ጠይቀዋል ያሉት ምንጮቹ ሀሳቡ እስካሁን ተቀባይነት ያግኝ አያግኝ የታወቀ ነገር የለም።</p>

<p>በስብሰባው ላይ የአየር ኃይሉ አዛዥ ሜጀር ጄኔራል አለምሸት ደግፌ የአየር ኃይሉ በትምህርት ብቃት ከምድር ኃይሉ የተሻለ ቢሆንም አካሄዱ ግን የጠራ አይደለም ማለታቸውንም ምንጮቹ ጨምረው ገልፀዋል።</p>

<p>የደብረዘይት ማኮብኮቢያ ጥገና ላይ ስለነበረ የአየር ኃይል አውሮፕላኖች መቀሌ ተወስደው የነበረ መሆኑንና ጥገናው ሲጠናቀቅ ሻምበል ተሾመ አውሮፕላኖቹን ከመቀሌ ወደ ደብረዘይት ያመላልሱ እንደነበር የጠቆሙት ምንጮቹ፣ ለሙከራ ብለው ያስነሷትን የመማሪያ ጄት አውሮፕላን በዚያው ይዘው እንደጠፉ ተናግረዋል።</p>

<p>ቀሪዎቹ አውሮፕላኖች በሙሉ ደብረዘይት አየር ሃያል ግቢ እንደሚገኙ ምንጮቹ አመልክተው ማኮብኮቢያው በ160 ሚሊዮን ብር ወጪ ጥገና ተደርጐበታል ብለዋል።</p>

<p>የኤርትራ መንግሥት አሁን የተወሰደውን አይነት የመለማመጃ ጄት አልነበረውም፣ በጦርነቱ ወቅት ያልተገኘ ድል ሆኖለታል መባሉንም ምንጮቹ ተናግረዋል።</p>

<p>ጠላፊዎቹ ከዚህ በፊት ጥፋት ፈፅመዋል በሚል ለሁለቱ አመታት ታስረው የነበሩ መሆናቸውን በማስታወስ እንዴት ወደ ሥራ ሊመለሱ ቻሉ የሚል ጥያቄ በአባላቱ መጠየቁንም ምንጮቹ አመልክተዋል።</p>

<p>አውሮፕላኑን ይዘው በጠፉበት ወቅት፣ አደጋ ደርሶባቸው ይሆናል በሚል አየር ሃይሉ ለሦስት ቀናት ባራህሌይ በሚባል የአፋር አካባቢ አሰሳ ማድረጉንም ምንጮቹ ተናግረዋል።</p>

<p>በተያያዘ ዜና የአየር ኃይል የዘመቻ መምሪያ ሃላፊ የሆኑት ኮሎኔል ፋንታ ኦላና ፈቃድ ጠይቀው አሜሪካ የሄዱ ሲሆን የመመለሻቸው ቀን በማለፉ አይመለሱም የሚል ጥርጣሬ ማሳደሩን ምንጮቹ ጠቁመዋል።</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 13 ቀን 1995</a></p>

</body>
</html>	














