<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ከሕገ ወጥ የወርቅ ምርት በየዓመቱ ከ20-30 ሚ.ዶር ታጣለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ከሕገ ወጥ የወርቅ ምርት በየዓመቱ ከ20-30 ሚ.ዶላር ታጣለች</h2>


<p>በአሁኑ ወቅት ከህገወጥ መንገድ የሚመረተው የወርቅ መጠን ለገደምቢ ከሚያመርተው ጋር ተመጣጣኝ ይሆናል ተብሎ እንደሚገመት የማዕድን ሚኒስቴር አስታወቀ።</p>

<p>በማዕድን ሚኒስቴርና በክልል ማዕድን ቢሮዎች መካከል ሰሞኑን በናዝሬት ከተማ በተደረገ የምክክር አውደጥናት ላይ "የከበሩ ማዕድናትን የማምረት ሥራ በኢትዮጵያ ያስከተላቸው ችግሮችና የመፍትሄ ሀሳቦች" በሚል ርዕስ በሚ/ር መስሪያ ቤቱ የፕላንና ፕሮግራም መምሪያ በኩል የቀረበ ጥናት እንዳመለከተው፣በህገወጥ መንገድ ተመርቶ ወደጐረቤት አገሮች የሚሻገረው የከበሩ ማዕድናት መጠን የለገደምቢ የወርቅ ማምረቻ ድርጅት ከሚያመርተው መጠን ጋር እኩል ይሆናል ተብሎ ይታመናል።</p>

<p>ባህላዊ የወርቅ ማምረት ሥራ የሚካሄድባቸው የአገሪቱ ክፍሎች ኦሮሚያ፣ ሶማሊያ፣ ጋምቤላ፣ ቤኒሻንጉል፣ ትግራይና የደቡብ ክልል የሚገኙ የተለያዩ ስፍራዎች እንደሆኑ ጥናቱ ጠቁሞ፣ ከእነዚሁ ማምረቻ ቦታዎች የሚገኘው የወርቅ ምርት መጠን ከጊዜ ወደጊዜ እየጨመረ መምጣቱን የተለያዩ መረጃዎች አመልክተዋል።</p>

<p>በየአመቱ በግርድፍ ከ3000 ኪ.ግ በላይ የሚገመት ወርቅ ለብሄራዊ ኢኮኖሚያዊ ግንባታ ሳይውል በሕገወጥ መንገድ ወደ ውጪ እንደሚወጣ ይገመታል ያለው ጥናቱ። በትንሹ 2000 ኪ.ግ ይባክናል ቢባል አገሪቱ በየአመቱ ከ20-30 ሚሊዮን ዶላር ታጣለች።</p>

<p>"የማዕድን ህግ ማሻሻያ መነሻ ሀሳቦች" በሚል የቀረበ ሌላ የጥናት ፅሁፍ ስለፈቃድ አሰጣጥ፣ ናሙናዎችን ወደውጭ ስለመላክ እና በሌሎች ተያያዥ ጉዳዮች ላይ አሻሚ ወይም ግልፅ ያልሆነ ትርጓሜ አላቸው የተባሉ የማዕድን ህጐች ለውይይት አቅርቧል።</p>

<p>በማዕድን ላኪነት ሥራ ላይ የሚሰማሩ ግለሰቦች የንግድ ፈቃዳቸውን ከንግድና ኢንዱስትሪ ቢያገኙም ክብሄራዊ ባንክ ፈቃድ ማግኘት እንዳለባቸው አንድ የብሄራዊ ባንክ ተወካይ ጠቁመው፣ ውይይቱ ላይ ወደ 120 የሚጠጉላኪዎች እንዳሉ ቢገለፅም ባንኩ የሚያውቃቸው ከአምስት እንደማይበልጡ ተናግረው ፈቃድ ሰጪው አካል ላኪዎቹ ከባንኩ ጋር ግንኙነት እንዲፈጥሩ አሳስበዋል።</p>

<p>በባህላዊ መንገድ ወርቅ እየተመረተባቸው ያሉ አካባቢዎች አምራቾቹ በአስቸኳይ ህጋዊ ፈቃድ ይዘው ካልተንቀሳቀሱ ወደፊት በአንጓላና ኮንጐ እንዳሉ የማዕድን አምራቾች የፀጥታ ስጋት ሊሆን እንደሚችሉ የተጠቆመ ሲሆን፣ በአሁኑ ወቅትም ምርቱ በሚካሄድባቸው አካባቢዎች የኑሮ ውድነት፣ የአካባቢ ጥበቃ ችግሮች እና የኤች አይቪ ስርጭት ችግሮች እንዳሉ ተገልጿል።</p>

<p>አገሪቱ ባላት የማዕድን ሀብት ተጠቃሚ እንድትሆን መከለስ ያለባቸው ህጐች ትኩረት እንዲሰጣቸው፣ በህገወጥ የማዕድን ግብይት ላይ የተሰማሩት ህጋዊ እንዲሆኑ ማድረግ በሚ/ር መሥሪያ ቤቱ በክልሎችና በሌሎች መስሪያ ቤቶች መካከል ቅንጅት እንዲኖር የሚለውን ተሰብሳቢዎቹ ወስነዋል።</p>

<p>በአብዛኛው የወርቅና የጌጣጌጥ ማዕድናት የሚመረቱባቸው ቦታዎች አጠቃላይ የሀገሪቱ የጂኦሎጂ ሁኔታ ተከትለው የሚካሄዱ ቢሆኑም ያልተጠኑና ያልታወቁ ስለማይመረቱ ዋጋቸው ዝቅተኛ ይሆናል። ይህ ደግሞ "በተገቢው ጥንቃቄ በተመረቱ ምርቶች ላይ ተፅዕኖ ይፈጥራል። ለዚህም በአለም ላይ የኢትዮጵያ የኦፓል ዋጋ ዝቅ እንዲል መደረጉ ተጠቃሽ ይሆናል" ተብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 20 ቀን 1995</a></p>

</body>
</html>	














