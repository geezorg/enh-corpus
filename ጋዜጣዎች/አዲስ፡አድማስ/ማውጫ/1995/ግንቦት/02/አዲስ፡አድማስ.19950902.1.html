<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባለሥልጣናት የጐሳ ግጭቶችን ያባብሳሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ባለሥልጣናት የጐሳ ግጭቶችን ያባብሳሉ</h1>


<p>ኢትዮጵያ ውስጥ በርካታ የጐሳ ግጭቶች የሚፈጠሩትና የሚባባሱት የጐሳ ፖለቲካን እንደመጠቀሚያ በሚገለገሉ ባለሥልጣናት እንደሆነ በተባበሩት መንግሥታት ድርጅት የመሰብሰቢያ አዳራሽ በተካሄደው ኮንፈረንስ ላይ ተገለፀ።</p>

<p>"ፌዴራሊዝም፣ ግጭቶችና የሰላም ግንባታ" በሚል በተካሄደው የመጀመሪያ አገር አቀፍ ኮንፈረንስ፣ በርካታ የአገር ውስጥና የውጭ ምሁራን ጥናታቸውን አቅርበዋል።</p>

<p>በኦሮሚያና በሶማሌ ክልሎች መካከል በሞያሌ ወረዳ ስላለው ግጭት ጥናት ያቀረቡት አቶ ተሾመ መኮንን፣ ግጭቶች የፌዴራሊዝምን ቲዮሪ ካለመረዳት የመነጩ እንደሆኑ አመልክተው፣ የአካባቢው ባለሥልጣኖች ለግጭቶቹ የጋራ መፍትሄ ከመፈለግ ይልቅ ለየጐሳዎቻቸው በሚያደርጉት አድልዎ ሳቢያ ችግሩ እንደሚባባስ አስረድተዋል።</p>

<p>በሞያሌ አካባቢ የሚነሱ ግጭቶች ከፌዴራሊዝም በፊት የነበሩ እንደሆኑ ያስታወሱት አቶ ተሾመ ግጭቶቹ በሀብት አጠቃቀም ሳቢያ የሚነሱ እንደነበርና ከፌዴራል አወቃቀር በኋላ ግን ግጭቶቹ በመሬት ባለቤትነት ላይ የተመሰረቱ ሆነዋል ብለዋል።</p>

<p>በኦሮሚያና በሶማሌ ክልሎች መካከል በባቢሌ ወረዳ ስላለው ግጭት ጥናት ያቀረቡት አቶ አህመድ ሺዲ በበኩላቸው፤ ዋናው ችግር የአካባቢ ባለሥልጣናት ግጭቶችን መጠቀሚያ ለማድረግ መሞከራቸው ነው ብለዋል።</p>

<p>"የመሰረታዊ መብቶች ጥበቃና ነጻነት በኢትዮጵያ ፌዴራሊዝም" በሚል በአቶ ጌታቸው አሰፋ የቀረበ ፅሁፍም፣ መልካም እና የተረጋጋ አስተዳደር አለመኖር በጋምቤላ ክልል ለሚከሰቱ የጐሳ ግጭቶች መንስኤ እንደሆነ አመልክቶ፤ የክልሉ ባለሥልጣናትና የፖለቲካ ድርጅቶች የአንድ ጐሳ ደጋፊና የሌላው ጠላት ሆነው በመቅረብ የጐሳ ግጭቶችን ከማቀጣጠል አልፎ ለጅምላ ግድያ የሚውሉ የጦር መሳሪያዎችን እስከማቅረብ ድረስ እንደሚሄዱ ጠቁሟል። ፖሊሶች ምንም ጥፋት ያልፈፀሙ ሰዎችን የዚህ ጐሳ ወይም የዚያ ጐሳ ተወላጅን እየመረጡ ያስራሉ ያለው ይኸው ትንተና፤ ሁሉም ዜጐች የዘር ልዩነት ሳይደረግባቸው መብታቸው እንዲከበር የሚደነግገው ህገ መንግሥት ተጥሷል ይላል።</p>

<p>የደቡብ ክልል ርዕሰ መስተዳድር አቶ ሃይለማርያም ደሳለኝ የደቡብ ክልልን አስመልክቶ ባቀረቡት ጥናት እስከአሁን ግጭቶችን ለማስተናገድ ለመፍታት በደቡብ ክልል ፖሊሲና ስትራቴጂ እንደሌለ ጠቁመው፣ ግጭቶች ሲፈጠሩ እንደመፍትሄ የሚዘጋጁ ፎረሞችም (ህዝባዊ ኮንፈረንሶችም) ቢሆኑ ዘላቂ መፍትሄ እንዳላመጡና ፎረሞቹንም የሚያስተባብሩት በአብዛኛው ግጭቶቹን የቀሰቀሱ ሰዎች እንደሆኑ አመልክተዋል።</p>

<p>የፌዴራልም ሆነ የክልል መንግሥት ለድንበርና ለጐሳ ግጭቶች ውጤታማ የመፍትሄ መንገድ ማዘጋጀት እንደሚገባቸው የጠቆሙ ጥናቶች፣ የድንበር ግጭት በህገ መንግሥት መሰረት በህዝብ ውሳኔ እንዲፈታና እንዲካለል ማድረግ ተገቢ ነው፤ ህግን በሚጥሱ ሰዎች ላይ ተገቢ እርምጃ መውሰድ እንዲሁም ባህላዊ የግጦሽና የውሃ አጠቃቀም ህጐችን ማበረታታት ያስፈልጋል ተብሏል።</p>

<p>ከዚህ ጋር በተያያዘ ባህላዊ የግጭት አፈታት ዘዴዎች ላይ ፅሁፍ ያቀረቡት ወ/ሮ ትርሲት ግርሻው፤ አገሪቱ ባላት የባህል የቋንቋና ሌሎች ልዩነቶች ምክንያት ይህ ነው የሚባል መፍትሄ ማስቀመጥ ስለማይቻል በየአካባቢዎቹ ያሉ ባህላዊ የግጭት መፍትሄዎች ትኩረት ሊሰጣቸው እንደሚገባ አመልክተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 2 ቀን 1995</a></p>

</body>
</html>	














