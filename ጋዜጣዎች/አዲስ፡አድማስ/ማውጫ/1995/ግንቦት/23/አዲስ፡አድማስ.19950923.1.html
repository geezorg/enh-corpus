<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፌዴራል መንግስትን ስልጣን የሚያጠናክር ህግ ተዘጋጀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፌዴራል መንግስትን ስልጣን የሚያጠናክር ህግ ተዘጋጀ</h2>


<p>የክልል መስተዳድር አካላት በተደጋጋሚ የሰብአዊ መብት ረገጣ በመፈፀም የጐሳ ግጭቶችን መቀስቀሳቸው በመንግሥት ባለሥልጣናት በኩል ሲነገር ከቆየ በኋላ፣ የፌዴራል መንግሥት ጦርና ፖሊስ ጣልቃ የሚገቡበትን ስርዓት የሚዘረዝር ህግ ተረቀቀ።</p>

<p>የፌዴራል መንግሥት እርምጃ የክልል መስተዳድሮችን እስከማፍረስ የሚደርስ እንደሆነ ከረቂቅ ህጉ ጋር በተያያዙ ጉዳዮች ላይ ለመምከር ሲባል ትናንት በፌዴራል ጉዳዮች ሚኒስቴር የተዘጋጀው አውደጥናት ላይ ተገልጿል። የስብሰባው መሪ ሚኒስትር አባይ ፀሃዬ በተለያዩ ክልሎች ችግር ሲፈጠር መቆየቱን ጠቅሰው፤ እስካሁን በአጠቃላይ ህገ-መንግሥቱን አደጋ ላይ የጣለ ሁኔታ ህግና ስርዓትን እንዲሁም የሰብአዊ መብት ረገጣዎች ታይተዋል ብለዋል።</p>

<p>ግጭቶችን በውይይትና በመግባባት ለመፍታት ተሞክሯል፤ ነገር ግን በዚህ መፍትሄ የማያገኙ ግጭቶች ይኖራሉ ብለዋል አቶ አባይ። የአገሪቱ ፌዴራል ስርዓትና የየክልሉ ነዋሪዎች ህልውና በክልል አስተዳዳሪዎች መልካም ፍቃድ ብቻ መወሰን የለበትም ያሉት አቶ አባይ፤ የአውደ ጥናቱ ቁምነገር በክልሎች ሰብአዊ መብቶችን የሚጥስ፣ ህገ-መንግሥትን ለአደጋ የሚያጋልጥ ተግባርና ግጭት ሲፈፀም የፌዴራል መንግሥት እርምጃ ምን እንደሚሆን መምከር ነው ሲሉ ተናግረዋል። አሁን የተዘጋጀው ረቂቅ ህግ በመግቢያው ላይ፤ የፌዴራል መንግሥት በክልሎች ጣልቃ እንዲገባ ያደርጋሉ የሚላቸውን የህገ-መንግሥት አንቀጾች ጠቅሷል።</p>

<p>ፌዴራል መንግሥት የአገሪቱን ህገ-መንግሥት የመጠበቅና ከአደጋ የመከላከል ኃላፊነት አለበት የሚለው ይኸው ረቂቅ ሕግ፤ በክልሎች ጣልቃ የሚገባባቸው ሦስት ሁኔታዎች ይዘረዝራሉ።</p>

<p>የክልል መስተዳድር ከአቅሜ በላይ የሆነ የፀጥታ ችግር አጋጥሞኛል በማለት ጥያቄ ካቀረበ የፌዴራል መንግሥት የጦር ሃይሉን እንደሚያሰማራ በህገ መንግሥት የተደነገገ ሲሆን፣ ረቂቁ ህግ በበኩሉ ጥያቄው የሚቀርበው ለፌዴራል ጉዳዮች ሚኒስቴር እንደሆነና ጠቅላይ ሚኒስትሩ እንደ ችግሩ ክብደት የፌዴራል ፖሊስን ወይም የጦር ሃይልን እንደሚያሰማሩ ይገልፃል። የክልል መስተዳድር በጠቅላይ ሚኒስትሩ ትእዛዝ የተሰማራው ሃይል ስራውን እንዲያቆም ከጠየቀ ስራው እንደሚቋረጥ ይደነግጋል -ረቂቅ ህጉ።</p>

<p>የፌዴራል መንግሥት በክልሎች ጣልቃ ከሚገባባቸው ሦስት ምክንያቶች መካከል ሁለተኛው የሰብአዊ መብት ረገጣ መሆኑን በረቂቁ ህግ ተጠቅሷል። የክልል መስተዳድር የሰብአዊ መብት ረገጣዎችን ማስቆም አልቻለም ብለው የአገሪቱ ፓርላማና የፌዴሬሽን ምክር ቤት ካመኑ ለክልሉ ም/ቤት መመሪያ ይሰጣሉ የሚል አንቀፅ በህገ መንግሥት የሰፈረ ሲሆን፣ አዲሱ ረቂቅ ህግ በበኩሉ የክልል መስተዳድር የሰብአዊ መብት ረገጣዎችን አስቁሞ ጥፋተኞችን ለፍርድ እንዲያቀርብ የተሰጠውን መመሪያ ተግባራዊ ካላደረገ ፓርላማና የፌዴሬሽን ም/ቤት የጦር ሃይል ወይም የፌዴራል ፖሊስ በክልሉ እንዲሰማራ ማዘዝ ይችላሉ ይላል።</p>

<p>የፌዴራል መንግሥት በክልል ጣልቃ የሚገባበት ሦስተኛ ምክንያት ህገ-መንግሥታዊ የመንግሥት ስርዓትን አደጋ ላይ የሚጥል ተግባር ሲፈፀም እንደሆነ ረቂቁ ህግ አመልክቶ፣ የፌዴሬሽን ምክር ቤት ችግር ወደተፈጠረበት ክልል ጦር ሃይል ወይም የፌዴራል ፖሊስ እንዲሰማራ እንዲሁም የክልሉ መስተዳድር ፈርሶ ለፌዴራል መንግሥት ተጠሪ የሆነ ጊዜያዊ አስተዳደር እንዲመሰረት ማዘዝ ይችላል ይላል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 23 ቀን 1995</a></p>

</body>
</html>	














