<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንግሥት አዲስ ፖሊሲ ግብፅን አምርሮ ወቀሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንግሥት አዲስ ፖሊሲ ግብፅን አምርሮ ወቀሰ</h2>


<p>ኢትዮጵያ በአባይ ውሃ እንዳትጠቀም ለማደናቀፍ የግብጽ መንግሥት በአገራችን እንዲሁም በአፍሪካ ቀንድ ግጭቶችን ሲያቀጣጥልና ሲያባብስ ቆይቷል ሲል በኢትዮጵያ መንግስት የተዘጋጀ አዲስ ፖሊሲ ገለፀ።</p>

<p>የአገር ደህንነትና የውጭ ጉዳይ ፖሊሲ እንደገለፀው፤ የአረብ ሀገሮች ኢትዮጵያን በጥላቻና በጥርጣሬ እንዲመለከቱ ጥረት አድርጋለች። ኢትዮጵያ ሱዳንና ግብፅ አንዳቸውም ጉዳት ሳይደርስባቸው የአባይ ውሃን መጠቀም እንደሚችሉ ያመለከተው ይኸው ፖሊሲ፤ አብዛኞቹ ግብፃውያን ግን ኢትዮጵያ በአባይ ውሃ ከተጠቀመች ግብጽ እንደምትጐዳ አድርገው ያስባሉ ብሏል።</p>

<p>አባይን በጋራ መጠቀም የሚቻልባቸውን ዘዴዎች ፖሊሲው ጠቃቅሶ፣ የግብጽ መንግሥት ግን ኢትዮጵያ በውሃው እንዳትጠቀም በተቀናጀ አኳኋን የሚያደናቅፍ አላማን ሲከተል ቆይቷል ሲል ያትታል።</p>

<p>የግብጽ መንግስት አላማውን ለማሳካት የተጠቀመበት ዋነኛ ዘዴ በኢትዮጵያና በአፍሪካ ቀንድ አለመረጋጋት እንዲሰፍን ማድረግ ነው ያለው ይኸው አዲስ ፖሊሲ፣ ለአካባቢያችን አለመረጋጋት መንስኤዋ ግብጽ ነች ባይባልም፤ በዚሁ አለመረጋጋት ጥቅም እንደምታገኝ በማሰብ ግጭቶችን በማቀጣጠልና በማባባስ ረገድ የበኩሏን አስተዋጽኦ አድርጋለች ብሏል። </p>

<p>የግብጽ መንግስት የሚመራው፤ ኢትዮጵያ በማያባራ ጦርነት ከተናጠች በልማት ላይ ማተኮር አትችልም፤ ለልማት ትኩረት እሰጣለሁ ብትል እንኳ በድህነት ውስጥ እየተሰቃየች ውሃውን የመጠቀም አቅም አይኖራትም በሚል ግምት ነው ይላል- ፖሊሲው።</p>

<p>ግብጾች የተጠቀሙበት ሌላው ስልት ኢትዮጵያ የአባይን ውሃ ለመጠቀም ብድርና እርዳታ እንዳታገኝ ማድረግ እንደሆነና የአቅማቸውን ያህል በመረባረብም እንደተሳካላቸው ፖሊሲው አውስቶ፤ በአረቡ አለም ባላቸው ተሰሚነት አባይን የሚያለማ ብድርና እርዳታ ለኢትዮጵያ እንዳይሰጡ ለማድረግ ችለዋል፤ በአረቡ አለምም ኢትዮጵያን በተመለከተ የጥላቻና የጥርጣሬ መንፈስ እንዲጠናከር ጥረዋል ሲል አማርሯል።</p>

<p>ኢትዮጵያ በራሷ ሃብት አባይን እንዳትጠቀም በድህነትና በማያባራ ጦርነት ተጠፍራለች፤ የብድርና የእርዳታ በር ተቆልፎበታል፤ የአባይን ውሃ አይን አይኑን እያየች ከማሳለፍ በቀር አማራጭ የላትም የሚል ነው የግብጽ ሀሳብ ሲልም ይቃወማል።</p>

<p>በተግባር ባይገለጽም ግብጽ ከፍቃድዋ ውጭ በውሃው እጠቀማለሁ በሚል አገር ላይ ወታደራዊ እርምጃ እወስዳለሁ የምትልበት አጋጣሚም እንደነበርና ግብጽ ከማስፈራራት አልፋ ቀጥተኛ ወረራ አትፈጽምም ብለው የሚገምቱ ወገኖች መኖራቸውን የፖሊሲው ሰነድ አስታውሶ፣ በሌላ በኩል ግምት የሚሰጠው ወታደራዊ ሀይል ማዘጋጀቷን በመጥቀስ የግብጽ አቋም ከማስፈራራትም ያለፈ ነው የሚሉ ወገኖች እንዳሉ ያመለክታል።</p>

<p>የፖሊሲው ሰነድ የግብጽን አቋም ከዘረዘረ በኋላ የኢትዮጵያ ፖሊሲ በጋራ የመጠቀም መርህን በመከተል የልማት እንቅስቃሴአችንን በማይጐዳ መንገድ ከስሜታዊነትና ከጊዜያዊ ጥቅም ባሻገር በማሰብ በሰላምና በድርድር መፍታት ነው ይላል።</p>

<p>ከአባይ ጋር በተያያዘ ሊከሰቱ የሚችሉ ስጋቶችን፣ ለአባይ ሲባል በኢትዮጵያ ውስጥና በአካባቢው እንዲባባሱ የሚደረጉ ግጭቶችንና ከግብጽ ሊቃጣ የሚችል ጥቃትን በተመለከተ አጭር ማብራሪያ ይሰጣል ሰነዱ። በአገራችን ዲሞክራሲንና መቻቻልን እውን በማድረግ የውስጥ ቅራኔዎችን በሰላም ከፈታን፣ ከጐረቤቶቻችን ጋር የሚኖረንን ግንኙነት ግጭትን በሚያስወገድ መንገድ ካካሄድን በአባይ ዙሪያ ለሚነሱ ስጋቶች በቀላሉ የማንጋለጥ እንሆናለን፤ ከማያባራ ጦርነት ወጥተን በልማት ላይ ማተኮር እንችላለን፤ የመከላከል አቅማችን ሊሰነዘርብን ከሚችል ጥቃት ጋር እየተነፃፀረና እየዳበረ እንዲሄድ ማድረግ ይኖርብናል ሲል ይዘረዝራል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 30 ቀን 1995</a></p>

</body>
</html>	














