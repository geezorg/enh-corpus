<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መብራት ሃይል በፓርላማ ተደነቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መብራት ሃይል በፓርላማ ተደነቀ</h1>


<p>የኢትዮጵያ ኤሌክትሪክ ሀይል ኮርፖሬሽን ዘንድሮ ከእቅድ በላይ ጥሩ ሥራ አከናውኛለሁ በማለት ሪፖርት ሲያቀርብ በፓርላማ አባላት ተደነቀ።</p>

<p>የመብራት ሃይል ኮርፖሬሽን ሥራ አስኪያጅ ሰሞኑን እንደገለፁት ኮርፖሬሽኑ ከእቅድ በላይ ሰርቶ ጥሩ ውጤት ማስገኘቱን ገልፀዋል። በአመት የኢትዮጵያውያንን ገቢ በ1. ቢሊዮን ብር እንዲቀንስ ያደርጋል ስለተባለው የኤሌክትሪክ መቋረጥ አንድ የፓርላማ አባል በሰጡት አስተያየት፤ የሀይል መቋረጡን እንደ ችግር ሳይሆን እንደ ክስተት ነው የማየው እዚህ ላይ መመለስ ያለበት ወደፊት ይህን እንዴት ማሸነፍ ይቻላል የሚለው ነው ብለዋል።</p>

<p>ኮርፖሬሽኑ የተጣለበትን ከፍተኛ ሀላፊነት ለመወጣት በሚያደርገው ጥረት በዋነኛነት የኦፕሬሽን ስራዎችን አጠናክሮ ከማከናወን ባሻገር የአቅም ግንባታ ስራዎችንና የልማት ማስፋፊያ ፕሮጀክቶችን ያስፈፅማል ሲሉ የተናገሩት የኮርፖሬሽኑ ስራ አስኪያጅ አቶ ምህረት ደበበ፤ የኦፕሬሽን ስራ የሚባሉት ኤሌክትሪክን የማመንጨት፣ የመሸጥና ደንበኞችን የማገልገል ስራዎች በታቀደው መሠረት ተከናውነዋል ብለዋል።</p>

<p>በኤሃኮ ግድቦች የሚመነጨው የኤሌክትሪክ ሃይል ዘንድሮ በእጅጉ በመቀነሱ የደንበኞች አገልግሎት በሳምንት ለሁለት ቀናት እንዲቋረጥ መደረጉ በኢትዮጵያ ኢኮኖሚ ላይ ከፍተኛ ጉዳት እንደሚያደርስ የገለፁ የኢኮኖሚ ባለሙያዎች ጉዳቱ 14 ሚሊዮን ሰዎችን ለረሃብ ከዳረገው የምግብ እጥረት ያልተናነሰ ነው ማለታቸው ይታወሳል።</p>

<p>የምርትና የአገልግሎት ሥራ ተስተጓጉሎ ኪሳራ እየደረሰ ሲሆን፣ በርካታ ፋብሪካዎች ተዘግተው ሰራተኞች እየተቀነሱ መሆናቸውም ታውቋል። በሌላ በኩል የኢንዱስትሪ ልማት ስትራቴጂ በሚል ርዕስ መንግሥት ያዘጋጀው ሰነድ የውሃና ኤሌክትሪክ አገልግሎት ዋጋ እንደሚጨምር ገልፀዋል።</p>

<p>ደንበኞች ከተጠቀሙበት በላይ እንዲከፍሉ ይጠየቃል ተብለው የተጠየቁት አቶ ምህረት በአሁኑ ወቅት በክፍያ ላይ ችግር ካለ ማስመርመር እንደሚቻል ጠቁመው ወደፊት ግን የቅድመ ክፍያ ስርአት ለመዘርጋት መታቀዱን ተናግረዋል።</p>

<p>ከኮርፖሬሽኑ ጋር በተደረሰ ስምምነት መሠረት ከሱዳን ጋር የኤሌክትሪክ ትስስር ለመፍጠር በሱዳን በኩል ያለውን ቅየሳ ለማከናወን ቅድመ ክፍያ ተፈጽሟል፤ የቅየሳ ስራውም ተጀምሮ ወደ 23 በመቶ ለማጠናቀቅ ተችሏል ያሉት አቶ ምህረት፤ በጅቡቲ በኩልም የቅየሳ ስራውን ለመጀመር መጋብት ወር ላይ ስምምነት መፈረሙን በመጥቀስ በኮርፖሬሽኑ ታሪክ የምህንድስና አገልግሎቱን ወደ ውጭ ለመሸጥ ያስቻለ የመጀመሪያ ውጤት ነው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 30 ቀን 1995</a></p>

</body>
</html>	














