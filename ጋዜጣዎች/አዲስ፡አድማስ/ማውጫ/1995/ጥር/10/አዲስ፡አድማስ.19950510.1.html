<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፕሬስ ሕጉ ረቂቅ መንግሥትና ነፃው ፕሬስ ተወዛገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በፕሬስ ሕጉ ረቂቅ መንግሥትና ነፃው ፕሬስ ተወዛገቡ</h1>


<p>ጋዜጦችን ለመቆጣጠር ከአስር አመት በፊት የወጣውን የፕሬስ አዋጅ እንዲተካ በመንግስት የተረቀቀው አዲስ የፕሬስ ህግ፤ "የአፈርና ሥርዓትን የሚያበረታታና ነፃ ፕሬስን የሚገድል ነው" ሲሉ ኢነጋማ፣ የፕሬስ ተቋማትና ጋዜጠኞች ተቃወሙት።</p>

<p>የማስታወቂያ ሚኒስቴር በበኩሉ ያረቀቅነው ህግ "ነፃና የሃላፊነት ስሜት የሚሰማቸውን ጋዜጦች ለመፍጠር የሚያስችል ነው" ይላል።</p>

<p>ነባሩ ህግ የፕሬስ ነፃነትን ስለሚጫን መሻሻል አለበት የሚል ጥያቄ በኢትዮጵያውያን ጋዜጠኞችና በአለም አቀፍ ተቋማት አማካኝነት ለመንግስት ይቀርብ እንደነበር የሚጠቅሱ የጋጣ አሳታሚዎችና አዘጋጆች ነፃነትን የሚያሰፋ የመንግስት ባለስልጣናት ለጋዜጠኞች መረጃ የመስጠት ሀላፊነታቸውን እንዲወጡ የሚያደርግ የህግ ማሻሻያ ስንጠብቅ ከቀድሞው የባሰ አስደንጋጭ ህግ መረቀቁ አስግቶናል ብለዋል። የተረቀቀው አዲስ ህግ ጋዜጣ የማሳተም መብትን የሚገድብ፤ የጋዜጣ አከፋፋይና አዟሪዎችን እንቅስቃሴ የሚገታ፤ ጋዜጣን የማገድ ቅጣት እንዲሁም ጋዜጣን የመዝጋት ስልጣን ለማስታወቂያ ሚኒስቴር የሚሰጥ ነው የሚሉ የፕሬስ ተቋማት፤ ህጉ የመንግስት ባለስልጣናት ስራ እንዳይዘገብ የሚከለክልና ፍቃደኛ አባላት አሉት የጋዜጠኞች ማህበር መውጣት ያለበት የስነምግባር መመሪያ በመንግስት እንዲታወጅ የሚያደርግ በመሆኑም የነፃ ፕሬስን ህልውና አደጋ ላይ ይጥላል ሲሉ ተቃውመዋል። የማስታወቂያ ሚኒስቴር በበኩሉ መንግስት የፕሬስ ነፃነትን ለመጣስ ፍላጎት አለው ብለው የሚሰጉ ሰዎች እንዳሉ አመልክቶ ስጋታቸው መሰረተ - ቢስ ነው ሲል አስተባብሏል። የግል ፕሬስ የዲሞክራሲ አጋዥ የሆነ ተቋም ነው በሚል አስተሳሰብ መንግስት እንደሚመራ ያወሳው የሚኒስቴሩ መግለጫ፤ የግል ፕሬስ የህወታችን አንድ አካል የሆነበት ጊዜ ላይ መድረሳችን አንድ ስኬት ነው፤ ከእንዲህ የግል ፕሬስን ህልውና ለመፈታተን የሚመኝ መንግስት ቢመጣ ከዜጎች ከፍተኛ ተቃውሞ ይገጥመዋል በማለት የፕሬስ ነፃነቶችን ለማክበር ቁርጠኛ ነኝ ብሏል።</p>

<p>የማስታወቂያ ሚኒስቴር በመቀጠል፤ የግል ፕሬስን ህልውና ለማረጋገጥ ባደረግነው ጥረት ህይወታችን የማይነጠል አካል መሆን በመቻሉ ድል ቢሆንም፤ ገና የጋዜጠኝነትን ሙያ የሚያከብርና የተጠናከረ የግል ፕሬስ አልተስፋፋም፤ ለግሉ ፕሬስ ድክመት መንስኤ የሆኑ ችግሮችን መፍታት የግድ አስፈላጊ ነው ብሏል። አብዛኛው የግል ፕሬስ የሙያ እጥረት ያለበት፤በፖለቲካ ወገናዊነትና ጥላቻ የሚመራ፤ በህግ የማይገዛ ነው ያለው የማስታውቂያ ሚኒስቴር መግለጫ ችግሮችን ለማስወገድ የሚረዳ ህግ አዘጋጅተን ለግል ፕሬስ አባላት ጋር ልንወያይበት አቅርበናል ብሏል። በመንግስት በኩል መረጃ ያለመስጠት ልምድም ከግል ፕሬስ ችግሮች መባባስ አስተዋጽኦ ስለነበረው ባለስልጣናት መረጃ የመስጠት ሀላፊነታቸውን እንዲወጡ ይደረጋል ብሏል - የማስታወቂያ ሚኒስቴር።</p>

<p>በእንግሊዝ ኤምባሲ የገንዘብ ድጋፍ በማስታወቂያ ሚኒስቴር አዘጋጅነት ረቂቅ ህጉን በተመለከተ ለሶስት ቀናት የተካሄደው ሲምፖዚየሙ ትናንት አርብ ተጠናቅቋል። የማስታወቂያ ሚኒስትሩ አቶ በረከት ስምኦን በውይይት የሚሻሻሉ ነገሮች እያየን በብዙ ጉዳዮች ላይ ለግል ፕሬስ አባላት ጋር መግባባት ችለናል፤ ሲምፖዚየሙ የተሳካ ነበር ሲሉ ኢነጋማ ፕሬዚዳንት አቶ ክፍሌ ሙላት ግን፤ ሲምፖዝየሙ ነጻውን ፕሬስ በማግለል የተካሄደና ቅንነት የጎደለው ማታለያ ነው ሲሉ ተችተዋል። በደረሳቸው ጥሪ መሰረት ረቡዕ ጥዋት በሲምፖዚየም አዳራሽ የተገኙት የኢነጋማ ፕሬዚዳንት አቶ ክፍሌ፤ ህጉን ለማሻሻል ከታሰበ ኢነጋማ ጥናቱንና ሀሳቡን እንዲያቀርብ መድረክ ሊሰጠው ይገባ እንደነበር ጠቅሰው "ነፃውን ፕሬስ ባገለለ መድረክ በሚካሄደው ስብሰባ ላይ ለመሳተፍ ህሊናዬ ስለማይፈቅድልኝ በክብር እንዲያሰናብቱኝ እጠይቃለሁ" በማለት ለማስታወቂያ ሚኒስትሩ ጥያቄ አቀረቡ።</p>

<p>ሚኒስትሩ አቶ በረከት ስምዖን በበኩላቸው መድረኩ ነፃ እንደሆነና አቶ ክፍሌ ሙላት የፈለጉትን ሀሳብ በማቅረብ መሳተፍ እንደሚችሉ በመግለጽ እኛ ማሰናበት አንችልም። ከኛው ጋር ሆነው እንዲወያዩና እንዲሳተፉ ጋብዘንዎታል። ግብዣውን መቀበል አሊያም ጥሎ መሄድ የእርስዎ ምርጫ ነው የሚል ምላሽ ሰጡ። አቶ ክፍሌ፤ ኢነጋማ በሲምፖዚየሙ የተጋበዘው እንዲሳተፍ ብቻ ሳይሆን በነፃ ፕሬስ ችግሮችና መፍትሔዎች ላይ ጥናታዊ ጽሑፍ ለማቅረብ ነበር በማለት ከማስታውቂያ ሚኒስትር የተፃ ደብዳቤ በማስረጃነት አቅርበዋል።</p>

<p>የሚኒስትሩን ምላሽ ቆመው ሲሰሙ የነበሩት አቶ ክፍሌ ስብሰባውን ትተው ወጡ ሀሳባቸውን የደገፉ የነፃው ፕሬስ አባላትም ተከተሏቸው።</p>

<p>"በኢትዮጵያ የግል ፕሬስ የወደፊት ዕድልና የመንግስት ዕይታ" በሚል ርዕስ በማስታወቂያ ሚኒስቴር የተዘጋጀ ጽሑፍ በአቶ በረከት ስምዖን ተነበበና ስብሰባው ቀጠለ። በተከታታይም የተለያዩ የመንግስት ባለስልጣናት ያዘጋጁትን ጽሑፍ አቅርበዋል።</p>

<p>በመንግስት ባለስልጣናት የተነበቡት ጽሑፎች በሙሉ የፕሬስ ነፃነት ገደብ ያስፈልገዋል ብለው የሚከራከሩና የቀድሞው ህግ ይበልጥ ጠብቆ አዳዲስ ገደቦችን የያዘ ህግ እንዲወጣ የሚጠይቁ መሆናቸው የጠቀሱ የስብሰባው ተካፋዮች፤ ተቃራኒ ሀሳብ ያላቸው ሰዎችም ጽሑፍ እንዲያቀርቡ መደረግ ነበረበት ሲሉ ወቀሳ ሰንዝረዋል።</p>

<p>አቶ በረከት ስምዖን በሚቀጥለው ወር የውይይት ስብሰባ እንደሚዘጋጅ ገልፀው፤ ከኢነጋማና ከነፃ ፕሬስ አባላት የጥናት ጽሑፍ እንዲያቀርቡ እንጋብዛለን ሲሉ ተናግረዋል። በአሁኑ ሲምፖዚየም።</p>

<p>የቀረቡት ጥናታዊ ጽሑፎች ነፃውን ፕሬስ በሙሉ በአንድ ላይ በአጥፊነት የፈረጁ መሆናቸው ከተሳታፊዎችም ሆነ ከጋዜጠኞች ከፍተኛ ቅሬታ የቀሰቀሱ ሲሆን፤ መንግስት የሥነ-ምግባር ደንብና የፕሬስ ካውንስል እንዲቋቋም ማድረግ አለበት የሚለው ሀሳብም የከፋ ተቃውሞ ገጥሞታል።</p>

<p>ጎበዝ ሰራተኛንና ሰነፉን መለየት የዜጎች ጉዳይ እንጂ የመንግስት እንዳልሆነው ሁሉ፤ "መንግስት ለጋዜጠኞች የሥነ-ምግባር ደንብ የሚያወጣው ምን አግብቶት ነው? ይህ የጋዜጠኛው እንጂ የመንግስት ጉዳይ አይደለም" የሚል ተቃውሞ በተደጋጋሚ ተነስቷል።</p>

<p>የግል ፕሬስ የሥነ ምግባር ደንብና ተግባራዊ አፈፃሙ በሚል ርዕስ ጽሑፍ ያቀረቡት የፕሬስና ኢንፎርሜሽን መምሪያ ኃላፊ አቶ ጌታቸው ዘሩ ግን የፕሬስ ህጉን ማሻሻል ብቻ ሳይሆን የጋዜጠኞችን ስና ምግባር እንዲወጣ ማድረግ በይደር መቆየት የለበትም ነው ያሉት። </p>

<p>ኢነጋማም ሆነ ኢጋማ በመሠረታዊ ይዞታቸው አንድ የሆኑና ከለሎች አገሮችም ጋር ተመሳሳይነት ያላቸው የሥነ ምግባር ደንቦች እንዳሏቸው የጠቀሱት አቶ ጌታቸው ደንቦቹ ግን የወረቀት ላይ ነብር ከመሆን የዘለለ ፋይዳ አልነበራቸውም ብለዋል።</p>

<p>መንግስት በነፃ ላይ ጭፍን ጥላቻ የያዘ ይመስላል "ሁሉም ፖሬሶች እንዴት በአንድ ይፈራጃሉ አቀራረባችሁ ተስፋ ሰጭ ናቸው የሚባሉትን ፕሬሶች ጭምር አብሮ የሚፈልቅ ነው በሚል በተደጋጋሚ ከቤቱ የተንፀባረቀው ሀሳብ አስመልክቶም የመንግስትና የፕሬስ ግንኙነት የሚል ፅሑፍ ያቀረቡት የብሮድካስት ኤጀንሲ ዋና ሥራ አስኪያጅ አቶ ሽመልስ ከማል ተስፋ ሰጭ ፕሬሶች መበረታታት እንዳለባቸው የመንግስትም እምነት ነው ብለዋል።</p>

<p>ይሁንና በዚህ ዙሪያ እየቀረበ ያለው ቅሬታ መደጋገሙ ሀኪም በተቀቀለ መርፌ በመውጋቱ መመስገን አለበት የሚል ይመሰላል። መርፌ ቀቅሎ መውጋት ለሀኪም ኃላፊነቱ ነው ብለዋል።</p>

<p>የተረቀቀው ህግ አስፈሪ ቀደም ሲል ከነበረው የባሰና የማያላውስ ነው የሚል አስተያየት በተደጋጋሚ የሰነዘሩ ጋዜጠኞችና የሲምፖዚየሙ ተሳታፊዎች አብዛኞቹ አንቀጾች ላይ የተለያዩ ተቃውሞውችናና ቅሬታዎችን ሰንዝረዋል።</p>

<p>ሐሙስ እለት ዘጠኝ የፕሬስ ተቋማት በረቂቅ ህጉ ውስጥ የነፃ ፕሬስን ህልውና ለአደጋ የሚዳረጉ በርካታ አንቀፆች መካተታቸው እንዳስደነገጣቸው በመተንተን ያወጡትን የጋራ መግለጫ አቶ አማረ አረጋዊ ለሲምፖዚየሙ ተሳታፊዎች በማንበብ ሃሳባቸውን ላማቅረብ ጠይቀው ነበር።</p>

<p>ስብሰባውን የሚመሩት አቶ በረከት ስምኦን በሰጡት መልስ ስብሰባው የረቂቅ ህጉ መወያያ እስከሆነ ድረስ በስብሰባው በመሳተፍ ሀሳብ እንዲያቀርቡ እንጂ የአቋም መግለጫ እንዲያቀርቡ አልፈቀድኩልዎትም በማለት ጥያቄውን ውድቅ አድርገውታል።</p>

<p>የፕሬስ ተቋማታ በጋራ ባወጡት መግለጫ ረቂቅ ህጉ ነፃነት የሚገድል የዲሞክራሲ ብልጭታውን ከነአካቴው የሚያዳፍን የጋዜጦችን የማስታወቂያንግድ የሚዘጋ አፈናን የሚያጠናክር የዜና ምንጭንና የተጀመረውን የምርመራ መብት የሚጋፋ ተጠያቂነት ያለበትን አሠራር የሚያጠፋ ነው ብለዋል።</p>

<p>ስብሰባውን የሚመሩ የመንግስት ባለስልጣናት በበኩላቸው የፕሬስ ተቋማት መግለጫ ለማውጣት ቸኩለዋል ሲሉ ተናግረዋል።</p>

<p>የማስታወቂያ ሚኒስትሩ አቶ በረከት በረቂቅ ህጉ ላይ የተነሱት ጥያቄዎና የተሰነዘሩትን አስተያየቶች በአብዘኛው ተቀባይነት እንዳላቸውና ረቂቅ መሻሻል እንዳለበት የሚጠቁሙ መሆናቸውን ጠቅሰው ይህ ገና ረቂቅ አዋጅ ነው። አስቀድመን አላየናቸው በርካት ጠቃሚ ሃሳቦች በዚህ ውይይት እያገኘን ነው። ተመሳሳይ የውይይት መድረክ እንደገና እናዘጋጃለን። ዓላማችን ነፃና ኃላፊነት የሚሰማው ፕሬስ ለመፍጠር የሚያስችል ህግ ለማውጣት እስከሆነ ድረስ አሁንም ከመወያየት ወደኃላ አንልም ብለዋል።</p>

<p>በሲምፖዚየሙ ተሳታፊውች የተሰነዘሩ ጥያቄዎች አስተያየቶችና ተቃውሞዎሽ እንዲሁም ከመንግስት ባለስልጣናት የተሰጡ መልሶች ከረቂቅ ህጉ ጋር በማጣቀስ ከሳምንት በኋላ መግለጫ እንደሚወጣ የገለጹት አቶ በረከት በየካቲት ወር አጋማሽ የግል ፕሬስ አባላት ጽሑፍ የሚያቀርቡበትና ተመሳሳይ ውይይት የሚካሄድበት ሲምፖዚየም እንደሚዘጋጅ ተናግረዋል።</p>

<p>አሁን ያለነው ኢንፎርሜሽን ኃይል ነው የኢንፎርሜሽን ዘመን ነው እየተባለ በሚጠራበት ተጨባጭ የዓለም ሁኔታ ላይ ነው ስለዚህም የፕሬስ ነፃነት ቁልፍ መሆኑ የማያጠያይቅ ነው።</p>

<p>ከዚህ በመነሣትና የኢትዮጵያን የነገ እድገት በማለም የአገራችን የፕሬስ ሕግ አዲስ ከመሆኗ የተነሳ ያላሟላቸውንና በተግባርም የታዩትን ድክመቶች አርሞና አስተካክሎ ለኢትዮጵያ ፕሬስ የተሻላ ሁኔታ ይፈጠራል ብለን ስንጠብቅ በመንግስትና በግል ፕሬሥ መካከል የነበረው መራራቅ አድልዎና አለመተማመንን ተቀይሮ የተሻላ መቀራረብን አብሮ መስራት የሚፈጠርበት አዲስ መድረክና እድል ይከፈታል ብለን ስንጓጓ የኢትዮጵያ ፕሬስ ከተራ ኢንፎርሜሽን ከመቀበል በተጨማሪ ጠለቅ ወደአለ ኢንቨስትጌቲቭ ሪፖርቲንግ ይሸጋገራል፤ ብለን ተስፋ ስናደርግ የማስታወቂያ ሚኒስቴር ረቡዕ ዕለት ጥር 7/95 ዓ.ም ያሰራጨው የፕሬስ ሕግ ረቂቅ ግን የነበርን ተስፍና ጉጉት እውን ማድረግ ይቅርና ከእንግዲህ ወዲህ በኢትዮጵያ ምድር ያጋጥማል ብለን ያለጠበቅነው ያለፈና ያከተመ መስሎንም ወደነበረ እሚያሳስብ እሚያስፈራና እሚያስደነግጥ በነፃው ፕሬስ ላይ የሞት አደጋ እንዲያንዣብባ ያደረገ ሆኖ አግኝተነዋል።</p>

<p>ይህ ረቂቅ አዋጅ ለዘመናት የኢትዮጵያ ሕዝብ ሲታገልለትና ሊያገኘው ሲጓጓ የቆየውን ዲሞክራሲ እውን ለማድረግ ዋነኛና ሁነኛ መሳሪያ የሆነውን የነፃ ፕሬሶችን እንቅስቃሴ ክፉኛ በመገደብ የሕዝብን የማወቅ መብት አግዶ ወደፊት የመራመድ ራዕያችንን የኋሊት የሚመልስ ነው የሚል እምነት አለን</p>

<p>በዚህ ረቂቅ ሕግ ኢንፎርሜሽን መረጃ የማግኘት መብት ካለፈው አዋጅ በባሰና በከፋ መልኩ የተዘጋ በመሆኑ ጋዜጠኛው ጥሮ ግሮ የሚያገኘው ኢንፍሶርሜሽን የመዘገበና ዜና የማድረግ ነፃነት በከፍተኛ ሁኔታ እንዲገደብ በመደረጉ</p>

<p>የባለቤትነት ቁጥጥር የምዝገባና የፈቃድ ቅድመ ሁኔታዎች ፕሬስን ከአዟሪነት ከአታሚ ጋር የማቆራኘት ሁኔታ ወደ ቅድመ ምርመራ ዘመን ወደኋላ የሚመልስ በመሆኑ </p>

<p>የፕሬስ ነፃነት ጉዳይ የአገር ጉዳይ ነው የፕሬስ ነፃነት ጉዳይ የሕገ መንግሥትና የዲሞክራሲ ጉዳይ ነው ስለሆነም ትልቅ ትንሽ የግል የመንግስት የፌዴራል የክልል የሚባልበት ጉዳይ አይደለም። ስለሆነውም በመንግስትም ይሁን በግል ያለ የተደራጀም ይሁን ያልተደራጀ የፕሬስ ማህበረሰብ አባል ይህ በረቂቅነት የቀረበው የፍሬው ሕግ በአንዳች ችኮላና ጥድፊያ ያለጥሞናና ስክነት ወደተግባትራዊ ደረጃ ከመሸጋገሩ በፊት በምትኩ ሌላ የተሻለ እድል የሚሰጥ የፔሬሱ ማህበረሰብ በአግባቡ የተሳተፈበትና የኢትዮጵያን የፕሬስ ነፃነት በእውን የሚያረጋግጥ የፕሬስ አዋጅ እንዲወጣ እንዲታገል ጥሪያችንን እናቀርባለን።</p>

<p>ይህን መግለጫ ተወያይተንና አጢነን ወደተሻለ ምዕራፍ የሚያራምድ ነው ብለን ያወጣን ሲሆን ለተከታታይ ውይይትም ዝግጁ ሆነን ነው</p>

<p>በዚህ የጋራ መግለጫ የተሳተፉት የሚከተሉት ናቸው ኣዲስ ዜና፣ ካፒታል፣ ሪፖርተር፣ አድስአድናስ፣ ፎርቹን፣ ዘ ፕሬስ፣ አዲስ ትሪቢዮን፣ ዘ ስኮፕ፣ ኔሽን፣</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 10 ቀን 1995</a></p>

</body>
</html>	














