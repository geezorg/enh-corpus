<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአዲስ አበባ ንግድ ምክር ቤት አመራሮች ተመረጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአዲስ አበባ ንግድ ምክር ቤት አመራሮች ተመረጡ</h1>


<p>ከትናንት በስቲያ በሂልተን ሆቴል በተጠራው የአዲስ አበባ ንግድ ምክር ቤት ጠቅላላ ጉባኤ አቶ ብርሃነ መዋን ያለተወዳዳሪ ፕሬዚዳንት አድርጐ ሲመርጥ አቶ እየሱስወርቅ ዛፉ ከሌሎች ሦስት ዕጩዎች ጋር ተወዳድረው ከፍተኛ ድምፅ በማግኘት ምክትል ፕሬዚዳንት ሆነው ተመርጠዋል።</p>

<p>የምክር ቤቱ አባላት ከቀኑ 8 ሰዓት ጀምሮ ባካሄዱት ጉባኤ የሁለት ዓመታት የሥራ ክንውን ሪፖርትና በቀድሞ አመራሮች የተዘረዘረ ሲሆን የውጭ ኦዲተር ሪፖርትም ተሰምቷል። እስከማምሻው በተካሄደው የምርጫ ሥነ ሥርዓት ለቦርድ አባልነት ከቀረቡት 20 ዕጩዎች መካከል ስምንቱ ማለትም አቶ ወልዳረጋይ ተሰማ ወ/ሮ አቻምየለሽ አሸናፊ ዶ/ር አረጋ ይርዳው ዶ/ር ፍሰሀ እሸቱ ወ/ሮ አዜብ ረታ አቶ ሚካኤል ሽመልስ አቶ ምህረት ደበበና አቶ ኩማ ትርፌ በምርጫው አሸንፈዋል።</p>

<p>የፕሬዚዳንቶችና የቦርድ አባሎች ምርጫ ይፋ ከመደረጉ ቀደም ብሎ የንግድ ማኅበረሰቡ በሚያካሄደው እንቅስቃሴ ቀልጣፋ ትጉህና የተመረጡ መንግሥታዊ መስሪያ ቤቶች ከምክር ቤቱ ፕሬዚዳንት እጅ ሽልማት ተቀብለዋል። ሽልማቱን የተቀበሉት ምስጉን መሥሪያ ቤቶች ንግድና ኢንዱስትሪ ሚኒስቴር ገቢዎች ሚኒስቴር የኢትዮጵያ ኢንቨስትመንት ባለስልጣን የደህንነት የኢሚግሬሽንና ስደተኞች ጉዳይ ባለስልጣን ውልና ማስረጃ መስሪያ ቤት የአዲስ አበባ መስተዳድር ንግድ ቱሪዝምና ኢንዱስትሪ ቢሮ ሲሆኑ የበላይ ኃላፊዎቹ ከፕሬዚዳንቱ እጁ ሽልማት ተቀብለዋል።</p>

<p>ምርጫው ከተጠናቀቀ በኋላ ፕሬዚዳንት ሆነው በድጋሚ የተመረጡት አቶ ብርሃነ መዋ ባለፉት ሁለት ዓመታት የቦርድ አባላቱ ላሳዩት ቀና የሥራ ትብብር ምስጋና አቅርበዋል። የአሁኑን ምርጫ ከሌሎች ለየት የሚያደርገው አፍራሽ ግብረሃይል ዶዘሩን ይዞ ወደ ንግድ ምክር ቤቱ የተጠጋበት ጊዜ ማስቻልና ንግድ ምክር ቤቱ ጥንካሬውን እንደያዘና ነፃነቱን እንደቀጠለ መቀጠል እንዳለበት ተናግረዋል።</p>

<p>አቶ ብርሃነ አያይዘውም "አዲሱ አዋጅ ወጣም አልወጣ ተሻሻለም አልተሻሻለ እኛ ግን የአገራችን ጉዳይ ያገባናል መብታችንን እናስጠብቃለን ልናገኝ የንሚገባውን ጥቅም ማግኘት አለብን ይህ ደግሞ መብታችን ነው እንድንል የሚያስገድድ ሁኔታ በመሆኑ በእናንተ መካከል እስካለን ሁሉንም ነገር በአሸናፊነት እንወጣለን" ሲሉ በአዳራሹ የነበሩ የንግዱ ማኅበረሰብ አባላት ድጋፉን በጭብጨባ ገልጿል።</p>

<p>አቶ ብርሃነ የመንግሥት መስሪያ ቤቶች ለንግድ ምክር ቤቱ ያሳዩትን ትብብር አድንቀው የንግዱ ማኅበረሰብ እንደገና እንዲመጡ ድጋፉን ስለሰጣቸው አመስግነዋል።</p>

<p>ከምርጫው በኋላ አቶ ብርሃነ መዋ ለአዲስ አድማስ እንደተናገሩት የሚኒስትሮች ምክር ቤት ያሳለፈው አዲሱ የንግድ ሕግ መሻሻል ያለባቸው አንቀፆች እንዳሉት ጠቁመዋል። አቶ እየሱስ ወርቅ ዛፉ በበኩላቸው ስለአዲሱ አዋጅ መላው የንግዱ ምክር ቤት አባላት ተሰባስበው ሊሻሻሉ በሚችሉት ላይ እንደሚመክሩና እንደሚወያዩ ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 29 ቀን 1995</a></p>

</body>
</html>	














