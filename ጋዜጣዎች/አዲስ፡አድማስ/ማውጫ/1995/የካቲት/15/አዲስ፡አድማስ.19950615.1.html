<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በረቂቅ የፕሬስ ህጉ ላይ ተጨማሪ ውይይት ይካሄዳል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በረቂቅ የፕሬስ ህጉ ላይ ተጨማሪ ውይይት ይካሄዳል ተባለ</h2>


<p>መንግስት በአዲሱ የፕሬስ ረቂቅ ህግ ላይ ከሚዲያ ሰዎች እንዲሁም ከዜጐች ጋር ወደፊትም ውይይት እንደሚያካሂድ የማስታወቂያ ሚኒስትር አቶ በረከት ስምዖን ሐሙስ ዕለት ለሁለተኛ ጊዜ በተጀመረው ውይይት ላይ ገለፁ። የውይይቱ ፕሮግራም እስከትናንት አርብ ብቻ ታስቦ የነበረ ቢሆንም ዛሬ ቅዳሜም እንዲቀጥል ተወስኗል።</p>

<p>የውይይት መድረክ በተደጋጋሚ እንደሚዘጋጅ መገለፁ ጥሩ እንደሆነ የገለፁት የግል ፕሬስ አባላት በበኩላቸው አንቀፅ በአንቀጽ ከመወያየትም በተጨማሪ በሰነድ ያዘጋጀነውን አማራጭ ሃሳብ የምናቀርብበት እድል እንዲፈጠር እየጠየቅን ነው ብለዋል።</p>

<p>ባለፈው ወር በተካሄደው ሲምፖዚየም ላይ ከተሰነዘሩ አስተያየቶች ጥቅም እንዳገኘን እናምናለን ሲሉ የተናገሩት አቶ በረከት ከዚህም በመነሳት በረቂቅ ህጉ ላይ አስፈላጊ ማሻሻያዎችን አድርገናል ብለዋል።</p>

<p>ኢህአዴግ ስልጣን ከያዘ በኋላ የፕሬስ ነፃነት እውን እንደሆነና በርካታ የግል ጋዜጦችና መጽሔቶች ለህትመት መብቃታቸውን አቶ በረከት ገልፀው የቀድሞውን የፕሬስ ህግ የሚተካ አዲስ ህግ የተረቀቀውም የፕሬስ ነፃነት ተጠናክሮ የሚቀጠልበትን ሁኔታ ለማመቻቸት ነው ሲሉ ተናግረዋል።</p>

<p>በርካታ የግል ፕሬስ አዘጋጆችና የኢትዮጵያ ነፃ ጋዜጠኞች ማህበር (ኢነጋማ) በበኩላቸው የተረቀቀው ህግ በአብዛኛው በነባሩ ህግ ያልነበሩ ብዙ ገደቦችንና ክልከላዎችን በማምጣት የፕሬስ ነፃነትን የሚያሽመደምድ እንደሆነ በመጥቀስ እንዲሻሻል ይጠይቃሉ።</p>

<p>ሐሙስ እለት ማስታወቂያ ሚኒስቴር ያቀረባቸው ማሻሻያዎች በረቂቁ ህግ ውስጥ ያለ በርካታ ችግሮችን ያልነካ ነው ሲሉ ቅሬታቸውን ገልፀዋል በውይይቱ የተሳተፉ የግል ፕሬስ አባላት።</p>

<p>ስለማሻሻያው የተጠየቁት የብሮድካስቲንግ ኤጀንሲ ስራ አስኪያጅ አቶ ሽመልስ ከማል ባለፈው ወር በተካሄደው ሲምፖዚየምም ከቀረቡ ሀሣቦችና በተለያዩ ወገኖች ከተሰነዘሩ አስተያየቶች በመነሳት ብዙ ማሻሻያዎችን አድርገናል ሲሉ ተናግረዋል። በ12 አንቀጾችና ንዑስ አንቀፆች ላይ ማሻሻያ አድርገናል ብለዋል- አቶ ሽመልስ። </p>

<p> ረቂቁ የፕሬስ ህግ የያዛቸው የገደብና የክልክላ አንቀፆች ብዛት ሲታይ 12 ማሻሻያዎችን ማድረግ ለውጥ አያመጣም የሚሉ የግል ፕሬስ አባላት ግን፤ ማሻሻያ ተብለው ከቀረቡት አንቀፆች መካከል አንዳንዶች ጭራሽ ህጉን የሚያጠብቁ ሲሆኑ፤ ከፊሎቹ የቃላትና የአቀማመጥ ለውጥ ብቻ ናቸው። ቀሪው አንድና ሁለት ማሻሻያ ጠቃሚ ቢሆንም ጥቃቅንና ያን ያህልም ለውጥ የማያመጣ ነው ሲሉ ቅሬታቸውን ገልፀዋል።</p>

<p>አቶ በረከት ሲናገሩ፤ ባለፈው ሲምፖዚየም ከተሰነዘሩ ሀሳቦች በመነሳት ማሻሻያ እንዳደረግነው ሁሉ ከአሁኑ ውይይት የምናገኘውን ጥቃሚ ሀሳብ በህጉ ውስጥ ለማካተትም ዝግጁ ነን ብለዋል። </p>

<p>ወደፊትም ቀጣይ ውይይት እንደሚካሄድ መናገራቸውን በተመለከተ ጥያቄ ቀርቦላቸው፤ ለጥርጣሬ የሚያበቃ ምክንያት የለም፤ ባለው ጊዜ በድጋሚ ውይይት እንደምናዘጋጅ ገልፀን ነበር፤ ይኸው እየተወያየን ነው። ወደፊትም ውይይት ለማዘጋጀት ቃል ገብተናል ሲሉ ተናግረዋል። </p>

<p>የኢነጋማ ፕሬዚዳንት አቶ ክፍሌ ሙላት ረቂቅ ህጉ የፕሬስ ነፃነትን የሚመለከት ስለሆነ ተደጋጋሚ ውይይት ያስፈልገዋል ካሉ በኋላ፤ በርካታ አሳታሚዎች በኢነጋማና በሌሎች የሚዲያ ባለሙያዎች በጋራ የተዘጋጀውን የአማራጭ ሀሳብ ሰነድ ለማቅረብ እንድንችል ጠይቀናል ብለዋል። </p>

<p>በስብሰባው መነሻ ላይ በተከታታይ ላቀረብነው ጥያቄ የተሰጠን ምላሽ ወደ በኋላ ታቀርባላችሁ የሚል ነው ያሉት አቶ ክፍሌ ሙላት፤ አሳማኝ ሆኖ ባናገኘውም ውይይት መቻቻልን ስለሚጠይቅ እየጠበቅን ነው፤ ካልሆነም የተዘጋጀውን የአማራጭ ሀሳብ ሰነድ ለማቅረብ የሚያመች የውይይት መድረክ እንጠብቃለን ብለዋል። </p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 15 ቀን 1995</a></p>

</body>
</html>	














