<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጊቤ ድልድይ 2 ወር ሳይሞላው ፈረሰ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center"> የጊቤ ድልድይ 2 ወር ሳይሞላው ፈረሰ</h1>


<p>ጊቤ የኤሌክትሪክ ማመንጫ ግድብ በውሃ ሲሞላ ነባሩ የአዲስ አበባ ጂማ መንገድ እንደሚቋረጥ የሚታወቅ ሲሆን አዲስ አማራጭ መንገድ ለመክፈት ታስቦ የተገነባው ትልቅ ድልድይ ሁለት ወር ሳያገለግል ፈረሰ። ለግንባታው ከአንድ ሚሊዮን ብር በላይ ወጥቶበታል። </p>

<p>መስከረም 23 ቀን 95 ዓ.ም ግድብ ውሃ እንዲያጠራቅም በፕሬዚዳንት ግርማ ወ/ጊዮርጊስ ተመርቆ በተከፈተበት እለት ስራ የጀመረው ድልድይ በ43ኛ ቀኑ ፈርሷል። 30 ሜትር ርዝመት የነበረው ይኸው ድልድይ 400 ኩንታል ሲሚንቶ የተሸከመ ባለተሳቢ የጭነት መኪና ሊያልፍበት ሲሞክር ነው መኪናውን ይዞ ወደታች የወረደው።</p>

<p>ብዙ ውሃ እንዲያጠራቅም ተስፋ የተደረገበት የጊቤ ግድብ ቶሎ ከሞላ የአዲስ አበባ ጂማ መንገድ ያቋርጣል እንደ ሲሚንቶ የመሳሰሉ ለኤሌክትሪክ ማመንጫ ጣቢያው ግንባታ ማጠናቀቂያ የሚያስፈልጉ ቁሳቁሶችን ለማጓጓዝም ችግር ይፈጠራል ተብሏል። </p>

<p>በጣቢያው ግንባታ ላይ የተሰማሩ ባለሙያዎች ተጠይቀው በሰጡት መልስ የኢትዮጵያ መንገዶች ባለስልጣን ከፍተኛ ገንዘብ አፍስሶ የሰራው ትልቅ ድልድይ መፍረሱ ከባድ ኪሳራ መሆኑን ጠቅሰው በማመንጫ ጣቢያው ግንባታ ላይ ግን ብዙም ተፅእኖ አያስከትልም ግድቡ እንዳሰብነው ቶሎ የሚሞላ ስለማይመስል ተለዋጭ መንገድ ለጊዜው አያስፈልገንም ሲሉ መልሰዋል። ድልድዩ በአፋጣኝ እንዲደርስ በሦስት ወር ውስጥ ተሰርቶ እንዳለቀ የሚናገሩ ምንጮች በበኩላቸው በጥድፊያና ተገቢ ጥናት ሳይሟላ የተገነባ ሊሆን ይችላል የሚል ግምት እንዳለ ጠቅሰዋል።</p>

<p>ድልድዩ የፈረሰው ከአቅም በላይ የሆነ ጭነት ስላረፈበት ነው በማለት ያስተባበሉት አንድ የኢትዮጵያ መንገዶች ባለስልጣን የስራ ኃላፊ፤ ከ500 ኩንታል በላይ የሆነ ክብደት በድልድዩ እንዳያልፍ ማስጠንቀቂያ ተለጥፎበት ነበር፤ የመኪናውና የሲሚንቶው ክብደት ግን ከዚህ ስለሚበልጥ ፈረሰ ሲሉ ከተገቢ ጥናት ጉድለት የመጣ እንዳልሆነ ተናግረዋል።</p>

<p>በዚህ አስተያየት የማይሰማሙ ባለሙያዎች ግን ሌላው ቀርቶ ለማመንጫ ጣቢያው የግድ አስፈላጊ ከሆኑ ማሽኖችና ማቲሪያዎች ውስጥ አንዳንዶቹ ከ700 ኩንታል የሚበልጥ ክብደት አላቸው እነዚህን መሳሪያዎች በየት በኩል ለማጓጓዝ ታስቦ ነው ድልድዩ ዝቅተኛ አቅም እንዲኖረው የተደረገው ሲሉ ይጠይቁናል ይህ የሚያሳየው በቂ ጥናት አለመካሄዱን ነው ይላል። </p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታህሳስ 5 ቀን 1995</a></p>

</body>
</html>	














