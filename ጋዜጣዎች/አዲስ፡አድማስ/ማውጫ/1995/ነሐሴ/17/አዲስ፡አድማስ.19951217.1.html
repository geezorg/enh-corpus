<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢህአዴግ ለድርድር ጥያቄ ምላሽ ሊሰጥ ይችላል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢህአዴግ ለድርድር ጥያቄ ምላሽ ሊሰጥ ይችላል ተባለ</h2>


<p>በቅርቡ ህብረት የፈጠሩ ተቃዋሚ ፓርቲዎች ከሁለት ዓመት በኋላ የሚካሄደውን ምርጫ ነፃና ሚዛናዊ እንዲሆን ለኢህአዴግ ያቀረቡትን የድርድር ጥያቄ ምክንያታዊ መሆኑን ያመለከቱት ዶ/ር ክንፈ አብርሃም፣ ከኢህአዴግ ምላሽ ሊኖር ይችላል ብለው እንደሚያስቡ ተናገሩ።</p>

<p>ባለፉት አመታት በገዢው ፓርቲ በኢህአዴግ በኩል አንዳንድ ጥሩ ለውጦች እንደታዩ፤ የኢትዮጵያ አለም አቀፍ የሰላምና የልማት ተቋም ፕሬዚዳንት እንዲሁም የውጭ ጉዳይ ሚኒስትር ዋና አማካሪ ዶ/ር ክንፈ አብርሃም አመልክተዋል። በኢህአዴግና በተቃዋሚ ፓርቲዎች ዘንድ ታይቷል ስለሚባለው የመስከን ሁኔታ ዶ/ር ክንፈ ተጠይቀው ለአዲስ አድማስ በሰጡት ምላሽ፤ "ከፍተኛ ጥቅም አለው....ፓርቲዎች በስክነት ሲንቀሳቀሱ ነው ሰላማዊ የዲሞክራሲ ስርአት የሚኖረው" ብለዋል።</p>

<p>ሃይልን የመጠቀም ሃሳብ የነበራቸው አንዳንድ ተቃዋሚ ፓርቲዎች በሰላማዊ መንገድ ለመንቀሳቀስ መወሰናቸውን በተመለከተም በሃይል መጠቀም አላስፈላጊ መሆኑን ማየት በጣም ጠቃሚ የይዘት ለውጥ ይመስለናል ሲሉ አስተያየታቸውን ተናግረዋል።</p>

<p>በቅርቡ በዋሽንግተን ተሰብስበው ህብረት የመሰረቱ 15 ተቃዋሚ ፓርቲዎች በ97 ዓ.ም የሚካሄደውን ምርጫ ነፃና ሚዛናዊ ለማድረግ፤ በምርጫ ቦርድ ገለልተኝነት፣ በሚዲያ አጠቃቀም፣ በውጭ ታዛቢዎች ስምሪትና በመሳሰሉ ጉዳዮች ከኢህአዴግ ጋር ለመደራደር ጥያቄ ማቅረባቸው የሚታወስ ሲሆን፤ ተቃዋሚዎች እንዲህ አይነት ጥያቄ በይፋ ማቅረባቸውን አልሰማሁም ነበር ካሉ በኋላ "የተቃዋሚዎቹ ጥያቄ ምክንያታዊ ነው" ብለዋል ዶ/ር ክንፈ።</p>

<p>ቀደም ሲል ስልጣን ለመካፈልና የሽግግር መንግሥት ለመመስረት የድርድር ጥያቄ የሚሰነዝሩ አንዳንድ ተቃዋሚዎች እንደነበሩ በማስታወስ አሁን ምርጫን ነፃ ስለማድረግ ከቀረበው የድርድር ጥያቄ ጋር በማነፃፀር አስተያየት እንዲሰጡ የተጋበዙት ዶ/ር ክንፈ "ለአገራችን አንድ የእድገት ለውጥ ነው" ብለውታል።</p>

<p>የኢህአዴግ ምላሽ ምን የሚሆን ይመስልዎታል ተብለውም፤ "እንግዲህ ከየአገሩ ልምድ እንደማየው ከተቃዋሚ ፓርቲዎች በኩል ጥሩ የይዘት ለውጥ ሲኖር፣ መንግሥትም ተመሳሳይ ምላሽ መስጠት አለበት......የመቻቻል ባህርይ ሰጥቶ በመቀበል ሊዳብር ይችላል ነው የኔ ተስፋ" ሲሉ መልሰዋል።</p>

<p>ዶ/ር ክንፈ የኢጋድ የፖለቲካ አማካሪ፣ እንዲሁም በስዊድን የሚገኘው "የአፍሪካ ቀንድ ዲሞክራሲና ልማት" አለም አቀፍ ሎቢ ፕሬዚዳንት ናቸው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 17 ቀን 1995</a></p>

</body>
</html>	














