<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአ.አ መስተዳድር 4 ሺ ቤቶችን በጨረታ ሊሸጥ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአ.አ መስተዳድር 4 ሺ ቤቶችን በጨረታ ሊሸጥ ነው</h2>


<p>የአዲስ አበባ ጊዜያዊ መስተዳድር የመኖሪያ እጥረት ለማቃለል ይረዳል በሚል ባወጣው እቅድ በአመት ውስጥ 12 ሺ የመኖሪያ ቤቶችን እንደሚገነባ ከንቲባ አርከበ እቁባይ ገለፁ።</p>

<p>ከንቲባ አርከበ ዕቁባይ ትናንት የ1996 ዓ.ም በጀታቸውን አስመልክተው ለአገር ውስጥ ጋዜጠኞች በሰጡት መግለጫ፣ ከጊዜ ወደ ጊዜ የመኖሪያ ቤት እጥረት መባባሱን አመልክተው፤ የተዳከሙ የቀበሌ ቤቶችን በማፍረስ ባለ 3 እና ባለ 4 ፎቅ የጋራ መኖሪያ ህንፃዎችን ለመገንባት በጀት እንደመደቡ ተናግረዋል። በመንግሥት ተገንብተው ያለአገልግሎት የተቀመጡ አራት ሺህ ያህል ቤቶች ከአንድ ወር ባነሰ ጊዜ በጨረታ እንደሚሸጡም ገልፀዋል።</p>

<p>መንግሥት ለቤቶቹ ግንባታ ከፍተኛ ገንዘብ በማውጣቱና የኪራይ ዋጋቸው በመናሩ ቤቶቹ ተከራይ አጥተው መቆየታቸውን የተናገሩ አስተያየት ሰጪዎች፤ አሁን የተዘጋጀው የቤት ግንባታ በተመሳሳይ የገንዘብ ብክነት እንዳይደርስበት ስጋታቸውን ሲጠቁሙ፤ በመንግሥት የሚካሄድ የቤት ግንባታ በየትም አገር ከብክነት አይድንም ይላሉ።</p>

<p>መስተዳድሩ ቀደም ሲል እነዚህኑ 4 ሺህ ቤቶች ለመሸጥ ማስታወቂያ አውጥቶ በርካታ ሰዎች የተመዘገቡ ቢሆንም፣ ሽያጩ ከአድልዎ ነፃ እንዲሆን ቤቶቹ በጨረታ እንዲሸጡ መወሰኑን ጠቁመዋል - አቶ አርከበ።</p>

<p>የተዳከሙ የቀበሌ ቤቶችን አፍርሶ 2 ሺህ የጋራ መኖሪያ ቤቶችን ለመሥራት ከ379 ሚሊዮን ብር በላይ መመደቡን አቶ አርከበ ጠቁመው፤ ለግንባታው የካፒታል እጥረት ካጋጠመ ለመጠባበቂያ ከተያዘው በጀት ለመጠቀም መታቀዱን ተናግረዋል። የአንድ ቤተሰብ መኖሪያ 32ሺ ብር ገደማ ይፈጃል ተብሎ ነው የታሰበው። </p>

<p>ከንቲባ አርከበ በቀጣይ ሦስት ዓመታት እንዲሁም አዲስ አበባ ለኑሮ አመቺና፤ ከሌሎች ዓለም አቀፍ መዲናዎች ጋር ተወዳዳሪ ለማድረግ እና የነዋሪዎች ህይወት እንዲሻሻል እቅድ መውጣቱን ከገለፁ በኋላ፤ለ1996 ዓ.ም 2. ቢሊዮን ብር በጀት መያዙን ተናግረዋል። ዘንድሮ የተመደበው በጀት ቀደም ባሉ አመታት ከተያዙት በጀቶች የላቀ መሆኑን የተናገሩት ከንቲባ፣ አርከበ ለካፒታል በጀት የተያዘው ገንዘብ ከአጠቃላይ በጀቱ 60 በመቶ እንደሆነና ከአምናው 40 በመቶ የካፒታል በጀት ጋር ሲነፃፀር ከፍተኛ ለውጥ እንዳለው ገልፀዋል።</p>

<p>የወጠኑትን እቅድ ለማሳካት ገቢ የሚገኝበትን መንገድ ሁሉ አሟጦ ለመጠቀምና አስተዳደራዊ ወጪዎችን ለመቀነስ መታቀዱን አቶ አርከበ ገልፀው፣ የቢሮ ግንባታና የተሽከርካሪ ግዢ አይኖርም፣ እንዲሁም መስተዳድሩ ከሚያስፈልገው በላይ ስድስት ሺህ ሠራተኞች ስላለው፣ ከአስተማሪዎችና ከባለሙያዎች (ከዲግሪ ምሩቃን) በስተቀር የሠራተኛ ቅጥር አያደርግም ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 17 ቀን 1995</a></p>

</body>
</html>	














