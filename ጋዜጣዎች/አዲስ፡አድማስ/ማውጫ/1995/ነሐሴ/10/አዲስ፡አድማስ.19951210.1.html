<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢህአዴግን በምርጫ እናሸንፋለን" ኢዴሃህ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢህአዴግን በምርጫ እናሸንፋለን" ኢዴሃህ</h2>


<p>በአስራ አምስት ተቃዋሚ የፖለቲካ ፓርቲዎች የተመሰረተው ህብረት፣ ፕራይቬታይዜሽንን፣ የነፃ ገበያ ተሃድሶን እና ሰፊ የፕሬስ ነፃነትን የሚያካትት ፖሊሲውን ለህዝብ በማስተዋወቅ፤ በምርጫ ኢህአዴግን ለማሸነፍ እንዳቀደ የህብረቱ ሊቀመንበር ዶ/ር በየነ ጴጥሮስ ገለጹ።</p>

<p>"የኢትዮጵያ ዲሞክራሲያዊ ሃይሎች ህብረት (ኢዴሃህ)" በሚል ስያሜ የተመሰረተው ይኸው ድርጅት ባወጣው መግለጫ፣ ከሁለት አመት በኋላ የሚካሄደው ምርጫ ነፃና ሚዛናዊ እንዲሆን መሟላት ስላለባቸው ቅድመ ሁኔታዎች ከኢህአዴግ ጋር ለመደራደር ጥሪ አቅርቧል።</p>

<p>ተቃዋሚ ፓርቲዎች በአገር ውስጥ በነፃ እንዲንቀሳቀሱ የህገ-መንግሥት ዋስትና አላቸው ያለው የኢህአዴግ ልሳን አብዮታዊ ዲሞክራሲ በበኩሉ፣ ህብረት የመሰረቱት ተቃዋሚ ፓርቲዎች ኢህአዴግ ከመጥላት በቀር በጋራ የሚስማሙበት ፖሊሲ ስለሌላቸው ተበጣብጠው ይበታተናሉ የሚል ፅሁፍ አውጥቷል።</p>

<p>በአገር ውስጥና በውጭ አገር የሚንቀሳቀሱ 15 ተቃዋሚ ፓርቲዎች በአሜሪካ ዋሽንግተን ዲሲ ለሳምንት ባደረጉት ስብሰባ ህብረት ለመመስረት ከተስማሙ በኋላ፣ የህብረቱ ዋና ፅ/ቤት በኢትዮጵያ እንዲሆንና በአሜሪካ አንድ ቅርንጫፍ ፅ/ቤት እንዲከፈት መወሰናቸው ታውቋል። ለ6 ወራት የ"ኢዴሃህ" ሊቀመንበር እንዲሆኑ የተመረጡት ዶ/ር በየነ ጴጥሮስ ለኢሪን እንደገለፁት፤ የህብረቱ ቀዳሚ ትኩረት በ1997 ዓ.ም በሚካሄደው ምርጫ ኢህአዴግን ማሸነፍ ነው። የ"ኢዲሃህ" አባላት ድርጅቶችና መሪዎች በመላ አገሪቱ በመዘዋወር የፖለቲካ አጀንዳቸውን ለህዝብ ለማስተዋወቅ እንዳሰቡ የተገለፀ ሲሆን፣ ከዚህም ውስጥ የኢትዮ-ኤርትራ የድንበር ኮሚሽን የሰጠው ውሳኔ እንደገና በድርድር መታየት አለበት የሚል ይገኝበታል።</p>

<p>"አሁን ያለው መንግስት፣ በድንበር ውዝግቡ ላይ በበቂ ሁኔታ ጠንክሮ ተከራክሯል ብለን አናምንም" ያሉት ዶ/ር በየነ፣ "አቋማችን የኮሚሽኑን ውሳኔ ውድቅ የሚያደርግ ነው፣ ምክንያቱም ለኛ ነገሩ እንደገና በድርድር መታየት አለበት" ብለዋል - እንደ ኢሪን ዘገባ።</p>

<p>ኢዲሃህ ለምርጫ ይዞ የሚቀርባቸውን ፖሊሲዎች እንዳዘጋጀ ዶ/ር በየነ ጠቅሰው፣ የህብረቱ ፖሊሲ ፕራይቬታይዜሽንና የነፃ ገበያ ተሃድሶን ማካሄድ፣ እንዲሁም የፕሬስ ነፃነት እንዲሰፋ ማድረግን እንደሚያካትት ገልፀዋል ሲል ኢሪን አትቷል።</p>

<p>በትጥቅ ኢህአዴግን የመቃወም ሃሳብ የነበራቸው አንዳንድ ፓርቲዎች ሃሳባቸውን እንዲቀይሩና በምርጫ ሳጥን ለመታገል እንዲወስኑ መደረጉ በዋሽንግተን ስብሰባ የተገኘ ትልቅ ለውጥ ነው፣ ፓርቲዎቹ ለሰላማዊ ትግል ፅናታቸውን አሳይተዋል ብለዋል ዶ/ር በየነ። ህብረቱ ባወጣው መግለጫ፣ 15ቱም ፓርቲዎች ሰላማዊ መንገድን በመጠቀም በኢትዮጵያ ለውጥ ለማምጣት መወሰናቸውን ጠቅሶ፣ ኢህአዴግ እንቅፋት እንዳይፈጥር ጠይቋል።</p>

<p>ከሁለት አመት በኋላ የሚካሄደው ምርጫ ነፃና ሚዛናዊ እንዲሆን መሟላት ስላለባቸው ጉዳዮች ለመደራደር ለኢህአዴግ ጥሪ ያስተላለፈው ኢዲሃህ፣ ተቃዋሚዎች በነፃ ተንቀሳቅሰው ከህዝብ ጋር መወያየትና መሰብሰብ እንዲችሉ፣ የምርጫ አስፈፃሚ አካል ገለልተኛ እንዲሆን፣ የምርጫ ሂደቱን የሚከታተሉ የውጭ ታዛቢዎች እንዲገኙ በመጠየቅ የድርድር ሃሳቦችን ዘርዝሯል።</p>

<p>ኢህአዴግ ከኢዲሃህ ለቀረበው የድርድር ጥያቄ እስከአሁን በይፋ መልስ ባይሰጥም፣ ሰላማዊ መንገድን የሚከተል ማንኛውም ተቃዋሚ ፓርቲ በነፃ የመንቀሳቀስ መብቱ በህገመንግሥት የተረጋገጠ ነው ብሏል፣ በአብዮታዊ ዲሞክራሲ ጋዜጣ። አብዮታዊ ዲሞክራሲ የህብረቱ አባል የሆኑትን ኢህአፓንና መኢክሶንን የሚወነጅል ፅሁፎችንም ያወጣ ሲሆን በዚህ ሳምትን እትሙ፣ 15 ተቃዋሚ ፓርቲዎች የመሰረቱት ህብረት ትርጉም ያለው ስራ እንደማይሰራ የሚተነብይ ፅሁፍ አስፍሯል። የህብረቱ አባላት የተለያየ አቋም እንዳላቸው የገለፀው የአብዮታዊ ዲሞክራሲ ፅሁፍ፣ ኢህአዴግን ከመጥላት ውጭ በጋራ የሚያስማማ ፖሊሲ ስለሌላቸው ካሁን በፊት ተቋቁመው እንደፈረሱት ህብረቶች ሁሉ አሁንም እርስ በርስ ተበጣብጠው እንደሚበትተኑ አያጠራጥርም ሲል ተችቷል።</p>


<p align="center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 10 ቀን 1995</a></p>

</body>
</html>	
