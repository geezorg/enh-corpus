<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቴሌ በኢንተርኔት መቋረጥ ይቅርታ ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቴሌ በኢንተርኔት መቋረጥ ይቅርታ ጠየቀ</h2>


<p>በቅርቡ በኢንተርኔት አገልግሎት ላይ የተፈጠረው እክል፤ መነሻው በመላው አለም የተሰራጨ የኮምፒውተር ሻይረስ ቢሆንም፤ የኢትዮጵያ ቴሌኮሙኒኬሽን ኮርፖሬሽን አፋጣኝ መፍትሄ ለመስጠት የሚረዱ ዝግጅቶችን ሳያካሂድ በመቆየቱ ይቅርታ ጠየቀ። "ችግሩ ከደረሰ በኋላ በእሳት ማጥፋት መልክ በመረባረብ ሳይሆን፤ አስቀድመን በመዘጋጀት እክሉ ሳይባባስ ለመግታት የሚያስችል አቅም ማመቻቸት ይገባን ነበር" ሲሉ የኮርፖሬሽኑ የሥራ ኃላፊዎች ተናግረዋል - ትላንትና በሰጡት ጋዜጣዊ መግለጫ።</p>

<p>የኮፖርሬሽኑ የኮሙኒኬሽን ሥራ አስኪያጅ አቶ አብዱራሒም አሕመድ በኢንተርኔት አገልግሎት ላይ የተፈጠረው ችግር ሁለት አይነት መሆኑን ጠቅሰው፤ የመጀመሪያው ችግር በአለም አቀፍ ደረጃ በተሰራጩት ሶቢግ "ጾቢግ እና ወለችሂአ" በተሰኙ ቫይረሶች ሳቢያ የተፈጠረ መሆኑን ገልፀዋል።</p>

<p>ሁለተኛው ችግር የኮርፖሬሽኑ የአገልግሎት አሰጣጥ አቅም አነስተኛ መሆኑ ነው ያሉት ሥራ አስኪያጁ አክለውም፤ "ኮርፖሬሽኑ የአጭርና የረጅም ጊዜ መፍትሄ አዘጋጅቷል። በአጭር ጊዜ እቅዱም ችግሩን ለመከላከልና ለማስወገድ የፀረ-ቫይረስ ሶፍት ዌር ለደንበኞች በነፃ የሚያሰራጭ ሲሆን በሁለትና ሦስት ሳምንታት ውስጥ የአገልግሎት መስጫ መሳሪያዎችን ለማስፋፋትና ተጠቂ መሳሪያዎችን ለማፅዳት አቅዷል" ብለዋል።</p>

<p>እንደሥራ አስኪያጁ መግለጫ የአገልግሎት አቅምን ማሳደግ፣ በከፍተኛ ባለሞያዎች በመታገዝ የደህንነት ፖሊሲ ማዘጋጀትና ኔትወርኮችን ማስፋፋት የረጅም ጊዜ እቅዱ ይሆናል።</p>

<p>የኮርፖሬሽኑ ምክትል ዋና ሥራ አስኪያጅ አቶ አስፋው ኃ/ማርያም በበኩላቸው የኢንተርኔት ግንኙነት በከፍተኛ ደረጃ ለቫይረስ ጥቃት የተጋለጠ መሆኑን ጠቁመው ከላይ የተጠቀሱት ቫይረሶች የሚያስከትሉትን ስጋት በተመለከተ ሲናገሩ "ቫይረሶቹ ኮሚፒዩተሮች ላይ ጥቃት ከፈፀሙ ከኮምፒውተሩ ተጠቃሚ እውቀት ውጭ የሆኑ መልዕክቶችን በማስተላለፍ የኢንተርኔት መስመር እንዲጨናነቅ ያደርጋሉ" ብለዋል።</p>

<p>እስካሁን ለተፈጠረው መዘግየት ደንበኞቻቸውን በኮርፖሬሽኑ ስም ይቅርታ የጠየቁት አቶ አስፋው የኢንተርኔት አገልግሎት ደንበኞች ሲዲ ወይም ዲስኬት በመያዝ ከድርጅቱ የኢትዮኔት ቢሮ የፀረ-ቫይረስ ሶፍትዌሮችን በነፃ በመውሰድ መጠቀም ይችላሉ ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 24 ቀን 1995</a></p>

</body>
</html>	














