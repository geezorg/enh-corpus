<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ወደብ-አልባ በመሆኗ በአመት 2 ቢሊዮን ብር ታወጣለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ወደብ-አልባ በመሆኗ በአመት 2 ቢሊዮን ብር ታወጣለች</h2>


<p>ወደብ አልባ በሆኑ አገሮች፤ በኤክስፖርት ከሚገኘው ገንዘብ ግማሹ ለወደብ አገልግሎት ክፍያ እንደሚውል በተባበሩት መንግሥታት ድርጅት (ተመድ) የተደረገ ጥናት ሲገልፅ፤ ኢትዮጵያውያን ሸቀጦችን ወደ ውጭ ለመላክና ከውጭ ለማስገባት በየአመቱ የሚከፍሉት 4 ቢሊዮን ብር የትራንስፖርት ወጪ ካልቀነሰ የኢኮኖሚ እድገት እንደማይኖር የአለም ባንክ ባለሥልጣን አመለከቱ።</p>

<p>ከሌሎች አገሮች ጋር ሲነፃፀር በ10 እጥፍ እንደሚበልጥ የተነገረለት ይኸው የትራንስፖርት ወጪ፤ በከፊል ወደብ-አልባ ከመሆን የመጣ ችግር ሲሆን፤ የኢትዮጵያ ንግድ መርከብ ወደ አገር የሚገቡ ሸቀጦችን ያለተወዳዳሪ በሞኖፖል እንዲያጓጉዝ መደረጉም የትራንስፖርት ወጪን እንዳናረ ተጠቁሟል።</p>

<p>ወደብ የሌላቸው አገሮች በአለም አቀፍ ንግድ የሚያጋጥማቸውን ችግር በተመለከተ ለመምከር በተመድ የተዘጋጀ የሚኒስትሮች ስብሰባ ሰሞኑን ተካሂዷል። ኢትዮጵያን ጨምሮ 30 ወደብ-አልባ አገሮች፤ እንዲሁም ኤርትራ፣ ጂቡቲና ሶማሊያን የመሳሰሉ የወደብ አገልግሎት ሊሰጡ የሚችሉ 33 አገሮች በስብሰባው ተካፍለዋል። ከስብሰባው የተጨበጠ ውጤት ባይገኝም ወደብ-አልባ አገሮች በአለም አቀፍ ንግድ በአግባቡ መጠቀም ባለመቻላቸው ለሚደርስባቸው ጉዳት ማካካሻ የሚሆን የታሪፍ ቅናሽ እንዲደረግላቸው ሀሳብ ቀርቧል። በተለይ ወደብ የሌላቸው የአፍሪካ አገሮች በኤክስፖርት ከሚያገኙት ገቢ ግማሹን ለወደብ አገልግሎት ክፍያ የሚያውሉ መሆናቸው በጥናት ተመልክቷል። ኢትዮጵያውያን በየአመቱ ለወደብ አገልግሎት 2 ቢሊዮን ብር እንደምታወጣም ተገምቷል።</p>

<p>የአለም ባንክ ተወካይ ኢሳክ ዲዋን ለተመድ ዜና ወኪል (ኢሪን) በሰጡት ቃለ ምልልስ በኢትዮጵያ ለወደብ አገልግሎት እንዲሁም ወጪና ገቢ ሸቀጦችን ለማጓጓዝ የሚውለው ገንዘብ ከሸቀጦቹ ዋጋ 30 በመቶ እንደሚሆን ገልፀዋል። በአመት የ17 ቢሊዮን ሸቀጦችን ለማስገባትና ለማስወጣት ወደ 4 ቢሊዮን ብር ገደማ ለትራንስፖርት ክፍያ ይውላል። በሌሎች አገሮች የትራንስፖርት ዋጋ 3 በመቶ እንደሆነ የጠቀሱት ኢሳክ ዲዋን፤ የአገሪቱ አቀማመጥ በእጅጉ ጐድቷታል፤ ከአለም ተነጥላለች ሲሉ ተናግረዋል።</p>

<p>በአገር ውስጥም የትራንስፖርት ወጪ ከፍተኛ መሆኑን አውስተው የእህል ምርቶችን በማሳደግና ወደ ውጭ በመላክ ኢንዱስትሪን ማስፋፋት አይቻልም ብለዋል -ዳዋን። የእህል ምርቶችን ወደ ጂቡቲ ወደብ ለማድረስ የሚወጣው ገንዘብ ብቻ እንኳ ሲሰላ በአለም ገበያ ካለው የእህል ዋጋ ቢበልጥ እንጂ አያንስም፤ ስለዚህ ተወዳዳሪ መሆን አይቻልም ያሉት ኢሳክ ዳዋን፤ የአገር ውስጥ ኢንዱስትሪና የእርሻ ምርት አብረው ማደግ አለባቸው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 24 ቀን 1995</a></p>

</body>
</html>	














