<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የሶማሊያን አንድነት እንፈልጋለን" አቶ በረከት ስምዖን</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የሶማሊያን አንድነት እንፈልጋለን" አቶ በረከት ስምዖን</h2>


<p>ከሶማሊያ በመገንጠል ሶማሊላንድ በሚል ስያሜ የተቋቋመውን መንግሥት የሚመሩ ፕሬዚዳንት ከውጭ ጉዳይ ሚኒስትራቸው ጋር ሰሞኑን በኢትዮጵያ ጉብኝት ቢያካሂዱም፤ የኢትዮጵያ መንግሥት ሶማሊላንድን እንደነፃ አገር ለመቀበል ሀሳብ እንደሌለው አቶ በረከት ስምኦን ገለጹ።</p>

<p>የሶማሊያ አንጃዎችና ፖለቲከኞች በኬንያ ከወራት በፊት የጀመሩት ድርድር አሁንም እንደቀጠለ ሲሆን፤ የሶማሊያ የሽግግር መንግሥት ፕሬዚዳንት አብዱቃሲም ሳላድ ሀሰን ግን "ሶማሊያ የተበታተነች አገር እንድትሆን የኢትዮጵያ መንግሥት በድርድሩ ጣልቃ ገብቷል" በማለት ከድርድሩ ወጥተዋል።</p>

<p>"የሶማሊያ እጣፈንታ በራሳቸው በሶማሊያውያን የሚወሰን ቢሆንም፣ የኢትዮጵያ ፍላጐት ግን በጦርነት የታመሰችው ሶማሊያ አንድነቷ እንዲጠበቅ ነው" ብለዋል የማስታወቂያ ሚኒስትሩ አቶ በረከት ስምኦን።</p>

<p>መንግሥት ባዘጋጀው አዲስ የውጭ ጉዳይና የደህንነት ፖሊሲ፣ በሶማሊላንድና በፑንትላንድ የተረጋጋ ሁኔታ እንደሚታይ ገልፆ፤ በነፃ መንግሥትነት የመቀበል ጥያቄ የሚነሳ ቢሆንም ኢትዮጵያ ለሶማሊላንድ ለፑንትላንድ እውቅና በመስጠት ጀማሪ ብትሆን በጥርጣሬ አይን እንድንታይ የሚያደርግ ስለሚሆን እውቅና መስጠት የሚመረጥ አይደለም" ይላል።</p>

<p>የሶማሊላንድ ፕሬዚዳንት ዳሂር ካሂን እና የውጭ ጉዳይ ሚኒስትራቸው ኢድና እስማኤል በኢትዮጵያ የአምስት ቀናት ጉብኝት ማድረጋቸው፤ በኬንያ የሚካሄደውን የሶማሌያ አንጃዎች ድርድር ያደናቅፋል የሚል ወቀሳ ተሰንዝሯል። ድርድሩ እንደማይመለከታቸው ለሚናገሩት የሶማሊላንድ ባለሥልጣናት የኢትዮጵያ መንግሥት ወዳጅነት ማሳየቱ ድርድሩን ይጐዳል ነው የተባለው።</p>

<p>ወቀሳውን ያስተባበሉት አቶ በረከት ስምኦን፤ የኢትዮጵያ መንግሥት ለሶማሊላንድ እውቅና የመስጠት ሃሳብ እንደሌለው ካመለከቱ በኋላ "የሶማሊላንድ ባለሥልጣናት በኢትዮጵያ ጉብኝት ሲያካሂዱ ከጠቅላይ ሚኒስትር አቶ መለስ ዜናዊ ጋር የተወያዩት፤ በሶማሊላንድ ስላለው ሁኔታና የድንበር አካባቢ ፀጥታን በተመለከተ ነው" ብለዋል - እንደ ኢሪን ዘገባ። አቶ በረከት በኬንያ እየተካሄደ ስላለው ድርድር ሲናገሩ "ተቀራርበው በመነጋገርና ግንኙነትን በመቀጠል አሁን ካለው ችግር የሚወጡበትን መንገድ እንደሚያገኙ እናስባለን" ማለታቸውን ኢሪን ገልጿል።</p>

<p>የሶማሊያ ጊዜያዊ መንግሥት ፕሬዚዳንት አብዱልቃሲም ሀሰን ኢትዮጵያን በመወንጀል ከድርድር መውጣታቸውን የተቹት አቶ በረከት "ከእንዲህ አይነት ስብሰባዎች ረግጦ መውጣትን እንደመፍትሔ አናየውም፤ በትጥቅ ወደማስፈራራት መግባትንም እንዲሁ" ካሉ በኋላ፤ "በስብሰባው ላይ ለፈፀሙት ጥፋት ኢትዮጵያ እንደ ማሳሰቢያ ልታገለግል አትችልም" ብለዋል።</p>

<p>የኢትዮጵያ መንግሥት በሶማሊያ ከሰፈሩ አሸባሪዎች ጥቃት እንደሚሰነዘርና እንደሚከላከል ሲገልፅ፤ በሌላ በኩል ደግሞ የኢትዮጵያ መንግሥት ወዳጆቼ የሚላቸውን አንጃዎች በተለይም የፑንትላንድ መሪ የሆኑትን አብዱላሂ ዩሱፍን ለመደገፍ ጦርን ወደ ሶማሊያ ይልካል እየተባለ እንደሚወቀስ ይታወቃል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 3 ቀን 1995</a></p>

</body>
</html>	














