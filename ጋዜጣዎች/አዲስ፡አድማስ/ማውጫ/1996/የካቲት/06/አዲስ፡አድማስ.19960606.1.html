<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮፊ አናን ልዑክ ሰሞኑን ይመጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኮፊ አናን ልዑክ ሰሞኑን ይመጣሉ</h2>


<p>የኢትዮጵያ መንግስት በሃሳብ ደረጃ የድንበር ኮሚሽኑ ውሳኔ እንዲቀበልና የኤርትራ መንግስት ለድርድር ፍቃደና እንዲሆን በመጠየቅ፣ ለሁለቱ አገሮች የድንበር ውዝግብ መፍትሔ ያፈላልጋሉ የተባሉት የኮፊ አናን ልዩ ልዑክ ሰሞኑን ወደ አዲስ አበባ እንደሚመጡ ተገለፀ።</p>

<p>የድንበር ውዝግቡን ለመፍታት የኮፊ አናን ልዩ ልዑክ ሆነው በተመደቡት የቀድሞ የካናዳ ውጭ ጉዳይ ሚኒስትር ሎይድ ኦክስወርዚ ላይ ከፍተኛ ተስፋ እንዳላቸው የገለፁ ዲፕሎማቶች፣ ውጤት ለማግኘት ወራትን ሊፈጅ እንደሚችል ጠቁመዋል።</p>

<p>"የውዝግቡ መፍትሔ በድንበር ኮሚሽን ውሳኔ መሰረት ድንበሩ እንዲሰመር ማድረግ ብቻ ነው" የሚለው የኤርትራ መንግስት፣ አክስወርዚ ሌላ መፍትሔ እንዲያፈላልጉ የተመደቡ እንደሆኑ በመቁጠር ነገሩ እንዳላስደሰተው ተዘግቧል።</p>

<p>ፕሬዚዳንት ኢሳያስ፣ "ድንበር ለማስመር በልዩ ልዑክ ወይም በአደራዳሪ አማካኝነት የሚካሄድ ውይይት ሊኖር አይችልም" ማለታቸው ተጠቅሷል።</p>

<p>የኢትዮጵያ መንግስት የድንበር ኮሚሽኑን ውሳኔ ባለመቀበሉና የኤርትራ መንግስት ለድርድር ፍቃደኛ ባለመሆኑ፣ የድንበር ውዝግቡ አጣብቂኝ ውስጥ መግባቱን የገለፀው የተባበሩት መንግሥታት ድርጅት የዜና ወኪል (ኢሪን) በሁለቱ መንግሥታት ላይ ጫና ማሳደር አስቸጋሪ ሆኗል ብሏል። የኢትዮጵያ መንግስት፣ የድንበር ኮሚሽኑን ውሳኔ "ህገወጥና ኢፍትሐዊ" እንደሆነ በይፋ ከተናገረ በኋላ በተጽእኖ ውሳኔውን ተቀብሎ ድንበር እንዲሰመር ይስማማል ተብሎ እንደማይጠበቅ ኢሪን አውስቶ፣ የኤርትራ መንግስትም የድንበር ኮሚሽኑን ውሳኔ ወደ ጐን ትቶ እንዲደራደር ማድረግም የማይቻል ነው ብሏል።</p>

<p>አክስወርዚ ውዝግቡን ለመፍታት ምን እንደሚያደርጉ በግልጽ ባይናገሩም፤ የኢትዮጵያ መንግስት ቢያንስ በሃሳብ ደረጃ የድንበር ኮሚሽኑን ውሳኔ ከተቀበለ የኤርትራ መንግስት ለድርድር ፍቃደኛ እንዲሆን ጫና ማሳረፍ ይቻላል በሚል ሃሳብ ሁለቱን መንግሥታት ለማቀራረብ ይሞክራሉ ተብሎ እንደሚጠበቅ አውስቷል ኢሪን።</p>

<p>የእስካሁኑ ዲፕሎማሲያዊ ጥረት ውጤት እንዳላስገኘ ሲታይ፣ በአክስወርዚ አማካኝነት ፈጣን መፍትሔ ይገኛል ብለው እንደማያስቡ የተናገሩ ዲፕሎማት፣ አክስወርዚ የሚመጡት የራሳቸውን መፍትሔ ለመጫን ሳይሆን የሁለቱን መንግሥታት ሃሳብ ሰምተው መፍትሔ ለማፈላለግ ከሆነ ከፍተኛ ስኬት ሊያገኙ ይችላሉ ብለው እንደሚያስቡ ገልፀዋል -ኢሪን እንደዘገበው።</p>

<p>የጀርመኑ ቻንስለር ድንበር ስለማስመር ሲናገሩ፣ እስከ አለም ፍፃሜ መጠበቅ የለብንም ማለታቸውና፣ የእንግሊዝ ሚኒስትር በበኩላቸው ለሰላም አስከባሪ ሃይል በየአመቱ የሚወጣ 180 ሚሊዮን ዶላር ከፍተኛ ብክነት መሆኑን እንደተናገሩ በማስታወስ፣ የአክስወርዚ ጥረት ካልተሳካ ማዕቀብ በመጣል ሙከራ ያደርጋል ተብሎ እንደሚጠበቅ ኢሪን አመልክቷል።</p>

<p>የሰላም አስከባሪው ሃይል (አንሚ) የስራ ጊዜው እየተራዘመ በመምጣቱ የገንዘብ ወጪን ለመቀነስ ሲባል፣ ከ4200 የአንሚ ወታደሮች መካከል 1400 ያህሎቹን ለመቀነስ እየታሰበ ነው ብሏል - ኢሪን።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 6 ቀን 1996</a></p>

</body>
</html>	














