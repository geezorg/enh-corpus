<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አዲስ አበባ ንግድ ም/ቤት የኤግዚቢሽን ማዕከል ሊሰራ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">አዲስ አበባ ንግድ ም/ቤት የኤግዚቢሽን ማዕከል ሊሰራ ነው</h2>


<p>በሰፊ መሬት የተሟላ አገልግሎት የሚሰጥና ደረጃውን የጠበቀ የኤግዚቢሽን ማዕከል ለመገንባት ዝግጅት ማጠናቀቁን የአዲስ አበባ ንግድ ም/ቤት አስታወቀ። በሚቀጥለው አርብ በሚከፈተው "አዲስ ቻምበር ዓለም አቀፍ የንግድ ትርዒት" ከ26 አገራት የተውጣጡ 250 ድርጅቶች እንደሚሳተፉ ም/ቤቱ ገለጸ።</p>

<p>የንግድ ትርኢቱ ዘንድሮ ለ8ኛ ጊዜ የሚካሄድ ሲሆን፣ ካለፉት ጊዜያት በበለጠ ሁኔታ ትርዒቱ አለም አቀፋዊነትን የተላበሰ ነው ተብሏል። ለሳምንት ክፍት ሆኖ በሚቆየው የንግድ ትርኢት ከሚሳተፉት ድርጅቶች መካከል 128 የአገር ውስጥ እንደሆኑ የገለፁት የምክር ቤቱ ዋና ፀሀፊ አቶ ሁሴን ሺበሺ፤ 122 ድርጅቶች ደግሞ ከ25 የውጭ አገራት የመጡ መሆናቸውን ተናግረው፤ የአዲስ አበባ ነዋሪዎች ጥቅሙን በመረዳት ሊያዩት ይገባል ሲሉ መክረዋል።</p>

<p>ከጀርመን፣ ከኔዘርላንድ፣ ከእስራእል፣ ከጃፓን፣ ከታይላንድና ከታንዛኒያ የንግድ ትርኢት ተሳታፊ ድርጅቶችን የመጡት ዘንድሮ ለመጀመሪያ ጊዜ መሆኑንና ከዚህ በተጨማሪ ከአራት አገሮች ትርኢቱን ለመመልከትና ኦፊሴላዊ ጉብኝት ለማድረግ የልዑካን ቡድኖች እንደሚመጡ የጠቀሱ የም/ቤቱ የህዝብ ግንኙነት ኃላፊ ትርኢቱ ከጊዜ ወደ ጊዜ እያደገነው ብለዋል። የትርኢቱ ማደግ፣ ለኢትዮጵያ አምራቾች ከውጭ አገር የንግድ ድርጅቶች ጋር ተገናኝተው ገቢያቸውን እንዲያስፋፉ፣ የስራ ውሎችን እንዲፈራረሙ እድል እንደሚከፍት የህዝብ ግንኙነት ኃላፊው ተናግረው፣ የውጭ ድርጅቶች በአገራችን ኢንቨስት አድርገው የስራ እድል እንዲከፍቱም የሚያበረታታ ነው ብለዋል። </p>

<p>በንግድ ትርኢቱ ከእንግሊዝ ፣ ከኔዘርላንድና ከኢንዶኖዢያ የመጡ ድርጅቶች የራሳቸውን ልዩ ቀናት በመመደብ ለማክበር ዝግጅት ሲያቀርቡ፤ የሕንድ፣ የጀርመንና የኢንዶኔዢያ ልዑካን በማዕከሉ በመገኘት ኦፊሠሊያዊ ጉብኝት እንደሚያደርጉ ታውቋል። የኢንዶኔዢያ 27 የባህል ቡድን አባልት በማዕከሉ አዝናኝ ሙዚቃዎችን እንደሚያቀሩም አቶ ሁሴን ተናግረዋል።</p>

<p>በሲ ኤም ሲ አካባቢ ይገነባል ለተባለው የኢግዚቢሽን ማዕከል፣ ሰሞኑን ከሚካሄደው የንግድ ትርኢት ጋር በተያያዘ የመሰረት ድንጋይ ተከላ እንደሚከናወን ተገልጿል።</p>

<p>የንግድ ምክር ቤቱ ኃላፊዎች በቅርቡ ተጨማሪ መግለጫ እንደሚያወጡ ከመናገር በቀር ስለግንባታው ወጪና ጊዜ መረጃ ለመስጠት አልፈቀዱም።</p>

<p>ምንጮች እንደጠቆሙት ለማዕከሉ ግንባታ አዲስ አበባ አስተዳደር በሊዝ ሰፊ ቦታ የሰጠ ሲሆን፣ ከ10 የእግር ኳስ መጫወቻ ሜዳ ይበልጣል ተብሎ በተገመተው ቦታ የሚገነባው የኢግዚቪሽን ማዕከል አሁን የሚታየውን የቦታ ጥበት ችግር ያስወግዳል - ተብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 6 ቀን 1996</a></p>

</body>
</html>	














