<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድንበር ውዝግቡ አሜሪካ የኢትዮጵያን አቋም እንደምትደግፍ ተነገረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በድንበር ውዝግቡ አሜሪካ የኢትዮጵያን አቋም እንደምትደግፍ ተነገረ</h2>


<p>የኢትዮ-ኤርትራ የድንበር ውዝግብ ለመፍታት በተባበሩት መንግስታት ድርጅት (ተመድ) በኩል ድርድር ለማስጀመር ልዩ ልዑክ መመደቡን የኢትዮጵያ መንግስት በደስታ ቢቀበልም የኤርትራ መንግስት እንደተቃወመ የሚታወቅ ሲሆን፤ አሜሪካ የተመድን እቅድ ሙሉ ለሙሉ እንደምትደግፍ የአገሪቱ አምባሳደር ገለፁ።</p>

<p>በመንግስት የተነደፈውን የምግብ ዋስትና ስትራቴጂ ከሞላ ጐደል እንደግፈዋለን ያሉት የአሜሪካ አምባሳደር ኦሬልያ ብራዚል፤ በቴሌኮሙኒኬሽንንና በባንክ መስኮች ያሉ ገደቦች ለኢንቨስትመንት እንቅፋት መሆናቸውን አመለከቱ። ሰሞኑን በኤምባሲያቸው በሰጡት ጋዜጣዊ መግለጫ "የኢትዮጵያ መንግሥት የድንበር ኮሚሽኑን ውሳኔ ውድቅ ማድረጉ አጣብቂኝ ውስጥ የገባው የድንበር ውዝግብ መፍትሄ እንዲያገኝ የአሜሪካ መንግስት ምን እያደረገ ነው? ተብለው የተጠየቁት አምባሳደር ብራዚል፤ "ሁለቱን አገሮች በማደራደር ውዝግቡን ለመፍታት በተመድ የተጀመረውን እንቅስቃሴ አሜሪካ ሙሉ ለሙሉ እንደምትደግፍ በግልጽ አሳውቀናል" ሲሉ መልሰዋል።</p>

<p>ባለፉት ወራት የአሜሪካ ባለሥልጣናት በኢትዮጵያና በኤርትራ ጉብኝቶች እንዳደረጉ አምባሳደሯ አውስተው፤ ተመድ በድርድር መፍትሔ የሚፈላልግ ልዩ ልዑክ እንዲመድብ ጉብኝቱ መነሻ ሆኗል ብለው እንደሚያስቡ ተናግረዋል።</p>

<p>በድንበር ኮሚሽኑ ውሳኔ መሰረት የሁለቱ አገሮች ድንበር መሰመር አለበት የሚለው የኤርትራ መንግሥት ግን ፤ተመድ ልዩ ልዑክ መመደቡ የድንበር ኮሚሽኑን ውሳኔ ይሸረሽራል በማለት ይቃወማል።</p>

<p>ረሃብን ያስወግዳል ተብሎ በመንግስት የተዘጋጀው የምግብ ዋስትና ስትራቴጂን በተመለከተ ጥያቄ ቀርቦላቸው፤ ለጋሾና መንግስት የተካተቱበት "የምግብ ዋስትና ቅንጅት" መፈጠሩንና አሜሪካም ተካፋይ እንደሆነች አምባሳደርዋ ጠቅሰው፤ መንግሥት ከቀድሞ አሰራሩ በተለየና በተሻለ መንገድ ለመስራት ቃል የገባበትና ለጋሾችም አሰራራቸውን እንዲያሻሽሉ የሚገፋፋ ስለሆነ ስትራቴጂውን ከሞላ ጐደል እንደግፈዋለን ብለዋል።</p>

<p>የተለየ አሰራር ምን እንደሆነ በስትራቴጂው አልተብራራም የሚል አስተያየት የሚሰነዘርበት ሲሆን፤ አምባሳደሯ በበኩላቸው መንግስት አስፈላጊ የፖሊሲ ለውጦችን ለማድረግም ጭምር ዝግጁ እንደሆነ ቃል ገብቷል፤ ዜጐችንና የሲቪል ማህበራትን ተሳትፎ መቀበልም ያስፈልጋል ሲሉ ተናግረዋል።</p>

<p>ለትምህርትና ለጤና የምንሰጠው እገዛ ይቀጥላል ያሉት አምባሳደሯ፤ በተናጠል ሳይሆን ጠቅለው በማድረግ ሁሉንም የልማት መስኮችን በማካተቱ ከሦስት እስከ አምስት ቢሊዮን የሚደርስ እርዳታ ያስፈልገዋል የሚባለውን የምግብ ዋስትና ስትራቴጂ ለመደገፍ የኤምባሲው ሰራተኞች ከዋሺንግተን ባለሥልጣናት ጋር እየተወያዩ መሆኑን አስታውቀው በሳምንት ውስጥ ውሳኔ ያገኛል ተብሎ እንደሚጠበቅ ጠቁመዋል።</p>

<p>አምባሳደር ብራዚል በስትራቴጂው መሰረት የግል ኢንቨስትመንትና ንግድ እንዲበረታታ የሚወሰዱ የፖሊሲ ማሻሻያ እርምጃዎችን እንደግፋለን ካሉ በኋላ፤ ገበሬዎችን ለምርታቸው ገበያ የሚያገኙት ከተሞች ሲያድጉ በመሆኑ ይህንንም እንደግፋለን ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 27 ቀን 1996</a></p>

</body>
</html>	














