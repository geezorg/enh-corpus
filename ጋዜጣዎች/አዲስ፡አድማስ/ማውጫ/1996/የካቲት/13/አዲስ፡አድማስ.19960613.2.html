<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ግጭቱ እንዳይባባስ በመከላከል ላይ ማተኮር ያስፈልጋል" ሚኒስትር ዴኤታ ዶ/ር ገብረአብ ባርናባስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ግጭቱ እንዳይባባስ በመከላከል ላይ ማተኮር ያስፈልጋል" ሚኒስትር ዴኤታ ዶ/ር ገብረአብ ባርናባስ</h2>


<p>በጋምቤላ ግጭት የተፈጠረው ከአመት በፊቲ በክልሉ ተግባራዊ የሆነውን አዲስ የስልጣን ክፍፍል በሚቃወም ቡድን አማካኝነት ነው ያሉት የፌዴራል ጉዳዮች ሚኒስትር ዴኤታ ዶ/ር ገብረአብ ባርናባስ የክልሉ ርዕሰ መስተዳድር ጥፋት እንዳልፈፀሙ አመለከቱ።</p>

<p>"በግጭት ዘላቂ መፍትሔ መፈለግ" ሳይሆን ግጭቱ እንዳይባባስ በመከላከል ላይ ማተኮር እንደሚያስፈልግ ይናገራሉ ሚኒስትር ዴኤታው።</p>

<p>ከዚህ በፊቲ በክልሉ የአኙዋክ እና የኑዌር ችግር ይታይ ነበር የሚሉት ዶ/ር ገብረአብ ለአዲስ አድማስ በሰጡት ቃለምልልስ፣ ከተፈታ አመት ሆኖታል ብለዋል። ችግሩ ተፈቷል ሲባል እንደገና ግጭት ሊነሳ አይችልም ማለት አይደለም ካሉ በኋላ፤ በቅርቡ ግጭት የተከሰተው ግን አዲሱን የስልጣን ክፍፍል የሚቃወም ቡድን በመፈጠሩ መሆኑን ጠቅሰው፤ ቡድኑ ከሌላ ክልል የመጡ ሰዎችንና የልማት ሰራተኞችን እየለየ የሚገድል ነው ብለዋል።</p>

<p>ባለፈው ዓመት "አኝዋክና ኑዌር" በሚል የተቧደኑ ሰዎች የጐሳ ግጭት ቀስቅሰው በርካታ ሰዎች መገደላቸው የሚታወስ ሲሆን፣ ክልሉን ጐሳን መሰረት ባደረገ የዞንና ወረዳ አደረጃጀት መስተዳድር በማዋቀር እንዲሁም "ለአኝዋክ፣ ለንዌር" ተብሎ በወጣ የሹመት ኮታ የስልጣን ክፍፍል በማካሄድ መንግስት ችግሩን ለመፍታት እንደሞከረ ይነገራል። "በክልሉ ዘላቂ መፍትሔ ለማምጣት ያልተቻለው የችግሩ ፈጣሪዎች ችግር ፈቺ ስለሚሆኑ ነው" በሚል ለሚቀርቡ አስተያየቶች ምላሽ ሲሰጡ፤ "ለግጭቶቹ ዘላቂ መፍተሔ መፈለግ" የሚሉ ወገኖች አመለካከታቸው የተሳሳተ ነው" ያሉት ዶ/ር ገብረአብ፤ "ጠንክረን መስራት ያለብን ግጭቱ ወደ አመፅ እንዳያመራ በማድረ ላይ ነው" ብለዋል።የፌዴራል ጉዳዮች ሚኒስቴር ለክልሉ አፋጣኝ ልማትና እድገት ለማምጣት የሚያግዥ መስሪያ ቤት መሆኑን የተናገሩት ሚኒስትር ዴኤታው "በክልሉ የሚገኙ የመስተዳድር አካላትም ቢሆኑ ሙሉ በሙሉ በግጭቱ እጃቸውን ያስገቡ ናቸው ማለት አይቻልም፤ ከዚህ በፊት በአኙዋክ እና በኑዌር መካከል በነበረው ግጭት ፌዴራል መንግሥት በአካባቢው እስኪደርስ ሁኔታውን አረጋትቶ የጠበቀ የክልሉ መስተዳደር ነበር" ብለዋል።</p>

<p>ከሁለት ወር በፊት በጋምቤላ ከተማ በርካታ ሰዎች ለሞት የተዳረጉበት ግጭት ከተከሰተ በኋላ በሱዳን አድርገው ወደ ኬንያ የገቡት የክልሉ ርዕሰ መስተዳድር በግጭቱ እጃቸው እንዳለበት ዶ/ር ገ/አብ ተጠይቀው፤ በእኛ በኩል ሆነ በክልሉ ባለሥልጣናት፤ የራሳቸውን ውሳኔ ወስነዋል" ሲሉ ምላሽ ሰጥተዋል።</p>

<p>በጋምቤላ በሁለት ወር ውስጥ ሁለት ከፍተኛ ግጭቶች የተከሰቱ ሲሆን፣ ከግጭቶቹ በኋላ ያለው ሁኔታ የተረጋጋ ነው ሲሉ ይናገራሉ - ዶ/ር ገ/አብ። በእርግጥ አንዳንድ ስጋቶች በነዋሪው ዘንድ ሊኖሩ ይችላሉ፤ ለዚህም ደግሞ ያለማቋረጥ ጠንካራ ስራዎች ይከናወናሉ ያሉት በግጭት ሳቢያ ከመኖሪያቸው የተሰደዱ ሰዎች እየተመለሱ ናቸው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 13 ቀን 1996</a></p>

</body>
</html>	














