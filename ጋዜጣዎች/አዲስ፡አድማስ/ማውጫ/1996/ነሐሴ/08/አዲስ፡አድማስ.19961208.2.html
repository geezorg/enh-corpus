<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአለም የሰላም ም/ቤት በአዲስ አበባ ለማቋቋም ጥረት ተጀመረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአለም የሰላም ም/ቤት በአዲስ አበባ ለማቋቋም ጥረት ተጀመረ</h2>


<p>በመላው አለም ተሰሚነት ያለውና በተለያዩ ወገኖች ወይም አገሮች መካከል የሚከሰቱ ግጭቶችን በሽምግልና የሚያስወገድ የሰላም ምክር ቤት ኢትዮጵያ ውስጥ ለማቋቋም ድጋፍ እየተሰበሰበ ነው።</p>

<p>«የአፍሪካ የሰላምና የግጭት ማኔጅመንት ጥናት ማዕከል» ሰሞኑን ባሰራጨው ጥሪ፣ የሰላም ም/ቤት እንዲቋቋም ጥረት እያደረገ መሆኑን ገልጾ፣ ማህበራትና ድርጅቶች የጥረቱ ተሳታፊ እንዲሆኑ ጠይቋል።</p>

<p>የጥናት ማዕከሉ ሊቀመንበር ዶ/ር ሃይሌ ወ/ሚካኤል፣ የአፍሪካ ህብረት ጽ/ቤት ኢትዮጵያ ውስጥ መሆኑንና የህብረቱ ትኩረት በአፍሪካ ሰላም ማስፈን እንደሆነ ጠቅሰው ለአዲስ አድማስ በላኩት ደብዳቤ፣ ኢትዮጵያውያን «የአለም የሰላም ምክር ቤት» ለማቋቋም የመጣር ሀላፊነት እንዳለባቸው አመልክተዋል።</p>

<p>የሰላም ምክር ቤት በአዲስ አበባ እንዲመሰረት ከጥናት ማዕከሉ የቀረበው ሃሳብ ከኢትዮጵያ መንግስት ድጋፍ ማግኘቱ እንዳስደሰታቸው የገለፁት ዶ/ር ሃይሌ፣ ድርጅቶችና ማህበራት የጥናት ማዕከሉ አባል እንዲሆኑ ጥሪ አስተላልፈዋል።</p>

<p>ዘመናዊ ስልጣኔ ጉደለቶች ቢኖሩትም የሰው ልጅ ኑሮ እንዳአሁኑ ዘመን ተመቻችቶ አያውቅም የሚለው ይኸው የጥናት ማዕከል፣ የሳይንስና የቴክኒክ እውቀት እንዲሁም የኮሙኒኬሽን አውታሮች አድገው በአለም ተሰራጫጭተዋል፣ አለም አቀፍ ትስስር ተጠናክሮ ሃብት ይበልጥ ጨምሮ የሰዎች ጤና ተሻሽሏል፤ እነዚህን እድገቶች በአክብሮትና በአድናቆት እንመለከታቸዋለን ይላል። የአለም ብልጽግናን ለማፋጠን ሰላም አስፈላጊ ቢሆንም በሰላም ላይ ብቻ አተኩሮ የሚሰራ አለም አቀፍ ድርጅት እንደሌለ የጥናት ማዕከሉ ጠቅሶ፣ ኢትዮጵያ ከሰው ዘር መገኛነቷ በተጨማሪ የተለያዩ ወገኖችን ያቀፈች በመሆኗ፣ ኢትዮጵያ ውስጥ የሰላም ምክር ቤት ተቋቁሞ የማስታረቂያና የሰላም ሃሳቦች ቢያመነጭ በመላው አለም ተቀባይነት የማግኘት እድሉ የሰፋ ነው ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 08 ቀን 1996</a></p>

</body>
</html>	
