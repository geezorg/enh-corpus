<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሳይታሰብ የጐዳ ዛፍ ሳይታሰብ ሲሳይ ሊሆን ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሳይታሰብ የጐዳ ዛፍ ሳይታሰብ ሲሳይ ሊሆን ነው</h2>


<p>«መስኩይት» የተሰኘው ዛፍ በምስራቅ ኢትዮጵያ በመስፋፋቱ የግጦሽ መሬት እንዳሳጣቸው ከብት አርቢዎች ሲያማርሩ ቢቆዩም፣ ጥሩ የገቢ ምንጭ መሆን መጀመሩን ባለሙያዎች ተናገሩ።</p>

<p>«መስኩይት»፤ በኢትዮጵያ መታየት የጀመረው ከ30 አመት በፊት እንደሆነና ከሜክሲኮ እንደመጣ መረጃዎችን ጠቅሳ የዘገበችው ጋዜጠኛ ካሮሊን ኢርቢ፣ ማን እንዳመጣው ግን በትክክል አልታወቀም ብላለች። ከብት አርቢዎች የተማረሩት «መስኩይት» ብዙ ጥቅሞች እንዳሉትና በውጭ ገበያ ተፈላጊ እንደሆነ አመልክተዋል የፋርም አፍሪካ አማካሪ ዶ/ር ታፈሰ መስፍን።</p>

<p>በምስራቅ ኢትዮጵያ «መስኩይት» በእጅጉ ተስፋፍቶ በተለይ በአፋር ክልል የግጦሽ መሬቶችን 25 በመቶ በመስፈኑ ከብት አርቢዎች ማማረራቸውን ካሮሊን ጠቅሳ፣ የዛፉ ረዥም እሾህም የኢግር ፀር እንደሆነባቸውና «ሰይጣን ዛፍ» ብለው እንደሚጠሩት ገልፃለች።</p>

<p>የአርቢዎቹ ችግር ሲባባስ «ዛፉን ከሜክሲኮማን አመጣው?» በሚለው ጥያቄ አንዱ በሌላው ላይ ጣት ለመቀሰር እየተሞከረ ሲሆን፣ በአንድ በኩል የደን ልማት መንግስታዊ መስሪአያ ቤቶችን በሌላ እኩል የተባበሩት መንግስታት የእርሻና ምግብ ድርጅትን በተጠያቂነት ሲጠቀሱ እንደሚሰማ ዘግባለች ካሮሊን።</p>

<p>ሃሩርና ድርቅ ሳይበግረው በመብቀል እንዲሁም አፈርን በማዳበር አቅሙ በደቡብ አሜሪካ አገሮች ዝነኛ የሆነው መስኩይት፣ አበቃቀሉና እድገቱ በጣም ፈጣን በመሆኑ የአውስትራሊያ፣ የሰሜን አሜሪካ፣ የህንድና የደቡብ አፍሪካ ሰዎች ዛፉን ወደ አገራቸው በማስገባት አባዝተው እየተጠቀሙበት መሆናቸው ታውቋል። </p>

<p>ለማገዶ፣ ለከሰል፣ ለአጥር ስራ፣ ለቤት ቁሳቁስ መስሪያ ከመዋሉም በተጨማሪ በጥንካሬው «ብረቱ ዛፍ» ተብሎ የሚጠራው መስኩይት ለባቡር ሃዲድ ከስር ማረፊያ ርብራብ እንደሚሆን መረጃዎች ያስረዳሉ።</p>

<p>ዛፉን ከሜክሲኮ ወደ ኢትዮጵያ ማን እንዳመጣው ባይታወቅም፣ ለበጐ ታስቦ የመጣው መስኩይት ከ30 ዓመት በኋላ በእጅጉ በመስፋፋቱ የአካባቢውን ነዋሪዎች ህይወት እንዳናጋ ታወሳለች ካሮሊን። በመጀመሪያ የዛፉ እሾህ ለእግር ፀር እንደሆነባቸው ሲናገሩ የነበሩ ከብት አርቢዎች ትንሽ እየቆዩ መስኩይት የግጦሽ መሬት እያሳጣን ነው ብለው ወደ ማማረር ገብተዋል።</p>

<p>ለወትሮው በየሳምንቱ የግጦሽ መሬት ፍለጋ ከመቶ ኪሎ ሜትር የበለጠ ርቀት የሚጓዙት ከብት አርቢዎች፣ አሁን ይበልጥ አስቸጋሪ ሲሆንባቸው አንዳንዶቹ አኗኗራቸውን ለውጠዋል።</p>

<p>በ30 ከብቶች ይተዳደር የነበረው አህመዱ ቆቃ፣ ዛሬ ስራውን ቀይሮ የመስክይት ተጠቃሚ ሆኗል፤ ከዛፉ ከሰል እያመረተ በመሸጥ በወር 500 ብር ገቢ ያገኛል።</p>

<p>«ፋርም አፍሪካ» የተሰኘው የረድኤት ድርጅት ደግሞ መስክይት ብዙ ጥቅሞች እንዳሉት ይገልፃል። የፋርም አፍሪካ አማካሪ ዶ/ር ታፈሰ መስፍን «ዛፉን ማማረር ምንም ዋጋ የለውም። ልንሰራበት ካልቻልን እድገት አይገኝም፤ ጥቅሞቹን መገንዘብ ይኖርብናል» ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 22 ቀን 1996</a></p>

</body>
</html>	
