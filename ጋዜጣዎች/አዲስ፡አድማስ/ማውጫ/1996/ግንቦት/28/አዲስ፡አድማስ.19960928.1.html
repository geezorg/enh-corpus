<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጄኔራል ተስፋዬ ገ/ኪዳን አሟሟት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጄኔራል ተስፋዬ ገ/ኪዳን አሟሟት</h2>


<p>ለ13 ዓመታት በጣሊያን ኤምባሲ ከተጠለሉት የደርግ ባለስልጣናት መካከል አንዱ የሆኑት ጄኔራል ተስፋዬ ገ/ኪዳን ሐሙስ ዕለት መሞታቸው የታወቀ ሲሆን አሟሟታቸውን በተመለከተ የተለያዩ መረጃዎች እየተሰራጩ ነው። ኤምባሲው ገና መግለጫ ለመስጠት እየተዘጋጀ መሆኑን ቢናገርም የጄኔራሉ አሟሟት ከህመም ጋር የተገናኘ ነው ብሎ እንደሚያምን ቅርበት ያላቸው ምንጮች ሲገልጹ፤ በሌላ በኩል በኤምባሲው ተጠልለው ከሚገኙ የደርግ ባለስልጣን አቶ ብርሃኑ ባይህ ጋር ከተፈጠረው ፀብ በኋላ ጄኔራሉ መሞታቸውን ምንጮች አመልክተዋል።</p>

<p>ኤምባሲው ምንጮች እንደሚሉት፣ብርሃኑ ባይህና ሌተናል ጀኔራል ተስፋዬ ገ/ኪዳን ማክሰኞ ማምሻውን የፈጠሩት ፀብ ተጋግሎ ወደ ድብደባ ስላመራ ሁለቱም ተጐድተው ደም ፈሷቸዋል። ይሁንና የጄኔራሉ ጉዳት በጣም ያየለ ነበር። ጀኔራሉ ራስ ቅላቸው በመፈንከቱ ከመሞታቸው በፊት ጀርመናዊና ኢትዮጵያዊ ሃኪም አስነተኛ ቀዶ ጥገና አድርገውላቸዋል የሚሉት ምንጮች ጄኔራሉ የስኳር ሕመምተኛ ስለነበሩ ማክሰኞ ማምሻውን ብዙ ደም ፈሷቸው ለጉዳት ሳይዳርጋቸው አልቀረም ይላሉ። እንደም ምንጮቹ አባባል ጀኔራል ተስፋዬ የሞቱት፣ ረቡዕ ክቀኑ 5 ሰዓት አካባቢ ነው። ረቡዕ ደግሞ የጣሊያን ብሔራዊ ቀን ይከበር ስለነበር ኤምባሲው በዓሉን ለማክበር ግብዣ አዘጋጅቶ ነበር፣ ጥሪ የተደረገላቸው ዲፕሎማቶችና የኢትዮጵያ ከፍተኛ ባለሥልጣናት ወደ ኤምባሲው ከመምጣታቸው ቀደም ሲል ነው የጄኔራሉ መሞት የተሰማው። ጣሊያኖቹ ዲፕሎማቶች በብሔራዊ በዓላቸው ዕለት የጄኔራሉ መሞት ሳይረብሻቸውና ሳያስከፋቸው አልቀረም።</p>

<p>የጄኔራሉ አስክሬን ወዲያውኑ ወደ ምኒልክ ሆስፒታል ተወስዷል። አስክሬኑ ምኒልክ ሆስፒታል እያለ በትናንትናው ዕለት የጄኔራል ተስፋዬ እህት ከድሬዳዋ መጥተው ከልጃቸው ጋር ሬሳው እንዲሰጣቸው ቢጠይቁም የተሰጣቸው ምላሽ የጣሊያን ኤምባሲ ምርመራዬን ሳልጨርስ ለቤተሰቦቻቸው እንዳታስረክቡ ማለቱ ነው። ከጣሊያን ኤምባሲ በተገኘው መረጃ መሰረት ስለጄኔራሉ አሟሟት በሦስት ቀን ውስጥ ኤምባሲው መግለጫ ይሰጣል። እንደተነገረን ጄኔራሉ የሰባት ልጆች አባት ሲሆኑ ሰባቱም በባሕርማዶ ይኖራሉ። ይህ ዜና እስከ እስከተጠናቀረበት ድረስ የጄኔራል ተስፋዬ አስክሬን በምኒልክ ሆስፒታል እንደሚገኝና የጄኔራሉ ቤተ ዘመዶች አስከሬን እንዲሰጣቸው በመጠየቅ ላይ መሆናቸው ተነግሯል።</p>

<p>ኢህአዴግ አዲስ አበባን ሲቆጣጠር በጣሊያን ኤምባሲ የተጠለሉት 4 የደርግ ከፍተኛ ባለሥልጣናት ሌተና ጀኔራል ተስፋዬ ገ/ኪዳን፣ አቶ ብርሃኑ ባይህ፣ አቶ አዲስ ተድላና አቶ ኃይሉ ይመኑ ናቸው። ይሁንና አራቱም ብዙም ሳይቆዩ አቶ ኃይሉ ይመኑ በራሳቸው እጅ ህይወታቸውን ሲያጠፉ ሌሎቹ ባለስልጣናት ላለፉት 13 ዓመታት በኤምባሲው ሲኖሩ ነበር።</p>

<p>እንደ ደረሰን መረጃ ሟቹ ጀኔራልና ሁለቱ የደርግ ከፍተኛ ባለሥልጣናት በጣሊያን ኤምባሲ ከፍተኛ እንክብካቤ ይደረግላቸው ነበር። በምግብ ረገድ የፈለጉትን እያዘዙ ይጠቀማሉ። ንጽህናቸው በጠየቁት መሰረት ይሟላላቸዋል። መጽሔቶችና ጋዜጦችንም በየዕለቱ የማግኘትና ኤሌክትሮኒስ ሚዲያ የመከታተል ዕድል አላቸው።</p>

<p>ሌ/ጄኔራል ተስፋዬ ከግንቦት 13 እስከ 19 /1983 ዓ.ም ድረስ ኢትዮጵያን በተጠባባቂ ፕሬዚዳትነት ለሶስት ቀን መርተዋል። አመራሩን የተቀበሉትም ኮሎኔል መንግስቱ ኃይለማርያም ወደ ዚምባቡዌ እንደኮበለሉ ነበር። ለስድስት ቀን ፕሬዚዳንት ከሆኑ በኋላ ግንቦት 19 በጣሊያን ኤምባሲ ለምጠለል በጠየቁት መሰረት ተፈቅዶላቸው እስከ ሞቱባት ዕለት ድረስ ለ13 ዓመት ኖረዋል።</p>

<p>ሌተናል ጄኔራል ትስፋዬ ገ/ኪዳን የኢሠፓ ፖሊት ቢሮ አባል የነበሩና በከፍተኛ ወታደራዊ አመራር ያገለገሉ ናቸው። በፕሬዚዳንት መንግስቱ ኃ/ማርያም ላይ የመንግሥት ግልበጣ ሙከራ አድርገዋል የተባሉት ጀኔራሎች ክሳቸው በጦር ፍርድ ቤት ሲታይ ጀኔራል ተስፋዬ የክስ ሂደቱን በዳኝነት ለተወሰነ ጊዜ ከመሩ በኋላ ባልታወቀ ምክንያት ራሳቸውን አግልለዋል። ይሁንና በጀኔራል አሥራት ብሩ የመሀል ዳኝነት በጄኔራሎች ላይ ሞት መበየኑ ይታወሳል።</p>

<p>አሁን በጣሊያ ኤምባሲ የቀሩት አዲሱ ተድላ የኢሠፓ የፖሊት ቢሮ አባል የጦር ኃይል ጠቅላይ ኢታማዦር ሹም የነበሩ ሲሆን ብርሃኑ ባይህ ደግሞ የኢሠፓ የፖሊት ቢሮ አባል የውጭ ጉዳይ ሚ/ር ሆነው አገልግለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 28 ቀን 1996</a></p>

</body>
</html>	
