<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ነዳጅ የማምረት ስራዎች ችግር ላይ ወድቀዋል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ነዳጅ የማምረት ስራዎች ችግር ላይ ወድቀዋል</h2>


<p>በኦጋዴን በሚገኘው "የካሉብ ጋዝ" ምርት ለመጀመር አስበው የነበሩ የራሽያ ኩባንያዎች በገንዘብ እጥረት ሳቢያ ሳይሳካላቸው እንደቀረ የገለፁት የማዕድን ሚኒስትር መሐመድ ድሪር፣ በጋምቤላ ነዳጅ ለመፈለግ ውል የተፈራረመው የማሊዚያ ኩባንያም የሰላም እጦት ቢያጋጥመውም ተስፋው አለ ሲሉ ተናገሩ።</p>

<p>ፔትሮናስ የተባለው የማሌዚያ ኩባንያ በጋምቤላ ክልል ለሚጀመረው የነዳጅ ፍለጋ ምቹ የፀጥታ ሁኔታ ለመፍጠር ከጋምቤላ ክልል መስተዳድር ከመከላከያና ከፌዴራል ጉዳዮች ሚኒስትር መስሪያ ቤቶች ጋር በቅርበት እየሰራን ነው ብለዋል ሚኒስትሩ።</p>

<p>ኩባንያው ለአራት አመታት የነዳጅ ፍለጋ ለማካሄድ ስምምነት መፈራረሙና በአዲስ አበባ ቢሮ ከፍቶ የመስክ ስራውን ለመጀመር ዝግጅት በማድረግ ላይ መሆኑ ሚ/ሩ ገልፀው። በከፊል ስራውን ከአንድ የቻይና ኩባንያ ጋር ለመሥራት እንደተዋዋለ ተናግረዋል። </p>

<p>በአካባቢው የተፈጠረውን የፀጥታ ችግር ለማስወገድ በመንግስት የተሰጠው ትኩረት በጣም ከፍተኛ በመሆኑ የኩባንያውን የመስራት ፍላጐት አበራታቷል ሲሉም ፍለጋው እንደማይቋረጥ ተስፋቸውን ገልፀዋል አምባሳደር መሐመድ።</p>

<p>የራሽያ ኩባንያዎች የካሉብ ጋዝን ወደ ምርት ለማሸጋገር አለመቻላቸውን በተመለከተ ለሚነሳው ትችት አስተያየታቸውን ሲሰጡም፤ ከአሁን በፊት የገለደምቢ የወርቅ ግኝት ዕውን የሆነው በሩሲያ መንግስት ባለሙያዎች መሆኑን አስታውሰው በካሉን ጋዝ ምርት ለመጀመርም የራሽያ ኩባንያዎች ፍላጐታቸውን አሳይተው ከሁለት ጊዜ በላይ ወደ ኢትዮጵያ መጥተው ነበር ብለዋል። ይሁንና ኩባንያዎቹ ለኢንቨስትመንት የሚሆን ገንዘብ ለማግኘት ባለመቻላቸው እንቅስቃሴያቸው ተቋርጧል ሲሉ ተናግረዋል ሚ/ሩ።</p>



<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 07 ቀን 1996</a></p>

</body>
</html>	
