<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰላምና የፀጥታ ም/ቤት ምስረታ ተስፋ ሰጪና አጠራጣሪ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሰላምና የፀጥታ ም/ቤት ምስረታ ተስፋ ሰጪና አጠራጣሪ ሆኗል</h2>


<p>በአፍሪካ የሚከሰቱ ግጭቶችን ለመከላከልና በጅምላ ሰብአዊ መብት በሚረጋገጥበት አገር ጣልቃ ገብቶ እርምጃ ለመውሰድ ሰሞኑን የተመሰረተው የአፍሪካ የሰላምና የደህንነት ምክር ቤት ላይ የተስፋና የጥርጣሬ አስተያየቶች እየተሰነዘሩ ነው።</p>

<p>ምክር ቤቱ መደበኛ ወታደሮች የሚኖሩት ሲሆን አሰራሩ በሌሎች አህጉሮች ያልተለመደ ነው ተብሏል።</p>

<p>የሰላምና የደህንነት ምክር ቤት መመስረቱ በአፍሪካ ሰላምን ለማስፈን የሚያስችል ትልቅ እርምጃ ነው የሚሉ እንዳሉ ሁሉ፤ ውጤታማነቱን የሚጠራጠሩ ታዛቢዎች ግን ምክር ቤቱ ስኬታማ ለመሆን ከአፍሪካ መንግሥታት ያልተቋረጠ የፖለቲካ ፈቃደኝነትና የገንዘብ መዋጮ እንዲሁም ከምዕራባውያን የተሟላ ድጋፍ ማግኘት አለበት ይላሉ።</p>

<p>የአፍሪካ ኅብረት የዛሬ ሁለት ዓመት በደቡብ አፍሪካ ሲመሰረት፣ የአፍሪካ የጋራ ፓርላሜንት እንዲሁም የሰላምና የደህንነት ምክር ቤት ለማቋቋም የተስማሙ የአፍሪካ መንግስታት፣ ቃላቸውን አክበረው ተግባራዊ እያደረጉ ነው የሚሉ ወገኖች በበኩላቸው ምክር ቤቱ ውጤታማ እንደሚሆን ተስፋቸውን ገልፀዋል። ከእያንዳንዱ የአፍሪካ አገር 5 ሰዎች የተወከሉበት ፓርላማ እዚሁ አዲስ አበባ በያዝነው ዓመት መመስረቱ የሚታወስ ሲሆን በያዝነው ሳምንት 15 አገራት በአባልነት ተመርጠው የሰላምና የፀጥታ ምርክ ቤት ተቋቁሟል። ምክር ቤቱ በአፍሪካ ሰብአዊ መብትና የሕግ የበላይነት እንዲከበር እንዲሁም መልካም አስተዳደርና ሰላም እንዲጐለብት ታላቅ ድርሻ እንደሚያበረክት የተሳታፊ አገሮች ተወካዮች ተናግረዋል።</p>

<p>የአፍሪካ ህብረት የሰላምና ደህነት ኮሚሽነር ሰይድ ጃኒት «ምክር ቤቱ ሥራውን በትክክል እንዲያከናውን የአፍሪካ መንግሥታት የገንዘብ ድጋፍ የሚሰጡበትን መንገድ አጥብቀው በማሰብ ኃላፊነታቸውን መወጣት አለባቸው» ሲሉ አሳስበዋል። ምክር ቤቱ ዓላማውን ተግባራዊ ያደርግ እንደሆን ኮሚሽነሩ ተጠይቀው «አፍሪካውያን ችግራቸውን በራሳቸው መንገድ ለመፍታት መነሳት አለባቸው፤ ምክር ቤቱ ግጭቶችን በማስቆም በኩል ውጤታማ ስለመሆኑና ስላለመሆኑ በእርግጠኝነት መናገር ባልችልም፣ የአፍሪካ መሪዎችና ሰላም አስጠባቂ ሠራዊቱ ተንቀሳቅሰው ግጭቶችን ያስቆማሉ የሚል እምነት አለን» ሲሉ አስተያየታቸውን ሰጥተዋል።</p>

<p>በአፍሪካ የሚሰሩ ዲፕሎማቶች እንደሚሉት የምክር ቤቱ አሰራር ከተባበሩት መንግሥታት የፀጥታው ምክር ቤት ጋር ተመሳሳይ ቢሆንም ቋሚ ወታደራዊ ሃይል ስለሚኖረው ለየት ይላል። የተባበሩት መንግሥታት ድርጅት ቋሚ ወታደራዊ ሃይል የለውም፤ በአውሮፓ ህብረትም ገና አልተሞከረም ይላሉ ዲፕሎማቶቹ። የአፍሪካ የሰላምና የፀጥታ ምክር ቤት ግጭቶችን ለማስቆም ይሰማራሉ የተባሉ አምስት ብርጌድ ሰላም አስክባሪ ሃይል እንደሚኖረው ተነግሯል።</p>

<p>የምክር ቤቱ አባላት የሆኑት 15 አገሮች እኩል ድምፅ የሚኖራቸው ሲሆን አምስቱ አባላት ማለትም ኢትዮጵያ፣ ጋቦን፣ አልጄሪያ፣ ደቡብ አፍሪካና ናይጄርያ ለተከታታይ ሦስት አመት፣ የተቀሩት አሥር አገሮች ለሁለት አመት ያገለግላሉ።</p>

<p>የምሥረታ ጉባኤው ሲጠናቀቅ በወጣው ባለ አሥር አራት ነጥብ የአቋም መግለጫ በሶማልሊያ፣ በኮዲቯር፣ በሱዳን፣ በኢትዮ-ኤርትራ፣ በኮሞሮስ፣ በኮንጐ ዲሞክራቲክ ሪፐብሊካና በብሩንዲ ማለቂያ የሌለውን ግጭት በማስቆም ሰላም ማስፈን ቅድሚያ ሊሰጠው እንደሚገባ አሳስበዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 21 ቀን 1996</a></p>

</body>
</html>	
