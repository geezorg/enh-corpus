<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«አካሄዳችን ትውልድን የሚገድል ከሆነ ይግደለን» የትምህርት ሚኒስትር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«አካሄዳችን ትውልድን የሚገድል ከሆነ ይግደለን» የትምህርት ሚኒስትር</h2>


<p>የአገሪቱ የትምህርት ፖሊሲ ትውልድን የሚገድል ከሆነ ይግደለን ሲሉ የትምህርት ሚኒስትር ወ/ሮ ገነት ዘውዴ በፓርላማ አባላት ፊት ተናገሩ።</p>

<p>ለፓርላማ ባቀረቡት የ9 ወር እቀድና አፈፃፀም ሪፖርት ውስጥ ከዩኒቨርስቲ ስለተባረሩ ተማሪዎች ለምን እንዳልጠቀሱ ወ/ሮ ገነት ተጠይቀው፤ ተማሪዎቹን ማባረር እቅዳችን ውስጥ ስላልነበረ ነው ሲሉ መልሰዋል።</p>

<p>በንብረት ላይ ጉዳት አድርሰዋል የተባሉ 300 ተማሪዎች ለአንድ ዓመት መታገዳቸው የሚታወስ ሲሆን፣ አቶ ድረጀ በቀለ አዲስ አበባ ዩኒቨርሲት የተባረሩ ተማሪዎች ጉዳይ በሚኒስትርዋ ሪፖርት መካተት እንደነበረበት አመልክተው፤ ተማሪዎቹን በመምከር መመለስ ሲቻል ማባረሩ ህዝቡን ኃላፊነት የሚረከብ ሃይል ማሳጣት ነው ብለዋል።</p>

<p>ተማሪዎቹን በማስተማርና በመምከር መመለስ ይሻል ነበር በሚል ሀሳብ እንደሚስማሙ የተናገሩት ሻለቃ አድማሱ በበኩላቸው፤ ተማሪዎቹ በመባረራቸው አሁን በየቦታው እየታዩ ላሉ ችግሮች መንስኤ ሆኗል ካሉ በኋላ ልጆቹም ይህን ለሚፈልጉ ድርጅቶች እራት አልሆኑም ወይ? ሲሉ ጠይቀዋል።</p>

<p>እኔም ሆንኩ ጠቅላይ ሚ/ሩ እና ሌሎች ከፍተኛ ባለስልጣናት ተማሪዎች በነበርንበት ወቅት ድንጋይ ወርውረናል፤ አሁን ድንጋይ መወርወር ለምን እንደ አዲስ ነግር ይታያል ብለዋል - አቶ በድሩ አደም። መሬት ላራሹ እያልን ከጃንሆይ እግር ስር ምንጣፍ እንደመጐተት የሚከብድ አደገኛ ጥያቄ ጠይቀናል ያሉት አቶ በድሩ፤ የኦሮሚያ ምክር ቤት ከአዲስ አበባ አይነሳም በሚል ተማሪዎቹ ያነሱትን ጥያቄ ከመፈንቅለ መንግሥት እኩል ማክበድ አያስፈልግም፤ በምክር መመለስ ይቻል ነበር ብለዋል።</p>

<p>የታገዱት ተማሪዎች በተደጋጋሚ ተመክረዋል ያሉት ሚኒስትር ገነት ዘውዴ በበኩላቸው፤ የታገዱት ተማሪዎች የኦርሞ ተማሪዎችን ይወክላሉ የሚለውን እጠራጠራለሁ። ከፍተኛ የትምህርት ተቋማት ውስጥ ከአሥር ሺ በላይ የኦሮሞ ተማሪዎች አሉ ስለዚህ ብሔሩ የተማረ የሰው ሃይል አጣ የሚያስብል አይደለም ብለዋል።</p>

<p>በፓርላማ የተነገረን የ9 ወር እቅድንና አፈሣፀምን በተመለከትነው፤ የተማሪዎቹ ጉዳይ ሪፖርቱ ላይ ያልተካተተው ችግር ይፈጠራል የሚል እቅድ ስላልነበረን ነው ብለዋል - ወ/ሮ ገነት። ድንጋይ በመወርወራችን ተቀትተናል፤ በደርግም የተገደሉ ነበሩ ያሉት ወ/ሮ ገነት፤ አሁን ግን ተማሪዎቹ የፈፀሙት ጥፋት አንድ አመት ነው የተቀጡት ሲሉ አስረድተዋል።</p>

<p>በአገሪቱ ያሉት ትምህርት ቤቶች በቋንቋ አጠቃቀም ላይ ወጥ የሆነአ ካሄድ መከተል አለባቸው በማለት የተናገሩ የፓርላማ አባል፤ ልጆቻችን በቋንቋ ምክንያት ወደኋላ ተመልሰው እንዲጀምሩ ተደርገዋል፤ የትምህርት ስርአቱ አደጋ ላይ እንዳይወድቅ መፍትሔ እንዲሰጠው ጠይቀዋል።</p>

<p>ብሔር ብሐረሰቦች በራሳቸው ቋንቋ የመማር መብታቸው ህገ መንግሥታዊ ስለሆነ የሚሻሻል ነገር የለም፤ ከዚህ ምክር ቤት እንዲህ አይነት ጥያቄ መነሳት የለበትም ያሉት ሚ/ሯ አካሄዳችን ትውልድን የሚገድል ከሆነም ይግደለን ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 21 ቀን 1996</a></p>

</body>
</html>	


