<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ስህተት የፈፀመ ተበዳሪንና የባንክ ሰራተኛን በእስር የሚቀጣ ህግ ሊወጣ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ስህተት የፈፀመ ተበዳሪንና የባንክ ሰራተኛን በእስር የሚቀጣ ህግ ሊወጣ ነው</h2>


<p>ብሔራዊ ባንክ የብድር አሰጣጥና አሰባሰብን በተመለከተ በባንኮች ላይ ቁጥጥሩን እየጠበቀ የመጣ ሲሆን፤ ስህተት የሰራ ተበዳሪና የባንክ ሰራተኛ በእስር እንዲቀጡ የሚደነግግ ህግ ማርቀቁ ስጋትን መፍጠሩ ተነገረ።</p>

<p>ከባንክ ብድር ማግኘት አስቸጋሪ እንደሆነባቸው የሚገልፁ ነጋዴዎች፣ የሚያስፈራ ህግ ከወጣ ብድር የማግኘት እድል ይበልጥ ሊጠብ ይችላል ብለዋል።</p>

<p>የአዲስ አበባ ንግድ ም/ቤት ከትናንት በስቲያ በሒልተን ሆቴል ባዘጋጀው ውይይት «የሻውል ኮንሰልት ኢንተርናሽናል» ዋና ሥራ አስኪያጅ ዶ/ር ደምበል ባልቻ እንደገለፁት፣ ረቂቁ ህግ ቅጣት የበዛበት በመሆኑ ለንግድ ሥራ አስቸጋሪ ሊሆን ይችላል። ህጉ ስህተቶችን ለማረም የመገፋፋት ባህርይ ቢኖረውም፣ ለትምህርት በቂ ጊዜ ሳይሰጥና የንግዱ ህብረተሰብ ስለዘመናዊ የቢዝነስ አሠራር ሳይማር የቅጣት ናዳ ማውረድ አስቸጋሪ ሁኔታ ሊፈጥር እንደሚችል ገልፀዋል - ዶ/ር ደምበል።</p>

<p>«ለድርጅቱ ሥራ ማስኬጃ» ብሎ ከባንክ ብድር የወሰደ ነጋዴ፤ ባገኘው ገንዘብ «ለሥራ ማስኬጃ ያገለግለኛል» ያለውን መኪና ቢገዛ ስህተት ፈጽመሃል ተብሎ እንደሚታሰር ዶ/ር ደምበል አመልክተው ድርጊቱን የፈፀመው መኪና በዘመናዊ የቢዝነስ አሰራርና አጠራር ቋሚ ንብረት እንጂ የስራ ማስኬጃ አለመሆኑን ባለማወቁ ነው፤ ስለዚህ ከቅጣቱ በፊት ትምህርት ሊቀድም ይገባል ብለዋል።</p>

<p>የቢዝነስ ሰዎችም አሰራራቸውን ዘመናዊ ለማድረግ ቁርጠኛ ሊሆኑ ይገባል ያሉት ዶ/ር ደምበል፣ አብዛኞቹ በአምሯቸው እንጂ በወረቀት ላይ የሰፈረ የቢዝነስ ፕላን የሌላቸው ከመሆኑም በላይ የንብረትና የሂሳብ መዝገብ አያያዛቸውም ደካማ ነው፤ የተዋጣለት ሥራ ለማካሄድና በባንክ ለመጠቀም በባለሙያ የተዘጋጀ የፋይናንስና የቢዝነስ ፕላን እንዲሁም አሰራር መጀመር አለባቸው ሲሉ መክረዋል። የግል ባንኮች አስተዋጽኦ ከፍተኛ ቢሆንም ዘመናዊና አዲስ አሠራር ሲቀርቡ ብዙም እንደማይታዩ ጠቁመው፣ በኢትዮጵያ ንግድ ባንክ ሲያገለግሉ በነበሩበት ወቅት ያገኙትን ልምድ ብቻ የሙጥኝ በሚሉ ሠራተኞች ፋንታ ለዘመናዊ አሠራር ፍቃደኛ የሆኑ ሙያተኞች ላይ ቢያተኩሩ ይበጃል ብለዋል - ዶ/ር ደምበል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 12 ቀን 1996</a></p>

</body>
</html>	
