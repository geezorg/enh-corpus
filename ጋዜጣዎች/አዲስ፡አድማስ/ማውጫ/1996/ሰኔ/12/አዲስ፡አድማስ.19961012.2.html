<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሪፈረንደም ሲካሄድ በተፈጠረው ግጭት 12 ሰዎች ቆሰሉ»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ሪፈረንደም ሲካሄድ በተፈጠረው ግጭት 12 ሰዎች ቆሰሉ»</h2>


<p>በጉራጌና በስልጤ ዞን አጐራባች የሆኑ ቀበሌዎች ወደ አንዱ ዞን እንዲካለሉ የሚያደርግ ሪፈረንደም ለማካሄድ ባለፈው ሳምንት ከተሞከረ በኋላ በተፈጠረ ግጭት አስራ ሁለት ሰዎች መቁሰላቸውንና፣ ትናንትና ት/ቤቶች ተዘግተው መዋላቸውን ምንጮቻችን አመልክተዋል።</p>

<p>ሪፈረንደሙ የጐሳ ግጭትን ለመፍጠር የታለመ ነው በማለት የሚቃወሙ ነዋሪዎች አቤቱታቸውን ለተለያዩ የመንግስት አካላት እንዳቀረቡና ምላሽ እንዳላገኙ ተናግረዋል።</p>

<p>የዞኖቹ አጐራባች ቀበሌዎችን ለማካለል ሪፈረንደም እንዲካሄድ በደቡብ ክልል መስተዳድር እንደተወሰነ፣ ሪፈረንደሙን ለማስፈፀም ከክልሉ እንዲሁም ከሁለቱ የዞን መስተዳድሮች የተውጣጡ አባላት ያሉት ኮሚቴ ተቋቁሞ እንቅስቃሴ መጀመሩን ገልፀዋል - ምንጮቹ።</p>

<p>ባለፈው ሳምንት የኮሚቴው አባላት በእንሴና ኡርሜ ወረዳ ተገኝተው ሪፈረንደም ሲያዘጋጁ በተፈጠረ ግጭት አስራ ሁለት ሰዎች መቁሰላቸውንና የግጭት ስጋት መፈጠሩን የጠቆሙት ምንጮቹ፣ በትናንትናው እለት በአስራ አምስት ቀበሌዎች የሚገኙ ት/ቤቶች ተዘግተው ውለዋል ብለዋል።</p>

<p>የኮሚቴው አባላት ከሁለቱ ዞኖች የአገር ሽማግሌዎችን አሰባስበን ለሪፈረንደሙ መሳካት እየሰራን ነው እንደሚሉ ምንጮቹ ጠቅሰው፤ ነዋሪዎችንም ሲቀሰቅሱ ሰንብተዋል ይላሉ።</p>

<p>«የኮሚቴ አባላት የጐሳ ግጭት ለመቀስቀስ ይፈልጋሉ፤ የአገር ሽማግሌ ተብለው የመጡት ሰዎችም በአካባቢያችን የማይኖሩና የኮሚቴው ደጋፊ ካድሬዎች ናችው» የሚል ተቃውሞ ከሰነዘሩ ነዋሪዎች ጋርም ግጭት እንደተፈጠረ ምንጮቹ ገልፀው፤ 12 ሰው መቁሰሉን ተናግረዋል።</p>

<p>ተቃውሞአቸውን ያሰሙት ነዋሪዎች እናምንባቸዋል በሚሏቸውና ከሁለቱ ዞኖች በተውጣጡ የአገር ሽማግሌዎች አማካኝነት አቤቱታ ለመንግሥት አባላት ማቅረባቸውን ገልፀዋል።</p>

<p>ከሁለት ዓመት በፊት በደቡብ ክልል የተለያዩ አካባቢዎች በብልሹ ባለሥልጣናትና ካድሬዎች አማካኝነት የጐሳ ግጭት ተስፋፍቶ እንደነበር አቤቱታ አቅራቢዎቹ አስታውሰው፤ ከእንግዲህ ህዝብን በጐሳ በመከፋፈል ግጭት ለመፍጠር የሚደረግ ሙከራ ተወግዶ በመልካም አስተዳደርና ልማት ላይ እናተኩራለን የሚል ተሃድሶ ተካሂዶ ነበር ብለዋል።</p>

<p>ተሃድሶውን እንደደገፉ በመጥቀስ አቤቱታ አቅራቢዎቹ ሲናገሩ፣ አሁ ን በስልጤና በጉራጌ ዞን መስተዳድሮች በአንዳንድ ባለሥልጣናትና ካድሬዎች የሚካሄደው ቅስቀሳ ግን ተሃድሶውን በመሸርሸር ጐሰኝነትን የሚያባብስ ነው ሲሉ ተቃውመዋል።</p>

<p>በሰላም ተከባብሮ የኖረ ህዝብ መለያየት የለበትም በሚል ለደቡብ ክልል አቤቱታ ብናቀርብም እስካሁን ምላሽ አላገኘንም፤ ለፌዴራል መንግስትም አቤት ብለናል ሲሉ ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 12 ቀን 1996</a></p>

</body>
</html>	
