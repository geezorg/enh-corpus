<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቀነኒሳ ከኦሎምፒክ መልስ ይሞሸራል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቀነኒሳ ከኦሎምፒክ መልስ ይሞሸራል</h2>


<p>ቀነኒሳ «ልነግርህ መቻሌን እንጃ፤ ምክንያቱም ትልቅ ሚስጥር ነው....» ሲል እየሳቀ ነበር - ለግሎብ ኤንድ ሜይል ጋዜጠኛ የተናገረው። ትልቁ ሚስጥር በሚቀጥለው ነሐሴ በአቴንስ የሚካሄደው ኦሎምፒክ አይደለም። ስለኦሎምፒክ ውድድር ሲናገር በደንብ ተዘጋጅቻለሁ፤ ያለው ቀነኒሳ ፈታኝ የሆነውን የልምምድ ስራ ጨርሻለሁ፣ አሁን የቀረኝ የተወሰነ የቴክኒክ ስልጠና ብቻ ነው ብሏል።</p>

<p>በአምስት እና በአስር ሺህ ሜርት ሩጫዎች ይካፈል እንደሆነ ተጠይቆ «ላስበውም አልችልም» ሲል መልሷል። የአቴንስን ሙቀትና ከባድ አየር መቋቋም ቀላል አይደለም፤ በዚያ ላይ፣ አትሌቶች በአንድ የሞት ሽረት የኦሎምፒክ ውድድር የተላላጠና የደማ እግር አትርፈው በሌላ ውድድር ለመካፈል ይከብዳቸዋል - ቀነኒሳም ቢሆን።</p>

<p>ቀነኒሳ በ5 ሺ ሜትር ሩጫ ቢያተኩርና ኃይሌ ገብረስላሴ ደግሞ በ10 ሺህ ሜትር ተወዳድሮ ቢያሸንፍ የሚመኙ አይጠፉም የሚል ጥያቄም ቀርቦለታ -ቀነኒሳ።</p>

<p>«አይ፣ አይ። ጥሩ የምሮጠው በ10 ሺህ ሜትር ነው። እኔና ኃይሌ እንኖጣለን። ሁሉም ኢትዮጵያዊ ኃይሌን ይወደዋል። ግን አሁን የኔም ስም በየቤቱ የሚጠራ ሆኗል» የሚለው ቀነኒሳ፣ «ስለዚህ በአቴንስ አንዳችን የ10 ሺህ አሸናፊ ብንሆን፤ አገሪቱ ደስተኛ ትሆናለች፣ ያው የምመኘው እኔ አሸናፊ እንድሆን ነው» ብሏል።</p>

<p>«ኃይሌ እንድሮጥ አድርጐናል። በአትላንታ ኦሎምፒክ ሲያሸንፍ ካየሁት በኋላ ነው ከምር መጣር የጀመርኩት» በማለት ቀነኒሳ ውድድሩን ሲያስታውስ፣ «እድሜዬ 14 ነበር። ውድድሩን በቴሌቪዢን አያለሁ፤ ከዚያም በተጨማሪ ከፍ ተደርጐ የተከፈተ ሬዲዮ እሰማለሁ። ስለኃይሌ አንዳችም ነገር አያመልጠኝም» ይላል።</p>

<p>ጥረቱም ለስኬት አልዘገየም፤ ከኃይሌ ጋር ለመለማመድ ከዚያም በአለቅ አቀፍ ውድድሮች ጐን ለጐን ለመሮጥ የበቃው ቀነኒሳ፣ከጋዜጠኞች ጋር ለመግባባት ኃይሌ በአስተርጓሚነት ይረዳው ነበር።</p>

<p>«አብረው መለማመድ ትልቅ ህልሜ ነበር፣ አሁን ደግሞ እየተወዳደርን ነው። በአራት ውድድሮች ተገናኝተን በሦስቱ አሸንፌዋለሁ» ብሏል ቀነኒሳ። ለብቻው እያሸነፈ ነው። በቅርቡ በአንድ ሳምንት ልዩነት ሁለት የአለም ሪከርኮችን ሰብሯል - ለዚያውም በኃይሌ ተይዘው የነበሩ የ5 እና 10 ሺህ ሪኮርዶችን። ኃይሌ ገብረስላሴ ሪከርዶቹ በቀነኒሳ ሊሰበሩ እንደሚችሉ የተናገረው ከአመት በፊት ነበር። ግን እንዲህ በሳምንት ልዩነት ውስጥ ይሆናል ብሎ ማሰቡ ያጠራጥራል። ለመሆኑ ሁለቱ የኦሎምፒክ የአሸናፊ፣ አራቱ የአለም ሻምፒዮናና የ17 አለም አቀፍ ሪከርዶች ባለቤት የሆነው ኃይሌ ምን ይሰማው ይሆን? ተብሎ ተጠይቋል ቀነኒሳ። ፊቱን በኦጆቹ ከልሎ በሳቅ ታፈነ። በአይናፋርነት እጆቹን እያወረደ «እኔ እንጃ፣ ምን እንደሚሰማው አላውቅም፤ ደስታ የሚታይበት ይሆናል፤ ምክንያቱም ጓደኞች ነን። ግን ተፎካካፊዎችም ነን። ምን እንደሚያስብ አላውቅም። ኃይሌ ታላቅ ሰው ነው» ብሏል -ቀነኒሳ።</p>

<p>የመጨረሻውን ጥያቄ ግን በቀጥታ ለመመለስ አልፈለገም። «ልንገርህ መቻሌን እንጃ» አለ እየሳቀ፤ «ምክንያቱም ትልቅ ሚስጥር ነው... ለአገሬ ሰዎች ነግሬያቸው አላውቅም። ግን ላንተ ልንገርህ» ብሎ አቆመ ንግግሩን።</p>

<p>ቀነኒሳ በወጣቶች አጉል ድፍረት ተመልከተኝ (ግን) እንደገና በእጁ አፋን አፈነ። የሚስጥሩን ዜና ሊሰጠኝ ተዘጋጅቷል፤ በኢትዮጵያ ስለጉዳዩ ከተነገሩ ሚስጥራዊ ዜናዎች ሁሉ የበለጠ ነው።</p>

<p>«እሷም ሯጭ ነች። አዲሳ አበባ ነው የምትኖረው። አምና በ1500 ሜትር ሩጫ በካናዳ አለም ወጣቶች ሻምፒዮና ሆናለች። እድሜዋ 18 ነው፤ የሚገርምህ በጥቂት ወራት እንሞሸራለን። በጣም ጓጉቻለሁ። ለኢትዮጵያ በሙሉ ከመንገሬ በፊት ላንተ መናገሩ ይቀልላል መሰለኝ። በቅርቡ ያውቁታል»</p>

<p>«ከጋብቻ በፊት ግን ሃሳቤ ሁሉ አቴንስ ሆኗል - የሴት ጓደኛዬም ታውቃለች። የምችለውን ያህል በርትቼ እሮጣለሁ፣ ምክንያቱም ኃይሌም በ10 ሺ ሜትር ወርቅ ማግኘት ይፈልጋል። ታላቅ ውድድር እንደሚሆን አስባለሁ፤ እከዚያው ቀን እየቆጠርን ነው። ብዙ ቀናት አልቀሩም። ጥቂት ቢሆኑም ቶሎ እንዲያልፉ እፈልጋለሁ» ይላል ቀነኒሳ። መድረሱ አይቀርም፤ ታላቁ ውድድርም፣ ታላቁ ጋብቻም።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 19 ቀን 1996</a></p>

</body>
</html>	
