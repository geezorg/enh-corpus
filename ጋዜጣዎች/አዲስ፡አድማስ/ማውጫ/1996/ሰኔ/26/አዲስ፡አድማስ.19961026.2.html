<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሞት ቅጣት በስቅላት አይፈፀምም ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሞት ቅጣት በስቅላት አይፈፀምም ተባለ</h2>


<p>ከፍተኛ ወንጀል የሚፈፅሙ ሰዎች በሞት እንደሚቀጡ የሚደነግጉ የህግ አንቀጾች እንደማይሰረዙ የተገለፀ ሲሆን፤ የሞት ፍርድ በስቅላት እንዳይከናወን ይደረጋል ተብሏል።</p>

<p>በ1949 ዓ.ም የታወጀው የወንጀለኛ መቅጫ ሕግ ከአገሪቱ ሕገ መንግሥት ጋር የተጣጣመ እንዲሆንና አዳዲስ ሁኔታዎችን በግልፅ እንዲያካትት በሚል ሲካሄድ የቆየው ዝግጅት ተጠናቅቆ ፓርላማ ትናንትንና ከትናንት በስቲያ ተወያይቶበታል።</p>

<p>ለውጥ የተደረገበትን የወንጀለኛ መቅጫ ሕግ በተመለከተ ሪፖርት ያቀረቡ የፓርላማው ቋሚ ኮሚቴዎች እንዳሉት፤ በአገሪቱ ሕገ መንግሥት እና በአለም አቀፍ ስምምነቶች ላይ የተመሰረት እንዲሆን ሕጉ ተሻሽሏል።</p>

<p>የወንጀለኛ መቅጫ ህግ የኢትዮጵያ መንግሥት ያፀደቃቸው አለም አቀፍ ስምምነቶችንና ሕገ መንግሥትን መሰረት አድርጓል ከተባለ የሞት ቅጣት ለምን አልወጣም ሲሉ የጠየቁ አንድ የፓርላማ አባል፤ አለም አቀፍ ስምምነቶች የሚከለክluትን የሞት ፍርድ የአገራችን ሕግ ውስጥ ማስገባት አስፈላጊነቱ እንደማይታያቸው ተናግረዋል።</p>

<p>የሞት ቅጣትን የሚከለክሉ አለም አቀፍ ሰነዶች ቢኖሩም በተለያዩ አገሮች የሚስተዋለው አቋም አንድ አይነት እንዳልሆነ የጠቀሱት የሕግና አስተዳደር ጉዳይ ቋሚ ኮሚቴ ሰብሳቢ አቶ አስመላሽ ወልደስላሴ እንደተናገሩት፤ አንዳንድ አገሮች የሞት ፍርድ አያስፈልግም በማለት ትተውታል፤ ሌሎች ደግሞ ያስፈልጋል ብለው እየሰሩበት ነው። ብዙ አገሮች የሞት ቅጣትን የሚከለክለውን አለም አቀፍ ሰነድ እንዳላፀደቁ የተናገሩት አቶ አስመላሽ የኢትዮጵያ መንግሥትም ሰነዱን ስላልፈረመ፣ የወንጀለኛ መቅጫ ሕጋችን ከፈረምናቸው አለም አቀፍ ስምምነቶች ጋር አይጋጭም ሲሉ መልሰዋል። የአገራችን ሕገ መንግሥት ለአደገኛ ወንጀል የሞት ፍርድ እንደሚኖር ያመለክታል ያሉት አቶ አስመላሽ፣ ከህገመንግሥቱ በሚቃረን ሁኔታ የሞት ፍርድን የሚያስወግድ የወንጀለኛ መቅጫ ህግ ማዘጋጀት እንደማይችል ጠቁመዋል። </p>

<p>በዝርዝር ከተገለጹት የሕጉ አላማዎች መካከል ወንጀልን መከላከልና ወንጀል የፈፀመ ሰው ተጨማሪ ጥፋት እንዳይሰራ ማድረግ እንደሚገኝበት የኮሚቴው ምክትል ሰብሳቢ አቶ ንጉሱ ለማ ጠቅሰው፤ የሞት ቅጣት እንደሚያስከትልበት በማወቅ የወንጀል ድርጊቱን ከመፈፀም የሚቆጠብ ሰው ሲኖር ወንጀልን እንደመከላከል የሚቆጠር መሆኑን አመልክተዋል።</p>

<p>የሞት ቅጣት አፈፃፀም ላይ በበፊቱ የወንጀለኛ መቅጫ ውስጥ የነበሩ እንደ ስቅላት የመሳሰሉ የሰው ልጅን ክብር የሚነኩ ነገሮች እንዲወገዱ ተደርገዋል ያሉት አቶ ንጉሱ የሲቪልም ሆነ የወታደር የሞት ፍርድ መጽናት ያለበት በርዕሰ ብሔሩ መሆን እንዳለበት መደንገጉን ገልፀዋል።</p>

<p>የፅንስ ማቋረጥን በተመለከተ የተደረገው ለውጥ አነስተኛ ቢመስልም የህግ ክልከላው በእጅጉ እንደሚቀንስ ታውቋል። ቀድሞ ሲሰራበት እንደቆየው ሕግ፤ አሁን የተሻሻለው ሕግም የእናቲቱን ጤና አደጋ የሚጋልጥ፣ ከተገድዶ መደፈር ወይም ከስጋ ዝምድና የመጣ ፅንስ ካልሆነ በቀር ፅንሱን ማቋረጥ በወንጀል እንደሚያስቀጣ ተደንግጓል። በአዲሱ ሕግ ላይ የታየው ለውጥ፣ ሴትዮዋ መደፈሯን ወይም ከቤተዘመድ መፀነሷን መግለጿ ብቻ ለተጨማሪ ማረጋገጫ በቂ ሆኖ ፅንሷን ማቋረጥ እንደምትችል መገለፁ ነው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 26 ቀን 1996</a></p>

</body>
</html>	
