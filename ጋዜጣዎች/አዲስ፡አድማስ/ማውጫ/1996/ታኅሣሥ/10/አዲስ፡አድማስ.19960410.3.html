<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በሶማሌና በኦሮሞ ጐሳዎች መካከል ግጭት ተፈጠረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በሶማሌና በኦሮሞ ጐሳዎች መካከል ግጭት ተፈጠረ</h2>


<p>በምዕራብ ሐረርጌ ሜኦሲ ወረዳ የሚገኘውን የቦርደዴ ኬላ በተመለከተ በኦሮሚያና በሶማሌ ክልል መስተዳድሮች መካከል በተነሳው የይገባኛል ጥያቄ ሳቢያ ተደጋጋሚ ግጭቶች መከሰታቸውና የበርካታ ሰዎች ህይወት መጥፋቱን የአካባቢው ነዋሪዎች ለአዲስ አድማስ ገለፁ።</p>

<p>ሁለቱ መስተዳድሮች እርስ በርስ እየተወነጃጀሉ ነው ተብሏል። የቦርዶዴ ኬላ ቀደም ሲል በኦሮሚያ መስተዳድር ስር እንደነበረ እና በአካባቢው የሶማሌ ተወላጅ ነዋሪዎች ዘንድ ተቀባይነት አለማግኘቱን አስታውሰው፤ በዚህ ምክንያት ሲፈጠር የቆየው ግጭት ከቅርብ ጊዜ ወዲህ በተደጋጋሚ ማገርሸት ጀምሯል ይላሉ ነዋሪዎቹ። ኦሮሞና ሶማሌ በሚል የዘር ልዩነት በሚቀሰቀሱ ግጭቶች ባለፉት ጥቂት ሳምንታት ብቻ ከ10 በላይ ሲቪሎች ህይወታቸውን እንዳጡ የጠቀሱት ምንጮቻችን፤ በያዝነው ሳምንት ረቡዕ እለትም ሁለት ሰዎች መገደላቸውን ገልፀዋል። </p>

<p>ግጭቱን ለማርገብ የመከላከያ ሰራዊት አካባቢውን እየተቆጣጠረ መሆኑን ለማወቅ ተችሏል።</p>

<p>የኦሮሚያ ክልል የፖሊስ ቢሮ ስለግጭቱ መረጃ እንደሌለውና እንደማያውቅ ለአዲስ አድማስ የገለፀ ሲሆን፤ በፌዴራል ጉዳዮች ሚኒስቴር የዲሞክራታይዜሽን መምሪያ ሃላፊ አቶ መረሳ ረዳ በበኩላቸው የአካባቢው ውጥረት ቀደም ብሎም የነበረ ነው ብለዋል። ውጥረቱን በሰላምና በውይይት ለመፍታ ሁለቱም ክልሎች ተስማምተው ሂደቱ ተጀምሮ እንደነበር አቶ መረሳ ገልፀው በቅርቡ ስለተከሰተው ግጭት ግን በሁለቱም ክልሎች ዘንድ አንዱ ሌላውን በጥፋተኝነት የወነጃጀል ስሜት እንዳለ ጠቁመዋል።</p>

<p>የፌዴራል ጉዳዮች ሚኒስቴር በአካባቢው ከሚገኘው የመከላከያ ሰራዊት ጋር በመተባበር ውጥረቱን እያረጋጋ እንደሆነ የጠቀሱት ሃላፊው፤ ከሁለቱም ክልሎች የተውጣጣ የጋራ ኮሚቴ በማቋቋምና የውይይት መድረክ በማዘጋጀት ችግሩን ለመፍታት እየጣረ መሆኑን ገልጸዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታህሳስ 10 ቀን 1996</a></p>

</body>
</html>	














