<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሰመጉ በምዕራብ ሐረርጌ ለደረሰው ጥፋት መንግሥትን ተጠያቂ አደረገ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢሰመጉ በምዕራብ ሐረርጌ ለደረሰው ጥፋት መንግሥትን ተጠያቂ አደረገ</h2>


<p>በምዕራብ ሐረርጌ የሜኤሶ ወረዳን በተመለከተ የተፈጠረው የክልሎች የይገባኛል ጥያቄ ከጊዜ ወደ ጊዜ ተባብሶ የሶማሌ ተወላጆና የኦሮሞ ተወላጅ በሚል ግጭት ባለፈው ወር 19 ሰዎች መገደላቸውን ኢሰመጉ ገለፀ።</p>

<p>የኢትዮጵያ ሰብአዊ መብቶች ጉባኤ (ኢሰመጉ) በያዝነው ሳምንት ባወጣው መግለጫ የመኤሶ ወረዳ በ84 ዓ.ም በኦሮሚያና በሶማሌ ክልል መስተዳድሮች ስር እንዲሆን መደረጉን አስታውሶ፣ ዘርና ጐሳ በመለየት በሚነሱ የመሬት ይገባኛል ጥያቄ ግጭቶች ሲከሰቱ ነበር ብሏል። የመንግስት አካላት ለግጭቶች ተበራክተው ከፍተኛ ጉዳት ሊደርስ መቻሉን ኢሰመጉ ገልጿል።</p>

<p>"የሜኤሶ ወረዳ በህዝብ ውሳኔ በአንደኛው የክልል መስተዳድር ስር እንዲጠቃለል ለማድረግ የፌዴራል መንግሥት አቅዷል" የሚል ወሬ በመስከረም ወር መናፈሱን ያወሳው ኢሰመጉ፣ ከሶማሌና ከኦሮሞ ተወላጆች መካከል ወሬውን ምክንያት ያደረጉ ሰዎች በየወረዳውና ቀበሌዎች በዘር የይገባኛል ጥያቄ ማንሳት መጀመራቸውን አመልክቷል።</p>

<p>በጥቅምት ወር "በሜኦሶ ከምትገኘው የቦርደዴ ቀበሌ የሚሰበሰበው የጫት ቀረጥ ገቢ ለእኛም ይገባናል" የሚሉ ሶማሌ ተወላጆች እንደነበሩ ኢሰመጉ ጠቅሶ፣ ይህን ተከትሎ በተከሰተ ግጭት አንድ ከተገደለ በኋላ ግጭቱ ይበልጥ መባባሱን ገልጿል። በህዳር ወር ብቻ የ19 ሰዎች ህይወት ያለፈ ሲሆን ከዚህ በተጨማሪም 21 ሰዎች ቆስለዋል፤ 287 ቤቶችም ተቃጥለው፣ 34 ግመሎች ተዘርፈዋል ይላል ኢሰመጉ። </p>

<p>ኢሰመጉ አክሎም በሁለቱ ጐሳዎች መካከል በተከሰተው ግጭት እስካሁን ለደረሰው ጉዳት በህግ ሊጠየቁ የሚገባቸው ለህግ እንዲቀርቡና ችግሩ ተባብሶ እስከአሁን ከደረሰው ጉዳት የባሰ ጥፋት እንዳያስከትል በአፋጣኝ ዘላቂና ህጋዊ መፍትሄ እንዲያገኝ ጥሪውን አቅርቧል።</p>

<p>ወረዳው በኦሮሚያ ክልል መስተዳድር "በምዕራብ ሐረርጌ ዞን የሜኤሶ ወረዳ" እንዲሁም በሶማሌ ክልል ደግሞ "በሸኒሌ ዞን የሜኦሶ ወረዳ" በመባል የሚጠራ ሲሆን የየራሳቸው የወረዳና የቀበሌ ጽ/ቤቶች እንዲሁም ፖሊስ ጣቢያዎች እንዳሏቸው የገለፀው ኢሰመጉ፤ ፖሊስ ጣቢያዎቹና የመስተዳድር ጽ/ቤቶቹ ዘርን እየለዩ አገልግሎት የሚሰጡ መሆናቸውን አመልክቷል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታህሳስ 24 ቀን 1996</a></p>

</body>
</html>	














