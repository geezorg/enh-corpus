<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኬንያ ውሃ ሚኒስትር የናይል ስብሰባን አቋርጠው ወደ አገራቸው ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኬንያ ውሃ ሚኒስትር የናይል ስብሰባን አቋርጠው ወደ አገራቸው ተመለሱ</h2>


<p>የናይል ተፋሰስ አገሮች የሚኒስትሮች ስብሰባ ሰሞኑን በአዲስ አበባ በተካሄደው ወቅት የኬንያ የውሃ ሚኒስትር፤ ግብፅና ሱዳን ብቻ ተጠቃሚ የሚሆኑበትን የአባይ አጠቃቀም ውል እንደማታከብር በመግለፅ ስብሰባውን አቋርጠው የተመለሱ ሲሆን፤ ድርጊቱ በግብፅ ላይ እንደተከፈተ ጦርነት ይቆጠራል ሲሉ የግብጹ የውሃና የተፈጥሮ ሃብት ሚኒስትር መሐመድ አቡዘይድ ተናገሩ።</p>

<p>የኬንያው ኢስት አፍሪካን ስታንዳርድ ጋዜጣ እንደዘገበው "ኬንያ ውሉን አላከብርም በማለት ዓለም አቀፍ ህግን እየጣሰች ትገኛለች" ብለዋል - መሐመድ አቡዘይድ። እ.ኤ.አ በ1952 የተፈረመው የአባይ አጠቃቀም ውል ግብጽና ሱዳን ብቻ በአባይ ውሃ እንዲጠቀሙ የሚደረግ ሲሆን፣ ኬንያ፣ ኡጋንዳና ኢትዮጵያን ጨምሮ አስር የአባይ ተፋሰስ አገሮችን ወደጐን የሚተው ነው ተብሏል።</p>

<p>ይኸው የ1959 ውል፤ የነጭ አባይ ምንጭ የሆነው ቪክቶሪያ ሀይቅ አዋሳኞች ኬንያ፣ ታንዛንያና ኡጋንዳ ያለግብፅ ፍቃድ እንዳይጠቀሙ የሚያስገድድ በመሆኑ ኬንያ ሀይቁን ለልማቷ ለመጠቀም ውሉ እንዲሻሻል ግፊት ስታደርግ እንደቆየች ተጠቅሷል።</p>

<p>በአዲስ አበባ ሰሞኑን በተካሄደው 16ኛው የምሥራቅ ናይል የሚኒስትሮች ስብሰባ ላይ የልዑካን ቡድናቸውን በመምራት የተገኙት የኬንያ የውሃ ሚኒስትር ሚስ ማርታ ካርዋ ባለፈው ረቡዕ ስብሰባውን ጥለው ሲወጡ በተሰብሳቢዎቹ አገሮች በኩል ድንጋጤ መፍጠሩን ኢስት አፍሪካን ስታንዳርድ ጠቁሞ፤ ሚኒስትሯ ከ40 አመት በፊት በተፋሰሱ አገሮች መካከል የተደረገው ስምምነት እንዳለ ይቀጥል በሚለው ላይ ተቃውሞአቸው ይሰነዝሩ እንደነበር ሳይገለጽ አላለፈም።</p>

<p>የኬንያ እርምጃ ጦርነት እንደመክፈት ይቆጠራል ያሉት የግብጹ የውሃና የተፈጥሮ ሃብት ሚኒስትር "በኬንያ የተወሰደው ርምጃ በጣም የሚያሳስብ በመሆኑ ግብፅ ለድርጊቱ የምትሰጠውን አፀፋ ሰዎቻችን ያጤኑታል" ሲሉ ሥጋታቸውን ገልፀዋል። ግብፅ እርምጃ ብትወስድባት ኬንያ ሉአላዊነቱ ተደፈረ ብላ መከራከር አትችልም ሲሉም አስጠንቅቀዋል - ሚኒስትሩ።</p>

<p>ሚኒስትር መሃመድ አቡዘይድ "ኬንያ ከስምምነቱ ራሷን ማግለሏ እንዴት ሊጠቅማት ይችላል" ሲሉ በመገረም ከጠየቁ በኋላ ድርጊቱ የአገሮቹን ዲፕሎማሲያዊ ግንኙነት የሚያደፈርስ ከመሆኑም በላይ ከአለም አቀፍ ህግና ደንብ አንጻር ትክክለና አይደለም፤ ኬንያ ውሉን አልቀበልም በማለቷ የተቀሩት ዘጠን የተፋሰሱ አገሮች ማዕቀብ ቢጥሉባት መከራ ውስጥ ትገባለች" ብለዋል።</p>

<p>በአዲስ አበባው የናይል ተፋሰስ አገሮች ስብሰባ ላይ የተገኙት የኡጋንዳዋ ሚኒስትር ሚስ ማርያ ማቱጋምባ በኬንያ በኩል ስለተወሰደው ርምጃ ተጠይቀው በሰጡት ምላሽ ውሉ እንዲሻሻል የናይል ወንዝ ድርድር ከሚያደርገው ቡድን መካከል ኬንያ ያለችበት በመሆኑ ሚኒስትሯ አቋርጠው መውጣታቸው እንዳስደነገጣቸው ገልፀው፣ ኡጋንዳ የኬንያን አቋም ብትጋራም በድርድር ጠረጴዛ ላይ መፋለሙ እንደሚያዋጣ ተናግረዋል።</p>

<p>የቀድሞው የተባበሩት መግንሥታት ዋና ፀሐፊና የግብፅ ውጭ ጉዳይ ሚኒስትር ዴኤታ የነበሩት ቡትሮስ ቡትሮስ ጋሊ በአንድ ወቅት ስለናይል ውል ሲጠየቁ፣ የናይል ወንዝ ለግጭት መንስኤ ሊሆን እንደሚችልና በተፋሰሱ አገሮች መካከል የሚካሄደው ቀጣዩ ጦርነት በውሃ እንደሚሆን መተንበያቸውን ዘገባው አመልክቷል።</p>

<p>በ1959 የተፈረመው የናይል ስምምነት ግብፅንና ሱዳንን የሚጠቅም እንጂ የኢትዮጵያን ጥቅም ያካተተ አይደለም ሲሉ በናይል ላይ ጥናታቸውን በማቅረብ የሚታወቁ ኢትዮጵያውያን ይናገራሉ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታህሳስ 3 ቀን 1996</a></p>

</body>
</html>	














