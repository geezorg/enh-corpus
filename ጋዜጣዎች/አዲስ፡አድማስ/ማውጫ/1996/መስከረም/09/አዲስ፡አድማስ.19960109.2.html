<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሰብአዊ መብት ሊግ ዶ/ር ገረመውን ተቃወመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">የሰብአዊ መብት ሊግ ዶ/ር ገረመውን ተቃወመ</h1>


<p>ኮሜሳ በኢትዮጵያ ለሚያቋቁመው የቆዳና የቆዳ ምርቶች ኢንስቲቲዩት ዳይሬክተር እንዲሆን ዶ/ር ገረመው ደበሌ መቀጠራቸውን፤ የአዲስ አበባ ሰብአዊ መብት ሊግ ተቃወመ። ለኢንስቲቲዩቱ ዳይሬክተር የሚከፈለው የወር ደመወዝ 32 ሺህ ብር ነው ተብሏል።</p>

<p>የቀይ ሽብር ተጐጂዎች ሰብአዊ መብት ሊግ በቅርቡ ባወጣው መግለጫ፤ በደርግ ዘመን የእርሻ ሚኒስትር የነበሩት ዶ/ር ገርመው ደበሌ በቀይ ሽብር ወንጀል ፈፅመዋል ተብለው የተከሰሱና ጥፋተኛ መሆናቸው በፍ/ቤት ተረጋግጦ እስር የተፈረደባቸው ናቸው በማለት ተቃውሞውን ለአፍሪካ ህብረት፤ ለኮሜሳና ለኢትዮጵያ መንግሥት ባለስልጣናት አሰምቷል።</p>

<p>የውጭ ጉዳይ ሚኒስትር በበኩሉ ዶ/ር ገረመው ዳይሬክተር ሆነው የተቀጠሩት በኮሜሳ መሆኑን በመጥቀስ ጣልቃ መግባት እንደማይችል ገልጿል።</p>

<p>ዶ/ር ገረመው በፌዴራል ከፍተኛ ፍ/ቤት የተወሰነባቸውን የእስር ቅጣት ጨርሰው ቢወጡም፤ ልዩ አቃቤ ሕግ ቅጣቱ አንሷል በማለት ለጠቅላይ ፍ/ቤት ይግባኝ እንደጠየቀና ጉዳዩ ገና እንዳላለቀ የሰብአዊ መብት ሊጉ አውስቷል።</p>

<p>በቀይ ሽብር ወንጀል ጥፋተኛ ሆነው እስር የተፈረደባቸው፤ በምርጫ እንዳይሳተፉ፤ ዋስና ምስክር እንዳይሆኑ በፍ/ቤቱ የታገዱት ዶ/ር ገረመው፤ ለቆዳና የቆዳ ምርቶች ኢንስቲቲዩት በዳይሬክተርነት" ተመድበው ያለመከሰስ መብት ማግኘታቸው የሚገርምና የሚያሳዝን ነው ብሏል ሊጉ።</p>

<p>ዶ/ር ገረመው ለኢንስቲቲዩቱ ዳይሬክተርነት ለመወዳደር ባቀረቡት ማመልከቻ አሁንም የእርሻ ሚኒስትር እንደሆኑ በማስመሰል ኮሜሳን አታልለዋል ያለው ሊጉ፤ ለዳይሬክተርነት የሙያ ብቃት እንደሌላቸውም በኮሜሳ ፅ/ቤት ተረጋግጧል ሲል በመግለጫው ፅፏል።</p>

<p>የውጭ ጉዳይ ሚኒስቴር በሰጠው ምላሽ፤ በዳይሬክተርነት የሚመደብ ሰው ያለመከሰስ መብት እንደሚያገኝ አምኖ፤ ነገር ግን ለዲፕሎማቶች ከሚሰጠው ያለመከሰስ መብት እንደሚለይ ገልጿል።</p>

<p>የኢንስቲቲዩቱ ዳይሬክተር ከስራው ጋር በተያያዘ በሚፈፀመው ተግባር እንደማይከሰስ የውጭ ጉዳይ ሚኒስቴር ጠቅሶ፤ ለኮሜሳ ከቀረቡት ስምንት አመልካቾች መካከል ብልጫ ያሳዩ ሦስት ኢትዮጵያውያን ተወዳድረው ዶ/ር ገረመው ለዳይሬክተርነት እንደተመረጡ አመልክቷል።</p>

<p>የኮሜሳ ፅህፈት ቤት ከቡሩንዲ፤ ከዛምቢያና ከኢትዮጵያ ስምንት ሰዎች ለዳይሬክተርነት እንዳመለከቱ ቢገልፅም፤ ሰባቱ ለቦታው ብቁ አይደሉም ሲል የሙያና የሥራ ልምድ መመዘኛዎችን እንዳላሟሉ ይዘረዝራል። መመዘኛ አያሟሉም ከተባሉት መካከልም ዶ/ር ገረመው ደበሌ ይገኙበታል - ምንጮች እንደገለፁት። ለኢንስቲቲዩቱ ዳይሬክተርነት ብቁ ሆነው የተገኙት የኢትዮጵያ ታነሪ ሼር ካምፓኒ ምክትል ሥራ አስኪያጅ አቶ ከበደ አመዴ መሆናቸውን የጠቀሰው የኮሜሳ ፅ/ቤት፤ የኢንስቲቲዩቱ ቦርድ አቶ ከበደ አመዴን ተስማሚ ሆነው ካገኛቸው እንዲቀጥራቸው ይጠቁማል። የተለያዩ ጥቅማ ጥቅሞችን ሳይጨምር የዳይሬክተሩ የወር ደመወዥ 32 ሺህ ብር እንደሆነ ሰነዶችን በመጥቀስ ምንጮች ገልፀዋል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 9 ቀን 1996 ዓ.ም</a></p>

</body>
</html>
