<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን በጣሊያኑ ጠ/ሚ ቤርሉስኮኒ ተቆጡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢትዮጵያውያን በጣሊያኑ ጠ/ሚ ቤርሉስኮኒ ተቆጡ</h1>


<p>የጣሊያን ጠ/ሚ ሲልቪዮ ቤርሉስኮኒ "ስፔክታር" ለተባለው መፅሔት በሰጡት ቃል-ምልልስ የፋሺዝም መሪ ቤኔቶ ሙሶሎኒ ከሌሎች አምባገነኖች የተሻለ እንደሆነ ሲገልፁ፤ "ማንንም አልገደለም፤ ተቃዋሚዎቹን ለግዞት የሚልካቸው ዛሬ በመዝናኛ ስፍራነቱ ወደሚታወቀው ደሴት ነበር፤ የሰው ደም በእጁ የለበትም" ማለታቸው ኢትዮጵያን ጨምሮ በተለያዩ የዓለም ክፍል ያሉ አይሁዳውያንን አስቆጣ።</p>

<p>ሮይተርስ ሰሞኑን እንደዘገበው በሞሶሎኒ ትዕዛዝ የዘመተው የፋሺስት ኢጣሊያ ጦር ኢትዮጵያውያንን በመርዝ ጋዝና በኬሚካል ጦር መሣሪያ ማጥቃቱን የጠቀሱ ኢትዮጵያውያን የአሁኑ ጠ/ሚ ቤርሎስኰኒ ሙሶሎኒ አንድም ሰው እንዳልገደለ መናገራቸው እንዳስቆጣቸው ገልፀዋል።</p>

<p>በፋሽስት ኢጣሊያ ወረራ ወቅት የዘመቱ አንድ የ80 ዓመት አዛውንት፤ በወረራው ወቅት መቁሰላቸውን የሚመሰክር ጠባሳ እያዩ "በሚሊዮን የሚገመቱ ኢትዮጵያውያን እንዲህ ጠባሳ ተሸክመዋል። ጠ/ሚ ቤርሎስኮኒ የማይረባ ነገር ከመናገራቸው በፊት እውነታውን መረዳት አለባቸው፤ ተምሬያለሁ የሚል ጠ/ሚ የአምባገነኑን የፋሺስት መሪ ወንጀል ለማድበስበስ መሞከሩ ያስገርማል" ማለታቸውን ሮይተርስ አመልክቷል።</p>

<p>የኢትዮጵያ የሰብአዊ መብት ጉባኤ ዳይሬክተር ፕ/ር መስፍን ወ/ማርያም ስለጉዳዩ ከሮይተርስ አስተያየት ተጠይቀው "ሞሶሎኒ ምናልባት ሽጉጥ ተኩሶ ላይገድል ይችላል፤ በ1928 ዓ.ም የፋሽስት ወረራ ጊዜ በሺህ የሚቆጠሩ ጥፋት የሌላቸው ኢትዮጵያውያን ከአውሮፕላን በተርከፈከፈ መርዝ ጋዝ ተፈጅተዋል፤ ቤርሎስኮኒ በፋሽስት መንጋ ስለተፈፀመው ግፍ የታሪክ መዛግብ ቶችን አገላብጦ መረዳት አለበት" ማለታቸውን በዘገባው አትቷል። የኢትዮጵያ የውጭ ጉዳይ ሚ/ር አንድ ባለሥልጣን ስለጉዳዩ አስተያየት ከመስጠት መቆጠባቸውን ሮይተርስ ሳይጠቁም አላለፈም።</p>

<p>በተያያዘም የጣሊያኑ ጠ/ሚ ቤርሎስኮኒ ሞሶሎኒ ማንንም ሰው አልገደልም ብለው በመናገራቸው በጣሊያን ያሉ የአይሁዳውያን ማኅበረሰቦችን መሪ ይቅርታ እንደጠየቁ ሮይተርስ ጨሮም ዘግቧል። ይሁንና የጣሊያን አይሁድ ማኅበረሰብ መሪ አሞስ ሉዛቶ እንደገለጹት "ቤርሉስኮኒ የጣሊያን አይሁዳውያንን መንፈስ ብቻ ሳይሆን የሁሉንም ጣሊያናዊ መንፈስ ጐድቷል ብለዋል።</p>

<p>የጣሊያኑ ፋሺዝም መሪ ቤኔቶ ሞሶሎኒ ኢጣሊያን እ.ኤ.አ ከ1922 እስከ 1943 በገዛበት ወቅት በፀረ-ሴማዊ ጥላቻው 7 ሺ የጣሊያን አይሁዳውያንን ወደ ናዚ ማጉርያ ካምፕ ከላካቸው በኋላ ብዙዎቹ መገደላቸው ይታወቃል። ሞሶሎኒ ኢጣሊያን በገዛበት 20 ዓመታት ጊዜ በኢጣሊያና በተለያዩ አገሮች አንድ ሚሊዮን ሰዎች ለሞት እንደዳረገ ይነገራል።</p>

<p>ጠ/ሚ ቤርሎስኮኒ በበኩላቸው፤ ሞሶሎኒና ፋሽዝም የነፃነት ጠላት በመሆናቸው እንደሚያወግዟቸው ገልፀው፤ ስፔክታተር መፅሄት ንግግሬን አዛብቶ በማቅረቡ ለተፈጠረው የመንፈስ ጉዳት ይቅርታ እጠይቃለሁ ማለታቸው ተዘግቧል። እንደመጣላቸው ይናገራሉ የሚባሉት ቤርሎስኮኒ በተለያየ ጊዜ ያልተለመዱ አባባሎችን በመናገር በአለም ሚዲያዎች ይጠቀሳሉ።</p>

<p>በኢራቅ ጦርነት ሳቢያ ከጀርመን መንግስት ጋር ከተቃቃሩ በኋላ፤ በአውሮፓ ህብረት ስብሰባ ላይ አንድ የጀርመን ተወካይን ሳይህ የናዚ ማጎሪያ ካምፕ ዘበኛ ትመስለኛለህ ሲሉ መዝለፋቸው በሚዲያ ተዘግቧል። የአገራቸው አቃቤ ሕጎችን በተመለከተ ሲናገሩም፤ አቃቤ ህግ ለመሆን አእምሮህ የታወከ መሆን ያስፈልጋል ብለዋል። ቀደም ሲል ለኒውስ ዊክ በሰጡት ቃለ ምልልስ፤ ነፃ ንግድን በሚቃወሙ የአካባቢ ጥበቃ ቡድኖች ላይ ያላቸውን ጥላቻ ሲገልፁ፤ "የዘመናችን ፋሽስቶች ናቸው" ሲሉ ተናግረዋል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 9 ቀን 1996 ዓ.ም</a></p>

</body>
</html>
