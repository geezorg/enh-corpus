<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሐረር ከተማ በዓለም ቅርስነት ልትመዘገብ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የሐረር ከተማ በዓለም ቅርስነት ልትመዘገብ ነው</h2>


<p>ሐረርን በዓለም ቅርስነት ለማስመዝገብ የተጀመረው ጥናት መጠናቀቁ የሐረሪ ክልል የባህልና ስፖርት ቢሮ ኃላፊ አስታወቁ።</p>

<p>የቢሮ ኃላፊ አቶ ሳላሃዲን አህመድ ለአዲስ አድማስ በሰጡት ቃለ ምልልስ በፈረንሳይ ከፍተኛ ባለሞያዎች የተደረገው ጥናት ለመጨረሻ ዝግጅት ወደ ፓሪስ እንደ ተወሰደና በሚቀጥለው ወር ለዩኔስኮ እንደሚቀርብ ገልፀዋል።</p>

<p>የጥናቱ ወጪ በፈረንሳይ ኤምባሲና በዩኔስኮ እንደተሸፈነ የጠቀሱት አቶ ሳላሃዲን እ.ኤ.አ በ2004 በቻይና ቤጂንግ በሚደረገው አለም አቀፍ ጉባኤ ይኸው ጥናት ቀርቦ ውሳኔ እንደሚሰጥበትና ጉባኤው የሚያፀድቀው መሆኑን ተናግረዋል።</p>

<p>ከተሞች ለዓለም ቅርስነት የሚመረጡት ባላቸው እድሜ፣ ታሪክና አለም አቀፍ እሴቶች እንደሆነ አመልክተው፤ "ሐረር እድሜዋ ወደ ሺ አመት እየተጠጋ ከመሆኑም በላይ ያላት ታሪክ፣ በውስጡዋ ያለ የመስጊድ ሕንፃዎች ሁሉ ዓለም አቀፋዊ ቅርስ ያሰኛታል" ብለዋል - ኃላፊው።</p>

<p>ኢትዮጵያ ከዚህ በፊት አክሱም፣ የላሊበላ ውቅር አብያተ ክርስትያናት፣ በጣና ደሴቶች የሚገኙ ገዳማት እና አብያተ ክርስትያናት፣ ጐንደር የሰሜን ተራሮች ፓርክ፣ የሉሲ መገኛ ሃዳር፣ የጢያ ትክል ድንጋዮች እና የሐረር ግምብ በዓለም ቅርስነት እንደተመዘገቡላት ይታወቃል።</p>

<p>ይህ በእንዲህ እንዳለ የዘንድሮው የቱሪዝም ዕለት "ቱሪዝም ለድህነት ቅነሳ ለሥራ እድል ፈጠራና ለማህበራዊ ደህንነት አንቀሳቃሽ ኃይል" በሚል መሪ መፈክር እንደሚከበር የቱሪዝም ኮሚሽን ገልጿል።</p>

<p>በኮሚሽኑ የአስተዳደርና ፋይናስ አገልግሎት ኃላፊ አቶ ተ/ፃዲቅ ተ/ጊዮርጊስ ለአዲስ አድማስ እንደገለፁት፤ እለቱ በስፖርትና በሙዚቃ ዝግጅት ይከበራል።</p>

<p>ከአዲስ አበባ አትሌቲክስና ቢሲክሌት ፌዴሬሽኖች ጋር በመተባበር የሩጫና የቢሲክሌት ውድድሮች መዘጋጀታቸውን የጠቀሱት ኃላፊው፣ መነሻና መድረሻው መስቀል አደባባይ የሆነ የ21 ኪሎ ሜትር (ግማሽ ማራቶን ) ሩጫና የ88 ዙር የቢሲክሌት ውድድር እንደሚካሄድ ገልፀዋል።</p>

<p>በአዲስ አበባ መስተዳድር የቱሪዝም ኮሚሽን ስፖንሰር አድራጊነት የሙዚቃ ዝግጅት እንደሚቀርብ ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 16 ቀን 1996</a></p>

</body>
</html>	














