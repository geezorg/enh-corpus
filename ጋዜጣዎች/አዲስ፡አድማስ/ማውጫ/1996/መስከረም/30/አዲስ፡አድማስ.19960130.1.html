<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢንቨስትመንት ገደቦች ሙስናን አስፋፍተዋል ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢንቨስትመንት ገደቦች ሙስናን አስፋፍተዋል ተባለ</h2>



<p>በኢትዮጵያ ሙስና መባባሱን የጠቆመው ትራንስፓረንሲ ኢንተርናሽናል፤ ሰሞኑን ባደረገው አለም አቀፍ ሪፖርት፤ ኢንቨስትመንትንና ቢዝነስን የሚገድቡ ህጐች ሙስና እንዲስፋፋ ማድረጋቸውን ገልጿል።</p>

<p>ሙስና ተባብሷል ለማለት የሚያስችል በቂ መረጃ እንደሌለ የተናገሩት የፌዴራል ስነምግባርና ፀረ ሙስና ኮሚሽን ቃል አቀባይ አቶ አብርሃም ጐዝጉዜ በበኩላቸው፤ ፀረ-ሙስና ኮሚሽን ከፍተኛ ሥራ እያከናወነ መሆኑን ጠቁመው፣ አንድ የሚኒስቴር መስሪያ ቤት ለመተባበር እምቢተኛ ሆኗል ብለዋል።</p>

<p>ትራንስፓረንሲ ኢንተርናሽናል ጥናት አካሂዶ በአመታዊ ሪፖርቱ ያካተታቸው አገሮች 133 ሲሆኑ፤ ከሁሉም በላይ በእጅጉ በሙስና ተተብትበዋል ያላቸውን ባንግላዴሽንና ናይጄሪያን በ133ኛ እና 132ኛ ደረጃ መድቧቸዋል።</p>

<p>በኢትዮጵያ ሙስና እየሰፋና እየጨመረ መሆኑ በተቋሙ መመዘኛ ነጥብ ተመልክቷል፤ በደረጃም አገሪቱ 92ኛ ሆና ተመዝግባለች።</p>

<p>ስለሙስና ጥናቶችን በማካሄድና ሪፖርት በማቅረብ የሚታወቀው ትራንስፓረንሲ ኢንተርናሽናል፤ በኢትዮጵያ ሙስና እንዲስፋፋ ካደረጉ ምክንያቶች መካከል ኢንቨስትመንትንና ቢዝነስን የሚገድቡ ህጐች፣ ግልፅነት የሚጐድላቸው የተዘበራረቁ ደንቦችና መመሪያዎች እንደሚገኙበት ጠቁሟል። </p>

<p>በሚገባ የሰለጠኑ የሲቪል ሰርቪስ ሠራተኞች አለመኖርም ሙስናን ያስፋፋል ብሏል ተቋሙ።</p>

<p>የፀረ ሙስና ኮሚሽን ህዝብ ግንኙነት ሃላፊ አቶ አብርሃም ጐዝጉዜ ለአዲስ አድማስ በሰጡት ቃለ ምልልስ፤ የትራንስፓረንሲ ኢንተርናሽናል ሪፖርት ሙስናን ለመቀነስ እገዛ እንዳለው ገልፀው፤ ይሁንና በኢትዮጵያ ሙስና መባባሱን ወይም አለመባባሱን ከሪፖርቱ ማወቅ ያስቸግራል ብለዋል።</p>

<p>ባለፈው ዓመት ከ102 አገሮች ኢትዮጵያ 59ኛ ደረጃ ይዛ እንደነበር ያስታወሱት አቶ አብርሃም፤ ዘንድሮ በ92ኛ መመዝገቧ ሙስና እንደተባባሰ የሚጠቁም ይመስላል፤ ነገር ግን በሪፖርቱ የተካተቱ አገሮች ቁጥር ወደ 133 በማደጉ የመጣ ለውጥም ነው ሲሉ ተናግረዋል።</p>

<p>ኢንቨስትመንትንና ቢዝነስን የሚገድቡ ህጐች እንዲሁም ግልፅ ያልሆኑ ደንቦችና መመሪያዎች ለሙስና መንስኤ ሆነዋል መባሉን በተመለከተ ተጠይቀውም፤ ዋናው የሙስና ምክንያት የባለሥልጣኖች የስነምግባር ዝቅጠትና የአገር ፍቅር እጦት ይመስለኛል ሲሉ መልሰዋል -አቶ አብርሃም።</p>

<p>አላስፈላጊ ገደቦችና ለሙስና የሚመቹ ህጐች ከተበራከቱ፤ ኢንቨስተሮች ለመስራት ሲሉ ብቻ ጉቦ እንዲሰጡ አይገደዱም ወይ የሚል ጥያቄ ቀርቦላቸው አቶ አብርሃም በሰጡት መልስ፤ ሙስና ከበዛ የውጭ ኢንቨስተሮች እዚህ ምን አዳረቀን ብለው ወደሌላ አገር ሊሄዱ ይችላሉ፤ የአገራችን ኢንቨስተሮችም ችግር ውስጥ ሊገቡ ይችላሉ፤ ለሙስና በር የሚከፍቱ ህጐችንና አሰራሮችን እንዲስተካከሉ ማድረግ የኮሚሽኑ አንድ አላማ ነው ብለዋል።</p>

<p>ካሁን በፊት በኢትዮጵያ ንግድ ባንክና በፕራይቬታይዜሽን ኤጀንሲ አሰራሮች ላይ ኮሚሽኑ ጥናት አካሂዷል ያሉት አቶ አብርሃም፤ በጥናት አማካኝነት የህግ ክፍተት ሲገኝ እንዲስተካከል ለፓርላማ ሃሳብ ማቅረብ ይቻላል፤ የአሰራር ችግሮች ደግሞ በመስሪያ ቤቶች እንዲስተካከሉ መፍትሄ እንሰጣለን ብለዋል።</p>

<p>በሁሉም የፌደራል መስሪያ ቤቶች የሥነ ምግባር መኮንን እያስመረጥን የምናሰለጥነው፤ በየመስሪያ ቤቱ የአሰራር ክፍተቶችን እያጠኑ ባለሥልታናትን እንዲያማክሩ ነው ሲሉ ተናግረዋል አቶ አብርሃም።</p>

<p>ለመተባበር ካልፈቀደው አንድ ተቋም በስተቀር በሁሉም የፌደራል መስሪያ ቤቶች የሥነ ምግባር መኮንኖች ተመርጠው እንደሰለጠኑ አቶ አብርሃም አውስተው፤ እምቢተኛ የሆነውን ተቋም እንዲገልፁ ተጠይቀው፤ የሚኒስቴር መስሪያ ቤት መሆኑን ከመጠቆም በላይ ሳያሳውቁን ቀርተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 30 ቀን 1996</a></p>

</body>
</html>	

















































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































