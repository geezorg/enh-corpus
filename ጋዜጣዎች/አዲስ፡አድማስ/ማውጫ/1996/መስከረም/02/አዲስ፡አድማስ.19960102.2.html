<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>3ኛ ታላቁ ሩጫ በኢትዮጵያ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">3ኛ ታላቁ ሩጫ በኢትዮጵያ</h2>


<p>የመጀመሪያው ታልቁ ሩጫ የተካሄደው በ2001 እ.ኤ.አ ሲሆን፤ በዚሁ የ10 ኪ.ሜ የሩጫ ውድድር 12,500 ተሳታፊዎች ተካፍለዋል። በ2002 ደግሞ የተሳታፊዎች ቁጥር ወደ 16,400 ያደገ ሲሆን፣ ይኸው የተሳታፊዎች ቁጥር በወቅቱ በአህጉረ አፍሪካ ከተዘጋጁ የሩጫ መድረኮች ከፍተኛው በመሆን በሪከርድነት ተመዝግቧል። በቀጣይነት በ2003 እ.ኤ.አ በሚካሄደው ታላቁ ሩጫ ላይ የተሳታፊዎች ቁጥር 18,000 እንደሚደርስ ከወዲሁ ተገምቷል። ባለፉት ሁለት ዓመታት በተደረጉት የታላቁ ሩጫ ውድድሮች ከ620,000 ብር በላይ ገቢ የተገኘ ሲሆን በአዲሱ ዓመት በሚደረገው ውድድር ከ1 ሚሊዮን ብር በላይ ገቢ ለማሰባሰብ ታቅዷል። ከሚገኘው ገቢ ከፍተኛውን ድርሻ የሚወስደው የኢትዮጵያ አትሌቲክስ ፌዴሬሽን መሆኑ የታወቀ ሲሆን፤ ገቢው በሰንዳፋ ለሚገኘው የአትሌቲክስ መንደር ግንባታ እንደሚውል ተገልጿል።</p>

<p>ከዚህ ቀደም ተካሂደው የነበሩት ሁለቱ የታላቁ ሩጫ ውድድሮች የመተላለፍ ዕድል አግኝተዋል። በሁለቱ የሳተላይት የቴሌቭዥን ጣቢያዎች ስካይ ስፖርትስና ሱፐር ስፖርት አንድ ሰዓት የወሰደ የቀጥታ ስርጭት የተላለፈ ሲሆን፤ በሌሎች ዓለም አቀፍ ጣቢያዎች ታላቁ ሩጫ ትኩረትን አግኝቶ በመላው ዓለም ለመሰራጨት በቅቷል።</p>

<p>በሁለተኛው ታላቁ ሩጫ ወደ 1,600 የሚደርሱ የመወዳደርያ ቁጥሮች በአዲስ አበባ ከዩኒሴፍና ከኤች.አይ.ቪ ኤድስ መቆጣጠሪያ ሴክሬታሪያት ጋር በመተባበር በነፃ ክፍያ መታደሉ ይታወሳል።</p>

<p>በቶታል ኢትዮጵያ አንደኛ ደረጃ ስፖንሰርነት የሚካሄደው ሦስተኛው ታላቁ ሩጫ በሦስት ዓይነት የውድድር መርሃ ግብሮች ተካፍሎ እንደሚካሄድ ታውቋል። በዚሁ ዓመት ውድድር ላይ 2,000 የሚደርሱ መወዳደሪያ ቁጥሮች በዩኒሴፍ አስተባባሪነት በሩጫው ላይ ለሚሳተፉ የአዲስ አበባ ወጣቶች 1,500 ለመስጠት የታቀደ ከመሆኑም ባሻገር ቀሪው 500 ደግሞ ከአዲስ አበባ ውጭ በፀረ-ኤድስ እንቅስቃሴ ላይ ተሳትፎ ለሚያደርጉ ወጣቶች ለመስጠት ታስቧል። በውድድሩ መርሃ ግብር መሠረት የመጀመሪያው ውድድር የሚካሄደው የቅርብ ተቀናቃኞች በሆኑት የኢትዮጵያውያን እና ኬንያውያን አትሌቶች መካከል ሲደረግ ውድድሩ "ቶዮታ ቲም ቻሌንጅ" (The Toyota Team Challenge) የተባለ ስያሜ ተሰጥቶታል። ሁለተኛው ውድድር ደግሞ ዩኒሴፍ ስፖንሰር ያደረጋቸው 2,000 ወጣ ሯጮች የሚካፈሉበት ሲሆ፤ "The UNICEF Young Athletes Competition" እንደሚባል ተገልጿል።</p>

<p>ሦስተኛው የውድድሩ መርሃ ግብር ደግሞ ተቀማጭነታቸው በኢትዮጵያ የሆኑ የውጭ ሀገር አምባሳደሮች የሚካፈሉበት መሆኑ ከመጠቆሙም በላይ "The Ambassadors Award" ተብሎ እንደሚጠራ ታውቋል። በዚሁ ውድድር በአምባሳደሮቹ በሚካሄደው ፍልሚያ ላይ ቀድሞ የጨረሰው የአዋርዱ ተሸላሚ እንደሚሆን ተነግሯል። የእንግሊዙ አምባሳደር ኤች ኢ ማይልስ ዊክስቲድ በዚሁ ውድድር ላይ ያሸንፋሉ ተብለው ከፍተኛ ግምት ከተሰጣቸው ተወዳዳሪዎች ዋንኛው እንደሆኑ የታወቀ ሲሆን በታላቁ ሩጫ በተካሄዱት ሁለት ውድድሮች አሸናፊ እንደመሆናቸው ዘንድሮም በድጋሚ አሸንፈው ሀትሪክ ሊሰሩ እንደሚችሉ ከወዲሁ ተገምቷል።</p>

<p>10 ኪ.ሜ በሚፈጀው በዚሁ የሩጫ ውድድር በወንዶች የተያዘው ሪኮርድ ጀግናው አትሌት ሻለቃ ኃይሌ ገ/ስላሴ 30 ደቂቃ ከዜሮ አራት ሰከንድ በመግባት በ2001 በተካሄደው የመጀመሪያው ታላቁ ሯጭ ያስመዘገበው ሲሆን፤ በሴቶች ደግሞ አትሌት ወርቅነሽ ኪዳኔ 34 ደቂቃ ከ34 ሴኮንድ በሆነ ሰዓት ውድድሩን አጠናቅቃ በ2002 እ.ኤ.አ በተካሄደው ሁለተኛው ታላቁ ሩጫ ክብረ ወሰኑን ይዛለች።</p>

<p>ረቡዕ እለት ታላቁ ሩጫን አስመልክቶ በሒልተን ሆቴል በተሰጠው ጋዜጣዊ መግለጫ ላይ ተገኝተው የነበሩት የቶታል ኢትዮጵያ ማኔጅንግ ዳይሬክተር ጄን ጃኩዌስ ሌግራንድ እንደገለፁት "ቶታል ኢትዮጵያ" ህብረተሰብን ማዕከል ባደረገ ማንኛውም እንቅስቃሴዎች በማህበረሰቡ የአቅም ግንባታና ኢትዮጵያ በዓለም አቀፍ ደረጃ ያላትን ገጽታ በመለወጥ ረገድ ውጤታማ ሥራ መሰራቱን አስገንዝበዋል። በሌላ በኩል የዩኒሴፍ ተወካይ የሆኑት ሚሮ ቦጀርን ላንጉዊኪስት በሰጡት አስተያየት "ዩኒሴፍ የኢትዮጵያውያን አትሌቶች ለወጣቱ ትውልድ አርአያ መሆናቸውን በጽኑ ያምንበታል። ታልቁ ሩጫ በፀረ-ኤድስ እንቅስቃሴው ከፍተኛ ሚና ይጫወታል። ወጣቱ ትውልድም በታላቁ ሩጫ በመሳተፍ ኃላፊነቱን መወጣት ይጠበቅበታል" ሲሉ አሳስበዋል።</p>

<p>ባለፈው ሁለት ዓመታት በተካሄዱት የታላቁ ሩጫ ውድድሮች 60% የሚሆነው ተሳታፊ ወጣት እንደነበረ በወቅቱ የቀረበው መረጃ ያስረዳል። ለሦስተኛ ጊዜ የሚካሄደው ታላቁ ሩጫ በኢትዮጵያ ህዳር 20/1996 ዓ.ም ከጠዋቱ ሦስት ሰዓት ጀምሮ የሚደረግ ሲሆን በውድድሩ ላይ ለመሳተፍ የሚፈልጉ ከመስከረም 4/1996 ዓ.ም ጀምሮ አዘጋጁ በመሠረታቸው ጣቢያዎች በመገኘት 30 ብር ከፈለው መመዝገብ ይችላሉ። በውድድሩ ላይ ለሚሳተፉ የመወዳደሪያ ቁጥር፣ ሜዳልያ ቲሸርትና አኳ አዲስ የውሃ ኮዳን በሽልማት ያገኛሉ ተብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 2 ቀን 1996</a></p>

</body>
</html>	
