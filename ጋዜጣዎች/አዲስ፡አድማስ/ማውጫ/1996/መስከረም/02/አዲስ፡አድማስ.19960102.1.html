<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኮፊ አናን፤ የኢትዮ-ኤርትራ ድንበር በፍጥነት እንዲሰመር ጠየቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኮፊ አናን፤ የኢትዮ-ኤርትራ ድንበር በፍጥነት እንዲሰመር ጠየቁ</h2>


<p>የተመድ ዋና ፀሐፊ ኮፊ አናን፣ ለፀጥታው ምክር ቤት እንዲሁም ለኢትዮጵያና ለኤርትራ መንግሥታት በዚህ ሳምንት በላኩት ሪፖርት፤ የሰላም አስከባሪው ሃይል (አንሚ) በሰፈረበት የድንበር አካባቢ ችግሮች እንደተባባሱና እንዳሳሰባቸው ጠቅሰው፤ ወደ ግጭት እንዳያመራ ስጋታቸውን ገለፁ።</p>

<p>በየስድስት ወሩ ሲታደስ የቆየው የአንሚ የሥራ ኃላፊነት፤ ከመስከረም እስከ መጋቢት እንዲራዘም በሪፖርታቸው ሃሳብ ያቀረቡት ኮፊ አናን፤ የሁለቱ አገሮች ድንበር በፍጥነት እንዲሰመር ጠይቀዋል።</p>

<p>አንሚ፤ በፀጥታ ቀጠናው የከፈታቸው ሦስት የመረጃ መስጫ ቢሮዎች፣ በኤርትራ መንግሥት ተፅዕኖ ስራ ማቋረጣቸው የሚታወስ ሲሆን፤ የኢትዮጵያ መንግሥት ታጣቂዎች ባለፈው ወር የፀጥታ ቀጠናውን እንደጣሱ ኮፊ አናን አመልክተዋል።</p>

<p>ታጣቂዎቹ፤ ወደ ፀጥታ ቀጠናው እንዳይገቡ ሲጠየቁ የጦር መሳሪያቸውን በአንሚ ወታደሮች ላይ አነጣጥረዋል፤ ወደመጡበት እንዲመለሱ በተደጋጋሚ ሲነገራቸውም እምቢተኛ ሆነው ነበር ብለዋል ኮፊ አናን።</p>

<p>እንዲህ አይነት ችግሮች ከተደጋጋሙ ውጥረትን ሊያስከትሉ፤ ምናልባትም በድንበር አካባቢ ነዋሪዎች መካከል ግጭትን ሊፈጥሩ ይችላሉ ያሉት ኮፊ አናን፣ ችግሮችን ማስወገድ እንደሚገባ ጠቅሰው፤ ይሁንና ከዚህ በላይ በጣም አስፈላጊው ነገር፣ ሁለቱ አገሮች ድንበራቸው በፍጥነት እንዲሰመር ማድረግ ነው ሲሉ በሪፖርታቸው ገልፀዋል።</p>

<p>የኢትዮ-ኤርትራን ድንበር ማካለል ውሳኔ የሰጠው የድንበር ኮሚሽን፤ ባለፈው አመት ድንበሩን ለማስመር ፕሮግራም አውጥቶ ስላልተሳካለት ሁለቴ ፕሮግራሙን እንዳራዘመና በሚቀጥለው ጥቅምት ወር ለመጀመር ማቀዱ ይታወቃል።</p>

<p>የድንበር ኮሚሽኑ፤ ባድመና የተወሰነ የኢሮብ አካባቢ የኤርትራ ግዛት እንዲሆኑ ሲወስን፤ የኢትዮጵያ መንግሥት ውሳኔው እንዲለወጥ ተቃውሞውን በማሰማቱ፣ ድንበሩን ለማስመር የወጣው ፕሮግራም እንደተራዘመ የተመድ ባለሥልጣናት ይናገራሉ።</p>

<p>ኮፊ አናን የሁለቱ አገሮች መንግሥታት፣ ጐረቤት መሆናቸውን የማይቀርና ሃቅ ስለሆነ ሊቀበሉት ይገባል ካሉ በኋላ፣ ጤናማ ግንኙነት መጀመር አስቸጋሪ ቢሆንም ለሁለቱ አገሮች ጠቃሚ ይሆናል ሲሉ መክረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 2 ቀን 1996</a></p>

</body>
</html>	














