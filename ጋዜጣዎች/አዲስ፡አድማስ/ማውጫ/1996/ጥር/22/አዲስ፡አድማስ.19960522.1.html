<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤሌክትሪክ ኃይል የሚያጓጉዝ ባቡር መስመር ከአዲስ አበባ ናዝሬት ሊዘረጋ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኤሌክትሪክ ኃይል የሚያጓጉዝ ባቡር መስመር ከአዲስ አበባ ናዝሬት ሊዘረጋ ነው</h2>


<p>ከአዲስ አበባ እስከ ናዝሬት የሚደርስ በኤሌክትሪክ ኃይል የሚሰራ የባቡር ትራንስፖርት ለመዘርጋት የተነደፈው ፕሮጀክት በሁለት ዓመት ውስጥ ተግባራዊ ሊሆን እንደሚችል የተናገሩት የፕሮጀክቱ ኃላፊ ዶ/ር ጌታቸው በትሩ፤ የፕሮጀክቱ ባለቤትነት፤ 51 በመቶ በአዲስ አበባና በኦሮምያ ክልል መስተዳድር 49 በመቶ ደግሞ በግል ባለሀብቶች ስር እንዲሆን መታሰቡን ለአዲስ አድማስ ገለፁ።</p>

<p>የባቡር ትራንስፖርቱ በቀን ለ300ሺህ ሰው አገልግሎት እንደሚሰጥ የተናገሩት ዶ/ር ጌታቸው፣ የመንግሥትን ድርሻ በመቀነስ የግል ባለሀብቶች ድርሻ ከፍ ቢል ለአገልግሎት ጥራትና ሀሳብ ያመነጩና በግንባታው የወሰኑ ባለሀብቶች እነማን እንደሆኑ ተጠይቀው ምላሽ ለመስጠት ጊዜው ገና ነው በማለት አልፈውታል።</p>

<p>እንደ አቶ ጌታቸው ማብራሪያ፣ ፕሮጀክቱ በአጠቃላይ አንድ ቢሊዮን ብር ያህል የሚወጣበት ሲሆን፤ በምህንድስና ግምት የተሰላው ወጪ በተግባር ሥራው ሲጠናቀቅ ከፍ ወይም ዝቅ ሊል ይችላል።</p>

<p>ዶ/ር ጌታቸው እንደሚሉት ፕሮጀክቱ ሁለት ክፍሎችን ያካተተ ነው። አንደኛው ክፍል ከአዲስ አበባ ናዝሬት የሚዘረጋ የባቡር መስመር ሲሆን 15 ጣቢያዎች ይኖሩታል ያሉት ዶ/ር ጌታቸው፤ ሁለተኛው ክፍል ከመገናኛ በጉለሌ አድርጐ የጅማ መንገድ አቅጣጫን የሚያካልል የከተማ ውስጥ የባቡር አገልግሎት ነው ብለዋል።</p>

<p>የባቡር ትራንስፖርቱ ከጠዋቱ 12 ሰዓት እስከ ምሽቱ 6 ሰዓት አገልግሎት እንዲሰጥ መታሰቡን የተናገሩት ዶ/ር ጌታቸው፣ በከተሞች የሚጓጓዘው ባቡር ከአንድ ጣቢያ ወደ አንድ ጣቢያ ለመድረስ ከ10 ደቂቃ በላይ እንደማይፈጅበት አመልክተው፤ ክፍያው ለአዋቂዎች አንድ ብር ለተማሪዎች ደግሞ 50 ሳንቲም እንደሚሆን ገልጸዋል።</p>

<p>ከአዲስ አበባ ናዝሬት የሚመላለሰው ባቡር ፈጣን እንደሆነና ቢበዛ በአንድ ሰዓት ተኩል ይደርሳል፤ ከሰው የመክፈል አቅም ጋር የተመጣጠኑ የተለያዩ ደረጃዎች ቢኖሩትም በአማካይ ክፍያ ለአንድ ሰው 5 ብር ይሆናል ብለዋል፣ የፕሮጀክቱ ኃላፊ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 22 ቀን 1996</a></p>

</body>
</html>	














