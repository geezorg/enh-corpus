<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚዎች ህብረት ለጠቅላይ ሚኒስትሩ የድርድር ጥያቄ አቀረበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚዎች ህብረት ለጠቅላይ ሚኒስትሩ የድርድር ጥያቄ አቀረበ</h2>


<p>በሚቀጥለው አመት የሚካሄደው ምርጫ ነጻና ተአማኒ እንዲሆን ከመንግስት ጋር መደራደር እንደሚፈልግ የኢትዮጵያ ዲሞክራሲያዊ ሃይሎች ህብረት (ኢዴሃህ) ገልጾ፣ መወያያ ጉዳዮችን በመዘርዘር ለጠቅላይ ሚኒስትር መለስ ዜናዊ ደብዳቤ ላከ።</p>

<p>የፖለቲካ ፓርቲዎች በነፃ እንዲንቀሳቀሱ መንግስት የደህንነት ውሳኔ መስጠት እንዳለበት ያመለከተው ኢዴሃህ፤ ገለልተኛ የምርጫ ቦርድ እንዲቋቋም ጠይቋል።</p>

<p>በአገር ውስጥና በውጭ አገር በሚገኙ 15 ተቃዋሚ ፓርቲዎች አማካኝነት የተመሰረተው ኢዴሃህ፣ ባለፈው ሳምንት ለጠቅላይ ሚኒስትር መለስ በላከው ደብዳቤ ከመንግስት ጋር ለመነጋገርና ለመደራደር ፍላጐት እንዳለው ገልጿል።</p>

<p>ኢትዮጵያ ለብዙ ዘመናት በአምባገነን መንግስታት ስር በመቆየቷ ዜጐች በእርስ በርስ ግጭት፣ በኋላቀርነትና በድህነት መጐዳታቸውን አውስቶ፣ የአገሪቱ ችግር የሚፈታው ብዙ ፓርቲዎች የሚሳተፉበት የመድብለ ፓርቲ ዲሞክራሲ ነው ብሏል - ኢዴሃህ። </p>

<p>ህብረት የመሰረቱት 15 ተቃዋሚ የፖለቲካ ድርጅቶች፣ የመድብለ ፓርቲ ዲሞክራሲን በኢትዮጵያ እውን ለማድረግ በሰላማዊና በህጋዊ መንገድ እንደሚጥሩ በይፋ ማስታወቃቸውን የጠቀሰው ኢዴኅ፣ በሚቀጥለው ምርጫ መወዳደር እንደሚፈልግ ከገለፀ በኋላ፤ ምርጫው ነጻና ተአማኒ እንዲሆን የሚያደርጉ እርምጃዎች በመንግስት እንዲወሰዱ ለመወያየትና ለመደራደር ጥያቄ አቅርቧል።</p>

<p>በአገር ውስጥ ጽ/ቤት መክፈት ያልቻሉ የፖለቲካ ድርጅቶች የህግ እውቅና እንዲያገኙ መንግስት ፍቃደኛ መሆን አለበት ያለው ኢዴሃህ፣ ሁሉም ፓርቲዎችና አባላት በነፃነት እንዲንቀሳቀሱ የድህንነት ዋስትና ማረጋገጥ አንድ የመወያያ ርዕስ እንዲሆን ጠይቋል። በምርጫው በሚወዳደሩ ፓርቲዎች ዘንድ ሙሉ ተቀባይነት ያለው ገለልተኛ የምርጫ ቦርድ ስለማቋቋም መደራደር እንደሚያስፈልግ ገልጾ፣ እስካሁን በስራ ላይ የዋለው የምርጫ አፈፃፀም መመሪያም መሰረታዊ ለውጦች ሊደረጉበት የሚገባ ጉዳይ መሆኑን አመልክቷል - ኢዴሃህ።</p>

<p>ሁሉም የምርጫ ተወዳዳሪ ፓርቲዎች በመንግስት ሚዲያ እንዲጠቀሙ ሚዛናዊ አሰራር መቀየስ ይኖርበታል ያለው ኢዴሃህ፣ የምርጫውን ሂደት ለአገር ውስጥ ታዛቢዎች ክፍት ማድረግና ከአገር ውጭም አለም አቀፍ ታዛቢዎች መጋበዝ በተመለከተ መደራደር እንሻለን ብሏል።</p>

<p>የመደራደሪያና የመወያያ ርዕስ ይሆናሉ ያላቸውን ጉዳዮች በመዘርዘር ለአቶ መለስ ደብዳቤ የላከው ኢዴሃህ፣ በአጭር ጊዜ ውስጥ ከመንግስት ጋር ለመደራደር ቀጠሮ እንዲሰጥን ሲል ጠይቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 8 ቀን 1996</a></p>

</body>
</html>	














