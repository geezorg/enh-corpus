<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"አዲስ አበባ ላይ የይገባኛል ጥያቄ ሊያቀርብ የሚችል ማንም የለም" አቶ ልደቱ አያሌው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"አዲስ አበባ ላይ የይገባኛል ጥያቄ ሊያቀርብ የሚችል ማንም የለም" አቶ ልደቱ አያሌው</h2>


<p>የአዲስ አበባ ከተማ ዘርና ሀይማኖት ሳይለይ የሁሉም ኢትዮጵያውያን ከዛም አልፎ የአፍሪካውያን መዲና በመሆኗ በከተማዋ ላይ ልዩ ጥያቄና ጥቅም አለን ብሎ ማንም መቅረብ እንደማይችል የኢትዮጵያ ዴሞክራሲያዊ አንድነት ፓርቲ (ኢዴአፓ) ዋና ፀሐፊ ገለጹ። ተቃዋሚዎች ሃሳባቸውን እንዳይገልፁና እንዳይሰበሰቡ መከልከል የለባቸውም ብለዋል አቶ ልደቱ አያሌው።</p>

<p>የኦሮሚያ ዋና ከተማ ከአዲስ አበባ ወደ አዳማ መዛወሩን ተከትሎ በመንግሥትና ውሳኔውን በሚቃወሙ አካላት መካከል የተፈጠረውን አለመግባባት በተመለከተ ዋና ፀሀፊው አቶ ልደቱ ለአዲስ አድማስ ጋዜጣ በሰጡት አስተያየት፤ ሁለቱም ወገኖች ለክርክራቸው አሳማኝ ምክንያት እያቀርቡ አይደለም ብለዋል።</p>

<p>አሁን የተፈጠረው አለመግባባት ቋንቋንና ብሔርን ሜረት አድርጐ የተደራጀው የመንግስት መዋቅር ከፍተኛ ችግር ኢንዳለበት ያሳያል ያሉት አቶ ልደቱ፤ ኢትዮጵያ ውስጥ ያለ አካባቢ ሁሉ የኢትዮጵያውያን በመሆኑ ማንም አካል "ይሄ አካባቢ የኔ ነው" የሚል መንፈስ ያለው ጥያቄ ማቅረብ አይችልም የሚል እምነት ድርጅታቸው እንደሚያራምድ ገልፀዋል።</p>

<p>ዋና ፀሐፊው አክለውም፤ የኦሮሚያ ዋና ከተማ ወደ ናዝሬት ይሂድ የሚሉትም ሆነ አዲስ አበባ መቆየት አለበት የሚሉት ወገኖች ጥያቄያቸውን ማቅረብ ያለባቸው "የትኛው" ከተማ ለኦሮሚያ ክልል አስተዳደራዊና ልማታዊ እንቅስቃሴ አመቺ ይሆናል?" ከሚል ሃሳብ መሆን ሲገባው፣ የመሬት ይገባናል ጥያቄ አድርገውታል ብለዋል።</p>

<p>ሁሉም የአገራችን ክልሎች የኢትዮጵያ አካል ናቸው ያሉት አቶ ልደቱ፣ የኦርሚያ ክልል ከሌላው የአገሪቱ ክፍል በተለየ ሁኔታ ከአዲስ አበባ ጥቅም ያገኛል የሚል የተሳሳተ ህገ መንግሥት ያወጣው ኢህአዴግ ነው አሁን ደግሞ ዜጐች ተወያይተው እንዲያምኑበት መጠበቅ ሲገባው የኦርሚያ ዋና ከተማ አዳማ እንድትሆን መስተዳድር ጽ/ቤቱ በግብታዊነት እርምጃ መውሰድ አልነበረበትም ሲል አስተያየትም ሰጥተዋል። የኦርሚያ መስተዳድር ጽ/ቤት ወደ ናዝሬት መዘዋወር የለበትም የሚሉት ወገኖች ለአቋማቸው የሚያቀርቡት ምክንያት የተሳሳተ ነው የሚል እምነት እንዳላቸው አቶ ልደቱ ገልፀው፤ ይሁንና አቋማቸውን ለህዝብ ለማሰራጨት በሚዲያ እንዳይጠቀሙ ወይም ህዝባዊ ስብሰባ እንዳያካሂዱ የሚደረግ ክልከላ ህገወጥ መሆኑን አመልክተዋል። ችግሩን ለማርገብ ኢዴአፓ የሚያቀርበው የመፍትሄ ሀሳብ ምንድነው በማለት ለቀረበላቼው ጥያቄ፤ የኦርሚያ ክልል አስተዳደርና ለነዋሪው የኢኮኖሚ እንቅስቃሴ አመቺ የሆነው ስፍራ የቱ እንደሆነ የሚያሳይ ጥናት በማድረግና ውጤቱን ለህዝብ በማቅረብ ለማሳመን በመጣር መፍትሄ ያገኛል ብለው እንደሚያስቡ የተናገሩት አቶ ልደቱ ይሄ ካልተሳካ የሚመለከተው ህዝብ ውሳኔ እንዲሰጥበት ምርጫ መካሄድ አለበት የሚል እምነት እንዳላቸው ገልፀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 1 ቀን 1996</a></p>

</body>
</html>	














