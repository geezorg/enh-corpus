<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኤርትራ የሰላም አስጠባቂው ኃይል ላይ የቦምብ ጥቃት ተሰነዘረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኤርትራ የሰላም አስጠባቂው ኃይል ላይ የቦምብ ጥቃት ተሰነዘረ</h2>


<p>በኤርትራ በባሬንቱ ከተማ ያለው የተባሩት መንግሥታት የሰላም አስጠባቂ ተልእኮ ካምፕ ባለፈው ማክሰኞ የቦምብ ጥቃት ቢሰነዘረበትም ምንም ጉዳት እንዳልደረሰ በሳምንታዊው የአንሚ ጋዜጣዊ መግለጫ ተነገረ።</p>

<p>የኤርትራ መንግሥት በሱዳን የሚደገፉ አማፂዎችን ተጠያቂ አድርጓል። በሰውም ሆነ በንብረት ላይ ምንም ጉዳት ባይደርስም የተከሰተው ፍንዳታ ከፍተኛ እንደነበረ የአንሚ አዛዥ ጄኔራል ሮበርት ጐርደን በመግለጫቸው ላይ አስታውቀዋል።</p>

<p>ቦምቡ በአካባቢው ተሻሽሎ የተሰራ እንደሆነ የተናገሩት የፈንጂ አምካኝ አዛዥ ፊል ሌዊስ፣ ወደ ሰላም አስከባሪው ጦር ሰፈር የተወረወረ ቦምብ ሳይሆን እንደማይቀር ተናግረዋል።</p>

<p>ተመሳሳይ ጥቃቶች የሚሰነዘሩት በሱዳን በሚታገዙ አማፅያን ነው ሲል የኤርትራ መንግሥት ክስ አቅርቧል። አንሚ ባቋቋመው የኢትዮ-ኤርትራ የጋራ ወታደራዊ ቅንጅት ውስጥ የኤርትራ ተወካይ ኮሚሽነር አብራሄሌ ክፍሌ ስለተከሰተው ፍንዳታ ሲናገሩ ቀደም ሲል የተቀበረ ፈንጂ ሊሆን እንደሚችል ግምታቸውን ሰንዝረው የፍንዳታው መንስኤ በጄኔሬተር ንዝረት አማካይነት ሊሆን እንደሚችል ተናግረዋል።</p>

<p>በኢትዮ-ኤርትራ የሰላም ሂደት ላይ የሚካሄደው ዲፕሎማሲያዊ ጥረት እንደቀጠለ ሲሆን የጀርመኑ ቻንስለር ገርሃርድ ሽሮደር በአፍሪካ የአራት አገሮች ጉብኝታቸውን ከኢትዮጵያ ሲጀምሩ በድንበሩ ውዝግብ ላይ በሰጡት አስተያየት የድንበር ኮሚሽኑ ውሳኔ ተቀባይነት ሊያገኝ ይገባል ብለዋል።</p>

<p>ብሪታንያዊው የውጭ ጉዳይ መሥሪያ ቤት የአፍሪካ ጉዳዮች ሚኒስትር ክሪስሙሊን ለጋዜጠኞች እንደተናገሩት እጅግ ደሃ የሆኑት ሁለቱ አገሮች የድንበር ማካለላቸውን በሰላም ጨርሰው ለልማት ማሰብ አለባቸው። ዓለ አቀፉ ማኅበረሰብ በየአመቱ ለሰላም ማስጠበቁ ተልዕኮ 180 ሚሊዮን ዶላር የሚያወጣ በመሆኑ እልባት መስጠት እንደሚያስፈልግ ሳይጠቅሱ አላለፉም - ሚኒስትሩ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 15 ቀን 1996</a></p>

</body>
</html>	














