<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተቃዋሚ ኅብረትና የመኢአድ ውዝግብ አልተፈታም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የተቃዋሚ ኅብረትና የመኢአድ ውዝግብ አልተፈታም</h2>


<p>ዋሽንግተን በተመሰረተው የተቃዋሚ ፓርቲዎች ህብረትና በመኢአድ መካከል ተፈጠረ ስለተባለው ውዝግብ የተጠየቁት የኢደአፓ ዋና ፀሀፊ አቶ ልደቱ አያሌው፣ "መኢአድ ካነሳቸው ጥያቄዎች አግባብነት ያላቸውና የሚታመንባቸው የመኖራቸውን ያህል የማንቀበላቸው አሉ፤ መኢአድ በተቃዋሚ ፓርቲዎች ኅብረት ላይ የሚያነሳው ጥያቄ መሰረት የለውም ሊባል አይችልም" ሲሉ ምላሽ ሰጡ።</p>

<p>በመኢአድ በኩል ችግሩን ታግሎ ከመፍታት ይልቅ ከኃላፊነት ራሳቸውን እንዳረቁ የተናገሩት አቶ ልደቱ፣ እንደ ፓርቲያቸው (ኢዴአፓ) እምነት ኅብረቱም ሆነ መኢአድ የሄዱበት መንገድ አግባብ መስሎ እንደማይታያቸው ሳይገልጹ አላለፉም።</p>

<p>መኢአድን ወክለው በኅብረቱ ምስረታ ላይ የተሳተፉት አቶ ጌታቸው መንግስቴ ፓርቲውያቸው ከህብረቱ ራሱን እያገለለ ስለመሆኑ ተጠይቀው በሰጡት ምላሽ ፤ "ኅብረቱ ከተቋቋመበት ዓላማ ውጭ እየተንቀሳቀሰ ነው የአባላት ፓርቲዎችንና ህልውና እያከበረ አይደለም ብለን ማሳሰቢያ በመፃፋችን የወቅቱ አመራሮች መኢአድ ራሱን እንዳገለለ ይናገራሉ" ብለዋል።</p>

<p>"በአገር ውስጥ ያሉት ድርጅቶች የሥራ አስፈጻሚ ሆነው ይሰራሉ የሚል ቃል በኅብረቱ ሰነድ ቢሰፍርም የመኢአድ አመራሮች ሥራ አስፈፃሚ ውስጥ አልተካተትንም" ሲሉ አቶ ጌታቸው ቅሬታቸውን የገለጹ ሲሆን፣ አቶ ልደቱ አያሌው በበኩላቸው የመኢአድ አባላት በውጭ ጉዳይ፣ በኦዲትና ኢንስፔክሽን ኮሚቴዎች ውስጥ መመደባቸውን ተናግረዋል።</p>

<p>በዋሽንግተን የተመሰረተው የተቃዋሚዎች ኅብረት ከመሥራች ጉባኤው ስምምነት ውጭ አባላትን እየመለመለ ገንዘብ ያሰባስባል ሲል መኢአድ ስለሚያነሳው ወቀሳ አቶ ልደቱ ሲናገሩ "ከጉባኤው ስምምነት ውጭ እንቅስቃሴዎች ታይተዋል መባሉ ልክ ነው፤ በሰሜን አሜሪካና በአውሮፓ በኅብረቱ ዙሪያ ያሉ አንዳንድ አባላት የድርጅቱን ኅልውና በሚጋፋ መልኩ ይንቀሳቀሳሉ፤ ገንዘብ ያሰባስባሉ፣ አንዳንዶቹ ኅብረቱን እንጂ አባል ድርጅቶቹን እንዳትረዱ ሲሉ ይቀሰቅሳሉ" በማለት አስተያየታቸውን ሰንዝረዋል።</p>

<p>አቶ ጌታቸው በኦዲት ቁጥጥር ኮሚቴ ውስጥ የመኢአድ አባላት ተመርጠዋል ስለመባሉ ተጠይቀው በፋይናንስ ቦርድ መመረጣቸው ትክክል መሆኑን ከተናገሩ በኋላ "ኦዲት ኮሚቴ ሊሰየም የሚችለው በአገር ውስጥ አመራሩ ሲቋቋም ነው። አሁን አልተቋቋመም። አገር ውስጥ ያለው ኅብረት በውጭ አገር ባሉ ሰዎች እየተመራ ነው" ሲሉ ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 15 ቀን 1996</a></p>

</body>
</html>	














