<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሕገ ወጥ ናቸው የተባሉ 1 ሺህ ያህል ቤቶች ፈረሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሕገ ወጥ ናቸው የተባሉ 1 ሺህ ያህል ቤቶች ፈረሱ</h2>


<p>በካራ ቆሬ ፋሪ ተብሎ በሚጠራው አካባቢ እስከ 1 ሺህ የሚደርሱ ቤቶች በክፍለ ከተማው አስተዳደር አማካኝነት እንዲፈርሱ የተደረገ ሲሆን፤ ነዋሪዎች ሜዳ ላይ ተበተንን ሲሉ እማማረር መንግሥት ካሳ እንዲከፍላቸው አቤቱታ አቀረቡ። አካባቢው ለኢንዱስትሪ እንደሚፈለግ የገለፁ የክፍለ ከተማው ባለስልጣን በህገ ወጥ መንገድ የተገነቡ ቤቶች ይፈርሳሉ ብለዋል።</p>

<p>ነዋሪዎች ደግሞ ቤት ከሰራን በኋላ የቀበሌ ፅ/ቤት በየጊዜው የግብር ክፍያ እየተቀበለ ደረሰኝ ይሰጠን ስለነበር መንግሥት ሕጋዊ ሊያደርግልን ይገባ ነበር ሲሉ ተናግረው፣ ካለፈው ዓርብ ጀምሮ መኖሪያ ቤቶቻቸው እንዳሉ በመፍረሳቸው እየተንከራተቱ መሆናቸውን ገልፀዋል።</p>

<p>የጨረቃ ቤቶች ተብለው እየፈረሱ ያሉት ቤቶች ሕገ ወጥ መሆናቸው እየታወቀ የአካባቢው ቀበሌ ደረሰኝ እየሰጠ ግብር ማስከፈሉን በተመለከተ የጠየቅናቸው አንድ የክፍለ ከተማ የሥራ ኃላፊ፤ "ሁሉም ሰው ለተጠቀመበት ቦታ መክፈል አለበት፤ መክፈሉ ግን ሕጋዊ ሊያደርገው አይችልም" ሲሉ መልሰዋል።</p>

<p>በአዲስ አበባ ከተማ 60 ሺህ ቤቶች ያህል በሕገወጥ መንገድ መሰራታቸውን የተናገሩት እኚሁ ኃላፊ፣ ይሁንና እንዲፈርሱ የሚደረጉት ቦታው ሲፈለግ ብቻ ነው ብለዋል።</p>

<p>ዜጐች ገንዘባቸውን አፍስሰው ከመስራታቸው በፊት መከልከል አይገባም ነበር ወይ በሚል ለቀረበላቸው ጥያቄ ሲመልሱ፤ "ብዙዎቹ ሌሊት ነው የሚሰሩት፤ ቀደም ሲል መንግሥት ህግን የማስፈፀም አቅም አልነበረውም፤ ሕጋዊ ያልሆኑትን ለመቆጣጠር ቀርቶ ሕጋዊ ቤት ካላቸው 80 ከመቶ የሚሆኑት በድንበር ስለሚጣሉ ፍትሕ መስጠቱ አስተዳደራዊ ጫና ፈጥሯል" ይላሉ። </p>

<p>በመስተዳድሩ ሕገወጥ ግንባታ ናቸው የተባሉ ቤቶች በመብራት ኃይልና በቴሌኮሚኒኬሽን ኮርፖሬሽን የኤሌክትሪክና የስልክ አገልግሎት እንደተሰጣቸው ነዋሪዎቹ ጠቁመው፤ በዚህም ምክንያት የገነቡት ቤት ሕጋዊነትን እንዳገኘ አድርገው እንደቆጠሩት ተናግረዋል።</p>

<p>በፋሪና ወለቴ በሚባለው አካባቢ የዛሬ አምስትና ስድስት ዓመት የገነባነው መኖሪያ ቤታችን ፈርሷል የሚሉ የአካባቢው ነዋሪዎች ኮሚቴ አቋቁመው በትናንትናው እለት ባደረጉት ስብሰባ መንግሥት ካሳ እንዲከፍላቸው መጠየቃቸውን ለማወቅ ተችሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዚያ 2 ቀን 1996</a></p>

</body>
</html>	




















































