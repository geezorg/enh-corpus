<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአጣሪ ኮሚሽን አባላት ታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የአጣሪ ኮሚሽን አባላት ታወቁ</h2>


<p>በጋምቤላ ክልል ተከስቶ የነበረውን ግጭት የሚያጣራ የገለልተኛ ኮሚሽን ኢንዲቋቋም የወሰነው ፓርላማ 7 የኮሚሽን አባላትን የሰየመ ሲሆን ኮሚሽኑ ገለልተኛ አይደለም የሚል ቅሬታ ቀርቦበታል።</p>

<p>ገለልተኛ አጣሪ ኮሚሽን እንዲቋቋም የህግና አስተዳደር ጉዳዮች ቋሚ ኮሚቴ አዘጋጅቶ ያቀረበው ረቂቅ አዋጅ ፓርላማው በሙሉ ድምጽ ያጸደቀው ሲሆን ከፀደቀ በኋላ ለኮሚሽኑ አባልነት የቀረቡት ዕጩዎች በስድስት ተቃውሞና በአንድ ድምፀ-ተአቅቦ ተቀባይነት አግኝተዋል።</p>

<p>ለኮሚሽኑ የተመረጡት አባላት የማንኛውም የፖለቲካ ፓርቲ አባል ያልሆኑ፣ በህብረተሰቡ ዘንድ በጥሩ ስነምግባራቸው የታወቁ፤ በተሰማሩበት የስራ መስክ ተቀባይነት ያላቸውና ከተላየዩ የሙያ ዘርፍ የተውጣጡ ግለሰቦች እንዲሆኑ መደረጉን ያመለከተው ቋሚ ኮሚቴው፤ በዚህም መሰረት አቶ ከማል በድሪን ሰብሳቢ፣ ሼህ አብዱራህማን ሁሴን ሙሳ፣ አምባአደር ሙሳ ያሲን፣ አቶ ተገኔ ጌታነህ፣ አቶ ደስታ ኪዳነማርያም፣ አቶ ባህሩ መካንጋ እና ኮሎኔል ተፈረደኝን በአባልነት መመልመሉን አስታውቋል።</p>

<p>የህግና አስተዳደር ጉዳዮች ቋሚ ኮሚቴ ወደ ገዢው ፓርቲ ያደላ ስለሆነ ኮሚቴው በሚመርጣቸው አባላት የሚዋቀረው አጣሪ ኮሚሽን ገለልተኛ ሊሆን አይችልም ብለው የተቃወሙ የፓርላማ አባላት፤ ከዕጩዎቹ ካለው የዳኝነት አካል ሰዎች መመረጣቸውም በኮሚሽኑ ገለልተኛነት ላይ እምነት የለንም የሚል አስተያየቶች ተሰንዝረዋል።</p>

<p>ከእጩዎቹ ውስጥ የፌዴራል ጠቅላይ ፍርድ ቤት ፕሬዚዳንት ክቡር አቶ ከማል በድሪ ኬሎን አስመልክቶም የብሔራዊ የምርጫ ቦርድ ድርጅት የቦርድ ሰብሳቢ በመሆናቸውና ተቃዋሚዎችም ምርጫ ቦርድን አስመልክቶ የሚያነሱት ጥያቄ ስላለ ትክክለኛ ዕጩ አይደሉም፣ ክቡር ሼህ አብዱራህማን ሁሴንም ከሚሰሩበት ከእስልምና አመራር ከስራ ኃላፊነታቸው የተነሱ በመሆናቸው ለዕጩነት ብቁ አይደለም የሚሉ አስተያየት ተሰጥቶባቸዋል።</p>

<p>በተከበሩ አቶ ከማል በድሪ ላይ በተሰጠው አስተያየት የምክር ቤቱ አፈጉባኤ አቶዳዊት ዮሐንስ ግለሰቡ የፍትህ አካሉን የሚመሩ ናቸው። የየትኛውም ፓርቲ አባል አይደሉም። እዚህ ምክር ቤት ባለ ፖለቲካ ይህንን ጥያቄ ባንጫወትበት ይሻላል ብለዋል። </p>

<p>በሼህ አብዱራህማን ሁሴን ጉዳይም የኮሚቴው ሰብሳቢ ሃይማኖትና መንግስት የተለያዩ ናቸው፤ ለዚህ ስራ ባስቀመጥነው መስፈርት በቂ ሆነው አግኝተናቸዋል ሲሉ አስረድተዋል።</p>

<p>የተቃዋሚ ፓርቲ አባላት ከኮሚቴው ጋር አብረው መስራት ነበረባቸው በሚል ለቀረበ ጥያቄም ኮሚቴው ሃላፊነቱ ከተሰጠው ዕለት ጀምሮ በሩን ክፍት አድርጐ ነበር። የዳኝነት አካሉ በመንግስት ተፅዕኖ ስር ወድቋል የሚለውን አመለካከት ይህንን ምክር ቤት መናቅ ስለሆነ አንቀበለውም ሲል ኮሚቴው ምላሽ ሰጥቷል።</p>

<p>ኮሚሽኑ የስራውን ሪፖርት ከሁለት ወር ባልበለጠ ጊዜ ውስጥ አጠናቆ ለምክር ቤቱ እንደሚያቀርብና ስራውን ለማጠናቀቅ ተጨማሪ ጊዜ የሚያስፈልገው ከሆነ የምክር ቤቱን አፈ ጉባኤ እንደሚጠይቅ የተገለፀ ሲሆን የኮሚሽኑ የማጣራት ሥልጣን የፌዴራል መንግስት ጣልቃ ከገባ በኋላ ያለውን እንደማይመለከትም በውይይቱ ወቅት ተነግሯል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዚያ 2 ቀን 1996</a></p>

</body>
</html>	














