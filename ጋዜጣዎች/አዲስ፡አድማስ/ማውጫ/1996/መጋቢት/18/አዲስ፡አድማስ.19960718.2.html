<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢዴአፓ የታክስና የግብር ፖሊሲውን ተቸ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢዴአፓ የታክስና የግብር ፖሊሲውን ተቸ</h2>


<p>የግብር ሥርዓት ችግሮች በዋነኛነት የሚመነጩት መንግሥት ከሚከተለው የተዛባ ፖሊሲና አፈፃፀም በመሆኑ በሥራ ላይ ያለው የግብር ሥርዓት የአገሪቱን የኢኮኖሚ ደረጃ፣ የሕዝቡን ኑሮና የመክፈል አቅም ባገናዘበ ጥናት ላይ አልተመሰረተም ሲል የኢትዮጵያ ዴሞክራሲያዊ አንድነት ፓርቲ (ኢዴአፓ) ባወጣው መግለጫ ተቃወሙ።</p>

<p>"ግብርና ታክስ የመክፈል ሸክም ከድህነት ወለል በታች በሚኖሩ ገበሬዎችና ኑሮን ለማሻሻል ባቃታቸው የመንግሥት ሠራተኞች ላይ ተጭኗል፤ በንግድ አገልግሎት ከተሰማሩት መካከል ግዴታቸውን የሚወጡት ቁጥራቸው አነስተኛ ቢሆንም የሚከፈሉት የታክስ መጠን ከፍተኛ ነው" ያለው ኢዴአፓ "ግብርና ታክስ የሚጣለው በባለስልጣናት ፍላጐት እንጂ በተጨባጭ ግምገማና ጥናት ላይ ተመስርቶ አይደለም"በማለት የታክስ አሰራሩን ተችቷል።</p>

<p>የገዢው ፓርቲ ንብረት የሆኑ ልዩ ልዩ ኩባንያዎች በምርትና አገልግሎት መስክ ተሰማርተው የሞኖፖሊ አቅም በመገንባታቸው ሌሎች ዜጐች የሚሳተፉበት ነፃ ገበያ ሊፈጠር እንዳልተቻለ ፓርቲው አመልክቶ፣ "ከገዢው ፓርቲ ኩባንያዎች ጋር ትስስር ያላቸው ክፍሎች የባንክ ብድር ለመውሰድ እንደሌሎች ዜጐች ዋስትና የማስያዝ ግዴታ ውስጥ ካለመግባታቸውም በላይ ተጨማሪ ብድር ያገኛሉ" ሲሉ ተቃውሟል።</p>

<p>መግለጫው ይቀጥልና "ሕዝቡ ግብርና ታክስ ቢከፍልም የጤና፣ የትምህርት፣ የትራንስፖርት፣ የንፁህ ውሃ ችግር አልተወገዱለትም" በማለት ኢዴአፓ በመግለጫው ስጋቱን ገልጿል።</p>

<p>በግብርና ፖሊሲው በኩል የአፈፃፀም ድክመት በግልፅ ይታያል፣ መንግስት ዜጐች ግብር የመክፈል ግዴታ አለባቸው ከማሳመንና ከማስተማር ይልቅ እያስገደደና እያስጨነቀ ያስከፍላል። የዜጐችን ሕገ መንግሥስታዊ መብት በሚፃረር መልኩ የፍርድ ቤቶችን ነፃነት የሚጋፉ አዋጆችን አውጥቶ ሥራ ላይ አውሏል፤ በአዋጁ ለግብር ሰብሳቢው መሥሪያ ቤትና ለፋይናስ ተቋሞች ገደብ የለሽ ሥልጣን ሰጥቷል" ይላል - ፓርቲው።</p>

<p>"የታክስና ግብር ፖሊሲው ከአቅም ጋር ተመጣጥኖ የመንግሥት ገቢ እንዲጨምርና የብር ከፋዮች ሸክም እንዲቃለል በሚያስችል መርህ መቃኘት አለበት" ያለው ኢዴአፓ፤ "በግብርና በታክስ አወሳሰን፣ አሰባሰብና አጠቃቀም ላይ መንግሥት የሚያሳየውን አድልዎ ያቁም" ሲል የማሻሻል እርምጃ እንዲወሰድ በመግለጫው ጠይቆ "ግብር ከፋዩ ኅብረተሰብ ተገቢ ያልሆኑ የግብርና የታክስ ፖሊስዎችና የአፈፃፀም ችግሮች እንዲወገዱ በመንግስት ላይ ሕጋዊና ሰላማዊ ተፅእኖ ማድረግ ይጠበቅበታል"በማለት ጥሪ አስተላልፏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መጋቢት 18 ቀን 1996</a></p>

</body>
</html>	














