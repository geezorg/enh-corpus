<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መንግሥት ውሳኔውን እንዲቀይር ተጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">መንግሥት ውሳኔውን እንዲቀይር ተጠየቀ</h2>


<p>የኢትዮጵያ ነፃ ፕሬስ ጋዜጠኞች ማህበር (ኢነጋማ) አመታዊ የስራ ክንውንና የኦዲት ሪፖርት አላቀረበም ተብሎ በፍትህ ሚኒስቴር መታገዱን የተቃወሙ ሁለት የፕሬስ ነጻነት ተቋማት፣ መንግስት ውሳኔውን እንዲቀይር ጠየቁ።</p>

<p>አለም አቀፍ የሴቶች ሚዲያ ፋውንዴሽን፣ በመላው አለም ከመንግስት ተፅእኖ ነፃ የሆነ ፕሬስ ኢንዲስፋፋ ለመደገፍ በ130 አገሮች ቅንጅት ፈጥኖ እንደሚንቀሳቀስ ገልጾ፤ በኢነጋማ ላይ እየደረሰ ያለው ወከባ ማንንም አይጠቅምም ብሏል።</p>

<p>ፋውንዴሽኑ ሰሞኑን ለጠቅላይ ሚኒስትር መለስ ዜናዊ በላከው ደብዳቤ፣ ኢነጋማን እንደሚደግፍና የማህበሩ መታገድ እንዳሳሰበው ገልጿል።</p>

<p>ኢነጋማ በአለም አቀፍ የፕሬስ ነፃነት አፍቃሪ ተቋማት ዘንድ የተከበረ ማህበር ነው ያለው ይኸው ፋውንዴሽን፣ ኢነጋማ በቅርቡ በስራ ላይ ይውላል የሚባለውን ጎጂ የፕሬስ ህግ በብርቱ ሲቃወም ከቆየ በኋላ መታገዱ ለበቀል የታሰበ ይመስላል ብሏል። በኢነጋማ ላይ የሚደርሰው ወከባና ስለ ፕሬስ ህግ በግልፅ ውይይት በማካሄዱ የሚሰነዘርበት ብቀላ ማንንም አይጠቅምም ሲል ፋውንደሽኑ ገልጾ፣ ጠቅላይ ሚኒስትር መለስ በጉዳዩ ገብተው እልባት ኢንዲያበጁለት በአክብሮት እንጠይቃለን ብሏል።</p>

<p>ሃሳብ የመግለፅ ነጻነትን ለማስፋፋትና የፕሬስ ነፃነትን ለማስከበር እንደሚሰራ የገለፀው የካናዳ ጋዜጠኞች ማህበር በበኩሉ፤ ኢነጋማ ጎጂ የፕሬስ ረቂቅ ህግን ከተቃወመ በኋላ መታገዱ አሳስቦኛል ብሏል።</p>

<p>"የፕሬስ ረቂቅ ህጉ፤ ሃሳብን የመግለጽ ነፃነት ላይ ተገቢ ያልሆነ ገደብና ጥቃት እንዲደርስ በር የሚከፍት ነው" ሲል አርቲክል 19 የተሰኘ የፕሬስ ነፃነት ተቋም ትችት አቅርቦ እንደነበር የካናዳ ጋዜጠኞች ማህበር አስታውሶ፣ በርካታ አለም አቀፍ ተቋማትም የፕሬስ ህጉን አውግዘዋል ብሏል።</p>

<p>ማህበሩ በካናዳ ለሚገኘው የኢትዮጵያ ኤምባሲ በላከው ደብዳቤ፣ መንግስት በኢነጋማ ላይ የጣለውን ገደብ እንዲያነሳ ጠይቋል።</p>

<p>የፍትህ ሚኒስትር የማህበራት ምዝገባ ጽ/ቤት ኢነጋማን ያገደበትን ምክንያት ሲገልጽስ፣ አመታዊ የኦዲትና የስራ ክንውን ረፖርት እንዲያቀርብ በተደጋጋሚ ተጠይቆ ተግባራዊ ስላላደረገ ነው ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ህዳር 12 ቀን 1996</a></p>

</body>
</html>	














