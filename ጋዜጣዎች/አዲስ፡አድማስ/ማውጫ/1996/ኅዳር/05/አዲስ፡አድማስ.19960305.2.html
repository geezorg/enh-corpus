<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያውያን ወደ አረብ አገራት እንሰሳት እንዳይሸጡ እየተዘጋባቸው ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያውያን ወደ አረብ አገራት እንሰሳት እንዳይሸጡ እየተዘጋባቸው ነው ተባለ</h2>


<p>በአፍሪካ ህብረት ድጋፍ እየተቋቋመ ያለው "የእንሰሳት ንግድ ኮሚሽን" ከኢትዮጵያ የሚላኩ እንሰሳት በአረብ አገራት ገበያ እንዲያጡ ለማድረግ አስቧል ሲል የኢትዮጵያ መንግሥት ተቃውሞውን አሰማ።</p>

<p>በአፍሪካ ቀንድ የቤት እንሰሳት በብዙ የበሽታ አይነቶች ስለሚጠቁ ለጤንነት አስጊ ናቸው ተብለው በአረብ አገራት እገዳ እንደሚጣልባቸው የሚታወቅ ሲሆን፣ የእንሰሳት ገበያ ኮሚሽኑ የጤና ስጋትንና እገዳን ለማስቀረት ይረዳል ተብሏል።</p>

<p>የኢትዮጵያ የውጭ ጉዳይ ሚኒስቴር በበኩሉ ለአፍሪካ ህብረት በላከው የተቃውሞ ደብዳቤ፣ ኮሚሽኑ የሚቋቋምበት ሂደት ግልፅነት እንደሚጐድለውና ኢትዮጵያ እንዳትሳተፍ መገለሏን ገልጿል።</p>

<p>የአፍሪካ ህብረት የእንሰሳት ሃብት ቢሮ፣ ከአፍሪካ ቀንድና ከአረብ አገራት ጋር በመመካከር ኮሚሽን እንዲያቋቁም ሃላፊነት ወስዶ ለአንድ ዓመት ያህል ስብሰባዎችን ሲያካሂድ ከቆየ በኋላ፣ በጊዜያዊ ኮሚቴ አማካኝነት ሥራ ለማስጀመር ተዘጋጅቷል።</p>

<p>የእንሰሳት ንግድ ኮሚሽን በቅርቡ ሥራ ሲጀምር፣ እንሰሳት ጤንነታቸው እስኪረጋገጥ ድረስ የሚቆዩበት ጣቢያ በጅቡቲ እንደሚከፍት ታውቋል። ከእንሳሳት የምትጠቀመው ኢትዮጵያ ብቻ ስለሆነች በማቆያ ጣቢያው አመሰራረት ላይ እንድትሳተፍ መደረግ ነበረበት ብሏል የኢትዮጵያ የውጭ ጉዳይ ሚኒስትር።</p>

<p>ኢትዮጵያን የማግለል ሁኔታ እንዲቆም ጥያቄ የቀረበላቸው የእንሰሳት ንግድ ኮሚሽን አደራጅ ወገኖች፣ ጥያቄውን ከቁብ የቆጠሩት አይመስልም ሲል ሚኒስቴሩ ተችቷል።</p>

<p>"የእንሰሳት ንግድ ኮሚሽንን ማቋቋም ያስፈለገው የውጭ ግብይትን ለማፋጠን ቢሆንም አሁን የሚታየው አዝማሚያ ግን ይህንን የሚቃረን ነው" ያለው ሚንስቴሩ የእንሰሳት ማቆያ ጣቢያን ለመክፈት ከመወሰኑ በፊት ጥቅምና ጉዳቱ መመዘን እንደነበረበት አመልክቷል።</p>

<p>የኮሚሽኑ አደራጆች ከኢትዮጵያ የሚላኩ እንሰሳትን በጅቡቲ ለወር ያህል ለማቆየት እቅድ መያዛቸውን ሚኒስቴሩ ገልጾ፣ ይህም ህጋዊ ንግድ አክሳሪ እንዲሆን በማድረግ ለኮንትሮባንድ እንቅስቃሴ ምቹ ሁኔታን ይፈጥራል ብሏል።</p>

<p>የኮሚሽኑ አደራጅ ወገኖች አካሄድ የኢትዮጵያ የእንሰሳት ንግድ አንቆ ለማስቀረት ያለመ ነው ሲል ተቃውሟል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ህዳር 5 ቀን 1996</a></p>

</body>
</html>	














