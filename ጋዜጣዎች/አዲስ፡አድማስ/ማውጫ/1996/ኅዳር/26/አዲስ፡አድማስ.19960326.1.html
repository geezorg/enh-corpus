<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢነጋማ መሪዎች በመታገዳቸው ወቀሳ ተሰነዘረ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢነጋማ መሪዎች በመታገዳቸው ወቀሳ ተሰነዘረ</h2>


<p>የኢትዮጵያ ነፃ ፕሬስ ጋዜጠኞች ማህበር "ኢነጋማ" አመታዊ ሪፖርት አላቀረበም" የሚለው የፍትህ ሚኒስትር ፤ የኢነጋማን ቢሮ ላልተወሰነ ጊዜ እንዲዘጋ ከወሰነ በኋላ ሰሞኑን ደግሞ የማህሀሩ መሪዎችን ያገደ ሲሆን፣ ሁለት አለም አቀፍ የጋዜጠኞችና የሚዲያ ማህበራት የፍትህ ሚኒስቴርን እርምጃ በመቃወም መግለጫ አወጡ።</p>

<p>የፕሬስ ነፃነትን ለመገደብ የሚደረግ ሙከራ ነው ሲሉም አውግዘውታል - ሁለቱ ማህበራት። የጋዜጠኞችን ደህንነትና የፕሬስ ነጻነትን ለማስከበር ትልቅ አስተዋጽኦ በማድረጋቸው በመላው አለም ሰፊ ተሰሚነት አግኝተዋል የሚባሉት የጋዜጠኞች አለማቀፍ ፌዴሬሽን እና አለማቀፍ የፕሬስ ኢንስቲትዩት ናቸው በጋራ መግለጫ ያወጡት።</p>

<p>በኢትዮጵያ በነፃ ጋዜጠኞች የተመሠረተ ማህበር ኢነጋማ ብቻ መሆኑን የጠቀሱት ሁለቱ ማህበሮች፣ በመንግስት የተላለፈው የእገዳ ውሳኔን በጽኑ እንቃወማለን ብለዋል -በመግለጫቸው።</p>

<p>(እፍጅ) በመቶ አገራት ግማሽ ሚሊዮን ጋዜጠኞችን በአባልነት የያዘ መሆኑ የተጠቆመ ሲሆን፤ ዋና ፀሐፊው ኤዳን ዋይት፤ "ኢነጋማ የታገደው አመታዊ ሪፖርት ለፍትህ ሚኒስቴር የማህበራት ምዝገባ ጽ/ቤት ባለማቅረቡ ነው" መባሉን እንደማይቀበሉት ተናግረዋል።</p>

<p>"የጋዜጠኞች ብቸኛ ተወካይ የሆነውን ማህበር ለመዝጋት መንግስት አንዳች ሰበብ ለማግኘት ያለሃፍረት እየሞከረ እንደሆነ ግልጽ ነው" ሲሉ ኤዳን ዋይት መናገራቸውም በመግለጫው ተጠቅሷል።</p>

<p>"አዲስ የተረቀቀው ጨቋኝ የፕሬስ ህግን በመቃወም ኢነጋማ መሪነቱን ይዞ ቆይቷል፤ አሁን ዋጋውን እየከፈለ ነው" ያሉት ኤዳን ዋይት፣ ጋዜጠኞች በነፃነት እንዲያደራጁና ያለወከባ እንዲሰሩ መንግስት ፍቃደኛ መሆን አለበት" ብለዋል።</p>

<p>በ115 አገሮች የሚገኙ ጋዜጠኞችንና የሚዲያ ሃላፊዎችን በአባልነት የያዘው (እጵእ) በበኩሉ ረቂቁ የፕሬስ ህግ የፕሬስ ነፃነትንና የጋዜጠኞችን ደህንነት ይጐዳል ሲል ተችቷል።</p>

<p>የ(እጵእ) ዳሬክተር ጆሃን ፍሪትስ "ረቂቁ ህግ፤ ለጋዜጠኞች ብቻ የገንዘብና የእስር ቅጣት የሚያስከትል ድንጋጌን ለመጫን የሚሞክር ነው፤ በዚህም መንግስት ነፃውን ሚዲያ በቁጥጥሩ ስር እንዲያደርግ እድል ያገኛል" ካሉ በኋላ፣ "ካሁን በፊትም እንዳልነው ሚዲያውን ጥሩ ለማድረግ ተመራጩ መንገድ ስልጠና እንዲሁም አስፈላጊ ከሆነ በፈቃደኝነት የሚቋቋም የፕሬስ ካውንስል ነው" ሲሉ መክረዋል።</p>

<p>ስለ ኢነጋማ መታገድ ሁለቱ ማህበራት በመግለጫቸው ሲገልፁ፤ የፕሬስ ነፃነትን ለመገደብ በኢትዮጵያ መንግስት የተፈፀመ የመጀመሪያ ሙከራ አይደለም በማለት ካሁን በፊትም ኢነጋማ እንዳይመዘገብ ተከልክሎ እንደነበር አመልክተዋል።</p>

<p>መንግሥት በኢነጋማና በማህበሩ መሪዎች ላይ የጣለው እገዳ አንስቶ፣ ምዝገባን በተመለከተ የተፈጠሩ ችግሮች በአፋጣኝ መፈታታቸውን እንዲያረጋግጥ ጥሪ ያቀረቡት ሁለቱ ማህበሮች፣ የፕሬስ ረቂቅ ህጉ ውድቅ ሆኖ ለሚድያ እድገትና ለጋዜጤኞች ደህንነት ተስማሚ የሆኑ እርምጃዎች እንዲወሰዱ ጠይቀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ህዳር 26 ቀን 1996</a></p>

</body>
</html>	














