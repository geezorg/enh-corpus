<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"ኢህአዴግንና ተቃዋሚ ፓርቲዎችን ለማወያየት እየሞከርን ነው" የእንግሊዝ አምባሳደር</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"ኢህአዴግንና ተቃዋሚ ፓርቲዎችን ለማወያየት እየሞከርን ነው" የእንግሊዝ አምባሳደር</h2>


<p>የፌደራል መንግሥት ባለሥልጣናት ከሁለት አመት በኋላ የሚካሄደውን ምርጫ ነፃና ሚዛናዊ ለማድረግ የሚፈልጉ ይመስለኛል ያሉት የእንግሊዝ አምባሳደር ሚለስ ዊክስቴድ፤ በአንዳንድ ክልሎች ግን ያለምርጫ ስልጣን ላይ ለመቆየት የሚፈልጉ ባለስልጣናት ብዙ ናቸው ሲሉ ተናገሩ።</p>

<p>በጥቂት አመታት ውስጥ ኢትዮጵያ ደህና የእድገት ደረጃ ላይ ትደርሳለች ብለው እንደሚያስቡ አምባሳደሩ ጠቁመው፤ መጪው ምርጫ በጣም ወሳኝ እንደሆነ ለአዲስ አድማስ በሰጡት ቃለምልልስ ገልፀዋል።</p>

<p> የኢኮኖሚና የፖለቲካ ፖሊሲዎችን መካከል ብዙዎቹ በኢትዮጵያም ቦታ አግኝተው ለውጥ እየመጣ ነው ያሉት አምባሳደር ዊክስቴድ፤ ለውጡ ዘገምተኛ መሆኑን ተችተዋል። </p>

<p>የግል ቢዝነስን ለማበረታታት እንዲሁም ቴሌኮሙኒኬሽን እና የባንክ ስራን ወደነፃ ገበያ ለማሸጋገር መንግሥት የተወሰኑ ማሻሻያ እርምጃዎችን መውሰዱ ጥሩ እንደሆነ ገልፀው፤ ኢኮኖሚውን ለማሳደግ ግን ገና ብዙ ይቀራል ብለዋል -አምባሳደሩ።</p>

<p>"በቴሌኮሙኒኬሽንና በባንክ ስራ የአገር ውስጥ እንዲሁም የውጭ ኢንቨስተሮች እንዲሰማሩ ሳይዘገዩ ነፃ መሆን አለባቸው፤ በፍጥነት ለውጥ ካልመጣ አለም ቆሞ አይጠብቅም" ሲሉም አምባሳደሩ መክረዋል።</p>

<p>መንግሥት በርካታ የንግድ ተቋማትን በባለቤትነት ስለያዘ በአገሪቱ ኢኮኖሚ ውስጥ ከፍተኛ ተጽእኖ በማሳደር የግል ቢዝነስን እንደሚጫን አምባሳደሩ አመልክተው፤ መንግሥት ቀደም ብሎ የጀመረውን ፕራይቬታይዜሽን ከማፋጠንም በላይ የግል ቢዝነስን የሚያበረታቱ ተጨማሪ እርምጃዎችን መውሰድ እንዳለበት አምናለሁ ብለዋል።</p>

<p>በኢትዮጵያ የፖለቲካ ሁኔታ አስተያየታቸውን ሲሰጡም፣ ያልተማከለ አስተዳደር ዜጐች በነፃነት መንፈስ እንዲኖሩና በአገራቸው ጉዳይ እንዲሳተፉ እድል የሚሰጥ መሆኑን ከጠቀሱ በኋላ፣ የተለያዩ የፖለቲካ ፓርቲዎች በምርጫ ተወዳድረው እንደውጤታቸው ስልጣን እንዲይዙም ያመቻል ሲሉ ተናግረዋል።</p>

<p>መንግሥት ያልተማከለ አስተዳደርን ለማጠናከር እንዲሁም አቅምን ለመገንባት የሚከተላቸው ፖሊሲዎች በአብዛኛው ጥሩ እንደሆኑ አምናለሁ የሚሉት አምባሳደር ዊክስቴድ፣ ፖሊሲዎቹ ተግባራዊ ከሆኑና ከሁለት አመት በኋላ የሚካሄደው ምርጫም ከተሳካ ለአገሪቱ ትልቅ እመርታ ነው ብለዋል።</p>

<p>ኢትዮጵያውያንና አለም አቀፍ ማህበረሰብ ለምርጫው ከፍተኛ ግምት እንደሚሰጡ እምነታቸው መሆኑን አምባሳደሩ አውስተው፤ ምርጫው ነፃና ሚዛናዊ ካልሆነ መንግሥት በዜጐችና በአለም አቀፉ ማህበረሰብ ዘንድ አመኔታን ያጣል መባሉን እንደሚስማሙበት አመልክተዋል።</p>

<p>የመንግሥት ባለስልጣናትና ተቃዋሚ ፓርቲዎች ስለምርጫው ምን የሚያስን ይመስልዎታል የሚል ጥያቄ ቀርቦላቸው አምባሳደር ዌክስቴድ ሲመልሱ፤ ሁለቱም ወገኖች በቀጥታ የመነጋገር ልምድ እንዲያዳብሩ እያገዝን ነው ብለዋል።</p>

<p>በአንዳንድ ክልሎች ቢሮ እንዳንከፍትና እንዳንቀሳቀስ የየአካባቢው ባለሥልጣናት ይከለክሉና፣ ወከባም ይፈፀምብናል" የሚል ቅሬታ ያላቸው ተቃዋሚ ፓርቲዎች፣ አባሎቻቸውም ከመንግሥት ብድርና የማዳበሪያ ግዢ እየተከለከሉ ቅጣት እንደሚደርስባቸው ይነግሩኛል ብለዋል አምባሳደሩ። አንዳንድ ተቃዋሚ ፓርቲዎች ተፅዕኖና ወከባ ቢኖርብንም በምርጫ ለማሸነፍ እንታገላለን እንደሚሉ አምባሳደር ዌከስቴድ ገልፀው፤ ይህም አበረታች ነው ሲሉ ተናግረዋል።</p>

<p>ከተቃዋሚ ፓርቲዎች ጋር እንደምንነጋገረው ሁሉ፣ ከመንግሥት አካላት ጋርም በመወያየት ሀሳብ እንለዋወጣለን ያሉት አምባሳደሩ፤ " በአንዳንድ ክልሎች ተገቢ ያልሆኑ ነገሮች እየተፈጸሙ ይመስላልና ምን ለማድረግ ታስባላችሁ?" ብለን እንጠይቃቸዋለን ሲሉ ይገልፃሉ።</p>

<p>የመንግሥትን ሀሳብ ተቀብለን ደግሞ ከተቃዋሚ ፓርቲዎች ጋር እንወያያለን፤ ገና በገዢው ፓርቲና በተቃዋሚዎች መካከል ቀጥተኛ ውይይት ገና ስላልተለመደ፣ ጥረታችን ነፃና ሚዛናዊ ምርጫ ለማካሄድ የሚያስችል የውይይት በር ለመክፈት ነው ካሉ በኋላ፣ እንደሚመስለኝ በአንዳንድ ሚኒስትሮችና በተቃዋሚዎች መካከል የመወያየት ጅምሮች መታየታቸው ጠቃሚ ነው ብለዋል- አምባሳደሩ።</p>

<p>መንግሥት ነፃና ሚዛናዊ ምርጫ ለማካሄድ የሚፈልግ ይመስልዎታል ወይ ተብለው ተጠይቀውም፤ የፌዴራል መንግሥት ባለሥልጣናት መጪውን ምርጫ ነፃና ሚዛናዊ እንዲሆን ማድረግ በጣም ወሳኝ ጉዳይ መሆኑን እንደሚያምኑ ይሰማኛል፤ እንዲህ አይነት አቋም ከአዲስ አበባ ወጣ ስትል ብዙ መገኘቱን እጠራጠራለሁ ሲሉ መልሰዋል።</p>

<p>በአንዳንድ ክልሎችና ወረዳዎች ምርጫውን የማይፈልጉ፣ እንደምንም ብለው ያለምርጫ ስልጣን ላይ ለመቆየት የሚጥሩ ባለሥልጣናት ብዙ ይመስሉኛል ያሉት አምባሳደሩ፣ መንግሥት ምርጫው ነፃና ሚዛናዊ መሆን እንዳለበት በመግለፅ አቋሙን ለሁሉም ባለሥልጣናትና የገዢው ፓርቲ አባላት ማሳወቅ አለበት፤ ህግን ያልተከተለ ሰው የየትኛውም ፓርቲ አባል ወይም ባለሥልጣን ቢሆንም በህግ እንደሚቀጣ ሊነግራቸው ይገባል ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ህዳር 19 ቀን 1996</a></p>

</body>
</html>	














