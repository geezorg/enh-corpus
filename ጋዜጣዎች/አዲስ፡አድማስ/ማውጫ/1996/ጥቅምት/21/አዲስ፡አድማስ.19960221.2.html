<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ኤርትራ ችግር የሚፈታው በለጋሾች ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ-ኤርትራ ችግር የሚፈታው በለጋሾች ነው ተባለ</h2>


<p>የኢትዮጵያና የኤርትራ ሰዎች ከሚገባው በላይ ቁጡ መሆናቸውን የተናገሩት የጅቡቲ ፕሬዚዳንት ኢስማኤል ኦማር ጉሌ፣ በሁለቱ አገሮች መካከል ያለውን ችገር መፍታት የሚችሉት የኢኮኖሚ እርዳታ የሚሰጡ ለጋሽ አገሮች እንደሆኑ አመለከቱ።</p>

<p>የአሜሪካ ጦር በኤርትራ ውስጥ ካምፕ ያላቋቋመው የኢትዮጵያ መንግስትን ላለማስቀየም ነው ብለዋል - ፕሬዚዳንቱ።</p>

<p>ፕሬዚዳንት ኦማር ጉሌ ለኢሪን በሰጡት ቃለ ምልልስ፤ በአሜሪካ የውጭ ጉዳይ መስሪያ ቤት የአፍሪካ ጉዳዮች ሃላፊ ዶናልድ ያማሞቶ ባለፈው ሣምንት ጅቡቲን የጎበኙበት ምክንያት ስለ ኢትዮ ኤርትራ ውዝግብ ለመነጋገር ቢሆንም ይሄ የባድመ ነገር መፈናፈኛ ያጣ ጉዳይ መስሏል ብለዋል። ችግሩን ለመፍታት የጂቡቲ አስተዋፅኦ ምን እንደሆነ ተጠይቀው ሲመልሱም፤ የሁለቱ መንግስታት መሪዎች ማነጋገራቸውን ገልፀው ለማደራደር ግን እንዳልሞከሩ አስታውቀዋል።</p>

<p>የኢትዮጵያና የኤርትራ ሰዎች ከሚገባው በላይ ቁጡና ጠበኛ መሆናቸውን በመጥቀስ ሊያግባባቸው የሚሞክር ሰውን በቀላሉ እንደማይቀበሉ ኦማር ጉሌ ሲያመለክቱም፤ የምንችለውን ሁሉ አድርገናል፤ ይሁንና ከሁለቱ አገሮች ጋር ያለን ጥሩ ግንኙነት እንዲጎዳ አንፈልግም፤ የኢኮኖሚ እርዳታ የሚሰጡ ለጋሾች ናቸው ለችግሩ መፍትሄ ማግኘት የሚችሉት ብለዋል።</p>

<p>የአሜሪካ ጦር አሸባሪነትን ለመከላከል በጅቡቲ ካምፕ መመሰረቱን በተመለከተ ጥያቄ ቀርቦላቸው፤ ለአገራቸው ጥሩ የኢኮኖሚ ጥቅም ማስገኘቱን ገልፀዋል። የአሜሪካ ጦር ማንንም አይረብሽም፤ እነሱንም የሚረብሽ የለም ያሉት ፕሬዚዳንቱ ጉሌ፤ የአሜሪካ ጦር ወደ ጅቡቲ በመምጣቱ አንድ ሺህ ሰዎች የስራ እድል አግኝተዋል፣ ቢዝነስ ተነቃቅቷል ብለዋል።</p>

<p>የአሜሪካ ጦር ወደብንና ኤርፓርትን በማሻሻል እንዲሁም የመኪና ማቆሚያ ፓርኮችን በመገንባትና በመሳሰሉ መስኮች ለጅቡቲ የሚጠቅም ኢንቨስትመንት እያከናወነ መሆኑን ፕሬዚዳንቱ ዘርዝረው፣ የአሜሪካ ጦር ከፊሊፒንስ በስተቀር ካምፕ ነቅሎ አያውቅም፤ እዚህም ለብዙ ጊዜ ቆይተው ለጅቡቲ ጥሩ ነገር ይሰራሉ ሲሉ ተናግረዋል።</p>

<p>የአሜሪካ ጦር በኤርትራ የጦር ካምፕ የመመስረት ፍላጎት እንደነበረው የጠቆሙት ኦማር ጉሌ ነገር ግን ኢትዮጵያ ደስተኛ ስለማትሆን ወደ ኤርትራ መግባት አልቻሉም፤ አንዳቸውንም ማስቆጣት አልፈለጉም ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 21 ቀን 1996</a></p>

</body>
</html>	














