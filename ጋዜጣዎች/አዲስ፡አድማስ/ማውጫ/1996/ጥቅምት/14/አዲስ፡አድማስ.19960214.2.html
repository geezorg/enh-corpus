<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በድርቅ ስለተፈናቀሉ ኢትዮጵያውያን በመላው ዓለም ፊልም እየታየ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በድርቅ ስለተፈናቀሉ ኢትዮጵያውያን በመላው ዓለም ፊልም እየታየ ነው</h2>


<p>ታዋቂው የሆሊውድ የፊልም ተዋናይ አንጀሊና ጆሊ በድርቅ ለተፈናቀሉ ኢትዮጵያውያን እንዲሁም በካምቦዲያና በቺቺኒያ በጦርነት ለተሰደዱ ሠብአዊ ርዳታ አቅራቢ ሆና የተወነችበት "ብዮንድ ቦርደርስ" የተሰኘ ፊል ለዕይታ ቀርቦ ታዋቂ የፊልም ሃያሲዎች አስተያየት እየሰጡበት መሆኑን የተለያዩ የዜና አውታሮች ዘገቡ።</p>

<p>ሃያሲዎች ግን ፊልሙን አላደነቁትም፤ አንዳንዶቹም ቀሽም ነው ሲሉ ተችተዋል።</p>

<p>"ቢዮንድ ቦርደርስ" ዋግ ኮምኒኬሽን በተባለው ድርጅት ተባባሪነት በኢትዮጵያ ሊሰራ ዝግጅት እየተደረገ ባለበት ወቅት "ኢትዮጵያ የተጠቃችበትን የድርቅና የረሃብ ገፅታ የሚያሳይ ነው ሲሉ በአገር ውስጥና በውጭ አገር በርካታ ኢትዮጵያውያን በመቃወማቸው ፊልሙ በናሚቢያ እንዲሠራ በአዘጋጆቹ በመወሰኑ ስራው ተጠናቆ ለዕይታ መለቀቁ ተነግሯል።</p>

<p>በተቃራኒው ደግሞ ሌሎች አስተያየት ሰጪ ኢትዮጵያውያን በአገራችን በገሃድ የተከሰተውን የረሃብ እውነታ የሚታይበት በመሆኑ በመቆጨት ረሃቡን ለማስወገድ መጣር እንጂ በፊልሙ መበሳጨት ምክንያታዊነት የለውም ሲሉ አስተያየት ሰጥተዋል።</p>

<p>"ቢዮንድ ቦርደርስ ኢትዮጵያ ውስጥ እንዳይሰራ ተቃውሞ ከተነሣ በኋላ በናሚቢያ ከኢትዮጵያ ጋር የሚመሳሰል መልክዐ- ምድር ተፈልጐ በመልክ ኢትዮጵያውያን የሚመስሉ ሰዎች ተካትተውበት ሊሰራ እንደቻለ ተገልጿል። ይሁንና ፊልሙ ኢትዮጵያ ቢሰራ ኖሮ በትወና የሚሳተፉ በርካታ ኢትዮጵያውያን ሊያገኙ የሚችሉትን ገቢ እንዲያጡ እንዳደረጋቸው በወቅቱ የተናገሩ እንደነበሩ ይታወቃል።</p>

<p>የፊልሙ ታሪክ የሚያጠነጥነው ሳራህ ጆርዳን (አንጀሊና ጆሊ) በግል ፍላጐቷ ሰብአዊ ርዳታ ለመስጠት ወደ ኢትዮጵያ ከመጣች በኋላ በረሃብ የጠወለጉ ኢትዮጵያውያን ህፃናትንና አቅም ያጡትን እየረዳች ባለችበት ወቅት እንደእሷ በርዳታ ሥራ ላይ ከተሠማራው ዶ/ር ኒክ ካልሃን (ክለብ ኦወን) ተገናኝተው ፍቅር ብጤ ሲጀማምሩ የሚያሳይ ነው።</p>

<p>ስለፊልሙ ሂስ ከሰጡት መካከል የ "ዩ.ኤስ.ኤ ቱዴይ" ጋዜጣ ሃያሲ ከላውዲያ ፔይግ በጦርነትና በድርቅ ስለታመሱ አገሮች ጥሩ ግንዛቤ የሚያስጨብጥ ቢሆንም የፍቅር ዝና ከሚተወንበት ፊልም ይልቅ የድክመንተሪ (ዘጋቢ) ቢባል ይመረጣል ብላለች።</p>

<p>አንጀሊና ጆሊ በኢትዮጵያ በድርቅ በተጠቁ አካባቢዎች በረሃብ በሞቱ ሬሳዎች መካከል ህይወት ለማዳን የምታደርገው ጥረት የሚያስደንቅ ነው ያለው ቦብ ስትራውስ የተባለ የፊልም ሃያሲ ሁለቱም ከኢትዮጵያ ሀኤዱ በኋላ ተለያየተው እንደገና በቺቺኒያ በካምቦዲያ ተገናኝተው የሚያሳዩት ፍቅር በተዋናዮቹ ልዩ ችሎታ ተጨምሮበትም ቀሽም ከመሆን አልዳነም ብሏል።</p>

<p>ሌላ ሃያሲም እንዲሁ የፊልሙ ርእስ ፍቅር የድንበርና የጊዜ ወሰን እንደሌለው የሚገልፅ ቢሆንም፣ ተመልካች ቀሽም ፊልም የሚያይበት ትእግስት ግን ወሰን እንዳለው የፊልሙ ዳሬክተር መገንዘብ ነበረበት ብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 14 ቀን 1996</a></p>

</body>
</html>	














