<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የጠቅላይ ሚኒስትሩ ዕቅድ በጣም ደካማ ነው" ሻለቃ አድማሱ መላኩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">"የጠቅላይ ሚኒስትሩ ዕቅድ በጣም ደካማ ነው" ሻለቃ አድማሱ መላኩ</h2>


<p>ጠቅላይ ሚኒስትር መለስ ዜናዊ ለፓርላማ ያቀረቡት የሥራ ዕቅድ፣ "እንረባረባለን፣ ጥረት እናደርጋለን ከማለት በስተቀር በዚህ ደረጃ ላይ ያለውን እዚህ ደረጃ ለማድረስ ጥረት እናደርጋለን የሚል ማሳያ የለውም" ሲሉ ሻለቃ አድማሱ መላኩ የመኢአድ ተወካይ ተቹ።</p>

<p>ተቃዋሚ ፓርቲዎች የጠቅላይ ሚኒስትሩን እቅድ ማፅደቃቸው አስገራሚ ነው የሚሉ አስተያየት ሰጪዎች፣ አቶ መለስ ጠቅላይ ሚኒስትር መሆናቸውን እንደግፋለን እንደማለት የሚቆጠር ነው ብለዋል።</p>

<p>ሻለቃ አድማሱ ባለፈው ሀሙስ የቀረበውን አመታዊ የአቶ መለስ እቅድ በተመለከተ ለአዲስ አድማስ ጋዜጠኛ እንደገለፁት፣ "ለይስሙላ ለፓርላማ ማቅረብ ስላለባቸው አቀረቡት እንጂ ዕቅዱ ብዙ ነገሮች ይጐድሉታል፣ ካለፉት ዓመታት ሁሉ በጣም ደካማው ሪፖርት ነው" ብለዋል።</p>

<p>ሐሳብን የመግለፅ ነፃነትና ኢንፎርሜሽን የማግኘት የዜጎች መብት በሙሉ ተዘንግተዋል ያሉት ሻለቃ አድማሱ፤ ብሔራዊው ምርጫ የቀረው አንድ ዓመት ሆኖ ሳለ መንግስት ለምርጫው ቅድመ ዝግጅት ለማድረግ ሃሳብ ይኑረው አይኑረው ያለመገለፁ እንዳስገረማቸው ተናግረዋል።</p>

<p>በዓለም አቀፍ ደረጃ ከፍተኛ ልመና የተደረገበት የድህነት ቅነሳ ፕሮግራም በጠ/ሚ ዕቅድ እንዳልተጠቀሰ ሻለቃ አድማሱ አውስተው፤ በዘንድሮው ምን ያህል ምርት እንደሚገኝ፣ የረሃብተኛው ቁጥር በምን ያህል እንደሚቀንስ የሚገልጽ ነገርም አልነበረም ብለዋል።</p>

<p>አቶ በድሩ አደም በበኩላቸው ለአዲስ አድማስ በሰጡት ቃለምልልስ፣ በፓርላማው ውይይት ላይ አስተያየት ለመስጠት ዕድል እንዳላገኙ ጠቅሰው፣ ጠቅላይ ሚኒስትሩ ሪፖርት በሚያቀርቡበት አጋጣሚ የመናገር ዕድል ሲነፈጉ የአሁኑ ለ3ኛ ጊዜ መሆኑን በማመልከት "አዳምጠው ለመውጣት" መገደዳቸውን ተናግረዋል።</p>

<p>መንግሥትም ሆነ ተቃዋሚ ፓርቲዎች ሁልጊዜ ሲነጋገሩ እርስ-በርስ መጋጨት፣ አንዱ ሌላውን የመተረብ ሁኔታ ይታያል ያሉት አቶ በድሩ፣ "ይኼ ነገር ወደ ተረጋጋ ፖለቲካ አይወስደንም። መጐሻሻም የበዛበት ነበር። ወደተረጋጋ ፖለቲካ ለመሄድ መቻቻልና መደማመጥ ያስፈልጋል። መተራረቡ ለፖለቲካ ብስለት ጥሩ አይመስለኝም - በጣም አሳዝኖኛል" ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 7 ቀን 1996</a></p>

</body>
</html>	














