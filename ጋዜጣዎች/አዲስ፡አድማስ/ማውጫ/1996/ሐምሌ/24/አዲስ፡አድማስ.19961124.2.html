<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመንጋጋ ቆልፍ በሽታ ክትባት ዘመቻ ሊጀመር ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የመንጋጋ ቆልፍ በሽታ ክትባት ዘመቻ ሊጀመር ነው</h2>


<p>የመንጋጋ ቆልፍ በሽታ በህፃናትና በእናቶች ላይ ስለሚያደርሰው ጉዳትና ስለመከላከያው ግንዛቤ በማሳደግ ሴቶች እንዲከተቡ ለማበረታታት የማስታዋወቂያ ዘመቻ ከትናንት በስቲያ ተጀመረ።</p>

<p>የአሜሪካ ህፃናት አድን ድርጅት እንደገለፀው፣ በኢትዮጵያ አብዛኞቹ እናቶች በወሊድ ጊዜ የባለሙያ እገዛ ስለሚያገኙ፣ በአመት ከ13ሺ በላይ ህፃንትና እናቶች በመንጋጋ ቆልፍ (በቲታነስ) በሽታ ለሞት ይዳረጋሉ።</p>

<p>በሽታው የሚያደርሰውን ጉዳት ለማስቀረት እድሜያቸው ከ15 ዓመት በላይ የሆናቸው ወላድ ሴቶች መከተብ እንዳለባቸው የተገለፀ ሲሆን፤ ሴቶች እንዲከተቡ የሚያነሳሱ የፊልም፣ የፓስተር፣ የባነርና የመረጃ ጽሑፎች ዝግጅት መጠናቀቁን «የህፃናት አድን» መግለጫ አመልክቷል።</p>

<p>ከአሜሪካው ሃብታ ቢል ጌትስና ከባለቤታቸው መሊንዳ ጌትስ ባገኝው ገንዘብ የማስተዋወቂያ ዘመቻውን ወጪ የሚሸፍነው «ህፃናት አድን» ነው።</p>

<p>የመንጋጋ ቆልፍ (ቲታነስ) በሽታን ለመከላከል የተነደፈ እቅድ ትናንት በጤና ጥበቃ ሚኒስትር ዶ/ር ከበደ ታደሰ በተገኙበት በሒልተን ሆቴል በይፋ ተጀምሯል። ለማስተዋወቂያ ዘመቻው ታስበው የተዘጋጁ የማስተማሪያ ቁሳቁሶች፣ ግራፊክ ዲዛይኖች እንዲሁም ከአንድ ተከታታይ ፊልም የተወሰደ ክፍል ( ፕሮቫ) በእለቱ ለተገኙ እንግዶች ቀርቧል።</p>

<p>በዓለም በዚህ በሽታ ከተጠቁና ከፍተኛ የሞት ቁጥር ከተመዘገበባቸው አራት አገሮች ኢትዮጵያ አንዷ እንደሆነች የጠቆሙት «የህፃናት አድን» የኢትዮጵያ ዳይሬክተር ሚስተር አዳም ኪን መንስኤው በቤት ውስጥ የሚደረግ ጥንቃቄ የጐደለው የማዋለድ ሂደትና የህክምና ባለሙያዎች እርዳታ እጦት መሆኑን ገልፀዋል።</p>

<p>ቲታነስን ለመከላከል በተጀመረው ፕሮግራም የጤና ጥበቃ ሚኒስቴር፣ ዩኒሴፍ፣ የዓለም ጤና ድርጅት፣ የአሜሪካ ህፃናት አድን ድርጅትና ሌሎች ተባባሪዎች የተሳተፉ ሲሆን ባለፉት ሦስት ተከታታይ ዓመታት በተደረጉ ሙከራዎች ጥሩ ውጤት መገኘቱ ተገልጿል።</p>

<p>የመንጋጋ ቆልፍ በሽታ መንስኤንና የክትባትን አስፈላጊነት ለህዝብ ለማስገንዘብ የሚረዱ የማስታዋወቂያ ውጤቶች በተለያዩ የማስታወቂያ ድርጅቶች እንደተዘጋጁ ታውቋል። «አሸንክታብ» የተሰኘ የቪዲዮ ፊልም በአድማስ አድቨርታይዚንግ፣ ፖስተሮችና ባነሮች ባካክተስ አድርቨርታይዚን ተሰርተዋል። በመጀመሪያ ዙር ተንቀሳቃሽ የቪዲዩ ማሳያ በተገጠመለት መኪና በተመረጡ የሀገሪቱ ከተሞች እየተዘዋወረ ፊልሙን የሚያሳየው አንበሳ ማስታወቂያና ህዝብ ግንኙነት መሆኑ ታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 24 ቀን 1996</a></p>

</body>
</html>	
