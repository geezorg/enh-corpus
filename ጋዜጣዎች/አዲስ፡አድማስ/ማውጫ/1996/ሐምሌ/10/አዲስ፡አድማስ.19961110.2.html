<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያና የኤርትራ መንግሥታት ጦራቸውን እያጠናከሩ ነው ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያና የኤርትራ መንግሥታት ጦራቸውን እያጠናከሩ ነው ተባለ</h2>


<p>የኢትዮ-ኤርትራ ድንበር የተረጋጋ ቢመስልም፣ የሁለቱ አገሮች ውዝግብ እልባት ሳያገኝ ለረዥም ጊዜ ሲቆይ በአነስተኛ ስህተት ሳቢያ የጦርነት አደጋ ሊፈጠር ይችላል ሲሉ ኮፊ አናን ተናገሩ።</p>

<p>የኢትዮጵያና ኤርትራ መንግሥታት ትብብራቸውን ለመስጠት እስካልፈቀዱ ድረስ ስራዬን መቀጠል አልችልም ያለው የድንበር ኮሚሽን፣ የኢትዮጵያ መንግስት መዋጮ መክፈል በማቆሙ ገንዘብ ጨርሻለሁ ብሏል።</p>

<p>ከቅርብ ወራት ወዲህ በሁለቱም ወገን ፀብ ቀስቃሽ ንግግሮች እየጨመሩ መሆናቸውን ጠቅሰው ኮፊ አናን ባቀረቡት ሪፖርት፣ ሁለቱም መንግሥታት የጦር ኃይሎቻቸውን አቅም እየገነቡ ስለመሆናቸው መረጃዎች እንደሚያመለክቱ ተናግረዋል።</p>

<p>በዚሁ የተነሳም ግጭት እንዳይነሳ ሁለቱም ወገኖች ከአንሚ ጋር እንዲሠሩና ማንኛውንም ልዩነትና ጥርጣሬ በሰላማዊ መንገድ እንዲፈቱ አሳስበዋል - ኮፊ አናን።</p>

<p>የሰላም አስከባሪው ሃይል (አንሚ) ለአካባቢው ፀጥታ አስፈላጊ መሆኑን የገለፁት አናን፣ በአንሚና በኤርትራ ባለሥልጣናት መካከል ያለው ግንኙነት እየሻከረ መምጣት ተልዕኮውን በብቃት እንዳይወጣ የሚያደርግና ተቀባይነትም የሌለው ነው ብለዋል።</p>

<p>የድንበር ኮሚሽኑ ያስተላለፈውን ውሳኔ ኢትዮጵያ አልቀበልም ማለቷ እንዳሳሰባቸው ያመለከቱት የመንግሥታቱ ዋና ፀሐፊ፣ የድንበር ኮሚሽኑ ውሳኔ በአካባቢው የሚኖሩ ወገኖችን ሕይወት የሚያናጋ ነው በማለት የኢትዮጵያ የውጭ ጉዳይ ሚኒስቴር ያሰራጨው መልዕክት ለድንበር ማካለሉ ሂደት እንቅፋት ይሆናል ብለዋል። </p>

<p>በሌላ በኩል የኢትዮ-ኤርትራ የድንበር ማካለል ሥራ ይሳካል የሚል ተስፋ ይዘው ቢመጡም፣ በቆይታቸው ወቅት ባለመፈፀሙ ቅሬታ እንደተሰማቸው የአንሚ አዛዥ ሜ/ጄኔራል ሮበርት ጐርደን ገልፀዋል።</p>

<p>ከሳምንት በኋላ የአንሚ አዛዥነታቸው የሚያበቃው ጄኔራል ጐርደን፣ ወደፊት ሁለቱ መንግሥታት ልዩነቶቻቸውን በሰላም አስወግዶው ድንበራቸውን በማስመር የኢትዮ-ኤርትራ ሕዝቦች በጉርብትናቸው ፀንተው ይኖራሉ የሚለው ተስፋቸው አሁንም እንዳለ መሆኑን ተናግረዋል።</p>

<p>ሜ/ጄኔራል ጐርደንን የሚተኩ አዲሱ የአንሚ አዛዥ ሕንዳዊ ሜ/ጄኔራል ራጀንደር ሲንግ መሆናቸው ታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 10 ቀን 1996</a></p>

</body>
</html>	
