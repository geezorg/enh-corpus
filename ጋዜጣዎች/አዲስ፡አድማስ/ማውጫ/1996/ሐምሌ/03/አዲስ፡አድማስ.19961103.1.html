<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠቅላይ ሚኒስትሩ የተቃዋሚዎችን ሃሳብ አጣጣሉት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠቅላይ ሚኒስትሩ የተቃዋሚዎችን ሃሳብ አጣጣሉት</h2>


<p>የምርጫ ህግና የምርጫ ቦርድ አወቃቀር እንዲሻሻል ከተቃዋሚ ፓርቲዎች የቀረቡ ጥያቄዎችን እንደማይቀበሉ ጠቅላይ ሚኒስትር መለስ ዜናዊ ለፓርላማ ባሰሙት አመታዊ ሪፖርት ገለፁ።</p>

<p>በሚቀጥለው አመት የሚካሄደውን ምርጫ ነፃና ሚዛናዊ ለማድረግ የሚረዱ የመደራደሪያ ሃሳብ ለአቶ መለስ እንደሰጡ የተናገሩት የተቃዋሚ ፓርቲ አባላት፣ የምርጫ ህግና የምርጫ ቦርድ በምንም መንገድ ለውጥ አይደረግባቸውም መባሉ ከአንድ መንግስት የማይጠበቅ ነገር ነው ሲሉ ተችተዋል። ተቃዋሚ ፓርቲዎች ትችት ቢሰነዝሩም የጠቅላይ ሚኒስትሩን አመታዊ የስራ ክንውን በመደገፍ ሪፖርቱን አጽድቀዋል። አቶ መለስ ከሌላው ጊዜ በተሻለ ሁኔታ የስድብና የሃይለ ቃል ንግግሮችን ቀንሰዋል ብለዋል አንዳንድ የፓርላማ አባላት። በገዢው ፓርቲና በተቃዋሚዎች ፓርቲዎች መካከል ሰፊ ልዩነት እንዳለና የመተማመን መንፈስ የማይታይበት በመሆኑ ከፓርቲዎች ተውጣጥቶ የሚቋቋም ቦርድ፣ የምርጫ ቦርድ መሆኑ ቀርቶ የንትርክ ቦርድ ይሆናል ብለዋል - አቶ መለስ የተቃዋሚ ፓርቲዎች ሃሳብ እንደማይቀበሉ ሲገልፁ፡- የምርጫ ቦርዱ ገለልተኛ ነው ቢባልም ለኢህአዴግ እንደሚያደላ የሚናገሩት ተቃዋሚዎች፣ አሁን ያለው ቦርድ ፈርሶ ከሁሉም ተቀይሮ ፓርቲዎች የተውጣጣ ቦርድ እንዲቋቋም ይፈልጋሉ። ተቃዋሚዎች ባቀረቡት ሃሳብ መሰረት የምርጫ ቦርድን መቀየር በፍፁም የሚታሰብ አይደለም በሚል ምላሽ የሰጡት ጠቅላይ ሚ/ሩ፣ አገሪቱ በምትመራበት ህገመንግስት ላይ እንኳ ከገዢው ፓርቲ ጋር ስምምነት የሌላቸው ተቃዋሚዎች ባሉበት ሁኔታየሚመራ ቦርድ እንደ ሲቪል ሰርቪስ ተቋም ራሱን እንዲያሻሽል ጥረት ይደረጋል እንጂ ፓርቲዎች የሚቀራመቱት ተቋም እንዲሆን አንሻም ብለዋል።</p>

<p>የምርጫ ህጉ እንዲቀየር ተቃዋሚዎች ያቀረቡት ሃሳብ ዲሞክራሲያዊ ቢሆንም በመንግስት በኩል ተቀባይነት እንደሌለው የተናገሩት ጠቅላይ ሚ/ር መለስ፤ ዲምክራሲያዊነቱ በራሳችንና በሌሎች አገሮች ልምድ የተረጋገጠውን አሠራር በሌላ ዲሞክራሲያዊ አሠራር የምንተከባት ምንም ምክንያት የለም ብለዋል።</p>

<p>ሪፖርቱን አስመልክቶ ፓርላማ አባላት አቶ በድሩ አደምና አቶ ደረጀ በቀለ ለአዲስ አድማስ በሰጡት አስተያየት ካለፉት አመታት የተሻለ መሆኑን ተናግረዋል።</p>

<p>በምክር ቤቱ የአርብቶ አደሮች ጉዳይ ቋሚ ኮሚቴ ሰብሳቢ አቶ አብዱልከሪም መሐመድ ጉሌድ እና ከአፋር ክልል አቶ ሙርሃባ ከሪም በበኩላቸው ጠቅላይ ሚ/ሩ ለአርብቶ አደር ክልሎች ልዩ እገዛ መደረግ እንዳለበት በአጽንኦት መናገራቸው አስደስቶናል ብለዋል።</p>

<p>«የምርጫ ህጉ ላይ ልንነጋገርበት እንችላለን ብሎ መናገር አንድ ነገር ነው» ያሉት ሻለቃ አድማሴ፤ «እኛን ይመቸናል፤ ስለዚህ አንለውጥም ማለት ደግሞ ሌላ ነገር ነው። ምርጫ ቦርዱም ህጉም ስለሚመቸን አንለውጥም ነው የሚለው ኢህአዴግ እኛ ደግሞ ብንነጋገርበት ጥሩ ነው እንላለን» ሲሉ ቅሬታቸውን ገልፀዋል።</p>

<p>የጠቅላይ ሚኒስትሩ ንግግር ከስድብና ከሃይለ ቃል የፀዳ ነው ባይባልም ካለፉት አመታት የተሻለ እንደሆነ የተናገሩ የፓርላማ አባላት፤ ዶ/ር በየነ ጴጥሮስ የሰከነ አስተያየት ከሰጡ በኋላ ጠቅላይ ሚኒስትሩ ይበልጥ ለዘብ ማለታቸውን ገልፀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 03 ቀን 1996</a></p>

</body>
</html>	
