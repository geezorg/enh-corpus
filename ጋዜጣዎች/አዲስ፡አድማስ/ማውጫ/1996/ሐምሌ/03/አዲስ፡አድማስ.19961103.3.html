<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ግድያ ፈፅመዋል የተባሉ ወታደሮች ለህግ እንዲቀርቡ ተወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ግድያ ፈፅመዋል የተባሉ ወታደሮች ለህግ እንዲቀርቡ ተወሰነ</h2>


<p>በጋምቤላ ክልል «የአኝዋክ ተወላጅና የደገኛ ተወላጅ» በሚል ስሜት የተቧደኑ ሰዎች የፈጠሩትን ግጭት በማስቆም የመከላከያ ሃይል ሃላፊነቱን እንደተወጣ የገለፀው አጣሪ ኮሚሽን፤ አንዳንድ ወታደሮች የግጭቱ ተሳታፊ በመሆን ግድያ መፈፀማቸውን አመለከተ።</p>

<p>ጥፋት ሰርተዋል የተባሉት ወታደሮች በአፋጣኝ ለህግ እንዲቀርቡ የፓርላማ አባላት ሲወስኑ፣ መከላከያ ሚኒስቴር ለአዲስ አድማስ በሰጠው መረጃ የአጣሪው ኮሚሽንን ሪፖርት እንደሚደግፍና ውሳኔውን ለመተግበር እንደሚተባበር ገልጿል።</p>

<p>በጋምቤላ ባለፈው ታህሳስ ወር የተከሰተውን ግጭት እንዲያጣራ በፓርላማ የተሰየመው ኮሚሽን ስራውን አጠናቅቆ ሰሞኑን ሪፖርት ሲያቀርብ፣ በግጭቱ 65 ሰዎች መሞታቸውን አረጋግጧል።</p>

<p>የመከላከያ ኃይሉን በሚመለከት ዘርዘር ያለ ምርመራ አለመካሄዱን ኮሚሽኑ ገልጾ፤ ሁለት አዛዥ መኮንኖች ሠራዊት ግድያ አለመፈፀሙን እንደተናገሩ ጠቅሷል። </p>

<p>ኮሚሽኑ ሲቋቋም ነጻና ትክክለኛ የሆነ ሥራ ይሰራል የሚል እምነት እንዳልነበራቸውና እንደተቃወሙ የተናገሩ አንድ የፓርላማ አባል በሪፖርቱ መደሰታቸውን ገልፀዋል።</p>

<p>የኮሚሽኑን ሪፖርት ተቀብሎ የመረመረው ፓርላማ፤ የመከላከያ ሃይል ሃላፊነቱን በመወጣቱ የሚመሰገን መሆኑን ገልጾ፤ በወንጀል ድርጊቱ ላይ ተሳትፈዋል የተባሉ ወታደሮች ግን በፍጥነት ለህግ እንዲቀርቡ መደረግ አለበት ሲል ወስኗል።</p>

<p>የመከላከያ ሚ/ር የህዝብ ግንኙነት ሃላፊ ሻለቃ ሀርነት ዮሐንስ በአጣሪው ኮሚሽን ሪፖርት መደሰታቸውን ገልፀዋል። ሃላፊው ለአዲስ አድማስ በሰጡት ቃል፤ የመከላከያ ሃይል ግጭቱን ለማስቆምና የሰዎችን ደህንነት ለመጠበቅ ያከናወነው ስራ በኮሚሽኑ ምርመራ መረጋገጡ የሚያስደስት ነው ብለዋል። የኮሚሽኑ ሪፖርት የመከላከያ ሃይልን ትክክለኛ አቋም የሚያሳይ ነው ያሉት ሻለቃ ሃርነት፤ ግድያ ፈጽመዋል የተባሉ ግለሰቦች የሰራዊቱን ማንነት አይወክሉም ካሉ በኋላ፤ ጉዳዩን አጣርቶ ለህግ ለማቅረብ መከላከያ ሚኒስቴር ውሳኔውን በመደገፍ አስፈላጊውን ትብብር እንደሚያደርግ ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 03 ቀን 1996</a></p>

</body>
</html>	
