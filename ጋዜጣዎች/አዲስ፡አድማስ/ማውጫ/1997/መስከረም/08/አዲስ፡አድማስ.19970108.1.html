<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በኢትዮጵያ እርዳታ እንዳይሰጥ የኤርትራ መንግስት እየጠየቀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በኢትዮጵያ እርዳታ እንዳይሰጥ የኤርትራ መንግስት እየጠየቀ ነው</h2>


<p>የኢትዮጵያ መንግስት ለልማት የሚመደብለትን የገንዘብ እርዳታ ለጦር መሳሪያዎች ግዢ ያውላል ሲሉ የተናገሩ የኤርትራ ከፍተኛ ባለስልጣን፣ የካናዳ መንግስት እርዳታዎችን በማቋረጥ ጫና እንዲያደርግ ጠየቁ። የካናዳ የረድኤት መስሪያ ቤት ማኔጀር በበኩላቸው የኢትዮጵያ ወታደራዊ ወጪ ቀንሷል ሲሉ አስተባብለዋል።</p>

<p>«የኢትዮጵያ መንግስት የድንበር ኮሚሽን ውሳኔን ባለመቀበሉ የጦርነት አደጋ አንዛብቧል» በማለት የተናገሩት የፕሬዚዳንት ኢሳያስ አፈወርቂ አማካሪ አቶ የማነ ገብረአብ የካናዳና የአሜሪካ መንግስታት በኢትዮጵያ ላይ ጫና እንዲያሳድሩ ለመጠየቅ ሁለቱን አገራት ሰሞኑን ጐብኝተዋል። ለኢትዮጵያ የሚላከውን የገንዘብ እርዳታ ለልማት ሳይሆን ለጦር መሳሪያዎች ግዢ ያውላል ያሉት አቶ የማነ የካናዳ መንግስት ድጋፉን እንዲያቋርጥ ጠይቀዋል።</p>

<p>የካናዳ መንግስታዊ የረድኤት ድርጅት (ሲዳ) ማኔጀር ጁዲ አለን በበኩላቸው ካናዳ ለኢትዮጵያ የምትሰጠው ድጋፍ በትክክል ሊታቀድለት የልማት አላማ እንደሚውል በየጊዜው እንከታተላለን ብለዋል። አቶ የማነ ገብረአብ ከአንዳንድ የካናዳ ም/ቤት አባላት የተስፋ ቃል ቢያገኙም የኤርትራ መንግስት ሰብአዊ መብቶችን ይጥሳል የሚል ወቀሳም አጋጥሟቸዋል። ከሌሎች ድሃ አገሮች ጋር ሲነፃፀር በኢትዮጵያ የእርዳታ ገንዘብ አጠቃቀም የተሻለ ነው ያሉት ጁዲ አለን የኢትዮጵያ ወታደራዊ ወጪ መጨመሩን የሚያሳይ መረጃ የለም እንዲያውም ቀንሷል ብለዋል።ወታደራዊ ወጪ መጨመሩን የሚያሳይ መረጃ የለም እንዲያውም ቀንሷል ብለዋል። </p>

<p>በኤርትራ የሰብአዊ መብቶች ረገጣ እንደሚፈፀም የሚገልፀው አምነስቲ ኢንተርናሽናል ክስ ሳይቀርብባቸው በእስር ላይ የሚገኙ ባለስልጣናትና ጋዜጠኞችን በሚመለከት ወቀሳዎችን ይሰነዝራል። አቶ የማነ በሰጡት አስተያየት የተወሰኑ የመንግስት ባለስልጣናት ከአገር ፀጥታ ጋር በተያያዘ ጉዳይ በእስር ላይ ይገኛሉ፤ ነፃ ፕሬሶችም አለመረጋጋትን በመፍጠራቸው ለጊዜው ታግደዋል፤ የፕሬስ ነፃነትን ግን አልጣስንም ብለዋል።</p>

<p>ኤርትራውያን መረጃ የማግኘት መብት አላቸው ያሉቱ አቶ የማነ፣ በውጭ ሬዲዮዎችና ቴሌቪዥን ጣቢያዎች ላይ ምንም ዕገዳ የለም፤ በየቤቱ የሳተላይት ዲሽ ይታያል፣ በአስመራ ከተማም ኢንተርኔት ካፌዎች አሉ፤ ራሳችን የምናሰራጨው የሬዲዮና የቴሌቪዥን ፕሮግራምም አለን። የፕሬስ ነጻነት አልተጣሰም ሲሉ አብራርተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 08 ቀን 1997</a></p>

</body>
</html>	
