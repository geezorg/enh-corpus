<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የጦር መሳሪያ ቁጥጥር ሊጠብቅ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የጦር መሳሪያ ቁጥጥር ሊጠብቅ ነው</h2>


<p>በቀላል የጦር መሳሪያ በሚፈፀሙ ወንጀሎች በአመት እስከ ሃያ ሺህ የሚደርሱ ሰዎች እንደሚከሰሱ የጠቀሱ የፌዴራል ፖሊስ የስራ ሃላፊ፣ የቀላል ጦር መሳሪያዎችን ዝውውር ለመቀነስ እቅድ እንዲዘጋጅ መንግስት አስቸኳይ መመሪያ ሰጥቷል አሉ።</p>

<p>ከብት አርቢዎች በሚበዙባቸው አካባቢዎች የጦር መስሪያ ምዝገባ እንዲካሄድ ገልፀዋል- ሃላፊው።</p>

<p>በአፍሪካ ቀንድና በአካባቢው የሚገኙ አገሮች የቀላል ጦር መሳሪያዎችን ዝውውር ለመከላከል በናይሮቢ ተስማምተው እንድተፈራረሙ የሚታወቅ ሲሆን፣ ስምምነቱን ለማስፈፀም ከፌዴራል ፖሊስ የተወከሉት ዋና ኢንስፐክተር የማነ ገሰሰ በዚህ ሳምንት ለአዲስ አድማስ ሲናገሩ መንግስትም አስቸኳይ መመሪያ ሰጥቷል ብለዋል። በጦር መሳሪያ ንግድና ያለፈቃድ ጠመንጃ በመያዝ በየአመቱ በአማካይ ከአንድ ሺህ በላይ ክሶች እንደሚመዘገቡ ዋና ኢንስፔክተሩ ጠቁመው፤ ከጦር መሳሪያ ጋር ተያይዘው በሚፈፀሙ ዝርፊያዎችና ሌሎች ወንጀሎች የሚከሰሱ ሰዎች 20 ሺህ እንደሚደርሱ አመልክተዋል። ገና አስጊ ደረጃ ላይ አልደረሰም፤ ነገር ግን የጦር መሳሪያ ባለቤትና ዝውውር ቁጥጥር ያስፈልገዋል ያሉት የማነ ገሰሰ፣ በአፄ ኃይለስላሴና በደርግ ዘመን የወጡ ህጎች ቢኖሩም፣በየጊዜው መሻሻል እንዳለባቸው፤ በቅርቡም የሚኒስትሮች ምክር ቤት በሰጠው መመሪያ የተግባር እቅድ በአስቸኳይ እንዲዘጋጅ አዟል ብለዋል። </p>

<p>ከብት አርቢዎች የሚኖሩባቸው አካባቢዎች አብዛኛው ሰው ሳይመዘገብና ፈቃድ ሳይወጣ የጦር መሳሪያ የታጠቀ መሆኑን የጠቀሱት ዋና ኢንስፔክተሩ፤ በህግ የሰፈረው የምዝገባና የፈቃድ አሰጣጥ ስርዓት ተግባራዊ ይሆናል ሲሉ ተናግረዋል።</p>

<p>በቅርቡ የኦሮሚያና በሶማሌ ክልሎች የተካሄደውን የጦር መሳሪያ ቁጥጥር በተመለከተ ተጠይቀውም፣ የሁለቱ ክልሎች አዋሳኝ በሆኑ አካባቢዎች ሪፈረንደም እንደሚደረግ አስታውሰው፤ በአዋሳኝ ወረዳዎች ታጣቂዎች መሳሪያቸውን እንዲያስረክቡ ሁለቱ ክልሎች ተስማምተዋል ብለዋል። በአጠቃላይ በክልሎቹ ህጋዊ ፍቃድ ያላቸውን ሰዎችና ጦር መሳሪያዎችን ተመዝግበዋል፤ ፍቃድ የሌላቸው ደግሞ መሳሪያቸው እንዲያስረክቡ ተደርጓል ብለዋል - ዋና ኢንስፔክተሩ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 22 ቀን 1997</a></p>

</body>
</html>	
