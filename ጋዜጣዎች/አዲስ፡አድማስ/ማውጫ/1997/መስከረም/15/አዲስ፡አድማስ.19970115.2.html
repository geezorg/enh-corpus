<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሚስወርልድ ኢትዮጵያ - 2004 ሃያት ለሳያት</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሚስወርልድ ኢትዮጵያ - 2004 ሃያት ለሳያት</h2>


<p>...ሆታው፣ጩኸቱ፣ ፉጨቱ...ቀጠለ። የሁሉም ሰው ፊት በደስታ በራ ዓይኖችም ነጩ መድረክ ላይ በቆመችው ውብ ለግላጋ ኮረዳ ላይ አረፉ። የራት ልብስ ለብሳ መመረጧን ማመን ተስኗት «እኔው ነኝ ንግሥቷ!» በሚል ስሜት በደስታ ሰክራ መድረክ መሪዎቹ «የሚስ ወርልድ ኢትዮጵያ - 2004 አሸናፊ ሳያት ደምሴ!» በማለት አወጁ። የአምናዋ አሸናፊ ሃያት መሐመድ የውበት አክሊልዋን ከራሷ አውርዳ በተረኛዋ የውበት ንግሥት አናት ላይ ጫነችው። ፉጨትና ጭብጨባው ዳግም አስተጋባ። ቅር የተሰኙ ቆነጃጅት ግን የመጨረሻው ውድድርና ዳኝነት አሳማኝ እንዳልሆነ ሲገልፁ፤ ገና ውድድሩ ሲጀመር የአክሊሉ ስፋትና ጥበት በሳያት ደምሴ ራስ ላይ ሲሞከር አይተናል ያላሉ። 24 ወይዛዝርት ነበሩ - ተወዳዳሪዎቹ። በባህር ዳርቻ አለባበስ የዳንስ ትርኢት፣ ከዚያም በባህላዊ ልብሶችን በእራት ግብዣ አለባበስ በተከታታይ በመድረክ ከታዩ በኋላ ነው ከተወዳዳሪዎቹ 12 ቆነጃጅት የተመረጡት። 300 ብር ከፍለው ትርኢቱን ለመመልከት የገቡ ሰዎች ሲናገሩ፣ መንፈስን የሚያድስ አዝናኝ ዝግጅት ነበር ብለዋል። በመድረክ ቅንብር ጉድለቶች የተከፉ እንዳሉ ሁሉ፤ ልብሱ ያለልካችን በዘፈቀደና በአድልዎ ተሰጥቶናል በማለት ተፎካካሪ ወይዛዝርትም በአዘጋጆች ላይ ወቀሳ ሰንዝረዋል። ውድድር ቀጥሏል።</p>

<p>ወይዛዝርቱ ጥያቄዎችን ከያዙ የታሸጉ ፖስታዎች መካከል አንድ እያነሱ ለጠያቂው ይሰጣሉ። በእንግሊዝኛ የተፃፈው ጥያቄ ሲነበብ እንደነበሩ ወደ አማርኛ ይተረጎምና ቆነጃጅቱ ይመልሳሉ። በዳኞች ውሳኔ ለመጨረሻው ዝሩ የተመረጡ የአምስት ወጣቶች፣ ስም ሲጠራ አዳራሹ በጭብጨባና በፉጨት እየተናጋ ነበር። በዚያው መጠን የተበሳጩም ታይተዋል። የተወዳዳሪዎች ቁመት ቢያንስ 1 ከ70 ሜትር መሆን አለበት ተብሎ ነበር፤ አሁን ግን ከዚያ በታች የሚያጥሩ ሴቶችን እያየን ነው ብለዋል አንድ አስተያየት ሰጪ። ሌላ ተመልካች በበኩሏ የቁመት ችግር አለ ስትል ተናግራለች።</p>

<p>የዳኞች ስብጥርም ቅሬታን እንደፈጠረባቸው የሚናገሩ ቅርበት ያላቸው ሰዎች ምክንያታቸውን ሲገልፁ፤ አብዛኞቹ ዳኞች በፎቶ አንሺነት፣ በአሰልጣኝነት ወይም በዲዛይነርነት ውድድሩን ያዘጋጁ ናቸው፣ ገለልተኛ ይሆናሉ ብሎ ማሰብ ይከብዳል ብለዋል። አንድቲ ተፎካካሪም አቋርጣ ከመድረክ ቀርታለች። ቢሆንም ውድድሩ በድምቀት የመጨረሻው ዙር ላይ ደረሰ። አሁንም ጥያቄዎች ቀረቡና ሳያት ደምሴ ተመረጠች።</p>

<p>«ከሁሉም በላይ የ24ቱም ቆነጃጅት ውበትና ፀባይ እኔ ላይ አርፎ በመመረጤ ለእኔ ውበቴ እነሱ ናቸው» አለች የደስታ ሲቃ እየተናነቃት። በመቀጠልም «ከአሁኗ ሰዓት ጀምሮ በሚስወርልድ ኢትዮጵያዊነቴ የሚጠበቅብኝንና ሥራ የተባልኩትን ሁሉ እሰራለሁ» በማለት ቃል ገባች። </p>

<p>የዛሬዋ የ18 ዓመት ኮረዳ ሳያት እዚሁ አዲስ አበባ ነው ተወልዳ ያደገችው - ብሥራት ገብርኤል አካባቢ። ከአባቷ ከአቶ ደምሴ ወርቅነህና ከእናቷ ከወ/ሮ ውብርስት ዓለሙ የተወለደችው ሳያት የቤተሰቡ የመጨረሻ ልጅ ናት። ሁለት እህቶችና አንድ ወንድም አሏት። ሳያት ስትወለድ በቤተሰቡ መኻል የነበረው ደስታ ያው ማንኛውም ልጅ ሲወለድ የሚኖረው ዓይነት ደስታ ነበር። ማን ለአሁኑ ክብር ገምቷት!</p>

<p>በመጪው ህዳር ወር በቻይና - ሳንያ በሚካሄደው 54ኛው የሚስ ወርልድ ውድድር ኢትዮጵያን በመወከል የምትሳትፈው ሳያት ሩህሩህና ለተቸገረ አዛኝ እንደሆነች ትጠቅሳለች።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 15 ቀን 1997</a></p>

</body>
</html>	
