<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በፓርቲዎች ፉክክር ባለመስፋፋቱ ኢትዮጵያ ኋላ ቀርታለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በፓርቲዎች ፉክክር ባለመስፋፋቱ ኢትዮጵያ ኋላ ቀርታለች</h2>


<p>በኢትዮጵያ እንደሌሎቹ የአፍሪካ አገራት ፖለቲካዊ አስተዳደርን የማሻሻል አዝማሚያ ቢታይም የፓርቲዎች ፉክክር ባለማስፋፋቱ ኢትዮጵያ ወደኋላ ቀርታለች ሲሉ በተባበሩት መንግስታት ድርጅት (ተመድ) የሚሰሩ አማካሪ ገለፁ።</p>

<p>በተመድ አማካኝነት ሰሞኑን በአዲስ አበባ የሚካሄደውን «የአፍሪካ ልማት ፎረም» በተመለከተ አማካሪው ፕሮፌሰር ኦኬይ አኒዩኪዊ ሲናገሩ፣ በአፍሪካ አገራት ፖለቲካ ሁኔታ ላይ ጥናት እንደተደረገና ሪፖርቱም ለፎረሙ ተሳታፊዎች እንደሚቀርብ አመልክተዋል።</p>

<p>ተመድ ባከናወነው የመልካም አስተዳደር ጥናት 28 የአፍሪካ አገራት እንደተካተቱ አማካሪው ገልጸው፤ ፀጥታና ሰላም፣ የፕሬስ ነጻነትና የህግ የበላይነት፣ የፓርቲዎች ፉክክርና ምርጫ፣ የመንግስት አስተዳደር አቅምና የፀረ ሙስና እንቅስቃሴ የጥናቱ ትኩረቶች መሆናቸውን ጠቅሰዋል።</p>

<p>ከአፍሪካ አገራት ተወክለው የሚመጡ አንድ ሺ ያህል ተሰብሳቢዎች በሚካፈሉበት የአፍሪካ ልማት ፎረም ላይ ይፋ የሚሆነው ጥናት እንደሚያመልክተው፤ በበርካታ አገራት ወደ መልካም አስተዳደር የመጓዝ አዝማሚያ ቢታይም ግጭት፣ የምሁራን ፍልሰት፣ ገንዘብንና አቅምን በአግባቡ አለመጠቀም አሁንም ጉዳት እያደረሱ ናቸው።</p>

<p>ከሌሎች ተሽለው የተገኙት ደቡብ አፍሪካ፣ ጋና፣ ናሚቢያና ቦትስዋና ናቸው ያሉት ፕ/ር ኦኬይ፣ የግል ሚዲያ በብዙ አገሮች እየተበራከተ መምጣቱ ጥሩ ነው፤ ነገር ግን ወደ ገደብና ወደ ክልከላ ያመዘኑ ህጐች ለግል ሚዲያው አስቸጋሪ ሆነዋል ብለዋል።</p>

<p>ስለ ኢትዮጵያ ሲናገሩ፣ ሙስናን በመከላከል በኩል ደህና ደረጃ ላይ ነች፤ የመንግሥት ስልጣንን ወደ ወረዳዎች በመቀነስ ደግሞ ደህና ጅምር ይታያል ያሉት ፕሮፌሰሩ፤ በሌሎች ጉዳዮች ግን ዝቅተኛ ደረጃ ላይ እንደሆነች ጠቁመዋል።</p>

<p>የፓርቲዎችን ፉክክር የሚያበረታታ የፖለቲካ አሰራር በኢትዮጵያ ገና አልተስፋፋም ካሉ በኋላ ለንፅፅር ከመቶ የተሰላ ውጤት ዘርዝረዋል። የፓርቲዎችን ፉክክር በማስፋፋት ናይጄሪያ ደህና ደረጃ ላይ ትገኛለች። በጥናት የተገኘው ነጥብ 90 ነው፤ የቤኒን 73 ሲሆን የኢትዮጵያ 48 ነው ሲሉ አነፃፅረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ መስከረም 29 ቀን 1997</a></p>

</body>
</html>	
