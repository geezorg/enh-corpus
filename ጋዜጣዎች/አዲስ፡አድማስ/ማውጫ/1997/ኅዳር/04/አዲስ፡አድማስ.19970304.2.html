<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ብራድ ፒት ለኤድስ ህመምተኞች እርዳታ ሊያሰባስብ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ብራድ ፒት ለኤድስ ህመምተኞች እርዳታ ሊያሰባስብ ነው</h2>


<p>በኢትዮጵያ የሚካሄደውን የፀረ ኤድስ እንቅስቃሴ ለማየት ባለፈው ሳምንት አርብ ወደ አዲስ አበባ መጥቶ የነበረው ታዋቂው የፊልም ተዋናይ ብራድ ፒት ለኤድስ ህመምተኞች የገንዘብ ድጋፍ እንዲያሰባስብ ቃል ገባ።</p>

<p>«ማፍቀር ነው መሰልጠን» የተሰኘውን የዘፈን ክሊፕ እንደወደደው ተናግሯል - ፒት። «ማፍቀር ነው መሰልጠን» የተሰኘው የዘፈን ክሊፕ ስለ ኤድ አይ ቪ ኤድስ ግንዛቤን ለማሳደግ እንደተጠቀመ መስማቱን የገለፀው ብራድ ፒት፤ የዘፈን ክሊፑን ቅዳሜ ምሽት በማኩሽ ጋላሪ ከተመለከተ በኋላ አድናቆቱን ገልጿል።</p>

<p>በፋሚሊ ኸልዝ ኢንተርናሽናል በአድማስ አድቨርታይዚንግ የረዥም ጊዜ ጥናት አማካኝነት በተሰራው የዘፈን ክሊፕ ላይ በነጻ የተሳተፉ አርቲስቶችንም አመስግኗል - አሜሪካዊው ብራድ ፒት።</p>

<p>ተዋናዩ እዚህ አዲስ አበባ በቂርቆስ ክፍለ ከተማ ለኤድስ ህመምተኞች የተጀመረውን የቤት ለቤት እንክብካቤ ከጐበኘ በኋላ በእንክብካቤው የሚሳተፉ የዕድር አባላትንና የክፍለ ከተማውን ሃላፊዎች ማነጋገሩን የህይወት የኤች አይ ቪ/ኤድስ መከላከያ ቢሮ ሃላፊ ለአዲስ አድማስ ገልፀዋል።</p>

<p>ብራድ ፒት በሰጠው አስተያየት በተለያየ የሙዚቃ ስልት የሚያቀነቅኑ ድምፃውያን በአንድ ባንድ እንደሚሰራ ቡድን ተቀናጅተው ድንቅ ሥራ ማውጣታቸው እንዳስገረመው መናገሩን በምሽቱ ከነበሩ አርቲስቶች ለማወቅ ተችሏል።</p>

<p>ከወጣት ኢትዮጵያውያን አርቲስቶች ጋር እራት ሲበላ፣ ፎቶ ግራፍ ሲነሳና የዘፈን ክሊፑን ሲመለከት የቆየው ፒት እፁብ ድንቅ ነው! ሲል ማምሸቱን የተናገሩት አርቲስቶች ሥራቸው በዝነኛው የፊልም አክተር መደነቁ እንዳስደሰታቸው ለአዲስ አድማስ ገልጸዋል።</p>

<p>ብራድ ፒት ባለፈው ሰኞ ሌሊት ወደአገሩ ከመመለሱ በፊት ላሊበላን መጐብኘቱ የታወቀ ሲሆን ለኤድስ ህመምተኞች የቤት ለቤት እንክብካቤ እንዲሻሻልና የእድሜ ማራዘሚያ መድኃኒት የሚውል የገንዘብ እርዳታ ማሰባሰብ ዘመቻ ይጀምራል ተብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ኅዳር 04 ቀን 1997</a></p>

</body>
</html>	
