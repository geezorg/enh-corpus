<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ፍትሐዊ ያልሆነ ውሳኔ የምንቀበል ከሆነ ለምን ተዋጋን»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ፍትሐዊ ያልሆነ ውሳኔ የምንቀበል ከሆነ ለምን ተዋጋን»</h2>


<p>ከመከላከያ ሃይል ክፍሎች የተውጣጡ አባላት፤ ጠቅላይ ሚኒስትር መለስ ዜናዊ ባቀረቡት «የሰላም ሃሳብ» ላይ የተወያዩ ሲሆን፤ «ፍትሀዊ ያልሆነ ውሳኔ የምንቀበል ከሆነ ለምን ተዋጋን?» የሚል ጥያቄ እንደተነሳ ምንጮቻችን ገለፁ።</p>

<p>ለሁሉም የመከላከያ ሃይል አባላት ውይይት እንደሚዘጋጅ ተጠቁሟል።</p>

<p>ሰሞኑን የመከላከያ ሚ/ር ከፍተኛ ባለሥልጣናት በመሩት የመጀመሪያ ውይይት ከተለያዩ ክፍሎች የተውጣጡ ከአስር አለቅነት በላይ ማእረግ ያላቸው መኮንኖች ተሳትፈዋል።</p>

<p>ምንጮቻችን እንደገለፁት፤ የኢትዮጵያ መከላከያ ሃይል የአቶ ኢሳይያስ አፈወርቂ ወራሪ ጦርን በማሸነፍ የአገሪቱን ሉአላዊነት አስከብሯል ያሉት አንዳንድ ተሰብሳቢዎች፤ የሁለቱ አገሮች ድንበር ይግባኝ በማይጠየቅበት የድንበር ኮሚሽን ዳኝነት እንዲወሰን መንግስታችን መስማማት አልነበረበትም ብለዋል።</p>

<p>በሁለቱ አገራት ስምምነት የተቋቋመው የድንበር ኮሚሽን በኢትዮጵያ ይተዳደሩ የነበሩ የባድመና የኢሮብ አንዳንድ አካባቢዎች ወደ ኤርትራ እንዲከለሉ መወሰኑ የሚታወቅ ሲሆን፤ ውሳኔው ኢፍትሃዊ ከመሆኑም በተጨማሪ ተግባራዊ ቢደረግ ጦርነትን እንጂ ሰላምን ስለማያስገኝ ችግሩን በድርድር እንፍታው በማለት የኢትዮጵያ መንግስት ሳይቅበለው መቆየቱን አስታውሰዋል - ተሰብሳቢዎች። አቶ መለስ ባለፈው ሳምንት ባቀረቡት «የሰላም ሃሳብ» የድንበር ኮሚሽኑ ውሳኔ ኢፍትሐዊ ቢሆንም በመርህ ደረጃ የኮሚሽኑን ዳኝነት መቀበል አስፈላጊ ሆኖ መገኘቱን ገልፀው፤ ነገር ግን የኮሚሽኑን ውሳኔ በቀጥታ ተግባራዊ ማድረግ ለግጭት መንስኤ ስለሚሆን በድርድር መፈታት አለበት ብለዋል። በጠቅላይ ሚኒስትሩ ሃሳብ ላይ ከተወያዩት የመከላከያ ሃይል አባላት መካከል አስተያየት የሰጡ ተሰብሳቢዎች፤ «ኢፍትሃዊ ውሳኔ የምንቀበል ከሆነ መጀመሪያውኑስ ለምን ተዋጋን?» ሲሉ ጠይቀዋል። ብለዋል ምንጮቹ።</p>

<p>የመከላከያ ሚኒስቴር አመራሮች በበኩላቸው «ኢትዮጵያ ወደ ጦርነት የገባችው ለድንበር ውዝግቡ መፍትሔ ይሆናል በሚል አይደለም፤ ውጊያ የተካሄደው ወራሪውን ሃይል ከግዛታችን በማስወጣት ሉአላዊነታችንን ለማስከበር ነው» ሲሉ መልስ ሰጥተዋል ምንጮቹ እንደሚሉት።</p>

<p>ከወራሪው በፊትም የድንበር ጥያቄው በሰላም እንዲያልቅ የኢትዮጵያ ፍላጐት ነበር ያሉት አመራሮቹ። የኤርትራው የመከላከያ ሚኒስትር ጄኔራል ስብሀት ኤፍሬም ከአገራችን መንግስት ባለሥልጣናት ጋር ስለጉዳዩ እየተወያዩ በነበረበት እለት ነው ወረራ የተካሄደብን በማለት አስታውሰዋል። ኢትዮጵያ ከጦርነቱ በፊትም ሆነ በኋላ የድንበርና ሌሎች ውዝግቦችን በሰላም ለመፍታት ዝግጁ ናት ብለዋል የመከላከያ ሚኒስቴር አመራሮች። «የሰላም ሃሳቡ» ላይ ለመወያየት ከተለያዩ የመከላከያ ሃይል ክፍሎች ተውጣጥተው የመጡት አባላት፣ ወደየክፍሎቻቸው በመመለስ ሁሉም የመከላከያ ሃይል አባል የሚሳተፍበት ውይይት እንደሚያዘጋጁ ምንጮቹ ገልፀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ኅዳር 25 ቀን 1997</a></p>

</body>
</html>	
