<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቦብ ማርሌይ አፅም ኢትዮጵያ መምጣቱ አወዛገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቦብ ማርሌይ አፅም ኢትዮጵያ መምጣቱ አወዛገበ</h2>


<p>የቦብ ማርሌይን አፅም ኢትዮጵያ ለማሳረፍ እንደታሰበ ባለቤቱና የሙያ አጋሩ የነበረችው ሪታ ማርሌይ መናገሯ በዓለም አቀፍ ሚዲያዎች የተዘገበ ሲሆን፤ የጃማይካ የቱሪዝም ባለሥልጣናት በዜናው እንደተደናገጡ ተናግረዋል።</p>

<p>በሌላ በኩል የሪታ ማርሌይ ተወካይ ዜናውን በማስተባበል የቦብ ማርሌይን አፅም ከጃማይካ ወደ ኢትዮጵያ ለመውሰድ የተዘጋጀ እቅድ እንደሌለ ገልፀዋል ሲል «ጃማይካግሪል» የተሰኘ ጋዜጣ ዘግቧል።</p>

<p>ለአዲስ አድማስ ጋዜጣ የደረሰ መረጃ እንደሚያመለክተው እዚህ አዲስ አበባ የምትገኘው ሪታ ማርሌይ ሃሳቧን አልቀየረችም። ባለቤቷ በህይወት እያለ በነበረው ምኞት መሰረት የመጨረሻ ማረፊያው ኢትዮጵያ ውስጥ እንዲሆን የሪታ ማርሌይ ሃሳብ ነው፤ በማለት ለአዲስ አድማስ የገለፀ ተወካይ፤ እስካሁን ሃሳቧን ተግባራዊ ለማድረግ የወጣ እቅድ አለመኖሩ ግን እውነታ ነው ብለዋል።</p>

<p>«የቦብ ህይወት ስለ አፍሪካ ነው ስለ ጃይማካ አይደለም። የሱ መንፈሳዊ ማረፊያ አገር ኢትዮጵያ ናት» ስትል ባለፈው ረቡዕ በአለም አርት ጋለሪ መግለጫ ሰጥታለች - ሪታ ማርሌይ። ቦብ ማርሌይ ሻሸመኔ ከራስ ተፈሪያንስ መኖሪያ መንደር አቅራቢያ ለማሳረፍ መታሰቡንም አሶስዬትድ ፕሬስና ሌሎች ዓለም አቀፍ ሚዲያዎች ዘግበውታል።</p>

<p>ቦብ አፍሪካን የሚያክል አህጉር ትቶ በጃማይካ ደሴት ብቻ ተወስኖ የሚቀር እንዳልሆነ ብትናገርም ቦብ ማርሌይን በኢትዮጵያ ለማሳረፍ የተወጠነው ሃሳብ መቼ ተግባራዊ እንደሚሆን አለመወሰኑና እቅድ አለመውጣቱ የታወቀ ሲሆን፤ በቅርቡ ከሚከበረው የ60ኛ አመት በዓል ጋር እንደማይገናኝ ተገልጿል። ቦብ ቅድስት ምድር ብሎ በሚጠራት አገር በኢትዮጵያ ቢያርፍ ነፍሱ እንኳን ትደሰታለች ያለችው ሪታ ማርሌይ፤ ከኢትዮጵያ መንግስትና ከኦርቶዶክስ ተዋህዶ ቤትክርስትያን ድጋፍ እንደሚገኝ ጠቁማለች።</p>

<p>የጃይማካ ቱሪስት ቦርድ በበኩሉ የቦብ ማርሌይ ቤተሰብ ውሳኔ ያልተጠበቀ መሆኑን ገልጿል። ለቦብ ማርሌይ መታሰቢያነት በኪንግስተን ከተማ የቆመው ሙዚየምና የመቃብር ስፍራው በሺዎች ለሚቆጠሩ ቱሪስቶች መስህብ መሆኑን ለቢቢሲ የተናገሩ ባለሥልጣን ቅሬታቸውን ሲገልፁ፤ ውሳኔው እውነታ ከሆነ ይጎዳናል ብለዋል።</p>

<p>በጃማይካ በምትገኘውና ሴንት አን በተባለች ከተማ እ.ኤ.አ በ1945 የተወለደው ሮበርት ኔስታ ማርሌይ እግር ኳስ ሲጫወት በቆሰለው አውራ ጣቱ ምክንያት በሰውነቱ በተሰራጨ ካንሰር ተጠቅቶ ሜይ 11 ቀን 1981 እ.ኤ.አ በ36 ዓመቱ ነበር ያረፈው። የቀብር ስነስርዓቱም እዚያው ጃማይካ ውስጥ ናይንማይልስ በተባለ ስፍራ መፈፀሙ ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 07 ቀን 1997</a></p>

</body>
</html>	
