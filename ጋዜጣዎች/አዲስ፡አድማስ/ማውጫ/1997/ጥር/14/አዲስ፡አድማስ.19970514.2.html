<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለሉሲ በእድሜ የሚበልጥ ቅሪተ አካል ተገኘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ለሉሲ በእድሜ የሚበልጥ ቅሪተ አካል ተገኘ</h2>


<p>ለዝንጀሮ ቀረቤታ ካለው የእንሰሳት ዝርያ ጀምሮ የሰው ልጅ አመጣጥ ለማወቅ የሚረዳ አዲስ የቅሪተ አካል ስብስብ በኢትዮጵያ መገኘቱን ተመራማሪዎች ትናንት በአለም አቀፍ ሚዲያ ገለፁ።</p>

<p>ሳይንቲስቶች ከቻድና ከኬንያ ይልቅ ወደ ኢትዮጵያ ይበልጥ እንዲያተኩሩ የሚያስገድድ ነው ተብሏል - ግኝቱ።</p>

<p>ከፍተኛ የምርምር ውጤቶችን በመዘገብ የሚታወቀው «ኔቸር» መጽሄት ስለ አዲሱ ግኝት በስፋት የፃፈ ሲሆን፤ ቢቢሲ በበኩሉ አስደናቂ ግኝት እንደሆነ ስለሺ ሰማው የተባሉ ተመራማሪን በመጥቀስ ገልጿል።</p>

<p>ከ4.3 ሚሊዮን አመት በፊት የነበሩና «ሆሚናይድ» ተብለው ከሚጠሩ እንሰሳት የተገኘው የቅሪተ አካል ስብስብ «ሉሲን» በአንድ ሚሊዮን አመት እንደሚበልጥ ዘኢንዲፕንደት ጋዜጣ ጠቁሞ፤ የሰው ልጅ አመጣጥን ደረጃ በደረጃ ለማሳየት ይረዳል ብሏል።</p>

<p>የሰውና የዝንጀሮ አመጣጥ ከአንድ የጋራ ዝርያ እንደሚነሳ የጀኒትክስ ጠበብቶች ቢናገሩም፤ 6 ሚሊዮን አመታትን እንደፈጀ የሚገመተው ይህን ሂደት በዝርዝር ማየት የሚቻለው በቅሪተ አካል ፍለጋ እንደሆነ ተገልጿል።</p>

<p>የሰው ልጅ አመጣጥን ለማወቅ በተደረጉ ፍለጋዎች ዝነኛ ሆኖ የቆየው 3.2 ሚሊዮን አመት እድሜ ያለው የሉሲ ቅሪተ አካል ሲሆን፤ ከዚያም 5.5 ሚሊዮን አመታትን ያስቆጠረ ቀደምት ቅሪተ አካል በኢትዮጵያ በመገኘቱ አገሪቱ የሳይንቲስቶችን ትኩረት እንድትስብ አድርጓል።ይሁንና በሁለቱ ቅሪተ አካሎች መካከል ባለው ከሁለት ሚሊዮን አመታት የሚበልጥ የጊዜ ክፍተት፤ ምን አይነት የለውጥ ሂደት እንደተፈጠረ የሚያሳይ መረጃ የተገኘው በኢትዮጵያ ሳይሆን በቻድና በኬንያ ነበር። አሁን በኢትዮጵያ የተገኘው የቅሪተ አካል ስብስብ ይህንን ክፍተት እንደሚጥስ ታዋቂው ሳይንቲስት ፕሮፌሰር ቲምዋይት አመልክተዋል። </p>

<p>አዲሱ ግኝት ግን እስከ ሉሲ ድረስ የነበረውን ሂደት ደረጃ በደረጃ እንድናይ እያደረገ ነው ብለዋል ቲም ዋይት።</p>

<p>ተመራማሪ ስለሺ ሰማው በበኩላቸው የግኝቱን አስደናቂነት ሲናገሩ ከሉሲ በፊትም «ሆሚናይዶች» በሁለት እግራቸው ይራመዱ እንደነበር የተረጋገጠው በዚሁ አዲስ ግኝት እንደሆነ ገልፀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥር 14 ቀን 1997</a></p>

</body>
</html>	
