<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለሶማሊያ ጦር መላክ ሊከብደን ይቻላል» ጠ/ሚ መለስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ለሶማሊያ ጦር መላክ ሊከብደን ይቻላል» ጠ/ሚ መለስ</h2>


<p>ወደተለያዩ የአፍሪካ አገሮች የሰላም አስከባሪ ሃይል በመላካችን ለሶማሊያ ተጫማሪ ጦር መላክ ቀላል አይሆንልንም ሲሉ ጠቅላይ ሚ/ር መለስ ዜናዊ ገለፁ። ከአንዳንድ የሶማሊያ የጦር አንጃዎች ጋር ወዳጅነት፣ ከሌሎች ጋር ደግሞ ቅራኔ ውስጥ የነበረው የኢትዮጵያ መንግስት ወታደሮቹን ወደ ሶማሊያ ባይልክ ይመረጣል ተብሏል።</p>

<p>ጠቅላይ ሚ/ር መለስን እዚህ አዲስ አበባ ያነጋገሩት የሶማሊያ የሽግግር መንግስት ፕሬዚዳንት አብዱላሂ ዩሱፍ አህመድ የአፍሪካ ህብረት 20ሺህ ሰላም አስከባሪ ወታደሮችን በሶማሊያ እንዲያሰማራ ጠይቀዋል። የኢትዮጵያ መንግስት ወደተለያዩ አገሮች ጦር መላኩንና ተጨማሪ ጦር ወደ ሶማሊያ መላክ ቀላል እንደማይሆን አቶ መለስ ጠቁመው፣ የሶማሊያ የሽግግር መንግስት ፍላጎት ከሆነና ከአፍሪካ ህብረት ጥያቄ ከቀረበላቸው ግን በአዎንታ እንደሚያጤኑት ተናግረዋል።</p>

<p>የሶማሊያ የሽግግር መንግስት ለአካባቢው ሰላም ይበጃል የሚል ተስፋ እንደተጣለበት ጠቅላይ ሚኒስትሩ ሲያብራሩ፤ በሶማሊያ የሚገኙ የተለያዩ ወገኖችን ያሳተፈው የሽግግር መንግስት በአጭር ጊዜ አለም አቀፍ እውቅና ማግኘቱን ጠቅሰዋል። በኬንያ በተካሄደው የሰላም ድርድርና ፕሬዚዳንት ለመሰየም በተደረገው ምርጫ የተካፈሉ የጎሳ መሪዎችና የጦር አንጃዎች በሙሉ የምርጫውን ውጤት መቀበላቸው ትልቅ ስኬት መሆኑን አመልክተው፤ የምርጫ ውጤትን በፀጋ መቀበል በሶማሊያ ብቻ ሳይሆን በአፍሪካ ያልተለመደ ስኬት በመሆኑ ተስፋ እንድንጥልበት አድርጎናል ብለዋል አቶ መለስ።</p>

<p>ነፃ አገር እንደመሰረቱና ሰላማዊ አስተዳደር እንዳሰፈኑ የሚናገሩት የሶማሊላንድ መሪዎች ከሶማሊያ ጋር እንደማይቀላቀሉ ገልፀው ከፕሬዚዳንት አብዱላሂ ዩሱፍ ጋር እንደማይደራደሩ ይፋ አድርገዋል። የሶማሊላንድን ጥያቄ በሰላማዊ መንገድ ብቻ እንደሚፈቱት ፕሬዚዳንት አብዱላሂ ዩሱፍ በተደጋጋሚ ሲናገሩ ሰምቻለሁ ያሉት ጠ/ሚ መለስ፤ እስከማውቃቸው ድረስ ለቃላቸው ታማኝ ናቸው፤ ግጭት እንደማይፈጠርም አምናለሁ ብለዋል። ከኢትዮጵያ መግንስት በወዳጅነት ወታደራዊ እርዳታ ያገኙ እንደነበር የሚነገራላቸው አብዱላሂ ዩሱፍ በሰጡት አስተያየት፤ አሁን የፑንትላንች፣ የሶማሊላንድን የሌሎቹ የሶማሊያ ክልሎችም ፕሬዚዳንት ነኝ ብለዋል። ሁሉንም ክልሎች በትክክል እንደሚያገለግሉ ፕሬዚዳንቱ አመልክተው፤ በአገሬ ክልሎች መካከል ግጭትና ጦርነት እንዲኖር አልፈልግም፤ ማንኛውንም ችግር በሰላማዊ መንገድ እንፈታዋለን ሲሉ ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 20 ቀን 1997</a></p>

</body>
</html>	
