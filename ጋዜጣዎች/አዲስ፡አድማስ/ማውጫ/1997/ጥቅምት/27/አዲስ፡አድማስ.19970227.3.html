<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአውሮፓ ኢትዮጵያውያንን የሚጎዳ የንግድ ቁጥጥር እየተዘጋጀ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአውሮፓ ኢትዮጵያውያንን የሚጎዳ የንግድ ቁጥጥር እየተዘጋጀ ነው</h2>


<p>በአውሮፓ አገራት አላስፈላጊ የንግድ ቁጥጥር እየተበራከተ መሆኑን የገለፁት «የልማትና የረድኤት ካቶሊካዊ ድርጅት (ኮር ዳይድ)» ባለሙያ፤ የእርሻና የእንሰሳት ምርት ወደ ውጭ የሚልኩ ኢትዮጵያውያን ከአመት በኋላ በቁጥጥር ሳቢያ ከገበያ ውጭ እንደሚሆኑ ስጋታቸውን ገልፀዋል።</p>

<p>በትልቅነታቸው ከሚታወቁት መንግስታዊ ያልሆኑ ድርጅቶች መካከል አንዱ የሆነው ኮርዳይድ አላስፈላጊ የንግድ ቁጥጥሮች ተግባራዊ እንዳይሆኑ በመጠየቅ ተቃውሞውን ለአውሮፓ ህብረት እያሰማ ነው ተብሏል። ኮር ዳይድ ሰሞኑን ከ«ፓኖስ ኢትዮጵያ» ጋር በመሆን በናዝሬት ባዘጋጀው አውደ ጥናት፣ የአገር ውስጥና የውጭ ገበያ ለኢኮኖሚ እድገት ወሳኝ መሆኑን ገልጾ፤ በኢትዮጵያ የሚንቀሳቀሱ የረድኤት ድርጅቶች ገበያን በሚያስፋፋ ተግባራት ላይ እንዲያተኩሩ ጥሪ አቅርቧል።</p>

<p>በአገር ውስጥ ገበያ እንዲስፋፋ 30 የረድኤት ድርጅቶችን በገንዘብ እናግዛለን ያሉት በምስራቅ አፍሪካ የኮር ዳይድ ዳይሬክተር አሌታ ሻንደርውድ፤ የአውሮፓ ገበያም በአላስፈላጊ ቁጥጥሮች እንዳይዘጋ ኔዘርላንድ የሚገኘው ዋና መስሪያ ቤታችን ቅስቀሳ እያካሄደ ነው ብለዋል።</p>

<p>የፓኖስ ዳሬክተር አቶ መልአኩ ተገኝ ለአዲስ አድማስ በሰጡት አስተያየት፤ ረሃብና ችግር በአገራችን እየተባባሰ የመጣበት አንዱ ምክንያት ገበያ ባለመስፋፋቱ እንደሆነ ሲጠቁሙ፤ ለማምረትና ለመገበያየት ነፃነት እንደሚያስፈልግ ገልፀዋል። ያለምርትና ያለገበያ ሰው መኖር እንደማይችል ያልተገነዘቡ የቀድሞ አብዮተኞች፤ ነፃነትን በመገደብ ገበያን ለማዳከም እንደሞከሩ አቶ መልአኩ አመልክተው፤ የኢትዮጵያውያን ረሃብና ችግር ከዚህ የመጣ እንደሆነ ብዙዎች እያመኑበት ነው ብለዋል።</p>

<p>የእርሻ ምርትና ገበያ ተመራማሪ ዶ/ር ኢሊኒ ገ/መድህንም ነጋዴዎች ችላ መባል እንደሌለባቸውና ትኩረት ሊያገኙ እንደሚገባ ተናግረዋል።</p>

<p>የመንግስት ፖሊሲ ነጋዴዎችን የማግለል ጎጂ አዝማሚያ እንዳለው ሲገልፁ፤ ገበሬዎች በነጋዴዎች በኩል ሳይሆን በ«ገበሬ ማህበራት» አማካኝነት እንዲገበያዩ ለመገፋፋት እቅድ አለ - ብለዋል ዶ/ር ኢሌኒ።</p>

<p>የገበሬ ማህበራትና የእርሻ ገበያ ላይ ጥናት እንዳካሄዱ ዶ/ር ኢሌኒ ጠቅሰው፣ የገበሬም ማህበራት አሰራር አመቺ አይደለም፤ ከዚህ ይልቅ ነጋዴዎች ሲጠናከሩ የገበሬዎች ምርት 60% ይጨምራል ሲሉ ተናግረዋል።</p>

<p>ከኔዘርላንድ የመጡ የኮር ድያድ ኤክስፐርት ቦብ ቫንዲለን በበኩላቸው ኢትዮጵያውያን ወደ አውሮፓ የሚልኩት እንደ ስኳርና አበባን የመሳሰሉ እርሻ ነክ ምርቶች በመጠኑ እየተበራከቱ ቢሆንም ገበያቸው እንዳይዘጋ ያሰጋል ብለዋል።</p>

<p>የአሜሪካ መንግስት እንዳደረገው ሁሉ የድሃ አገራት ምርቶች ከጉምሩክ ቀረጥ ነፃ ሆነው ወደ ገበያ እንዲገቡ የአውሮፓ ህብረትም ፈቅዷል ያሉት ቦብ ሻንዲለን፤ ይሁንና የአውሮፓ ህብረት «ለጤናና ለአካባቢ ጥበቃ» በሚል ሰበብ አስፈላጊ የንግድ ቁጥጥሮችን እያበራከተ እንደሆነ ገልፀዋል።</p>

<p>ኢትዮጵያና ሌሎች የደሃ አገራት አምራቾች ቁጥጥሮቹን ለማለፍ አይችሉም ካሉ በኋላ፤ አዳዲስና አስቸጋሪ ቁጥጥሮች ከአመት በኋላ ተግባራዊ ይሆናሉ፤ መላ ካልፈለግንለት የኢትዮጵያውያን ገበያ ይዘጋል ብለዋል - ቦብ ቫንዲለን።</p>

<p>ቁጥጥሮቹ አለም አቀፋዊ እንዲሆኑ የአውሮፓ ህብረት ግፊት እያደረገ መሆኑን ቦብ ቫንዲለን ገልፀው፤ ከኢትዮጵያ ወደ አረብ አገራት በሚላኩ የእንሰሳት ምርቶች ላይም ክልከላን ያስከትላል ሲሉ አስጠንቅቀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ጥቅምት 27 ቀን 1997</a></p>

</body>
</html>	
