<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት ወደ ውህደት እንዲሸጋገር መኢአድ ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ቅንጅት ወደ ውህደት እንዲሸጋገር መኢአድ ወሰነ</h2>


<p>በምርጫ ሳቢያ የተፈጠሩ ውዝግቦች የቅንጅትን ውህደት እንዳጓተተው የገለጹት የመኢአድ መሪዎች፣ የውህደት ዝግጅቶች በመጠናቀቃቸው በጥቂት ሳምንታት ውስጥ ውህደቱ እውን ይሆናል አሉ። ቅንጅቱን የመሰረቱ ድርጅቶች ያቀዱት ውህደት ሰሞኑን በተካሄደው የመኢአድ ጉባኤ ድጋፍ ያገኘ ሲሆን፤ ሌሎቹ ድርጅቶችም ተመሳሳይ ጉባኤ እንደሚያካሂዱ ታውቋል።</p>

<p>መኢአድና ኢዴአፓ፣ ኢዴሊ እና «ቀስተ ዳመና» በቅንጅት በመስራት ወደ ውህደት ለመሸጋገር የወሰኑት ገና ከመነሻው ነው ያሉት የጉባኤው ተሳታፊዎች፣ አራቱም ፓርቲዎች የአባላት ጉባኤዎች በማዘጋጀት ስለውህደቱ የየራሳቸውን ውሳኔ እንዲያስተላልፉ መነሳታቸው ህጋዊ አሰራሩን እንደሚያከብሩ ያሳያል ብለዋል። ውህደቱ እውን እንደሆነ የፓርቲዎቹ የተናጠል ፕሮግራሞችንና መተዳደሪያ ደንቦችን ማጣጣም እንዲሁም በጋራ የአመራርና የቢሮ መዋቅርን የመፍጠር ስራ አስፈላጊ እንደነበር ጉባኤተኞቹ ጠቅሰው፣ በምርጫው የተፈጠረውን ውዝግብ ለመከታተል ሲባል የውህደት ስራዎች ተጓትተው የነበሩ ቢሆንም አሁን ሙሉ በሙሉ በመጠናቀቃቸው ውህደቱ በቅርብ ሳምንታት እውን ይሆናል ብለዋል። </p>

<p>በሌላ በኩል አባላትን በመከፋፈልና ሚስጥር በማባከን ጥፋት ፈፅመዋል የተባሉ የአመራር አባላት እንዲባረሩ በድርጅቱ ማዕከላዊ ም/ቤት የተወሰደው እርምጃ በጉባኤው መፅደቁን የመኢአድ ም/ሊቀመንበር ሻለቃ ጌታቸው መንግስቱ ተናግረዋል።</p>

<p>ከተባረሩት መካከል አንዱ ውሳኔውን በመቃወም በበርካታ አባላት ዘንድ አመኔታን ያጡ መሪዎች ጉባኤ ማካሄድ አይችሉም ብለዋል።</p>

<p>የሚፈጠሩ ችግሮች መፍትሄ እንዳያገኙ እየተደረገ ካሁን በፊትም ከድርጅታችን እየተገነጠሉ ፓርቲዎች ተመስርተዋል፤ ይህ እንዳይደገም የዲሞክራሲ ጥያቄ ማቅረባችን እንደ ጥፋት መቆጠር ስለሌለበት እንታገላለን ብለዋል።</p>


<p>የመኢአድ ም/ሊቀመንበር ሻለቃ ጌታቸው በበኩላቸው፣ ጥፋት የፈፀሙት ግለሰቦች ከአራት አይበልጡም፤ ችግር ካለባቸው በመተዳደሪያ ደንባችን መሰረት በአግባቡ ከመቅረፍ ይልቅ አባላትን በመከፋፈል አንጃ ፈጥረው ወጥተዋል ብለዋል።</p>

<p>አንጃ ፈጥረው ከፋፋይ ደባ የፈፀሙት ሆነ ብለው ስለሆነ በውይይት ልንፈታው አንችልም፤ እንዲባረሩ ተወስኖባቸው ጉባኤውም አፅድቆታል ብለዋል - ሻለቃ ጌታቸው።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ነሐሴ 7 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1997/ነሐሴ/07/አዲስ፡አድማስ2.071297.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
