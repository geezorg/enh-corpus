<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ባሸነፍንባቸው ቦታዎች ምርጫ ቢደገም አንካፈልም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ባሸነፍንባቸው ቦታዎች ምርጫ ቢደገም አንካፈልም»</h2>


<p>የኦሮሚያ ክልል ርዕሰ መስተዳድርና ሌሎች የኢህአዴግ ባለሥልጣናት በተወዳደሩበት ቦታ ብናሸንፍም ምርጫ ቦርድ ውጤታችንን ውድቅ በማድረጉ ምርጫው ቢደገም አንወዳደርም ሲሉ የህብረት (የኢዴሃህ) ፕሬዚዳንት ዶ/ር መረር ጉዲና ገለፁ። ቅንጅት ገና አልወሰነም። አቶ ጁነዲን ሳዶ በተወዳደሩበት በኢተያ የህብረት ተወካይ እንዳሸነፉ የተናገሩት ዶ/ር መረራ፣ ኢህአዴግ ተጭበርብሬያለሁ በማለት አቤቱታ አቅርቦ ምርመራ አካሂደናል በማለት ምርጫ ቦርድ ውጤታችንን እየሰረዘ ነው ሲሉ ተናግረዋል። በተሸነፈባቸው አካባቢዎች ኢሕአዴግ ታላላቅ ባለስልጣኖች ተሸነፉብኝ ብሎ አጠቃላይ የዲሞክራሲ ሂደቱን የሚያበላሽ ስራ እየፈፀመ ነው ሲሉ ዶ/ር መረራ ገልፀው፣ ኢተያ ላይ ብቻ ሳይሆን እንደ ኢተያ አይነቶች ላይ ምርጫ ተደግሞ መወዳደሩ ትርጉም የለውም ስለዚህ ወደ ፍ/ቤት እናመራለን ብለዋል ለአዲስ አድማስ በሰጡት ቃለ ምልልስ።</p>

<p>በምርጫ በኩል እኛ እንጭበረበራለን እንጂ እንዴት ኢህአዴግ ይጭበረበራል ያሉት ዶ/ር መረር የኢህአዴግ ሰዎች መሸነፋቸውን አምነው ህዝቡን ምን አድርገናችሁ ነው ያልመረጣችሁን? አሁን ምረጡን እያሉ የሃይማኖት ልዩነት ሳይቀር በመጠቀም እየቀሰቀሱ ነው ብለዋል።</p>

<p>ሰው ሁሉ እውነታውን እያወቀ ኢህአዴግ ግን ያልታወቁ ታጣቂዎች የምርጫ ኮሮጆ ሰርቀው ሲሄዱ አስጥያለሁ ይላል፤ የማጣራት ሂደቱ ተስፋ በሌለው መንገድ ቀጥሏል ብለዋል - ዶ/ር መረራ።</p>

<p>ህዝቡ ተገላገልኳቸው ብሎ በምርጫ የሸኛቸው ባለሥልጣን እንደገና ተመልሰው ምርጫ እንዲደገም ማድረግ የምርጫ ሂደቱን የሚያበላሽ ነው ያሉት ዶ/ር መረር በኢተያ በድጋሚ ምርጫ ተካፍለን ሰዎችን ለግድያ አናጋልጥም ሲሉ ተናግረዋል። ግንቦት 7/1997 ኢተያ ላይ በተደረገው ውድድር ህብረቱ ማሸነፉ ሲታወቅ ቅንጅቱ 12 ሺህ ድምጽ በማግኘት ሁለተኛ እንደነበር ዶ/ር መረራ ጠቁመዋል። ምርጫው ከተደገመ ቅንጅት ይሳተፍ እንደሆነ ተጠይቀው የቅንጅት ቃል አቀባይ ዶ/ር ሃይሉ አርአያ በሰጡት መልስ አጣሪው ቡድን ገና አልተመለሰም ቡድኑ ሪፖርቱን ሲያቀርብ የምንወስነው ይሆናል ብለዋል።</p>

<p>በሌላም በኩል የአውሮፓ ህብረት ልዑክ ኃላፊ ቲም ክላርክ ከአሜሪካ ድምጽ ሬዲዮ ጋር ባደረጉት ቃለ ምልልስ ምርጫ ቦርድ በማጣራት ሂደቱ በትክክል እየሰራ ነው ማለታቸውን በተመለከተ ዶ/ር መረራ ጉዲና በሰጡት ምላሽ በሚገባቸው ቋንቋ ነግረናቸዋል ብለዋል።</p>

<p>ሰሞኑን ከአውሮፓ ህብረት ታዛቢዎች ጋር ስለማጣራት ሂደቱ ተነጋግረናል፤ በትክክል እየተሰራ ነው የሚሉ ከሆነ ስህተት ነው ያሉት ዶ/ር መረራ አመጽ ይነሳል፤ ህዝብ ያልቃል የሚል ስጋት ስላላቸው ጉዳዩን እናቀዝቅዝ ብለው ነው ሲሉ - ዞሮ ዞሮ የኢትዮጵያ ህዝብ ትግል ነው በማለት አስተያየታቸውን ሰጥተዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 16 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1997/ሐምሌ/16/አዲስ፡አድማስ1.161197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
