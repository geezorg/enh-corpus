<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ መለስን የተቃዋሚ ፓርቲ መሪዎች ለመጀመሪያ ጊዜ ተወያዩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠ/ሚ መለስን የተቃዋሚ ፓርቲ መሪዎች ለመጀመሪያ ጊዜ ተወያዩ</h2>


<p>.ከውይይቱ በፊት በዲፕሎማቱ ፊት ተቃቅፈው ሰላምታ ተለዋውጠዋል<br/>
. ተቃዋሚዎች በምርጫው ሂደት ከመቀጠል፤ ከስደት፣ ወይም የግጭት መዘዝን ከመቀበል አንዱን ምረጡ ብለዋል - ጠ/ሚ መለስ<br/>
.የፓርቲዎቹ ውይይት የምርጫ ውጥረትን ለማርገብ የታሰበ ነው<br/>
.ተቃዋሚ ፓርቲዎች የመንግስትን ሚዲያ መጠቀም የሚችሉበትን አሰራር ለመፍጠርና የጋራ ስነምግባር ለመከተል ተስማምተዋል።</p>

<p>ከምርጫው ወዲህ ጠቅላይ ሚኒስትር መለስ ዜናዊ ከተቃዋሚ ፓርቲ መሪዎች ዶ/ር ብርሃኑ ነጋ እና ዶ/ር በየነ ጴጥሮስ ጋር ለመጀመሪያ ጊዜ ሃሙስ እለት ተገናኝተው የተነጋገሩ ሲሆን፣ አቶ መለስ በተቃዋሚዎች ላይ ማስጠንቀቂያ ቢሰነዝሩም ውይይቱ ትልቅ ስኬት እንደሆነ የአውሮፓ ህብረት ልዑክ ሀላፊ ቲም ክላርክ ተናገሩ።</p>

<p>ምንጮች እንደገለፁት ቲም ክላርክ በተገኙበት ጠ/ሚ መለስ ከማስታወቂያ ሚኒስትር በረከት ስምኦን ጋር በመሆን የቅንጅትንና የህብረትን መሪዎች ሲቀበሉ ተቃቅፈው የሞቀ ሰላምታ እንደተለዋወጡ ምንጮቻችን ገልፀዋል።</p>

<p>እንደ አሶሴትድ ፕሬስ ዘገባ፣ ባለፈው ሳምንት ይፋ የሆነውን የምርጫ ውጤት እንደማይቀበሉት ተቃዋሚ ፓርቲዎች ከገለፁ በኋላ የሚከሰተውን ውጥረት ለማርገብ የታሰብ ነው ውይይቱ።</p>

<p>ሁለቱን ወገኖች ተቀራርበው እንዲወያዩ ለማግባባት ጥረት ሲያካሂዱ ቆይተው ከረዥም ጊዜ በኋላ የተሳካላቸው ቲም ክለርክ ከሁለት ሰአት በላይ በፈጀው ውይይት እንደረኩ የአውሮፓ ህብረት ልዑክ ለአዲስ አድማስ ገልጿል።</p>

<p>የፓርቲዎችን ውይይት ወደፊትም በመቀጠል ውጥረትን ማርገብና ምርጫውን በሰላም ማጠናቀቅ ይቻላል የሚል ተስፋ እንዳላቸው ቲም ክላርክ ተናግረዋል።</p>

<p>ጠ/ሚ መለስ በተመሳሳይ ሁኔታ ውይይቱን ለመቀጠል ፍቃደኛ ብሆንም፤ በቅድሚያ ተቃዋሚ ፓርቲዎች አቋማቸውን በመጪዎቹ ሳምንታት ውስጥ ግልጽ ማድረግ አለባቸው ማለታቸው ተጠቅሷል።</p>

<p>ተቃዋሚ ፓርቲዎች ያላቸው አማራጭ ህገመንግስቱን በማክበር በምርጫው ሂደት መቀጠል፣ ወደ ስደት መሄድ ፣ አልያም በግጭት የሚፈጠረውን መዘዝ መቀበል እንደሆነ ጠ/ሚ መናገራቸው ምንጮቻችን ገልፀው፤ ተቃዋሚዎች በምርጫው ሂደት መቀጠልን አለመቀጠላቸውን በጥቂት ቀናት ውስጥ አቋማቸውን እንዲያሳውቁም ማስጠንቀቂያ ሰንዝረዋል።</p>

<p>የምርጫውን ውጤት መቃወም መብታቸው እንደሆነ የተናገሩት የተቃዋሚ ፓርቲ መሪዎች በበኩላቸው በውይይቱ ደስተኞች እንደሆኑ ለዲሞክራሲያዊ ሽግግር ጥልቅ ውይይቶችን ማድረግ እንደሚፈልጉ ተናግረዋል።</p>

<p>ከውይይቱ ርዕሶች መካከል ተቃዋሚ ፓርቲዎች በመንግሥት ሚዲያ ሽፋን የሚያገኙበትን አሰራር ስለመፍጠር እንደነበር የገለፁት እነዚሁ ምንጮች ፓርቲዎቹ ከጥላቻ ፕሮፖጋንዳ እንዲታቀቡ በተዘጋጀው የጋራ የሥነ ምግባር መመሪያም እንደተስማሙ ተናግረዋል።</p>

<p>ውይይቱ የተካሄደው በፓርቲዎቹ መካከል ስለሆነ ፓርቲዎቹ የመንግሥት ሚዲያ አሰራር ላይ ውሳኔ ማስተላለፍ አይችሉም በማለት የተናገሩት አቶ በረከት ስምዖን፣ የመንግሥት ሚዲያ በህግና በራሱ ደንብ የሚመራ ነው፤ ፓርቲዎቹ የተወያዩት ራሳቸው የሚያወጡት መግለጫና ፅሁፍ ስነምግባርን የተከተለ እንዲሆን ነው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 23 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1997/ሐምሌ/23/አዲስ፡አድማስ1.231197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
