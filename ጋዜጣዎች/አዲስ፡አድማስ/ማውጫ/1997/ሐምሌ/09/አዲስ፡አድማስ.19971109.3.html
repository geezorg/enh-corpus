<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቅንጅት አቤቱታዎች ውድቅ እየተደረጉበት መሆኑን ገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center"> ቅንጅት አቤቱታዎች ውድቅ እየተደረጉበት መሆኑን ገለፀ </h2>


<p>ኢህአዴግ አቤቱታ ባቀረበባቸው ቦታዎች ምርጫው እንዲደገም፣ ቅንጅት አቤቱታ ባቀረበባቸው ግን ምርጫው በትክክል መካሄዱን የምርጫ ቦርድ እየወሰነ ነው ሲሉ የቅንጅት ቃል አቀባይ አማረሩ።</p>

<p>ቃል አቀባዩ ዶ/ር ሃይሉ አርአያ ለአዲስ አድማስ በሰጡት ቃለ ምልልስ፣ ግንቦት 7 በተካሄደው ምርጫ የማጭበርበር ድርጊት ተፈፅሞባቸዋል በተባሉ ቦታዎች ፓርቲዎች ባቀረቡት አቤቱታ መሠረት ምርጫ ቦርድ ምርመራ ላይ ቢሆንም ሂደቱ አሁንም በበርካታ ችግሮች የተተበተበ ነው ብለዋል።</p>

<p>የኢህአዴግ መንግሥትና ምርጫ ቦርድ የምርመራውን ሥራ አደጋ ላይ እንደጣሉት ዶ/ር ሃይሉ ጠቅሰው፣ በምሥራቅ ጐጃም ለመርማሪ ኮሚቴ ቃል የሚሰጡ የቅንጅት ምስክሮች ላይ ድብደባና እስራት እየተፈፀመ መሆኑን ተናግረዋል።</p>

<p>ቀደም ሲልም ምርጫ ቦርድ ገለልተኛ እንዳልሆነ ስንናገር ቆይተናል፣ አሁን ግን አድላዊነቱ ገሃድ እየወጣ ነው ያሉት ቃል አቀባዩ፣ በባቲ ኢሕአዴግ ያቀረበው አቤቱታ ሲመረመር የታየው ክስተት አንድ ማስረጃ መሆኑን ጠቅሰዋል። በባቲ በተደረገ ምርመራ ከ80 በመቶ በላይ ምስክሮች ቅንጅት በትክክል ማሸነፉን ቢያረጋግጡም፣ ከምርጫ ቦርድ፣ ከኢህአዴግና ከቅንጅት የተውጣጣው መርማሪ ኮሚቴ ምርጫው እንዲደገም መወሰኑን ገልፀዋል።</p>

<p>ቦርዱ ውሳኔ የሚሰጠው ፓርቲዎቹ በሚያቀርቡት የማስረጃ ጥንካሬ ሳይሆን በወገንተኝነት በመሆኑ፣ ኢህአዴግ ቅሬታ ባቀረበባቸው ስፍራዎች የቅንጅት አሸናፊነት ተሰርዞ ምርጫው እንዲደገም እየተደረገ ነው ብለዋል - ዶ/ር ሃይሉ። ቅንጅት ቅሬታ ባቀረበባቸው ቦታዎች ግን ምርጫው በትክክል መከናወኑን መርማሪው ኮሚቴ በመወሰን ኢህአዴግን አሸናፊ ያደርጋል ነው ያሉት ዶ/ር ሃይሉ፤ በዚህም ምክንያት የመጨረሻው ውጤት ምን ሊሆን እንደሚችል መገመት እንደማያዳግት ገልፀዋል።</p>

<p>ኮሚቴው የምስክሮችን ቃል የተቀበለበትን ቃለ ጉባኤ ኮፒና ምስክሮች ቃላቸውን ሲሰጡ የቀረፀውን ድምፅ ማግኘት እንደምንችል በኮሚቴው የስራ ደንብ ውስጥ የተቀመጠ ቢሆንም ኮፒውን የምናገኘው በብዙ ችግር ነው ብለዋል - ዶ/ር ኃይሉ።</p>

<p>በአንዳንድ አካባቢዎች የቃለ ጉባኤ ኮፒዎችን ማግኘት እንዳልቻሉና የተቀረፀውን ድምጽ ግን ማዕከል ሲደርስ ከዚያ ውሰዱ እንደሚባሉ ተናግረው ድምፁን ወዲያው ማግኘት ካልቻሉ ሊሰረዝና ሌላ ነገር ሊገባበት ስለሚችል ትክክል ነው ብሎ መቀበል እንደሚያዳግት ዶ/ር ሃይሉ ገልፀዋል።</p>

<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሐምሌ 9 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1997/ሐምሌ/09/አዲስ፡አድማስ3.091197.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
