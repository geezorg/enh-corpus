<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ እዳ እንዲሰረዝ ዘመቻ እየተካሄደ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ እዳ እንዲሰረዝ ዘመቻ እየተካሄደ ነው</h2>


<p>የኢትዮጵያ እዳ እንዲሰረዝና ተጨማሪ እርዳታ እንድታገኝ በተጀመረው አለም አቀፍ ዘመቻ ተካፋይ የሆነው የካቶሊክ ረድኤት (ካፎድ)፣ የኢቲዮጵያውያን አማካኝ እድሜ በኤድስ ምክንያት ከ44 ወደ 28 ዓመት ያሽቆለቁላል ሲል ሰሞኑን አሳሰበ።</p>

<p>ካፎድ የእንግሊዝ የበላይ ምክር ቤት መሪ የሆኑት ባሮነስ አምሶ ኢትዮጵያን ሲያስጐበኝ የሰነበተ ሲሆን፣ የኖርዌይ ቤተክርስቲያን ተራድኦ በበኩሉ ዘመቻችን ውጤት ማሰገኝት ጀምሯል ብሏል።</p>

<p>ዋነኛ አበዳሪና ለጋሽ የሚባሉት ሰባት መንግስታት የድሃ ገራትን እዳ ሙሉ ለሙሉ በመስረዝ ተጨማሪ እርዳታ እንዲሰጡ በተለይ በአውሮፓ የተጀምረው ዘመቻ በተለይ በእንግሊዙ ጠ/ሚ ቶኒ ብሌር ላይ አተኩሯል። እንግሊዝ በG7 እና የአውሮፓ ህብረት ተረኛ ፕሬዚዳንት መሆኗን በመጠቆም ቶኒ ብሌር ግፊት ማድረግ አለባቸው ይላል ካፎድ።</p>

<p>ቶኒ ብሌር የአፍሪካ አገራትን ወደ ብልፅግና ለማሸጋገር የሚረዳ ታዋቂ ሰዎችን ያካተተ ኮሚሽን ያቋቋሙ ሲሆን፣ የአፍሪካ መንግስታት መልካም አስተዳድርን እንዲያሰፍኑ፣ ሃብታም አገራት ደግሞ እዳ በመሰረዝ እርዳታ እንዲሰጡ የሚያደርግ የመፍትሄ ሃሳብ በኮሚሽኑ እየተረቀቀ ነው።</p>

<p>በሚቀጥለው ሃምሌ ወር በG7 መሪዎች የሚቀርበው ሃሳብ ላይ ለመጨረሻ ጊዜ ለመወያየት ኮሚሽኑ በለንደን ስብሰባ ሲያካሂድ የኮሚሽኑ አባል የሆኑት ጠ/ሚ መለስ ዜናዊ ይገኛሉ ተብሏል። ከዚህ ጐን ለጐን «ረሃብን የተረሳ ታሪክ እናድርገው» በሚል በረድኤት ድርጅቶች የተጀመረው የብድር ስረዛ ዘመቻ አይሏል።</p>

<p>ካፎድ ሰሞኑን እንደተገለፀው ኢትዮጵያ ለ20 ዓመታት በርካታ እርዳታ ብታገኝም አሁንም 7 ሚሊዮን ኢትዮጵያውያን ሲራቡ እናያለን ብሏል።</p>

<p>የረሃቡ ዘላቂ መፍትሄ እህልን መለገስ አይደለም ያለው ካፎድ፣ ኢትዮጵያ ባለፈው ዓመት የዕዳ ቅነሳ ቢደረግላትም አሁንም ከፍተኛ ገንዘብ እዳ ለመክፈል ታውላለች ብሏል። ረሃብን ለማስወገድ የኢትዮጵያ እዳ ሙሉ ለሙሉ መሰረዝ እንዳለበትና ቶኒ ብሌር ሃላፊነት እንዳለባቸው ካፎድ ጠቁሞ፣ ለዘመቻው አጽንኦት ለመስጠት የእንግሊዙ የበላይ ምክር ቤት መሪ ባሮነስ ኦምሶ ኢትዮጵያን እንዲጐበኙ ማድረጉን ገልጿል።</p>

<p>በሌላ በኩል የኖርዌይ ክርስቲያን ተራድኦ ሰሞኑን ባሰራጨው መረጃ የG7 መንግስታት በያዝነው ወር የ28 የድሃ አገራትን እዳ ሙሉ ለሙሉ ለመሰረዝ ቃል መግባታቸውን በመጥቀስ ዘመቻችን ውጤት እያስገኘ ነው ብሏል። የG7 መንግሥታት ቃል ተግባራዊ እንዲሆን ዘመቻችንን መቀጠል አለብን ያለው ይኸው የተራድኦ ድርጅት የኖርዌይ ወጣቶችን ለቅስቀሳ እንዳሰማራና ፊልም አዘጋጆችን በመላው አለም እንዳሰራጨ አስታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 12 ቀን 1997</a></p>

</body>
</html>	
