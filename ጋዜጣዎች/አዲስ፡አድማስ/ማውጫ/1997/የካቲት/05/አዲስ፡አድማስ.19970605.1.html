<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከግብፅ ጋር ፍጥጫ አይኖርም»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከግብፅ ጋር ፍጥጫ አይኖርም» </h2>


<p>ኢትዮጵያና ሌሎች የአባይ ተፋሰስ አገሮች ወንዙን በጋራ ለመጠቀም የሚያነሱት ጥያቄ ከግብፅ ምላሽ ባለማግኘቱ ትዕግስታቸውን እየተፈታተነ ነው ሲሉ የውጭ ጉዳይ ሚኒስትር አማካሪና የአለም አቀፍ የልማትና የሰላም ኢኒስቲትዩት ተቋም ዳይሬክተር የሆኑት ፕ/ር ክንፈ አብርሃም ተናገሩ። ፕ/ክንፈ አብርሃም ለአዲስ አድማስ በሰጡት አስተያየት የአባይ ጉዳይ ወደ ፍጥጫ ያመራል ብለው እንደማይገምቱ ገልጸዋል። ጠ/ሚ መለስ ዜናዊ የግብፅ ያልተቋረጠ አደናቃፊነት እያስቆጣቸው መምጣቱን ባለፈው ሳምንት የገለፁ ሲሆን ፕ/ር ክንፈ በበኩላቸው ኢትዮጵያውያን በቂ እህል እንዲያመርቱ አባይ ወሳኝ ነው ብለዋል።</p>

<p>ግብፅ በጫካ ውጊያ የሰለጠነ ጦር እንዳላትና የአባይ ወንዝን ያለፍቃዷ የሚጠቀም አገር ላይ ወታደራዊ እርምጃ ለመውሰድ እንደምትዝት የጠቀሱት አቶ መለስ፣ ኢትዮጵያና የምስራቅ አፍሪካ አገራት በዚህ የሚፈሩበት ጊዜ አብቅቷል ማለታቸው ከተዘገበ ወዲህ አነጋጋሪ ሆኖ ሰንብቷል። ፕ/ር ክንፈ ሃሳባቸውን ሲገልፁ፣ እንደ አዲስ የተፈጠረ አስደንጋጭ አደጋ ባይኖርም ወንዙን በፍትሐዊ ክፍፍል ለመጠቀም ከአባይ ተፋሰስ አገሮች የሚቀርበው ጥያቄ ምላሽ ባለማግነቱ የተፋሰሱ አገሮች ትዕግስታቸው ፈታኝ ሁኔታ ላይ ደርሷል። አገሮቹ በተናጠልም ሆነ በጋራ የግብፅን ዝምታ በመቃወም ድምጻቸውን እያሰሙ ነው ብለዋል።</p>

<p>የጠቅላይ ሚ/ሩ ንግግርም ከግብጽ ጋር ወደ ፍጥጫ የሚያመራ ሳይሆን ፍትሃዊ የውሃ ክፍፍሉ እንዲኖር በአጽንኦት ለመግለፅ ነው ብለዋል ፕ/ር ክንፈ።</p>

<p>እንደ ፕ/ር ክንፈ አባባል፣ የግብፁ ፕ/ሬዚዳንት ሆስኒ ሙባረክ ከአስራ ሁለት ዓመት በፊት ከጠቅላይ ሚ/ር መለስ ጋር በተገናኙበት ውቅት ሁለቱ አገሮች ስለውሃው ክፍፍል መነጋገር እንዳለባቸው በመርህ ደርጃ ቢወስኑም ተግባራዊ አልሆነም። ኢትዮጵያ ውስጥ ድርቅ በየጊዘው ይከሰታል፣ ህዝብ ይጨምራል ያሉት ፕ/ር ክንፈ፣ ኢትዮጵያውያን በቂ እህል እንዲያመርቱ የአባይ ውሃ ወሳኝ ስለሆነና ዝምታው የትም ስለማያደርስ የዲፕሎማሲው ጥረት ውጤት እንዲያገኝ ማድረግ ይገባል ብለዋል።</p>

<p>በናይል ወንዝ ጉዳይ የርዕዮተ ዓለም ክፍፍልም ጫና አድርጓል ያሉት ፕ/ር ክንፈ ኢህአዴግ በአብዛኛው ወደ ምዕራቡ ፖለቲካ የተጠጋ መሆኑና ከምስራቁም ጋር ችግር የሌለበት መሆኑ ከሁለቱም ወገኖች ድጋፍ ለማግኘት የተሻለ ጊዜ ነው ብለዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ የካቲት 05 ቀን 1997</a></p>

</body>
</html>	
