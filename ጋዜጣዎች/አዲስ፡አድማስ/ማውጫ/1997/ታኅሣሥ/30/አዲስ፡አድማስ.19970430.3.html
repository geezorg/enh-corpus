<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአራት ክልሎች የአትሌቲክስ ማሰልጠኛዎች ሊገነቡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">በአራት ክልሎች የአትሌቲክስ ማሰልጠኛዎች ሊገነቡ ነው</h2>


<p>የኢትዮጵያ አትሌቲክስ ፌዴሬሽን 8ኛው መደበኛ ጠቅላላ ጉባኤ ባለፈው ሳምንት በሶደሬ መካሄዱ ታውቋል። ጉባኤው ለግል መገናኛ ብዙሀን በሩ ክፍት አልነበረም። ይሁንና ከፌዴሬሽኑ ጽ/ቤት ያገኘነው መረጃ እንዳመለከተው ጉባዔው በተሳካ ሁኔታ መጠናቀቁን ነው።</p>

<p>በጠቅላላ ጉባዔው የፌዴሬሽኑ ፕሬዚዳንት ወ/ሮ ብስራት ጋሻውጠና ለሰንዳፋ የአትሌቲክስ መንደር ግንባታ ድጋፍ ለማድረግ ቃል የገቡ ድርጅቶችና ግለሰቦችን የተስፋ ቃላቸውን እንዲያከብሩ ሲጠይቁ የወጣቶች ስፖርትና ባህል ሚኒስትሩ ክብሩ አምባሳደር ተሾመ ቶጋ በበኩላቸው ለመጪዎቹ የዓለም አትሌቲክስ ሻምፒዮና እና የቤጂንግ ኦሎምፒክ ውድድር ተሳትፎ የሚረዱ ስራዎች እና መርሃ ግብሮች ተጠናቅቀው ከወዲሁ ዝግጅት ለመጀመር የሚያስችሉ ሁኔታዎች መመቻቸት ይኖርባቸዋል ብለዋል።</p>

<p>የአትሌቲክስ ስፖርት ውጤት ቀጣይነት እንዲኖረው ለማድረግ በፌዴሬሽኑ በበጐ ፈቃደኛ ጥናታቸውን የተጠናቀቁትንና በክልሎች ሊሰሩ የታሰቡትን የማሰልጠኛ ጣቢያዎች ተግባራዊነትና ለሰንዳፋ የአትሌቲክስ መንደር ግንባታዎች ልዩ ትኩረት እንደሚሰጥ በጠቅላላ ጉባኤው ተገልጿል።</p>

<p>ጠቅላላ ጉባኤው የተለያዩ ጉዳዮችን አንስቶ በስፋት የተወያየ ሲሆን የሚከተሉትን ውሳኔዎች ማስተላለፉን ያገኘነው መረጃ ያመለክታል።</p>

<p>በቀረበው የፌዴሬሽኑ የ1996 ዝርዝር የሥራና የፋይናንስ ሪፖርት መሰረት፣ በዚሁ ዓመት በ7 አለም አቀፍ ውድድሮች 18 የወርቅ፣ 12 የብር፣ 12 የነሐስ በአጠቃላይ 42 ሜዳሊያዎች መገኘታቸውን አውስቶ፣ 9 የሀገር ውስጥ ውድድሮች በተሳካ ሁኔታ መካሄዳቸውንና የተለያዩ ስልጠናዎች በሀገር ውስጥና በውጭ ሀገራት በመደረጋቸው የሙያተኞች ቁጥር በ10 ፐርሰንት ማደጉን ጠቁሟል።</p>

<p>ጠቅላላ ጉባዔው የ1997 ዓ.ም በጀት ዓመት ስትራቴጂካዊ የሥራና የበጀት ዕቅድ መርምሮ ማጽደቁ ሲታወቅ፣ ሰንዳፋ አትሌቲክስ መንደር ግንባታ እንቅስቃሴ በቅርብ ጊዜ እንደሚጀመርና፣ በአራት ክልሎች አማራ/ ደብረብርሃን/፣ ትግራይ /ማይጨው/፣ ደቡብ /ሀገረሰላም/፣ ኦሮሚያ /በቆጂ/ ሲሰሩ ለታቀዱ የታዳጊና ወጣት አትሌቶች ማሰልጠኛ ጣቢያዎች ከክልሎች ጋር በቅንጅት የግንባታ እንቅስቃሴ ለማከናወን ከመግባባት ላይ ደርሷል።</p>

<p>የኢትዮጵያ አትሌቲክስ ፌዴሬሽን ከአራት ክልሎች ጋር በመቀናጀት በአማራ፣ በትግራይ፣ በደቡብ፣ በኦሮሚያ ሊያስገነባ ላቀደው የአትሌቲክስ መንደር ግንባታ የሚሆነውን የመጀመሪያ ዲዛይን ጥናት ያለምንም ክፍያ የአልቲሜት ፕላን ፒኤልሲ ባለቤት የሆኑት አቶ በእግዚያብሔር ለጉባኤው እንዳቀረቡ ታውቋል። ጠቅላላ ጉባኤው የግለሰቡን በጎ ፈቃደኝነት ያደነቀ ሲሆን የአራቱ ስልጠና ጣቢያዎች ዲዛይን ለ60 አትሌቶች የሚሆን የመሮጫ ትራክና የአሰልጣኞች ቢሮዎች ያካተተ መሆኑን በባለሞያው ለጉባኤው ተሳታፊዎች ተገልጿል።</p>

<p>የሥነ ምግባርና የውድድር ደንብ፣ የአትሌቶችና የአሰልጣኞች እንዲሁም ሌሎች ሙያተኞች የመምረጫ ደንብ አስመልክቶ በተነሳው አጀንዳ ክልሎች ከተወያዩበት በኋላ በአንድ ወር ጊዜ ውስጥ እንደሚፀድቅ ሲወሰን እንዲሁም ወደፊት ለሚደረገው ጠቅላላ ጉባኤ በክልል ፌዴሬሽኖች መካከል የልምድ ልውውጥ እንዲኖር ታስቦ ሁሉም የየክልላቸውን ሪፖርት እንዲያቀርቡ ተወስኗል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 30 ቀን 1997</a></p>

</body>
</html>	
