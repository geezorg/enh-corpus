<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በኢትዮጵያ የጦር እንቅስቃሴ እየታዘብን ነው» - አንሚ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በኢትዮጵያ የጦር እንቅስቃሴ እየታዘብን ነው» - አንሚ</h2>


<p>አንሚ ህጋዊነት ስላጣ የፀጥታ ቀጣናው እንደፈረሰ መቆጠር አለበት ሲሉ የኤርትራ ፕሬዚዳንት ሰሞኑን መናገራቸውና በኢትዮጵያ በኩል የጦር እንቅስቃሴ መጠናከሩ የጦርነት ስጋትን አባባሰ። ፕሬዚዳንቱ አሜሪካን የወቀሱ ሲሆን፤ የሁለቱ አገራት ወታደሮች እንዳይጋጩ የሚከላከልና የሚቆጣጠር ሰላም አስከባሪ ኃይል (አንሚ) የሰፈረበትን የፀጥታ ቀጣና መጣስ ጦርነት እንደማወጅ ነው ተብሏል። ፍጥጫው በርካታ ዲፕሎማቶችን ያሳሰበ ቢሆንም የኤርትራ መንግስት እስካሁን በተግባር የፀጥታ ቀጣናውን አልጣሰም ሲሉ ሃሙስ እለት መግለጫ የሰጡት የአንሚ ቃል አቀባይ፤ በኢትዮጵያ በኩል የሚታየው የወታደራዊ ሃይል እንቅስቃሴ የጦርነት ዝግጅት እንዳልሆነ ተነግሯቸው እየተከታተሉ መሆናቸውን ጠቅሰዋል። በባድመና በኢሮብ የተወሰኑ መሬቶች ለኤርትራ እንዲሆኑ በድንበር ኮሚሽን የተላለፈውን ውሳኔ የኢትዮጵያ መንግስት በመቃወሙ እልባት ያጣው ውዝግብ ባለፈው አመት ከተካረረ በኋላ ነበር ጠ/ሚ መለስ ዜናዊ «የሰላም ሃሳብ» ያቀረቡት።የድንበር ኮሚሽኑን ውሳኔ በመርህ ደረጃ እንቀበላለን፤ ውሳኔው ተስተካክሎ ተግባራዊ እንዲሆንና የሁለቱ አገራት ግንኙነት እንዲሻሻል ለድርድር ፍቃደኞች ነን የሚለው የአቶ መለስ ሃሳብ፤ የተለያዩ አስተያየቶችን አስከትሏል።</p>

<p>ተቃዋሚ ፓርቲዎች «ውይይት ያልተካሄደበት፣ የአገሪቱን ጥቅም የማያስጠብቅና ሰላምን የማያስገኝ» በማለት በርካታ ሺ ሰው በተገኘበት ሰላማዊ ሰልፍ የአቶ መለስን ሃሳብ አጣጥለዋል።</p>

<p>በሌላ በኩል ምናልባት ጦርነት ቢቀሰቀስ «የኢትዮጵያ መንግስት የድንበር ኮሚሽኑን ውሳኔ ባለመቀበሉ የመጣ ጦርነት ነው» የሚል ውግዘትን ለማስወገድ ታስቦ የተዘጋጀ ሃሳብ እንደሆነ የገለፁ ታዛቢዎች ታይተዋል።</p>

<p>የኤርትራ ፕሬዚዳንት አቶ ኢሳይያስ አፈወርቂ በበኩላቸው «የማያወጣ ብልጣብልጥነት» ሲሉ ውድቅ አድርገውታል። የድንበር ኮሚሽኑ ውሳኔ የሚስተካከል ነገር የለውም፤ ድርድርም አያስፈልግም ሲሉ የተናገሩት አቶ ኢሳይያስ፤ የኮሚሽኑ ውሳኔ ተግባራዊ እንዳይሆን ለማዘግየት የተወጠነ ጊዜ መግዣ ብልጣብልጥነት ነው ሲሉ ውድቅ አድርገውታል።</p>

<p>መስቀለኛ መንገድ ላይ ደርሰናል፤ ችኮላን ባንመርጥም ትዕግስታችን ተሟጧል ካሉ በኋላ፤ የአለም ማህበረሰብ የኢትዮጵያ መንግስት ላይ ጫና እንደማሳደር እርዳታ በመስጠትና እዳ በመሰረዝ ያበረታቱታል ብለዋል። የአለም ማህበረሰብ ሃላፊነቱን አልተወጣም፤ የአለም ማህበረሰብ ማለት ደግሞ አሜሪካ ማለት ነው ሲሉ ወቅሰዋል - አቶ ኢሳይያስ። </p>

<p>ድንበር እስኪሰመር ድረስ አንሚ የሰፈረበት የፀጥታ ቀጠና፤ ጊዜያዊ እንደሆነ ፕሬዚዳንቱ ገልፀው፤ ድንበሩ ማስመር ስላልቻለና ህጋዊነቱን ስላጣ የፀጥታ ቀጣናው እንደፈረሰ መቆጠር አለበት ብለዋል።</p>

<p>አቶ ኢሳይያስ የተናገሩትን እንደሰሙና የህጋዊነት አተረጓጐም ላይ ልዩነት ሊፈጠር እንደሚችል የጠቀሱት የአንሚ ቃል አቀባይ በበኩላቸው የፀጥታ ቀጣናው አልፈረሰም፤ እስከ አሁንም የኤርትራ መንግስት በተግባር አልጣሰውም ብለዋል።</p>

<p>በኢትዮጵያ በኩል የወታደራዊ ኃይል የሠራዊት እንቅስቃሴ መታየቱንም እኚሁ ቃል አቀባይ ገልፀው፤ የኢትዮጵያ መንግስት አዲስ የሠራዊት ምደባ የጦርነት ዝግጅት እንዳልሆነ አስቀድሞ አሳውቆናል። በዚያ መሠረትም በኢትዮጵያ የጦር እንቅስቃሴ እየታዘብን ነው ሲል አስረድቷል።</p>

<p>ኢትዮጵያ ከአሁን በፊት ባልታየ ሁኔታ ጦሯን አዘጋጅታለች በሚል ከኤርትራ የቀረበውን ክስ አስመልክቶም፤ የሁለቱ መንግስታት የቃላት እንካ ሰላንቲያ እስከመካረር ስለሚሄድ አዲስ አበባ አይደለም ብለዋል የአንሚ ቃል አቀባይ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 30 ቀን 1997</a></p>

</body>
</html>	


