<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምርጫ ህግ ማሻሻያ ተቃዋሚ ፓርቲዎችን አላረካም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የምርጫ ህግ ማሻሻያ ተቃዋሚ ፓርቲዎችን አላረካም</h2>


<p>ተቃዋሚ ፓርቲዎች፤ ለመንግስት ባቀረቧቸው ሃሳቦች መነሻ የምርጫ ህግ ማሻሻያ መዘጋጀቱ በጎ መሆኑን ቢገልፁም፤ በምርጫ ቦርድ ውስጥ የፓርቲ ተወካዮች እንዲካተቱ ባለመደረጉ ቅሬታቸውን ሰነዘሩ።</p>

<p>የምርጫ ተወዳዳሪ ፓርቲዎች የመንግስት አካላትን ሳያስፈቅዱ በማሳወቅ ብቻ ሰላማዊ ሰልፍና ስብሰባ ማካሄድ ይችላሉ ተብሏል- ሰሞኑን ለፓርላማ በቀረበው የምርጫ ህግ ማሻሻያ።</p>

<p>በፓርቲዎች አማካኝነት ለምርጫ የሚቀርቡ ተወዳዳሪዎች 500 ሰው የድጋፍ ፊርማ በማሰባሰብ እንዲመዘገቡ የምርጫ ቦርድ እያሳሰበ ቢሰነብትም፤ የድጋፍ ፊርማ ሳያስፈልግ መመዝገብ እንደሚችሉ በማሻሻያው ህግ ተጠቅሷል። ከፓርቲ ውጭ በግል መወዳደር የሚፈልጉ ሰዎች ግን ቢያንስ አንድ ሺ የድጋፍ ፊርማ ካላቀረቡ መመዝገብ አይችሉም። ፓርቲዎች የመወዳደሪያ ምልክት ራሳቸው እንዲመርጡ እድል የሚሰጥ አንቀፅ በህጉ የሰፈረ ሲሆን፤ በአንድ አካባቢ በመራጭነትም ወይም በተወዳዳሪነት ለመሳተፍ የ6 ወር እና የ2 ዓመት ነዋሪነት በቂ እንዲሆን ተደርጓል። የማሻሻያ ህጉ አርቃቂዎች ለፓርላማ ባስተላለፉት ማብራሪያ፤ የምርጫ ህጉን ለማሻሻል መነሻ ከሆኑት ምክንያቶች አንዱ ከተቃዋሚ ፓርቲዎች የቀረቡ ተቃዋሚ ሃሳቦችን በመቀበል ማካተት አስፈላጊነቱ ስለታመነበት ነው ብሏል።</p>

<p>የተቃዋሚ ፓርቲ ተወካዮች በበኩላቸው በሰጡት አስተያየት፤ አንዳንድ የማሻሻያ ሃሳቦችን የያዘ ህግ መዘጋጀቱ በጎ ቢሆንም፣ ገለልተኛ ተብሎ የተቋቋመው የምርጫ ቦርድ ለኢህአዴግ የሚያደላ በመሆኑ አወቃቀሩ እንዲቀየር ሃሳብ አቅርበን ተቀባይነት አለማግኘቱ ተገቢ አይደለም ብለዋል። በመራጮች ድምፅ ቆጠራ የላቀ ድጋፍ ያገኘ ተወዳዳሪ አሸናፊ የሚሆንበት «የአብላጫ ምርጫ» ብቸኛ አሰራር መሆን የለበትም የሚሉት የተቃዋሚ ፓርቲ ተወካዮች እያንዳንዱ ፓርቲ ከመራጮች በሚያገኘው የድጋፍ መጠን የፓርላማ ወንበር እንዲረከብ የሚያደርግ «የተመጣጣኝ ውክልና» አሰራርንም መጠቀም ይኖርብናል ብለዋል።</p>

<p>የምርጫ ቦርድ አወቃቀርን የምርጫ ውጤት አሰራርን ለመቀየር በተቃዋሚ ፓርቲዎች የቀረቡ ምክንያቶች ትክክለኛ አይደሉም። ህገ መንግስት እንደገና እንዲቀየር የሚያደርጉም በመሆናቸው ተቀባይነት አላገኙም ሲሉ አብራርተዋል- የኢህአዴግ ተወካዮች። በዚህ ያልተስማሙት የተቃዋሚ ተወካዮች በሰጡት አስተያየት፤ ቀጣዩ ምርጫ ነፃና ሚዛናዊ እንዲሆን ከተፈለገ ኢህአዴግ ምርጫ ቦርድን አትንኩብኝ ማለቱን ትቶ አቋሙን ሊመረምር ይገባል ብለዋል።</p>

<p>የምርጫ ቦርድ ለውጥ ሳያደረግበት ምርጫው እንደሚካሄድ በማሻሻያ ህጉ መጠቀሱን ተችተው፤ ቢያንስ ተቃዋሚ ፓርቲዎችና ኢህአዴግ በድርድር የሚስማሙበት ጊዜያዊ መፍትሄ ተግባራዊ መሆን ነበረበት ብለዋል፤ የተቃዋሚ ፓርቲ አባላት። አራት አዳዲስ የምርጫ ቦርድ አባላት በፓርላማ እንደሚመረጡና ቦርዱ ከአምስት አማካሪ ባለሙያዎች ጋር እንዲሰራም ኢህአዴግ ካልተስማማ ምርጫው ተአማኒነት ያጣል ሲሉም ተናግረዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 30 ቀን 1997</a></p>

</body>
</html>	
