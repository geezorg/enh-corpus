<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«የባድመና የኢሮብ ተመራጮች በፓርላማ አለመናገራቸው ያስጠይቃቸዋል» ዶ/ር በየነ ጴጥሮስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«የባድመና የኢሮብ ተመራጮች በፓርላማ አለመናገራቸው ያስጠይቃቸዋል» ዶ/ር በየነ ጴጥሮስ</h2>


<p>የድንበር ኮሚሽን ለኤርትራ እንዲሆኑ ከወሰናቸው የባድመና የኢሮብ አካባቢዎች የመጡ የፓርላማ አባላት ጠ/ሚ መለስ ዜናዊ ባቀረቡት «የሰላም ሰነድ» ላይ አስተያየት አለመስጠታቸው የሚያስጠይቅና የሚያስገምት ነው ሲሉ ዶ/ር በየነ ጴጥሮስ ተናገሩ።</p>

<p>የድንበር ኮሚሽኑን ውሳኔ በመርህ ደረጃ በመቀበል ውሳኔው ተስተካክሎ እንዲተገበር ድርድር ያስፈልጋል በሚል የቀረበው «የሰላም ሀሳብ» የኢትዮ-ኤርትራን ውዝግብ ለመፍታት እንደሚረዳ አቶ መለስ የተናገሩ ሲሆን፤ «የሰላም ሀሳቡ» ውይይት ያልተካሄደበትና የኢትዮጵያን ጥቅም የማያስከብር ነው የሚሉት ዶ/ር በየነ ጴጥሮስ በበኩላቸው ከባድመና ከኢሮብ የመጡ የፓርላማ አባላትን ወቅሰዋል።</p>

<p>በባድመና በኢሮብ አካባቢዎች በኢትዮጵያ ይተዳደሩ የነበሩ መሬቶች ለኤርትራ እንዲሆኑ በድንበር ኮሚሽኑ እንደተወሰኑ ዶ/ር በየነ አስታውሰው፤ የኮሚሽኑን ውሳኔ እንዲቀበል የሚል ሀሳብ ሲነሳ ከአካባቢዎቹ የተወከሉ የፓርላማ አባላት አንዲትም ቃል አለመናገራቸው የህሊና ሰዎች እንዳልሆኑ ያሳያል፤ የሚያስገምታቸው ከመሆኑም በላይ የወከላቸው ህዝብ ጥያቄ ያነሳባቸዋል ብለዋል።</p>

<p>ከኢሮብ የመጡ የፓርላማ አባል የድንበር ኮሚሽኑ ፍርድ ከማሰማቱ ከቀናት በፊት ህይወታቸው ማለፉ የሚታወቅ ሲሆን፤ በምትካቸው ምርጫ አለመካሄዱ አግባብ አይደለም ብለዋል ዶ/ር በየነ። እያንዳንዱ አካባቢ በዲሞክራሲያዊ አሰራር ተወካይ እንደሚኖረው በሚል በሕገ መንግሥት መደንገጉን ዶ/ር በየነ ገልፀው፤ የኢሮብ ህዝብ ተወካያችን ያልመከረበት ውሳኔ አይመለከተንም እያለ ነው ይህን ማለቱም ሕገ መንግስታዊ ነው ሲሉ ተናግረዋል።</p>

<p>በተለያየ ምክንያት የተጓደሉ የፓርላማ አባላትን ለመተካት የሟሟያ ምርጫ በተቻለ ፍጥነት መደረግ እንዳለበት የፓርላማው ሕግ ቢደነገግም በሞት፣ በሹመትና በሌሎች ምክንያቶች ለተጓደሉ አባላት ተግባራዊ አለመሆኑ የምርጫ ቦርድን ያስጠይቀዋል ያሉት ዶ/ር በየነ ፓርላማው በጥድፊያ የማሟያ ምርጫ ያደረገው በህወሓት መሀል ተፈጥሮ በነበረው ክፍፍል የጐደሉ አባላትን ለመተካት ብቻ ነው ብለዋል።</p>

<p>ከባድመ አካባቢ የመጡ የፓርላማ አባላት አስተያየታቸውን እንዲሰጡን ያደረግነው ሙከራ ያልተሳካ ሲሆን፤ ምርጫ ቦርድ በበኩሉ፤ የማሟያ ምርጫ እንዲያካሂድ ጥያቄ እንዳልቀረበለት ገልጿል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 09 ቀን 1997</a></p>

</body>
</html>	
