<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«እንደ ሕብረተሰብ ትልቅ ሰው ነው ያጣነው» ዶ/ር ብርሃኑ ነጋ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«እንደ ሕብረተሰብ ትልቅ ሰው ነው ያጣነው» ዶ/ር ብርሃኑ ነጋ</h2>


<p>ለኢትዮጵያ የግል ፕሬስ ማበብ የላቀ አስተዋጽኦ እንዳደረጉ በብዙ ታላላቅ ሰዎች የሚነገርላቸውና የአዲስ አድማስ ጋዜጣ ባለቤት፣ ዋና ሥራ አስኪያጅና ምክትል አዘጋጅ አቶ አሰፋ ጎሳዬ በተወለዱ በ46 ዓመታቸው ከዚህ ዓለም በሞት ተለዩ።</p>

<p>አቶ አሰፋ ባደረባቸው ህመም ለ12 ቀናት ገደማ በቅ/ገብርኤል ሆስፒታል ሲታከሙ ቆይተው ነው ባለፈው ረቡዕ ታህሳስ 6/1997 እዚያው ሆስፒታል እንዳሉ ያረፉት።</p>

<p>የቀብር ሥነ ሥርዓታቸው ታዋቂ አርቲስቶች፣ የሚዲያ ሰዎችና የመንግስት ባለስልጣናት በተገኙበት በቅዱስ አማኑኤል ቤተክርስቲያን ባለፈው ሀሙስ በ9 ሰዓት ተከናውኗል።</p>

<p>የአድማስ አድቨርታይዚንግ ኃ/የተወሰነ የግል ማህበር ሥራ አስኪያጅ የነበሩት አቶ አሰፋ በኢትዮጵያ የማስታወቂያ ኢንዱስትሪ ጉልህ ለውጥ ማምጣታቸውም ተጠቅሷል።</p>

<p>በኢትዮጵያ በተፈጠረው የዲሞክራሲ ስርዓት ሚዛናዊና ሂሳዊ ጋዜጣ በመመስረት ለህብረተሰቡ የንባብና የዕውቀት ዕድል የፈጠረ ሰው ነበር፤ ያሉት በቀብር ሥርዓቱ ላይ የተገኙት የማስታወቂያ ሚኒስትሩ አቶ በረከት ስምኦን ሲሆኑ የሪፖርተር ጋዜጣ ባለቤትና ዋና አዘጋጅ አቶ አማረ አረጋዊ በበኩላቸው፤ «በኢትዮጵያ ፕሬስ የተግባር ሚና ከተጫወቱ ሰዎች ግንባር ቀደም ነው» ብለዋል። የአቶ አሰፋን ድንገተኛ ሞት አስመልክተው ዶ/ር ብርሃኑ ነጋ አስተያየታቸውን ሲሰጡ፦«እንደ ህብረተሰብ ትልቅ ሰው ነው ያጣነው» ብለዋል።</p>

<p>በብዙዎች ዘንድ አድናቆትን ያተረፈውንና በስምንት ድምፃውያን የተዜመውን «ማፍቀር ነው መሰልጠን» የተሰኘ የዘፈን ክሊፕ ከተለያዩ ድርጅቶች ጋር በመቀናጀት አድማስ አድቨርታይዚንግ ማሰራቱ የሚታወቅ ሲሆን በቅርቡ በኮራ አሸናፊ የሆነው የድምፃዊት ፀደንያ ገ/ማርቆስ የዘፈን ክሊፕ አቶ አሰፋ፣ እራሳቸው በቅርቡ ባቋቋሙት የፊል ስቱዲዮ መሰራቱ ታውቋል።

በአድማስ አድቨርታይዚንግ ስር የሚታተመውና በአገራችን በስርጭት ብዛት ከሁእልት ዓመት ወዲህ በቀዳሚነት ሥፍራ የሚገኘው የአዲስ አድማስ ጋዜጣ መስራችና ስራ አስኪያጅ የሆኑት አቶ አሰፋ፣ ከምዕራብ አገራት የፊልም ደረጃ ጋር የሚስተካከል ፊልም ለመስራት ባላቸው ራዕይ ለየት ያለ ስቱዲዮ በመገንባት ላይ ነበሩ።</p>

<p>አዲስ አድማስ ጋዜጣ በመጪው የገና በዓል አምስተኛ ዓመቱን ይይዛል። አቶ አሰፋ ጎሳዬ የካቲት 16/1951 ዓ.ም የተወለዱ ሲሆን ከአዲስ አበባ ዩኒቨርስቲ በኢኮኖሚክስ ዲግሪያቸውን ማግኘታቸውና በማዕረግ መመረቃቸውም ታውቋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 09 ቀን 1997</a></p>

</body>
</html>	
