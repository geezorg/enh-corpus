<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮ-ኤርትራ ፍጥጫ አሳሳቢ ሆኗል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮ-ኤርትራ ፍጥጫ አሳሳቢ ሆኗል</h2>


<p>የኤርትራ ባለሥልጣናት በሃይለ ቃል ልውውጥ ወደ ወታደራዊ ግጭት ለማምራት እየሞከሩ ነው በማለት የኢትዮጵያ መንግስት ሲያስጠነቅቅ፣ የኤርትራ መንግስት ባድመንና የኢሮብ አካባቢዎችን በአስቸኳይ መረከብ አለብኝ በማለት ዛተ። አውቶብሶች ለወታደራዊ ስምሪት እንዲዘጋጁ መታዘዛቸው የተነገረ ቢሆንም የኮፊ አናን መልዕክተኛ ሁለቱ መንግስታት ፍጥጫቸውን እንዲያረግቡ ተማፅነዋል።</p>

<p>ፍጥጫው ተጋግሎ ይፋ የወጣው የኢትዮጵያ መንግስት በድርድር ውዝግቡን ለመፍታት ያስችላል በማለት ያዘጋጀውን «የሰላም ሃሳብ» ካቀረበ በኋላ ቢሆንም፤ ከቅርብ ጊዜያት ወዲህ የጦርነት ስጋት በማየሉ በአለም መንግስታት ዘንድ ከተጠያቂነት ለመዳንም ታስቦ የመጣ ሃሳብ ነው ተብሏል። የድንበር ኮሚሽኑ ውሳኔ ያለድርድርና ያለ ማስተካከያ ተግባራዊ መሆን አለበት የሚለው የኤርትራ መንግስት፤ «የሰላም ሃሳቡን» ውድቅ በማድረግ የባድመንና የኢሮብ አካባቢን መረከብ አለብኝ ብሏል- ሰሞኑን። ወደ ጦርነት ያመራ እንደሆነና እንዳልሆነ በቀጥታ ለመናገር ያልፈቀዱት የአቶ ኢሳያስ አፈወርቂ ቃል አቀባይ የማነ ገ/መስቀል «የድንበር ውዝግቡ አስቸኳይ እልባት ከሚያስፈልግበት ደረጃ ላይ ደርሷል። ሰላም የሚገኘው የኢትዮጵያ መንግስት ጦር ባድመንና የኢሮብ አካባቢዎች ለቅቆ ሲወጣ ነው» ብለዋል። </p>

<p>ኢሪን እንደዘገበው የኤርትራ ባለሥልጣናት ሃይለ ቃል በተመለከተ ጠቅላይ ሚኒስትር መለስ የማስጠንቀቂያ ምላሽ ሰጥተዋል። የኤርትራ ባለሥልጣናት በሀይለ ቃል ጦርነት ለማምራት እየሞከሩ መሆናቸውን አቶ መለስ ጠቅሰው፤ የአፍሪካ ቀንድን ሰላም ለአደጋ ከሚያጋልጥ ድርጊት መቆጠብ ይኖርባቸዋል ሲሉ አስጠንቅቀዋል።</p>

<p>የሰላም አስከባሪ ሃይል (አንሚ) እንዲመሩ በኮፊ አናን የተወከሉ ሌግዌላ ጆሴፍ ሌግዌላ ባለፈው ሐሙስ በሰጡት ጋዜጣዊ መግለጫ «ከሁለቱ አገሮች መሪዎች ጋር በአካል ተገናኝቼ የተጋጋለውን ፍጥጫ እንዲያረግቡት ተማፅኛለሁ፤ ለግጭቱ እልባት የሚሆን ሰላማዊ መንገድን ለማግኘት በጀመርነው ፍለጋ ላይ ማተኮር ይኖርብናል ብለዋል።</p>

<p>የሃይለ ቃል ልውውጡ ቢጋጋልም ድንበር አካባቢ ያለው ወታደራዊ እንቅስቃሴ የተረጋጋ መሆኑንና እስካሁን የሰላም ቀጣናውን የሚጥስ ተግባር እንዳልፈፀመ ተናግረዋል - ጆሴፍ ሌግዌላ።</p>

<p>በሌላ በኩል በሁለቱ አገሮች መሀል ወታደራዊ ፍጥጫን ሊቀሰቀሱ የሚችሉ ሁኔታዎች እንዳሉ ምንጮች ይናገራሉ። የኤርትራ መንግስት የድንበር ኮሚሽኑ ውሳኔ ያለምንም ለውጥ እንዲተገብር በኢትዮጵያ ላይ ግፊት ለማድረግ የጦርነት ዛቻና እንቅስቃሴ ሲያሳዩ መሰንበቱ ተነግሯል።</p>

<p>በሁለቱም ወገኖች በኩል የጦር ማንቀሳቀስ ሂደት እንዳለ የተናገሩት ምንጮቹ ኢትዮጵያ ሰሞኑን ከተለያዩ አካባቢዎች የሚገኙ የመከላከያ አባላት ወደ ሰሜናዊ የአገሪቱ ክፍል እያንቀሳቀሰች እንደሆነ እና አውቶቡሶች ለግዳጅ ሪፖርት እንዲያደርጉ መታዘዛቸውን ምንጮቹ ጨምረው ገልፀዋል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 09 ቀን 1997</a></p>

</body>
</html>	
