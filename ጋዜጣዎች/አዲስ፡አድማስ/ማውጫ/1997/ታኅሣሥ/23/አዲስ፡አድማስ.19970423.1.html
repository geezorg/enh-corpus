<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ መለስ፤ የሴካፋ ድል መንግሥትን ያበረታታል አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ጠ/ሚ መለስ፤ የሴካፋ ድል መንግሥትን ያበረታታል አሉ</h2>


<p>የመካከለኛው ምስራቅ አፍሪካ ዋንጫ (ሴካፋ) ሻምፒዮን የሆኑት የኢትዮጵያ ቡድን አባላት በሽልማትና በክብር ግብዣ እየተንበሻበሹ ሲሆን፣ ጠቅላይ ሚኒስትር መለስ ዜናዊ በበኩላቸው ከእግር ኳስ ፌዴሬሽን ጋር ለመተባበር ቃል ገቡ። የመንግስት አካላት ፌዴሬሽኑን በጥሩ አይን ባለማየታቸውና ተፅእኖ በማድረጋቸው እስከ ፊፋ የደረሰው የበርካታ ወራት ውዝግብ ተካርሮ ቢቆይም፣ አሁን ቀና ትብብር ማግኘት መጀመራቸውን ተናግረዋል ፌዴሬሽኑን የሚመሩት ዶ/ር አሸብር ወ/ጊዮርጊስ። በታዋቂ ሰዎችና በስፖርት አፍቃሪዎች በየቦታው የክብር ግብዣ ሲደረግላቸው የሰነበቱት የኢትዮጵያ ቡድን አባላት ሐሙስ እለት ጠ/ሚ መለስ በተገኙበት በሸራተን አዲስ በተዘጋጀላቸው የእራት ግብዣም ሽልማት ተሰጥቷቸዋል። የሴካፋ ውድድር ሳይጠናቀቅ እያንዳንዳቸው ከ5 ሺ ብር ያላነሰ ክፍያ ያገኙት የቡድኑ አባላት፣ ሻምፒዮን ከሆኑ በኋላ በሼክ መሐመድ አል አሙዲ የ50 ሺ ብር የተሸለሙ ሲሆን፣ ሀሙስ እለት እራት ሲጋበዙም በፈረንጆች አዲስ አመት ዝግጅት ላይ እዚያው በሸራተን አዲስ እንዲዝናኑ ጥሪ ቀርቦላቸዋል። ከሲመንስ ኩባንያ የሞባይል ቴሌፎን ቀፎ የተበረከተላቸው የቡድኑ አባላት ከእግር ኳስ ፌዴሬሽን 10 ሺህ ብር ገደማ እንደሚሸለሙ ዶ/ር አሸብር ገልፀው ጠ/ሚ መለስ የማበረታቻ መልእክት እንዲያስተላልፉላቸው ጠይቀዋል - የእራት ግብዣው ላይ። </p>

<p>የማበረታቻ መልእክት እንዳዘጋጅ አልተነገረኝም ያሉት ጠ/ሚ መለስ በበኩላቸው፤ «መናገር ካለብኝ ግን ድል በማድረጋችሁ እንኳን ደስ ያላችሁ፤ እንኳን ደስ ያለን እላለሁ» ብለዋል።</p>

<p>ውጤትን ከማግኘት የበለጠ ማበረታቻ እንደሌለ አቶ መለስ ገልፀው፤ መንግሥትም በመበረታታቱ በስልጠና እንዲሁም በሌሎች መስኮች አስፈላጊውን ድጋፍ በማድረግ ከሚኒስቴር መስሪያ ቤቱና ከእግር ኳስ ፌዴሬሽን ጋር አብሮ ይሰራል ሲሉ ቃል ገብተዋል።</p>

<p>በቡድናቸው ስም የሴካፋን ዋንጫ ለጠቅላይ ሚኒስትሩ ያስረከቡት ዋና አሰልጣኝ አስራት ኃይሌና አምበል ዘውዱ በቀለ ሲሆኑ አቶ መለስ ዋንጫውን አንስተው ሲያሳዩ በአዳራሹ የነበረው ተጋባዥ ደስታውን ገልጿል።</p>

<p>የቡድኑ አባላትና ባለሥልጣናት በጋራ ፎት ከተነሱ በኋላ፣ ተጫዋቾቹ በተናጠል ከአቶ መለስ ጋር ፎቶ ለመነሳት ሲሞክሩ ግርግር ተፈጥሯል።</p>

<p>ግርግሩ ያሳሰባቸው የጥበቃ ሰራተኞች የፎቶ ፕሮግራሙን ለማቋረጥ ሲሞክሩ አቶ መለስ አረጋግተዋቸዋል ብለዋል -አንዳንድ ተጫዋቾች።</p>

<p>ጠቅላይ ሚኒስትሩ በግብዣው ስነ ስርዓት ላይ ለዶ/ር አሸብር ወ/ጊዮርጊስ ሜዳልያ፣ ለውድድሩ መሳካት አስተዋጽኦ ላደረጉ ሰዎችም የምስክር ወረቀት ሰጥተዋል።</p>

<p>ከንቲባ አርከበ ዕቁባይ በበኩላቸው ለአዲሱ ስታዲዮም ማሰሪያ የሚሆነውን ካርታ ለወጣቶች ስፖርትና ባህል ሚኒስትር አምባሳደር ተሾመ ቶጋ አስረክበዋል። ባለፈው ሳምንት የሴካፋን ዋንጫ የኢትዮጵያ ብሔራዊ ቡድን ከማግኘቱ አስቀድሞ ዶ/ር ሼህ መሀመድ አላሙዲ ባደረጉት ንግግር እስከ 2000 ዓ.ም አዲስ ስታድዮም ለመገንባትና ወደፊትም የአፍሪካ ዋንጫን ለማስተናገድ ተስፋ እንዳላቸው መግለፃቸው ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 23 ቀን 1997</a></p>

</body>
</html>	
