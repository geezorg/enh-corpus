<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኮፊ አናን ተወካይ የድንበር ኮሚሽኑን አጣጣሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኮፊ አናን ተወካይ የድንበር ኮሚሽኑን አጣጣሉ</h2>


<p>የኢትዮ-ኤርትራ ድንበር ለማካለል ስልጣን የተሰጠው ኮሚሽን ውሳኔ ከማሳለፉ በፊት ሁለቱ አገራት የሚወዛገቡበትን አካባቢ አልጐበኝም ሲሉ አንድ የኮፊ አናን ተወካይ ተቹ።</p>

<p>በኢትዮጵያ ይተዳደሩ የነበሩ የባድመና የኢሮብ የተወሰኑ መሬቶች ለኤርትራ እንዲሆኑ የድንበር ኮሚሽኑ በመወሰኑ የሁለቱ አገራት ውዝግብ መካረሩ የሚታወቅ ሲሆን፣ የኮፊ አናን ተወካይ ጆሴፍ ሌግዋላይ የኢትዮጵያ መንግስትን ሲወቅሱ ቢቆዩም፤ ምክትል ተወካይ ቼክ ጌይል በዚህ ሳምንት የድንበር ኮሚሽኑን ነቅፈዋል።</p>

<p>የኢትዮጵያና የኤርትራ መንግስታት በአልጀርስ ከተማ የሰላም ስምምነት ከተፈራረሙ በኋላ፣ ድንበር እስኪካለል ድረስ ግጭት እንዳይቀሰቀስ በሁለቱ አገራት የሰፈረው የተባበሩት መንግሥታት ሰላም አስከባሪ ሃይል (አንሚ) በመጀመሪያዎቹ ሁለት ዓመታት ያከናወነውን ስራ ሰሞኑን በፊልም ሲያሳይ ነው ቼክ ጌይል አስተያየት የሰጡት። </p>

<p>ፊልሙ በአዲስ አበባ ማዘጋጃ ቤት አዳራሽ ለተመልካቾች ከመቅረቡም በተጨማሪ፤ የወደፊት የሰላም ሁኔታን በተመለከተ ውይይት ተካሂዷል።</p>

<p>የድንበር ኮሚሽኑ ዳኞች በኤርትራ እና በኢትዮጵያ የተመረጡ መሆናቸውን ቼክ ጌይል አስታውሰው፣ ዳኞች ውሳኔ ከማሳለፋቸው በፊት አወዛጋቢዎችን አካባቢዎች ለማየት ወደ ሁለቱ አገሮች ድንበር አለመጡም ብለዋል።</p>

<p>ድንበር ኮሚሽኑ ዳኞች ውሳኔ ለመስጠት የተጠቀሙት የቀረቡ የሰነድና የቃል መረጃዎችን እንደሆነ ያመላከቱት ቼክ ጌይል፣ ከሄግ እና ከለንደን ከተሞች ውጭ ሳይንቀሳቀሱ ፍርድ መስጠታቸውን ገልፀዋል።</p>

<p>የኢትዮጵያ መንግስት ተመሳሳይ ቅሬታ በመሰንዘር የድንበር ኮሚሽኑን ውሳኔ ቢቃወምም፤ በአንሚ የኮፊ አናን ዋና ተወካይ ጆሴፍ ሌጌዋይላ የኮሚሽኑን ውሳኔ ባለመቀበል ድንበሩ እንዳይካለል የኢትዮጵያ መንግስት እንቅፋት ሆኗል ብለው መናገራቸው ይታወሳል።የድንበር ኮሚሽኑ በበኩሉ፤ ሁለቱ አገራት በተፈራረሙት የአልጀርስ ስምምነት መሰረት እንደሚሰራ ገልጾ፤ ሁለቱ አገራት የተስማሙት ድንበራቸው በቅኝ ግዛት ውሎችና በአለም አቀፍ ህግ አማካኝነት እንዲካለል እንጂ ድንበሩን በመጐብኘት እንድንወስን አይደለም ይላል።</p>

<p>የድንበሩን መሰመር የሚጠብቁ 700ሺ ኢትዮጵያውያን እና 600ሺ ኤርትራውያን ተፈናቃዮች እንደሚገኙ ተጠቁሟል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 23 ቀን 1997</a></p>

</body>
</html>	
