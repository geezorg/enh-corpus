<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ሰጥቶ መቀበል የተቆራረጠ ግዛትን መመለስና መቀበል ነው» ጠ/ሚ መለስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ሰጥቶ መቀበል የተቆራረጠ ግዛትን መመለስና መቀበል ነው» ጠ/ሚ መለስ </h2>


<p>ጠቅላይ ሚኒስትር መለስ ዜናዊ የኢትዮ ኤርትራ ውዝግብን ሰጥቶ በመቀበል ድርድር መፍታት እንፈልጋለን የምንለው ባድመን በመስጠት የአሰብ ወደብን ለመቀበል አይደለም በማለት ሲናገሩ፤ ተቃዋሚ ፓርቲዎች የአቶ መለስ ሃሳብ የኢትዮጵያን ጥቅምና የወደብ ባለቤትነት አያስከብርም ሲሉ አወገዙ። ለአሰብ አንሟገትም ብለዋል - ጠቅላይ ሚኒስትሩ።</p>

<p>ሰጥቶ በመቀበል ችግሩን ከመፍታት ውጪ ድርድር የለም የሚሉት አቶ መለስ ሰሞኑን ከኢትዮጵያ ቴሌቪዥን የትግርኛ ፕሮግራም ጋር ባደረጉት ቃለ ምልልስ የድርድሩን ሃሳብ ሲያስረዱ «አሰብን ተቀብሎ ባድመን መስጠት» ማለት እንዳልሆነ ገልጸዋል። በኮሚሽኑ ውሳኔ ኢትዮጵያውያን የሚሳለሙት ቤተክርስቲያን ለኤርትራ፣ በሌላ በኩል ኤርትራውያን ልጆች የሚማሩበት ትምህርት ቤት ለኢትዮጵያ የሚሆንበት አካባቢ እንዳለ ጠቅላይ ሚኒስትሩ ጠቅሰው፤ ውሳኔው በቀጥታ ተግባራዊ ተደርጎ ድንበር ቢሰመር የማይበርድ ጥላቻና ግጭትን ስለሚፈጥር ነው የድርድር ሃሳብ ያቀረብነው ብለዋል።</p>

<p>በውሳኔው «ሰጥቶ መቀበል» ማለት ከኤርትራ የሚቆረጥ መሬት ካለ ለኤርትራ መመለስ፣ ከኢትዮጵያ የሚቆረጥ መሬትም ካለ ለኢትዮጵያ መመለስ እንደሆነ አመልክተዋል - አቶ መለስ።</p>

<p>የኢህአዴግ መንግስት ሰጥቶ መቀበል በሚለው ድርድር የኢትዮጵያ ሉአላዊነት አሳልፎ መስጠት እንጂ የሚቀበለውንማ በአልጀርስ ስምምነት ላይ አሳልፎ ሰጥቷል ሲል የኢትዮጵያ ዴሞክራሲያዊ ሀይሎች ህብረት ገልጿል።</p>

<p>የኢትዮ-ኤርትራን ድንበር በሚመለከት ከኢህአዴግ መንግስት የቀረበውን «አዲስ ባለአምስት ነጥብ የሰላም ሀሳብ» በመቃወም ህብረቱ በሰጠው መግለጫ የሰላም ሀሳቡ አዲስነት የለውም ያለ ሲሆን የድንበር ኮሚሽኑ ውሳኔ ሲሰጥ ባድመ ለማን እንደተወሰነ በትክክል ያላወቀ መንግሥት ዳኞቹንም ራሱ አውቆ መምረጡን እንጠራጠራለን ብሏል። ለኢትዮ-ኤርትራ የድንበር ጉዳይ ትክክለኛ መፍትሄ ሊገኝ የሚችለው የህዝብን መብት ገድቦ እንዳሻውና በሚፈልገው መልክ እየወሰነ ተግባራዊ ከሚያደረገው የኢህአዴግ መንግስት ሳይሆን በህዝብ ከሚመረጥ መንግስት ብቻ በመሆኑ ነፃና ፍትሀዊ ምርጫ በአገራችን እውን እንዲሆን በህብረት በመታገል በስልጣን ላይ ያለው የኢህአዴግ አምባገነን መንግስት እናስወግዳለን ሲል ህብረቱ ገልጿል።</p>

<p>በሌላ በኩል «የሰላም ሰነድ» ላይ ሰጥቶ መቀበል የሚለው ጊዜው ያለፈበት ሀሳብ ነው ያሉት የኢዴአፓ ዋና ፀሐፊ አቶ ልደቱ አያሌው አሁን የቀረው የፍርድ ቤቱን ውሳኔ መተግበር ብቻ ነው ብለዋል።</p>

<p>ዋና ፀሐፊው በኢትዮ-ኤርትራ የድንበር ኮሚሽን ውሳኔ ላይ ለአዲስ አድማስ በሰጡት አስተያየት ፍርድ ቤቱ ውሳኔውን ከሰጠ በኋላ የቀረበው 'ሰጥቶ መቀበል' የሚል ድርድር የማሳሳቻ ሀሳብ ነው ብለዋል። የድንበር አካላይ ኮሚሽኑ ውሳኔውን በሚተገበርበት ሰአት ሰጦ መቀበል የሚባል ነገር አይጠቅምም፤ ፍርዱን ማስፈፀም ነው የሚሆነው ብለዋል፤ አቶ ልደቱ።</p>

<p>ጠ/ሚ መለስ ውሳኔው ፍርደ ገምድል ነው እያሉ በሌላ በኩል በመርህ ደረጃ ተቀብለነዋል በማለት እያደናገሩ ነው ያሉት አቶ ልደቱ፤ ምንም እንኳን የአሁኑ አቋማቸው የኢትዮጵያን ጥቅም የማያስጠብቅ ቢሆንም ይህንን አቋም እንደ መጨረሻ አቋም ይዘውታል ተብሎ ዕምነት ሊጣልባቸው አይችልም ሲሉ ገልፀዋል።</p>

<p>ጠ/ሚኒስትር መለስ ዜናዊ «የሰላም ሀሳቡን» ለፓርላማ ባሰሙበት ወቅት «የቱን ሰጥተን የቱን ልንቀበል ነው?» በሚል ዶ/ር በየነ ላቀረቡት ጥያቄ «ይህንን እዚህ ምክር ቤት መናገሩ ምንም ጥቅም አይኖረውም» ሲሉ መመለሳቸው ይታወሳል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ታኅሣሥ 02 ቀን 1997</a></p>

</body>
</html>	
