<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የምርጫ ውጤት ክርክር ለጋዜጠኛ ዝግ ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የምርጫ ውጤት ክርክር ለጋዜጠኛ ዝግ ሆነ</h2>


<p>የማጭበርበር ድርጊት ተፈፅሟል በማለት ተፎካካሪ ፓርቲዎች ካቀረቧቸው ከ400 በላይ አቤቱታዎች መካከል በ135ቱ ላይ ምርመራ የተጀመረ ሲሆን፤ በመረጃ አልተደገፉም ተብለው ውድቅ የተደረጉት ቀሪዎቹ አቤቱታዎች ላይ የሚካሄደው ክርክር ለጋዜጠኞች ዝግ ሆነ።</p>

<p>ተቃውሞአቸውን ያሰሙ የቅንጅት ተወካይ፤ «የክርክሩ ሂደት በተዛባ መልኩ እንዳይዘገብ በመስጋት ነው» የሚል ምላሽ ከምርጫ ቦርድ ሃላፊዎች እንደተሰጣቸው ገልፀዋል።</p>

<p>አቤቱታዎች ለምርመራ ከመተላለፋቸው በፊት ግምገማ እንዲያካሂድ በሁለቱ የምርጫ ቦርድ ጽ/ቤት ሃላፊዎችና በአንድ የህግ አማካሪ የተዋቀረው ኮሚቴ የፓርቲዎችን ክርክር እያዳመጠ መሆኑ ታውቋል።</p>

<p>በኮሚቴው አሰራር መሰረት፣ አቤቱታ ውድቅ የተደረገባቸው ፓርቲዎች ውሳኔውን ለማስቀየር አቤቱታቸውን የሚደግፍ ተጨማሪ መረጃ በማቅረብ እንዲሁም ለኮሚቴው ማብራሪያ በመስጠት መከራከር እንደሚችሉ የሚታወቅ ሲሆን፤ በየክልሉ የቀረቡ አቤቱታዎች እየተለዩ ለሳምንት ክርክሩ ይቀጥላል ተብሏል።</p>

<p>ገምጋሚው ኮሚቴ ክርክሩን ከሰማ በኋላ የትኛው አቤቱታ ለምርመራ እንደሚተላለፍና የትኛው ውድቅ እንደሚሆን ሲወስን፣ የኮሚቴው ውሳኔዎች ተግባራዊ የሚሆነው የምርጫ ቦርድ ሲያፀድቀው እንደሆነ ታውቋል።</p>

<p>በሌላ በኩል በምርጫ ቦርድ የተቋቋመው ቅሬታ ሰሚ አካል ኢህአዴግ በአማራ ክልል የሚያቀርባቸውን አቤቱታዎች ዛሬ ያዳምጣል።</p>

<p>ከቦርዱ ፅህፈት ቤት የተገኘው መረጃ እንደሚያመለክተው ቀደም ሲል ውድቅ የተደረጉ አቤቱታዎች መደመጥ የጀመሩ ሲሆን በአማራ ክልል ህብረቱ ያቀረበው አቤቱታ ትናንት ተደምጧል። ዛሬ ኢህአዴግ ሰኞ የቅንጅት ይደመጣል።</p>

<p>የህብረቱ አቤቱታ ትናንት በተደመጠበት ወቅት ካቀረባቸው ዘጠኝ አቤቱታዎች በአራቱ ላይ ህብረቱ ተጨማሪ ማስረጃ ስለሌለው የተሰጠውን ውሳኔ መቀበሉንና በቀሪዎቹ ላይ ማጣራት እንዲደረግ ተጨማሪ ማስረጃ ለማምጣት ስምምነት ላይ መድረሱን ለማወቅ ተችሏል።</p>

<p>በትግራይ ክልል ህብረቱ ያቀረበው ክስ በ38ቱም የህዝብ ተወካዮች ምክር ቤት መቀመጫዎች ላይ ቢሆንም ዕጩ ያቀረበው በ16 መቀመጫዎች ላይ ስለሆነ በነዚህ ላይ በመሆኑ ተጨማሪ ማስረጃ እንዲያጣ ተወስኗል።</p>

<p>በአፋር ክልል አርዱፍ በሁሉም የምርጫ ጣቢያዎች በሚል ያቀረበውን አቤቱታ ዘርዘር አድርጎ እንዲያመጣ ተወስኗል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሰኔ 25 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1997/ሰኔ/25/አዲስ፡አድማስ2.251097.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
