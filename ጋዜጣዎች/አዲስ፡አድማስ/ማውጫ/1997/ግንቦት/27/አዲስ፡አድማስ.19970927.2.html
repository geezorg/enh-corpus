<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ለአቶ መለስ ጠንካራ ተወዳዳሪ ልናመጣ ነበር» ዶ/ር በየነ ጴጥሮስ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ለአቶ መለስ ጠንካራ ተወዳዳሪ ልናመጣ ነበር» ዶ/ር በየነ ጴጥሮስ </h2>


<p>በትግራይ ምርጫ ከተካሄደብቸው ሰላሳ ስምንት የፓርላማ መቀመጫዎች መካከል በሰላሳዎቹ ድጋሚ ምርጫ እንዲደረግ የኢትዮጵያውያን ዲሞክራሲያዊ ሀይሎች ኅብረት (ኢዴሃህ) መጠየቁን የህብረቱ ምክትል ሊቀመንበር ዶ/ር በየነ ጴጥሮስ ለአዲስ አድማስ ገለፁ።</p>

<p>ለእነ አቶ መለስ ዜናዊ ጠንካራ ተፎካካሪ እንዲሆኑ የቀድሞ የህወሃት መሪ የነበሩ አቶ አረጋዊ በርሄን ልናመጣ አስበን አቶ አረጋዊ ወደ አገር እንዳይገቡ እንቅፋት አጋጥሞናል ብለዋል ዶ/ር በየነ።</p>

<p>በትግራይ ክልል ህብረቱን በመወከል ለፓርላማ መቀመጫ 30 ተወዳዳሪ ዕጩዎች ቀርበው እንደነበር ዶ/ር በየነ ጠቅሰው፣ እጩዎቻችን ግን በሀይል ተገደው ከምርጫው እንዲወጡ ተደርጓል ብለዋል። በእጩዎቻችን ላይ የደረሰውን የሃይል ተግባር እንዲያስቆምልን ለምርጫ ቦርድ አቤቱታ ብናመለክትም መፍትሄ አላገኘንም ያሉት ዶ/ር በየነ ፣ በዚህም መሠረት ለ30 የፓርላማ መቀመጫዎች የተካሄደው ምርጫው ድጋሚ እንዲደረግ ጠይቀናል ሲሉ ገልፀዋል።</p>

<p>እነ አቶ መለስ ያለምንም ተወዳዳሪ ከሚያሸንፉ ጠንካራ ተፎካካሪ እንዲኖራቸው አቶ አረጋዊ በርሄን ልናመጣላቸው አስበን ነበር ብለዋል - ዶ/ር በየነ። ነገር ግን የኢዴሃህ አባል የሆኑና በውጭ አገር የሚገኙ የፖለቲካ ፓርቲዎች ወደ አገር ውስጥ ለመግባት በቅድሚያ ይቅርታ ይጠይቁ እንደተባለ ዶ/ር በየነ ጠቅሰው፣ ፓርቲዎቹ «ያጠፋነው ጥፋት የለም፤ እኛም ታጋዮች ነን፤ እነሱ ቀንቷቸው ስልጣን ስለያዙ ይቅርታ አንጠይቅም» በማለታእው ስምምነት ላይ ሳይደርስ ቀርቷል ብለዋል።</p>

<p>ቅሬታ ያቀረባችሁበት አካባቢ የምርጫው ውጤት ካልተስተካከለ፣ እስካሁን በምርጫው ያገኛችሁትን የፓርላማ ወንበርም ትለቃላችሁ ወይ? በሚል ለቀረበ ጥያቄ ዶር/ በየነ ሲመልሱ፣ ያገኛችሁት አንድ ወንበር ብቻ ነው ብንባል እንኳ እሷኑ ይዘን ለሚቀጥለው ትግል እንጠቀምባታለን፤ በኩርፊያ ራሳችንን የምናገልል ከሆነማ ከመነሻው ህዝባችንን እንዲህ አይነት ነገር ውስጥ ባልከተትነው ነበር ሲሉ ተናግረዋል።</p>

<p>የምርጫው ይፋ ውጤት ሰኔ አንድ ይገለፃል ተብሎ የነበረ ቢሆንም በፓርቲዎቹ የቀረቡ አቤቱታዎች ተጣርተው እስኪጠናቀቁ ድረስ እንዲዘገዩ መወሰኑ የታወቀ ሲሆን፣ የምርጫው ውጤት በሃምሌ አንድ እንዲገለጽ የጊዜ ሰሌዳ ተይዞለታል ተብሏል።</p>

<p>በአዲስ አበባ ሰላማዊ ሰልፍ እንዳይደረግ በመከልከል ህገመንግስት ጥሰዋል በማለት በቅንጅት የቀረበባቸው ክስ ትናንት በፍ/ቤት ታይቷል።</p>

<p>ክሱ የህገመንግሥት ትርጓሜን መተንተን እንደሚያስፈልገው የተገለፀ ሲሆን ፍ/ቤቶች ህገመንግሥትን የመተርጐም ስልጣን ስለሌላቸው በፌዴሬሽን ምክር ቤት ስር ለተቋቋመው የህገመንግሥት ጉዳዮች አጣሪ ጉባኤ እንዲተላለፍ ተወስኗል ተብሏል።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 27 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1997/ግንቦት/27/አዲስ፡አድማስ2.270997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
