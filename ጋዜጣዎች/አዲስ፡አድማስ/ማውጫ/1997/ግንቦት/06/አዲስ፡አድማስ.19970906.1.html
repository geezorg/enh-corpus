<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተፎካካሪ ፓርቲዎች ለነፃና ሰላማዊ ምርጫ ጥሪ አቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተፎካካሪ ፓርቲዎች ለነፃና ሰላማዊ ምርጫ ጥሪ አቀረቡ</h2>


<p>የተጋጋለ የምርጫ ዘመቻቸውን ከትናንት በስቲያ ሃሙስ ያጠናቀቁት ተፎካካሪ ፓርቲዎች ፤ ነገ እሁድ ነፃና ሰላማዊ ምርጫ እንዲካሄድ ከምኞትጋር ስጋታቸውን ገልጸዋል።</p>

<p>ኢህአዴግ በተደጋጋሚ ተቃዋሚ ፓርቲዎች ሁከትን ለመፍጠር ይፈልጉ ይሆናል ሲል፤ ተቃዋሚ ፓርቲዎች በበኩላቸው ኢህአዴግ ዛቻና አፈናውን በመቀጠል ምርጫው ያጭበረብር ይሆናል በማለት ስጋታቸውን ተናግረዋል።</p>

<p>ለአዲስ አድማስ ቃለ ምልልስ የሰጡ የተቃዋሚ መሪዎች ስለምርጫው እለትና ስለውጤቱ ሲናገሩ፤ ኢህአዴግ የሚፈፅምብንን በደል ከማባባስና የመራጮችን ድምጽ ከማጭበርበር ይታቀብ እንጂ ምርጫው ሰላማዊ ይሆናል ብለዋል።</p>

<p>የኢዴሃኅ( ህብረት) ምክትል ሊቀመንበር ዶ/ር በየነ ጴጥሮስ፤ በኢህአዴግ ብዙ ችግሮች ደርሰውብናል፤ ነገር ግን የሰላም መደፍረስ ለማንም ስለማይጠቅም ከሁሉም በላይ እርጋታ ያስፈልጋል ብለዋል።</p>

<p>ሁሉም ዜጋ ነገ እሁድ የሚበጀውን ለይቶ እንዲመርጥ የጠየቁት ዶ/ር በየነ ህዝባችን ያለአንዳች ማስፈሪያና ተፅዕኖ በገዛ ፍቃዱ ድምፁን ከሰጠ ድምፁም ካልተጭበረበረ፤ እኛ ብንሸነፍ እንኳ ጨዋታው ሚዛናዊ ነው ብለን መመስከር እንፈልጋለን ሲሉ ተናግረዋል።</p>

<p>የምርጫው ውጤት በጸጋ ነው የምንቀበለው፤ የሚፈጠሩ ስህተቶችን በመረጃ አረጋግጠን በህግ እንከራከራለን እንጂ ሌላ ነገር መፈጠር የለበትም ሲሉ ዶ/ር በየነ ገልፀው፤ ስህተት ተከስቷል በሚል ምክንያት ሁኔታዎች ቢደፈርሱ ውጤቱ ዝርፊያ፤ ቃጠሎና ውድመት ስለሆነ ለማንም አይበጅም ብለዋል።</p>

<p>የምርጫው ሂደት ከትናንሽ መሰናክሎች ጀምሮ እስከ ህይወት መጥፋት ድረስ የተከሰቱበት እንደነበር የተናገሩት የቅንጅት ተወካይ ዶ/ር ብርሃኑ ነጋ በበኩላቸው፤ ካሁን በፊት ከተካሄዱት የውሸት ምርጫዎች የተለየና የህዝብ ቀልብ የሳበ ነበር ብለዋል።</p>

<p>ሰላምንና ፀጥታን የማስከበር ትልቅ ሃላፊነት በሁላችንም ላይ ተጥሏል ያሉት ዶ/ር ብርሃኑ፤ እስካሁን በኢህአዴግ የተፈጠሩት ችግሮች ሳይባባሱ ምርጫውም ሳይጭበረበር ነፃ ሆኖ ይጠናቀቅ እንጂ ምርጫው ሰላማዊ ይሆናል ሁላችንም የምርጫውን ውጤት በፀጋ ተቀብለን ወደየስራችን መሄድ አለብን ሲሉ መልእክት አስተላልፈዋል።</p>

<p>ተቃዋሚ ፓርቲዎች ብጥብጥ ለመቀስቀስ ይፈልጋሉ ያሉት የኢህአዴግ ሊቀመንበር ጠቅላይ ሚኒስትር መለስ፤ ነጻ ምርጫ ለማካሄድ እንደቆረጡና ህዝቡም ብጥብጥን እንደማይፈልግ ተናግረዋል።</p>

<p>ብዙ ህዝብ ለመራጭነት መመዝገቡ ትልቅ ድል መሆኑን የጠቀሱት የኢህአደግ ተወካይ ከንቲባ አርከበ እቁባይ፣ አሁን ትልቁ ነጥብ የመራጭነት ካርድ የያዘ ሁሉ ነገ እሁድ ወጥቶ መምረጡ ላይ ነው ብለዋል።</p>

<p>ፓርቲዎች ህዝቡም ጭምር ሰላም እንዳይደፈርስና እል እንዳይፈጠር በጋራ በመስራት እንዳለብቸው የተናገሩት ከንቲባ አርከበ፤ ሁሉም ዜጋ የምርጫውን ውጤት በጸጋ መቀበል እንዳለበት ገልስጸዋል።</p>

<p>የመኢዴፓ ሊቀመንበር አቶ ዘለሌ ፀጋስላሴ በበኩላቸው በምርጫው ሂደት መድረክ እንዳናገኝ አድልዎ ተፈጽሞብናል፤ በመራጭነት ላልተመዘገበውም ህዝብ የምዝገባ ቀን እንዲራዘምለት ጠይቀን ተቀባይነት አላገኘንም በማለት ቅሬታቸውን ከገለፁ በኋላ፤ ምርጫው በሰላም እንዲጠናቀቅ ፍላጎታቸው መሆኑን ጠቅሰዋል።</p>

<p>የገዢው ፓርቲ ጫና የምርጫውን ፍትሃዊነትና ሰላማዊነት የሚያደናቅፍ ይመስለኛል፤ ወጣቶች ይታፈሳሉ መባሉም ያሳስበናል ያሉት አቶ ዘለሌ ብጥብጥ የመቀስቀስ ወይም ረብሻን የመጫር ፍላጎት የመንግስት ካልሆነ በቀር የተቃዋሚ ፓርቲዎች ፍላጎት አይደለም ብለዋል።</p>

<p>በምርጫ ዘመቻ ሁሉም ፓርቲዎች እኩል መድረክ ካለማግኘታቸው በተጨማሪ አንዳንድ ፓርቲዎች ወደ ዘለፋና ስድብ ማምራታቸው ተገቢ አልነበረም ሲሉ የኢቲዮፕያ ፓን አፍሪካኒስት ፓርቲ ሊቀመንበር አቶ አብዱል ፈታህ ሁልዳር አስታውሰው፤ ቢሆንም ሂደቱ ለዲሞክራሲ ጥሩ መሠረት የጣለ አጋጣሚ ነው ብለዋል።</p>

<p>የምርጫ ክርክሮች የጐሳና የሃይማኖት ልዩነቶችን እስከመቀስቀስ መድረሳቸው የሽብርና የብጥብጥ ስጋት ይሆናል ያሉት አቶ አብዱልፈታህ፤ ከዚህ ይልቅ ለዲሞክራሲ ስርዓት ግንባታ ማሸነፍንም ሆነ መሸነፍን በፀጋ በመቀበል ሁላችንም ድምፃችንን ለምንፈልገው ፓርቲ መስጠት አለብን ሲሉ ተናግረዋል።</p>

<p>በምርጫው ሂደት የፓርቲያችን አባላትና ደጋፊዎች እስርና ግድያ ተፈጽሞባቸዋል የሚሉት የኢዴሃህ ተወካይ ወኦ/ሮ አልማዝ ሰይፉ፣ የምርጫው ታዛቢዎች ይህንን በደል ሊያስቀሩልን አልቻሉም፤ ምርጫው እንዳይጭበረበርም ዋስትና አይሆኑንም ብለዋል።</p>

<p>የኢትዮጵያ ህዝብ ስለማዊና ሀገር ወዳድ ነው ታዛቢ እንዲሆንልን የምንፈልገውም ህዝቡ ነው፡ ካሉ በኋላ በዚሁ አጋጣሚም የእያንዳንዳችሁ ድምፅ ዋጋ አለው፤ ሰላማዊ በሆነ መንገድ ምረጡ እንላለን ብለዋል -ወ/ሮ አልማዝ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ግንቦት 06 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1997/ግንቦት/06/አዲስ፡አድማስ1.060997.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
