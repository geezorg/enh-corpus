<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በምርጫው ስኬቶችንና ችግሮችን አይተናል» አና ጎሜዝ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በምርጫው ስኬቶችንና ችግሮችን አይተናል» አና ጎሜዝ</h2>


<p>እስካሁን ባለው የምርጫ ሂደት ጥሩ ስኬቶችና ችግሮችን ማየታቸውን የተናገሩት የአውሮፓ ኅብረት ታዛቢ ቡድን መሪ አና ጉሜዝ፣ የምርጫ አስፈፃሚዎች ከኢህአዴግ ጋር የተጐዳኙ መሆናቸውን አመለከቱ።</p>

<p>ቡድን መሪዋ እና ጎሜዝ ከአዲስ አድማስ ጋር ባደረጉት ቃለ-ምልልስ፣ ከሩዋንዳ ጋር የተያያዘ አስፈሪ ፕሮፖጋንዳ ማንንም ስለማይጠቅም እንዲቆም መክረዋል።</p>

<p>ከብሔራዊ ምርጫ ቦርድ ጋር ጥሩ ግንኙነት እንዳላቸው እንዲሁም የቦርዱ ኃላፊዎች በምርጫ አስፈፃፀም ላይ ጥሩ የባለሙያ እውቀት እንዳላቸውና ተባባሪዎችም እንደሆኑ አና ጉሜዝ ጠቅሰው፣ ከአዲስ አበባ ትንሽ እየራቁ በሄዱ ቁጥር ግን የምርጫ ባለሙያ ማግኘት አስቸገራ እንደሆነ ተናግረዋል። «ምርጫ ቦርድ ገለልተኛ አይደለም» በሚል ስለሚቀርበው ቅሬታ በሰጡት በዚሁ ምላሽ በገጠር አካባቢዎች የገዢውን ፓርቲ መዋቅርና የምርጫ ቦርዱን መዋቅር መለየት እንዳልቻሉ ታዛቢዎቻችን ነግረውኛል ብለዋል።</p>

<p>የምርጫውን ፍትሐዊነት ለመጠበቅ ለፖሊስና ለፍትህ አካላት ሥልጠና መሰጠቱ መልካም ሲሆን፣ በክፍለ ሀገራት፣ የገዢው ፓርቲ ካድሬዎችና ሚሊሺያዎች በተቃዋሚ ፓርቲ ዕጩዎችና ደጋፊዎች ላይ ወከባ፣ ማስፈራራትና የኃይል እርምጃ ወስደዋል የሚሉ በርካታ አቤቱታ እያቀረቡ መሆኑን ጠቅሰው - አና ጉሜዝ ከቀረቡላቸው በርካታ አቤቱታዎችም ከፊሎቹን ማረጋገጥ እንዳልተቻለና የአንዳንዶቹን ትክክለኛነት ማጣራታቸውን ገልፀው፤ መስተካከል የሚገባው ችግር እንደሆነ ጠቁመዋል።</p>

<p>ከምርጫው ሂደት ስኬቶች አንዱ መንግስት ዓለም አቀፍ ታዛቢዎች እንዲገኙ መጋበዙ የሚደነቅ ነው ያሉት ጉሜዝ፣ በተቃራኒው የሀገር ውስጥ ታዛቢዎችን መከልከሉ ተገቢ እንዳልሆነና እንዳስገረማቸው ተናግረዋል።</p>

<p>አነጋጋሪው አዲሱ የፕሬስ ሕግም መዘግየት ሲችል ፀድቆ ከዛሬ ጀምሮ ሥራ ላይ እንዲውል መደንገጉና በሕዝብ ላይ ስጋትና ፍርሃት የሚፈጥሩ ፕሮፖጋንዳዎችን መጠቀም እንዳላስደሰታቸው አብራርተዋል።</p>

<p>የፓርቲዎች ክርክር በቀጥታ መተላለፉ እንዲሁም በሬድዮና በቴሌቪዥን የስርጭት ሰዓት እንዲመደብላቸው መደረጉ አዎንታዊ ስኬት መሆኑን አና ጉሜዝ ገልፀው፤ ገዢው ፓርቲ ከሩዋንዳ እልቂትና ከሶማሊያ እልቂት ጋር አያይዞ የሚያስተላልፈው አስፈሪ ፕሮፖጋንዳ የምርጫውን ሂደት አይጠቅምም ብለዋል። በዜጐች ላይ አላስፈላጊ ስሜትን ይፈጥራል፣ አስፈሪ ፕሮፖጋንዳ የሚያሰራጭ ወገን ባላሰበው መንገድ ራሱንም ይጐዳል ብለዋል፤ አና ጉሜዝ።</p>


<p class="align-center"><a href="/Gazettas/AddisAdmas/info/AddisAdmas.sera.html">ከአዲስ አድማስ ሚያዝያ 29 ቀን 1997</a></p>

<div class="align-center"><a href="http://www.cyberethiopia.net/warka3/enh.php?path=/ጋዜጣዎች/አዲስ፡አድማስ/ማውጫ/1997/ሚያዝያ/29/አዲስ፡አድማስ1.290897.html">ሰለ እዚህ ዜና ዋርካ ስር በአማርኛ ይወያዩ !</a></div>
</body>
</html>	
