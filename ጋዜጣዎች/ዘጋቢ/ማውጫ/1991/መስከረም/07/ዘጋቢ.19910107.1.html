<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የስዊዝ አምባሳደር ወ/ሮ ሻዲያን ማግኘት እንዳለባቸው ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የስዊዝ አምባሳደር ወ/ሮ ሻዲያን ማግኘት እንዳለባቸው ተገለፀ</h2>


<p>ዛሬ በአዲስ አበባው ማእከላዊ ወህኒ ቤት የሚገኙት የቀድሞው ም/ጠ/ሚኒስትር አቶ ታምራት ላይኔ ከአባሪዎቻቸው ጋር ያሸሹት ነው የተባለ 8 ሚሊዮን ዶላር ለኢትዮጵያ መንግሥት እንዲሰጥ ባቀረበው ጥያቄ ላይ የስዊዘርላንድ መንግሥት ጠ/ፍርድ ቤት (ጹፕረም ቾኡርት) ባለፈው ሣምንት ሀሙስ እለት ውሣኔ ማሣለፉን ዘ-ሞኒተር ዘግቧል።</p>

<p>ከዘገባው ለመረዳት እንደተቻለው አንድ ስም ባልተገለፀ የአቶ ታምራት ጓደኛ የተቀመጠውን ገንዘብ በተመለከተ ከኢትዮጵያ በኩል የቀረበውን ጥያቄ ፍ/ቤቱ የተቀበለው ቢሆንም በተመሣሣይ መልኩም ከአቶ ታምራት ጋር በ8 ሚሊዮን ዶላር ተካፋይነት ተወንጅለው ኢትዮጵያ ውስጥ በታሠሩ አንድ ሴት በኩልም የቀረ ማመልከቻ ተቀብሎ በመመርመር ገንዘቡ እንዳይተላለፍ የእገዳ ውሣኔ ማሣለፉ ታውቋል። ፍ/ቤቱ ከተባሉት ሴት የቀረበውን ጽሑፍ ከተመለከተ በኋላ ገንዘቡ እንዳይዘዋወር ያገደው ግለሰቧ በተፅዕኖ ስር ያለመሆናቸውን ማረጋገጥ ስላስፈለገውና በአዲስ አበባ የሚገኘው የስዊዝ ኤምባሲ ሴትየዋን በገለልተኛ ሁኔታ አግኝተው እንዲያነጋግሯቸው ስለከተሰሱበት ሁኔታም እንዲያውቁና ችሎቱንም እንዲከታተሉ እድሉን እንዲያገኙ በማለት መሆኑ ታውቋል።</p>

<p>ባለፈው አመት የመጀመሪያ መንፈቅ ውስጥ ገንዘቡ እንዲመለስ ጥያቄ ማቅረቡ የሚታወስ ሲሆን አገሪቱ ፖሊስ ባለሥልጣንም በሰጡት መግለጫ በስዊዝ ባንክ ያለው ገንዘብ እንዲታገድ የተደረገው ከኢትዮጵያ በኩል በቀረበ የትብብር ጥያቄ ቢሆንም ጥያቄው በይፋዊ መልኩ እስካልቀረበ ድረስ ገንዘቡ አይመለስም ብለው የነበሩ ሲሆን ከአራት ወር በኋላ የተሰጠ ሌላ መግለጫ ገንዘቡ ይገባኛል የሚል ሌላ ወገን ካለ በ30 ቀን ውስጥ እንዲቀርብ ይህ ካልሆነ ግን ገንዘቡ ለኢትዮጵያ መንግሥት ይሰጣል ማለቱ የሚታወስ ሲሆን በእዚያው ሠሞንም ከተፈላጊዎቹ አንዱ የሆነው የወ/ሮ ሻዲያ ልጅ ሕጋዊ ውክልና እንዳለው በመግለፅ ተቃውሞ ማሰማቱን የዘገቡ የአገር ውስጥ ጋዜጦች እንደነበሩ ይታወሣል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ መስከረም 7 ቀን 1991</a></p>

</body>
</html>	
