<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የስዩም መስፍን የተ.መ.ድ ውሎ በተቃውሞ ሠልፍ ታጀበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የስዩም መስፍን የተ.መ.ድ ውሎ በተቃውሞ ሠልፍ ታጀበ</h1>


<p>ባለፈው ሣምንት መጨረሻ ላይ በተባበሩት መንግሥታት ድርጅት ጉባኤ ላይ የተገኙት እና ከኤርትራ ጋር በተፈጠረው ውዝግብ ዙሪያ ሠፊና ጠንካራ ንግግር ያደረጉት የውጪ ጉዳይ ስዩም መስፍን ዓለም አቀፉ ማህበረሰብ ከኢትዮጵያ ጎን ቆመም አልቆመም አገራቸው ሉዓላዊነቷን ለማስከበር ማንኛውንም እርምጃ ከመውሰድ እንደማትመለስ በገለፁበት ወቅት፤ ኢትዮጵያውያን ደማቅ ትዕይንተህዝብ ማድረጋቸው ተሠማ።</p>

<p>አቶ ስዩም ባለፈው ዓርብ ኒውዮርክ በሚገኘው የተባበሩት መንግስታት ድርጅት ዋና ጽ/ቤት ተገኝተው የመንግሥታቸውን አቋም ፍርጥ አድርገው በማስታወቅ ንግግር ባደረጉበት ወቅት የዓለም ማህበረሰብ ቸልተኝነትም በአፅንኦት መንቀፋቸው ታውቋል።</p>

<p>በተመሣሣይ ጊዜ በኒውዮርክ የሚገኘው የኢትዮጵያውያን ማህበረሰብ በድርጅቱ ጽ/ቤት ፊት ለፊት በመገነት ደማቅ የተቃውሞ ትዕይንተ ህዝብ ማድረጉም ከስፍራው ተዘግቧል።</p>

<p>ኢትዮጵያውያኑ በእዚህ የተቃውሞ ሠልፋቸው የኤርትራ መንግሥት በኢትዮጵያ ላይ የፈፀመውን ህገ-ወጥ ድርጊት እና ወረራ፤ እንዲሁም በአዲግራት እና መቀሌ ከተሞች በሰላማዊ ሰዎች እና ህፃናት ላይ የፈፀመውን የአየር ድብደባ በፅኑ አውግዘው፤ የኢሳያስ አፈወርቂ መንግሥት በኃይል የያዘውን የኢትዮጵያ መሬት በአስቸኳይ ለቅቆ እንዲወጣ የጠየቁ ሲሆን፤ ከእዚህም ጋር አያይዘው የዓለም መንግሥታት እና የተባበሩት መንግሥታት ድርጅት ተገቢውን ጫና እንዲያደርጉ በጥብቅ አሣስበዋል።</p>

<p>የውጪ ጉዳይ ሚኒስትሩ ተልዕኮቸውን ፈፅመው ባለፈው ማክሠኞ ወደ አዲስ አበባ በተመለሱበት ወቅት በሠጡት መግለጫ የዓለም ማህበረሰብ ለግጭቱ መንስኤ የሆነው የሻዕቢያ መንግሥት ወራሪ መሆኑን በጥልቀት መገንዘባቸውን እና ከሁሉም አገሮች ልዑካን ጋር ባደረጉት ቆይታ ይህንኑ ሀቅ ማረጋገጣቸውን አመልክተው አንድም እንኳን ኤርትራ ልክ ነች ያለ እንዳላጋጠማቸው ገልፀዋል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ መስከረም 28 ቀን 1991</a></p>

</body>
</html>	
