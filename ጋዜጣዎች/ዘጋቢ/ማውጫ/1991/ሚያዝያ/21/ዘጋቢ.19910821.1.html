<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ አንቶኖቭ ጀቶች ደበደቡኝ ስትል ኤርትራ ከሰሰች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የኢትዮጵያ አንቶኖቭ ጀቶች ደበደቡኝ ስትል ኤርትራ ከሰሰች</h2>


<p>የኤርትራ መንግሥት በትላንትናው ዕለት እረፋዱ ላይ በምዕራባዊ ግዛቴ ውስጥ ድብደባ ፈፀሙብኝ ስትል ኤርትራ ማስታወቋን የአገሪቱ ሬድዮ ማምሻውን ገለፀ።</p>

<p>በድብደባው በሰው ሕይወት ላይ የደረሰ ጉዳት የለም ያለው የአገሪቱ ሬድዮ ጥቃቱ የመሐመድ ሳሁን ጉብኝት ለማሰናከል ነው ብሏል። ዜናው ከነፃ ምንጭ ያልተረጋገጠ ሲሆን ምናልባትም በኢትዮጵያ ላይ የተሰነዘረ ሃስተኛ ፕሮፓጋንዳ ሊሆንም እንደሚችል ተገምቷል።</p>

<p>የኢትዮ ኤርትራን የድንበር ውዝግብ በተመለከተ የተባበሩት መንግሥታት ድርጅት የጀመረውን የሽምግልና ጥረት ለመቀጠል ልዩ መልዕክተኛ መሐመድ ሣህኑን እዚሁ አዲስ አበባ ውስጥ ይገኛሉ።</p>

<p>አልጄሪያዊ ዲፕሎማት መሐመድ ሣህኑን በአሁኑ ወቅት የዋና ፀሐፊ ኮፊ አናን ልዩ መልዕክተኛ በመሆን ባለፈው ቅዳሜ ምሽት ወደ ኤርትራ መዲና አስመራ ዘልቀው እሁድና ሰኞን የኤርትራውን ፕሬዝዳንት ኢሣያስ አፈወርቂን እና የውጪ ጉዳይ ሚኒስትሩን ኃይሌ ወ/ተንሳይን ያነጋገሩ ሲሆን ማክሰኞ አመሻሽ ላይ ነው ወደ አዲስ አበባ የገቡት በትናንትው ዕለትም ከጠ/ሚኒስትር መለስ ዜናዊና ከውጪ ጉዳይ ሚ/ር ስዩም መስፍን ጋርም ተገናኝተው መነጋገራቸው ይታወሳል።</p>

<p>በትናትናው ዕለት ጠ/ሚ መለስ ዜናዊ ኤርትራ በኃይል የያዘቻቸውን አካባቢዎች ሙሉ ለሙሉ ለቅቃ ካልወጣች በስተቀር ተኩስ አቁም እንደማይደረግ ለመሐመድ ሣህኑን አስታውቀዋል። ኢትዮጵያ ለዚህ ውዝግብ ሰላማዊ መፍትሔ ለማስገኘት አሁንም የተቻላትን ሁሉ ለማስገኘት እንደምትጥር አመልክተው የሰላም ጥረቱ እውን እንዲሆን ወታደሮቿን በአአድ የሰላም አማራጭ መሠረት በኃይል ከያዘቻቸው ግዛቶች ያለ ቅድመ ሁኔታ ማስወጣት ይኖርባታል ብለዋል።</p>

<p>ይህ በእዚህ እንዳለ የኤርትራው ፕሬዝዳንት ኢሳያስ አፈወርቂ ሰሞኑን በአስመራ ለአገር ውስጥ ጋዜጠኞች መግለጫ መስጠታቸው ታውቋል። ፕሬዝዳንቱ በቅርቡ ሊቢያ ላይ ተደርጎ ስለነበረው የሣህል ሣህራ አገሮች ስብሰባ እና በሌሎችም ኤርትራ በምትንቀሳቀስባቸው ርዕሶች ላይ መግለጫ የሰጡ ሲሆን ኢጋድ ከጅምሩ እንቅስቃሴው ጥሩ የነበረ ቢሆንም በተለያዩ ምክንያቶች ግን እየተሰናከለ ነው ብለው አገራቸው የሣህል ሣህራ አገሮች ድርጅት አባል መሆኗም ከእዚህ አንፃር ቢታይም ኢጋድን ግን አንለቅም ብለዋል።</p>

<p>በሌላም በኩል «አሁን ከወያኔ ጭፍራ ጋር ግጭት ውስጥ ስለገባን ወደፊትም ከኢትዮጵያ ጋር ግንኙነት አይኖረንም፣ የኢኮኖሚ ትብብር ፕሮግራም አይኖረንም፣ ቀጠናችንን በተመለከተ ከኢትዮጵያ ጋር አንሰራም ብሎ ማሰብ ሞኝነት ብቻ ነው» ብለዋል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሚያዝያ 21 ቀን 1991</a></p>

</body>
</html>	
