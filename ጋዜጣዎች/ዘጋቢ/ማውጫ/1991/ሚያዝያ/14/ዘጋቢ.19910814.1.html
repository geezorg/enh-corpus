<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ ኤምባሲ ደጃፍ 10 ቀን የሞላቸው 200 ሶማሌዎች አሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያ ኤምባሲ ደጃፍ 10 ቀን የሞላቸው 200 ሶማሌዎች አሉ</h2>


<p>በድንበር ከተማዋ የጌዶ ክፍለ ሃገር ያለው የፀጥታ መደፍረስ እና ያለመረጋጋት እንዳሣሠበው ዋና ጽ/ቤቱን በእንግሊዝ መዲና ሎንደን ያደረገው እና /ጝረአት ጾማልያ ኡኒኦን ጮንግረስስ/ የተሰኘው የፖለቲካ ድርጅት ከትናንት በስቲያ የገለፀ ሲሆን ኢትዮጵያንና ሶማሊያን በሚያዋስነው በእዚሁ የጌዶ ክፍለ ሀገር ለተከሰተው ውጥረት የኢትዮጵያን መንግስት ተጠያቂ አድርጓል።</p>

<p>የኮንግረሱ ቃል አቀባይ ከትናንትና በስቲያ ለቢቢሲ ሬድዮ እንደገለፁት ከሆነ የግንባሩ አባላት ከአፕሪል 11 ጀምሮ በኢትዮጵያ ኤምባሲ ፊት ለፊት እየተገኙ ትዕይንተ ሕዝብ በማድረግ ላይ መሆናቸውን እና በእዚሁ ሂደትም አስር ቀናት እንደፈጁ በእዚህም ሠልፍ ላይ ከ200 በላይ ሶማሊያውያን ተሳታፊ መሆናቸውንም አውስተዋል።</p>

<p>ለተፈጠረው ሁኔታ ዓብይ ምክንያት ሆኖ የተጠቀሰው በሶማሊያ ውስጥ መሠረቱን ጥሎ የሚንቀሳቀሰው አልኢትሃድ አሊስላሚያ ሽብርተኛ ቡድን በኦጋዴን አካባቢ ኢትዮጵያ ውስጥ ዘልቆ የፈጠረው ፀረ ሕዝብ ድርጊት መሆኑ የታወቀ ሲሆን፤ ቃል አቀባይዋ አልኢትሃድን አስመልክተው ሲናገሩም፤ እንደማስበው ብዙ ህዝብ የሙስሊም አክራሪዎች መኖራቸውን ያምናል። ኢትዮጵያውያን አልኢትሃድን ለማጥፋት ነው ይላሉ በኢዚህም ጥፋታቸውን ይሸፍናሉ። ነገር ግን የአሁኑ ሁኔታ ከእዚያ የራቀ ነው። ምክንያቱም ኢትዮጵያውያኑ የፖለቲካ ጣልቃ ገብነት እየፈፀሙብን ነው። ከእዚህም በተጨማሪ ኢጋድን እንደፈለጉ እያሽከረከሩት ነው። ድርጅቱ በሶማሊያ እርቀ ሠላም ለማውረድ እንደሚጥር ይነገራል፤ ነገር ግን እየከፋፈሉን ነው ነገሩ አል ኢትሃድ አይደለም። በእዚህ ሁኔታ ሶማሊያ የማትኖርበት ጊዜ ሩቅ አይደለም ይላሉ።</p>

<p>ባለፈው ሰሞን ሁሴን አይዲድና አሊ መሃዲ ለጥቆም አንድ የሶማሊያ ብሔራዊ ግንባር ጄኔራል ኢትዮጵያን በወራሪነት ሲከሱ የነበረ ሲሆን አሁን ደግሞ የታላቋ ሶማሊያ አንድነት ግንባር አስር ቀን ያስቆጠረ ትዕይንተ ሕዝብ እያደረገ ነው። በአንፃሩ ግን ኢትዮጵያን ለማፍረስ የሚንቀሳቀሱትን ኦነግን፣ ኦብነግን እና አልኢትሃድን ደብቀው ያስቀመጧቸው አሁን ተወረረብን በሚሉት የጌዶ አካባቢ መሆኑ መዘንጋት የለበትም።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሚያዝያ 14 ቀን 1991</a></p>

</body>
</html>	
