<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኤርትራ መንግሥት ችግሮችን ማወሳሰብ ያቁም ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኤርትራ መንግሥት ችግሮችን ማወሳሰብ ያቁም ተባለ</h1>


<p>አዲስ የተመረጡት የጅቡቲ ፕሬዝዳንት ከኢትዮጵያ ጋር አገራቸው የሚኖራት ግንኙነት የበለጠ እንደሚጠናከር አስታወቁ። ፕሬዝዳንት እስማኤል ጉሌድ እንዳሉት፤ ሁለቱ ዓገሮች ባለፉት ጥቂት ዓመታቶች የተፈራረሟቸው 25 ልዩ ልዩ ስምምነቶች ቀጣይ ግንኙነቶችን በጠንካራ መሠረት ላይ ለመትከል ያላቸው ጠቀሜታ ሰፊ ነው ብለዋል።</p>

<p>የኢትዮጵያና ጅቡቲ ግንኙነት በፅኑ መሠረት ላይ የተገነባ መሆኑን አዲሱ ፕሬዝዳንት አመልክተዋል፤ ሌሎች አገሮችም የኢትዮጵያና ጅቡቲን ግንኙነት በአርአያነት እንዲመለከቱት እመኛለሁ ብለዋል። የቀድሞው ፕሬዝዳንት ሀሰን ጉሌድ ኦፕቲዶን ያራምዱት የነበረውን ፖሊሲ እንደሚከተሉ የገለፁ ሲሆን ጅቡቲ ጂኦግራፊያዊ አቀማመጧ የሚፈቅድላትን በገለልተኝነት የመኖር ፖሊሲዋን እንደማትለውጥም ተናግረዋል። ፕሬዝዳንቱ አስከትለውም አገራቸው ከአንድ መንግሥት ጋር የምታደርገው ግንኙነት የሌላውን መግንሥት ጥቅም የሚጎዳ አይደለም ያሉ ሲሆን፤ የኤርትራ መንግሥት ከኢትዮጵያ ጋር የፈጠረውን ውዝግብ ዓለም አቀፍ መልክ ለማላበስ ጅቡቲን ወደ ውዝግቡ ለማስገባት ሞክሯል ብለዋል። በኤርትራና በጅቡቲ መካከል እስካለፈው ግንቦት ወር ድረስ የነበረው ግንኙነት መልካም እንደነበር አስታውሰው ኢትዮጵያ የጅቡቲን ወደብ ሙሉ በሙሉ መጠቀም ስትጀምር ግንኙነት እየሻከረ መምጣቱን ጠቁመዋል።</p>

<p>ፕሬዝዳንቱ አክለውም የኤርትራ መሪዎች ለኢትዮጵያ የምትሰጡትን የወደብ አገልግሎት አቁሙ ከኢትዮጵያም ጋር አትተባበሩ የሚል ጥያቄ ቢያቀርቡም ጅቡቲ ጥያቄውን ውድቅ ማድረጓን አስታውቀዋል።</p>

<p>የኤርትራ መንግሥት ጅቡቲ ለኢትዮጵያ መንግሥት የጦር መሣሪያ ማስተላለፊያ ሆናለች በማለት የሚያሰማውን ሮሮም በተመለከተ አገራቸው ወደ ኢትዮጵያ የሚገቡ ዕቃዎች በጅቡቲ ወደብ እንዲስተናገዱ መፍቀዳቸውን አመልክተው ከኢትዮጵያ የሚወጡትም ሆነ ወደ ኢትዮጵያ የሚገቡት ዕቃዎችን የመፈተሽ ኃላፊነት የለብንም ብለዋል።</p>

<p>ተመራጩ ፕሬዝዳንት ኤርትራ በጅቡቲ ወደብ ላይ የተቆጣጠሩት ሚና መጫወትም የለባትም ያሉ ሲሆን በወደቡ መግባት ያለበትንና የሌለበትን እቃ መወሰን ሚና እንደሌላትም አረጋግጠዋል። የእዚህ ዓይነቱ በኤርትራ መንግሥት መሰረት ለውንጀላና ለፕሮፓጋንዳ ከኢትዮጵያ ጋር ያለበትን ችግር ዓለም አቀፋዊ ገፅታ ለመስጠትና ጅቡቲን አጣብቂኝ ውስጥ ለማስገባት ታስቦ የተነዛ ነው ሲሉ ተችተዋል።</p>

<p>የኤርትራ መንግሥት መሠረተቢስ ውንጀላ ችግሩን እንዳወሳሰበው ጠቁመው ለኤርትራ መንግሥት የተሻለ አማራጩ ከኢትዮጵያ ጋር የተፈጠረውን ችግር በሰላማዊ መንገድ ለመፍታት ነበር ብለዋል። ችግሩን ወደ ሌላ አቅጣጫ እንዲሰፋ ማድረግ ከሁሉም በፊት ኤርትራን ይጎዳል ያሉት ፕሬዝዳንቱ ኤርትራ ሁኔታዎችን በጥሞና በመገምገም ለክልላዊ መደጋገፍ ትኩረት መስጠት ይኖርባታል ሲሉ ገልፀዋል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሚያዝያ 28 ቀን 1991</a></p>

</body>
</html>	
