<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የተሰረቀው የላሊበላ መስቀል ቤልጂየም ውስጥ ተያዘ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center">300 እድሜ ያለው የኢትዮጵያ ቅርስ</h2>
<h1 class="align-center">የተሰረቀው የላሊበላ መስቀል ቤልጂየም ውስጥ ተያዘ</h1>


<p>ከላሊበላ ውቅር አብያተ ክርስቲያናት አንዱ ከሆነው ከቤተ ጊዮርጊስ መቅደስ ተሰርቆ የወጣውና የደረሰበት ሳይታወቅ ቆይቶ የነበረው ቅዱስ መስቀል ቤልጂየም ውስጥ በቁጥጥር ስር መዋሉ ተገለፀ።</p>

<p>ከ300 መቶ ዓመት በላይ እድሜ እንዳለው የተመሠከረለት ይኼው መስቀል ከአገር ውስጥ እንደምን ሾልኮ ሊወጣ እንደቻለ የተረጋገጠ ነገር ባይኖርም በአንድ የቤተክርስቲያኑ አገልጋይ ሳይሰረቅ እንዳልቀረ የብዙዎች እምነት ነው።</p>

<p>መስቀሉ በሚቀጥለው ሣምንት ወደ ኢትዮጵያ በክብር እንደሚመለስ የተሰማ ሲሆን ዜናውንም አዲስ አበባ የሚገኘው የቤልጂየም ኤምባሲ ትክክለኛ ነው ብሎ እንዳረጋገጠው ተዘግቧል።</p>

<p>መስቀሉ ተሰርቆ ከወጣ በኋላ በደላሎች አማካኝነት በሀያ አምስት ሺህ የአሜሪካ ዶላር ተሸጦ ወደ አውሮፓ መሻገሩን ያወሣው ይኸው ዘገባ፤ የአዲስ አበባው የአገሪቱ ኤምባሲም፤ መስቀሉ የተሰረቀው ትክክለኛው ወይም እውነተኛው መሆኑ ከተረጋገጠ የኢትዮጵያ መንግሥስት መስቀሉን ላስኮበለለው የቤልጂየም የግል ቅርስ ሠብሳቢ ሀያ አምስት ሺህ ዶላሩን የመክፈል ግዴታ አለበት ብሏል።</p>

<p>ይኸው ቅድመ ሁኔታ በኢትዮጵያ መንግሥት በኩል ምን ዓይነት ዕይታ እንደተቸረው ለማወቅ ባይቻልም አንዳንድ አስተያየት ሰጭዎች ግን ኢትዮጵያ ራሷ ተዘርፋ ራሷ እንድትክስ መደረጓ አግባብነት የለውም ሲሉ፤ በአንፃሩ ደግሞ የቤልጂየም መንግሥት በእዚህም መልኩም ቢሆን ታሪካዊ ቅርሣችንን ለመመለስ መስማማቱ ትልቅ ነገር ነው ይላሉ።</p>

<p>የቤልጂየም መንግሥት በእዚህ ወቅት ለኢትዮጵያ ደግ አመለካከት ካላቸው ጥቂት አገሮች አንዱ ሆኖ የሚያስቆጥረውን ተግባር እየፈፀመ ነው፤ በቅርቡም በሕገ ወጥ መንገድ ኤርትራ የገዛችውን መጠነ ሰፊ የጦር መሣሪያ በቁጥጥር ሥር ማዋሉ ተጠቃሽ ነው የሚል አስተያየትም ይሰማል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሚያዝያ 28 ቀን 1991</a></p>

</body>
</html>	
