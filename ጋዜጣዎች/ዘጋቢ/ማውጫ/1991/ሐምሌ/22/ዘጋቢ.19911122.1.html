<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ቢል ክሊንተን ኢትዮጵያና ኤርትራ መስማማታቸውን አደነቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ቢል ክሊንተን ኢትዮጵያና ኤርትራ መስማማታቸውን አደነቁ</h1>


<p>የአሜሪካው ፕሬዝዳንት ቢል ክሊንተን ኢትዮጵያና ኤርትራ በአፍሪካ አንድነት ድርጅት ተጠባባቂነት ተኩስ ለማቆም መስማማታቸው ለአህጉሪቱ ሠላም አንድ እርምጃ ነው በማለት ሂደቱን ማለፊያ በማለት ያደነቁት መሆናቸውን ገለፁ።</p>

<p>ቢል ክሊንተን አገራቸው ባለፈው ጥቂት ሳምንታት አውዳሚው ውዝግብ እንዲያከትም ከአፍሪካ አንድነት ድርጅት ጋር ብርቱ ጥረት ማድረጓንና የአፍሪካ አንድነት ድርጅት ጥረት መደገፏን እንደምትቀጥል ማስታወቃቸው ተገልጿል።</p>

<p>ኢትዮጵያና ኤርትራ የድንበሩን ጦርነት ማቆም በሚቻልበት ሁኔታ ላይ መስማማታቸውን የአፍሪካ አንድነት ድርጅት ባወጣው መግለጫ ማስታወቁ ይታወሳል።</p>

<p>ባለፈው ዓመት ከግንቦት አንስቶ ወሰን ላይ በተካሄደው ጦርነት ከሁለቱም አገሮች የተኩስ አቁሙን ዝርዝር ጉዳይ የሚያዘጋጁ ተወካዮቻቸው በቅርቡ ወደ አልጄሪያ ይልካሉ ተብሎ ይጠበቃል።</p>

<p>ከአዲስ አበባም ይሁን ከኤርትራ ስለሰላም ስምምነቱ የተሰጠ መግለጫ የለም። በፀሐይ ግባት ዘመቻና ከእዚያም ወዲህ በተለያዩ ግንባሮች በተካሄዱ ጦርነቶች ከሁለቱም አገሮች ከ80.000 በላይ የሆኑ ወታደሮች መሞታቸውን በየጊዜው መዘገቡ የሚታወስ ነው።</p>

<p>ይህ በእንዲህ እንዳለ የሁለቱ አገሮች ግጭት በሰላም ወደሚያበቃበት የመጨረሻ ምዕራፍ መድረሱ በተለያየ የመገናኛ ብዙሃን እየተነገረ ባለበት ወቅት ሁለቱም አገሮች በሚያወጡት መግለጫ እየተወነጃጀሉ ነው።</p>

<p>የኤርትራ መንግሥት ቃል አቀባይ ጽ/ቤት ባወጣው መግለጫ እንዳስታወቀው የአልጄሪያ የመሪዎች ጉባዔ ያሳለፈው የማስማሚያ ሃሳብና የማስፈፀሚያ መርህ ተግባራዊ እንዳይሆን ጥላቻን ከመንዛትና ግንኙነቱ እንደገና የሚያሻክር እርምጃ ከመውሰድና ስም ከማጥፋት እንዲቆጠቡ ያወጣውን ማሳሰቢያ በመጣስ ሁለቱ አገሮች ወደ ጥላቻ የሚያመራ ዘመቻ ጀምሯል ሲል አቤቱታ እንዳሰማ ከጀርመን ድምፅ ራድዮ ዘገባ ያመለክታል።</p>

<p>የቃል አቀባዩ ጽ/ቤት አክሎ እንደገለፀው የኢትዮጵያ መንግሥት ባለፉት ሁለት ቀናት ኤርትራ አስመራ ያለው የኢትዮጵያ ኤምባሲ ጽ/ቤት ስራውን በተገቢው መንገድ እንዳያከናውን አድርጓል የሚለውን ብዙ ኢትዮጵያውያን ታስረዋል ሲል ያወጣው መግለጫ ከእውነት የራቀ ነው ሲል አስታውቋል።</p>

<p>ሁለቱ አገሮች ወደ ስምምነት ደርሰዋል በሚባልበት ሰዓት የሁለቱ አገሮች መወነጃጀል የሰላም ጥረቱን ሊያደናቅፍ እንደሚችል የፖለቲካ ጠበብቶች ስጋታቸውን ገልፀዋል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሐምሌ 22 ቀን 1991</a></p>

</body>
</html>	
