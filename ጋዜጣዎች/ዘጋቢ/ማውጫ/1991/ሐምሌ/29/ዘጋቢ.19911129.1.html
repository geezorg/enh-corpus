<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጀብሃ ሻዕቢያን ኮነነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ጀብሃ ሻዕቢያን ኮነነ</h1>


<p>የኢትዮ ኤርትራን የድንበር ግጭት በሰላም ለመፍታት ያቀረበውን የማስማሚያ ሃሣብ የማስፈፀሚያ መርህ የኤርትራ መንግስት ይቀበለዋል የሚል እምነት እንደሌለ በአብደላ እድሪስ ሊቀመንበርነት የሚመራውና የኤርትራ ተቃዋሚ ድርጅት የሆነው ተጋድሎ ሐርነት ኤርትራ /ጀብሃ/ ገለፀ።</p>

<p>ድርጅቱ በእዚህ ሳምንት ውስጥ ባወጣው መግለጫ የአፍሪካ አንድነት ድርጅት የሁለቱን አገሮች ግጭት በሠላም ለመፍታት የጀመረውን በጎ ጥረት እንደሚያደንቀው ገልጾ ይሁን እንጅ የኤርትራ መንግስት ብዙ ኤርትራውያን ላለቁበት የኢትዮ ኤርትራ ጦርነት ምክንያት መነሻ ምክንያት ከመሆኑ ባሻገር ቀደም ሲል ጫካ በነበረበት ወቅት የእርስ በእርስ ጦርነት እንዲነሳ በርካታ ኤርትራውያን በትግል ሜዳ እያሉ እንዲገደሉ ያደረገ መሆኑን አስታውሷል። ኤርትራ ከነፃነት በኋላም ቢሆን የአካባቢውን አገሮች ፀጥታ ለማውቅ የበቃው በሻዕቢያ አመራር እንደሆነ የጀብሃ መግለጫ አመልክቷል።</p>

<p>የኤርትራ መንግስት በትጥቅ ትግል ለመጣል ግንባር ከፈጠሩት የፖለቲካ ድርጅቶች ዋንኛው የሆነው ተጋድሎ ሐርነት ኤርትራ /ጀብሃ/ ባወጣው መግለጫ አክሎ እንደገለፀው የኤርትራ መንግስት ፆታ ሳይለይ በርካታ ኤርትራውያንን በጦርነት መማገዱን ገልጿል።</p>

<p>በአምባገነኑ ኢሳያስ አፈወርቂ የሚመራው የኤርትራ መንግስት የእርሱ ዓላማ ግብ ለማድረስ ሲል የኤርትራ መሬት ወደ ወታደራዊ ጦር ሰፈር በመቀየር የኤርትራን ህዝብ ለከፋ ችግር ዳርጎታል ሲል አስታውቋል።</p>

<p>የመድበለ ፓርቲ ፖለቲካዊ ስርዓትን ለመቀበል ፍቃደኛ ያልሆነው የኤርትራ መንግስት የአፍሪካ መሪዎችን የሰላም ሃሳብ ተቀብሎ ተግባራዊ ሊያደርገው ይችላል የሚል እምነት እንደሌለው ጀብሃ በመግለጫው አስታውቋል።</p>

<p>ከስልጣኑ የመጀመሪያ ዓመታት ጀምሮ የአካባቢውን አገሮች በወታደራዊ ኃይል መተንኮስ የጀመረው የኢሳያስ አፈወርቂ የኤርትራን ሕዝብ ጥቅም ፍላጎት ወደ ጎን በመተው በኢትዮ ኤርትራ የድንበር በከፋው ጦርነት አገሪቱን ከፍትኛ የኢኮኖሚ ድቀት ውስጥ ከመዝፈቁ ሌላ ለበርካታ ኤርትራውያን ደም በከንቱ መፍሰስ ምክንያት ነው ሲሉ ድርጅቱ በመግለጫ ኮንኖታል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሐምሌ 29 ቀን 1991</a></p>

</body>
</html>	
