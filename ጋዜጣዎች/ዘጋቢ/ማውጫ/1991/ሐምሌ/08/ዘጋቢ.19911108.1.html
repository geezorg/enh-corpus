<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአአድ ጉባዔ ተጠናቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአአድ ጉባዔ ተጠናቀቀ</h1>


<p>የአፍሪካ አንድነት ድርጅት 35ኛ መደበኛ ጉባዔ ትላንት በተጠናቀቀበት ወቅት የአፍሪካ አንድነት ድርጅት መሪዎች በጉባዔው መጨረሻ ላይ ውሣኔ በማሳለፍ ተጠናቀቀ።</p>

<p>ይኼው በአልጄሪያ ርዕሰ መዲና አልጀርስ የተደረገው የአፍሪካ አንድነት ድርጅት የመራሔ መንግሥታት ጉባዔ ሲጠናቀቅ ካሳለፈው ውሣኔ መካከል ከእንግዲህ በኃይል ተመክቶ በመንግሥት ስልጣን ቀምቶ ወንበሩን የሚይዝ ማንኛውም መንግሥት ገለልተኛ እንዲሆን ማድረግ ነው።</p>

<p>ይኸው የአልጀርሱ የመንግሥታቱ ማኅበር ጉባዔ ከተካሄደበት አልጄሪያ ከጉባዔው ፍፃሜ በኋላ በወጣ መግለጫ ኢትዮጵያና ኤርትራ የአፍሪካ አንድነት ድርጅት አዲስ የመደራደሪያ ሃሳብ ለመሳተፍ ተስማምተዋል። ይህን አዲስ የመደራደሪያ ሃሳብ የምታሳካው የጉባዔው አዘጋጅ አልጄሪያ መሆኗም ታውቋል።</p>

<p>ካለፈው ዓመት ግንቦት 4/90 ጀምሮ በጦርነት ላይ ያሉት ሁለት አገሮች ሃሳቡን ሲቀበሉ ይህ የመጀመሪያ ጊዜ በመሆኑ እንደ አንድ ትልቅ እመርታ ሊቆጠር ይችላል በማለት የአልጄሪያው ቃል አቀባይ አስታውቀዋል።</p>

<p>ቃል አቀባዩ ጨምሮ እንደገለፁት ሁለቱም ወገኖች በድርድሩ መርሆዎች ላይ መስማማታቸው ትልቅ ነገር መሆኑን አስታውቀዋል። የኤርትራ መንግሥት በወረራ ከያዛቸው መሬቶች ለቆ እንዲወጣ የኢትዮጵያ መንግሥት ሲጠይቅ እንደነበር ይታወሳል።</p>

<p>ኤርትራ በበኩሏ ከኢትዮጵያ ከሚያዝያ 28 በፊት ይዛብኛለች በማለት ማካካሻ የምትጠይቅ መሆኑን አንድ የአልጄሪያ መንግሥት ወኪል ጠቁመዋል።</p>

<p>በአልጄሪያ ርዕሰ ከተማ የተካሄደው የመሪዎች ጉባዔ ስብሰባውን በዝግ ሲያካሂድ ቆይቶ ሁለቱንም አገሮች ሊያስማማ ያስቻለ አዲስ የመደራደሪያ ሃሳብ ቢያቀርብም ዝርዝር መግለጫ ግን አልተሰጠም።</p>

<p>ይህ በእንዲህ እንዳለ ኢትዮጵያና ሱዳን ሻክሮ የቆየ ግንኙነታቸውን ለማደስ የሁለቱ ሀገር መሪዎች ከጉባዔው ፍፃሜ በፊት በአልጀርስ ተገናኝተው ተነጋግረዋል።</p>

<p>በአዲስ አበባ ላይ በግብፅ ፕሬዝዳንት በሆስኒ ሙባረክ ላይ የመግደል ሙከራ ከተደረገ ወዲህ ሻክሮ የቆየውን የሱዳንና የኢትዮጵያ ግንኙነት ለማደስ ጠቅላይ ሚኒስትር መለስ ዜናዊና ጄኔራል አልበሽር በጋራ ውይይት ቢያደርጉም ውጭ ጉዳይ ሚኒስትር ስዩም መስፍን ግን ግንኙነት በፍጥነት ወደ ተሻለ ደረጃ ላይ ይደርሳል የሚል እምነት እንደሌላቸው አሳውቀዋል። ይሁን እንጂ ቀስ በቀስ ቀድሞ ወደነበረበት ሊመለስ ይችላል ሲሉ አስታውቀዋል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሐምሌ 8 ቀን 1991</a></p>

</body>
</html>	
