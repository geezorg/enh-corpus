<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከሱዳን ጋር እንዳልታረቁ ስዩም መስፍን አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከሱዳን ጋር እንዳልታረቁ ስዩም መስፍን አስታወቁ</h1>

<p class="align-center">ኢትዮጵያ በካርቱም አምባሣደር የላትም</p>


<p>ኢትዮጵያ ከሱዳን ጋር ግንኙነቷን አላደሰችም ሲሉ የውጪ ጉዳይ ሚኒስትር ስዩም መስፍን ከትንናት በስቲያ አስታወቁ። የውጪ ጉዳይ ሚኒስትሩ ከትናትና በስቲያ ከቀትር በኋላ የኢትዮ-ኤርትራን ውዝግብ በተመለከተ ወደ ናይጄሪያና ጋና የሚያደርጉትን ጉዞ ከመጀመራቸው በፊት ቦሌ ዓለም አቀፍ ጣቢያ በሰጡት ጋዜጣዊ መግለጫ እንዳስታወቁት፣ ኢትዮጵያና ሱዳን ግንኙነታቸውን አድሰዋል ተብሎ በመገናኛ አውታሮችና በአንዳንድ ዲፕሎማሲያዊ ምንጮች የተሰነዘረው አባባል ከእውነት የራቀና መሠረተ ቢስ ነው ብለዋል።</p>

<p>የሱዳን መንግሥት አዲስ አበባ ላይ በግብፁ ፕሬዝዳንት ላይ የግድያ ሙከራ ያደረጉትን አሸባሪዎች ለኢትዮጵያ አሳልፎ ካልሰጠ በስተቀር ግንኙነቱ እንደማይሻሻል አበክረው የገለፁት አቶ ስዩም መስፍን የሱዳን የመገናኛ አውታሮች ሁለቱ አገሮች የነበራቸው ግንኙነት ወደቀድሞ ይዞታቸው ተመልሷል፣ የተለያዩ የጋራ ትብብሮች ለመጀመር እየተንቀሳቀሱ ነው በማለት የሚዘግቡት ሀሰት ነው ያሉ ሲሆን ኢትዮጵያ በዚህ ረገድ የጀመረችው ትብብርና ስምምነት የለም በማለት አስታውቀዋል።</p>

<p>በሰኔ ወር 1987 ዓ.ም አዲስ አበባ ላይ በተሞከረው የግብፁ መሪ የግድያ ሙከራ የሱዳን መንግሥት አስተባባሪና ቀጥተኛ ተሣታፊ መሆኑ በመረጋገጡ የኢትዮጵያ የሱዳን ግንኙነት ሊሻክር መቻሉ በገለፃቸው ላይ የታወሰ ሲሆን በኢትዮጵያ መንግሥት እምነት አሁንም ኳሱ ያለው በካርቱም መግንሥት ሜዳ ላይ ነው ያሉት ሚኒስትሩ ካርቱም ከኢትዮጵያ መንግሥትና ከዓለም አቀፍ አካላት የቀረበላትን ጥሪ ሳትቀበልና ሳታከብር ከኢትዮጵያ ጋር የነበራት ግንኙነት ወደነበረበት ሁኔታ ለመመለስ አይችልም ብለዋል።</p>

<p>አቶ ስዩም የሱዳን መንግሥት ሽብርተኞቹን ለኢትዮጵያ አሣልፌ አልሰጥም ሲል ከኢትዮጵያ ሕዝብና መንግሥት ወዳጅነት ይልቅ ከሽብር ፈጣሪዎች ጋር ላለው ግንኙነት ቅድሚያ መስጠቱን ያመለክታል በማለት ድርጊቱን በአፅንኦት ኮንነዋል።</p>

<p>አያይዘውም በሁለቱ መንግሥታት መካከል ዲፕሎማቲክ ግንኙነቱ አሁንም አለ ያሉ ሲሆን በሁለቱም ወገን የዲፕሎማቲክ ሠራተኞች ቁጥር ዝቅ ማድረጋቸውን አልሸሸጉም። ኢትዮጵያ በካርቱም ያላትን ዲፕሎማቲክ ውክልና ከአምባሣደር ደረጃ ዝቅ ባለ ሁኔታ ማድረጓንም አስታውቀዋል።</p>

<p>በውጩ ጉዳይ ሚኒስትሩ የሚመራው የልዑካን ቡድን በናይጄሪያና በጋና የሚያደርገው የስራ ጉብኝት ዓላማ ኤርትራ በኢትዮጵያ ላይ የፈፀመችውን ወረራ አስመልክቶ ከየአገሮቹ መሪዎች ጋር ለመምከርና ከጠቅላይ ሚኒስትር መለስ ዜናዊ ለየዕርሰ ብሔራቱ ለማድረስ ነው ተብሏል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ታህሣስ 1 ቀን 1991</a></p>

</body>
</html>
