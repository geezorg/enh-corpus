<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ በኢትዮጵያ፣ ሱዳንና ጅቡቲ ላይ ማንኛውንም እርምጃ እንደሚወስድ አስጠነቀቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ሻዕቢያ በኢትዮጵያ፣ ሱዳንና ጅቡቲ ላይ ማንኛውንም እርምጃ እንደሚወስድ አስጠነቀቀ</h1>


<p>የኤርትራው የውጪ ጉዳይ ሚኒስትር አቶ ኃይሌ ወ/ትንሳኤ ባለፈው ሰኞ አስመራ ላይ ጋዜጣዊ መግለጫ በመስጠት ኢትዮጵያና በወራሪነት ሱዳንን እና ጅቡቲን ደግሞ ከኢትዮጵያ ጋር ወታደራዊ ትብብር በማድረግ ኮንነዋል።</p>

<p>የውጪ ጉዳይ ሚኒስትሩን መግለጫ አስመልቶ የቢቢሲ ሬዲዮ ከትናንት በስቲያ ባሠራጨው ዜና የሱዳን መንግሥት ባለሥልጣናት ኢትዮጵያ በፖርት ሱዳን በኩል የጦር መሣሪያ እንድታስገባ ፈቅዳለች በማለት መናገራቸውን እና ጅቡቲንም አሁንም ቀደም ደጋግመው በወነጀሉበት መልኩ ለኢትዮጵያ ወታደራዊ እገዛ እያደረገች ነው በማለት መግለፃቸውን ዘግቧል።</p>

<p>የወቅቱን ሁኔታ ለመከታተል በቅርቡ ወደ አፍሪካ የመጣችው የአሜሪካ ድምፅ ሬዲዮ ጋዜጠኛ አዳነች ፍስሃዬ ደግሞ በበኩሏ የሚነስትሩን ገለፃ ተከታትላ ያጠናቀረችው ራፖርትም እንደዚሁ በተመሣሣይ ምሽት ተደምጦ ነበር።</p>

<p>የኤርትራው የውጪ ጉዳይ ሚ/ር አቶ ኃይሌ ወ/ተንሳይ ጋዜጣዊ መግለጫውን ሲጀምሩ «የአአድ ማዕከላዊ አካል ስብሰባ በኤርትራ መካከል የተፈጠረው ግጭት መንስኤና ጠባይ ምን እንደሆነ እንዲሁም ኤርትራ ስታቀርበው ስለቆየችው የሰላም ሀሳብ በዝርዝር ለማስረዳት እድልና መድረክ ስለሰጠን ኤርትራ ተደስታለች። ኢትዮጵያ ሠላም ለማወረድ ውውይይት እንዳይደረግ የኃይል ቋንቋን ወደመጠቀም እንደምታዘነብል ለመገንዘብ ችለናል» ብለዋል።</p>

<p>በዋጋድጉ የተደረገው የአአድ ማዕከላዊ አካል ስብሰባ የሸምጋዮቹ ከፍተኛ የመሪዎች ቡድን ያቀረበውን የስምምነት መሰረት ሃሳብ ካፀደቀ በኋላ ሁለቱንም ወገኖች የሚለያዩትንም ነጥቦች ሣይጠቅስ እንዳላለፈ አውስተው የስምምነቱ መሰረተ ሀሣብ በተግባር እንዲውል ለማመቻቸት ሁለቱም ወገኖች ከአአድ ጋር እንዲተባበሩ ማሣሠቡንም ገልፀዋል። ኤርትራ በበኩሏ የስምምነቱ መሠረተ ሀሣብ እንዲተገበር ለማመቻቸት የምትተባበርበት ሁኔታ እንዲፈጠርላት ያቀረበቻቸው ሀሣቦችን ጥያቄዎች አጥጋቢ ምላሽ ለማግነት እንደምትጠባበቅ ለከፍተናው የመሪዎች ቡድን እንዳስታወቀች የውጪ ጉዳይ ሚኒስትሩ እንዳስገነዝቡ ዘገባው አክሎ ገልጿል።</p>

<p>ስለ ሱዳንና ጅቡቲ ጉዳይ ተነስቶም በአሁኑ ወቅት በኢትዮጵያ በሱዳን መካከል አዲስ ትብብር የተፈጠረ እንደሚመስላቸው አቶ ኃይሌ ከጠቀሱ በኋላ ሱዳን በኢትዮጵያ በኤርትራ መሀከል የተፈጠረውን ውጥረት ልትጠቀምበት እየሞከረች መሆኑን ገልፀዋል። ሱዳን ግጭቱን በሚመለከት ከኢትዮጵያ ጋር የመተባበር ዓላማ ካላት ያለን አማራጭ ራሳችንን መከላከል ብቻ ነው፤ ራሳችንን መከላከል እንደምንችልም እናውቃለን በማለት ያሳሰቡ ሲሆን ጅቡቲን በሚመለከት ደግሞ የኢትዮጵያ ወታደሮች የኤርትራን ኃይሎች ለመውጋት ጅቡቲ እንደሚገኙ ጠቅሰው ጅቡቲ ከኢትዮጵያ የጦርነት ጥረት ጋር እየተባበረች በመሆኗ ወቅቱ አደገኛ ነው ሲሉ አስጠንቅቀዋል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ታህሳስ 15 ቀን 1991</a></p>

</body>
</html>	
