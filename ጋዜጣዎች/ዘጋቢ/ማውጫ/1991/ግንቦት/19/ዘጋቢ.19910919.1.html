<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኬንያ ታጣቂ ደህንነቶች የኢትዮ ኬንያን ድንበር አጥለቀለቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኬንያ ታጣቂ ደህንነቶች የኢትዮ ኬንያን ድንበር አጥለቀለቁ</h1>


<p>በኢትዮ ኬንያ የድንበር አካባቢ ውጥረቱ እንደተባባሰ መሆኑን እና ከአሁን ቀደም ታይቶ በማይታወቅ መጠን ድንበር ዘለል ሽፍቶችና እጅግ የበዛ የጦር መሣርያ በሰሜናዊቷ የኬንያ ግዛት መሮሣቤት መግባቱን የቢቢሲ ሬድዮ ከትናንትና በስቲያ በፎከስ ኦንፍ አፍሪካ ስርጭቱ አስታወቀ።</p>

<p>ይኸው አደገኛ እንቅስቃሴ ኬንያን ከኢትዮጵያ ጋር በሚያዋስነው ሠፊ መሬት ላይ መሆኑና በእዚህም ሣቢያ የፀጥታና ደህንነት ኃይላት የመርሣቤትን እና የሞያሌን አካባቢ እንዳጥለቀለቁ ሬዲዮው ጠቁሙ፤ የኬንያው መግንሥት እጅግ የበዛ ወታደራዊ የፀጥታ ኃይል ለማሠማራት የተገደደው ከኢትዮጵያ መሬት የተንቀሳቀሱትን ሽፍቶች ለመመከት መሆኑን እንዲሁም የአዲስ አበባ መግንስት ስለታጣቂዎቹ ሽፍቶች ኃላፊነትም ሆነ ተጠያቂነት እንደሌለው በማስታወቁ ነው ብሏል</p>

<p>የቢቢሲ የናይሮቢ ዘጋቢ የኬንያን ፖሊስ ኦፕሬሽን ዳይሬክተር ኢትያኔ ኦሶዎን አነጋግሮ እንደዘገበው ከሆነ፤ ታጣቂዎች ሽፍቶች አልሃዲ በተባለው አካባቢ 40 ያህል ሆነው እስከአፍንጫቸው ታጥቀው እንደተንቀሣቀሡ እና ሦስቱ ተገድለው አስር ያህሉ ደግሞ በቁጥጥር ስር እንደዋሉ ገልፀዋል። ሮኬትን ጨምረው በሌሎች የጦር መሣሪያዎችን 3800 ያህል ጥይቶችም መያዛቸውን ጠቅሰዋል።</p>

<p>እንዲህ ቁጥራቸው በበዛና እጅግ ጠንከር ባለ ደረጃ የታጠቁ ሆነው ባይሆንም በአካባቢው የዘራፊ ሽፍቶች መኖር የተለመደ መሆኑን የሚናገሩት የኬንያው የፖሊስ ኃይል ዳይሬክተር፣ ዘራፊዎቹ በጋራ የድንበር አካባቢዎች በመንቀሣቀስ እዚያ እየኖሩ ኬንያ ውስጥ በመግባት ከብቶችን እንደሚዘርፉ ተናግረዋል። እንዲህ ያለ ከፍተኛ ቁጥር ሲገጥማቸው ግን የመጀመሪያቸው መሆኑን አልሸሸጉም።</p>

<p>የሽፍቶቹን /የተያዙትን/ ዜግነት ይፋ ለማውጣት እንደማይፈልጉ እኒሁ የፖሊስ ባለስልጣን የገለፁ ሲሆን ለቢቢሲው የናይሮቢ ዘጋቢ ከጎረቤት አገር የመጡ መሆናቸውን ከነገርኩህ አይበቃህም ወይ? ሲሉም ገድበውታል። አያይዘውም እንደ ፖሊስነታቸው ምርመራ ላይ እንደሆኑና ወደፊት እንደሚገለፁ ጠቆም አድርገው አልፈዋል።</p>

<p>የፖሊስ መኮንኑ በቀጠናው የፀጥታ ኃይላቸውን ለማጠናከርና ታጣቂዎቹን ያለአካባቢው ነዋሪው መታጠቅ ለመቆጣጠር እንደማያዳግታቸው ይናገራሉ። እነዚህን ሮኬት ሳይቀር የታጠቁ ፀጉረ ልውጦች እንደዋዛ ዘራፊ ሽፍቶች ለመሆናቸው ደፍረው እንዴት ሊናገሩ እንደቻሉ ሊዋጥለት ያልቻለው የሬዲዮው ዘጋቢ ከጎረቤት አገር የመጡ ወታደሮች ላለመሆናቸውስ ምን ማረጋገጫ ይኖርዎታል? ሲል ላቀረበላቸው ጥያቄ መስጠት የቻሉት ብቸኛ መልስ ሽፍታም ይሁኑ ድንበር ዘለል ወታደሮች ምርመራው እንዳለቀ መግለጫ እንደሚሠጥበት በመጥቀስ ነው።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ግንቦት 19 ቀን 1991</a></p>

</body>
</html>	
