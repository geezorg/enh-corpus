<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተመድና የአውሮፓው ኅብረት በኢትዮ ኤርትራ ጉዳይ ላይ አቋማቸውን አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ተመድና የአውሮፓው ኅብረት በኢትዮ ኤርትራ ጉዳይ ላይ አቋማቸውን አስታወቁ</h2>


<p>በቅርቡ ቡርኪናፋሶ ዋና ከተማ ኡጋድጉ ላይ ተደርጎ በነበረው የአፍሪካ አንድነት ድርጅት የመሪዎች ከፍተኛ ቡድን ስብሰባ የኢትዮ-ኤርትራን ግጭት በተመለከተ ድርጅቱ የተከተለውን አቋም የተባበሩት መንግሥታት ድርጅት የፀጥታው ምክር ቤት እና የአውሮፓው ህብረት መደገፋቸው ተገለፀ።</p>

<p>የፀጥታው ምክር ቤት የኡጋድጉው ሸምጋይ አካል ያወጣውን ባለ 11 ነጥብ የመፍትሔ ሃሣብ እንደተቀበለው ባለፈው ሣምንት መጨረሻ ላይ ይፋ ያደረገ ሲሆን ኢትዮጵያና ኤርትራም ይህንንኑ ውሳኔ በተግባር እንዲተረጉሙት ጠይቋል።</p>

<p>በተመሳሳይ መልኩም የአውሮፓው ህብረት የአአድን ሸምጋይ ኮሚቴ የውውሳኔ ሃሳብ እንደሚደግፍ አስታውቆ ለተግባራዊነቱም የሁለቱን አገሮች ተባባሪነት ጠይቋል።</p>

<p>በኢትዮጵያ በኩል የውጪ ጉዳይ ሚኒስትር ስዩም መስፍን ባለፈው ሣምንት መገባደጃ ላይ ተቀማጭነታቸው አዲስ አበባ ላይ የሆኑ ዲፕሎማቶችን ሰብስበው ባደረጉት ገለፃ ኢትዮጵያ የውሳኔ ሀሳቡን እንደተቀበለች ያስታወቁ ሲሆን፤ የኤርትራ መንግሥት የውሣኔ ሀሳቡን እንዲቀበል ዓለም አቀፉ ማህበረሰብ ግፊት እንዲያደርግ ጥያቄ አቅርበዋል። አያይዘውም ዓለም አቀፉ ማህበረሰብ ለአፍሪካ አንድነት ድርጅት ጥረት ስኬታማነት እገዛ ያድርግ ብለዋል።</p>

<p>የፀጥታው ምክር ቤት ፕሬዝዳንት አምባሣደር ፒተር በርሊ፤ በኡጋድጉው ስብሰባ ላይ ተመድን ወክለው የተገኙት አምባሣደር መሀመድ ሣህኑን የማስማሚያ ሀሳቡን በተመለከተ የሠጡትን ገለፃ መሠረት በማድረግ የፀጥታው ምክር ቤት የውሳኔ ሀሳቡን እንደደገፈ ገልፀዋል።</p>

<p>አአድ የኢትዮጵያና የኤርትራን ውዝግብ ለመፍታት ያቀረበው ይኼው ባለ 11 ነጥብ የመፍትሔ ሃሳብ ፍትሀዊና ሚዛናዊ ነው ብለው እንደሚያምኑም የገለፁ ሲሆን አምባሣደር ፒተር በርሊ አያይዘውም የአፍሪካ አንድነት ድርጅትን ጥረት የተባበሩት መንግሥታት ድርጅት የፀጥታው ምክር ቤት አባላት በሙሉ ድጋፍ እንደሚሰጡ አስታውቀዋል።</p>

<p>የውሣኔ ሀሣቡ የተመድን ተሳትፎ ያመላከተ በመሆኑ የፀጥታው ምክር ቤት በጎ ምላሽ ያስፈልገው የነበረ ሲሆን ቀደም ሲልም የአሜሪካና የሩዋንዳ መንግሥታትን የማስማሚያ ሀሳብ እና እንዲሁም በእዚሁ ተንተርሶ የፀደቀውን የአአድ የመሪዎች ጉባዔ ያሳለፈውን ውሣኔ ማፅደቁ አይዘነጋም።</p>

<p>የአውሮፓው ህብረት በበኩሉ ይህንኑ ውሳኔ እንደግፈዋለሁ ብሎ ሁለቱም መንግሥታት ለእዚህ ውሳኔ በግልፅና በማያሻማ መልኩ ራሳቸውን እንዲያስገዙ ጥሪ አድርጓል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ኅዳር 10 ቀን 1991</a></p>

</body>
</html>
