<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአአድ ስብሰባ 14 ቀን ቀረው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአአድ ስብሰባ 14 ቀን ቀረው</h1>

<h2 class="align-center">የፖለቲካ ጉዳይ ተጠሪው የጦርነቱን አስጊነት አሰመሩበት</h2>


<p>በአፍሪካ የፀጥታ አጠባበቅና አከባበር ላይ ያተኮረ ዓለም አቀፍ ሴሚናር ባለፈው እሁድ ተጀምሮ ትናንት የተጠናቀቀ ሲሆን የኢትዮ ኤርትራ የድንበር ግጭትም አሣሣቢነቱ የሰፋ መሆኑ ተገለፀ።</p>

<p>የአፍሪካ አንድነት ድርጅት ዋና ፅ/ቤቱ ኒውዮርክ አሜሪካ የሚገኘው ዓለም አቀፍ የሰላም አካዳሚ የተሰኘው ተቋም ባዘጋጁት በእዚሁ ሴሚናር ላይ ቁጥራቸው ከ100 በላይ የሚሆን ተሳታፊዎች ከአሁጉራችን የተለያዩ አገሮችና ከአህጉሪቱ ውጪም የመጡ ሲሆን ተቀማጭነታቸው አ/አበባ የሆነ የአአድ አባል አገራት ዲፕሎማቲክ ተወካዮች መገኘታቸውን ፓና የተሰኘው የዜና አውታር አስታውቋል።</p>

<p>በአፍሪካ አንድነት ድርጅት የፖለቲካ ዲፓርትመንት ዴሬክተሩ ሚስተር ሣም ኢቦክ በሴሚናሩ መክፈቻ ላይ ባሰሙት ንግግር ይኼ ጥናታዊ ስብሰባ አፍሪካ እርስ በእርስ ግጭቱ እና በአጎራባች አገሮች መሀከል በሚፈጠር ጦርነት እየታመሰች ባለችበት አንገብጋቢና ወሳኝ ሰዓት ላይ የተደረገ መሆኑ ልዩ ትኩረት የሚቸረው መሆኑን አውስተው በአህጉሪቱ ቅድሚያ ትኩረት ከሚሰጣቸው ወታደራዊ ግጭቶች መሀከል በኮንጎ ዴሞክራሲያዊ ሪፐብሊክ የተቀሰቀሰው የእርስ በእርስ ጦርነት እንዲሁም የኢትዮ ኤርትራ የድንበር ግጭት በግንባር ቀደምትነት የሚገኙ ናቸው ብለዋል።</p>

<p>ዴሬክተሩ በማስከተልም እንደተናገሩት «እነዚህ በሁለቱም አካባቢዎች የተቀሰቀሱት ግጭቶች አምደ ሰፊ ከመሆናቸውም ባሻገር በአህጉሪቱ ሰላም ፀጥታና መረጋጋት ላይ የሚኖረው ፀለምተኝነት በዋዛ የሚታለፍ አይደለም» ብለዋል።</p>

<p>«በአካባቢው ይህን ያህል አሳሳቢና አስደንጋጭ በሆነ ግጭት አልታየም» ተብሎ በፖለቲካ ጉዳይ ዴሬክተሩ ሚስተር ኢቦክ የተነገረለት የኢትዮ ኤርትራ የድንበር ግጭት ሲሆን፣ እኒሁ የፖለቲካ ጉዳይ አዋቂ ሁኔታውን የገለፁትም «ግጭቱ መላ የአፍሪካ ሕዝቦችን እና የአፍሪካዊያን ወዳጅ የሆኑ የዓለም ማኅበረሰብ አባላትን ሁሉ ያስደነገጠ ነበር» በማለት ነው፣ አያይዘውም ሁለቱም ወገኖች ከጦርነት ይልቅ ሰላማዊ መንገድ ቢመርጡ በማለት ጥሪ ያቀረቡ ሲሆን የሰላም መንገድ የተከበረ መሆኑንም ሳያስገነዝቡ አላለፉም።</p>

<p>ይህ በእዚህ እንዳለ ቀጣዩ የአፍሪካ አንድነት ድርጅት ማዕከላዊ አካል ስብሰባ የዛሬ አስራ አምስት ቀን ዴሴምበር 17 እና 18/1998 እ.ኤ.አ በቡርኪናፋሶ ዋና ከተማ ኡጋድጉ እንደሚደረግ ታውቋል።</p>

<p>በእዚሁ የድርጅቱ የእዚህ የፈረንጆች ዓመት የመጨረሻ ስብሰባ ላይ በዋንኝነት ከሚቀርቡት አጀንዳዎች ውስጥ የኢትዮ ኤርትራ የድንበር ግጭት ሲሆን፣ ድርጅቱ የሰየመው ሸምጋይ ከፍተኛ የመሪዎች ልዑክ ያቀረበው ባለ አስራ አንድ ነጥብ የመፍትሄ ሀሳብ እና የሁለቱ አገሮች አስተያየት ለጉባዔው ውይይትና ውሳኔ እንደሚቀርብም ታውቋል።</p>

<p>ይህንኑ ስብሰባ አስመልክቶ መንግሥታቸው ምን እንደሚጠብቅ ፕሬዝዳንት ኢሳያስ ሲጠየቁ ከስብሰባው በፊት ምንም ለመግለፅ ያልፈለጉ ሲሆን ሁሉንም እዚያ ከሄድን በኋላ የምናየው ይሆናል ብለው አልፈውታል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ኅዳር 24 ቀን 1991</a></p>

</body>
</html>
