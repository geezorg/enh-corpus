<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያን ከማጥቃት የሚያግደን የለም ሲሉ ከፍተኛ የጦር አዛዡ ተናገሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኢትዮጵያን ከማጥቃት የሚያግደን የለም ሲሉ ከፍተኛ የጦር አዛዡ ተናገሩ</h2>


<p>ከ400 ስኩዌር ኪሎ ሜትር በላይ የሰሜን ኢትዮጵያን መሬት በኃይል ወርሮ የያዘው የኤርትራ ጦር ኃይል ለቀጣይ ጦርነት በአስተማማኝ ወታደራዊ ድርጅት ላይ እንደሚገኝ አንድ የሻዕቢያ ከፍተኛ የጦር መኮንን በመጥቀስ የጀርመን ድምፅ ሬዲዮ ባለፍው ቅዳሜ ዘግቧል።</p>

<p>የሬዲዮው የአስመራ ዘጋቢ በአሊቴና የጦር ግንባር ተገኝቶ ያነጋገራቸውን አንድ በስም ያልተጠቀሱ የግንባሩ ሠራዊት አዋጊ መኮንን በመቅረፀ ድምፅ ያስቀረውን ድምፃቸውን ለአየር በማብቃት ባጠናከረው ዘገባ ላይ እንደተደመጠው በአሊቴና ግንባር የሚገኘው የኤርትራ ጦር ግንባሮችም ተቋቁመውለታል። እናም በአሁኑ ሰዓት አስተማማኝ ሁኔታ ላይ እንገኛለን።</p>

<p>የጦር አዛዡ በሬዲዮው አማካኝነት ሲናገሩም «የኤርትራ ሠራዊት ድንበር ተሻግሮ ማጥቃት ከፈለገ የሚያግደው ነገር አይኖርም» በማለትም ዝተዋል።</p>

<p>በሌላ ዜና ደግሞ የጦር ግንባሮቹን በኢትዮጵያ የመከላከያ ቀጠና በኩል በመጓዝ የተከታተለው የቪ.ኦ.ኤ የአማርኛው ዝግጅት ክፍል ባልደረባ ጋዜጠኛ አዲሱ አበበ እንደዘገበው ለአካባቢው ያለው ሁኔታ «ጤነኝነት» እንደማይስተዋልበት የገለፀው ባለፈው ሣምንት ውስጥ ነበር።</p>

<p>ከመቀሌ አዲግራት፣ ከአዲግራት ደግሞ ወደዛላንበሳ እስከ ደንጎሎ ግንባር የዘለቀው ይኸው ጋዜጠኛ እንደገለፀው፤ የኢትዮጵያ የመከላከያ ሠራዊት የተጠናከረ ወታደራዊ ዝግጅት አድርጎ በተጠንቀቅ ላይ ይገኛል። ከአዲግራት እስከ ዛላንበሳ ለሶስት ሰዓታት በመኪና ተጉዞ ከስፍራው መድረሱን ያመለከተው አዲሱ አበበ በአማካኝ ስሌት በያንዳንዱ ኪሎ ሜትር ልዩነት አፈሙዛቸውን ወደተቀናቃኞቻቸው አቅጣጫ ያነጣጠሩ ታንኮችና የጦር ካሚዮኖች በየመንገዱ ላይ ማስተዋሉን አውስቶ፤ ሠራዊቱም በየምድቡ በተጠንቀቅ ላይ እንደሚገኝ ገልጿል።</p>

<p>በአሜሪካ ድምፅ ሬዲዮ የምስራቅ አፍሪካ ቢሮ ወኪል የሆነቸው ጋዜጠኛ ሶኒያ ሎረንስ ደግሞ በበኩሏ ከትናትና በስቲያ ምሽት ለአየር በበቃ ዘገባዋ ኤርትራና ኢትዮጵያን እንዲሁም ከሀኒሽ ደሴቶች ጋር በተያያዘ የመንን በዳሰሰ ግምገማዋ ሁኔታው ወደ የኃይል እርምጃ እንዳያመራ ያሰጋል የሚል እንደምታ ያለው አስተያየት ሰጥታለች።</p> 


<p class="align-center"><a href="/Gazettas/Zegabi/info/Zegabi.sera.html">ከዘጋቢ ጥቅምት 12 ቀን 1991</a></p>

</body>
</html>	
