<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የዑራኤሉን አስተዳዳሪ ጨምሮ በርካታ ካህናት በሙስና ሊከሰሱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>
 

<h2 class="align-center">የዑራኤሉን አስተዳዳሪ ጨምሮ በርካታ ካህናት በሙስና ሊከሰሱ ነው</h2>


<p>በኢትዮጵያ ኦርቶዶክስ ተዋህዶ ቤተክርስቲያን ውስጥ በተለያዩ የአስተዳደር እና መንፈሣዊ የኃላፊነት ቦታዎች ላይ ተቀምጠው በሚገኙ ግለሰቦች ላይ ባለፉት ሶስት ዓመታት (በቂ ነው ተብሎ ባይታመንም) በተደረጉ ማጣራቶች ወንጀል ፈፅመዋል ተብሎ ማስረጃ በተገኘባቸው ላይ በቅርቡ ክስ ለመመስረት ሁኔታዎች መመቻቸታቸውን ለጠቅላይ ቤተክህነት ቅርበት ያላቸው ውስጥ አዋቂ የዜና ምንጮች ለዝግጅት ክፍላችን አመልክተዋል።</p>

<p>እነዚሁ ማንነታቸው እንዳይገለፅ የጠየቁና የታመኑ የዜና ምንጮች እንደተናገሩት በአዲስ አበባ ሀገረ ስብከት ስር በሚገኙ የተለያዩ አድባራት እና ሰባካ ውስጥ በተፈፀሙ የወንጀል ድርጊቶች በቀጥታም ሆነ በተዘዋዋሪ እጃቸውን ከተዋል የተባሉት ቁጥር ወደ ሃያ የሚጠጋ ሲሆን ይህም ጉዳያቸው በመደበኛ ፍርድ ቤት ሊጣራ የሚገባ እና ከገንዝብ ጋር የተሳሰረ የፍትሐብሔርም ጉዳይ የሚመለከታቸው ብቻ ናቸው ብለዋል። በህግ ከሚታየው በተጨማሪም በአጣሪ ኮሚቴው እጅ የተሰባሰቡ መረጃዎች መኖራቸው ይሠማል።</p>

<p>እንደ የዜና ምንጮቻችን ገለፃ ከሆነ እስከ እዚህ ዓመት አጋማሽ (እስከ መጪው የካቲት ወር) ድረስ በህግ ይታያሉ ተብለው ከሚጠበቁበት ክሶች ውስጥ ሙስና፣ የንዋይ ቅዱሳት መሰወር፣ ሁከት መቀስቀስ፣ መጠነ ሰፊ የገንዘብ ማባከን፣ በሰነድ ማጭበርበርና የግል ጥቅምን ማካበት የሚሉት ይገኙበታል።</p>

<p>ክስ ይመሰረትባቸዋል ተብሎ የሚጠበቁትን ሃያ ግለሰቦች ማንነት የዜና ምንጮች ለጊዜው ከመግለፅ ቢቆጠቡም ከአካባቢው ምንጮች ለመረዳት እንደተቻለው የቀድሞው የኡራኤል አስተዳዳሪም ከሃያዎቹ አንዱ መሆናቸው እየተነገረ ነው። ዜናውን ከጠቅላይ ቤተክህነትም ሆነ ከገለልተኛ ወገን ለማረጋገጥ ያልተሣካልን ሲሆን፣ እኒህኛውን ግለሰብም አግኝተን ለማወቅ ያደረግነው ጥረት ግለሰቡ ራሳቸውን በመሠወራቸው ሊሳካልን አልቻለም።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ጥቅምት 19 ቀን 1991</a></p>

</body>
</html>	
