<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሻዕቢያ ኢትዮጵያውያንን በወታደራዊ ፍርድ ቤት እየዳኘ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሻዕቢያ ኢትዮጵያውያንን በወታደራዊ ፍርድ ቤት እየዳኘ ነው</h2>


<p>የኢትዮጵያን ሉዓላዊነት በመጣስ ወረራ የፈፀመው የኤርትራ መንግሥት አግቶ በያዛቸው ኢትዮጵያውያን ላይ እየፈፀመ ያለው ኢ-ሠብዓዊ ድርጊት ከጊዜ ወደ ጊዜ እየከፋ መምጣቱ እና በእስር ላይ በሚያቆያቸው ጊዜም ሆነ ከሞቱ በኋላ ሰው የመሆን ክብራቸው እየገፈፈ መሆኑ ተገለፀ።</p>

<p>ወደ አገራቸው ለመመለ የሚጠይቁም ሆነ እየተፈፀመባቸው ያለውን ዘግናኝ ድርጊት የሚቃወሙና እንደቀይ መስቀል ላሉ ዓለም አቀፍ ተቋማት ለማጋለጥ የሚሞክሩ ኢትዮጵያውያንን በከፋ ሁኔታ እንደሚያሰቃያቸው እና ለእነሱም ተብሎ በጦር ኃይሉ አባላት ዳኝነት የሚሠራበት ልዩ ፍ/ቤት አቋቁሞ እየሠራ መሆኑን ለማወቅ ተችሏል።</p>

<p>ይኸው ወታደራዊ ፍርድ ቤት ፍትህን ለማስፈፀም ተብሎ ሣይሆን ሻዕቢያ በድርጊት ይቃወመኛል ያላቸውን ኢትዮጵያውያንን ለመቅጣትና ለማሠቃየት ብሎም እንዲሁም የተቀጡትን የመረረ ስቃይ እና ልዩ እስራት የተበየነባቸውን ወገኖቻቸውን እያዩ ሌሎቹ በፍርሃት እንዲሸበቡ ለማድረግ መሆኑን ዘገባው አክሎ ገልጿል።</p>

<p>በተለያዩ የኤርትራ አካባቢዎች ታግተው እየተሰቃዩ የሚገኙት ኢትዮጵያውያን በቁማቸው እየተቀበሉት ባሉት ፍዳ በርሃብ፣ በእርዛት፣ በመጠለያ እጦት እና ህክምና በመነፈግ በስቃይ እንዲገላቱ ከመደረጋቸውም ባሻገር ህይወታቸውም ስታልፍ የሚፈፀምባቸው ኢሠብዓዊ ድርጊት ህሊና ካላቸው ሰዎች የሚመነጭ እንዳልሆነም አንድ ሌላ ዘገባ አጋልጧል።</p>

<p>ኢትዮጵያውያኑ ህይወታቸው ስታልፍ ወግና ስርዓት ላለው ቀብር አስክሬናቸው እንደማይበቃ ዋቢ ጠቅሶ የዘገበው ይኸው ሀተታ የሟች ኢትዮጵያዊ ዘመዶች የሟቹን አስክሬን በተለይ ለኢትዮጵያውያን ብቻ ታስቦ በተዘጋጀ የጅምላ መቃብር ጉድጓድ ለማሣረፍ በሻዕቢያ ባለሥልጣናት ሰባ አምስት እንዲከፍሉ የሚገደዱ መሆናቸውን እና ይህንን ገንዘብ ለመክፈል ያቻሉ ኢትዮጵያውያንንም የጅምላ ቀብሩን እንኳን ተነፍጎ አስክሬኑን ሆስፒታሎች እንዲረከቡት ያደርጋሉ ያለ ሲሆን ከወሰዱ በኋላ ምን እንደሚያደርጉት ከእነሱና ከሻዕቢያ መንግሥት በስተቀር የሚያውቅ የለም ብሏል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ጥቅምት 19 ቀን 1991</a></p>

</body>
</html>	
