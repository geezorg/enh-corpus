<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የግብፁ ዲፕሎማት አስተባበሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የግብፁ ዲፕሎማት አስተባበሉ</h1>


<p>የኢትዮጵያና ግብፅን ግንኙነት ሊያሻክሩ የሚችሉ ማናቸውንም ዓይነት እርምጃ መንግሥታቸው እንደማያከናውን በአዲስ አበባ የግብፅ ኤምባሲ የፕሬስ አታሼ፣ ሚስተር ዲያ ኢምቤቤ አስታወቁ።</p>

<p>ዲፕሎማቱ ባለፈው ሰኞ ይህንን የተናገሩት በተለይ ለዘጋቢ ጋዜጣ ባደረጉት አጭር የውይይት ቆይታ ሲሆን በዘጋቢ ጋዜጣ 2ኛ ዓመት ቁጥር 43 ላይ ግብፅና ኤርትራ በአባይ ሸለቆ ዙሪያ የጋራ ጥናት እያደረጉ ስለመሆኑ የወጣውን ዘገባ በተመለከተ እንዲህ ያለው ነገር አልተፈፀመም በማለት ተናግረዋል።</p>

<p>ፕሬስ አታሼው ከጋዜጣው ከፍተኛ አዘጋጅ ጋር ባደረጉት ውይይት ኢትዮጵያም ሆነች ግብፅ በአባይ ወንዝ ዙሪያ ሊነጋገሩባቸው የሚገባ በርካታ ጉዳዮች ያሉ እና ገና ለውይይትና ለጥናትም ዝግጅት ላይ የሚገኙ ናቸው ያሉ ሲሆን አባይን በተመለከተ አንዳችም ዓይነት ግላዊ ጥናቶች እንደማይኖሩና አባይን አስመልክቶ የሚደረጉ ማናቸውም እንቅስቃሴዎች ሊደረጉ የሚችሉት የአባይ ተፋሰስ አገሮችን በሙሉ ባቀፈ መልኩ ከሆነ ብቻ ነው ብለዋል።</p>

<p>ሚስተር ዲያ ኢምቤቤ አያይዘውም ፈለገ ጊዮን የተባለው የአባይ ሸለቆን አካባቢ ከኢትዮጵያ እገነጥላለሁ ብሎ ስለሚንቀሳቀስ አንድ ድርጅት ተደጋጋሚነት ያለው ዘገባ ሲወጣ መቆየቱን አስታውሰው ድርጅቱ በካይሮ አካባቢው ጽ/ቤት መክፈቱንም ሆነ በነሐሴ ወር 1998 ዓ.ም ስብሰባ ስለማድረጉ የዘገብነውን ጠቅሰው እሳቸው እስከሚያውቁት ድረስ ግብፅ ውስጥ ጽ/ቤት የለውም በማለት አስተባብለዋል።</p>

<p>የኢትዮ-ኤርትራን ውዝግብም በተመለከተ የግብፅን አቋም ፕሬዝዳንት ሙባረክ ሆኑ በኢትዮጵያ የአገሪቱ አምባሣደር ሚስተር ማርዋን ባደር በተደጋጋሚ እንደገለፁት ካይሮ ከኤርትራ በመወገን ፀረ ኢትዮጵያ አቋም እንደማትይዝ እና በአንፃሩም ከኢትዮጵያ ጋር በመወገንም ፀረ ኤርትራ እንቅስቃሴ አታደርግም ያሉት አታሼው የኤርትራ መንግሥት ከቅርብ ጊዜ ወዲህ ፊቱን ወደ አረቡ ዓለም በመመለሱ ምክንያት ብቻ ግብፅ የኢሳያስ አፈወርቂን ፖሊሲ ትደግፋለች ተብሎ ሊታሰብ አይገባም ያሉ ሲሆን ካይሮ የሚገኘው የሌበራል ፓርቲ በልሣኑ ላይ የሙባረክ መንግሥት የኤርትራን ወደቦች በመከራየት ለአስመራ ኢኮኖሚያዊ ድጎማ በማድረግ ኢትዮጵያን የሚጎዳ ድርጊት እየፈፀመ ነው በማለት ያሰራጨው ዜና «የፈጠራ ወሬ» ነው በማለት ተናግረዋል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ጥር 6 ቀን 1991</a></p>

</body>
</html>	
