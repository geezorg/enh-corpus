<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሣያስ አፈወርቂ ለሁለተኛ ጊዜ ክሊንተንን ትናንት አስጠነቀቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሣያስ አፈወርቂ ለሁለተኛ ጊዜ ክሊንተንን አስጠነቀቁ</h1>


<p>የኤርትራ ፕሬዝዳንት ኢሣያስ አፈወርቂ ባለፈው ሳምንት ለቢል ሊንተን ለሁለተኛ ጊዜ የማስጠንቀቂያ ደብዳቤ መፃፋቸውን ይፋ አደረጉ።</p>

<p>የኤርትራ መሪ ትናንትና ጠዋት ይፋ እንዳደረጉት መንግሥታቸው የአሜሪካንን መንግሥት ጣልቃ ገብነት እንደማይፈገለውና ኋይትሀውስም በእዚሁ መሠረት በኢትዮ-ኤርትራ ውዝግብ ውስጥ እያደረገው ያለውን ሂደት እንድታቋርጥ መጠየቃቸውን ለማወቅ ተችሏል።</p>

<p>በትናትና መግለጫቸው የክሊንተንን ስም ደጋግመው የጠቀሱት አቶ ኢሣያስ ባለፈው ሳምንት ለአሜሪካው መሪ የላኩት ደብዳቤ ሁለተኛ መሆኑን አመልክተው «የእዚያ ጣልቃ ገብነት አስፈላጊነት እንደማይታየኝና ትርጉሙም እንደማይገባኝ በመግለፅ ፕሬዝዳንቱ ይህንን ጣልቃ ገብነት እንዲያስቆሙ ፅፌላቸዋለሁ። ለሁለተኛ ጊዜ ማለቴ ነው። ሰኔ ወር ላይም ተመሣሣይ አንድ ደብዳቤ ፅፌ ነበር። ደብዳቤው ፕሬዝዳንቱ ጋር እንዳይደርስ እንቅፋቶችን መፍጠር፣ በፕሬዝዳንቱ ስም አያሌ መሠናክሎችን መጋረድ፣ ባለፉት 8 ወሮች ከተማርናቸው አያሌ ጉዳዮች ውስጥ ናቸው። ይህ ምስጢር አይደለም። የሚያስከትለውን ውጤት በአንክሮ እየተከታተልን ነው» ብለዋል።</p>

<p>ፕሬዝዳንት ኢሣያስ አስከትለውም የአሜሪካ ጣልቃ ገብነት በኤርትራ ላይ ስሜትም ሆነ ጭንቀት የሚያስከትል አይደለም ያሉ ሲሆን፤ ይህም ለማንም ግልፅ ነው ሲሉ ደንፍተዋል።</p>

<p>«በፀጥታው ም/ቤት፣ በአአድም ሆነ በሌሎች ውሳኔ ተላለፈ፣ ዋናው ቁም ነገር ሠላም ያስገኛል ወይም አያስገኝም? ነው። ለችግሩ መፍትሄ ይሆናል አይሆንም? ነው እኛ የሚያገባን። በእኛ በኩል አዲስ ነገር ነበረው ሊባል አይቻልም። አዲስ ነገር ነበረው ከተባለው ዋናው ጉዳዮን በማወሳሰብ ላይ የሚገኘው ማነው? የሚለው ግልፅ እየሆነ ያለ ጉዳይ ነው።» ብለዋል።</p>

<p>አቶ ኢሣያስ አፈወርቂ ባለፈው ሣምንት መጨረሻ ላይ በተመድ የፀጥታው ም/ቤት የተወሰደውን አቋም አቶ ኢሳያስ ከአሜሪካ የውጪ ጉዳይ ሚኒስትር ፍላጎት እንዲሁም ከእሳቸው የአውሮፓ ጉብኝት ጋር አያይዘው የተቹ ሲሆን፣ የአሜሪካ ባለስልጣናት በፀጥታው ምክር ቤት አካሄድን ተከትሎ ውሣኔ ሲያሣልፍ የኤርትራ ጉዳይ የመጀመሪያ አይደለም ብለዋል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ጥር 27 ቀን 1991</a></p>

</body>
</html>	
