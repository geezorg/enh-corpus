<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>55.000 የኢትዮጵያ ጦር ጾረና ከተማን ከቧታል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">55.00 የኢትዮጵያ ጦር ጾረና ከተማን ከቧታል</h1>


<p>በኤርትራ መንግሥት የወረራ ፖሊሲ አቢያ ባለፈው ግንቦት ወር ተቀስቅሶ የነበረው የኢትዮ-ኤርትራ ጦርነት በወርሀ ሠኔ አጋማሽ ላይ ጋብ ብሎ የቆየ ቢሆንም አሁን አሁን ግን ውዝግቡ ወደ ጦርነት ሊያመራ እንደሚችል የሚያመለክቱ እንቅስቃሴዎች መኖራቸው እየተገለፀ ሲሆን፤ በአወዛጋቢው የሁለቱ አገሮች ድንበር ላይ ያለው ወታደራዊ ይዞታም የውጊያውን መፈንዳት እያመላከተ መሆኑን አውደ ግንባሩን በግንባር ተገኝቶ የተመለከተው አፍቃሪ ሻዕቢያው የቢቢሲ ዘጋቢ አሌክስ ላስት ከትንናት በስቲያ ከአስመራ ያስተላለፈው ሪፖርት በቢቢሲ ሬድዮ የፎከስ ኦን አፍሪካ ፕሮግራሙ ተደመጠ።</p>

<p>ሪፖርተሩ በዶረና ግንባር ተገኝቶ የተመለከተውን ሁኔታ ሲያብራራ የኤርትራ ድንበር ከተማ የሆነችው ዶረና ቀደም ሲል የተረጋጋችና ሠላማዊ የነበረች ቢሆንም አሁን ግን አደገኛ ከሚባሉት አውደ ግንባሮች አንዷ መሆኗን ጠቅሶ የከተማዋ አስተዳዳሪ ናቸው ያላቸውን አፈወርቅ ተክሌ የተባሉ የሻዕቢያ ሹም በመጥቀስ ሲያትትም በአንድ ወር ከአስራ አምስት ቀናት ውስጥ ብቻ 16 ብርጌድ የኢትዮጵያ ጦር ወደ አካባቢው መጥቶ ሰፍሯል ብሏል።</p>

<p>የዶረና አስተዳዳሪ ግልሰብ በጋዜጠኛው መቅረፀ ድምፅ የተቀረፀው ድምጻቸው ይህን ያህል የኢትዮጵያ ጦር ወደ አካባቢው ለምን እንደመጣ ምክንያቱም ሲያብራሩ ይህ ግንባር ስትራቴጂክ ቦታ መሆኑ እነሱ (ኢትዮጵያውያን ማለታቸው ነው) ደቀመሀሪን በቀላሉ ለመያዝ እንደሚችሉ አስበው ነው ብለዋል። ቀጥለውም ደቀመሀሪን መያዝም በአዴኳላ እና ዛላንበሣ ያለውን የኋላ ደጀን ጦር ለመምታት የሚያስችላቸው እና የሻዕቢያንም አከርካሪ ለመስበር የተሻለ አማራጭ አድርገው አስበውት ነው ባይ ናቸው ግለሰቡ አፍቃሪ ሻዕቢያው የቢቢሲ ዘጋቢ አሌክስ ላስት ከዶረና እስከ ደቀመሃሪ ያለው መንገድ አብዛኛውን ጊዜ በአውሮፕላን እንደተመለከተው ደቀመሀሪ ከአስመራ 35 ኪሎ ሜትር ብቻ እንደምትርቅ ጠቅሷል።</p>

<p>ከከተማዋ በ9 ኪሎ ሜትር ርቀት ላይ የኢትዮጵያ ሠራዊት ሰፍሮ በግልፅ ይታያል ያለው ይኸው ጋዜጠኛ በአካባቢው 55000 እንደሚደርስ ግምት መኖሩን ጠቅሶ ይህ ጦርም መካናይዝድ እና እግረኛ ሠራዊትን ያካተተ ነው ብሏል። በእዚህ ግንባር ያለው የኢትዮጵያ ወታደራዊ ኃይል ገሚሱ ከባድመና ዛላንበሳ ተቀንሶ የመጣ መሆኑን እና ጠንካራ የሚባለውም ነው ብሏል። </p>

<p>በከተማው አንዳንድ የሻይ ቤቶች እና ከመስተዳድሩ በስተቀር እንደ ትምህርት ቤት የመሣሠሉት ሌሎች ተቋማት መዘጋታቸውን እና ባለፈው ታህሣሥ 14 ቀን በከተማው ላይ በተደረገ ጥቃት 2 ሰዎች ሞተው 11 መቁሰላቸውን በመጥቀስ ይህ ሁኔታም ቁጥሩ ከ5000 የማያንሰውን የአካባቢውን ነዋሪ እንዲሸሽ ማድረጉን አውስቶ በጥቂት ቀናት ውስጥ አካባቢው ባዶውን ይቀራል ብሏል። ወደ አካባቢው የኤርትራ ሠራዊት ሲገባ መመልከቱን የዘገበው አሌክስ ላስት ሌላው ሠራዊት ወደ ድንበር አስቀድሞ መሄዱን እና ጠንካራ የጦር ክምችት መፈጠሩን ገልጿል።</p>

<p>በተያያዘ ዜና በመሠንበቻው ለጦርነት ፍንዳታ ገደል አፋፍ ላይ የሚገኝ አስጊ ሁኔታ ላይ በተመረኮዘ የጀርመን ድምፅ ሬድዮ የአዲስ አበባ ወኪል ከትናንት በስቲያ ባስተላለፋቸው ዘገባ አለም አቀፉ ማህበረሰብ በመጨረሻው ሰዓት አቋም ለመያዝም ሆነ ለመሸምገል እየተረባረቡ ቢሆንም አሁንም ቢሆን በሁለቱም ወገን የጦርነቱ አይቀሬነት ከሁኔታዎች መረዳት ይቻላል ብላለች።</p>

<p>ሰኞ እለት የወጣው የኢትዮጵያ የውጪ ጉዳይ መስሪያ ቤቱ መግለጫ በአውሮፓ ሕብረትን አሜሪካንን የተመድን የፀጥታ ም/ቤት፣ እንግሊዝን፣ ሆላንድን ጣሊያንን እና ካናዳን በስም በመጥቀስ በቅርቡ በወሰዷቸው አቋሞች መልካም ጅምር ያለ መሆኑን እና በእዚሁ ግፉበት የሚል በአብዛኛው ኢትዮጵያዊ ዘንድ የተለሳለሰና የረገበ አቋም ተብሎ የተተቸ ቢሆንም በነጋታው ከቃል አቀባይ ጽ/ቤት የወጣው መግለጫ ግን ጠንከር ያለ ሆኖ ታይቷል።</p>

<p>ከቃል አቀባዩ ጽ/ቤቱ በወጣው በእዚሁ መግለጫ ላይ ከላይ በስም የተጠቀሱት አካላት ውዝግቡን በተመለከተ የአአድን አቋም ቢደግፉም ኢትዮጵያን ከወራሪው ሻዕቢያ ጋር በአንድ ተርታ መመልከታቸው በፅኑ የኮነኑ እና አሁንም የነጠረ አቋም አልያዙም የሚል እንድምታ ያለው ነበር።</p>

<p>ዘግይቶ የደረሰን ዜና የኢትዮጵያ መንግስት በሰሜን የአገሪቱ ክፍል የሚገኙ ትምህርት ቤቶችና ኮሌጆች እንዲዘጉ ማድረጉ ታውቋል። ምክንያቱም ኤርትራ ጦርነት ለመክፈት እየተዘጋጀች በመሆኗ ነው ብሏል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ጥር 20 ቀን 1991</a></p>

</body>
</html>	
