<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ውጊያው እንደቀጠለ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ውጊያው እንደቀጠለ ነው</h1>


<p>ወራሪውን የሻዕቢያ ጦር ከአስር ወራት በፊት በያዛቸው የኢትዮጵያ ግዛቶች በፈቃዱ አለቅም ካለና በወታደራዊ ኃይል የማስወጣቱ ፍልሚያ እንደቀጠለ ሲሆን ይኽም በዛላንበሳ ግንባር ካለፈው እሁድ አንስቶ እንደተፋፋመ ይገኛል እስከ ትናንትና ድረስ። ኤርትራ ግን በጦርነቱ ድል አገኘሁ በማለት ብቻ ሳይሆን ጦርነቱም አክትሟል በማለት ዋሽታለች። የኢትዮጵያ መንግሥት ቃል አቀባይ ጽ/ቤት በዛላንበሳ ኢጋላ ግንባር እየተደረገ ያለውን ውጊያ በማስመልከት ባወጣው መግለጫ እንዳስታወቀው ጦርነቱ ቀጥሎ መዋሉን በመግለፅ ኤርትራ አሁንም የዓለምን ህብረተሰብ ለማሳሳት የጀመረችውን የፕሮፓጋንዳ ዘመቻ ከሥነ ምግባራቸው ውጪ በሚዘግቡ ጋዜጠኞች በመታገዝ መቀጠሉን አስታውቀዋል። ይኸው የቃል አቀባይ መግለጫ በስም የቢቢሲውን ዘጋቢ አሌክስ ላስትን ጠቅሶ ይኸው ጋዜጠኛ በባድመ ውጊያ ወቅት ኤርትራ 40 ኪ.ሜ ወደ ኢትዮጵያ ግዛት ገብታ እየገሰገች ነው ብሎ መዘገቡን አስታውሷል።</p>

<p>ይኼው ጦርነት ከተጀመረ አንስቶ ወደ አውደ ግንባሩ እንዳይሄዱ አግዳ የነበረችው ኤርትራ ከትናንትና በስቲያ ግን የአስመራ ከተማ ነዋሪና አፍቃሪ ሻዕቢያ የሆነውን የቢቢሲ ዘጋቢ አሌክስ ላስትን በተናጠል የውጊያ ቀጠና ወስደው እንደነበር ተገልጿል። አሌክስ ላስትም 20 ያህል የተቃጠሉ ታንኮችን አይቻለሁ ያለ ሲሆን 300 አካባቢ የሞቱ የኢትዮጵያ ወታደሮች አይቻለሁ ብሏል።</p>

<p>በየቀኑ ከአስመራ የሚወጡት መግለጫዎች ታንክ ማውደምንም ሆነ መማረክን ዛፍ ቆረጣ ያህል የቀለለ ጉዳይ አስመስለውት ይገኛሉ። ለመጀመሪያ ቀን አንድ ተዋጊ ጀትን እና 19 ታንክ አወደምኩ ያለችው ኤርትራ በቀጣዩ ቀን ደግሞ 46 አድርሷቸዋል ትናንትና ጠዋት ላይ 67 ታንኮችን እንዳቃጠሉና 6 ያህልም እንደማረኩ ነው የሚናገሩት።</p>

<p>በተመሣሣይ ዜና ደግሞ ትናንት ማለዳ ላይ ከአስመራ የተሰራጨ ዜና ኢትዮጵያ የአየር ድብደባ እየፈፀመችብኝ ነው ብሏል። የኤርትራ መንግሥት «ብቀላ» ነው ስላለው ስለዚህ የአየር ጥቃት ሲገልፅ ባለፈው ማክሰኞ በመረብ አሊቴና ግንባር በተፈፀመው የተዋጊ ጄቶች ድብደባ ስምንት ኤርትራውያን ተመትተዋል ብሏል።</p>

<p>የአየር ድብደባ ስለመፈፀም አለመፈፀሙ በኢትዮጵያ መንግሥት በኩል ይህ ዜና እስከተጠናከረበት ግዜ ድረስ የተሰጠ መግለጫ የሌለ ሲሆን በሌላ በኩል ግን ነዋሪነታቸው በመቀሌ የሆነ የዓይን ምስክሮች ካለፈው እሁድ ጀምሮ የኢትዮጵያን አየር ኃይል ጄቶች ሲበርሩ እንደነበርና ምናልባትም በውጊያው ሊሣተፉ ይሆናል የሚል ግምት እንዳላቸው ታውቋል።</p>

<p>ወታደራዊ ምንጮች ከአካባቢው እንደሚገልፁት ውጊያው በእርግጥም ፈታኝ ነው ቢሉም ይህም የኢትዮጵያ መከላከያ ኃይል ደካማነት ሳይሆን የአካባቢው የተፈጥሮ አቀማመጥ ነው ሲሉ እማኝነታቸውን ይሰጣሉ። ውጊያው ከተጀመረ ዛሬ አምስተኛ ቀኑን አስቆጥሯል። በባድሜ ድል የቀናው የኢትዮጵያ የመከላከያ ሠራዊት በአየር ኃይሉ በመታገዝ ጥቃት እየሰነዘረ ቢሆንም የድሉ መዘግየት ግን በእርግጥም አካባቢው አስቸጋሪና ፈታኝ ነው የሚለውን ግምት አጠናክሮታል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ መጋቢት 9 ቀን 1991</a></p>

</body>
</html>	
