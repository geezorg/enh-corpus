<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ወደ ጦርነቱ የማንገባበት ምክንያት የለም ሲሉ መለስ ዜናዊ አስታወቁ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ወደ ጦርነቱ የማንገባበት ምክንያት የለም ሲሉ መለስ ዜናዊ አስታወቁ</h2>


<p>በኤርትራ መንግሥት አሻፈረኝ ባይነት ምክንያት እስካሁን የተደርጉት ሁለት መንግሥታት የመሸምገሉ ጥረት ተስፋ የማይጣልበት እየሆነ ከመጣና የኡጋዱጉው የአፍሪካ አንድነት ድርጅት ሠላም አፈላላጊ ጓድ ሪፖርት ውዝግብ የተቀሰቀሰበት የባድመ አካባቢ የኢትዮጵያ ግዛት መሆኗ ይፋ ካደረገ ወዲህ ጋብ ያለው ውጊያ ይቀሠቀሣል የሚል ስጋት በብዙዎች ዘንድ ባደረበት በእዚህ ሠሞን የኢትዮጵያው ጠ/ሚኒስትር መለስ ዜናዊ ባለፈው ሰኞ ቢቢሲ ሬዲዮ ዘጋቢ ጋር ባደረጉት ቃለ ምልልስ የኤርትራ መንግትሥት የሰላሙን አማራጭ እስካልተቀበለ ድረስ ኢትዮጵያ ወደ ጦርነቱ የማትገባበት ምክንያት እንደማይኖር በድጋሚ አረጋግጠዋል።</p>

<p>የኢትዮጵያ ወደ ጦርነቱ መግባት ያለመግባት የሚወሰነው በኤርትራ አቋም መሠረት ነው የሚል እንደምታ ያለው አመላለስን የመረጡት ጠ/ሚኒስትር መለስ በቃል ምልልሱ የኤርትራ መሪዎች ከበረሃ ትግሉ ዘመን ጀምሮ ከእሳቸው ድርጅት ጋር የነበረውን መቀራረብና የወንድማማችነት ግንኙነት አውስተው ያም ቢሆን ግን ያ ሁሉ አልፎ ዛሬ የኢትዮጵያ ሉዓላዊነት መደፈሩትን የተናገሩት ሲሆን በማስከተል ደጋግመው የተጠቀሙባት ሀረግ አሁንም ቢሆን ኳሱ ያለው በኤርትራ ሜዳ ነው ሲሉ ተደምጠዋል።</p>

<p>አቶ መለስ አሁን ስላለው የመንግሥትና የሕዝቡ መቀራረብ በማስመልከት ከቢቢሲ ጋዜጠኛዋ ለቀረበላቸው ጥያቄ ሲመልሱም የኢትዮጵያ ሕዝብ ከእኛ ጋር በመሆኑ እኮራለሁ። ሕዝቡን እና መንግሥታችንን ያቀራረበው ጦርነት አይደለም ነገር ግን አንዳንድ ድርጅቶችን ግለሰቦች ከእኛ ጋር ቅራኔ እንዳላቸው እውነት ነው ብለው በአንፃሩ ግን ከአሁን በፊት ያልተከሰተብን ነገር በመሆኑ አሁን ግን በፊት ከነበረው በተሻለ ሁኔታ የፖለቲካ መርህን በተመለከተ በጠረጴዛ ዙሪያ ንግግር ለመፍታት ሙከራ ስለማድረግ እንደተማረ ያመለከቱ ሲሆን በተሻለ መልኩ መቀራረብ ይኖራል የሚል ተስፋ አለን ብለዋል።</p>

<p>የኢህአዴግ መንግሥት ተቃዋሚዎች ከሞላ ጎደል የሻዕቢያን ወረራ ለመመከት እና ከመንግሥት ጎን በመሰለፍ የዜግነት ድርሻቸውን ለመወጣት ቀና ምላሽ የሚሰጡ ቢሆን በአንፃሩም ከሕገ መንግሥቱ አንቀፅ 39 መሠረዝና የብሔራዊ እርቅ ማስፈለግ አንስቶ የታሰሩ ፖለቲከኞች እና ጋዜጠኞች፡እንዲፈቱ በተደጋጋሚ እየጠየቁ መሆኑ ይታወቃል። በቅርቡም አፈ ጉባኤ ዳዊት ዮሐንስ በሰጡት አንድ መግለጫ እነዚህን ተቃዋሚዎች «ከሀዲዎች» በማለት መንቀፋቸው አይዘነጋም።</p>

<p>በአዲስ አበባና አስመራ መንግሥታት መሀከል ሌላ ዙር ውጊያ ባይቀሰቀስም ሁለቱም ወገኖች ግን በሶስቱም የውጊያ ግንባሮችና አወዛጋቢ ቀጠናዎች ወታደራዊ ኃይላቸውን በሰውም ሆነ በጦር መሣሪያ እያጠናከሩ ናቸው።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ነሐሴ 7 ቀን 1990</a></p>

</body>
</html>	
