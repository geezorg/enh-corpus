<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>አሊማሀዲ የአይዲድን ከኢትዮጵያ መታረቅ ደገፉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">አሊማሀዲ የአይዲድን ከኢትዮጵያ መታረቅ ደገፉ</h1>
<h2 class="align-center">ኦነግ፣ ኦብነግ እና አልኢትሃድ የሱማሊያ ቤዛቸውን ሊያጡ ይችላሉ</h2>


<p>ከዋንኛዎቹ የሶማሌያ አንጃ መሪዎች አንዱ የሆኑት አል መሀዲ ከትናንት በስቲያ ምሽት ከቢቢሲ ሬዲዮ የፎከስ ኦን አፍሪካ ፕሮግራም ከፍተኛ ጋዜጠኛ ሮቢን ዋይት ጋር ባደረጉት የስልክ ቃለ ምልልስ የሁሴን መሀመድ አይድዲን አዲስ አበባ ጉዞ መደገፋቸውን ገለፁ።</p>

<p>ሚስተር መሀዲ «አይዲድ የአዲስ አበባ ጉዞ ጥሩ ውጤት ይኖረዋል ብለው ያስባሉ?» ለሚለው ለዋይት ጥያቄ ሲመልሱ፤ «ያለጥርጥር ጥሩ ውጤት ይኖረዋል። እንደምታውቀው በሁሴን አይዲድ እና በኢትዮጵያ መሀከል የሚራመድ የተሳሳተ አመለካከት ነበር» ብለዋል።</p>

<p>ከሁሴን አይዲድ ጋር በእያንዳንዱ ጉዳይ ላይ በየቀኑ እየተገናኙ በሀገሪቱ ወቅታዊ ጉዳዮች እና ብሔራዊ እርቁን በተመለከተ መደበኛ ንግግር እንደሚያደርጉ የገለፁት ሚስተር አሊመሀዲ በአሁኑ ጊዜ በሁለት መሀል ጠላትነት ሣይሆን ወንድማማችነት ብቻ እንዳለ እና የጋራ አመለካከትና አላማቸውን በጋራ በማራመድ ጣምራ አስተዳደር መመስረታቸውን እና ብሔራዊ መንግሥት ለመመስረት በሚያስችላቸው መልኩ እየሰሩ መሆኑን አውስተዋል።</p>

<p>ይህ በእዚህ እንዳለ ባለፈው ሀሙስ ለሶስት ቀናት የስራ ጉብኝት ወደ አዲስ አበባ መጥተው ከጠቅላይ ሚኒስትር መለስ ዜናዊና ከውጪ ጉዳይ ሚኒስትር ስዩም መስፍን ጋር በስፋት ተወያይተው በልዩነቶቻቸው ላይም እልባት ለመስጠት መቻላቸውን የተናገሩት ሚስተር ሁሴን መሀመድ አይዲድ የኢትዮ ኤርትራን ውዝግብ ጨምሮ በአካባቢው የፖለቲካና ወታደራዊ ኃይል ላይ ድንገተኛ አውሎ ነፋስ ማስነሳቱ እየተነገረ ነው።</p>

<p>ሚስተር አይዲድ ከኢትዮጵያ ከመልቀቃቸው በፊት ባለፈው እሁድ ለጋዜጠኞች በሰጡት መግለጫ፤ ከሁለቱ የኢትዮጵያ ባለስልጣናት ጋር ጥብቅና ግልፅ ውይይት ማድረጋቸውን እና ከአሁን ቀደም የነበሩት ልዩነቶቻቸው ያለፈ ታሪክ ሆነው ሆነው አዲስ እና የተስተካከለ መልካም ጉርብትና መስርተናል ያሉ ሲሆን፤ «ማንም ሽብር ፈጣሪ ቡድን ወይም ጎረቤት መንግስት ሶማሌያን ምሽግ አድርጎ ኢትዮጵያን ለማናጋት እንዲጥር አይፈቀድለትም። በጎረቤቶቻችን ላይ ችግር ለመፍጠር የሚጥሩትን ሁሉ በቸልታ አናልፋቸውም» በማለት ተናግረዋል።</p>

<p>አይዲድ ይህን ያሉት ኢትዮጵያ ከአሁን ቀደም በተለይም ባለፈው ዓመት ለሁለት ጊዜ ወደ የሶማሊያ ግዛት ዘልቃ በመግባት በአል ኢትሀድ እስላማዊ ግንባር ላይ ጥቃት መሰንዘሯን አስታውሰው ሲሆን ከአሁን በኋላ ግን ሁኔታዎች ተስተካክለዋል ብለዋል።</p>

<p>ሚስተር አይዲድ ከኢትዮጵያ ጋር የነበራቸው ልዩነት ማክተሙን በደፈናው ከመግለፃቸው በስተቀር በምን በምን ጉዳዮች ላይ ስምምነት እንደተደረገ ግን ከመግለፅ ተቆጥበዋል። በአንፃሩ ግን እስከ ቅርብ ቀናት ድረስ ጥብቅ ወዳጃቸው መስላ ትታይ የነበረችውን ግብፅን በግልፅ በመንቀፍ ካይሮ የራሷን ፍላጐትና ጥቅም የሚያስጠብቅላት አሻንጉሉት መንግሥት ለመመስረት የምትውተረተር እንጂ ለሶማሊያ ሰላም የረባ ጥቅም የማትሰጥ ነች በማለት መናገራቸው አንድ ጋዜጣ ዘግቧል።</p>

<p>ይህ በእዚህ እንዳለ «አንዳንድ ምንጮችን» ዋቢ ያደረገው የጀርመን ድምፅ የአ/አ ዘጋቢ አይዲድ ከኢትዮጵያ ጋር የነበራቸውን የጥላቻ ዘመቻ በማቆም አልኢትሀድን፣ ኦብነግን እና ኦነግን ከመርዳት ሊታቀቡ ስምምነት መድረሣቸውን፣ ከኢትዮጵያም በኩል የሁሴን አይዲድን ተቃዋሚዎችን እንዳትረዳ ተስማምተዋል ብሏል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ነሐሴ 28 ቀን 1990</a></p>

</body>
</html>	
