<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኦብነግ ከሻዕቢያ ጋር ወታደራዊ ውል ተፈራረመ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">በመካከለኛው ምስራቅ ስብሰባ ኢትዮጵያ ላይ ዶለቱ</span></h3>
<h1 class="align-center">ኦብነግ ከሻዕቢያ ጋር ወታደራዊ ውል ተፈራረመ</h1>


<p>በኢትዮጵያ ላይ ለጀመረው የወረራ ድርጊት «ትግሬን መቅጣት አማራን ነፃ ማውጣት እና ኦሮሞን ለሥልጣን ማብቃት» የሚል ምክንያት የሚያቀርበው የኤርትራ መንግሥት በስልጣን ላይ የሚገኘውን የኢትዮጵያ ገዢ ፓርቲ በትጥቅ ትግል በመገርሰስ ላይ ብቻ ሳይወሰኑ እንወክለዋለን የሚሉትን የኢትዮጵያ ግዛት ለመገንጠልም ወደ ኋላ የማይሉ ተቃዋሚ ቡድኖችን በማግባባት ላይ መሆኑን ለማወቅ ተችሏል።</p>

<p>ይህንኑ ዘገባ ያሰራጨው የዜና አውታር እንዳሰፈረው ከሻዕቢያ ጋር ለመተባበር ፈቃደኝነቱን ካሳየውና የወታደራዊ ኃይል እርዳታም ለመስጠት ከተስማማው ከኦሮሞ ነፃነት ግንባር (ኦነግ) በተጨማሪም መሰረቱን በሶማሊያ ዋና ከተማ ሞቃዲሾ ለማድረግ የምስራቃዊ ኢትዮጵያን የኦጋዴን አካባቢ ለመገንጠል በመታገል ላይ የሚገኘው የኦጋዴን ብሔራዊ ነፃነት ግንባር ጋርም ወታደራዊ ስምምነት መፈራረሙን አውስቷል።</p>

<p>የሻዕቢያ ኦብነግ የአመራር አካላት በመካከለኛው ምስራቅ አካባቢ በአንድ ስሙ ባልተገለፀ ከተማ ውስጥ ምስጢራዊ ስብሰባ በማድረግ የወታደራዊ ትብብር ስምምነት ያደረጉ መሆኑን ያጋለጠው ይኸው ዘገባ በኦነግና በሻዕቢያ መሀከልም ስምምነቱን የፈረሙት በተባበሩት መንግሥታት ድርጅት የኤርትራ አምባሳደር እና ባለሙሉ ስልጣን አቶ ኃይሌ መርቆርዮስና የኦነግ ማዕከላዊ ኮሚቴ አባል የሆኑት አቦ አብዩ ገለታ ናቸው ብሏል። በኦብነግ በኩል ግን ከሻዕቢያ ጋር ስምምነቱን ማን እንደፈረመ ያለው ነገር የለም።</p>

<p>የኦሮሞ ነፃነት ግንባር የኢትዮ-ኤርትራ ግጭት በተቀሰቀሰ በቀናት ውስጥ ባወጣው መግለጫ አቋሙን ግልፅ በማድረጉ ከሻዕቢያ ጋር ማንኛውንም ዓይነት ስምምነት ቢያደርግም የሚገርም አይደለም የሚሉ አንዳንድ አስተያየት ሰጪዎች በአንፃሩ ግን ከሱዳን እስላማዊ መንግሥት እየተሰጠው ባለው ድጋፍ ላይ ግን ችግር እንደሚከተልበት ሳይታለም የተፈታ ነው በማለት በምክንያትነቱም ሻዕቢያና የካርቱም መንግሥት ባላቸው የተካረረ ፀብ ሳቢያ ኦነግ ምናልባትም ሱዳን ውስጥ ያለውን ወታደራዊ ካምፕ ተነጥቆ እንዲወጣ ይታዘዝ ይሆናል ይላሉ።</p>

<p>ይህንን ከሻዕቢያ ጋር ተደረገ የተባለውን ወታደራዊ ስምምነት በተመለከተ ከኦጋዴን ብሔራዊ ነፃነት ግንባር በኩል የተሰጠ ማረጋገጫም ሆነ የማስተባበያ መግለጫ የለም።</p>

<p>ግንባሩ ለሁለት ተከፍሎ ወደ በረሃ ከገባ በኋላ በትጥቅ ትግሉ እንደገፋበት ከሞላ ጎደል በኦጋዴን ግዛት እንቀሳቀሳለሁ የሚል ሲሆን ከኦሮሞ ነፃነት ግንባር ጋርም የጋራ ትግል ስምምነት ማድረጉ የሚታወስ ሲሆን ተከፍሎ የቀረው ሁለተኛው የግንባሩ ክፍል ግን በሰላማዊ የፖለቲካ እንቅስቃሴ ቀጥሎ ባለፈው ሣምንት በዶ/ር አብዱል መጅድ ሁሴን ከሚመራው የኢትዮ-ሶማሌ ዲሞክራሲያዊ ሊግ ጋር ሙሉ በሙሉ ውህደት መፍጠሩ ይታወቃል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሐምሌ 2 ቀን 1990</a></p>

</body>
</html>
