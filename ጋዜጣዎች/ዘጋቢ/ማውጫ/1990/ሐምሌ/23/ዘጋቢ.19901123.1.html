<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ጠ/ሚ መለስ እና ኢሣያስ አፈወርቂ ኡጋዱጉ ላይ እንደማይገናኙ ተረጋገጠ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline">ዶ/ር ሣሊም ባለስልጣናትን በተናጠል ሊያነጋግሩ ነው</span></h2>
<h1 class="align-center">ጠ/ሚ መለስ እና ኢሣያስ አፈወርቂ ኡጋዱጉ ላይ እንደማይገናኙ ተረጋገጠ</h1>


<p>የአፍሪካ አንድነት ድርጅት የመሪዎች ጉባዔ ኡጋድጉ ላይ በወሰነው መሠረት የተሰየመው አስፈላጊ ጓድ የእስካሁን የስራ እንቅስቃሴውን ሰሞኑን እንደሚያቀርብ ተገልጿል። የአፍሪካ አንድነት ድርጅት ዋናፀሀፊ ዶ/ር ሣሊም አህመድ ሣሊም በእዚህ ሣምንት መጀመሪያ ላይ ወደ ቡርኪናፋሶ ዋና ከተማ ኡጋድጉ በረዋል።</p>

<p>ድርጅቱ የሰየመው ቡድን የቡርኪናፋሶ የሩዋንዳ የዚምባቡዌ እና የጅቡቲ መሪዎችን እንዲሁም የድርጅቱን ዋናፀሀፊ ያካተተ ሲሆን ኮሚቴው ሠላም የማፈላለግ ጥረቱን በኤርትራ አሻፈረኝ ባይነት ምክንያት በአምባሣደሮች ደረጃ እንደወሰነው የሚታወስ ነው።</p>

<p>ዶ/ር ሣሊም ወደ ኡጋድጉ የሄዱት ለቡርኪናፋሶው ፕሬዝዳንት እና የወቅቱ የአፍሪካ አንድነት ድርጅት ሊቀመንበር ሪፖርት ለማቅረብ እንደነበር የተሰማ ቢሆንም፤ በተባበሩት መንግሥታት ድርጅት የኢትዮጵያ መልዕክተኛ አምባሳደር ዱሪ መሐመድ ለቪ.ኦ.ኤ እንደገለፁት ግን የኢትዮጵያና የኤርትራ ባለሥልጣናት ውዝግቡን ለመሸምገል ከሚጥረው የአ.አ.ድ ቡድን ጋር ኡጋድጉ ላይ በመገናኘት በተናጠል ውይይት ያደርጋሉ ብለዋል።</p>

<p>ዶ/ር ዱሪን በመጥቀስ የአሜሪካ ድምፅ ሬድዮ እንደዘገበው ሰሞኑን ኦስሴትድ ፕሬስ በስም ያልጠቀሣቸውን የቡርኪናፋሶ አንድ የውጪ ጉዳይ ሚኒስቴር መስሪያ ቤት ባለሥልጣን ዋቢ በማድረግ የኢትዮጵያ የኤርትራ መሪዎች በእዚህ ሣምንት መጨረሻ ላይ ኡጋዱጉ ላይ ተገናኝተው በዶ/ር ሣሊምል አህመድ ሣሊም ሸምጋይነት ይወያያሉ በማለት ያወጣው ዘገባ ከእውነት የራቀ ነው። አምባሣደር ዱሪ መሀመድ ኦስሴትድ ፕሬስ በስም ያልጠራቸው እኚህ ባለስልጣን መሠረተ ቢስ ወሬ አናፍሰዋል ማለታቸውን ሬዲዮው ከትናንት ወዲያ ምሽት ተናግሯል።</p>

<p>ከአስራ አምስት ቀናት በፊት የኳታር ቴሌቪዥን የጠቀሱ ዘገባዎች አቶ ኢሣያስና መለስ በቀጥታ የሣተላይት ክርክር ሊገጥሙ ነው በማለት ተሠራጭተው የነበሩ ሲሆን የኢትዮጵያ መግንሥት ቃል አቀባይ በኩል ሁኔታው ከእውነት የራቀ ነው በማለት ማስተባበሉ የሚታወስ ነው።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ሐምሌ 23 ቀን 1990</a></p>

</body>
</html>	





