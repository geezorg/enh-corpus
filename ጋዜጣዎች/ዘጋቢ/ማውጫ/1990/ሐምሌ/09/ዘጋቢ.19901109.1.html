<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሙሴቬኒና ካቢላ አዲስ ሀሣብ አለን ማለታቸው ተገለፀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h3 class="align-center"><span class="underline">አስመራና አዲስ አበባ ደርሰው የተመለሱት</span></h3>
<h1 class="align-center">ሙሴቬኒና ካቢላ አዲስ ሀሣብ አለን ማለታቸው ተገለፀ</h1>

 
<p>በምእራባውያኑ እና የዋሽንግተን መንግሥት ዘንድ «የአፍሪካ የወደፊት ተስፋዎች» የሚል የቁልምጫ ስም ከተቸራቸው አምስት የአፍሪካ መሪዎች ውስጥ የሚካተቱት የኡጋንዳው ፕሬዝዳንት ዩዌሪ ሙሴቬኒ የኮንጎ ኪንሻሣው ሎራ ዴዜሬ ካቢላ የኢትዮ ኤርትራን ግጭት በተመለከተ ባለፈው ሣምንት ውስጥ አስመራና አዲስ አበባ ላይ የሁለቱን ሀገሮች መሪዎች ማነጋገራቸው ይታወሣል።</p>

<p>ከተለያዩ ሸምጋይ ወገኖች፤ በተለይም እስከ የፀጥታው ምክር ቤት ድረስ በአአድ እና በበርካታ መንግስታት ዘንድ ተቀባይነት ያገኘውን የአሜሪካና ሩዋንዳ ሸምጋዮች ያቀረቡትን ባለ አራት ነጥብ የመፍትሔ ሀሣብ ያጣጣለው የሻእቢያ መራሹ የአስመራ መንግሥት አድርጎት በማያውቀው መልኩ ሁለቱ መሪዎች ያቀረቡትን የመፍትሔ ሀሣብ እንደሚቀበል በሣምንቱ መጀመሪያ ላይ አስታውቋል።</p>

<p>ባለፈው ሰኞ ከአስመራ የተሠጠውን የኤርትራ መንግስት ይፋ መግለጫ የዘገበው የጀርመን ድምፅ ሬድዮ የአስመራ ወኪል ጐይቶም ቢሆን፤ ከትናንት በስቲያ እንደዘገበው ሎራ ካቢላ ያቀረቡት የመፍትሔ ሀሣብ፤ ሁለቱ መንግስታት ውዝግቡ አሁን ባለበት ሁኔታ እንዳለ ቀጥተኛ ንግግር እንዲያደርጉ የሚጠይቅ ሲሆን፤ በሌላ በኩል ደግሞ የኡጋንዳው መሪ ፕሬዚዳንት ዩዌሪ ሙሴቬኒ በአወዛጋቢዎቹ ግዛቶች ጊዜያዊ አስተዳደር ይቋቋም ማለታቸው ታውቋል። ሙሴቬኒ ጊዜያዊ አስተዳደር ሲሉ ምን ማለታቸው እንደሆነ ይፋ አልተደረገም።</p>

<p>የኤርትራ መንግሥት ሁሉንም የሽምግልና ጥረቶች እንዳልተቀበለ ተደርጎ የሚነገረው ሁሉ ከእውነት የራቀ ነው በማለት የካቢላንና የሙሴቬኒን የመፍትሔ ሀሣብ ተቀብያለሁ ማለቱን ዘጋቢው አክሎ ገልጿል።</p>

<p>የኢትዮጵያ መንግሥት ደጋግሞ በይፋ እንዳስታወቀው፤ አዲስ የመፍትሔ ሀሣብ የሚባል ነገር ሊኖር አይችልም። ወደ ሠላማዊ ድርድር ለመግባት እና ጦርነት እንዳይኖር ለማድረግ የሚያስችለው ብቸኛው መንገድ የኤርትራ መንግሥት በአፍሪካ አንድነት ድርጅትና በተባበሩት መንግሥታት ድርጅት ዘንድ ሙሉ ለሙሉ ተቀባይነት ያገኙትን የአሜሪካና ሩዋንዳ ሸምጋዮች የመፍትሄ ሀሣብ መቀበሉ ብቻ ነው።</p>

<p>እስካሁን የተደረጉት አጠቃላይ የሽምግልና ጥረቶችና መፍትሔ ሠንዛሪ ወገኖች ብዛት ወደ ሠላሳ ሁለት የደረሱ ቢሆንም፤ ይህ ነው የሚባል ረብ ያለው ነገር ለመታየት ሳይችል የቀረው በኤርትራ አሻፈረኝ ባይነት መሆኑ የሚስተዋል መሆኑን ብዙዎች ይስማሙበታል።</p>


<p class="align-center"><a href="/Gazettas/Zegabi/info/Zegabi.sera.html"> ከዘጋቢ ሐምሌ 9 ቀን 1990</a></p>

</body>
</html>	





