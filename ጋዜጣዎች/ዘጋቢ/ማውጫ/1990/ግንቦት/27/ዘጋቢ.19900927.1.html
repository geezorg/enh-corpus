<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ «ድል አድራጊ ጦር» የኤርትራ መሬት መያዙን ቢቢሲ ዘገበ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline"> በጦርነቱ ከመቶ በላይ ሰዎች አልቀዋል</span></h2>
<h1 class="align-center"> የኢትዮጵያ «ድል አድራጊ ጦር» የኤርትራ መሬት መያዙን ቢቢሲ ዘገበ</h1>

 
<p>ኤርትራና ኢትዮጵያ ወታደራዊ ቁርቋሶ በያዙበት የሁለቱ አገሮች የድንበር አካባቢ ያለው ውጥረት ያልረገበ መሆኑና የኢትዮጵያ ወታደሮችም ድል እያደረጉ መሆኑን ውጊያውን ቦታው ድረስ በመሄድ በመከታተል ላይ ያለው የቢቢሲ አለም አቀፍ የዜና አውታር የኤርትራ ዘጋቢ አሌክስ ላስት ከትናንት ወዲያ ወደ አስመራ ተመልሶ ባቀረበው ዘገባ አስደመጠ።</p>

<p>ኮ/ል ማርማዬ ኪየና የተባሉትን አንድ የአወዛጋቢ አካባቢ የኤርትራ ጦር አዛዥ በመጥቀስ በተጠናከረው በዚህ ሪፖርቱ እንደተናገረው የኢትዮጵያ ወታደሮች በምዕራብ ዘጠኝ ኪሎ ሜትር ያህል ከብሔራዊና አለም አቀፋዊ ወሰን ወደ ኤርትራ በመግባት ይዘናል ያለ ሲሆን ከእዚህ በ20 ኪ.ሜ ርቀት በደቡባዊ ወሠንም ተመሣሣይ እርምጃ ወስደዋል ብሏል።</p>

<p>እነዚህን ቦታዎች ኢትዮጵያ የእኔ ነው ትላለች ያለው ይኸው የቢቢሲ ዘጋቢ የኢትዮጵያ ወታደሮች በኃይል በተቆጣጠሩት አካባቢ በየዛፍ ጥላው ስር ከፀሐይ ለመጠለል ተቀምጠው ማየት ይቻላል በማለት ኤርትራዊው አዛዥ ኮለኔል ግርማዬ መናገራቸውን አውስቷል።</p>

<p>አሌክስ ላስት በማስከተልም በእጁ የያዘውን አለም አቀፍ ካርታ በመመልከት ያለበትን ስፍራ ሲገልፅ «እንደ ዓለም አቀፍ ካርታዬ መሠረት አሁን ያለነው 16 ኪ.ሜ በኤርትራ ግዛት ውስጥ ሲሆን ቦታውም ከደቡብ ምዕራብ ወደ ሰሜን ምስራቅ ያደላ ነው።» በማለት አመልክቶ ሁኔታውን ሲያሠፋም፣ ተመሣሣይ ወታደራዊ ዩኒፎርም የለበሡ ወታደሮችም አሉበት ቦታ ሆኖ ያገኛቸውን እነዚህ ግን ኤርትራውያን አይደሉም ብሏል።</p>

<p>ስለሁኔታው ይኸው እንግሊዛዊ ጋዜጠኛ አሁንም ዋቢ ያደረገው ኤርትራዊያን ወታደራዊ መኮንን ኮለኔል ግርማዬ ኪዳኔን ሲሆን፣ ከእሳቸው ለመረዳት የቻለውም ወታደሮቹ ቦታውን ተቆጣጥረው መከላከያቸውን ያጠናከሩት ከሣምንት በፊት ነው ይላል።</p>

<p>በእሁዱ ውጊያ ኢትዮጵያዊያን አይለው ኤርትራዊያኑ የያዟቸውን አካባቢዎች እያስለቀቁ እንዲያፈገፍጉ ያስገደዷቸው መሆኑ የሚታይ ነው ያለው ይኸው የአስመራ ቃል አቀባይ፣ ባለፈው ሰኞ (በማግስቱ) ምሽት ግን ይህ ነው የማይባል መሠረታዊ ግጭት አልተደረገም ብሏል።</p>

<p>አሌክስ ላስት በማጠቃለያው ላይም ሁለቱም ወገኖች በቁራሽ መሬት ላይ መተናነቅን የመረጡ መሆኑን የሚያመለክቱ እውነታዎች በመኖራቸው የከፋ ሁኔታ ሊከተል ይችላል በማለት ገልጿል።</p>

<p>በተያያዘ ዜናም፣ ባለፈው እሁድ በተደረገው ውጊያ ከአንድ መቶ በላይ ሠዎች ሣይሞቱ ወይም ሣይቆስሉ እንዳልቀረ የአሜሪካ ድምፅ ሬዲዮ ባለፈው ሃሙስ ገለፀ።</p>

<p>እንደዘገባው የዜና ምንጮች ከሆነ ጉዳቱ የደረሠው ከኤርትራውያንም ሆነ ከኢትዮጵያዊያኑ ወገኖች መሆኑን ገልፀው ከሟቾቹ መካከል ጥቂት ሲቪሎችም አሉበት ብለዋል።</p>

<p>ውጊያው በተካሔደበት አካባቢ የነበረ አንድ ዘጋቢ በበኩሉ በግጭቱ ወቅት የኢትዮጵያ ወታደሮች ጥቂት ኤርትራውያን ምርኮኞችን ይዘዋል ብሏል።</p>

<p>ውጊያው ያሳሠበው የአሜሪካ መንግሥት ባለፈው ሠኞ ማሣሠቢያ ያመጣ ሲሆን በእዚሁ ማሣሠቢያውም ሁለቱም ወገኖች የተቻላቸውን ያህል ትዕግስት እንዲያደርጉ ጥሪ አቅርቧል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ ግንቦት 27 ቀን 1990</a></p>


</body>
</html>	
