<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ውርስ የመመለሱ ጣጣ ኡጋንዳና ኢትዮጵያ ሳያፋጥጣቸው አይቀርም</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2><span class="underline"> ጉባዔው ከነገወዲያ ይጀመራል</span></h2>
<h1 class="align-center"> ውርስ የመመለሱ ጣጣ ኡጋንዳና ኢትዮጵያ ሳያፋጥጣቸው አይቀርም</h1>

 
<p>ከነገ በስቲያ ቅዳሜ እና እሁድ (የካቲት 29 እና 30፣ 1990) በአዲሱ ሸራተን ሆቴል አዲስ አበባ ላይ ይደረጋል ተብሎ በሚጠበቀው «አዲስ ፎረም» ጉባኤ ላይ አወዛጋቢ ጉዳይ ሳይኖር እንደማይቀር እየተዘገበ ነው።</p>

<p>ሰሞኑን ከአገር ውጪ ለንባብ የበቃ አንድ በእንግሊዘኛ የሚታተም ጋዜጣ «በቢዝነስ» አምዱ እንዳሰፈረው በእዚሁ የአዲስ አበባው ጉባኤ ላይ ለአፍሪካ በተለይም ከሣህራ በታች ላሉ አገሮች ሞዴል ሆኖ የሚመረጠው ማነው? የሚለው ዋንኛ አከራካሪ ነጥብ ነው።</p>

<p>ጋዜጣው ከመከራከሪያ አገሮች ውስጥ ኡጋንዳ ቀዳሚዋ እንደምትሆን ያሰፈረ ሲሆን ከሣህራ በታች ላሉ የአፍሪካ አገሮች ኢኮኖሚ ማስተካከያ ውጤታማ በመሆን ኡጋንዳ ናሙና ተምሳሌት ሆና እንድትታይ ትበቃለች አትበቃም የሚለው ዓብይ ጥያቄ ይሆናል ብሏል።</p>

<p>የካምፓላው የዩዌሪ ሙሴቪኒ መንግሥት የአገሪቱን ኢኮኖሚ በማሣደግ በምዕራባዊያን መንግሥታት ባሉ አበዳሪ ድርጅቶች ዘንድ ይሁንታን ማግኘቱ የሚታወቅ ነው። ነፃ ገበያ ኢኮኖሚን ለማራመድ እና በሌሎችም ምጣኔ ሀብታዊ መርሀ ግብሮቹ፣ የካምፓላ መንግሥት ያዋጣኛል ያለን መንገድ ተከትሎ አሁን ላለበት ደረጃ የደረሰ ሲሆን ከማስተካከያ ፖሊሲዎቹ ውስጥም የተወረሱ ንብረቶችን መመለስ አንድ ነው።</p>

<p>አዲስ ፎረም ባዘጋጀው እዚህ የአዲስ አበባው ውይይት እና የልምድ መለዋወጫ መድረክ ላይም ከሚካተቱት አጀንዳዎች ውስጥ ባለሀብቶችን ቀልብ እንዴት መሣብ እንደምትችል፣ ኢኮኖሚያዊ ብቃትን እንዴት ማዳበር እና ባለሀብቶችንም ለማደፋፈር ስለሚቻልባቸው ጉዳዮች መነጋገር ይገኙበታል። ይህም በመሆኑ ሞዴል ሆና የምትመረጠው ሀገር ኢኮኖሚያው አካሄድ በተሣታፊ ሀገሮች ዘንድ አዎንታዊ ቅቡልነት አለው የሚል እንደምታ ያለው በመሆኑ በተለይም በዘመነ ደርግ የተወረሱ ቤቶችን ለባለቤቶቹ ያልመለሰው የጠ/ሚኒስትር መለስ ዜናዊ መንግሥት የኡጋንዳን ኢኮኖሚያዊ ፖሊሲ እንዴት ይመለከተው ይሆን? የሚለው ጥያቄ ከወዲሁ የጠነከረ ውጥረት ይፈጠራል የሚል አስተያየት እያስደመጠ ነው። ከእነዚህም ባሻገር፣ በስልጣን ላይ የሚገኘው የኢትዮጵያ መንግሥት የቀድሞውን ፕሬዝዳንት ሚስተር ጂሚ ካርተርን ጨምሮ በአንዳንድ የውጪ ሰዎች ዘንድ የኢኮኖሚ መሻሻሎችን አምጥቷል የሚል ድጋፍ እንደሚነገርለት የሚጠቅሱ ሌሎች አስተያየት ሰጪዎች ደግሞ ጠ/ሚኒስትር መለስ ዜናዊ ቢሆን እንኳን ከሣህራ በታች ባሉ ሀገሮች ቀርቶ በመላው አፍሪካና በማደግ ላይ ባሉ ሀገሮችም ስማቸውና መንግሥታቸው በምሣሌነት ቢጠቀስ የሚፈልጉ በመሆኑ በኡጋንዳና ኢትዮጵያ መሀከል የተጠናከረ ሽኩቻ መኖሩ አይቀርም ይላሉ።</p>

<p>ይህንን ጉባኤ ስፖንሰር ያደረጉት ሚድሮክ ኢትዮጵያ፣ ሼራተን አለም አቀፍ፣ ሼራተን አዲስ፣ ግሎባል ኰአሊሽን ፎር አፍሪካ፣ ኦሮሜዲያ ሊምትድ፣ አለም አቀፍ የፔፕሲ ኮላ ኢንቨስተመንት ሊሚትድ እና የአሜሪካ ሣውዲ የንግድ ምክር ቤት መሆናቸው ታውቋል።</p>

<p>ጠቅላይ ሚኒስትር መለስ ዜናዊን እና የኡጋንዳውን ዮዌሪ ሙሴቪኒ ጨምሮ በርካታ የፖለቲካ መሪዎች እንደሚገኙም ተገልጿል።</p>


<p class="align-center"><a href="/Gazettas/Zegabi/info/Zegabi.sera.html">ከዘጋቢ የካቲት 26 ቀን 1990</a></p>


</body>
</html>	
