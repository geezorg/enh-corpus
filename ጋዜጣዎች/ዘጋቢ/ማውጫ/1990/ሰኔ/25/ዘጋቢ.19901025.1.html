<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሻዕቢያ ተዋጊዎች ከኤርትራ የሚባረሩ ኢትዮጵያዊትን አስገድደው ደፈሩ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h2 class="align-center"><span class="underline">ሳዋ የኢትዮጵያውያን መገረፈያ ሆነ</span></h2>
<h1 class="align-center">የሻዕቢያ ተዋጊዎች ከኤርትራ የሚባረሩ ኢትዮጵያዊትን አስገድደው ደፈሩ</h1>

 
<p>በድንበር አካባቢ የተቀሰቀሰው የኢትዮጵያና ኤርትራ መንግሥታት ውዝግብ በተለይ በኤርትራ የሚኖሩ የኢትዮጵያ ዜጐች ላይ ኢ-ሰብአዊ ድርጊት እንዲፈፀምባቸው እና ክብራቸውም እንዲዋረድ ማድረጉን ተፈናቅለው ከመጡ ዜጐች እንደበት እየተነገረ ነው።</p>

<p>የሻዕቢያ መንግሥት ከጦርነቱ በኋላ በመላ ኤርትራ እና በአሰብ በሚኖሩ የኢትዮጵያ ተወላጆች ላይ የከረረ እርምጃ በመውሰድ ከ600 መቶ የሚበልጡትን በማሰር 3000 ያህሉን ደግሞ ንብረታቸውን ዘርፎ ከሀገሩ አባርሯቸዋል።</p>

<p>ነዋሪነታቸው በአሰብ የነበረ ተባራሪ ኢትዮጵያውያን ወደ ሀገራቸው በመከራና ከብዙ ችግር በኋላ ከገቡ በኋላ የሚሰጡትም ምስክርነት የሻዕቢያን መሪዎች ጨካኝነት የሚያመላክት ሆኗል። የአሰብ ተፈናቃዮች የተፈፀመባቸውን ድርጊት በማስመልከት የሰጡትን መግለጫ እንደሚከተለው አቀናብረነዋል።</p>

<p>ከአሰብ ተባርረው የመጡት ሰባ አምስት ኢትዮጵያውያን ሲሆኑ እነሱም በአሁኑ ጊዜ ሸጐሌ በሚገኘው ጊዜያዊ የማገገሚያ ሰፈር ሰፍረው እንክብካቤና ህክምና በማግኘት ላይ ይገኛሉ።</p>

<p>ተፈናቃዮቹ ሰባ አምስት ኪሎ ሜትር በእርግራቸው ተጉዘው ነው ወደ ኢትዮጵያ ለመግባት የቻሉት፤ በመንገድ ላይም አንዲት አረጋዊት ኢትዮጵያዊ ደክመው ህይወታቸው ማለፉን ለማወቅ ተችሏል።</p>

<p>ወ/ሮ ፀሀይነሽ አበራ የተባሉት ኢትዮጵያዊ ከአራት ልጆቻቸው ጋር ነው ከአሰብ የተባረሩት። አሰብ ውስጥ በንግድ ሥራ ይተዳደሩ የነበሩት ወ/ሮ ፀሀይነሽ ሰርተው ያፈሩትን ንብረት ተነጥቀዋል። ባለፉት ሰባት ዓመታት እስርን የጨመረ በርካታ ኢ-ሰብዓዊ ጥቃት በሻዕቢያ ሰራዊት ሲፈፀምባቸው እንደነበር የሚናገሩት እኒህ ወ/ሮ ከአሁን ቀደምም ቢሆን ከሻዕቢያ ወታደር ባለ መግባባታቸው ብቻ ከአንድ ዓመት በላይ ዋስ እንዳያገኙ ተከልክለው እየተገረፉ መታሰራቸውን ነው የሚገልፁት።</p>

<p>በአሁኑ ጊዜ ቁጥራቸው በውል ያልታወቀ ኢትዮጵያውያን አሰብ ውስጥ ታስረው እየተሰቃዩ ሲሆን በርሀብ አለንጋም እየተገረፉ ነው። አሳሪዎቹ የሻዕቢያ ወታደሮች «የኢትዮጵያ መንግሥት አስቤዛ ስለከለከለ የምንሰጣችሁ የለም» በማለት በእስረኞቹ ላይ ያላግጣሉ።</p>

<p>ወጣት ወርቁ ፋንትይበል የተባለውም ሌላው የአሰብ ተፈናቃይ በሻዕቢያ ተደብድቦ መታሰሩን እና ያለውን ንብረትም ተዘርፎ እንደተባረረ ነው የሚገልፀው። ከደረሰበት ድብደባ አሁንም አላገገመም። ከጓደኞቹ ጋር ሆኖ ከታሰረበት አምልጦ ነው ወደ ሀገሩ ለመድረስ አልቻለም።</p>

<p>ወ/ሪት ፀሀይ ተስፋ ማርያምና ሰርካለም ኃይሌ የተባሉት ጓደኛሞች ደግሞ ያለፉትን ሶስት ዓመታት አሰብ ውስጥ ምግብና ሻይ በመሸጥ ሲኖሩ ያልተፈፀመባቸው ግፍና በደል የለም» አሁንም ንብረታቸውን ተነጥቀው ነው የተባረሩት።</p>

<p>ወ/ሪት ፀሀይ ተስፋማርያም በመባረሩ ሂደት ላይ የሴትነት ክብሯን የተጋፋ ኢ-ሰብዓዊ ድርጊት ተፈፅሞባት ሞራሏም ሆነ ጤናዋ ተነክቷል።</p>

<p>ወደ ኢትዮጵያ ለመምጣት በጉዞ ላይ በነበሩበት ወቅት ሶስት የሻዕቢያ ወታደሮች በጎዳና ላይ አስገድደው ደፍረዋታል። በተፈፀመባት የአውሬ ዓይነት ድርጊት ድርጊትም ሳቢያ በደረሰባት ህመም አሁንም በህክምና ላይ ነች።</p>

<p>የቀሩት እና ከእነሱ ጋር የነበሩት ሀያዎቹ ግለሰቦች እየተፈፀመባቸው ካለው የማሰቃየት ድጊት የተነሳ ደህንነታቸው አስጊ መሆኑን የገለፀ ሲሆን፤ ከእዚህም በተጨማሪ «ሳዋ» በሚል መጠሪያ የሚታወቀው ወታደራዊ የማሰልጠኛ ካምፕ ውስጥም ሌሎች ሀያ አራት ኢትዮጵያውያን በተመሳሳይ አሰቃይ የእስር ይዞታ ስር እንደሚገኙ ታውቋል።</p>


<p class="align-center"><a href="/Gazettas/Zegabi/info/Zegabi.sera.html"> ከዘጋቢ ሰኔ 25 ቀን 1990</a></p>

</body>
</html>	





