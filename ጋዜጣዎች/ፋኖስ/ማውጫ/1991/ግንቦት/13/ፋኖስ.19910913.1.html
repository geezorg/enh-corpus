<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከቤይሩት በሳምንት ሁለት ጊዜ የኢትዮጵያውያት አስክሬን ይመጣል</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ከቤይሩት በሳምንት ሁለት ጊዜ የኢትዮጵያውያት አስክሬን ይመጣል</h1>


<p>የኢትዮጵያ አየር መንገድ በሳምንት ሁለት ቀን ዓርብና እሁድ ከቤይሩት አዲስ አበባ በሚያደርገው በረረ በአማካይ ከሁለት እስከ ሦስት የኢትዮያውያት አስክሬን ጭኖ እንደሚመጣ ውስጥ አዋቂ ምንጮች ገለጹ። በአገራቸው የሥራ ዕድል በማጣት በግልፅና ሕጋዊ ባልሆኑ አቀባባይ ደላሎች ወደ ተለያዩ የዐረብ አገሮች በርካታ ኢትዮጵያውያን ሴቶች እንደሚወጡ የዜና ምንጮቹ ጠቁመው ከእነዚሁ እንጀራ ፈላጊዎች መካከል አብዛኞቹ በሥራ ጫናና በልዩ ልዩ ምክንያት ለሞት፣ ለአካል ጉዳትና ለአዕምሮ ቀውስ እንደሚዳረጉ ገልጸዋል።</p>

<p>ይኸው ችግር ከቅርብ ጊዜ ወዲህ በአብዛኛዎቹ አረብ አገሮች የመሻሻል ሁኔታ ማሳየቱን ውስጥ አዋቂ የዜና ምንጮች አመልክተው በአንፃሩ በሊባኖስ ቤይሩት በከፋ መልኩ መቀጠሉን አስረድተዋል። የዚህ ዜና አጠናቃሪ ቦሌ አውሮፕላን ማረፊያ ግንቦት 6 ቀን 1991 ዓ.ም ከጧቱ አንድ ሰዓት ላይ በመገኘት በኢትዮጵያ አየር መንገድ በበረራ ቁጥር 441 የመጣውን የሁለት ኢትዮጵያውያን ሴቶች አስክሬን ቤተሰቦቻቸው ተረክበው የአንዷ ወደ ጅማ የሌላዋ ወደ ደሴ መላኩን ተመልክቷል።</p>

<p>ወደደሴ የተጓጓዘው አስክሬን የወይዘሪት በላይነሽ እሸቴ ሞላ መሆኑን ቤተሰቦቿ ሲገልጹ ወደ ጅማ የተጓዘው አስክሬን ማንነት ግን ለማወቅ አልተቻለም። ከሟች በላይነሽ እሸቴ አስክሬን ጋር የተገኘው የሐኪም መግለጫ ከመሰላል ላይ ወድቃ በደረሰባት አደጋ ሕይወቷ ማለፉን ይጠቁማል። ወደ አረብ አገር እንጀራ ፍለጋ የሚሄዱ ኢትዮጵያውያን ሴቶች ቀጣሪዎቻቸው ለየዘመዶቻቸው እንደ ዕቃ በማዋስ ያለ ዕረፍት ሃያ አራት ሰዓታት እንደሚያሰሯቸው ውስጥ አዋቂ የዜና ምንጮች ጠቁመው፣ ሥራው ከአቅማቸው በላይ በመሆኑና አንዳንድ አሠሪዎች የጉልበት ዋጋቸውን ስለማይከፍሏቸው በብስጭት እራሳቸውን እንደሚያጠፉ ገልጸዋል።</p>

<p>በሦስት ዓመታት የኮንትራት ውል ከአገራቸው የሚወጡ ኢትዮጵያውያን ሴቶች አንዱን ዓመት በስቃይ አሳልፈው የተሻለ ሥራ ለመፈለግም ሆነ ወደ አገራቸው ለመመለስ ቢወስኑ አንድ ሺህ ዘጠኝ መቶ የአሜሪካን ዶላር መክፈል እንዳለባቸው ታውቋል። ይህን ከአቅም በላይ የሆነ ገንዘብ ከፍሎ የኮንትራት ውሉን ማፍረስ ባለመቻሉ የብዙዎቹ ምርጫ ሞት መሆኑን የዜና ምንጮቹ ጠቁመው ይህ ዘመናዊ ባርነት የመንግሥትን ትኩረት የሚሻ መሆኑን አስረድተዋል።</p>

<p>ከድሃ አገሮች መካከል አንዳንዶቹ ለዜጎቻችው ድንበር ዘለል የሥራ ዕድል ፈጥረው ሰብዓዊ መብታቸው የሚጠበቅበትን ሕጋዊ ውል ተዋውለው እንደሚልኳቸውና ኤምባሲዎቻቸውም ዜጎቻቸው የሚገኙበትን ሁኔታ በንቃት እንደሚከታተሉ ይታወቃል።</p>

<p>ዜጎች ሕጋዊ ባልሆነ መንገድ በማወቅም ሆነ ባለማወቅ ከሀገር ሊወጡ እንደሚችሉ አንዳንድ ታዛቢዎች አመልክተው መንግሥት ሕገወጡን መንገድ የመዝጋትና የዜጎችን ደህንነት የመከታተል ግዴታ ያለበት መሆኑን አስረድተዋል። ከዚህ እውነታ አንፃር የኢትዮጵያ መንግሥት በቤይሩት ኢትዮጵያውያን ሴቶች ለሕይወት ህልፈት የሚበቁበትን ምክንያት የማጣራትና ለችግሩ መፍትሔ የመፈለግ ግዴታ ያለበት መሆኑን ታዛቢዎቹ አስምረውበታል።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ግንቦት 13 ቀን 1991</a></p>

</body>
</html>	
