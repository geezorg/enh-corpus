<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኤርትራውያንን ከሥራ የማገዱ ዘመቻ ቁልፍ ወደሆኑ ባለሥልጣኖች ከፍ ወደግል ተቋማት ዝቅ አለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ኤርትራውያንን ከሥራ የማገዱ ዘመቻ ቁልፍ ወደሆኑ ባለሥልጣኖች ከፍ ወደግል ተቋማት ዝቅ አለ</h3>


<p>የኢትዮጵያና የኤርትራ ግንኙነት በድንበር ውዝግብ ከሻከረና ደም ከተቃቡ ወዲህ ሲካሄድ የነበረው ኤርትራውያንን ከኢትዮጵያ የማባረር ርምጃ ለተወሰኑ ወራት ጋብ ብሎ ከቆየ በኋላ ከሰሞኑ በአዲስ መልክ የተጀመረው ከሥራና ከደመወዝ የማገድ ዘምቻ ቁልፍ ወደሆኑ ባለስልጣኖች ከፍ፣ ወደ ግል ተቋማት ዝቅ ብሏል።</p>

<p>አዲሱ ርምጃ በዚህኛው ሳምንት ቁልፍ ወደሆኑ ባልሥልጣኖችም ከፍ በማለት በተለይ የአዲስ አበባ ኤግዚቢሽን ማዕከል ዋና ሥራ አስኪያጅ ወ/ሮ ግደይ ዘርአይን በግንባር ቀደምትነ ሰለባ ሲያደርግ ከማስታወቂያ ሚኒስቴር ደግሞ የኢትዮጵያ ዜና አገልግሎት ድርጅት ዋና ሥራ አስኪያጅ ሆነው የቆዩትን አቶ ተክሌ ተስፋ ልደትን፣ በዚሁ ሚኒስቴር የበጀት ክፍል ኃላፊ የሆኑት አቶ ግርማ ገብረሥላሴን እንዲሁም ቀድሞ የሔራልድ ከፍተኛ ሪፖርተርና በኋላም የእፎይታ መጽሔት የኤዲቶሪያል ቦርድ አባል የነበሩትን አቶ አረፈ ዓይኔ ሐጎስን ከሥራና ከደመወዝ ውጭ ማድረጉ ተገልጧል።</p>

<p>የአዲሱን የመንጥር ዘመቻ በፍላጎት የሚመለከቱ ወገኖች ውሳኔው በፈራ ተባ ሳይሆን ለአገሪቱ ሰላምና ደህንነት አስጊ ናቸው በሚባሉ ላይ ሁሉ ያለንም ለዘብተኝነት መተግበር እንዳለበት ጠቅሰው ጠላት ምንም ቢያባብሉት ወዳጅ ሊሆን እንደማችል መታወቅ አለበት ብለዋል።</p>

<p>አሁንም በአገሪቱ ፖሊሲ አውጪነትና በቁልፍ የአመራር ቦታዎች ላይ በተለያዩ የፖለቲካ ድርጅቶች አባልነት ሽፋን፣ በአምቻና በጋብቻ ትስስር ርምጃው ያልነካቸው በርካታ ኤርትራውያን እንዳሉ የሚጠቅሱ ተቆርቋሪ ዜጎች የርምጃው መፋጠን ለቀጣይ ድላችን ዘላቂ ዋስትና ነው ሲሉ አስተያየታቸውን ሰጥተዋል።</p>

<p>ይህ በእንዲህ እንዳለም ቀደም ሲል ለመንግሥት ሠራተኞች አስተዳደር ኮሚሽንና ለልማት ድርጅቶች ኤርትራውያን አስመልክቶ የተላለፈው መመሪያ ከሰሞኑ በተመሳሳይ መልኩ ወደ ግለሰብና የግል ተቋማት ቀጣሪ ድርጅቶችም መወረዱን ቅርበት ያላቸው ምንጮች ጠቅሰው ማንኛውም ግለሰብም ሆነ የግል ድርጅት የሚቀጥራቸውን ግለሰቦች ጠንቅቆ መረዳትና በተለይ ኤርትራውያን ከሆኑ በሀገሪቱ ለመኖር ሕጋዊ የመኖሪያ ፈቃድና ሰላማዊ ለመሆናቸው ከየሚኖሩባቸው ቀበሌዎች ማረጋገጫ ካላመጡ መቅጠር በህግ ሊያስጠይቅ እንደሚችል ማስጠንቀቂያ ጭምር እንደተላለፈላቸው አመልክቷል።</p>

<p>በዚሁ መሠረት ግለሰቦች ዘንድና በግል ድርጅቶች ውስጥ ይሠሩ የነበሩ በርካታ ኤርትራውያን ሥራቸውን ማጣታቸውን ተያይዞ የደረሰን ዘገባ ያመልክታል።</p> 

<p>በወዲያኛው ሳምንት ከአዲስ አበባ ዩኒቨርስቲ፣ ከተለያዩ ሁለተኛ ደረጃ ት/ቤቶች ከቱሪዝም ኮሚሽንና ከአዲስ አበባ ከተማ መስተዳድር በርካታ ኤርትራውያን ሥራቸውን ሲያጡ ለጡረታ ሲያዋጡ የነበረውን የደሞዛቸው አራት ከመቶ ወስደው ቀጣይ ውሳኔ እንዲጠባበቁ መታዘዛቸው ይታወሳል።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ግንቦት 6 ቀን 1991</a></p>

</body>
</html>	
