<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ሣዲቅ አልማሀዲ ከኢትዮጵያ ባለሥልጣናት ጋር አዲስ አበባ ውስጥ መክረው ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ሣዲቅ አልማሀዲ ከኢትዮጵያ ባለሥልጣናት ጋር አዲስ አበባ ውስጥ መክረው ተመለሱ</h2>


<p>የሱዳን መንግሥት ተቃዋሚ ኃይሎች ከሆኑት አንዱ የዑማ ፓርቲ መሪና የቀድሞው ጠቅላይ ሚኒስትር ሣዲቅ አልማሀዲ ሰሞኑን ወደ ኢትዮጵያ በመምጣት ከመንግሥት ከፍተኛ ባለሥልጣናት ጋር ከመከሩ በኋላ ተመልሰው ሄደዋል።</p>

<p>አልማሀዲ ከአዲስ አበባ ከመነሳታቸው በፊት ውይይታቸውን አስመልክቶ በወጣው የጋራ መግለጫ ከኢትዮጵያ መንግሥትና ከአካባቢው መንግሥታት ጋር የተደረገው ውይይት ውጤታማ እንደነበር ጠቅሰዋል። የዑማው ፓርቲ መሪ ወደ አዲስ አበባ ከመምጣታቸው በፊት ግብፅን፣ ሊቢያን፣ ዑጋንዳን፣ ኬንያንና ኤርትራን ጐብኝተዋል። የጉብኝታቸው ዋና ዓላማ ባለፈው ግንቦት ወር መጀመሪያ ላይ በጄኔቭ ከካርቱም መንግሥት ምክር ቤት ቃል አቀባይ ከሐሰን አልቱራቢ ጋር ያካሄዱት ውይይት ያስገኘውን ውጤት ለነዚህ ጐረቤት አገሮች በመግለፅ ድጋፍ ለማግኘት የታቀደ ነው።</p>

<p>አልማሀዲ እነዚህ የጐረቤት አገሮች የሱዳንን ዘላቂ ችግር በመፍታት ረገድ ያላቸው አቋም ከዑማ ፓርቲ አመለካከት ጋር የተቀራረበና የሚስማማ ነው ሲሉ አድንቀዋል። የሱዳን ተቃዋሚ ኃይሎች የሶሻሊስት እና የግራ ክንፍ ኃይላት፣ የሱዳን ተቃዋሚ ህብረት እና ሌሎችም የአልማሀዲ የግል ዘመቻ እንደማይወክላቸው በመግለፅ አውግዘዋል። የተቃዋሚ ኃይሎቹ የአልማሀዲን ጥረት የሚነቅፉት ሱዳን የውስጥ ችግርዋን በኢጋድ መሪዎች ውሳኔ እና ለችግሩ መፍቻ በሚነድፉት ስልት መሠረት እንዲፈታ ስለምትፈልግና ይህም የኢጋድ መሪዎች ስብሰባ የሱዳን መንግስትና በጆንጋራንግ የሚመራውን የደቡብ ሱዳን ዋና ተቃዋሚ ቡድን ብቻ የሚያሣትፍ ስልሆነ የተቀረነውን ኃይሎች የሚዘነጋ ነው በማለት ነው። ይሁን እንጂ በአልማሀዲ የሚመራው የዑማ ፓርቲና በመሐመድ ዑስማን አልሚርጋኒ የሚመራው ዲሞክራቲክ ፓርቲ ህብረት የሱዳን መንግሥት ለብሔራዊ እርቅ ያቀረበውን ጥሪ ለመቀበል ዝግጁ መሆናቸውን አስታውቀዋል።</p>

<p>ይህም በእንዲህ እንዳለ የካርቱም መንግሥት ተቃዋሚ ኃይሎች በሙሉ ወደ አገር ውስጥ በመግባት በመንግሥት አመራር እንቅስቃሴ ተሳታፊ ይሆኑ ዘንድ ሙሉ ምህረት ማድረጉን አስታውቋል። በሚካሄደው የብሔራዊ እርቅ ጉባዔ የውጭ አገር ታዛቢዎችም ተሣታፊ እንዲሆኑ ጥሪ እንደሚያደርግ ገልጿል። ዘግየት ብሎ በደረሰን ዜና መሰረት ድግሞ በአልበሽር መንግሥት የቀረበው የብሔራዊ እርቅ ጥሪ የሱዳን ተቃዋሚ ኃይሎች ህብረት የመቀበል አዝማሚያ አሳይተዋል። ከሰሞኑ አስመራ ከተማ ውስጥ ሕብረቱ ጉባዔ የሚያካሂድ ሲሆን የሱዳን መንግሥት ያቀረበው የብሔራዊ እርቅ ጥያቄ በአጀንዳነት ከሚነጋገርባቸው አንዱ መሆኑ ታውቋል።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ግንቦት 28 ቀን 1991</a></p>

</body>
</html>	
