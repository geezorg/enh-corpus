<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የቅዱስ ጊዮርጊስ ቡድን የዋንጫ ባለቤት ሆነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የቅዱስ ጊዮርጊስ ቡድን የዋንጫ ባለቤት ሆነ</h2>


<p>ባለፈው እሁድ በተጠናቀቀው የኢትዮጵያ ጥሎ ማለፍ ሻምፒዮና የቢጂአይ ዋንጫ የቅድሱ ጊዮርጊስ ቡድን የውጤት ባለቤት መሆኑ የተዘጋጀለትን ዋንጫ ተረክቧል።</p>

<p>የቅዱስ ጊዮርጊስ ቡድን ዋንጫውን የተረከበው ለኢትዮጵያ ጥሎ ማለፍ ሻምፒዮና የቀረበው የኢትዮጵያ ቡና ቡድንን 7ለ6 በሆነ ውጤት በማሸነፉ ነው።</p>

<p>ባለፈው እሁድ የተካሄደው የኢትዮጵያ ጥሎ ማለፍ ሻምፒዮና የፍፃሜ ውድድር ተመልካቾችን ያረካ አልነበረም። የአዲስ አበባ ስታዲዮምን ያጨናነቀው ተመልካች ከሁለቱ ቡድኖት የጠበቀውን ቴክኒክና ታክቲክ የተላበሰ ማራኪ ፉክክር ካለማየቱም በላይ በሆታና በጭፈራ ለፍፃሜው ውድድር ድምቀት የሰጡት ደጋፊዎች አንድ መቶ ሃያ ደቂቃ የጨረሱት በጭንቀት ነበር።</p>

<p>በእንቅርት ላይ ጆሮ ደግፍ እንዲሉ የቡና ቡድን አንዳንድ ተጫዋቾች በኳስ ከመጫወት መጋጨትን መምረጣቸው፣ በተለይ ዮሴፍ በተደጋጋሚ የሚፈጽመውን ጥፋት ዳኛው በቸልታ ማለፋቸው፣ ሚካኤል ብርሃኑን ሲማታ ረዳት ዳኛ መብራቱ፣ ዓይኔን ግንባር ያድርገው ማለታቸው ለጨዋታው ያለማማር አስተዋፅዖ አድርጓል። የዳኝነት ነገር ከተነሳ ከዕረፍት በፊት በአሸናፊ ሲሳይ ላይ ከዕረፍት መልስ በሰይፈ ላይ ፍፁም ቅጣት ምት ክልል ውስጥ ጥፋት ሲፈፀም ኢንተርናሽናል አልቢተር ኃይለመላክ ተሰማ በዝምታ ማየታቸው የስፖርት ቤተሰቦችን ቅር አሰኝቷል። በተለይ የቅዱስ ጊዮርጊስ ደጋፊዎችን አናዷል።</p>

<p>የዚሁ ጨዋታ የመጀመሪያ አርባ አምስት ደቂቃ የተጠናቀቀው በቅዱስ ጊዮርጊስ 1ለ0 መሪነት ነበር። ከዕረፍት መልስ ቡና አቻ ውጤት የምታስደርገውን ግብ አስቆጥሮ 1ለ1 በሆነ አቻ ውጤት የዘጠና ደቂቃ የጨዋታ ጊዜ ተጠናቀቀ። አሸናፊውን ለመለየት በተጨመረው ሰላሳ ደቂቃ ሁለቱም ቡድኖች አንድ አንድ ግብ አስቆጥረው ጨዋታው 2ለ2 በሆነ አቻ ውጤት ተፈፅሟል። የዋንጫ ባለቤት የሚሆነውን ቡድን ለመለየት በተሰጠውም አምስት፣ አምስት ነፃ ምቶች ቡና አንድ ሲያመክን ቅዱስ ጊዮርጊስ አምስቱንም ከመረብ በማዋሀድ የዋንጫ ባለቤት ለመሆን በቅቷል። በተጠናቀቀው ውድድር ዘመን ሁለቱ ቡድኖች አራት ጊዜ ተገናኝተው ቅዱስ ጊዮርጊስ አሸናፊ መሆኑ ይታወሳል።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ግንቦት 20 ቀን 1991</a></p>

</body>
</html>	
