<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የሱዳን አማፂያን ሕብረት በጦርነቱ ለመግፋት ወሰነ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የሱዳን አማፂያን ሕብረት በጦርነቱ ለመግፋት ወሰነ</h1>


<p>በአሥመራ ከተማ የሱዳን አማፂያን ሕብረት በኤርትራ መንግሥት አስተባባሪነት ባካሄደው ጉባዔ የጄኔራል ዑመር አልበሽር መግንሥት ያቀረበውን የብሔራዊ እርቅ ጥሪ የማይቀበለው መሆኑን አስታወቀ። የአማፂያኑ ሕብረት በወሰደው በዚሁ አቋም የአልበሽር መንግሥት ወኪል ማዘኑን የጀመርን ድምፅ ገልጿል።</p>

<p>የሱዳን ተቃዋሚ ኃይሎች በአልበሽር የሚመራውን እስላማዊ አገዛዝ ከስሩ መንግሎ ከመጣል የተሻለ አማራጭ ያለመኖሩን በማሳወቅ የእርቀ ሰላሙን ጥሪ ውድቅ አድርገዋል።</p>

<p>አማፂያኑ የሸሪዓ ሕግን በሕገ መንግሥትነት ቀርጾ የሚንቀሳቀሰው የሰሜን የሱዳን መንግሥት በአሁኑ ወቅት ብሔራዊ እርቅ እያለ የሚወተውተው የጥፋት እርምጃውን ለማራዘም የሚያስችለውን ጊዜ ለመግዛት ነው በማለት አውግዘዋል። በኮሎኔል ጆንጋራንግ የሚመራው የደቡብ ሕዝብ ንቅናቄ ትግሉን አፋፍሞ ለመቀጠልም ቁርጠኛ ውሳኔ አድርጓል።</p>

<p>ይህ በእንዲህ እንዳለ የሱዳን መንግሥት በደቡብ ሕዝብ ላይ በሚያካሂደው እልቂት ጦርነትና በሚፈፅመው ኢ-ሰብዓዊ ድርጊት በዓለም አቀፍ ደረጃ ተቃውሞ እየገጠመው መምጣቱን በዚህ ሳምንት አጋማሽ ላይ የቫቲካን ሬድዮ ባቀረበው የዜና ስርጭት አስታውቋል። ሬድዮ ጣቢያው ሁለት የአሜሪካ ኮንግረስ ምክር ቤት አባላት በሱዳን መንግሥት ላይ የሰነዘሩትን ክስ በመጥቀስ «የዩጐዝላቪያ ፕሬዝዳንት ስሎቮዳን ሚሎሶቪች በጦር ወንጀለኝነት የሚከሰሱ ከሆነ ጀኔራል ዑመር አልበሽርና አጋሮቻቸው በደቡብ ሱዳን ሕዝብ ላይ ባደረሱት እልቂት የማይከሰሱበት ምንም ምክንያት የለም» ሲሉ አስተያየት ማቅረባቸውን ዘግቧል። ሱዳን ዛሬ በዓለም አቀፍ ደረጃ የመጨረሻዋ የሰብዓዊ መብት ረገጣ በከፍተኛ ደረጃ የሚካሄድባት አገር ናት ሲሉ የኮንግረስ አባላቱ መናገራቸውንም ሬዴዮው አክሎ ገልጿል። የምክር ቤቱ አባላቱም የካርቱም መንግሥት የባሪያ ሽያጭ መፍቀድ ብቻ ሳይሆን የባሪያ ንግድ በተቋም ደረጃ እንዲስፋፋ ያደረገም ሕገ ወጥ መንግሥት መሆኑን አመልክተው ከሰሜን ሱዳን የተመለመሉ የሚሊሺያ አባላትን ወደደቡብ ሱዳን በማሰማራት በየመንደሩ እየገቡ ወንዶችን በመግደል ሴቶችና ሕፃናትም በምርኮ ይዘው በባርነት እንዲሸጡ ማድረጉን በመግለጽ ማጋለጣቸውም ተገልጿል።</p>

<p>የደቡብ ሱዳን ጳጳስ በበኩላቸው ወደ አሜሪካ ጐራ ብለው የሱዳን መንግሥት በደቡብ ሱዳን ሕዝብ ላይ የሚያደርሰውን እልቂትና የግፍ አድራጐት ለአሜሪካ ሕዝብና መንግሥት እንዲሁም ለአብያተ ክርስቲያናት መሪዎች ባደረጉት ንግግር ገልፀዋል። ጳጳሱ የደቡብ ሕዝብ ሰቆቃ እንዲያከትም ድጋፋቸውን እንዲሰጡ ጥሪ ማቅረባቸውንም የቫቲካን ሬድዮ ጨምሮ ገልጿል።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ሰኔ 12 ቀን 1991</a></p>

</body>
</html>	
