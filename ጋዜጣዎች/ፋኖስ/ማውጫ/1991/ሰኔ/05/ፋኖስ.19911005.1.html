<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢትዮጵያ በሞባይል ቴሌፎን አገልግሎት ሥራ ከ56 ሚሊዮን ያላነሰ ብር ያለአግባብ ወጪ አድርጋለች</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ኢትዮጵያ በሞባይል ቴሌፎን አገልግሎት ሥራ ከ56 ሚሊዮን ያላነሰ ብር ያለአግባብ ወጪ አድርጋለች</h1>


<p>የኢትዮጵያ ቴሌኮሙኒኬሽን ኮርፖሬሽን በቅርቡ በሥራ ላይ ለዋለው የሞባይል ቴሌፎን አገልግሎት ሥራ ኤሬክሰን ከተባለ የስዊድን ካምፓኒ ጋር በተደረገ ውል ኢትዮጵያ ከ56 ሚሊዮን ያላነሰ ብር ያለአግባብ ወጪ ማድረጓን ውስጥ አዋቂ ምንጮች ገለፁ።</p>

<p>በቀድሞው ሥራ አስኪያጅ በኤርትራዊው አቶ መስፍን ኃይሌ በተፈፀመው በዚሁ ውል የሞባይል ቴሌፎን የተገዛው በ126 ሚሊዮን ብር መሆኑን የዜና ምንጮቹ ጠቁመው ከዚህ ገንዘብ ውስጥ ኢትዮጵያውያን ባለሙያዎች ሊሠሩት ለሚችሉት ሥራ ከ56 ሚሊዮን ያላነሰ ገንዘብ ያለአግባብ ወጪ መደረጉ የድርጅቱን ሠራተኞች እንዳሳዘነ አስረድተዋል።</p>

<p>እንዲህ ዓይነቱን ሥራ ሳዑዲና ዐረብ ኤምሬቶችን በመሳሰሉ የባለሙያ ችግር ባለባቸው አገሮች ብቻ በድንበር ዘለል ባለሙያዎች ማሠራት የውዴታ ግዴታ እንደሚሆን የዜና ምንጮቹ አመልክተው የባለሙያ ችግር የሌለበትን የኢትዮጵያ ቴሌኮሙኒኬሽን ኮርፖሬሽን ኤሬክሰን ከተባለው የስዊድን ካምፓኒ ጋር የፈፀመው ውል የድርጅቱን ባለሙያዎች ሞራል መንካቱንና አገሪቱንም በውጪ ምንዛሪ መጉዳቱን ገልፀዋል።</p>

<p>ይህ ጎጂ ውልና የሥራ አፈፃፀም መታረም ሲገባው አሁንም ለኢንተር ኤክስቼንጅ ትራንስምሽን ዕቃዎች ግዢ ተመሳሳይ ጨረታ እየተዘጋጀ መሆኑን ውስጥ አዋቂ ምንጮቹ ጠቁመው ድርጅቱ በባለሙያዎች በሚመራበት ወቅት በእንዲህ ዓይነቱ የጨረታ አወጣጥና ውል ባለሙያ ሠራተኞች እንዲሳተፉበት ይደረግ እንደነበር አመልክተዋል።</p>

<p>የድርጅቱ ባለሙያ ሠራተኞች በጨረታ አወጣጡና በውል አፈጻጸሙ መሳተፍ ሥራውን ለመቆጣጠር ብሎም በድርጅቱ ሠራተኞች እንዲሠራ በማድረግ አላስፈላጊ ወጭዎችን በመቀነስ የውጭ ምንዛሪ ለማዳን እንደሚቻል ውስጥ አዋቂ የዜና ምንጮቹ አስረድተው በኤርትራዊው ባለሥልጣን የተጀመረው የውል አፈጻጸም ለባለሥልጣኖች የግል ጥቅም ድርድር አመቺ ሁኔታ የሚፈጥር መሆኑን በመጠቆም አሠራሩ እንዲሻሻል አሳስበዋል።</p>

<p>በሌላ በኩል የኢትዮጵያ ቴሌኮሙኒኬሽን ኮርፖሬሽን ለሞባይል ቴሌፎን 36 ሺህ መስመር አዘጋጅቶ በአገልግሎት ላይ የዋለው ከአምስት ሺህ እንደማይበልጥ ታውቋል። ድርጅቱ እንደጠበቀው ከተዘጋጀው መስመር ግማሽ ያህሉ እንኳ በሥራ ላይ ያልዋለው በዋጋው መወደድ ምክንያት መሆኑን የዜና ምንጮቹ አመልክተው ድርጅቱ የሞባይል ቴሌፎን ያስመጣው አንዱን በ900 ብር ሂሣብ መሆኑን አስረድተዋል።</p>

<p>በዚህ ሂሣብ የተገዛውን ሞባይል ቴሌፎን ከ2000 ብር በላይ በሆነ ዋጋ መሸጥ ለተዘጋጁት መስመሮች በሥራ ላይ ያለመዋል ዋንኛ ምክንያት መሆኑንም ውስጥ አዋቂ ምንጮቹ ገልፀዋል። ይህ ዋጋ ከአንዳንድ የአፍሪካ ሀገሮች ዋጋ ቅዝተኛ መሆኑን የድርጅቱ ኃላፊዎች እንደሚናገሩ ውስጥ አዋቂ ምንጮቹ ጠቁመው አባባሉ የሀገሪቱን የወቅቱን ተጨባጭ ሁኔታ ካለማወቅ የመነጨ መሆኑን አስረድተዋል።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ሰኔ 5 ቀን 1991</p>


</body>
</html>
