<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ባይደዋ በራሃይዌይን ሠራዊት እጅ ወደቀች የኦነግ ሠራዊት አባላትም በምርኮ ተያዙ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>

<h1 class="align-center">ባይደዋ በራሃይዌይን ሠራዊት እጅ ወደቀች የኦነግ ሠራዊት አባላትም በምርኮ ተያዙ</h1>


<p>የራሃይዌይን ሬዝስታንስ አርሚ ሰሞኑን ከሶማሊያው የጦር አበጋዝ ከሁሴን አይዲድ ሚሊሺያ ጋር ባካሄደው ከባድ ውጊያ የባይዳዋን ከተማ በቁጥጥሩ ሥር አዋለ። ባይዳዋ ከክሞቃዲሾ ሰሜን ምዕራብ 200 ኪሎ ሜትር እርቀት ላይ የምትገኝ ቁልፍ ከተማ ናት። ባይዳዋ የራሃይዌይን የሶማሌ ጎሳዎች በብዛት የሚገኙባትና ባለፉት አራት ዓመታት በሁሴን አይዲድ ሚሊሺያዎች ቁጥጥር ሥር የቆየች ከተማ መሆኗ ይታወቃል።</p>

<p>አይዲድ በባይዳዋ መያዝ ከፍተኛ ውድቀት የደረሰባቸው ከመሆኑም በላይ ለከተማዋ መያዝ የኢትዮጵያ ሠራዊት ከራሃይዌይን ሠራዊት ጋር ተሰልፏል ሲሉም ክስ አሰምተዋል። ይሁን እንጂ ራሃይዌይን በሰጠው መግለጫ የአድይዲድን ሚሊሺያ ከባይዳዋ ጠራርጎ ለማስወጣት የኢትዮጵያ እጅ ፈፅሞ እንደሌለበት አስታውቋል። የኢትዮጵያ መንግሥት በበኩሉ ለቢቢሲ በሰጠው መግለጫም በምንም መልኩ ጣልቃ ያለመግባቱን በማስረዳት አስተባብሏል።</p>

<p>የራሃይዌይን ሠራዊት ከአይዲድ ሚሊሺያዎች ጋር ባካሄደው ከባድ ውጊያ ከፍተኛ ድልን ሲጨብጥ በርካታ ሚሊሺያዎችን በምርኮ ይዟል። ከያዛቸውም ምርኮኞች ውስጥ የኦነግ ጀሌዎችም እንደሚገኙበትም በይፋ ገልፆአል።</p>

<p>በቅርቡ በልዩ ልዩ የመገናኛ ዘዴዎች የኢትዮጵያ የግዛት አንድነትን ለማናጋት የተሰለፉት የኦነግና የአልኢትሃድ አል ኢስላሚያ ቡድኖች ጀሌዎች ከአይዲድ ሠራዊት ጋር ተቀላቅለው በሥልጠና ላይ እንደሚገኙ መገለፁ የሚታወስ ነው።</p>

<p>የኤርትራ መንግሥት የጦር መሣሪያዎችን በመርከብ ጭኖ ለአይዲድ ማስረከቡን አሜሪካ በይፋ ገልፃ ይህ እርምጃ ለአካባቢው ሰላም መደፍረስ አስተዋፅኦ ያደርጋል ስትል ማስጠንቀቋ አይዘነጋም። የኢሳያስ መንግሥት በኢትዮጵያ ግዛት ላይ እራሱ በከፈተው የወረራ ጦርነት በባድመ ላይ ሽንፈትን ከተከናነበ በኋላ በሌሎችም የጦር አውድማዎች የውጥር የተያዘበት በአሁኑ ወቅት ውጥረቱን በማርገብ መፈናፈኛ ለማግኘት ኦነግን የመሳሰሉ ቡድኖች በማሰባሰብ የጦርነቱን አቅጣጫ ለማስለወጥ ጥረት በማድረግ ላይ ይገኛል።</p>

<p class="align-center"><a href="/Gazettas/Fanos/info/Fanos.sera.html">ከፋኖስ ሰኔ 5 ቀን 1991</p>


</body>
</html>
