<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የፀጥታው ምክር ቤት የኢትዮ ኤርትራ ግጭት ባስቸኳይ እንዲቆም ጠየቀ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">የፀጥታው ምክር ቤት የኢትዮ ኤርትራ ግጭት ባስቸኳይ እንዲቆም ጠየቀ</h2>


<p>ኢትዮጵያና ኤርትራ የሚያካሂዱትን ውጊያ ያለአንዳች ቅድመ ሁኔታ በአስቸኳይ እንዲያቆሙ የተባበሩት መንግሥታት የፀጥታው ጥበቃ ምክር ቤት ጠየቀ።</p>

<p>የተባበሩት መንግሥታት ድርጅት የፀጥታው ምክር ቤት በኢትዮጵያና በኤርትራ መካከል የሚካሄደውን የውጊያ ሁኔታ ሪፖርት ካዳመጠ በኋላ መግለጫ አውጥቷል። ምክር ቤቱ በዚህ መግለጫው በሁለቱ አገሮች መካከል አሁን የሚካሄደውን ውጊያ አውግዟል። የምክር ቤቱ ፕሬዝዳንት የጋቦኑ ዲፕሎማት በኢትዮጵያና በኤርትራ መካከል የሚካሄደው ግጭት የሚያስከትለውን የፖለቲካና ሰብዓዊ ቀውስ አሳሳቢነት ለምክር ቤቱ አባላት ገልፀው ግጭቱ ወደ አካባቢው እንዳይስፋፉም ያሰጋል ሲሉ አስጠንቅቀዋል።</p>

<p>ሁለቱ አገሮች ግጭቱን በሰላማዊ መንገድ ለመፍታት ከአፍሪካ አንድነት ድርጅት ጋር ተባብረው እንዲሰሩ ምክር ቤቱ ግፊት እንዲያደርግ አሳስበዋል። ሁለቱ አገሮች ለአአድ የሰላም ንድፍ ድጋፍ ቢሰጡም ተግባራዊ ማድረግ ግን ገና አልጀመሩም። በግጭቱ ምክንያት በሁለቱ አገሮች ውስጥ የተፈጠረውንም ሰብዓዊ ቀውስ አሳሳቢነት ምክር ቤቱ ተወያይቶበታል።</p>

<p>ኢትዮጵያና የኤርትራ አብዛኛው ሕዝባቸው ለረሀብ ተጋልጦ እያለ የጦር መሣሪያዎችን መግዛታቸው ከፍተኛ የሆነ አሳሳቢ ጉዳይ ነው ሲሉ የምክር ቤቱ አባላትም ተናግረዋል።</p>

<p>የኢትዮጵያና የኤርትራ ግጭት ከተጀመረ ከአንድ ዓመት በላይ ሆኖታል በውጊያው በብዙ ሺህ የሚቆጠር ሕዝብ አልቋል። ይህ ውጊያ በአፍሪካ ውስጥ ከተካሄዱት መራራና ደም ከአቃቡ ጦርነቶች አንዱ ሊሆን ይችላል ሲሉ ታዛቢዎች ይናገራሉ። ኤርትራ የፀጥታው ጥበቃ ምክር ቤት ያቀረበውን ጥያቄ ተቀብያለሁ ስትል ምላሽ ሰጥታለች። ይሁን እንጂ አአድ በወሰነው ውሳኔ መሠረት ኤርትራ ወታደሮችዋን በወረራ ከያዘቻቸው የኢትዮጵያ ግዛቶች ለቅቃ ለመውጣት ዝግጁ ስለመሆንዋ ጉዳይ ምንም የሰጠችው ፍንጭ የለም።</p>

<p>ኢትዮጵያ ምንም የተኩስ አቁም ከመደረጉ በፊት ኤርትራ በወረራ ከያዘቻቸው የኢትዮጵያ ግዛቶች ለቅቃ መውጣት አለባት በማለት አጥብቃ ስትጠይቅ ቆይታለች። የተባበሩት መንግሥታትና የአፍሪካ አንድነት ቻርተሮች ወረራን ያወግዛሉ፤ ኤርትራ የኢትዮጵያን ግዛት በጦር ኃይል ጥሳ በመግባት ወረራ ፈጽማለች።</p>

<p>የኢትዮጵያ አቋም ዓለም አቀፍና አህጉራዊ መርሆች ይከበሩ፣ ወራሪው ግዛቴን ለቆ ይውጣ የሚል ነው።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ሰኔ 19 ቀን 1991</a></p>

</body>
</html>	
