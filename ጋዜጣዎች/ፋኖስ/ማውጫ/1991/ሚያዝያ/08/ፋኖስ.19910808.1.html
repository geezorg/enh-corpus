<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ከተኩስ አቁም ስምምነት በፊት ኤርትራ ከያዘቻቸው ስፍራዎች መልቀቅ አለባት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«ከተኩስ አቁም ስምምነት በፊት ኤርትራ ከያዘቻቸው ስፍራዎች መልቀቅ አለባት»</h2>

<p class="align-right">ጠ/ሚ መለስ ዜናዊ</p>


<p>በኢትዮጵያና በኤርትራ መካከል የተኩስ አቁም ለማድረግ ኤርትራ በወረራ ከያዘቻቸውና አሁንም በቁጥጥሯ ስር ካሉት የኢትዮጵያ ግዛቶች ለቃ መውጣት አለባት ሲሉ ጠ/ሚ መለስ ዜናዊ በድጋሚ አስታወቁ</p>

<p>ጠ/ሚ መለስ በዚህ ሳምንት ከአሜሪካ ድምፅ ሬድዮ ጣቢያ ጋር ባደረጉት ቃል ምልልስ ጠቅሶ የመንግሥት ቃል አቀባይ ጽ/ቤት እንዳስታወቀው የተኩስ አቁሙ ከመደረጉ በፊት ኤርትራ ከወረረቻቸውና አሁንም ከያዘቻቸው ሥፍራዎች ሁሉ ለቃ ለመውጣት በይፋ ስምምነት ላይ መድረስ እንደሚገባትና ሠራዊቷም የኢትዮጵያን ሉዓላዊነት በመድፈር ወረራ መፈፀሙን አምኖ መቀበል እንዳለበት ገልፀዋል። ጠ/ሚ መለስ በዚሁ ቃለ ምልልስ በአጽንኦት እንደገለፁት የተኩስ አቁም ስምምነትም ኢትዮጵያ የምትቀበለው ኤርትራ በአፋጣኝና በውል በተቆረጠ የጊዜ ገደብ ውስጥ ከኢትዮጵያ ግዛቶች ለቃ እንደምትወጣ ግልፅና የማያሻማ ማረጋገጫ ስትሰጥ ነው።</p>

<p>የኢሳያስ አፈወርቂ መንግሥት በኃይል ከያዛቸው የኢትዮጵያ ግዛቶች ለቆ እንዲወጣ ከተቀመጠው አጠቃላይ የመፍትሔ ሐሳብ ውጪ ይዞ የሚቀርበው ማንኛውም የተኩስ አቁም ድርድርን ኢትዮጵያ እንደማትቀበል ነው ጠ/ሚ መለስ ያስታወቁት።</p>

<p>ለሰላማዊ መፍትሔ ውይይት ሁኔታዎችን ለማመቻቸት ሲባል ብቻ ቁልፍ የሆነውን የኤርትራ ከኢትዮጵያ ግዛት መውጣትን የማያካትት አዲስ የተኩስ አቁም ሐሳብ የኢትዮጵያ መንግስት ፈፅሞ እንደማይቀበለውም አስረድተዋል። የኢሳያስ መንግስት ይህንኑ ሁኔታ ተቀብሎ በተግባር ካሳየ የተኩስ አቁሙ ተግባራዊ እንደሚሆንና በተከታይም የጋራ ጠረፍ ለመከለል እንደሚቻል አስታውቀዋል።</p>

<p>ይሁን እንጂ እስካሁን ድረስ ኤርትራ ሁሉንም የሰላም ሐሳብ ሳይሆን የተኩስ አቁሙን ብቻ ለመቀበል መስማማቷን አመልክተዋል። የመጀመሪያው የአሜሪካና የሩዋንዳ እንዲሁም የአፍሪካ አንድነት ድርጅት የሰላም መፍትሔ ሐሳብ የኤርትራ መንግስት በኃይል ከያዛቸው የኢትዮጵያ ግዛቶች እንዲወጣ ይጠይቃል ኢትዮጵያ ባለፈው ሰኔ 1990 የአሜሪካና የሩዋንዳ አግባቢዎች ያቀረቡትን የሰላም ሐሳብ የተቀበለችው ይህንኑ አቢይ ነጥብ በማካተቱ እንደሆነ ጠ/ሚ መለስ አስታውቀዋል።</p>

<p>በኅዳር 1991 የአፍሪካ አንድነት ድርጅት ከፍተኛ የልዑካን ቡድን ከቀድሞዎቹ የሰላም ሃሳቦች ጋር የሚጣጣም ውሳኔ በማቅረብ ኤርትራ ወታደሮቿን በኃይል ከያዘቻቸው ግዛቶች እንድታስወጣና የኢትዮጵያ የሲቪል አስተዳደርም እንደገና እንዲቋቋም የሚጠይቅ እንደሆነ አመልክተዋል። ኢትዮጵያ በድጋሚ የሰላም ውሳኔውን የተቀበለችው ወረራ ሊበረታታ አይገባውም፣ ወሰኖችም በኃይል መለወጥ አይኖርባቸውም፣ አይችሉምም ከሚለው እምነቷ በመነሳት እንደሆነ ገልፀዋል። ጠ/ሚ መለስ በዚሁ ቃለ መጠይቅ በድጋሚ ያረጋገጡት ይህንኑ የማይለወጥ የአገሪቱን አቋም ነው ብሎ የመንግሥት ቃል አቀባይ ጽ/ቤት አስታውቋል።</p>

<p>የመንግስት ቃል አቀባይ ጽ/ቤት አክሎም እንደገለፀው የአስመራ መንግስት የአፍሪካ አንድነት ድርጅት የሰላም ዕቅድ በተካተተው መሠረት የሚጠበቅበትን ሁሉ ለማሟላት ሲስማማ ብቻ የተኩስ አቁም ተግባራዊ ይደረጋል የድንበር ውዝግቡንም በሰላም መደራደሩ ይቀጥላል ብሏል።</p> 

<p>ይሁን እንጂ ይህንን የጠ/ሚ መለስ ዜናዊን አባባል በዋሽንግተን የኤርትራ መንግሥት ተጠሪ «የፖለቲካ ፌዝ ነው» ሲል አጣጥሎ ነቅፎታል።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ሚያዝያ 8 ቀን 1991</a></p>

</body>
</html>	
