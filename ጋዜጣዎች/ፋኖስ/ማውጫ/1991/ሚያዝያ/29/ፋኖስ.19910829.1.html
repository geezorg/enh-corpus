<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ከምሥራቅ ሐረርጌ በሺህ የሚቆጠሩ የቀንድ ከብቶች በበርበራ በኩል ከሀገር እየወጡ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">ከምሥራቅ ሐረርጌ በሺህ የሚቆጠሩ የቀንድ ከብቶች በበርበራ በኩል ከሀገር እየወጡ ነው</h2>


<p>በምሥራቅ ሐረርጌ ከድርቁና ከረሃቡ ጋር በተያያዘ በርካሽ ዋጋ ሲሸጡ የከረሙት የቀንድ ከብቶች ከሰሞኑ ደግሞ ለጊዜው ባልታወቀ ምክንያት ከተለያዩ አካባቢዎች በገፍ እየተገዙ በበርበራ ወደብ በኩል በሕገ ወጥ መንገድ ከአገር እየወጡ መሆኑን ተገለጠ።</p>

<p>ነዋሪነታቸው በምሥራቅ ሐረርጌ ዞን የሆኑትና ጉዳይን በቅርብ የሚያቁት እኝሁ ግለሰብ እንደተናገሩት ከዓለማያ፣ ከቁልቢ፣ ከኩፋጨሌ ከወተርና ከሌሎችም ሣምንታዊ የሰንጋ ገበያዎች ከሚውሉባቸው ሥፍራዎች ከእሁድና ከዓርብ በስተቀር በየዕለቱ ከአንድ ሺህ የማያንሱ በሬዎች፣ ወይፈኖችና ኮርማዎች በሃያና በሰላሳ ቡድን በተከፈሉ ግልሰቦች በመነዳት ከአገር እንዲወጡ እየተደረጉ ነው።</p>

<p>ለማረስ የተዘጋጁና ከግብርና ሚኒስቴር በብድር የተገዙ ኮርማዎች ሳይቀሩ የሚቸበቸቡበት ይኸው የቀንድ ከበቶችን የማራቆት ዘመቻ በዚሁ ከቀጠለ በድርቅ ምክንያት ኑሮዋቸው የተመሰቃቀለባቸውንና ለረሃብ የተጋለጡትን የአካባቢው አርሶ አደሮች በሬ አልባ በማድረግ ለከፋ ችግር ይዳርጋል ተብሎ መሰጋቱን እኝሁ ጠቋሚ አስጠንቅቀዋል።</p>

<p>ራሷን ከዋናዋ ሶማሊያ ገንጥላ የሶማሌ ላንድ ሪፐብሊክ ብላ የሰየመችው ሐርጌሳ ዋነኛ ወደብ የሆነው በርበራ ባሁኑ ጊዜ ነፃና ማንም እንደፈለገው ወጥቶ የሚገባበት በር በመሆኑ ከሰሞኑ በዚያ በኩል የተጀመረው የሀገሪቱን ሀብት በሕገ ወጥ መንግድ የማስወጣት ሂደት ከወዲሁ ካልተገታ አገሪቱ ከእንስሳቱ፣ እንዲሁም ከቆዳና ሌጦ በየዓመቱ ልታገኝ በትምችለው የውጭ ምንዛሪ ላይ አፍራሽ ተፅዕኖ ሊኖረው እንደሚችል ምንጩ አስታውቋል።</p>

<p>በአካባቢው ሠንጋው በበርበራ፣ ሰው በኬንያ በክል እየተሰደደ ነው እየተባለ በመተቸት ላይ ነው። ይህንን የሀገራችንን በሬዎች በገፍ የመንዳት ሂደት መንግሥት አውቆት የተፈጸመ ይሁን አይሁን ለጊዜው የታወቀ ነገር ባይኖርም በርካታ ዜጐች ግን ባለበት ኃላፊነት መሠረት በአስቸኳይ ማስቆም እንዳለበትና በድርጊቱ ፈፃሚዎች ላይም ርምጃ መወሰድ እንደሚኖርበት እያሳሰቡ እንደሚገኙና ይህ ሁኔታ በዚያ ዞን ብቻ ሳይሆን በሶማሌና በሌሎች የኦሮሚያ ቆላማ እንስሳት አርቢ አካባቢም ሳይዛመት እንዳልቀረ ለማወቅ ተችሏል።</p>

<p>በአንዳንድ ለግል ጥቅማቸው ባደሩና ኃላፊነት በማይሰማቸው የቀበሌ ገበሬ ማኅበራትና የወረዳ መስተዳድር አባላት ትብብር ሳይካሄድ እንዳልቀረ ጥርጣሬ ያላቸው ወገኖች እንስሳቱን የማስኮብለሉ ሂደት ካልቆመ አገሪቱ ማግኘት የሚገባትን የውጭ ምንዛሬ ብቻ ሳይሆን ከዚሁ ጋር መተከያ የሌላቸው አምራች ዜጐቿንም በተለያዩ ምክንያቶች ልታጣ እንደምትችል አስገንዝበዋል።</p>

<p>በ1990 ዓ.ም መጋቢት ወር ላይ በስምጥ ሸለቆ አካባቢ ከተከሰተው የከብቶች የትኩሳት በሽታ ጋር በተያያዘ ከኢትዮጵያ፣ ከሶማሊያ፣ ከጅቡቲ ከኬንያ ከሱዳን የቀንድ ከብቶች፣ በግ፣ ፍየልና፣ ግመል የመሳሰሉት እንስሳት ወደ ሀገሯ እንዳይገቡ ከነዚህ አገሮች በብዛት ትገዛ የነበረችው ሳዑዲ ዓረቢያ እገዳ ጥላ መቆየቷ ይታወሳል።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ሚያዝያ 29 ቀን 1991</a></p>

</body>
</html>	
