<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ተቃዋሚ የፖለቲካ ድርጅቶችና የሲቪክ ማኅበራት ዓለም አቀፍ የተቃውሞ ሰልፍና ኮንፈረንስ ሊያካሂዱ ነው</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h3 class="align-center">ተቃዋሚ የፖለቲካ ድርጅቶችና የሲቪክ ማኅበራት ዓለም አቀፍ የተቃውሞ ሰልፍና ኮንፈረንስ ሊያካሂዱ ነው</h3>


<p>የኢትዮጵያ ተቃዋሚ የፖለቲካ ድርጅቶችና የሲቪክ ማኅበራት ሚያዝያ 30 ቀን 1991 ዓ.ም ዓለም አቀፍ የተቃውሞ ሰልፍ እንደሚያደርጉ የቅንጅቱ ግብረ ኃይል ባሠራጨው መግለጫ አስታወቀ።</p>

<p>የኢትዮጵያ ሰብዓዊ መብቶች ጉባኤ (ኢሰመጉ) አባልና የኢመማ ሥራ አስፈጻሚ ኮሚቴ አባል የነበረው አቶ አሰፋ ማሩ ከተገደለበት 2ኛ ዓመት ጋር እንዲገጣጠም በተደረገው በዚሁ ዓለም አቀፍ ትዕይንተ ሕዝብ ላይ አሰፋ ማሩና ሌላው በግፍ የተገደለው የሰብዓዊ መብት ተሟጋች አቶ ተስፋዬ ታደሰ በልዩ ስሜት እንደሚታሰቡ ለመረዳት ተችሏል።</p>

<p>በተለያዩ የዓለም አገሮች ዋና ዋና ከተሞች በሚደረገው በዚሁ ከፍተኛ የተቃውሞ ሰልፍ በሥልጣን ላይ ያለው የኢሕአዴግ መንግሥት ያለፍርድ ያሠራቸውን የፖለቲካና የሕሊና እስረኞች ያለምንም ቅድመ ሁኔታ እንዲፈታና ከፖለቲካ ተቃዋሚዎቹ ጋር ለብሔራዊ እርቅና ለድርድር እራሱን እንዲያዘጋጅ ጥሪ የሚደረግለት መሆኑ ተገልጿል።</p>

<p>ከዋናው ዕለት ቀደም ሲልም በብዙ መቶ የሚቆጠሩ የሃይማኖት መሪዎች በየሚኖሩባቸው የዓለም ክፍሎች ውድ ሕይወታቸውን ለአገራቸው ፍትህ፣ ነፃነትና ብሔራዊ ክብር መጠበቅ ሲሉ ለሰጡ ሰማዕታትና አሁንም በእስር ላይ ለሚገኙ ዜጐች ፀሎትና ምህላ እንደሚያደርጉ፣ የሻማ ማብራት የፀሎት ሥነ ሥርዓትና የሲምፖዚየም፣ የአውደ ጥናትና የፊርማ ማሰባሰብ ዘመቻ በየዕለቱ እስከ ሚያዝያ 30 ቀን 1991 ዓ.ም ድረስ የሚከናወን መሆኑን አስረድቷል። በሚያዝያ ወር ማገባደጃ በሂውስተን ቴክሳስ ሊካሄድ በታቀደው ዓለም አቀፍ ሰላማዊ ሰልፍ ላይ በርካታ ኢትዮጵያውያን እንደተገኙ የጠቀሰው መግለጫ በአፍሪካ ኮርፖሬት ካውንስል በሚዘጋጀው ኮንፈረንስ ላይ በርካታ የአፍሪካ መሪዎች፣ የዩናይትድ ስቴትስ ከፍተኛ ባለሥልጣኖችና ፕሬዝዳንት ክሊንተን ጭምር ይገኛሉ ተብሎ መገመቱን አስታውቋል። በኢትዮጵያ በግፍ የታሰሩ እውቅ የሕሊና እስረኞችን ማንነት የሚገልጹ ጹሑፎችና ፎቶግራፎች ለኮንፈረንሱ ተካፋዮች እንደሚታደሉ የጠቀሰው መግለጫ በዋሽንግተን ዲሲ ያለው የግብረ ኃይሉ አንድ ቅርንጫፍ ደግሞ በኢትዮጵያ ኤምባሲና በዩናይትድ ስቴትስ ውጭ ጉዳይ መ/ቤት ፊት ለፊት በየሳምንቱ የተቃውሞ ሰላማዊ ሰልፍ እንደሚያካሂድ አመልክቷል።</p>

<p>ሚያዝያ 30 ቀን 1991 በሚደረገው ዓለም አቀፍ የተቃውሞ ሰልፍ ላይ ኢትዮጵያውያንና በኢትዮጵያ እስር ቤቶች የሰቆቃ ኑሮ ከሚገፉት የሕሊና እስረኞች ጋር ያላቸውን የትግል አንድነት እንደሚያድሱና እነርሱ እስከሚፈቱ በአገሪቱ ዴሞክራሲያዊ መንግሥት ተቋቁሞ የሕግ የበላይነት እስኪረጋገጥ ድረስ ትግላቸውን ያለማቋረጥ እንደሚቀጥሉ ቃል ኪዳን የሚያድሱበት ዕለት እንደሚሆን አስተባባሪ ኮሚቴው ገልጧል።</p>

በዚሁ ዕለት የጐሣ ሥርዓቱ ባመጣው መዘዝ በጌዲኦና በጉጂ ኦሮሞዎች እንዲሁም በሌሎች የአገሪቱ ክፍሎች መካከል ለተፈጠረው ውዝግብ ተጠያቂዎች መሆኑን በማመልከት ከሻዕቢያ ወራሪዎች ጋር በግንባር በመፋለም ላይ ላሉት የትግራይና የአፋር ሕዝብ የትግል አጋርነታቸውን እንደሚያረጋግጡ መግለጫው ያብራራል።

የኢትዮጵያ የፖለቲካና የሲቪክ ድርጅቶች በቅንጅት ባዘጋጁት ዓለም አቀፍ የተቃውሞ ሰልፍና ኮንፍረንስ ላይ የአፋር አብዮታዊ ዲሞክራሲያዊ ኅብረት ግንባር፣ የመላ አማራ ሕዝብ ድርጅት (በሰሜን አሜሪካ)፣ የኢትዮጵያ ዴሞክራሲያዊ ኃይሎች ቅንጅት (ኢዴኃቅ)፣ የኢትዮጵያ ሠራተኛ ማኅበራት ኮንፌዴሬሽን፣ የኢትዮጵያ ኦርቶዶክስ ቤተክርስቲያናት ም/ቤ በሰሜናዊ ንፍቀ ክበብ፣ የኢትዮጵያ ሴቶች የሰላም፣ የዴሞክራሲና የሰብዓዊ አገልግሎት ማኅበር፣ የኢትዮጵያ ሲቪክ ማኅበራት ሸንጐ፣ የኢትዮጵያ ዴሞክራሲያዊ ኅብረት አርበኞች ግንባር፣ የኢትዮጵያ ዴሞክራሲያዊ አክሽን ሊግ፣ የኢትዮጵያ ዘውድ ም/ቤት፣ የኢትዮጵያ ነፃ ፕሬስ ጋዜጠኞች ማኅበር፣ የጋምቤላ ብሔራዊ ዲሞክራሲያዊ ትብብር ሕብረት ራዲዮ፣ ሞአ አንበሳ፣ ነፃነት ለኢትዮጵያ ራዲዮ፣ የትግራይ ትብብር ለብሔራዊ ዴሞክራሲ፣ የደቡብ ኢትዮጵያ ዴሞክራሲያዊ ኅብረትና በአውሮፓ የኢትዮጵያውያን ማኅበራት ኅብረት ተሳታፊ እንደሚሆኑ ታውቋል።


<p class="align-center"><a href="/Gazettas/Fanos/info/Fanos.sera.html">ከፋኖስ ሚያዝያ 22 ቀን 1991</a></p>

</body>
</html>	
