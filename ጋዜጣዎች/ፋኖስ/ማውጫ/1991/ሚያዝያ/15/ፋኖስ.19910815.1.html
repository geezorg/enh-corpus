<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«ኢትዮጵያ የጅቡቲ የሕይወት መስመር ናት»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">«ኢትዮጵያ የጅቡቲ የሕይወት መስመር ናት»</h1>

<p class="align-right">ፕሬዝዳንት እስማኤል ጉሌህ</p>


<p>ትንሿን የአፍሪካ ቀንድ አገር ጅቡቲን ከነፃነት ጀምሮ ለ22 ዓመታት የመሯትን አልሐጂ ሐሰን ጉሌድ ኦፕቲዶንን ለመተካት ባለፈው ሳምንት በመላ አገሪቱ በተደረገው ጠቅላላ ምርጫ 74. በመቶ በሆነ ድምፅ አሸናፊ ሆነው መንበረ ሥልጣኑን የተረከቡት ተመራጭ ፕሬዚዳንት እስማኤል ጉሌህ ከኢትዮጵያ ጋር ያለውን ግንኙነት ወደ ላቀ ደረጃ ለማሸጋገር ጽኑ ፍላጐት እንዳላቸው አረጋገጡ።</p>

<p>ሚስተር እስማኤል ይህን የገለጹት የሥልጣን ዘመናቸውን በይፋ ሲጀምሩ ሰሞኑን ለመጀመሪያ ጊዜ በሰጡት መግለጫ መሆኑን የጅቡቲ ሬዲዮ አስታውቋል። ፕሬዝዳንቱ በዚሁ ንግግራቸው ኢትዮጵያ የጅቡቲ የሕይወት መስመር ብቻ ሳትሆን የወደቡ 80 ከመቶ ብቸኛ ተጠቃሚ መሆኗንም ጨምረው አስረድተዋል።</p>

<p>ኢትዮጵያ በየዓመቱ ከ60-80 ሚልዮን ብር የሚገመት ሸቀጥ ለጅቡቲ እንደምትልክ የተናገሩት አዲሱ ፕሬዝዳንት ከዚህች የቅርብ አጋር ከሆነች አገር ጋር በኢኮኖሚ በማኅበራዊና በፖለቲካ መስክ ተቀራርቦ መሥራት አማራጭ የለውም ብለዋል።</p>

<p>የሶማሌ ብሔረሰብ ሆነው የኢሣ ጐሣ ተወላጅ የሆኑት ፕሬዚዳንት እስማኤል ድሬዳዋ ተወልደው በማደጋቸው በጅቡቲ ከኢትዮጵያ ጋር ከጉርብትንናና ሸሪክነት ባሻገር በፌዴሬሽን ጭምር እንድትዋሃድ እቅድ እንዳላቸው በምርጫ ዘመቻው ወቅት ቅስቀሳ ሲያካሂዱ መናገራቸውን ይታወሳል። አዲሱ መሪ ሥልጣን በያዙ ማግስት ይህን ፍንጭ ከወዲሁ መፈንጠቃቸው የወደፊት እቅዳቸውን በተግባር ለመተርጐም ጽኑ ፍላጐት እንዳላቸው ይጠቁማል ይላሉ ውስጥ አዋቂዎች።</p>

<p>ከአዲስ አበባ ጅቡቲ በተዘረጋውና ከተመሠረተ 100 ዓመታትን ባስቆጠረው የሁለቱ አገሮች የጋራ ንብረት በሆነው የምድር ባቡር ድርጅት የቅርብ መተሳሰር ያላቸው ኢትዮጵያና ጅቡቲ ከየብስና ከአየር ትራንስፖርት በተጨማሪ ከኢትዮ-ኤርትራ ውዝግብ ወዲህ በባሕር ትራንስፖርትም በመጣመራቸው በፌዴሬሽን የመዋሃዱ ጥቅም የላቀ ሊሆን እንደሚችል ታዛቢዎች ያስረዳሉ።</p>

<p>ከባሕር በሩ ከመጠነኛ እንስሳት፣ ዕጣንና ከጨው ምርት በስተቀር ምንም የተፈጥሮ ሀብት የሌላት ጅቡቲ በተፈጥሮ ሀብት ከታደለችውና ከትልቋ ኢትዮጵያ ጋር መዋሃዷ እስካሁን ስትደጉማት ከነበረችው ከድሮ ቅኝ ገዢዋ ፈረንሳይ ጥገኝነት ለመላቀቅ የሚያስችላት ቀና መንገድ እንደሚሆንም እነዚሁ የፖለቲካ ታዛቢዎች ይጠቁማሉ።</p>

<p>አዲሱ የጅቡቲ ፕሬዚዳንት ቀዳሚ አጀንዳቸው አድርገው ከሚንቀሳቅሱባቸው ዘርፎች አንዱ የጅቡቲ ወደብ አገልግሎቱን ቀልጣፋና ዘመናዊ ማድረግ መሆኑን ጠቁመው በተለይ ወደቡን በብቸኝነት ለምትጠቀመው ወደብ አልባዋ ኢትዮጵያ የመርከብ አገልግሎት ታሪፍን ለመቀነስ እርምጃ እንደሚወስዱ አስታውቀዋል።</p>

<p>በአፍሪካ ቀንድ አገሮች ያሉ ወደቦች አንድ ወጥና የተስተካከለ የመርከብ ታሪፍ እንዲኖራቸው በተለይ ከኤርትራና ከኬንያ የወደብ ባለሥልጣኖች ጋር በጉዳዩ ላይ ለመነጋገር እቅድ እንዳላቸው የጅቡቲው መሪ ጨምረው ገልጠዋል።</p>

<p>በአብዛኛው የአፋር፣ የኢሣ፣ የጉርጉራ፣ የየመናውያንና የጥቂት ሕንዶች መኖሪያ የሆነችው ጅቡቲ ከኢትዮጵያ ጋር በጉርብትና በላቀ ደረጃ በቋንቋ፣ በባህልና በኢኮኖሚ የተሳሰረች ስትሆን ከፈረንሳይ ነፃነቷን ከተቀዳጀት ጊዜ ጀምሮ ዜጐቿ ያለምንም የይለፍ ፍቃድ (ቪዛ) በፓስፖርት ብቻ ኢትዮጵያ መግባትና መውጣት እንዲሁም በንግድ ሥራና ቤት ሠርተው ለመኖርም በተለይ ፈቃድ ያላቸው መሆኑ ይታወቃል።</p>

<p>አገሪቱን ለረጅም ዓመታት የመሩት ሐሰን ጉሌድ ኦፕቲዶን በእርጅናና ሕመም ምክንያት በ83 ዓመታችው ሥራቸውን በፈቃዳቸው መልቀቃቸው ሲታወስ የተኳቸው እስማኤል የቅርብ ዘመዳቸውና በሥልጣን ላይ የሚገኘው የኅብረት ፓርቲ አባል በመሆናቸው ሽግግሩ ከቤት ቤት ነው ያሉት ጥቂቶች አይደሉም።</p>

<p>800 ሺህ ሕዝብ እንዳላት የሚነገርላት ጅቡቲ፣ አብዛኛው ግዛቷ በረሃ ሲሆን አሊስቢ፣ ግልሌ፣ አርታ፣ ሆልሆል፣ ታጁራና ዲክል የተባሉ አነስተኛ ከተሞች አሏት።</p>


<p class="align-center"><a href="/Gazettas/Fanos/info/Fanos.sera.html">ከፋኖስ ሚያዝያ 15 ቀን 1991</a></p>

</body>
</html>	
