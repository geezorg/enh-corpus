<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>"የኢትዮጵያ ቴሌቪዥን የህዝብ መገናኛ ወይስ የስርዓቱ የአፈናና የስለላ መሣሪያ?" ኢዴፓ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">"የኢትዮጵያ ቴሌቪዥን የህዝብ መገናኛ ወይስ የስርዓቱ የአፈናና የስለላ መሣሪያ?" ኢዴፓ</h1>


<p>የኢትዮጵያ ዲሞክራሲያዊ ፓርቲ (ኢዴፓ) የኢትዮጵያ ቴሌቭዥን የህዝብ መገናኛ ወይስ የስርዓቱ የአፈናና የስለላ መሳሪያ? በሚል ርዕስ ትናንት መግለጫ አወጣ። ኢዴፓ በመግለጫው፦ እሁድ መጋቢት 22 ቀን 1994ዓ.ም ኢዴፓ በባህር ዳር ከተማ ያካሄደውን ሠላማዊ ስብሰባ በተመለከተ ከ4 ቀን በኋላ ትናንት ሐሙስ መጋቢት 26/94 ዓ.ም ሆን ብሎ በተዛባና በፈጠራ ውሸት ታጅቦ ለሕዝብ የተላለፈው የኢትዮጵያ ቴሌቭዥን ዜና ይህንኑ የአፋኝነት ተግባር በግልጽ የሚያሳይ ነው። የባህር ዳር ከተማ ሕዝብና የአካባቢው አርሶ አደር ሕዝብ በሚያስደንቅ ሁኔታ በነቂስ ወጥቶ፣ ፍጹም በሆነ ጨዋነትና ሠላማዊነት ያካሄደውን ስብሰባ አንድ በሕዝብ ገንዘብ የሚተዳደርና "የሕዝብ ነው" የሚባል መገናኛ ብዙሃን "የኢዴፓ አባላትና ደጋፊዎች በባሕር ዳር የትጥቅ ትግል አማራጭን ደገፉ" በሚል ርዕስ ስብሰባውን ሕገ ወጥና የጦርነት አማራጭ የቀረበበት አስመስሎ በአሳፋሪ ሁኔታ ማቅረቡ በእጅጉ አሳዝኖናል።</p>

<p>የባሕር ዳሩ የኢዴፓ ስብሰባ ዘር፣ ሃይማኖት፣ ቋንቋና የፖለቲካ አመለካከት ሳይለይ ማንኛውም ሕዝብ የተጋበዘበት መሆኑ እየታወቀና አንድ ግለሰብ ምናልባትም የገዥው ፓርቲ አካል ሊሆን የሚችል የስብሰባ ተሳታፊ በስሜታዊነት ወይም የተሰጠውን ተልዕኮ /ሚስሲኦን/ ለመወጣት ብሎ ያቀረበውን ኃሳብ እንደ ኢዴፓ አባላትና ደጋፊዎች ወይም የተሰብሳቢው ሕዝብ አጠቃላይ ኃሳብ አድርጐ የኢትዮጵያ ቴሌቭዥን ለማቅረብ መሞከሩ በገዥው ፓርቲ እጅ አራት ቀን ሙሉ በከረመው የቪዲዮ ፊልም ውስጥ አዴፓን በፈጠራ ክስ ለመወንጀል የሚያስችል ሰበብ ለማግኘት ሲደክም መሰንበቱን በግልጽ የሚመሰከር ነው። የኢዴፓ አመራር ስብስባውን በሠላማዊ መንገድ ስለመምራቱ በቀረበው ዜና ላይ ጭምር ተመስክሮ እያለ፣ ተሰብሳቢው ሕዝብም የአመራሩን የሠላማዊ ትግል ጥሪ በጋለ ስሜት ሲደግፍ የዋለ መሆኑ በግልጽ እየታወቀ የአንድን ግለሰብ አስተያየት ብቻ ነቅሶ በማውጣት የአጠቃላዩን ሕዝብ አቋም አዛብቶ ለማቅረብ መሞከር እርስ በርሱ የሚጋጭና በግልጽ ተንኮል አዘል የሆነ አቀራረብ ነው።</p>

<p>በተጨማሪም ይህ አፍራሽ እንቅስቃሴ ኢዴፓ በመጭው እሁድ በመቀሌና በሐረር ከተማ እያዘጋጀው ባለው ሕዝባዊ ስብሰባ ላይ አሉታዊ እደምታ ለመፍጠር ሆን ተብሎ የተሸረበ ሴራ ስለመሆኑ ለማንም ዜጋ ሁሉ ግልጽ ነው።ኢዴፓ ሠላምን ዓላማው አድርጐ የሚታገል ፓርቲ ነው። ገዥው ፓርቲ ሌት ተቀን እንደሚለፍፈልፈው ኢዴፓ በጦርነት አማራጭ የሚያምን አንድም አባል የሌለው ሠላማዊ ፓርቲ ነው ሲል ገልጿል።</p>


<p class="align-center"><a href="/Gazettas/Moged/info/Moged.sera.html">ከሞገድ መጋቢት 28 ቀን 1994</a></p>

</body>
</html>	














