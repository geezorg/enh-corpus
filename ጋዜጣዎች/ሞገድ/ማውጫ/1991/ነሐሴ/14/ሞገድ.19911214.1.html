<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ኢሳያስ የ200 ሚሊዮን ዶላር ቃል ይዘው ወደ አስመራ ተመለሱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ኢሳያስ የ200 ሚሊዮን ዶላር ቃል ይዘው ወደ አስመራ ተመለሱ</h1>


<p>በአሜሪካ ያሉ ኤርትራውያንን ለመገናኘትና ከኢትዮጵያ ጋር እየተደረገ ያለውን ጦርነት ፍትሐዊ መሆኑን ለማሳመን ለአንድ ሳምንት ዋሽንግተን የነበረው በኢሳያስ አፈወርቂ የሚመራው ልዑካን ቡድን ሐሙስ ወደ አስመራ ተመልሷል። የሻዕቢያ ልዑካን ቡድን በአሜሪካ ቆይተው ከኤርትራውያን ጋር ባደረገው ውይይት ኤርትራ ለሰላም ያላትን አቋም በማብራራት ኢትዮጵያ በጦርነት በጦርነቱ ለመቀጠል እንደምትፈልግ ሰፊ ገለፃ ሲያደርግ ቆይቷል።</p>

<p>በተጨማሪም ከዚህ ቀደም «ኮም» በተሰኘው ድርጅት አማካኝነት ያደርገው የነበረውን የገንዘብ ጥያቄ ይዘት የቀየረው ሻዕቢያ በዚህ ጉብኝት ወቅት ራሳቸው ፕሬዝዳንቱ ማንኛውም ኤርትራዊ ለሀገሩ ሉዓላዊነት ማዋጣት እንዳለበት ጠይቀዋል። በዚህ መሰረት ኤርትራ በአሜሪካ ከሚገኙ ኤርትራውያን ቢያንስ 200 ሚሊዮን ዶላር እንደምትጠብቅ ፕ/ት ኢሣያስ ለኤርትራውያኑ ገለፃ አድርገዋል።</p>

<p>ፕሬዝዳንት ኢሣያስ አሜሪካ በተገኙበት ወቅት የኤርትራ ኤምባሲ ያዘጋጀውን የንግድ ፌስቲቫል መርቀው ከፍተዋል። ይህ ዝግጅትም የተደረገው ሻዕቢያ ገንዘብ ለማሰባሰብ ካለው ፍላጐት የተነሣ እንደሆነ ታውቋል። በፌስቲቫሉ ላይ እርካሽ እቃዎች «ገቢው ለኤርትራ» በሚል ሰበብ እጅግ ውድ በሆነ ዋጋ ሲሸጡ እንደነበር ተስተውሏል። በተጨማሪ በአሜሪካ የሻዕቢያ ወኪል የሆነው «ኮም» አባላት በዝግጅቱ እየተዘዋወሩ የተለያዩ ፕሮፓጋንዳዎች ሲነዙ እንደነበር ተገልጿል።</p>

<p>በሌላ በኩል ፕ/ት ኢሣያስ በአሜሪካ ቆይታቸው ከፕ/ት ክሊንተን ጋር ለመገናኘት ያደረጉት ጥያቄ ውድቅ እንደሆነባቸው ተገልጿል። ፕ/ት ኢሣያስ ይህን ጥያቄያቸው ውድቅ ሊሆን የቻለው ከኤርትራ ሲነሱ ፕሮግራም ባለማሲያዛቸው ነው ቪዛቸውም ከክሊንተን ጋር ለመገናኘት ሣይሆን በኤርትራ ኮሚኒቲ ዝግጅት ላይ ለመካፈል በሚል ስለወሰዱ ለመገናኘት ጥያቄ ሲያቀርቡ ኋይት ሃውስ ቤተመንግሥት ለመገናኘት ጥያቄ ሲያቀርቡ ኋይት ሃውስ ቤተመንግሥት የሰጣቸው ምላሽ «ፕ/ቱ የሣምንቱ ፕሮግራማቸው የሚያሣየው ከታይላንድ የውጭ ጉዳይ ሚኒስትር ጋር ለመገናኘት ነው» የሚል እንደሆነ ለማወቅ ተችሏል።</p>

<p>ይሁን እንጂ ግልፅ ባልሆነ ፕሮግራም ከአሜሪካ ከፍተኛ ባለሥልጣናት ጋር የመከሩ መሆናቸው ሲገልፅ በተለይም ከአሜሪካ የውጭ ጉዳይ ሚኒስትር ማድሊን ኦልብራይት ከሚመራው ልዑክ ጋር ዩኤስ አሜሪካ በኢትዮጵያ ኤርትራ ግጭት ዙሪያ ስላሳየችው እንቅስቃሴና የአልጀርሱ 35ኛ የመሪዎች ጉባዔ የወሰነውን ውሳኔ መርምረዋል። በአሜሪካ ውጭ ጉዳይ መሥሪያ ቤት የአፍሪካ ጉዳይና የፖለቲካው ኃላፊ ከሆኑት ከሚስተር ፔተር ጋር ተወያይተዋል።</p>


<p class="align-center"><a href="/Gazettas/Moged/info/Moged.sera.html">ከሞገድ ነሐሴ 15 ቀን 1991</a></p>

</body>
</html>	
