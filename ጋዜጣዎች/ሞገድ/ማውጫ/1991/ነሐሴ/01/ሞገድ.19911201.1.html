<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የአአድ መልዕክተኞች የተኩስ አቁም ማስፈፀሚያ ይዘው አ/አ ገቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የአአድ መልዕክተኞች የተኩስ አቁም ማስፈፀሚያ ይዘው አ/አ ገቡ</h1>


<p>የወቅቱ የአአድ ፕሬዝዳንት አብዱላዚዝ ቡተፍሊካ ልዩ ልዑክ በኢትዮጵያ የኤርትራ የድንበር ውዝግብ ዙሪያ ውይይት ለማድረግ በትላንትናው ዕለት አዲስ አበባ ገብተዋል። እነዚህ የሰላም ልዑካን አአድ ባቀረበው የሰላም ሃሳብ ላይ ከኢትዮጵያ ባለሥልጣናት ጋር ውይይት ለማድረግ ወደ አዲስ አበባ መምጣታቸውን የደረሰን ዘገባ ያስረዳል። ባለፈው ሐሙስ ልዑካኑ ከኤርትራ ባለሥልጣናት ጋር ውይይት ማድረጋቸውም ታውቋል።</p>

<p>የአአድ ቃል አቀባይ የሆኑት ኢብራሒም ዳጋሽ ባለፈው ሰኞ ለጋዜጠኞች መግለጫ ሲሰጡ የሰላም ልዑካኑ በአአድ የቀረበውን አዲስ የማስማሚያ ሀሳብ ይዘው ወደ አስመራና አዲስ አበባ ይገባሉ ብለዋል። ይህ አዲስ የሰላም ሃሳብ በቡርኪናፋሶ ዋና ከተማ ኡጋድጉ በተነደፈው የሰላም ሀሳብ ላይ ተጨምሮበት በ35ኛው የመሪዎች ስብሰባ የረቀቀ መሆኑን ቃል አቀባዩ ገልፀዋል። አዲሱ የሰላም ሃሳብ ለኤርትራ ባለሥልጣናት ደርሷቸው ከአአድ የሰላም ልዑካን ጋር ውይይት ያደረጉበት ሲሆን ለኢትዮጵያ ባለሥልጣናት ደግሞ በትላንትናው ዕለት ይደርሳቸዋል ተብሎ ይጠበቃል። በዚህ የሰላም ሀሳብ ላይ ሁለቱም አገሮች ከተስማሙ ወደ አልጀርስ በመሔድ በግንባር ውይይት እንደሚያደርጉበት የደረሰን ዘገባ ገልጿል።</p>

<p>ይህን በተመለከተ የቢቢሲው ዜና ዘጋቢ ሲዘግብ የአልጄሪያው ፕሬዝዳንት ልዩ ልዑክ የሆኑት አሕመድ አፍአያ ከፕ/ት ኢሳያስ ጋር የአአድ የሰላም ሀሳብ ተግባራዊ በሚሆንበት መንገድ ውይይት አድርገዋል ብሏል። ዘጋቢውም ቀጥሎም ልዑኩ የአአድን የሰላም ሀሳብ በድጋሚ ለኢሳያስ ያነበቡ መሆኑን ገልጾ በመቀጠል ወደ አዲስ አበባ በመግባት ከጠ/ሚ/ር መለስ ዜናዊ ጋር ውይይት አድርገው በድጋሚ ወደ አስመራ ይመለሳሉ ሲል ዘግቧል። የቢቢሲ ዘጋቢ በመጨረሻም ይህ የሰላም ጥረት ሩጫ እየተደረገበት ቢሆንም በሁለቱም ወገን 300ሺህ ጦር ተፋጧል ሲል አስረድቷል።</p>


<p class="align-center"><a href="/Gazettas/Moged/info/Moged.sera.html">ከሞገድ ነሐሴ 1 ቀን 1991</a></p>

</body>
</html>	
