<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>«በስልጣን ላይ ያለው የጅቡቲ መሪ ተወካይነቱ ለኢትዮጵያ መንግስት ነው»</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h2 class="align-center">«በስልጣን ላይ ያለው የጅቡቲ መሪ ተወካይነቱ ለኢትዮጵያ መንግስት ነው»</h2>

<p class="align-right">የፍሩድ መሪ አህመድ ዳኒ</p>


<p>ሻዕቢያ ስልጣን ከመያዙ በፊት ጅቡቲ ከምስራቅ አፍሪካ አገሮች ሁሉ ሰላም የሰፈነባት ብቸኛ አገር ነበረች። ኢሣዎቹም ሆኑ አፋሮች ተፋቅረው ተከባብረው ይኖሩ ነበር። ጅቡቲ በታሪክ ተቃዋሚ የፖለቲካ ግንባርም አልነበረባትም። ሕዝባዊ ግንባር ስልጣን ከበቃበት ከሜይ 21 1991 ዓ.ም ጅቡቲም እንደሌሎቹ የአፍሪካ ቀንድ ሀገሮች ሁሉ ሰላም የለባትም። ፍሩድ የተሰኘው ተቃዋሚ ድርጅት የሚሠራውም ከሕዝባዊ ግንባር ጐን መሆኑ ይታወቃል። ድርጅቱ እንደማንኛውም ተቃዋሚ ወታደራዊ እንቅስቃሴ ባይኖረውም በውስጥ ለውስጥ የሚያካሂደው የአሸባሪዎች እንቅስቃሴ እንዲሁ በቀላሉ የሚታይ አይደለም። በተለይ ከቅርብ ጊዜያት ወዲህ ከፍተኛ እንቅስቃሴ እያደረገ ይገኛል።</p>

<p>የዚህ ተቃዋሚ ድርጅት መሪ የሆኑት የ43 ዓመቱ አህመድ ዳኒ የሻዕቢያና የሱማሌ መሪዎች በሚሰጧቸው ድጋፍ በጅቡቲ መንግሥት ስር ባሉ መንግሥታዊ ተቋማት ላይ የሽብር እጃቸውን በመዘርጋት ላይ እንደሚገኙ ሰሞኑን የተላለፉ ዘገባዎች ገልፀዋል። ባለፈው ሐሙስ የተላለፈው የቢቢሲ ሬድዮ እንደገለፀው ከሆነ ፍሩድ ለተቃውሞው አዲሱ የጅቡቲ ፕሬዝዳንትን ምክንያት አድርጐ ብቅ ብሏል።</p>

<p>«አሁን አገሪቷን በፕሬዝዳንትነት በመምራት ላይ ያሉት እስማኤል ዑመር ጉሌህ የጅቡቲን ሕዝብ ወክለው በስልጣን ላይ መቀመጥ የለባቸውም» የሚል አቋም የያዙት የፍሩድ መሪ ፕሬዝዳንቱን በኢትዮጵያ ተወልደው ያደጉና ብዙውን ጊዜያቸውን በኢትዮጵያ ያሣለፉ በመሆናቸው ጅቡቲያዊ ነኝ ብለው ስልጣን መያዝ እንደሌለባቸው የሚገልፁ መሆኑን የቢቢሲ ዘገባ አስረድቷል።</p>

<p>የፍሩድ መሪ አህመድ ዳኒ ከቢቢሲ ጋር ቃለ ምልልስ ያደረጉ ሲሆን እሣቸውም «በኢትዮጵያ መንግሥት ከፍተኛ እገዛ ለስልጣን የበቁትን ጊሌህን ሕዝቡ ከስልጣን ለማውረድ መታገል አለበት ሲሉ አስገንዝበዋል»</p>

<p>በተያያዘ ዜና የሱማሌ አንጃ መሪ ሁሴን አይዲድ ለጅቡቲ መንግሥት ማስጠንቀቂያ መስጠታቸው ተገልጧል። አይዲድ ይህን ማስጠንቀቂያ ያስተላለፉት በጅቡቲ ውስጥ ለሚከሰቱት ማናቸውም የሽብር ድርጊቶች ስማችንን የጅቡቲ መንግሥት እየጠራ ነው በሚል እንደሆነ ዘገባው አስረድቷል። አይዲድ ከቢቢሲ ዘጋቢ ጋር ስለዚህ ጉዳይ ቆይታ ባደረጉበት ወቅት ይህ ጉዳይ የጅቡቲ መንግሥት አደጋ ላይ ይጥለዋል ካሉ በኋላ በመቀጠልም «ምክንያቱም እና ከፍተኛ የጦርነት ልምድ አለን የጅቡቲ መንግሥት ይህን የሐሰት ውንጀላውን ካላቆመ መላ ጅቡቲን ለመቆጣጠር 40 ደቂቃ ይበቃናል» ብለዋል።</p>


<p class="align-center"><a href="/Gazettas/Moged/info/Moged.sera.html">ከሞገድ ግንቦት 28 ቀን 1991</a></p>

</body>
</html>	
