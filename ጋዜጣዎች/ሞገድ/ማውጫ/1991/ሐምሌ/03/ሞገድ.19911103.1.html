<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>መለስ ለሁለተኛ ጊዜ ወደ ሊቢያ ሔዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">መለስ ለሁለተኛ ጊዜ ወደ ሊቢያ ሔዱ</h1>


<p>35ኛው የአፍሪካ የመሪዎች ስብሰባ ከመጪው ሰኞ ጁላይ 12 እስከ 14 ቀን ድረስ በአልጀርስ እንደሚካሄድ የሚታወቅ ሲሆን የዚህ ስብሰባም በአፍሪካ የሲሺክ ኢኮኖሚክ ጉዳዮችና በፖለቲካ ላይ ልዩ ትኩረት በመስጠት እንደሚወያዩበት የተገለፀ ሲሆን ከእነዚህ ውስጥ የኢትዮጵያ ኤርትራ የድንበር ውዝግብ አንዱ ሲሆን የኢትዮጵያው ጠቅላይ ሚኒስትር መለስ ዜናዊም ወደ አልጀርስ ከመሔዳቸው በፊት ለሁለተኛ ጊዜ ትናንት ወደ ሊቢያ አቅንተዋል።</p>

<p>በዚህ የአልጀርስ ስብሰባ ላይ ኢትዮጵያም ሆነች ኤርትራ እንደሚካፈሉ ይፋ አድርገዋል። የውጭ ጉዳይ ሚኒስትር ስዩም መስፍንን ያካተተና በጠ/ሚ መለስ ዜናዊ የተመራው የልዑካን ቡድን በትላንትናው ዕለት ከአዲስ አበባ ተንቀሳቅሷል። ይህ የልዑካን ቡድን ወደ አልጄሪያ ከመሔዱ በፊት የ2 ቀን ጉብኝት በሊቢያ በማድረግ ላይ ይገኛል። ሊቢያ ሻዕቢያን በግልፅ የምትረዳ አገር ሆና የኢትዮጵያ ባለሥልጣናት በተደጋጋሚ ወደዚያው ማምራታቸው እንቆቅልሽ ሆኗል።</p>

<p>በይፋ አይሁን እንጂ ኤርትራና ኢትዮጵያ የሊቢያን የሰላም እቅድ ተቀብለውታል እየተባለ ሲሆን ባለፈው ወር መጀመሪያ ላይ ኡጋንዳንና ኮንጐ ዲሞክራቲክን በክብ ጠረጴዛ ዙሪያ በማደራደር ፕሬዝዳንት ሙሴቪኒና ሎሬት ካቢላን በማጨባበጥ በሁለቱ አገሮች መካከል የራሳቸውን ጦር በሰላም አስከባሪነት ያሰማሩት የሊቢያው ፕሬዝዳንት ኮሎኔል መሐመድ ጋዳፊ ዓለም በርካታ ሙከራዎችን አድርጐ ተስፋ የቆረጠበትን የኢትዮ ኤርትራን የድንበር ግጭት በሰላማዊ መንገድ ለመፍታት ያደረጉት ጥረት የተሳካና ሁለቱም አገሮች የተቀበሉት መሆኑን የቢቢሲ ሬድዮ ዘግቧል።</p>

<p>ባለፈው ዓርብ የሊቢያ መንግሥት በአገሪቱ ቴሌቪዥን ባሰራጨው መግለጫ ኢትዮጵያና ኤርትራ ከሊቢያ መንግስት የሽምግልና ልዩ ልዑካን ቡድን ጋር ከተወያዩ በኋላ የሚያካሂድቱ ወታደራዊ ዘመቻ በአፋጣኝ እንዲቆም መስማማታቸውን ያመለከተ መሆኑን ያመለከተው የቢቢሲ ዘገባ ሁለቱ አገሮች በይፋ ለማመን የተቆጠቡ ይሁኑ እንጂ እቅዱን ሙሉ ለሙሉ እንደተቀበሉት ዘግቧል።</p>

<p>የሁለቱም አገሮች ቃል አቀባዮች በሰጡት መግለጫ አገሮቻቸው የውጊያውን መቆም እንደሚፈልጉት ሲገልፁ በሊቢያ አደራዳሪነት ተኩስ ለማቆም ስምምነት ላይ መድረሳቸውን ለማረጋገጥ ፈቃደኛ አልሆኑም ሲል ቢቢሲ በትላንት ዘገባው ገልጿል።</p>


<p class="align-center"><a href="/Gazettas/Moged/info/Moged.sera.html">ከሞገድ ሐምሌ 3 ቀን 1991</a></p>

</body>
</html>	
