<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>ለረሀብተኞች የሚሰጠው ርዳታ በቂ አይደለም ተባለ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">ለረሀብተኞች የሚሰጠው ርዳታ በቂ አይደለም ተባለ</h1>


<p>በኢትዮጵያ የተለያዩ አካባቢዎች የተከፈተው ረሃብ በርካታ ሰዎች ላይ ጉዳት በማድረስ ላይ መሆኑ በመገናኛ ብዙሃን ከተገለፀ ወዲህ መንግሥት ረሀብ መከሠቱን አምኖ የእርዳታ መስጠቱ ርብርቦሽ ቢጀመርም ረሃብተኞቹ ግን «የሚሰጠን እርዳታ በቂ አይደለም» ማለታቸው ተዘገበ።</p>

<p>በዚህ ዘገባ መሠረት በሰሜን ሸዋ የመንዝ ወረዳዎች በድርቅ የተጐዳው ከ300 ሺህ በላይ ህዝብ ነው። የዘገባው አቅራቢዎች የዓይን ምስክርነታቸውም ሲሰጡም ድርቁ በሰውና በእንስሳት ላይ ያደረሠው ጉዳት ከባድ ነው» ብለዋል። በመንዝ የሚገኘው የጊሼ ወረዳ ሕዝብ ሙሉ በሙሉ እርዳታ እንደሚያስፍለገው ይኸው ዘገባ ገልጾ የለምማማ ወረዳ ነዋሪም ከግማሽ በላይ በረሃብ ስለተጐዳ እርዳታውን እየጠበቀ እንደሆነ አስረድቷል። እርዳታው በ3 የመንዝ ወረዳዎች ውስጥ እየተካሄደ ነው ያለው ዘገባ እርዳታው ግን በቂ አለመሆኑን ረሃብተኞቹ ተናግረዋል ብሏል። ለአንድ ሠው የሚሰጠው 12 ኪሎ ግራም ተኩል ስንዴ ብቻ ሲሆን ይህ ደግሞ ለአንድ ግለሠብ የወር ፍጆታ ሊሆን እንደማይችል ዘገባው ገልጿል። በተጨማሪም ለረሃብተኞቹ የሚሠጠው ጥሪ ስንዴ ብቻ እንጂ ዘይት ወይንም ሌላ ነገር ስለሌለ ረሃቡን ለመታደግ የሚችሉበት አቅም እንደሌላቸው አስረድቷል።</p>

<p>እርዳታውን ከሚቀበሉ ረሃብተኞች ውስጥ ዘጋቢው ያናገራቸው አንዳንድ ገበሬዎች ሲናገሩ እርዳታው በወቅቱ ባለመድረሱ እርዳታ ለመቀበል በመምጣት ላይ ካሉት ውስጥ መንገድ ላይ የሞቱ እንዳሉ ተናግረዋል። ረሃቡ እጅግ የከፋ በመሆኑም የወለዱ እናቶች ለመታረስ የሚሠጣቸው አንድ እፍኝ የስንዴ ንፍሮ ብቻ እንደሆነ ገበሬዎቹ ለዘጋቢው ተናግረዋል።</p>

<p>ነገር ግን ረሃቡን በተመለከተ በአካባቢው ላሉ የመንግሥት ባለሥልጣናት ጥያቄ ቀርቦላቸው እርዳታውን እየተከፋፈለ መሆኑን ብቻ ነው ያስረዱት። በረሃቡ ምክንያት የሞቱ አሉ ለሚባለው ግን ተጨባጭ ማረጋገጫ ሊያገኙ አለመቻላቸውን ባለሥልጣናቱ ተናግረዋል።</p>

<p>ይህ በእንዲህ እንዳለ የኢህአዴግ ልሳኑ አብዮታዊ ዲሞክራሲ ጋዜጣ በአማራ ክልል በደቡብ ወሎ ወረሃ መዲና አካባቢው የበልግ ዝናብ በመጥፋቱ በተከሰተው ከፍተኛ ድርቅና ረሃብ የክልሉ 300ሺህ ህዝብ ችግር ላይ ይገኛል አሉ። ከረሃብ የተረፈውን ሕዝብ ለመታደግም 60 ሺ አባወራዎችን ባስቸኳይ መልሶ ማቋቋም ከማስፈለጉም ባሻገር የምግብና የዘር እህል እንዲሁም የእርሻ የመጓጓዣ ከብቶች ለማቅረብ የአካባቢው ተወላጆችንና የበጐ አድራጊ ድርጅቶችን እርዳታ አቀናጆች ማሠባሠብ የወቅቱ አንገብጋቢ ጉዳይ መሆኑን አንድ የደቡብ ባለሥልጣንን ዋቢ አድርጐ ጋዜጣው ዘግቧል።</p>


<p class="align-center"><a href="/Gazettas/Moged/info/Moged.sera.html">ከሞገድ ሐምሌ 24 ቀን 1991</a></p>

</body>
</html>	
