<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የኢትዮጵያ ወታደሮች ወደኬንያ እንዲዘልቁ ተፈቀደ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የኢትዮጵያ ወታደሮች ወደኬንያ እንዲዘልቁ ተፈቀደ</h1>


<p>የኢትዮጵያ መከላከያ ሠራዊት የኬንያ ወታደሮች በተደጋጋም በኦነግ ታጣቂዎች ላይ እርምጃ በወሰዱበትና ታጣቂዎቹም ከየመሸጉበት እየወጡ በሸሹበት ወቅት ከነትጥቃቸው ወደኬንያ የዘለቁት የኦነግ ታጣቂዎች በሀገሪቱ ውስጥ ችግር እየፈጠሩ በመሆኑ ጉዳዩ ያሳሰባቸው የኬንያው ፕሬዝዳንት ዳንኤል አራፕ ሞይ በጉዳዩ ዙሪያ ከአዲስ አበባ ባለስልጣናት ጋር ለመነጋገር በሣምንቱ መጀመሪያ ላይ አዲስ አበባ ገብተው የነበረ ሲሆን በአዲስ አበባ ቆይታቸውም በሁለቱ ሀገራት (በኢትዮጵያና ኬንያ) ድንበር አካባቢ የማንኛውም ተቃዋሚ የሆኑ መሣሪያ አንጋቢዎች መታየት የለባቸውም የሚል አቋም አንፀባርቀዋል።</p>

<p>የኢትዮጵያ የመከላከያ ሠራዊት የኬንያን ድንበር ዘልቆ እንዳይገባ ከዚህ በፊት በኬንያ ወታደሮች ታግዶ እንደነበር የጠቀሱት አራፕ ሞይ ከዚህ በኋላ ማንኛውም የኢትዮጵያ መንግሥት ወታደራዊ ኃይል ኦነግንና የመሳሰሉት ተቃዋሚ ኃይሎችን ለማጥፋት እስከሆነ ድረስ ኬንያ ግዛት ድረስ በመዝለቅ እርምጃ መውሰድ እንደሚችል መብት መስጠታቸው ታውቋል።</p>

<p>በተያያዘ ዜናለኬንያ ሰላም አደጋ ላይ መውደቅ ይልቁንም በኬንያ ግዛት ለሚገኙት የኦነግ ታጣቂዎች መሳሪያ የሚያቀብሉና ለቅብብሉ ከፍተኛውን ሚና የሚጫወቱት በዚያው ሀገር የሚገኙ ቦረናዎች መሆናቸውንና የኬንያ መንግሥትም በእነዚህ አካባቢዎች ወታደራዊ ኃይል እንደሚያሰልፍ ኬቢሲ (ኬንያ ብሮድካስቲንግ ሰርቪስ) የተሰኘው የሀገሪቱ ሬዲዮ ገልጾ አክሎም በኬንያ የሚገኙ ኦሮምኛ ተናጋሪዎች ከቦታ ቦታ እንዳይንቀሳቀሱ እንደሚታገዱ አስታውቋል።</p>

<p>ይህ በእንዲህ እንዳለ የኬንያው ፕሬዝዳንት ዳንኤል አራፕ ሞይ በኢትዮጵያና በኤርትራ መካከል ባለው ግጭት ላይ የአስታራቂነት ሚና ለመጫወት እንደሚፈልጉ ተገለፀ።</p>

<p>በዚህ ሳምንት መጀመሪያ ላይ በኢትዮጵያና በኤርትራ ጉብኝት ያደረጉት ሞይ ከጠቅላይ ሚኒስትር መለስ ዜናዊ ጋር ውይይት ባደረጉበት ወቅት ጠ/ሚ/ር መለስ ዜናዊ ሰላም ሊገኝ የሚችለው በአፍሪካ አንድነት ድርጅት የሰላም ዕቅድ መሰረት ብቻ መሆኑን ገልፀውላቸዋል።</p>


<p class="align-center"><a href="/Gazettas/Moged/info/Moged.sera.html">ከሞገድ የካቲት 4 ቀን 1992</a></p>

</body>
</html>	
