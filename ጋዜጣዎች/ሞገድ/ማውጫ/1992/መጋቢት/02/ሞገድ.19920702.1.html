<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>በአምቦ የተማሪዎች እንዝመት ጥያቄ 19 ሰዎች ታሰሩ፣ 2 ሴቶች ቆሰሉ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">በአምቦ የተማሪዎች እንዝመት ጥያቄ 19 ሰዎች ታሰሩ፣ 2 ሴቶች ቆሰሉ 1 ሰው ሞተ</h1>


<p>በባሌና አርሲ አጎራባች ቦታዎች የተከሰተውን የደን ቃጠሎ ለማጥፋት በሰላማዊ ሰልፍ የጠየቁ የአምቦ ወጣቶች ከክልሉ ባለሥልጣናት ጋር መግባባት ባለመቻላቸው ጉዳዩ ወደ ጦር መሳሪያ ተኩስ አምርቶ የአንድ ሰው ሞት የ19 ሰዎች እስርና የ2 ሰዎች መቁሰል አስከትሏል።</p>

<p>ረቡዕ የካቲት 29 ቀን 1992 ከቀኑ ዘጠኝ ሰዓት ላይ የአምቦ ከፍተኛ ሁለተኛ ደረጃ ትምህርት ቤት ተማሪዎች ሰላማዊ በሆነ መልኩ በሀገራችን ደቡባዊና ደቡብ ምዕራባዊ ክፍል የተነሳው የደን ቃጠሎ እንደዜግነታቸው እነሱም ወደ ስፍራው ሄደው ለማጥፋት ለአምቦ ከተማ መስተዳደር የእንዝመት ጥያቄ ያቀርባሉ።</p>

<p>የመስተዳድሩ ባለሥልጣናትም «እናንተን ለማጓጓዝም ሆነ በአጠቃላይ ለዚህ ተግባር የሚውል በጀት የለንም» ምላሽ ሲሰጡ ተማሪዎቹ «የሀገራችን ሀብትና ንብረት ሲወድም ዝም ብሎ የሚመለከት ሕሊና ስሌለለን እናንተ አስተባብሩን በራሳችን ወጪ እንዘምታለን» የሚል ምላሽ በመስጠታቸው ሁኔታው ወደአለመግባባት ደረጃ እንዳመራ ታውቋል።</p>

<p>የክልሉ ባለሥልጣናትና ተማሪዎች መደማመጥም ሆነ መግባባት ባለመቻላቸው ሁኔታው ወደተካረረ ጭቅጭቅ እንዳመራና ባለሥልጣናቱ የተማሪዎችን ስብሰባ ለመበተን የታጠቀ ኃይል ለመጠቀም ይገደዳሉ።</p>

<p>በወቅቱ ተማሪዎቹ ታጣቂው ኃይል ላይ የድንጋይ ውርወራ በመፈፀማቸው ፖሊስ ወደሰማይ በመተኮስ ተማሪዎቹን ለመበተን መሞከሩ ሲገለፅ ሆኖም ወደ ላይ ይተኮስ የነበረው ጥይት ወደጎንም እየተተኮሰ ስለነበር ሁለት ሴት ተማሪዎች ቆስለው በአምቦ ሆስፒታል እንደሚገኙ ይኸው የደረሰን ዘገባ ያመለክታል።</p>

<p>ረቡዕ ዕለት የተጀመረው የእንዘመት ጥያቄ ወደአመጽ አምርቶ ሐሙስ ዕለት ከተማዋ ተጨማሪ ታጣቂ ኃይል እንዲከባት ተደርጎ አልፎ አልፎ የተኩስ ድምፅ ሲሰማ እንደነበር ተገልጿል።</p>

<p>በዚሁ ሐሙስ ዕለት በርካታ ተማሪዎች ታፍሰው በጦር ካምፕ ታስረው እንደሚገኙ ብዙዎቹ ቢገልፁም በእርግጠኝነት ቁጥራቸውን ለማግኘት የተደረገው ሙከራ አልተሳካም። ሆኖም አንዳንድ ምንጮች 19 ተማሪዎች በቁጥጥር ስር እንደሚገኙ ይገልፃሉ።</p>

<p>በትላትናው ዕለት አንዳንድ መንግሥታዊና የግል መስሪያ ቤቶች፣ ትምህርት ቤቶች ተዘግተው የክልሉ ባለሥልጣናትና ካድሬዎች የተማሪ ወላጆች ተማሪዎችንና ጉዳዩ የሚመለከታቸውን ሰብስበው ማነጋገራቸው ታውቋል።</p>

<p>በዚህ የታጣቂዎችና የተማሪዎች ውዝግብ ወቅት ተማሪዎችና አንዳንድ የተማሪ ወላጆችም በዱላ ተደብድበው በየቤታቸው ተገኝተው እንደሚገኙ ከስፍራው የደረሰን ዘገባ ያመልክታል ዘግይቶ በደረሰን ዜና መሰረት አንድ ሰው መሞቱ ታውቋል።</p>


<p class="align-center"><a href="/Gazettas/Moged/info/Moged.sera.html">ከሞገድ መጋቢት 2 ቀን 1992</a></p>

</body>
</html>	
