<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>የመዐህዱ ባለሥልጣን ከኢትዮጵያ እንዳይወጡ ታገዱ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">የመዐህዱ ባለሥልጣን ከኢትዮጵያ እንዳይወጡ ታገዱ</h1>


<p>የመላው ዐማራ ሕዝብ ድርጅት /መዐሕድ/ ማዕከላዊ ምክር ቤት አባልና የውጭ ጉዳይ ዘርፍ ኃላፊው አቶ ወንዳየሁ ካሣ ከኢትዮጵያ ለመውጣት የሚያስፈልጋቸውን ማንኛውንም ፎርማሊቲ ከአጠናቀቁ በኋላ ከቦሌ ኤርፖርት በኢህአዴግ ታጣቂዎች ተከበው መመለሳቸውን በመቃወም የመዐሕድ ማዕከላዊ ኮሚቴ ምክር ቤት መግለጫ አወጣ።</p>

<p>«በአማራው ላይ ግፉ በዛበት» በሚል ርዕስ መዐሕድ ባወጣው መግለጫ የወያኔ/ኢህአዴግ መንግስት በአማራው ላይ የሚያደርሰውን ሰቆቃ በመቃወም የተቋቋመው መዐሕድ በሕዝቡ ላይ እጅግ ፈጣንና ተቀባይነት ያለው እንቅስቃሴ በማድረጉ በአባላቱ ላይ ጥቃት እንደተሰነዘረበት አስታውሶ በዚህም መሠረት ጽ/ቤቶቹ እንደተዘጉበት መዛግብቶቹ እንደተመዘበሩበት አባላቱ እንደተገደሉበት አካል ስንኩል እንደሆኑበትና ለስደትም እንደተዳረጉበት አውስቷል።</p>

<p>ማዕከላዊ ምክር ቤቱ ይህንን መግለጫው ለማውጣት ምክንያት የሆነው በቅርቡ ከእስር የተለቀቁት የመዐሕድ ማዕከላዊ ኮሚቴ አባላት አቶ ወንዳየሁ ካሣና አቶ ዓሊ እንድሪስ በአሜሪካ ዋሽንግተን ለሚካሄድ ስብሰባ በደረሳቸው ግብዣ ላይ ለመገኘት ሲነሱ አቶ ወንዳየሁ ሰብዓዊ መብታቸው ተገፎ ከሀገር እንዳይወጡ በመከልከላቸው መሆኑን በዚህ መግለጫው ላይ አስረድቷል። እነዚህ መዐሕድ ማዕከላዊ ምክር ቤት አባላት ወደ አሜሪካ ሊያደርጉት የነበረው ጉዞ መስከረም 29 ቀን 1992 ዓ።ም በዋሽንግተን ዲሲ የመዐሕድ የድጋፍ ድርጅት በሚያደርገው ስብሰባ ላይ እንዲገኙና በወህኒ ቤት የተጐዳውን ጤናቸውን በሕክምና እንዲያስተካክሉ ጥሪ ተልኮላቸው እንደሆነ ከመግለጫው ለመረዳት ተችሏል።</p>

<p>አቶ ወንዳየሁ ካሣና አቶ ዓሊ እንድሪስም ጥሪውን ተቀብለው ወደ ፍቃድ ወደሚሰጥበት የመንግስት ተቋም በመሄድ የሚያስፈልጋቸውን ክፍያ ፈጽመው ቪዛ ከተመታላቸው በኋላ መስከረም 27 ቀን 1992 ዓ.ም በ11 ሰዓት ገደማ አቶ ወንዳየሁ ሲመለሱ አቶ ዓሊ ብቻቸውን እንዲጓዙ መደረጋቸውን መግለጫው ጠቁሟል።</p>

<p>የወያኔ/ኢህአዴግ በመዐሕድ በአማራው ገበሬ፣ ነጋዴና ሰራተኛ ላይ ያደረሰው ግፍ የሚታወቅ በመሆኑ ደጋግሞ መዘርዘሩ አስፈላጊ አለመሆኑን ያስረዳው ይህ መግለጫ በመቀጠልም «የአምስት ዓመት የመከራ እስራታቸውን በወህኒ ቤት በመከራ እንግልት ጨርሰው ፍርድ ቤት ቀርበው በፍርድ ውሳኔ ከተለቀቁ በኋላ አቶ ወንዳየሁ ካሣን ወያኔ/ኢህአዴግ የኢትዮጵያዊነት መብታቸውን ገፎ ሕጋዊ በሆነ መንገድ ወደ ውጭ እንዲወጡ የሰጣቸውን የይለፍ ደብተራቸውን ቀምቶ ሰብዓዊ ክብራቸውንና ነፃነታቸውን ደፍሮ ሻንጣቸው ከተሣፈረ በኋላ በታጣቂዎች ተገደው ከአውሮፕላን መሣፈሪያው አዳራሽ በውርደትና በግዳጅ ከጉዞአቸው መመለሣቸውን የኢትዮጵያ ሕዝብ በአንክሮ እንዲያጤነው ሲል አሳስቧል።</p>


<p class="align-center"><a href="/Gazettas/Moged/info/Moged.sera.html">ከሞገድ ጥቅምት 5 ቀን 1992</a></p>

</body>
</html>	
