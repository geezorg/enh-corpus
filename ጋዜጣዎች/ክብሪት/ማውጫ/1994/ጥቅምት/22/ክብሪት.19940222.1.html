<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="am">
<head>
 <meta http-equiv="content-type" content="application/xhtml+xml; charset=utf-8"/>
 <title>እነአባተ ኪሾ ትናንት ፍ/ቤት ቀረቡ</title>
 <?xml-stylesheet type="text/css" href="/ጋዜጣ.css" media="all"?>
 <link rel="Stylesheet" type="text/css" href="/ጋዜጣ.css" media="all"/>
</head>
<body>


<h1 class="align-center">እነአባተ ኪሾ ትናንት ፍ/ቤት ቀረቡ</h1>


<p>በሙስና ወንጀል ተጠርጥረው ከስልጣናቸው ለወራት በማዕከላዊ ምርመራ ማስተባበሪያና በአዲስ አበባ ማረሚያ ቤት ታስረው የቆዩት እነአቶ አባተ ኪሾ ትናንት ጥቅምት 21 ቀን 1994 ዓ/ም በፀረ ሙስና ኮሚሽን ከሳሽነት ፍ/ቤት ቀረቡ።</p>

<p>በትናትናው ዕለት በፀረ ሙስና ኮሚሽን ከአቶ አባተ ኪሾ ጋር በአንድ መዝገብ ተከሰው ፍ/ቤት የቀረቡት አቶ ቢተው በላይና አቶ ኃይሉ ሲሆኑ በክሱ ውስጥ ስማቸው የተጠቀሰው አቶ ሙኒር ዱሪና አቶ አሉላ አርዓያ የተባሉ ግለሰቦች ግን በችሎቱ አልተገኙም።</p>

<p>የደቡብ ብሔር ብሔረሰቦች ክልላዊ መንግሥት ፕሬዝዳንትና የደቡብ ኢትዮጵያ ህዝቦች ዴሞክራሲያዊ ግንባር ሊቀመንበር የነበሩትና በ«ህወሓት» ክፍፍል ወቅት ከአንጃው ጋር ማበራቸው የተነገርላቸው አቶ ባተ ኪሾ በትናትናው ዕለት የክልሎች ዘርፍ ኃላፊ ከነበሩትና የደቡብ ክልልን በሞግዚትነት ሲያስተዳድሩ ከቆዩት ከአቶ ቢተው በላይ እና ሌሎች 3 አባሪዎች ጋር ክስ የተመሰረተባቸው «ሥልጣን ያለአግባብ በመገልገልና በሙስና» ነው። ሆኖም ከሳሽ መ/ቤት ፀረ ሙስና ኮሚሽን የክስ ማመልከቻቸውን ለችሎቱ እና በችሎቱ በኩል ለተከሳሾች ቢያቀርብም ፍ/ቤቱ የቀረበው ክስ የተምውላ ባለመሆኑ ከሳሽ ሰነዶቹን አሟልቶ እንዲቀርብ ለጥቅምት 12 ቀን 1994 ዓ/ም ቀጠሮ በመስጠት የአዲስ አበባ ማረሚያ ቤቶችም ተከሳሾቹን በነበሩበት ሁኔታ አቆይቶ በዕለቱ እንዲያቀርብ ውሳኔ ሰጥተዋል።</p>

<p>በአዲሱ የፀረ ሙስና አዋጅ መሠረት በሙስና ተጠርጥሮ ክስ በሚመሰረትበት ወቅት ክሱ መቅረብ ያለበት ተከሳሹን ካስጠረጠረው ሰነድ ጋር በመሆኑ ከሳሽ ኮሚሽንም ሰነዱን በማቅረብ የክስ ማመልከቻውን ማቅረብ እንደሚኖርበት የህግ ባለሙያዎች ያስረዳሉ።</p>

<p>ትናንት ከእነአቶ አባተ ኪሾ ጋር ክስ የተመሰረተባቸው አቶ ኃይሉ የቀድሞው መከላከያና ም/ጠቅላይ ሚኒስትር ከ3 ዓመት በፊት ክስ በቀረበባቸው ወቅት ከእሳቸው ጋር የተከሰሱና በኋላም ተፈርዶባቸው ወህኒ እንደሚገኙ ይታወቃል። በተባበሩት መንግሥታት ድርጅት የኢትዮጵያ ቋሚ መልዕክተኛ የነበሩት የአምባሳደር ዱሪ መሀመድ ልጅ አቶ ሙኒር ዱሪ በእነአባተ ኪሾ መዝገብ ክስ ከቀረበባቸው መካከል አንዱ ሲሆኑ ከዚህ ቀደምም ከም/ጠ/ሚኒስትር ታምራት ላይኔን ከወ/ሮ ሻዕዲያ ናዲም ጋር ተከሰው የታሰሩና ፍርድ ሲሰጥም የታሰሩበት 3 ዓመት በቂ ሆኖ ከወህኒ መውጣታቸው ይታወቃል። ከወህኒ ከወጡ በኋላ ከአገር መውጣታቸውን አንዳንድ ወገኖች የሚገልፁ ሲሆኑ በትናትናው ዕለትም ፍ/ቤት አለመቅረባቸው ታውቋል።</p>


<p class="align-center"><a href="/Gazettas/Kibrit/info/Kibrit.sera.html">ከክብሪት ጥቅምት 22 ቀን 1994</a></p>

</body>
</html>	














